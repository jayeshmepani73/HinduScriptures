[
  {
    "text": "अध्याय १४"
  },
  {
    "text": "युधिष्ठिर उवाच -\nततस्त ऋषयः सर्वे महाभागास्तपोधनाः  ।\nगतास्तु परमं लोकं ततः किं जातमद्भुतम्  ॥ १४.१ ॥"
  },
  {
    "text": "श्रीमार्कण्डेय उवाच -\nततस्तेषु प्रयातेषु नर्मदातीरवासिषु  ।\nबभूव रौद्रसंहारः सर्वभूतक्षयंकरः  ॥ १४.२ ॥\nकैलासशिखरस्थं तु महादेवं सनातनम्  ।\nब्रह्माद्याः प्रास्तुवन् देवमृग्यजुःसामभिः शिवम्  ॥ १४.३ ॥\nसंहर त्वं जगद्देव सदेवासुरमानुषम्  ।\nप्राप्तो युगसहस्रान्तः कालः संहरणक्षमः  ॥ १४.४ ॥\nमद्रूपं तु समास्थाय त्वया चैतद्विनिर्मितम्  ।\nवैष्णवीं मूर्तिमास्थाय त्वयैतत्परिपालितम्  ॥ १४.५ ॥\nएका मूर्तिस्त्रिधा जाता ब्राह्मी शैवी च वैष्णवी  ।\nसृष्टिसंहाररक्षार्थं भवेदेवं महेश्वर  ॥ १४.६ ॥\nएतच्छ्रुत्वा वचस्तथ्यं विष्णोश्च परमेष्ठिनः  ।\nसगणः सपरीवारः सह ताभ्यां सहोमया  ॥ १४.७ ॥\nसमलोकान्विभिद्येमान्भगवान्नीललोहितः  ।\nभूराद्यब्रह्मलोकान्तं भित्त्वाण्डं परतः परम्  ॥ १४.८ ॥\nशैवं पदमजं दिव्यमाविशत्सह तैर्विभुः  ।\nन तत्र वायुर्नाकाशं नाग्निस्तत्र न भूतलम्  ॥ १४.९ ॥\nयत्र संतिष्ठे देव उमया सह शङ्करः  ।\nन सूर्यो न ग्रहास्तत्र न ऋक्षाणि दिशस्तथा  ॥ १४.१० ॥\nन लोकपाला न सुखं न च दुःखं नृपोत्तम  ॥ १४.११ ॥\nब्राह्मं पदं यत्कवयो वदन्ति शैवं पदं यत्कवयो वदन्ति  ।\nक्षेत्रज्ञमीशं प्रवदन्ति चान्ये सांख्याश्च गायन्ति किलादिमोक्षम्  ॥ १४.१२ ॥\nयद्ब्रह्म आद्यं प्रवदन्ति केचिद्यं सर्वमीशानमजं पुराणम्  ।\nतमेकरूपं तमनेकरूपमरूपमाद्यं परमव्ययाख्यम्  ॥ १४.१३ ॥\nअवर्णमप्यर्थमनामगोत्रं तुर्यं पदं यत्कवयो वदन्ति  ।\nध्यानार्थविज्ञानमयं सुसूक्ष्ममात्मस्थमीशानवरं वरेण्यम्  ॥ १४.१४ ॥\nततस्त्रयस्ते भगवन्तमीशं सम्प्राप्य संक्षिप्य भवन्त्यर्थकम्  ।\nपृथक्स्वरूपैस्तु पुनस्त एव जगत्समस्तं परिपालयन्ति  ॥ १४.१५ ॥\nसंहारं सर्वभूतानां रुद्रत्वे कुरुते प्रभुः  ।\nविष्णुत्वे पालयेल्लोकान्ब्रह्मत्वे सृष्टिकारकः  ॥ १४.१६ ॥\nप्रकृत्या सह संयुक्तः कालो भूत्वा महेश्वरः  ।\nविश्वरूपा महाभागा तस्य पार्श्वे व्यवस्थिता  ॥ १४.१७ ॥\nयामाहुः प्रकृतिं तज्ज्ञाः पदार्थानां विचक्षणाः  ।\nपुरुषत्वे प्रकृतित्वे च कारणं परमेश्वरः  ॥ १४.१८ ॥\nतस्मादेतज्जगत्सर्वं चराचरम्  ।\nतस्मिन्नेव लयं याति युगान्ते समुपस्थिते  ॥ १४.१९ ॥\nभगलिङ्गाङ्कितं सर्वं व्याप्तं वै परमेष्ठिना  ।\nभगरूपो भवेद्विष्णुर्लिङ्गरूपो महेश्वरः  ॥ १४.२० ॥\nभाति सर्वेषु लोकेषु गीयते भूर्भुवादिषु  ।\nप्रविष्टः सर्वभूतेषु तेन विष्णुर्भगः स्मृतः  ॥ १४.२१ ॥\nविशनाद्विष्णुरित्युक्तः सर्वदेवमयो महान्  ।\nभासनाद्गमनाच्चैव भगसंज्ञा प्रकीर्तिता  ॥ १४.२२ ॥\nब्रह्मादिस्तम्बपर्यन्तं यस्मिन्नेति लयं जगत् ।\nएकभावं समापन्नं लिङ्गं तस्माद्विदुर्बुधाः  ॥ १४.२३ ॥\nमहादेवस्ततो देवीमाह पार्श्वे स्थितां तदा  ।\nसंहरस्व जगत्सर्वं मा विलम्बस्व शोभने  ॥ १४.२४ ॥\nत्यज सौम्यमिदं रूपं सितचन्द्रांशुनिर्मलम्  ।\nरुद्रं रूपं समास्थाय संहरस्व चराचरम्  ॥ १४.२५ ॥\nरौद्रैर्भूतगणैर्घोरैर्देवि त्वं परिवारिता  ।\nजीवलोकमिमं सर्वं भक्षयस्वाम्बुजेक्षणे  ॥ १४.२६ ॥\nततोऽहं मर्दयिष्यामि प्लावयिष्ये तथा जगत् ।\nकृत्वा चैकार्णवं भूयः सुखं स्वप्स्ये त्वया सह  ॥ १४.२७ ॥"
  },
  {
    "text": "श्रीदेव्युवाच -\nनाहं देव जगच्चैतत्संहरामि महाद्युते  ।\nअम्बा भूत्वा विचेष्टं न भक्षयामि भृशातुरम्  ॥ १४.२८ ॥\nस्त्रीस्वभावेन कारुण्यं करोति हृदयं मम  ।\nकथं वै निर्दहिष्यामि जगदेतज्जगत्पते  ॥ १४.२९ ॥\nतस्मात्त्वं स्वयमेवेदं जगत्संहर शङ्कर  ।\nअथैवमुक्तस्तां देवीं धूर्जटिर्नीललोहितः  ॥ १४.३० ॥\nक्रुद्धो निर्भर्त्सयामास हुङ्कारेण महेश्वरीम्  ।\nओं हुंफट्त्वं स इत्याह कोपाविष्टैरथेक्षणैः  ॥ १४.३१ ॥\nहुंकारिता विशालाक्षी पीनोरुजघनस्थला  ।\nतत्क्षणाच्चाभवद्रौद्रा कालरात्रीव भारत  ॥ १४.३२ ॥\nहुंकुर्वती महानादैर्नादयन्ती दिशो दश  ।\nव्यवर्धत महारौद्रा विद्युत्सौदामिनी यथा  ॥ १४.३३ ॥\nविद्युत्सम्पातदुष्प्रेक्ष्या विद्युत्संघातचञ्चला  ।\nविद्युज्ज्वालाकुला रौद्रा विद्युदग्निनिभेक्षणा  ॥ १४.३४ ॥\nमुक्तकेशी विशालाक्षी कृशग्रीवा कृशोदरी  ।\nव्याघ्रचर्माम्बरधरा व्यालयज्ञोपवीतिनी  ॥ १४.३५ ॥\nवृश्चिकैरग्निपुञ्जाभैर्गोनसैश्च विभूषिता  ।\nत्रैलोक्यं पूरयामास विस्तारेणोच्छ्रयेण च  ॥ १४.३६ ॥\nभासुराङ्गा तु संवृत्ता कृष्णसर्पैककुण्डला  ।\nचित्रदण्डोद्यतकरा व्याघ्रचर्मोपसेविता  ॥ १४.३७ ॥\nव्यवर्धत महारौद्रा जगत्संहारकारिणी  ।\nसृक्किणी लेलिहाना च क्रूरफूत्कारकारिणी  ॥ १४.३८ ॥\nव्यात्तास्या घुर्घुरारावा जगत्संक्षोभकारिणी  ।\nखेलद्भूतानुगा क्रूरा निःश्वासोच्छ्वासकारिणी  ॥ १४.३९ ॥\nजाताट्टअहासा दुर्नासा वह्निकुण्डसमेक्षणा  ।\nप्रोद्यत्किलकिलारावा ददाह सकलं जगत् ॥ १४.४० ॥\nदह्यमानाः सुरास्तत्र पतन्ति धरणीतले  ।\nपतन्ति यक्षगन्धर्वाः सकिन्नरमहोरगाः  ॥ १४.४१ ॥\nपतन्ति भूतसङ्घाश्च हाहाहैहैविराविणः  ।\nबुम्बापातैः सनिर्घातैरुदितार्तस्वरैरपि  ॥ १४.४२ ॥\nव्याप्तमासीत्तदा विश्वं त्रैलोक्यं सचराचरम्  ।\nसंपतद्भिः पतद्भिश्च ज्वलद्भूतगणैर्मही  ॥ १४.४३ ॥\nजातैश्चटचटाशब्दैः पतद्भिर्गिरिसानुभिः  ।\nतत्र रौद्रोत्सवे जाता रुद्रानन्दविवर्धिनी  ॥ १४.४४ ॥\nविहिंसमाना भूतानि चर्वमाणाचरानपि  ।\nतत्तद्गन्धमुपादाय शिवारावविराविणी  ॥ १४.४५ ॥\nगलच्छोणितधाराभिमुखा दिग्धकलेवरा  ।\nचण्डशीलाभवच्चण्डी जगत्संहारकर्मणि  ॥ १४.४६ ॥\nयेऽपि प्राप्ता महर्लोकं भृग्वाद्याश्च महर्षयः  ।\nतेऽपि नश्यन्ति शतशो ब्रह्मक्षत्त्रविशादयः  ॥ १४.४७ ॥\nदेवासुरा भयत्रस्ताः सयक्षोरगराक्षसाः  ।\nविशन्ति केऽपि पातालं लीयन्ते च गुहादिषु  ॥ १४.४८ ॥\nसा च देवी दिशः सर्वा व्याप्य मृत्युरिव स्थिता  ।\nयुगक्षयकरे काले देवेन विनियोजिता  ॥ १४.४९ ॥\nएकापि नवधा जाता दशधा दशधा तथा  ।\nचतुःषष्टिस्वरूपा च शतरूपाट्टहासिनी  ॥ १४.५० ॥\nजज्ञे सहस्ररूपा च लक्षकोटितनुः शिवा  ।\nनानारूपायुधाकारा नानावादनचारिणी  ॥ १४.५१ ॥\nएवंरूपाऽभवद्देवी शिवस्यानुज्ञया नृप  ।\nदिक्षु सर्वासु गगने विकटायुधशीलिनः  ॥ १४.५२ ॥\nरुन्धन्तो नश्यमानांस्तान्गणा माहेश्वराः स्थिताः  ।\nविचरन्ति तया सार्द्धं शूलपट्टिशपाणयः  ॥ १४.५३ ॥\nततो मातृगणाः केचिद्विनायकगणैः सह  ।\nव्यवर्धन्त महारौद्रा जगत्संहारकारिणः  ॥ १४.५४ ॥\nततस्तस्या व्यवर्धन्त दंष्ट्राः कुन्देन्दुसन्निभाः  ।\nयोजनानां सहस्राणि अयुतान्यर्बुदानि च  ॥ १४.५५ ॥\nदंष्ट्रावलिः कररुहाः क्रूरास्तीक्ष्णाश्च कर्कशाः  ।\nवियद्दिशो लिखन्त्येव सप्तद्वीपां वसुंधराम्  ॥ १४.५६ ॥\nतस्या दंष्ट्राभिसम्पातैश्चूर्णिता वनपर्वताः  ।\nशिलासंचयसंघाता विशीर्यते सहस्रशः  ॥ १४.५७ ॥\nहिमवान्हेमकूटश्च निषधो गन्धमादनः  ।\nमाल्यवांश्चैव नीलश्च श्वेतश्चैव महागिरिः  ॥ १४.५८ ॥\nमेरुमध्यमिलापीठं सप्तद्वीपं च सार्णवम्  ।\nलोकालोकेन सहितं प्राकम्पत नृपोत्तम  ॥ १४.५९ ॥\nदंष्ट्राशनिविस्पृष्टाश्च विशीर्यन्ते महाद्रुमाः  ।\nउत्पातैश्च दिशो व्याप्ता घोररूपैः समन्ततः  ॥ १४.६० ॥\nतारा ग्रहगणाः सर्वे ये च वैमानिका गणाः  ।\nशिवासहस्रैराकीर्णा महामातृगणैस्तथा  ॥ १४.६१ ॥\nसा चचार जगत्कृत्स्नं युगान्ते समुपस्थिते  ।\nभ्रमद्भिश्च ब्रुवद्भिश्च क्रोशद्भिश्च समन्ततः  ॥ १४.६२ ॥\nप्रमथद्भिर्ज्वलद्भिश्च रौद्रैर्व्याप्ता दिशो दश  ।\nविस्तीर्णं शैलसङ्घातं विघूर्णितगिरिद्रुमम्  ॥ १४.६३ ॥\nप्रभिन्नगोपुरद्वारं केशशुष्कास्थिसंकुलम्  ।\nप्रदग्धग्रामनगरं भस्मपुंजाभिसंवृतम्  ॥ १४.६४ ॥\nचिताधूमाकुलं सर्वं त्रैलोक्यं सचराचरम्  ।\nहाहाकाराकुलं सर्वमहहस्वननिस्वनम्  ॥ १४.६५ ॥\nजगदेतदभूत्सर्वमशरण्यं निराश्रयम्  ॥ १४.६६ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये कल्पानुकथने कालरात्रिकृतजगत्संहरणवर्णनं नाम चतुर्दशोऽध्यायः ॥"
  }
]
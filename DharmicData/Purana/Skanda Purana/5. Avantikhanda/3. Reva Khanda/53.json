[
  {
    "text": "अध्याय ५३"
  },
  {
    "text": "उत्तानपाद उवाच -\nआश्रमे वसतस्तस्य स दीर्घतपसो मुनेः  ।\nकनीयांस्तनयो देव कथं मृत्युमुपागतः  ॥ ५३.१ ॥"
  },
  {
    "text": "ईश्वर उवाच -\nशृणुष्वैकमना भूत्वा कथां दिव्यां महीपते  ।\nश्रवणादेव यस्यास्तु मुच्यते सर्वकिल्बिषैः  ॥ ५३.२ ॥\nकाशीराजो महावीर्यो महाबलपराक्रमः  ।\nचित्रसेन इति ख्यातां धरण्यां स नराधिप  ॥ ५३.३ ॥\nतस्य राज्ये सदा धर्मो नाधर्मो विद्यते क्वचित् ।\nवेदधर्मरतो नित्यं प्रजा धर्मेण पालयन्  ॥ ५३.४ ॥\nस्वधर्मनिरतश्चैव युद्धातिथ्यप्रियः सदा  ।\nक्षत्रधर्मं समाश्रित्य भोगान्भुङ्क्ते स कामतः  ॥ ५३.५ ॥\nकोशस्यान्तो न विद्येत हस्त्यश्वरथपत्तिमान्  ।\nइतिहासपुराणज्ञैः पण्डितैः सह संकथाम्  ॥ ५३.६ ॥\nकथयन्राजते राजा कैलास इव शङ्करः  ।\nएवं स पालयन्राज्यं राजा मन्त्रिणमब्रवीत् ॥ ५३.७ ॥\nमृगयायां गमिष्यामि तिष्ठध्वं राज्यपालने  ।\nगम्यतां सचिवैः प्रोक्ते गतोऽसौ वसुधाधिपः  ॥ ५३.८ ॥\nअश्वारूढाश्च धावन्तो राजानो मण्डलाधिपाः  ।\nछत्रैश्छत्राणि घृष्यन्तोऽनुजग्मुः काननं प्रति  ॥ ५३.९ ॥\nरजस्तत्रोत्थितं भौमं गजवाजिपदाहतम्  ।\nतेनैतच्छादितं सर्वं सदिङ्मार्तण्डमंलम्  ॥ ५३.१० ॥\nन तत्र दृश्यते सूर्यो न काष्ठा न च चन्द्रमाः  ।\nपादपाश्च न दृश्यन्ते गिरिशृङ्गाणि सर्वतः  ॥ ५३.११ ॥\nपरस्परं न पश्यन्ति निशार्द्धे वार्षिके यथा  ।\nतत्रासौ सुमहद्यूथं मृगाणां समलक्ष्यत  ॥ ५३.१२ ॥\nअधावत्सहितः सर्वैः स राजा राजपुत्रकैः  ।\nवृन्दास्फोटोऽभवत्तेषां शीघ्रं जग्मुर्दिशो दश  ॥ ५३.१३ ॥\nएकमार्गगतो राजा चित्रसेनो महीपतिः  ।\nएकाकी स गतस्तत्र यत्र यत्र च ते मृगाः  ॥ ५३.१४ ॥\nप्रविष्टोऽसौ ततो दुर्गं काननं गिरिगह्वरम्  ।\nवल्लीगुल्मसमाकीर्णं स्थितो यत्र न लक्ष्यते  ॥ ५३.१५ ॥\nअदृश्यांस्तु मृगान्मत्वा दिशो राजा व्यलोकयत् ।\nकां दिशं नु गमिष्यामि क्व मे सैन्यसमागमः  ॥ ५३.१६ ॥\nएवं कष्टं गतो राजा चित्रसेनो नराधिपः  ।\nवृक्षच्छायां समाश्रित्य विश्राममकरोन्नृपः  ॥ ५३.१७ ॥\nक्षुत्तृषार्तो भ्रमन्दुर्गे कानने गिरिगह्वरे  ।\nततोऽपश्यत्सरो दिव्यं पद्मिनीखण्डमण्डितम्  ॥ ५३.१८ ॥\nहंसकारण्डवाकीर्णं चक्रवाकोपशोभितम्  ।\nततो दृष्ट्वा स राजेन्द्रः सम्प्रहृष्टतनूरुहः  ॥ ५३.१९ ॥\nकमलानि गृहीत्वा तु ततः स्नानं समाचरत् ।\nतर्पयित्वा पितृदेवान्मनुष्यांश्च यथाविधि  ॥ ५३.२० ॥\nआच्छाद्य शतपत्रैश्च पूजयामास शङ्करम्  ।\nययौ पानीयममलं यथावत्स समाहितः  ॥ ५३.२१ ॥\nउत्तीर्य सलिलात्तीरे दृष्ट्वा वृक्षं समीपगम्  ।\nउत्तरीयमधः कृत्वोपविष्टो धरणीतले  ॥ ५३.२२ ॥\nचिन्तयन्नुपविष्टोऽसौ किमद्य प्रकरोम्यहम्  ।\nतत्रासीनो ददर्शाथ वनोद्देशे मृगान्बहून्  ॥ ५३.२३ ॥\nकेचित्पूर्वमुखास्तत्र चापरे दक्षिणामुखाः  ।\nवारुण्यमिमुखाः केचित्केचित्कौबेरदिङ्मुखाः  ॥ ५३.२४ ॥\nकेचिन्निद्रापराः केचिदूर्ध्वकर्णाः स्थिताः परे  ।\nमृगमध्ये स्थितो योगी ऋक्षशृङ्गो महातपाः  ॥ ५३.२५ ॥\nमृगान्दृष्ट्वा ततो राजा आहारार्थमचिन्तयत् ।\nहत्वैतेषु मृगं कंचिद्भक्षयामि यदृच्छया  ॥ ५३.२६ ॥\nस्वस्थावस्थो भविष्यामि मृगमांसस्य भक्षणात् ।\nकाशीं प्रति गमिष्यामि मार्गमन्विष्य यत्नतः  ॥ ५३.२७ ॥\nविचिन्त्यैवं ततो राजा वृक्षमूलमुपाश्रितः  ।\nचापं गृह्य कराग्रेण स शरं संदधे ततः  ॥ ५३.२८ ॥\nविचिक्षेप शरं तत्र यत्र ते बहवो मृगाः  ।\nतेषां मध्ये स वै विद्ध ऋक्षशृङ्गो महातपाः  ॥ ५३.२९ ॥\nजग्मुस्त्रस्तास्तु ते सर्वे शब्दं कृत्वा वनौकसः  ।\nस ऋषिः पतितस्तत्र कृष्ण कृष्णेति चाब्रवीत् ॥ ५३.३० ॥\nहाहा कष्टं कृतं तेन येनाहं घातितोऽधुना  ।\nकस्यैषा दुर्मतिर्जाता पापबुद्धेर्ममोपरि  ॥ ५३.३१ ॥\nमृगमध्ये स्थितश्चाहं न कंचिदुपरोधये  ।\nतां वाचं मानुषीं श्रुत्वा स राजा विस्मयान्वितः  ॥ ५३.३२ ॥\nशीघ्रं गत्वा ततोऽपश्यद्ब्राह्मणं ब्रह्मतेजसा  ।\nहाहा कष्टं कृतं मेऽद्य येनासौ घातितो द्विजः  ॥ ५३.३३ ॥"
  },
  {
    "text": "चित्रसेन उवाच -\nअकामाद्घातितस्त्वं तु मृगभ्रान्त्या मयानघ  ।\nगृहीत्वा बहुदारूणि स्वतनुं दाहयाम्यहम्  ॥ ५३.३४ ॥\nदृष्टादृष्टं तु यत्किंचिन्न समं ब्रह्महत्यया  ।\nअन्यथा ब्रह्महत्यायाः शुद्धिर्मे न भविष्यति  ॥ ५३.३५ ॥"
  },
  {
    "text": "ऋक्षशृङ्ग उवाच -\nन ते सिद्धिर्भवेत्काचिन्मयि पञ्चत्वमागते  ।\nबह्व्यो हत्या भविष्यन्ति विनाशे मम साम्प्रतम्  ॥ ५३.३६ ॥\nजननी मे पिता वृद्धो भ्रातरश्च तपस्विनः  ।\nभ्रातृजाया मरिष्यन्ति मयि पञ्चत्वमागते  ॥ ५३.३७ ॥\nएता हत्या भविष्यन्ति कथं शुद्धिर्भवेत्तव  ।\nउपायं कथयिष्यामि तं कर्तुं यदि मन्यसे  ॥ ५३.३८ ॥"
  },
  {
    "text": "चित्रसेन उवाच -\nउपायः कथ्यतां मेऽद्य यस्ते मनसि वर्तते  ।\nकरिष्ये तमहं सर्वं यत्नेनापि महामुने  ॥ ५३.३९ ॥"
  },
  {
    "text": "ऋक्षशृङ्ग उवाच -\nपृच्छामि त्वां कथं को वा कुतस्त्वमिह चागतः  ।\nब्रह्मक्षत्रविशां मध्ये को भवानुत शूद्रजः  ॥ ५३.४० ॥"
  },
  {
    "text": "चित्रसेन उवाच -\nनाहं शूद्रोऽस्मि भोस्तात न वैश्यो ब्राह्मणो न वा  ।\nन चान्त्यजोऽस्मि विप्रेन्द्र क्षत्रियोऽस्मि महामुने  ॥ ५३.४१ ॥\nधर्मज्ञश्च कृतज्ञश्च सर्वसत्त्वहिते रतः  ।\nअकामात्पातकं जातं कथं शुद्धिर्भविष्यति  ॥ ५३.४२ ॥"
  },
  {
    "text": "ऋक्षशृङ्ग उवाच -\nमां गृहीत्वा आश्रमं गच्छ यत्र तौ पितरौ मम  ।\nआवेदयस्व चात्मानं पुत्रघातिनमातुरम्  ॥ ५३.४३ ॥\nते दृष्ट्वा मां करिष्यन्ति कारुण्यं च तवोपरि  ।\nउपायं कथयिष्यन्ति येन शान्तिर्भविष्यति  ॥ ५३.४४ ॥\nतस्य तद्वचनं श्रुत्वा चित्रसेनो नृपोत्तम  ।\nस्कन्धे कृत्वा तु तं विप्रं जगामाश्रमसन्निधौ  ॥ ५३.४५ ॥\nन शक्नोति यदा वोढुं विश्राम्यति पुनःपुनः  ।\nतावत्पश्यति तं विप्रं मूर्छितं विकलेन्द्रियम्  ॥ ५३.४६ ॥\nमुमोच चित्रसेनस्तं छायायां वटभूरुहः  ।\nवस्त्रं चतुर्गुणं कृत्वा चक्रे वातं मुहुर्मुहुः  ॥ ५३.४७ ॥\nपश्यतस्तस्य राजेन्द्र ऋक्षशृङ्गो महातपाः  ।\nपञ्चत्वमगमच्छीघ्रं ध्यानयोगेन योगवित् ॥ ५३.४८ ॥\nदाहयामास तं विप्रं विधिदृष्टेन कर्मणा  ।\nस्नानं कृत्वा स शोकार्तो विललाप मुहुर्मुहुः  ॥ ५३.४९ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शूलभेदमाहात्म्ये ऋक्षशृङ्गस्वर्गगमनवर्णनं नाम त्रिपञ्चाशत्तमोऽध्यायः ॥"
  }
]
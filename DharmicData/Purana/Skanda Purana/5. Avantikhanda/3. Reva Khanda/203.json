[
  {
    "text": "अध्यायः २०३"
  },
  {
    "text": "श्रीमार्कण्डेय उवाच -\nततो गच्छेद्धराधीश कोटितीर्थमनुत्तमम्  ।\nयत्र सिद्धा महाभागाः कोटिसंख्या महर्षयः  ॥ २०३.१ ॥\nतपः कृत्वा सुविपुलमृषिभिः स्थापितः शिवः  ।\nतथा कोटीश्वरी देवी चामुण्डा महिषार्दिनी  ॥ २०३.२ ॥\nकृष्णपक्षे चतुर्दश्यां मासि भाद्रपदे नृप  ।\nतीर्थकोटीः समाहूय मुनिभिः स्थापितः शिवः  ॥ २०३.३ ॥\nतस्यां तिथौ च हस्तर्क्षं सर्वपापप्रणाशनम्  ।\nतत्र तीर्थे तदा गत्वा स्नानं कृत्वा समाहितः  ॥ २०३.४ ॥\nनरकादुद्धरत्याशु पुरुषानेकविंशतिम्  ।\nतिलोदकप्रदानेन किमुत श्राद्धदो नरः  ॥ २०३.५ ॥\nस्नानं दानं जपो होमः स्वाध्यायो देवतार्चनम्  ।\nतस्य तीर्थस्य योगेन सर्वं कोटिगुणं भवेत् ॥ २०३.६ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कोटितीर्थमाहात्म्यवर्णनं नाम त्र्युत्तरद्विशततमोऽध्यायः ॥"
  }
]
[
  {
    "text": "अध्याय २\nसूत उवाच  ॥ २.१ ॥\nनर्मदायास्तु माहात्म्यं कृष्णद्वैपायनोऽब्रवीत् ।\nतत्तेऽहं सम्प्रवक्ष्यामि यत्त्वया परिपृच्छितम्  ॥ २.२ ॥\nविस्तरं नर्मदायास्तु तीर्थानां मुनिसत्तम  ।\nकोऽन्यः शक्तोऽस्ति वै वक्तुमृते ब्रह्माणमीश्वरम्  ॥ २.३ ॥\nएतमेव पुरा प्रश्नं पृष्टवाञ्जनमेजयः  ।\nवैशंपायनसंज्ञं तु शिष्यं द्वैपायनस्य ह  ॥ २.४ ॥\nरेवातीर्थाश्रितं पुण्यं तत्ते वक्ष्यामि शौनक  ।\nपुरा पारीक्षितो राजा यज्ञादीक्षासु दीक्षितः  ॥ २.५ ॥\nसंभृते तु हविर्द्रव्ये वर्तमानेषु कर्मसु  ।\nआसीनेषु द्विजाग्र्येषु हूयमाने हुताशने  ॥ २.६ ॥\nवर्तमानासु सर्वत्र तथा धर्मकथासु च  ।\nश्रूयमाणे तथा शब्दे जनैरुक्ते त्वहर्निशम्  ॥ २.७ ॥\nयज्ञभूमौ कुलपते दीयतां भुज्यतामिति  ।\nविविधांश्च विनोदान्वै कुर्वाणेषु विनोदिषु  ॥ २.८ ॥\nएवंविधे वर्तमाने यज्ञे स्वर्गसदःसमे  ।\nवैशंपायनमासीनं पप्रच्छ जनमेजयः  ॥ २.९ ॥"
  },
  {
    "text": "जनमेजय उवाच -\nद्वैपायनप्रसादेन ज्ञानवानसि मे मतः  ।\nवैशंपायन तस्मात्त्वां पृच्छामि ऋषिसन्निधौ  ॥ २.१० ॥\nब्रूहि मे त्वं पुरावृत्तं पितृणां तीर्थसेवनम्  ।\nचिरं नानाविधान्क्लेशान् प्राप्तास्त इति मे श्रुतम्  ॥ २.११ ॥\nकथं द्यूतजिताः पार्था मम पूर्वपितामहाः  ।\nआसमुद्रां महीं विप्र भ्रमन्तस्तीर्थलोभतः  ॥ २.१२ ॥\nकेन ते सहितास्तात भूमिभागाननेकशः  ।\nचेरुः कथय तत्सर्वं सर्वज्ञोऽसि मतो मम  ॥ २.१३ ॥\nवैशंपायन उवाच  ॥ २.१४ ॥\nकथयिष्यामि भूनाथ यत्पृष्टं तु त्वयाऽनघ  ।\nनमस्कृत्य विरूपाक्षं वेदव्यासं महाकविम्  ॥ २.१५ ॥\nपितामहास्तु ते पञ्च पाण्डवाः सह कृष्णया  ।\nउषित्वा ब्राह्मणैः सार्धं काम्यके वन उत्तमे  ॥ २.१६ ॥\nप्रधानोद्दालके तत्र कश्यपोऽथ महामतिः  ।\nविभाण्डकश्च राजेन्द्र मुरुश्चैव महामुनिः  ॥ २.१७ ॥\nपुलस्त्यो लोमशश्चैव तथान्ये पुत्रपौत्रिणः  ।\nस्नात्वा निःशेषतीर्थेषु गतास्ते विन्ध्यपर्वतम्  ॥ २.१८ ॥\nते च तत्राश्रमं पुण्यं सर्वैर्वृक्षैः समाकुलम्  ।\nचम्पकैः कर्णकारैश्च पुन्नागैर्नागकेसरैः  ॥ २.१९ ॥\nबकुलैः कोविदारैश्च दाडिमैरुपशोभितम्  ।\nपुष्पितैरर्जुनैश्चैव बिल्वपाटलकेतकैः  ॥ २.२० ॥\nकदम्बाम्रमधूकैश्च निम्बजम्बीरतिन्दुकैः  ।\nनालिकेरैः कपित्थैश्च खर्जूरपनसैस्तथा  ॥ २.२१ ॥\nनानाद्रुमलताकीर्णं नानावल्लीभिरावृतम्  ।\nसपुष्पं फलितं कान्तं वनं चैत्ररथं यथा  ॥ २.२२ ॥\nजलाश्रयैस्तु विपुलैः पद्मिनीखण्डमण्डितम्  ।\nसितोत्पलैश्च संछन्नं नीलपीतैः सितारुणैः  ॥ २.२३ ॥\nहंसकारण्डवाकीर्णं चक्रवाकोपशोभितम्  ।\nआडीकाकबलाकाभिः सेवितं कोकिलादिभिः  ॥ २.२४ ॥\nसिंहैर्व्याघ्रैर्वराहैश्च गजैश्चैव महोत्कटैः  ।\nमहिषैश्च महाकायैः कुरङ्गैश्चित्रकैः शशैः  ॥ २.२५ ॥\nगण्डकैश्चैव खड्गैश्च गोमायुसुरभी युतम्  ।\nसारङ्गैर्मल्लकैश्चैव द्विपदैश्च चतुष्पदैः  ॥ २.२६ ॥\nतथाच कोकिलाकीर्णं मनःकान्तं सुशोभितम्  ।\nजीवंजीवकसंघैश्च नानापक्षिसमायुतम्  ॥ २.२७ ॥\nदुःखशोकविनिर्मुक्तं सत्त्वोत्कटमनोरमम्  ।\nक्षुत्तृषारहितं कान्तं सर्वव्याधिविवर्जितम्  ॥ २.२८ ॥\nसिंहीस्तनं पिबन्त्यत्र कुरंगाः स्नेहसंयुतम्  ।\nमार्जारमूषकौ चोभाववलेहत उन्मुखौ  ॥ २.२९ ॥\nपञ्चास्याः पोतकेभाश्च भोगिनस्तु कलापिनः  ।\nदृष्ट्वा तद्विपिनं रम्यं प्रविष्टाः पाण्डुनन्दनाः  ॥ २.३० ॥\nमार्कण्डं दृष्टवांस्तत्र तरुणादित्यसन्निभम्  ।\nऋषिभिः सेव्यमानं तु नानाशास्त्रविशारदैः  ॥ २.३१ ॥\nकुलीनैः सत्त्वसम्पन्नैः शौचाचारसमन्वितैः  ।\nधीसंगतैः क्षमायुक्तैस्त्रिसंध्यं जपतत्परैः  ॥ २.३२ ॥\nऋग्यजुःसामविहितैर्मन्त्रैर्होमपरायणैः  ।\nकेचित्पञ्चाग्निमध्यस्थाः केचिदेकान्तसंस्थिताः  ॥ २.३३ ॥\nऊर्ध्वबाहुनिरालम्बा आदित्यभ्रमणाः परे  ।\nसायंप्रातर्भुजश्चान्ये एकाहारास्तथा परे  ॥ २.३४ ॥\nद्वादशाहात्तथा चान्ये अन्ये मासार्धभोजनाः  ।\nदर्शे दर्शे तथा चान्ये अन्ये शैवालभोजनाः  ॥ २.३५ ॥\nपिण्याकमपरेऽभुजन् केचित्पालाशभोजनाः  ।\nअपरे नियताहारा वायुभक्ष्याम्बुभोजनाः  ॥ २.३६ ॥\nएवंभूतैस्तथा वृद्धैः सेव्यते मुनिपुंगवैः  ।\nततो धर्मसुतः श्रीमानाश्रमं तं प्रविश्य सः  ॥ २.३७ ॥\nदृष्ट्वा मुनिवरं शान्तं ध्यायमानं परं पदम्  ।\nप्रादक्षिण्येन सहसा दण्डवत्पतितोऽग्रतः  ॥ २.३८ ॥\nभक्त्यानुपतितं दृष्ट्वा चिरादादाय लोचनम्  ।\nको भवानित्युवाचेदं धर्मं धीमानपृच्छत  ॥ २.३९ ॥\nतस्य तद्वचनं श्रुत्वा दारकस्तत्समीपगः  ।\nआहायं धर्मराजस्ते दर्शनार्थं समागतः  ॥ २.४० ॥\nतच्छ्रुत्वादारकेणोक्तं वचनं प्राह सादरः  ।\nएह्येहि वत्सवत्सेति किंचित्स्थानाच्चलन्मुनिः  ।\nतं तु स्नेहादुपाघ्राय आसने उपवेशयत् ॥ २.४१ ॥\nउपविष्टे सभायां तु पूजां कृत्वा यथाविधि  ।\nवन्यैर्धान्यैः फलैर्मूलै रसैश्चैव पृथग्विधैः  ॥ २.४२ ॥\nपाण्डवा ब्राह्मणैः सार्द्धं यथायोग्यं प्रपूजिताः  ।\nमुहूर्तादथ विश्रम्य धर्मपुत्रो युधिष्ठिरः  ॥ २.४३ ॥\nपृच्छति स्म मुनिश्रेष्ठं कौतूहलसमन्वितः  ।\nभगवन्सर्वलोकानां दीर्घायुस्त्वं मतो मम  ॥ २.४४ ॥\nसप्तकल्पानशेषेण कथयस्व ममानघ  ।\nकल्पक्षयेऽपि लोकस्य स्थावरस्येतरस्य च  ॥ २.४५ ॥\nन विनष्टोऽसि विप्रेन्द्र कथं वा केन हेतुना  ।\nगङ्गाद्याः सरितः सर्वाः समुद्रान्ताश्च या मुने  ॥ २.४६ ॥\nतासां मध्ये स्थिताः काः स्वित्काश्चैव प्रलयं गताः  ।\nका नु पुण्यजला नित्यं कानु न क्षयमागता  ॥ २.४७ ॥\nएतत्कथय मे तात प्रसन्नेनान्तरात्मना  ।\nश्रोतुमिच्छाम्यशेषेण ऋषिभिः सह बान्धवैः  ॥ २.४८ ॥"
  },
  {
    "text": "श्रीमार्कण्डेय उवाच -\nसाधुसाधु महाप्राज्ञ धर्मपुत्र युधिष्ठिर  ।\nकथयामि यथा न्यायं यत्पृच्छसि ममानघ  ॥ २.४९ ॥\nसर्वपापहरं पुण्यं पुराणं रुद्रभाषितम्  ।\nयः शृणोति नरो भक्त्या तस्य पुण्यफलं शृणु  ॥ २.५० ॥\nअश्वमेध सहस्रेण वाजपेयशतेन च  ।\nतत्फलं समवाप्नोति राजन्नास्त्यत्र संशयः  ॥ २.५१ ॥\nब्रह्मघ्नश्च सुरापी च स्तेयी गोघ्नश्च यो नरः  ।\nमुच्यते सर्वपापेभ्यो रुद्रस्य वचनं यथा  ॥ २.५२ ॥\nगङ्गा तु सरितां श्रेष्ठा तथा चैव सरस्वती  ।\nकावेरी देविका चैव सिन्धुः सालकुटी तथा  ॥ २.५३ ॥\nसरयूः शतरुद्रा च मही चर्मिलया सह  ।\nगोदावरी तथा पुण्या तथैव यमुना नदी  ॥ २.५४ ॥\nपयोष्णी च शतद्रुश्च तथा धर्मनदी शुभा  ।\nएताश्चान्याश्च सरितः सर्वपापहराः स्मृताः  ॥ २.५५ ॥\nकिं तु ते कारणं तात वक्ष्यामि नृपसत्तम  ।\nसमुद्राः सरितः सर्वाः कल्पे कल्पे क्षयं गताः  ॥ २.५६ ॥\nसप्तकल्पक्षये क्षीणे न मृता तेन नर्मदा  ।\nनर्मदैकैव राजेन्द्र परं तिष्ठेत्सरिद्वरा  ॥ २.५७ ॥\nतोयपूर्णा महाभाग मुनिसंघैरभिष्टुता  ।\nगंगाद्याः सरितश्चान्याः कल्पे कल्पे क्षयं गताः  ॥ २.५८ ॥\nएषा देवी पुरा दृष्टा तेन वक्ष्यामि तेऽनघ  ॥ २.५९ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे रेवामाहात्म्यवर्णनंनाम द्वितीयोऽध्यायः ॥"
  }
]
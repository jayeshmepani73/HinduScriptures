[
  {
    "text": "अध्याय १५४"
  },
  {
    "text": "श्रीमार्कण्डेय उवाच -\nनर्मदादक्षिणे कूले तीर्थं कलकलेश्वरम्  ।\nविख्यातं सर्वलोकेषु स्वयं देवेन निर्मितम्  ॥ १५४.१ ॥\nअन्धकं समरे हत्वा देवदेवो महेश्वरः  ।\nसहितो देवगन्धर्वैः किन्नरैश्च महोरगैः  ॥ १५४.२ ॥\nशङ्खतूर्यनिनादैश्च मृदङ्गपणवादिभिः  ।\nवीणावेणुरवैश्चान्यैः स्तुतिभिः पुष्कलादिभिः  ॥ १५४.३ ॥\nगायन्ति सामानि यजूंषि चान्ये छन्दांसि चान्ये ऋचमुद्गिरन्ति  ।\nस्तोत्रैरनेकैरपरे गृणन्ति महेश्वरं तत्र महानुभावाः  ॥ १५४.४ ॥\nप्रमथानां निनादेन कल्कलेन च बन्दिनाम्  ।\nयस्मात्प्रतिष्ठितं लिङ्गं तस्माज्जातं तदाख्यया  ॥ १५४.५ ॥\nतत्र तीर्थे तु यः स्नात्वा वीक्षेत्कलकलेश्वरम्  ।\nवाजपेयात्परं पुण्यं स लभेन्मानवो भुवि  ॥ १५४.६ ॥\nतेन पुण्येन पूतात्मा प्राणत्यागाद्दिवं व्रजेत् ।\nआरूढः परमं यानं गीयमानोऽप्सरोगणैः  ॥ १५४.७ ॥\nउपभुज्य महाभोगान्कालेन महता ततः  ।\nमर्त्यलोके महात्मासौ जायते विमले कुले  ॥ १५४.८ ॥\nब्राह्मणः सुभगो लोके वेदवेदाङ्गपारगः  ।\nव्याधिशोकविनिर्मुक्तो जीवेच्च शरदां शतम्  ॥ १५४.९ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कलकलेश्वरतीर्थफलमाहात्म्यवर्णनं नाम चतुःपञ्चाशदधिकशततमोऽध्यायः ॥"
  }
]
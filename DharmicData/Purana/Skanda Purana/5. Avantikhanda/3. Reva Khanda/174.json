[
  {
    "text": "अध्याय १७४"
  },
  {
    "text": "श्रीमार्कण्डेय उवाच -\nगोपेश्वरं ततो गच्छेदुत्तरे नर्मदातटे  ।\nयत्र स्नानेन चैकेन मुच्यन्ते पातकैर्नराः  ॥ १७४.१ ॥\nतत्र तीर्थे तु यः स्नात्वा कुरुते प्राणसंक्षयम्  ।\nबर्हियुक्तेन यानेन स गच्छेच्छिवमन्दिरे  ॥ १७४.२ ॥\nक्रीडित्वा सुचिरं कालं शिवलोके नराधिप  ।\nइह मानुष्यतां प्राप्य राजा भवति वीर्यवान्  ॥ १७४.३ ॥\nहस्त्यश्वरथसम्पन्नो दासीदाससमन्वितः  ।\nपूज्यमानो नरेन्द्रैश्च जीवेद्वर्षशतं नरः  ॥ १७४.४ ॥\nसम्प्राप्ते कार्त्तिके मासि नवम्यां शुक्लपक्षतः  ।\nसोपवासः शुचिर्भूत्वा दीपकांस्तत्र दापयेत् ॥ १७४.५ ॥\nगन्धपुष्पैः समभ्यर्च्य रात्रौ कुर्वीत जागरम्  ।\nतस्य यत्फलमुद्दिष्टं तच्छृणुष्व नराधिप  ॥ १७४.६ ॥\nयावत्पुण्यं फलं संख्या दीपकानां तथैव च  ।\nतावद्युगसहस्राणि शिवलोके महीयते  ॥ १७४.७ ॥\nतस्मिंस्तीर्थे तु राजेन्द्र लिङ्गपूरणकं विधिम्  ।\nतथैव पद्मकैश्चैव दधिभक्तैस्तथैव च  ॥ १७४.८ ॥\nयस्तु कुर्यान्नरश्रेष्ठ तस्य पुण्यफलं शृणु  ।\nयावन्ति तिलसंख्यानि दधिभक्तं तथैव च  ॥ १७४.९ ॥\nपद्मसंख्या शिवे लोके मोदते कालमीप्सितम्  ।\nतस्मिंस्तीर्थे तु राजेन्द्र यत्किंचिद्दीयते नृप  ॥ १७४.१० ॥\nसर्वं कोटिगुणं तस्य संख्यातुं वा न शक्यते  ।\nएवं ते कथितं सर्वं सर्वतीर्थमनुत्तमम्  ॥ १७४.११ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे गोपेश्वरतीर्थमाहात्म्यवर्णनं नाम चतुःसप्तत्युत्तरशततमोऽध्यायः ॥"
  }
]
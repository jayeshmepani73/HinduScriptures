[
  {
    "text": "अध्याय १७७"
  },
  {
    "text": "श्रीमार्कण्डेय उवाच -\nभूतीश्वरं ततो गच्छेत्सर्वतीर्थेष्वनुत्तमम्  ।\nदर्शनादेव राजेन्द्र यस्य पापं प्रणश्यति  ॥ १७७.१ ॥\nतत्र स्थाने पुरा पार्थ देवदेवेन शूलिना  ।\nउद्धूलनं कृतं गात्रे तेन भूतीश्वरं तु तत् ॥ १७७.२ ॥\nपुष्ये वा जन्मनक्षत्रे अमावास्यां विशेषतः  ।\nभूतीश्वरे नरः स्नात्वा कुलकोटिं समुद्धरेत् ॥ १७७.३ ॥\nतत्र स्थाने तु यो भक्त्या कुरुते ह्यङ्गगुण्ठनम्  ।\nतस्य यत्फलमुद्दिष्टं तच्छृणुष्व नराधिप  ॥ १७७.४ ॥\nयावन्तो भूतिकणिका गात्रे लग्नाः शिवालये  ।\nतावद्वर्षसहस्राणि शिवलोके महीयते  ॥ १७७.५ ॥\nसर्वेषामेव स्नानानां भस्मस्नानं परं स्मृतम्  ।\nपुराणैरृषिभिः प्रोक्तं सर्वशास्त्रेष्वनुत्तमम्  ॥ १७७.६ ॥\nएककालं द्विकालं वा त्रिकालं चापि यः सदा  ।\nस्नानं करोति चाग्नेयं पापं तस्य प्रणश्यति  ॥ १७७.७ ॥\nदिव्यस्नानाद्वरं स्नानं वायव्यं भरतर्षभ  ।\nवायव्यादुत्तमं ब्राह्म्यं वरं ब्राह्म्यात्तु वारुणम्  ॥ १७७.८ ॥\nआग्नेयं वारुणाच्छ्रेष्ठं यस्मादुक्तं स्वयम्भुवा  ।\nतस्मात्सर्वप्रयत्नेन ह्याग्नेयं स्नानमाचरेत् ॥ १७७.९ ॥"
  },
  {
    "text": "युधिष्ठिर उवाच -\nआग्नेयं वारुणं ब्राह्म्यं वायव्यं दिव्यमेव च  ।\nकिमुक्तं श्रोतुमिच्छामि परं कौतूहलं हि मे  ॥ १७७.१० ॥"
  },
  {
    "text": "मार्कण्डेय उवाच -\nआग्नेयं भस्मना स्नानमवगाह्य च वारुणम्  ।\nआपोहिष्ठेति च ब्राह्म्यं वायव्यं गोरजः स्मृतम्  ॥ १७७.११ ॥\nसूर्ये दृष्टे तु यत्स्नानं गङ्गातोयेन तत्समम्  ।\nतत्स्नानं पञ्चमं प्रोक्तं दिव्यं पाण्डवसत्तम  ॥ १७७.१२ ॥\nतस्मात्सर्वप्रयत्नेन स्नात्वा भूतीश्वरे तु यः  ।\nपूजयेद्देवमीशानं स बाह्याभ्यन्तरः शुचिः  ॥ १७७.१३ ॥\nतत्र स्थाने तु ये नित्यं ध्यायन्ति परमं पदम्  ।\nसूक्ष्मं चातीन्द्रियं नित्यं ते धन्या नात्र संशयः  ॥ १७७.१४ ॥\nमुक्तितीर्थं तु तत्तीर्थं सर्वतीर्थेष्वनुत्तमम्  ।\nदर्शनादेव यस्यैव पापं याति महत्क्षयम्  ॥ १७७.१५ ॥\nजायते पूजया राज्यं तत्र स्तुत्वा महेश्वरम्  ।\nजपेन पापसंशुद्धिर्ध्यानेनानन्त्यमश्नुते  ॥ १७७.१६ ॥\nओं ज्योतिः स्वरूपमनादिमध्यमनुत्पाद्यमानमनुचार्यमाणाक्षरम्  ।\nसर्वभूतस्थितं शिवं सर्वयोगेश्वरं सर्वलोकेश्वरं मोहशोकहीनं महाज्ञानगम्यम्  ॥ १७७.१७ ॥\nतत्र तीर्थे तु यो गत्वा स्नानं कुर्यान्नरेश्वर  ।\nअश्वमेधस्य यज्ञस्य फलं प्राप्नोति मानवः  ।\nएवम्भूतं न जानन्ति मोक्षापेक्षणिका नराः  ॥ १७७.१८ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे भूतीश्वरतीर्थमाहात्म्यवर्णनं नाम सप्तसप्तत्यधिकशततमोऽध्यायः ॥"
  }
]
[
  {
    "text": "अध्याय १४१"
  },
  {
    "text": "श्रीमार्कण्डेय उवाच -\nततो गच्छेन्महीपाल तापेश्वरमनुत्तमम्  ।\nयत्र सा हरिणी सिद्धा व्याधभीता नरेश्वर  ॥ १४१.१ ॥\nजले प्रक्षिप्य गात्राणि ह्यन्तरिक्षं गता तु सा  ।\nव्याधो विस्मितचित्तस्तु तां मृगीमवलोक्य च  ॥ १४१.२ ॥\nविमुच्य सशरं चापं प्रारेभे तप उत्तमम्  ।\nदिव्यं वर्षसहस्रं तु व्याधेनाचरितं तपः  ॥ १४१.३ ॥\nअतीते तु ततः काले परितुष्टो महेश्वरः  ।\nवरं ब्रूहि महाव्याध यत्ते मनसि रोचते  ॥ १४१.४ ॥"
  },
  {
    "text": "व्याध उवाच -\nयदि तुष्टोऽसि देवेश यदि देयो वरो मम  ।\nतव पार्श्वे महादेव वासो मे प्रतिदीयताम्  ॥ १४१.५ ॥"
  },
  {
    "text": "ईश्वर उवाच -\nएवं भवतु ते व्याध यस्त्वया काङ्क्षितो वरः  ।\nदैवदेवो महादेव इत्युक्त्वान्तरधीयत  ।\nगते चादर्शनं देवे स्थापयित्वा महेश्वरम्  ॥ १४१.६ ॥\nपूजयित्वा विधानेन गतो व्याधस्ततो दिवम्  ।\nतदाप्रभृति तत्तीर्थं त्रिषु लोकेषु विश्रुतम्  ॥ १४१.७ ॥\nव्याधानुतापसंजातं तापेश्वरमिति श्रुतम्  ।\nतत्र तीर्थे तु यः स्नात्वा सम्पूजयति शङ्करम्  ॥ १४१.८ ॥\nशिवलोकमवाप्नोति मामुवाच महेश्वरः  ।\nये स्नाता नर्मदातोये तीर्थे तापेश्वरे नराः  ॥ १४१.९ ॥\nतापत्रयविमुक्तास्ते नात्र कार्या विचारणा  ।\nअष्टम्यां च चतुर्दश्यां तृतीयायां विशेषतः  ॥ १४१.१० ॥\nस्नानं समाचरेन्नित्यं सर्वपातकशान्तये  ॥ १४१.११ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे तापेश्वरतीर्थमाहात्म्यवर्णनं नामैकचत्वारिंशदधिकशततमोऽध्यायः ॥"
  }
]
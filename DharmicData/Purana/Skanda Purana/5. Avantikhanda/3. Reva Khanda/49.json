[
  {
    "text": "अध्याय ४९"
  },
  {
    "text": "मार्कण्डेय उवाच -\nअन्धकं तु निहत्याथ देवदेवो महेश्वरः  ।\nउमया सहितो रुद्रः कैलासमगमन्नगम्  ॥ ४९.१ ॥\nआगताश्च ततो देवा ब्रह्माद्याश्च सवासवाः  ।\nहृष्टास्तुष्टाश्च ते सर्वे प्रणेमुः पार्वतीपतिम्  ॥ ४९.२ ॥"
  },
  {
    "text": "ईश्वर उवाच -\nउपाविशन्तु ते सर्वे ये केचन समागताः  ।\nनिहतो दानवो ह्येष गीर्वाणार्थे पितामह  ॥ ४९.३ ॥\nरक्तेन तस्य मे शूलं निर्मलं नैव जायते  ।\nशुभव्रततपोजप्यरतो ब्रह्मन्मया हतः  ॥ ४९.४ ॥\nकर्तुमिच्छाम्यहं सम्यक्तीर्थयानं चतुर्मुख  ।\nआगच्छन्तु मया सार्द्धं ये यूयमिह संगताः  ॥ ४९.५ ॥\nइत्युक्त्वा देवदेवेशः प्रभासं प्रतिनिर्ययौ  ।\nप्रभासाद्यानि तीर्थानि गङ्गासागरमध्यतः  ॥ ४९.६ ॥\nअवगाह्यापि सर्वाणि नैर्मल्यं नाभवन्नृप  ।\nनर्मदायां ततो गत्वा देवो देवैः समन्वितः  ॥ ४९.७ ॥\nउत्तरं दक्षिणं कूलमवागाहत्प्रियव्रतः  ।\nगतस्तु दक्षिणे कूले पर्वते भृगुसंज्ञितम्  ॥ ४९.८ ॥\nतत्र स्थित्वा महादेवो देवैः सह महीपते  ।\nभ्रान्त्वा भ्रान्त्वा चिरं श्रान्तो निर्विण्णो निषसाद ह  ॥ ४९.९ ॥\nमनोहारि यतः स्थानं सर्वेषां वै दिवौकसाम्  ।\nतीर्थं विशिष्टं तन्मत्वा स्थितो देवो महेश्वरः  ॥ ४९.१० ॥\nगिरिं विव्याध शूलेन भिन्नं तेन रसातलम्  ।\nनिर्मलं चाभवच्छूलं न लेपो दृश्यते क्वचित् ॥ ४९.११ ॥\nदेवैराह्वानिता तत्र महापुण्या च भारती  ।\nपर्वतान्निःसृता तत्र महापुण्या सरस्वती  ॥ ४९.१२ ॥\nद्वितीयः सङ्गमस्तत्र यथा वेण्यां सितासितः  ।\nतत्र ब्रह्मा स्वयं देवो ब्रह्मेशं लिङ्गमुत्तमम्  ॥ ४९.१३ ॥\nसंस्थापयामास पुण्यं सर्वदुःखघ्नमुत्तमम्  ।\nतस्य याम्ये दिशो भागे स्वयं देवो जनार्दनः  ॥ ४९.१४ ॥\nतिष्ठते च सदा तत्र विष्णुपादाग्रसंस्थिता  ।\nअम्भसो न भवेन्मार्गः कुण्डमध्यस्थितस्य च  ॥ ४९.१५ ॥\nशूलाग्रेण कृता रेखा ततस्तोयं वहेन्नृप  ।\nतत्तोयं च गतं तत्र यत्र रेवा महानदी  ॥ ४९.१६ ॥\nजललिङ्गं महापुण्यं चकतीर्थं नृपोत्तम  ।\nशूलभेदे च देवेशः स्नानं कुर्याद्यथाविधि  ॥ ४९.१७ ॥\nआत्मानं मन्यते शुद्धं न किंचित्कल्मषं कृतम्  ।\nतस्यैवोत्तरकाष्ठायां देवदेवो जगद्गुरुः  ॥ ४९.१८ ॥\nआत्मना देवदेवेशः शूलपाणिः प्रतिष्ठितः  ।\nसर्वतीर्थेषु तत्तीर्थं सर्वदेवमयं परम्  ॥ ४९.१९ ॥\nसर्वपापहरं पुण्यं सर्वदुःखघ्नमुत्तमम्  ।\nतत्र तीर्थे प्रतिष्ठाप्य देवदेवं जगद्गुरुः  ॥ ४९.२० ॥\nरक्षापालांस्ततो मुक्त्वा शतं साष्टविनायकान्  ।\nक्षेत्रपालाः शतं साष्टं तद्रक्षन्ति प्रयत्नतः  ॥ ४९.२१ ॥\nविघ्नास्तस्योपजायन्ते यस्तत्र स्थातुमिच्छति  ।\nकेचित्कुटुम्बात्ततासु व्याग्राः केचित्कृषीषु च  ॥ ४९.२२ ॥\nकेचित्सभां प्रकुर्वन्ति केचिद्द्रव्यार्जने रताः  ।\nपरोक्षवादं कुर्वन्ति केऽपि हिंसारताः सदा  ॥ ४९.२३ ॥\nपरदाररताः केचित्केचिद्वृत्तिविहिंसकाः  ।\nअन्ये केचिद्वदन्त्येवं कथं तीर्थेषु गम्यते  ॥ ४९.२४ ॥\nक्षुधया पीड्यते भार्या पुत्रभृत्यादयस्तदा  ।\nमोहजालेषु योज्यन्ते एवं देवगणैर्नराः  ॥ ४९.२५ ॥\nपापाचाराश्च ये मर्त्याः स्नानं तेषां न जायते  ।\nसंरक्षन्ति च तत्तीर्थं देवभृत्यगणाः सदा  ॥ ४९.२६ ॥\nधन्याः पुण्याश्च ये मर्त्यास्तेषां स्नानं प्रजायते  ।\nसरस्वत्या भोगवत्या देवनद्या विशेषतः  ॥ ४९.२७ ॥\nअयं तु सङ्गमः पुण्यो यथा वेण्यां सितासितः  ।\nदृष्ट्वा तीर्थं तु ते सर्वे गीर्वाणा हृष्टचेतसः  ॥ ४९.२८ ॥\nदेवस्य सन्निधौ भूत्वा वर्णयामासुरुत्तमम्  ।\nइदं तीर्थं तु देवेश गयातीर्थेन ते समम्  ॥ ४९.२९ ॥\nगुह्याद्गुह्यतमं तीर्थं न भूतं न भविष्यति  ।\nशूलपाणिः समभ्यर्च्य इन्द्राद्यैरप्सरोगणैः  ॥ ४९.३० ॥\nयक्षकिन्नरगन्धर्वैर्दिक्पालैर्लोकपैरपि  ।\nनृत्यगीतैस्तथा स्तोत्रैः सर्वैश्चापि सुरासुरैः  ॥ ४९.३१ ॥\nपूज्यमानो गणैः सर्वैः सिद्धैर्नागैर्महेश्वरः  ।\nदेवेन भेदितं तत्र शूलाग्रेण नराधिप  ॥ ४९.३२ ॥\nत्रिधा यत्रेक्ष्यतेऽद्यापि ह्यावर्तः सुरपूरितः  ।\nकुण्डत्रयं नरव्याघ्र महत्कलकलान्वितम्  ॥ ४९.३३ ॥\nसर्वपापक्षयकरं सर्वदुःखघ्नमुत्तमम्  ।\nतत्र तीर्थे तु यः स्नाति उपवासपरायणः  ॥ ४९.३४ ॥\nदीक्षामन्त्रविहीनोऽपि मुच्यते चाब्दिकादघात् ।\nये पुनर्विधिवत्स्नान्ति मन्त्रैः पञ्चभिरेव च  ॥ ४९.३५ ॥\nवेदोक्तैः पञ्चभिर्मन्त्रैः सहिरण्यघटैः शुभैः  ।\nअक्षरैर्दशभिश्चैव षड्भिर्वा त्रिभिरेव वा  ॥ ४९.३६ ॥\nपृथग्भूतैर्द्विजातीनां तीर्थे कार्यं नराधिप  ।\nब्रह्मक्षत्रविशां वापि स्त्रीशूद्राणां तथैव च  ॥ ४९.३७ ॥\nपुरुषाणां त्रयीं ध्यात्वा स्नानं कुर्याद्यथाविधि  ।\nदशाक्षरेण मन्त्रेण ये पिबन्ति जलं नराः  ॥ ४९.३८ ॥\nते गच्छन्ति परं लोकं यत्र देवो महेश्वरः  ।\nकेदारे च यथा पीतं रुद्रकुण्डे तथैव च  ॥ ४९.३९ ॥\nपञ्चरेफसमायुक्तं क्षकारं सुरपूजितम्  ।\nओङ्कारेण समायुक्तमेतद्वेद्यं प्रकीर्तितम्  ॥ ४९.४० ॥\nयस्तत्र कुरुते स्नानं विधियुक्तो जितेन्द्रियः  ।\nतिलमिश्रेण तोयेन तर्पयेत्पितृदेवताः  ॥ ४९.४१ ॥\nकुलानां तारयेद्विंशं दशपूर्वान्दशापरान्  ।\nगयादिपञ्चस्थानेषु यः श्राद्धं कुरुते नरः  ॥ ४९.४२ ॥\nस तत्र फलमाप्नोति शूलभेदे न संशयः  ।\nयस्तत्र विधिना युक्तो दद्याद्दानानि भक्तितः  ॥ ४९.४३ ॥\nतुदक्षयं फलं तत्र सुकृतं दुष्कृतं तथा  ।\nगयाशिरो यथा पुण्यं पितृकार्येषु सर्वदा  ॥ ४९.४४ ॥\nशूलभेदं तथा पुण्यं स्नानदानादितर्पणैः  ।\nभक्त्या ददाति यस्तत्र काञ्चनं गां महीं तिलान्  ॥ ४९.४५ ॥\nआसनोपानहौ शय्यां वराश्वान् क्षत्रियस्तथा  ।\nवस्त्रयुग्मं च धान्यं च गृहं पूर्णं प्रयत्नतः  ॥ ४९.४६ ॥\nसयोक्त्रं लाङ्गलं दद्यात्कृष्टां चैव वसुंधराम्  ।\nदानान्येतानि यो दद्याद्ब्राह्मणे वेदपारगे  ॥ ४९.४७ ॥\nश्रोत्रिये कुलसम्पन्ने शुचिष्मति जितेन्द्रिये  ।\nश्रुताध्ययनसम्पन्ने दम्भहीने क्रियान्विते  ।\nत्रयोदशाहःस्वेकैकं त्रयोदशगुणं भवेत् ॥ ४९.४८ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शूलभेदोत्पत्तिमाहात्म्यवर्णनं नामैकोनपञ्चाशत्तमोऽध्यायः ॥"
  }
]
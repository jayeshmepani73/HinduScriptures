[
  {
    "text": "अध्याय ५९"
  },
  {
    "text": "श्रीमार्कण्डेय उवाच -\nततः पुष्करिणीं गच्छेत्सर्वपापप्रणाशिनीम्  ।\nश्रुते यस्याः प्रभावे तु सर्वपापैः प्रमुच्यते  ॥ ५९.१ ॥\nरेवाया उत्तरे कूले तीर्थं परमशोभनम्  ।\nयत्रास्ते सर्वदा देवो वेदमूर्तिर्दिवाकरः  ॥ ५९.२ ॥\nकुरुक्षेत्रं यथा पुण्यं सार्वकामिकमुत्तमम्  ।\nइदं तीर्थं तथा पुण्यं सर्वकामफलप्रदम्  ॥ ५९.३ ॥\nकुरुक्षेत्रे यथा वृद्धिर्दानस्य जगतीपते  ।\nपुष्करिण्यां तथा दानं वर्धते नात्र संशयः  ॥ ५९.४ ॥\nयवमेकं तु यो दद्यात्सौवर्णं मस्तके नृप  ।\nपुष्करिण्यां तथा स्थानं यथा स्थानं नरे स्मृतम्  ॥ ५९.५ ॥\nसूर्यग्रहे तु यः स्नात्वा दद्याद्दानं यथाविधि  ।\nहस्त्यश्वरथरत्नादि गृहं गाश्च युगंधरान्  ॥ ५९.६ ॥\nसुवर्णं रजतं वापि ब्राह्मणेभ्यो ददाति यः  ।\nत्रयोदश दिनं यावत्त्रयोदशगुणं भवेत् ॥ ५९.७ ॥\nतिलमिश्रेण तोयेन तर्पयेत्पितृदेवताः  ।\nद्वादशाब्दे भवेत्प्रीतिस्तत्र तीर्थे महीपते  ॥ ५९.८ ॥\nयस्तत्र कुरुते श्राद्धं पायसैर्मधुसर्पिषा  ।\nश्राद्धदो लभते स्वर्गं पित्ःणां दत्तमक्षयम्  ॥ ५९.९ ॥\nअक्षतैर्बदरैर्बिल्वैरिङ्गुदैर्वा तिलैः सह  ।\nअक्षयं फलमाप्नोति तस्मिंस्तीर्थे न संशयः  ॥ ५९.१० ॥\nतत्र स्नात्वा तु यो देवं पूजयेच्च दिवाकरम्  ।\nआदित्यहृदयं जप्त्वा पुनरादित्यमर्चयेत् ।\nस गच्छेत्परमं लोकं त्रिदशैरपि वन्दितम्  ॥ ५९.११ ॥\nऋचमेकां जपेद्यस्तु यजुर्वा साम एव च  ।\nस समग्रस्य वेदस्य फलमाप्नोति वै नृप  ॥ ५९.१२ ॥\nयस्त्र्यक्षरं जपेन्मन्त्रं ध्यायमानो दिवाकरम्  ।\nआदित्यहृदयं जप्त्वा मुच्यते सर्वपातकैः  ॥ ५९.१३ ॥\nयस्तत्र विधिवत्प्राणांस्त्यजते नृपसत्तम  ।\nस गच्छेत्परमं स्थानं यत्र देवो दिवाकरः  ॥ ५९.१४ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे पुष्करिण्यामादित्यतीर्थमाहात्म्यवर्णनं नामैकोनषष्टितमोऽध्यायः ॥"
  }
]
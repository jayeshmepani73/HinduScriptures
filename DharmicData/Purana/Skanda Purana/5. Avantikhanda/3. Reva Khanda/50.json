[
  {
    "text": "अध्याय ५०"
  },
  {
    "text": "उत्तानपाद उवाच -\nद्विजाश्च कीदृशाः पूज्या अपूज्याः कीदृशाः स्मृताः  ।\nश्राद्धे वैवाहिके कार्ये दाने चैव विशेषतः  ॥ ५०.१ ॥\nयदि श्रद्धा भवेद्दैवयोगाच्छ्राद्धादिके विधौ  ।\nएतदाख्याहि मे देव कस्य दानं न दीयते  ॥ ५०.२ ॥"
  },
  {
    "text": "ईश्वर उवाच -\nयथा काष्ठमयो हस्ती यथा चर्ममयो मृगः  ।\nब्राह्मणश्चानधीयानस्त्रयस्ते नामधारकाः  ॥ ५०.३ ॥\nयथा षण्ढोऽफलः स्त्रीषु यथा गौर्गवि चाफला  ।\nयथा चाज्ञेऽफलं दानं तथा विप्रोऽनृचोऽफलः  ॥ ५०.४ ॥\nयथाऽनृणे बीजमुप्त्वा वप्ता न लभते फलम्  ।\nतथानृचे हविर्दत्त्वा न दाता लभते फलम्  ॥ ५०.५ ॥\nरोगी हीनातिरिक्ताङ्गः काणः पौनर्भवस्तथा  ।\nअवकीर्णी श्यावदन्तः सर्वाशी वृषलीपतिः  ॥ ५०.६ ॥\nमित्रध्रुक्पिशुनः सोमविक्रयी परनिन्दकः  ।\nपितृमातृगुरुत्यागी नित्यं ब्राह्मणनिन्दकः  ॥ ५०.७ ॥\nशूद्रान्नं मन्त्रसंयुक्तं यो विप्रो भक्षयेन्नृप  ।\nसोऽस्पृश्यः कर्मचाण्डालः स्पृष्ट्वा स्नानं समाचरेत् ॥ ५०.८ ॥\nकुनखी वृषली स्तेयी वार्द्धुष्यः कुण्डगोलकौ  ।\nमहादानरतो यश्च यश्चात्महनने रतः  ॥ ५०.९ ॥\nभृतकाध्यापकः क्लीबः कन्यादूष्यभिशस्तकः  ।\nएते विप्राः सदा त्याज्याः परिभाव्य प्रयत्नतः  ॥ ५०.१० ॥\nप्रतिग्रहं गृहीत्वा तु वाणिज्यं यस्तु कारयेत् ।\nतस्य दानं न दातव्यं वृथा भवति तस्य तत् ॥ ५०.११ ॥\nश्रुताध्ययनसम्पन्ना ये द्विजा वृत्ततत्पराः  ।\nतेषां यद्दीयते दानं सर्वमक्षयतां व्रजेत् ॥ ५०.१२ ॥\nदरिद्रान्भर भूपाल मा समृद्धान् कदाचन  ।\nव्याधितस्यौषधं पथ्यं नीरुजस्य किमौषधैः  ॥ ५०.१३ ॥"
  },
  {
    "text": "उत्तानपाद उवाच -\nकीदृशोऽथ विधिस्तत्र तीर्थश्राद्धस्य का क्रिया  ।\nदानं च दीयते यद्वत्तन्ममाख्याहि शङ्कर  ॥ ५०.१४ ॥"
  },
  {
    "text": "ईश्वर उवाच -\nश्राद्धं कृत्वा गृहे भक्त्या शुचिश्चापि जितेन्द्रियः  ।\nगुरुं प्रदक्षिणीकृत्य भोज्य सीमान्तके ततः  ॥ ५०.१५ ॥\nवाग्यतः प्रव्रजेत्तावद्यावत्सीमां न लङ्घयेत् ।\nशूलभेदं ततो गत्वा स्नानं कुर्याद्यथाविधि  ॥ ५०.१६ ॥\nपञ्चस्थानेषु च श्राद्धं हव्यकव्यादिभिः क्रमात् ।\nपिण्डदानं च यः कुर्यात्पायसैर्मधुसर्पिषा  ॥ ५०.१७ ॥\nपितरस्तस्य तृप्यन्ति द्वादशाब्दानि पञ्च च  ।\nअक्षतैर्बदरैर्बिल्वैर्गुदमधुसर्पिषा  ॥ ५०.१८ ॥\nसापि तत्फलमाप्नोति तीर्थेऽस्मिन्नात्र संशयः  ।\nउपानहौ च यो दद्याद्ब्राह्मणेभ्यः प्रयत्नतः  ॥ ५०.१९ ॥\nसोऽपि स्वर्गमवाप्नोति हयारूढो न संशयः  ।\nशय्यामश्वं च यो दद्याच्छत्त्रिकां वा विशेषतः  ॥ ५०.२० ॥\nगच्छेद्विमानमारूढः सोऽप्सरोवृन्दवेष्टितः  ।\nउत्तमं यो गृहं दद्यात्सप्तधान्यसमन्वितम्  ॥ ५०.२१ ॥\nस्वेच्छया मे वसेल्लोके काञ्चने भवने हि सः  ।\nतिलधेनुं च यो दद्यात्सवत्सां वस्त्रसंप्लुताम्  ॥ ५०.२२ ॥\nनाकपृष्ठे वसेत्तावद्यावदाभूतसम्प्लवम्  ।\nगृहे वा यदि वारण्ये तीर्थवर्त्मनि वा नृप  ॥ ५०.२३ ॥\nतोयमन्नं च यो दद्याद्यमलोकं स नेक्षते  ।\nसर्वदानानि दीयन्ते तेषां फलमवाप्यते  ॥ ५०.२४ ॥\nउदकं चात्र दानं च दद्यादभयमेव च  ।\nअन्नदानात्परं दानं न भूतं न भविष्यति  ॥ ५०.२५ ॥\nकन्यादानं तु यः कुर्याद्वृषं वा यः समुत्सृजेत् ।\nतस्य वासो भवेत्तत्र यत्राहमिति नान्यथा  ॥ ५०.२६ ॥"
  },
  {
    "text": "उत्तानपाद उवाच -\nकन्यादानं कथं स्वामिन् कर्तव्यं धार्मिकैः सदा  ।\nपरिग्रहो यथा पोष्यः कन्योद्वाहस्तथैव च  ॥ ५०.२७ ॥\nअन्यत्पृच्छामि देवेश कस्य कन्या न दीयते  ।\nदातव्यं कुत्र तद्देव कस्मै दत्तमथाक्षयम्  ॥ ५०.२८ ॥\nउत्तमं मध्यमं वापि कनीयः स्यात्कथं विभो  ।\nराजसं तामसं वापि निःश्रेयसमथापि वा  ॥ ५०.२९ ॥"
  },
  {
    "text": "ईश्वर उवाच -\nसर्वेषामेव दानानां कन्यादानं विशिष्यते  ।\nयो दद्यात्परया भक्त्याभिगम्य तनयां निजाम्  ॥ ५०.३० ॥\nकुलीनाय सुरूपाय गुणज्ञाय मनीषिणे  ।\nसुलग्ने सुमुहूर्ते च दद्यात्कन्यामलंकृताम्  ॥ ५०.३१ ॥\nअश्वान्ना गांश्च वासांसि योऽत्र दद्यात्स्वशक्तितः  ।\nतस्य वासो भवेत्तत्र पदं यत्र निरामयम्  ॥ ५०.३२ ॥\nयेनात्र दुहिता दत्ता प्राणेभ्योऽपि गरीयसी  ।\nतेन सर्वमिदं दत्तं त्रैलोक्यं सचराचरम्  ॥ ५०.३३ ॥\nयः कन्यार्थं ततो लब्ध्वा भिक्षते चैव तद्धनम्  ।\nस भवेत्कर्मचण्डालः काष्ठकीलो भवेन्मृतः  ॥ ५०.३४ ॥\nगृहेऽपि तस्य योऽश्नीयाज्जिह्वालौल्यात्कथंचन  ।\nचान्द्रायणेन शुध्येत तप्तकृच्छ्रेण वा पुनः  ॥ ५०.३५ ॥"
  },
  {
    "text": "उत्तानपाद उवाच -\nवित्तं न विद्यते यस्य कन्यैवास्ति च यद्गृहे  ।\nकथं चोद्वाहनं तस्य न याञ्चां कुरुते यदि  ॥ ५०.३६ ॥"
  },
  {
    "text": "ईश्वर उवाच -\nअवितेनैव कर्तव्यं कन्योद्वहनकं नृप  ।\nकन्यानाम समुच्चार्य न दोषाय कदाचन  ॥ ५०.३७ ॥\nअभिगम्योत्तमं दानं यच्च दानमयाचितम्  ।\nभविष्यति युगस्यान्तस्तस्यान्तो नैव विद्यते  ॥ ५०.३८ ॥\nअभिगम्योत्तमं दानं स्मृतमाहूय मध्यमम्  ।\nयाच्यमानं कनीयः स्याद्देहि देहीति चाधमम्  ॥ ५०.३९ ॥\nयथैवाश्माश्मनाबद्धो निक्षिप्तो वारिमध्यतः  ।\nद्वावेतौ निधनं यातस्तद्वदन्नमपात्रके  ॥ ५०.४० ॥\nअसमर्थे ततो दानं न प्रदेयं कदाचन  ।\nदातारं नयतेऽधस्तादात्मानं च विशेषतः  ॥ ५०.४१ ॥\nसमर्थस्तारयेद्द्वौ तु काष्ठं शुष्कं यथा जले  ।\nयथा नौश्च तथा विद्वान्प्रापयेदपरं तटम्  ॥ ५०.४२ ॥\nआहिताग्निश्च गृह्णाति यः शूद्राणां प्रतिग्रहम्  ।\nइह जन्मनि शूद्रोऽसौ मृतः श्वा चोपजायते  ॥ ५०.४३ ॥\nवृथा क्लेशश्च जायेत ब्राह्मणे ह्यग्निहोत्रिणि  ।\nअसत्प्रतिग्रहं कुर्वन्गुप्तं नीचस्य गर्हितम्  ॥ ५०.४४ ॥\nअभोज्यः स भवेन्मर्त्यो दह्यते कारिषाग्निना  ।\nकटकारो भवेत्पश्चात्सप्त जन्म न संशयः  ॥ ५०.४५ ॥\nलज्जादाक्षिण्यलोभाच्च यद्दानं चोपरोधजम्  ।\nभृत्येभ्यश्च तु यद्दानं तद्वृथा निष्फलं भवेत् ॥ ५०.४६ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शूलभेदमाहात्म्ये पात्रापात्रपरीक्षादानादिनियमवर्णनं नाम पञ्चाशत्तमोऽध्यायः ॥"
  }
]
[
  {
    "text": "मार्कण्डेय उवाच -\nततः क्रोशान्तरे पार्थ तीर्थं कोटीश्वरं परम्  ।\nयत्र स्नानं च दानं च जपहोमार्चनादिकम्  ।\nभक्त्या कृतं नरैस्तत्र सर्वं कोटिगुणं भवेत् ॥ २२४.१ ॥\nतत्र देवाः सगन्धर्वा ऋषयः सिद्धचारणाः  ।\nजलधिं प्रतिगच्छन्ति नर्मदां वीक्षितुं किल  ॥ २२४.२ ॥\nमिलिताः कोटिशो राजन्रेवासागरसङ्गमे  ।\nविनोदमतुलं दृष्ट्वा रेवार्णवसमागमे  ॥ २२४.३ ॥\nस्नात्वा शिवं च संस्थाप्य पूजयित्वा महेश्वरम्  ।\nकोटीश्वराभिधानं तु स्वस्वभक्त्या विधानतः  ॥ २२४.४ ॥\nकोटीतीर्थे परां सिद्धिं सम्प्राप्ताः सर्वतोषणात् ।\nतेन तत्पुण्यमतुलं सर्वतीर्थेषु चोत्तमम्  ॥ २२४.५ ॥\nतत्र तीर्थे तु यत्किंचिच्छुभं वा यदि वाशुभम्  ।\nक्रियते नृपशार्दूल सर्वं कोटिगुणं भवेत् ॥ २२४.६ ॥\nतत्र तीर्थे तु मार्गस्था ये केचिदृषिसत्तमाः  ।\nसिद्धामृतपदं यान्ति पितृलोकं तथोत्तमम्  ॥ २२४.७ ॥\nउत्तरे नर्मदातीरे दक्षिणे चाश्रिताश्च ये  ।\nदेवलोकं गतास्तत्र इति मे निश्चिता मतिः  ॥ २२४.८ ॥\nबिल्वार्कपुष्पैर्धत्तूरकुशकाशप्रसूनकैः  ।\nऋतूद्भवैस्तथान्यैश्च पूजयित्वा महेश्वरम्  ॥ २२४.९ ॥\nनानोपचारैर्विधिवन्मन्त्रपूर्वं युधिष्ठिर  ।\nधूपदीपार्धनैवेद्यैस्तोषयित्वा च धूर्जटिम्  ॥ २२४.१० ॥\nशिवलोकमवाप्नोति यावदिन्द्राश्चतुर्दश  ।\nपौषकृष्णाष्टमीयोगे विशेषः पूजने स्मृतः  ॥ २२४.११ ॥\nनित्यं च नृपतिश्रेष्ठ चतुर्दश्यष्टमीषु च  ।\nशिवमभ्यर्च्य विप्रांश्च भोजयेद्भक्तितो वरान्  ॥ २२४.१२ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कोटीश्वरतीर्थमाहात्म्यवर्णनं नाम चतुर्विंशत्यधिकद्विशततमोऽध्यायः ॥"
  }
]
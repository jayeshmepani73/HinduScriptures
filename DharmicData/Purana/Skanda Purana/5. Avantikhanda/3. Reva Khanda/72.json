[
  {
    "text": "अध्याय ७२"
  },
  {
    "text": "श्रीमार्कण्डेय उवाच -\nततो गच्छेत्तु राजेन्द्र मणिनागेश्वरं शुभम्  ।\nउत्तरे नर्मदाकूले सर्वपापक्षयंकरम्  ।\nस्थापितं मणिनागेन लोकानां हितकाम्यया  ॥ ७२.१ ॥"
  },
  {
    "text": "युधिष्ठिर उवाच -\nआशीविषेण सर्पेण ईश्वरस्तोषितः कथम्  ।\nक्षुद्राः सर्वस्य लोकस्य भयदा विषशालिनः  ॥ ७२.२ ॥\nकथ्यतां तात मे सर्वं पातकस्योपशान्तिदम्  ।\nमम सन्तापजं दुःखं दुर्योधनसमुद्भवम्  ॥ ७२.३ ॥\nकर्णभीष्मोद्भवं रौद्रं दुःखं पाञ्चालिसम्भवम्  ।\nतव वक्त्राम्बुजौघेन प्लावितं निर्वृतिं गतः  ॥ ७२.४ ॥\nश्रुत्वा तव मुखोद्गीतां कथां वै पापनाशिनीम्  ।\nअयुक्तमिदमस्माकं द्विज क्लेशो न शाम्यति  ॥ ७२.५ ॥\nअथवा प्राप्स्यते तात विद्यादानस्य यत्फलम्  ।\nतत्फलं प्राप्यते नित्यं कथाश्रवणतो हरेः  ॥ ७२.६ ॥"
  },
  {
    "text": "श्रीमार्कण्डेय उवाच -\nयथायथा त्वं नृप भाषसे च तथातथा मे सुखमेति भारती  ।\nशैथिल्यता वा जरयान्वितस्य त्वत्सौहृदं नश्यति नैव तात  ।\nशृणुष्व तस्मात्सह बान्धवैश्च कथामिमां पापहरां प्रशस्ताम्  ॥ ७२.७ ॥\nकथयामि यथावृत्तमितिहासं पुरातनम्  ॥ ७२.८ ॥\nकथितं पूर्वतो वृत्तैः पारम्पर्येण भारत  ॥ ७२.९ ॥\nद्वे भार्ये कश्यपस्यास्तां सर्वलोकेष्वनुत्तमे  ।\nगरुत्मन्तं च विनतासूत कद्रूरहीनथ  ॥ ७२.१० ॥\nसंतोषेण च ते तात तिष्ठतः काश्यपे गृहे  ।\nकद्रूश्च विनता नाम हृष्टे च वनिते सदा  ॥ ७२.११ ॥\nताभ्यां सार्द्धं क्रीडते च कश्यपोऽपि प्रजापतिः  ।\nततस्त्वेकदिने प्राप्ते आश्रमस्था शुभानना  ॥ ७२.१२ ॥\nउच्चैःश्रवं हयं दृष्ट्वा मनोवेगसमन्वितम्  ।\nपश्य पश्य हि तन्वङ्गी हयं सर्वत्र पाण्डुरम्  ॥ ७२.१३ ॥\nधावमानमविश्रान्तं जवेन मनसोपमम्  ।\nतं दृष्ट्वा सहसा चाश्वमीर्ष्याभावेन चाब्रवीत् ॥ ७२.१४ ॥"
  },
  {
    "text": "कद्रूरुवाच -\nब्रूहि भद्रे सहस्रांशोरश्वः किंवर्णको भवेत् ।\nअहं ब्रवीमि कृष्णोऽयं त्वं किं वदसि तद्वद  ॥ ७२.१५ ॥"
  },
  {
    "text": "विनतोवाच -\nपश्यसे ननु नेत्रैश्च कृष्णं श्वेतं न पश्यसि  ।\nअसत्यभाषणाद्भद्रे यमलोकं गमिष्यसि  ॥ ७२.१६ ॥\nसत्यानृते तु वचने पणस्तव ममैव तु  ।\nसहस्रं चैव वर्षाणां दास्यहं तव मन्दिरे  ॥ ७२.१७ ॥\nअसत्या यदि मे वाणी कृष्ण उच्चैःश्रवा यदि  ।\nतदाहं त्वद्गृहे दासी भवामि सर्पमातृके  ॥ ७२.१८ ॥\nयदि उच्चैःश्रवाः श्वेतोऽहं दासी च तवैव तु  ।\nएवं परस्परं द्वाभ्यां संवादोऽयं व्यवर्धत  ॥ ७२.१९ ॥\nआश्रमेषु गता बाला रात्रौ चिन्तापरा स्थिता  ।\nबन्धुवर्गस्य कथितं समस्तं तद्विचेष्टितम्  ॥ ७२.२० ॥\nपुत्राणां कथितं पार्थ पणं चैव मया कृतम्  ।\nहाहाकारः कृतः सर्पैः श्रुत्वा मात्रा पणं कृतम्  ॥ ७२.२१ ॥\nजाता दासी न सन्देहः श्वेतो भास्करवाहनः  ।\nउच्चैःश्रवा हयः श्वेतो न कृष्णो विद्यते क्वचित् ॥ ७२.२२ ॥"
  },
  {
    "text": "कद्रूरुवाच -\nयथाहं न भवे दासी तत्कार्यं च विचिन्त्यताम्  ।\nविशध्वं रोमकूपेषु ह्युच्चैःश्रवहयस्य तु  ॥ ७२.२३ ॥\nएकं मुहूर्तमात्रं तु यावत्कृष्णः स दृश्यते  ।\nक्षणमात्रेण चैकेन दासी सा भवते मम  ॥ ७२.२४ ॥\nदासीं कृत्वा तु तां तन्वीं विनतां सत्यगर्विताम्  ।\nततः स्वस्थानगाः सर्वे भविष्यथ यथासुखम्  ॥ ७२.२५ ॥\nसर्पा ऊचुः  ।\nयथा त्वं जननी चाम्ब सर्वेषां भुवि पूजिता  ।\nतथा सापि विशेषेण वञ्चितव्या न मातरः  ॥ ७२.२६ ॥\nमाता च पितृभार्या च मातृमाता पितामही  ।\nकर्मणा मनसा वाचा हितं तासां समाचरेत् ॥ ७२.२७ ॥\nसा ततस्तेन वाक्येन क्रुद्धा कालानलोपमा  ।\nमम वाक्यमकुर्वाणा ये केचिद्भुवि पन्नगाः  ॥ ७२.२८ ॥\nहव्यवाहमुखे सर्वे ते यास्यन्त्यविचारितम्  ।\nमातुस्तद्वचनं श्रुत्वा सर्वे चैव भुजङ्गमाः  ॥ ७२.२९ ॥\nकेचित्प्रविष्टा रोमेषु उच्चैःश्रवहयस्य च  ।\nनष्टाः केचिद्दशदिशं कद्रूशापभयात्ततः  ॥ ७२.३० ॥\nकेचिद्गङ्गाजले नष्टाः केचिन्नष्टाः सरस्वतीम्  ।\nकेचिन्महोदधौ लीनाः प्रविष्टा विन्ध्यकन्दरे  ॥ ७२.३१ ॥\nआश्रित्य नर्मदातोये मणिनागोत्तमो नृप  ।\nतपश्चचार विपुलमुत्तरे नर्मदातटे  ॥ ७२.३२ ॥\nमातृशापभयात्पार्थ ध्यायते कामनाशनम्  ।\nअच्छेद्यमप्रतर्क्यं च विनाशोत्पत्तिवर्जितम्  ॥ ७२.३३ ॥\nवायुभक्षः शतं साग्रं तदर्धं रविवीक्षकः  ।\nएवं ध्यानरतस्यैव प्रत्यक्षस्त्रिपुरान्तकः  ॥ ७२.३४ ॥\nसाधु साधु महाभाग सत्त्ववांस्तु भुजंगम  ।\nत्वया भक्त्या गृहीतोऽहं प्रीतस्ते ह्युरगेश्वर  ।\nवरं याचय मे क्षिप्रं यस्ते मनसि वर्तते  ॥ ७२.३५ ॥"
  },
  {
    "text": "मणिनाग उवाच -\nमातृशापभयान्नाथ क्लिष्टोऽहं नर्मदातटे  ।\nत्वत्प्रसादेन मे नाथ मातृशापो भवेद्वृथा  ॥ ७२.३६ ॥"
  },
  {
    "text": "ईश्वर उवाच -\nहव्यवाहमुखं वत्स न प्राप्स्यसि ममाज्ञया  ।\nमम लोके निवासश्च तव पुत्र भविष्यति  ॥ ७२.३७ ॥"
  },
  {
    "text": "मणिनाग उवाच -\nअत्र स्थाने महादेव स्थीयतामंशभागतः  ।\nसहस्रांशेन भागेन स्थीयतां नर्मदाजले  ।\nउपकाराय लोकानां मम नाम्नैव शङ्कर  ॥ ७२.३८ ॥"
  },
  {
    "text": "ईश्वर उवाच -\nस्थापयस्व परं लिङ्गमाज्ञया मम पन्नग  ।\nइत्युक्त्वान्तर्हितो देवो जगाम ह्युमया सह  ॥ ७२.३९ ॥"
  },
  {
    "text": "मार्कण्डेय उवाच -\nतत्र तीर्थे तु ये गत्वा शुचिप्रयतमानसाः  ।\nपञ्चम्यां वा चतुर्दश्यामष्टम्यां शुक्लकृष्णयोः  ॥ ७२.४० ॥\nअर्चयन्ति सदा पार्थ नोपसर्पन्ति ते यमम्  ।\nदध्ना च मधुना चैव घृतेन क्षीरयोगतः  ॥ ७२.४१ ॥\nस्नापयन्ति विरूपाक्षमुमादेहार्धधारिणम्  ।\nकामाङ्गदहनं देवमघासुरनिषूदनम्  ॥ ७२.४२ ॥\nस्नाप्यमानं च ये भक्त्वा पश्यन्ति परमेश्वरम्  ।\nते यान्ति च परे लोके सर्वपापविवर्जितैः  ॥ ७२.४३ ॥\nश्राद्धं प्रेतेषु ये पार्थ चाष्टम्यां पञ्चमीषु च  ।\nब्राह्मणैश्च सदा योग्यैर्वेदपाठकचिन्तकैः  ॥ ७२.४४ ॥\nस्वदारनिरतैः श्लक्ष्णैः परदारविवर्जितैः  ।\nषट्कर्मनिरतैस्तात शूद्रप्रेषणवर्जितैः  ॥ ७२.४५ ॥\nखञ्जाश्च दर्दुराः षण्ढा वार्द्धुष्याश्च कृषीवलाः  ।\nभिन्नवृत्तिकराः पुत्र नियोज्या न कदाचन  ॥ ७२.४६ ॥\nवृषलीमन्दिरे यस्य महिषीं यस्तु पालयेत् ।\nस विप्रो दूरतस्त्याज्यो व्रते श्राद्धे नराधिप  ॥ ७२.४७ ॥\nकाणाष्टुंटाश्च मण्टाश्च वेदपाठविवर्जिताः  ।\nन ते पूज्या द्विजाः पार्थ मणिनागेश्वरे शुभे  ॥ ७२.४८ ॥\nयदीच्छेदूर्ध्वगमनमात्मनः पितृभिः सह  ।\nसर्वाङ्गरुचिरां धेनुं यो दद्यादग्रजन्मने  ॥ ७२.४९ ॥\nस याति परमं लोकं यावदाभूतसम्प्लवम्  ।\nततः स्वर्गाच्च्युतः सोऽपि जायते विमले कुले  ॥ ७२.५० ॥\nये पश्यन्ति परं भक्त्या मणिनागेश्वरं नृप  ।\nन तेषां जायते वंशे पन्नगानां भयं नृप  ॥ ७२.५१ ॥\nपन्नगः शङ्कते तेषां मणिनागप्रदर्शनात् ।\nसौपर्णरूपिणस्ते वै दृश्यन्ते नागमण्डले  ॥ ७२.५२ ॥\nफलानि चैव दानानां शृणुष्वाथ नृपोत्तम  ।\nअन्नं संस्कारसंयुक्तं ये ददन्ते नरोत्तमाः  ॥ ७२.५३ ॥\nतोयं शय्यां तथा छत्रं कन्यां दासीं सुभाषिणीम्  ।\nपात्रे देयं यतो राजन् यदीच्छेच्छ्रेय आत्मनः  ॥ ७२.५४ ॥\nसुरभीणि च पुष्पाणि गन्धवस्त्राणि दापयेत् ।\nदीपं धान्यं गृहं शुभ्रं सर्वोपस्करसंयुतम्  ॥ ७२.५५ ॥\nये ददन्ते परं भक्त्या ते व्रजन्ति त्रिविष्टपम्  ।\nमणिनागे नृपश्रेष्ठ यच्च दानं प्रदीयते  ॥ ७२.५६ ॥\nतस्य दानस्य भावेन स्वर्गे वासो भवेद्ध्रुवम्  ।\nपातकानि प्रलीयन्ते आमपात्रे यथा जलम्  ॥ ७२.५७ ॥\nनर्मदातोयसंसिद्धं भोज्यं विप्रे ददाति यः  ।\nसोऽपि पापैर्विनिर्मुक्तः क्रीडते दैवतैः सह  ॥ ७२.५८ ॥\nततः स्वर्गच्युतानां हि लक्षणं प्रवदाम्यहम्  ।\nदीर्घायुषो जीवपुत्रा धनवन्तः सुशोभनाः  ॥ ७२.५९ ॥\nसर्वव्याधिविनिर्मुक्ताः सुतभृत्यैः समन्विताः  ।\nत्यागिनो भोगसंयुक्ता धर्माख्यानरताः सदा  ॥ ७२.६० ॥\nदेवद्विजगुरोर्भक्तास्तीर्थसेवापरायणाः  ।\nमातापितृवशा नित्यं द्रोहक्रोधविवर्जिताः  ॥ ७२.६१ ॥\nएभिरेव गुणैर्युक्ता ये नराः पाण्डुनन्दन  ।\nसत्यं ते स्वर्गादायाताः स्वर्गे वासं व्रजन्ति ते  ॥ ७२.६२ ॥\nसर्वतीर्थवरं तीर्थं मणिनागं नृपोत्तम  ।\nतीर्थाख्यानमिदं पुण्यं यः पठेच्छृणुयादपि  ॥ ७२.६३ ॥\nसोऽपि पापैर्विनिर्मुक्तः शिवलोके महीयते  ।\nन विषं क्रमते तेषां विचरन्ति यथेच्छया  ॥ ७२.६४ ॥\nभाद्रपद्यां च यत्षष्ठ्यां पुण्यं सूर्यस्य दर्शने  ।\nतत्फलं समवाप्नोति आख्यानश्रवणेन तु  ॥ ७२.६५ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे मणिनागेश्वरतीर्थमाहात्म्यवर्णनं नाम द्विसप्ततितमोऽध्यायः ॥"
  }
]
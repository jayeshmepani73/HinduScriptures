[
  {
    "text": "अध्याय १०९"
  },
  {
    "text": "श्रीमार्कण्डेय उवाच -\nततो गच्छेन्महीपाल चक्रतीर्थमनुत्तमम्  ।\nसेनापुरमितिख्यातं सर्वपापक्षयंकरम्  ॥ १०९.१ ॥\nसैनापत्याभिषेकाय देवदेवेन चक्रिणा  ।\nआनीतश्च महासेनो देवैः सेन्द्रपुरोगमैः  ॥ १०९.२ ॥\nदानवानां वधार्थाय जयाय च दिवौकसाम्  ।\nभूमिदानेन विप्रेन्द्रांस्तर्पयित्वा यथाविधि  ॥ १०९.३ ॥\nशङ्खभेरीनिनादैश्च पटहानां च निस्वनैः  ।\nवीणावेणुमृदङ्गैश्च झल्लरीस्वरमङ्गलैः  ॥ १०९.४ ॥\nततः कृत्वा स्वनं घोरं दानवो बलदर्पितः  ।\nरुरुर्नाम विघातार्थमभिषेकस्य चागतः  ॥ १०९.५ ॥\nहस्त्यश्वरथपत्त्योघैः पूरयन्वै दिशो दश  ।\nतत्र तेन महद्युद्धं प्रवृत्तं किल भारत  ॥ १०९.६ ॥\nशक्त्यृष्टिपाशमुशलैः खड्गैस्तोमरटङ्कनैः  ।\nभल्लैः कर्णिकनाराचैः कबन्धपटसंकुलैः  ॥ १०९.७ ॥\nततस्तु तां शत्रुबलस्य सेनां क्षणेन चापन्च्युतबाणघातैः  ।\nविध्वस्तहस्त्यश्वरथान्महात्मा जग्राह चक्रं रिपुसङ्घनाशनः  ॥ १०९.८ ॥\nज्वलच्च चक्रं निशितं भयंकरं सुरासुराणां च सुदर्शनं रणे  ।\nचकर्त दैत्यस्य शिरस्तदानीं करात्प्रमुक्तं मधुघातिनश्च तत् ॥ १०९.९ ॥\nतं दृष्ट्वा सहसा विघ्नमभिषेके षडाननः  ।\nत्यक्त्वा तु तत्र संस्थानं चचार विपुलं तपः  ॥ १०९.१० ॥\nमुक्तं चक्रं विनाशाय हरिणा लोकधारिणा  ।\nद्विदलं दानवं कृत्वा पपात विमले जले  ॥ १०९.११ ॥\nतदा प्रभृति तत्तीर्थं चक्रतीर्थमिति श्रुतम्  ।\nसर्वपापविनाशाय निर्मितं विश्वमूर्तिना  ॥ १०९.१२ ॥\nचक्रतीर्थे तु यः स्नात्वा पूजयेद्देवमच्युतम्  ।\nपुण्डरीकस्य यज्ञस्य फलमाप्नोति मानवः  ॥ १०९.१३ ॥\nतत्र तीर्थे तु यः स्नात्वा पूजयेद्ब्राह्मणाञ्छुभान्  ।\nशान्तदान्तजितक्रोधान्स लभेत्कोटिजं फलम्  ॥ १०९.१४ ॥\nतत्र तीर्थे तु यो भक्त्या त्यजते देहमात्मनः  ।\nविष्णुलोकं मृतो याति जयशब्दादिमङ्गलैः  ॥ १०९.१५ ॥\nक्रीडयित्वा यथाकामं देवगन्धर्वपूजितः  ।\nइहागत्य च भूयोऽपि जायते विपुले कुले  ॥ १०९.१६ ॥\nएतत्पुण्यं पापहरं धन्यं दुःखप्रणाशनम्  ।\nकथितं ते महाभाग भूयश्चान्यच्छृणुष्व मे  ॥ १०९.१७ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सेनापुरे चक्रतीर्थमाहात्म्यवर्णनं नाम नवोत्तरशततमोऽध्यायः ॥"
  }
]
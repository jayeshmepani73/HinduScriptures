[
  {
    "text": "अध्याय १००"
  },
  {
    "text": "श्रीमार्कण्डेय उवाच -\nततो गच्छेन्महीपाल तीर्थं परमरोचनम्  ।\nमार्कण्डेशमिति ख्यातं नर्मदादक्षिणे तटे  ॥ १००.१ ॥\nउत्तमं सर्वतीर्थानां गीर्वाणैर्वन्दितं शिवम्  ।\nगुह्याद्गुह्यतरं पुत्र नाख्यातं कस्यचिन्मया  ॥ १००.२ ॥\nस्थापितं तु मया पूर्वं स्वर्गसोपानसंनिभम्  ।\nज्ञानं तत्रैव मे जातं प्रसादाच्छङ्करस्य च  ॥ १००.३ ॥\nअन्यस्तत्रैव यो गत्वा द्रुपदामन्तर्जले जपेत् ।\nस पातकैरशेषश्च मुच्यते पाण्डुनन्दन  ॥ १००.४ ॥\nवाचिकैर्मानसैश्च वा कर्मजैरपि पातकैः  ।\nपिण्डिकां चाप्यवष्टभ्य याम्यामाशां च संस्थितः  ॥ १००.५ ॥\nयोजयेच्छूलिनं भक्त्या द्वात्रिंशद्बहुरूपिणम्  ।\nदेहपाते शिवं गच्छेदिति मे निश्चयो नृप  ॥ १००.६ ॥\nआज्येन बोधयेद्दीपमष्टम्यां निशि भारत  ।\nस्वर्गलोकमवाप्नोति इत्येवं शङ्करोऽब्रवीत् ॥ १००.७ ॥\nश्राद्धं तत्रैव यो भक्त्या कुर्वीत नृपनन्दन  ।\nपितरस्तस्य तृप्यन्ति यावदाभूतसम्प्लवम्  ॥ १००.८ ॥\nइङ्गुदैर्बदरैर्बिल्वैरक्षतेन जलेन वा  ।\nतर्पयेत्तत्र यो वंश्यानाप्नुयाज्जन्मनः फलम्  ॥ १००.९ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे मार्कण्डेश्वरतीर्थमाहात्म्यवर्णनं नाम शततमोऽध्यायः ॥"
  }
]
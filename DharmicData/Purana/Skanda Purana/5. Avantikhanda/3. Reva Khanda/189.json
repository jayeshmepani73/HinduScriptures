[
  {
    "text": "अध्याय १८९\nश्रीमार्कण्डेय उवाच -\nततो गच्छेत्तु राजेन्द्र तीर्थं परमशोभनम्  ।\nउदीर्णो यत्र वाराहो ह्यभवद्धरणीधरः  ॥ १८९.१ ॥\nधन्वदंष्ट्रां करालाग्रां बिभ्रच्च पृथिवीमिमाम्  ।\nस एव पञ्चमः प्रोक्तो वाराहो मुक्तिदायकः  ॥ १८९.२ ॥"
  },
  {
    "text": "युधिष्ठिर उवाच -\nकथमुदीर्णरूपोऽभूद्वाराहो धरणीधरः  ।\nवाराहत्वं गतः केन पञ्चमः केन संज्ञितः  ॥ १८९.३ ॥"
  },
  {
    "text": "मार्कण्डेय उवाच -\nआदिकल्पे पुरा राजन्क्षीरोदे भगवान् हरिः  ।\nशेते स भोगिशयने योगनिद्राविमोहितः  ॥ १८९.४ ॥\nबभूव नृपतिश्रेष्ठ गत्वा वै देवसंनिधौ  ।\nअवोचद्भारखिन्नाहं गमिष्यामि रसातलम्  ॥ १८९.५ ॥\nदृष्ट्वा देवाः समुद्विग्ना गता यत्र जनार्दनः  ।\nतुष्टुवुर्वाग्भिरिष्टाभिः केशवं जगत्पतिम्  ॥ १८९.६ ॥\nदेवा ऊचुः  ।\nनमो नमस्ते देवेश सुरार्तिहर सर्वग  ।\nविश्वमूर्ते नमस्तुभ्यं त्राहि सर्वान्महद्भयात् ॥ १८९.७ ॥\nइत्युक्तो दैवतैर्देवो ह्युवाच किमुपस्थितम्  ।\nकार्यं वदध्वं मे देवा यत्कृत्यं मा चिरं कृथाः  ॥ १८९.८ ॥\nदेवा ऊचुः  ।\nधरा धरित्री भूतानां भारोद्विग्ना निमज्जति  ।\nतामुद्धर हृषीकेश लोकान्संस्थापय स्थितौ  ॥ १८९.९ ॥\nएवमुक्तः सुरैः सर्वैः केशवः परमेश्वरः  ।\nवाराहं रूपमास्थाय सर्वयज्ञमयं विभुः  ॥ १८९.१० ॥\nदंष्ट्राकरालं पिङ्गाक्षं समाकुञ्चितमूर्धजम्  ।\nकृत्वाऽनन्तं पादपीठं दंष्ट्राग्रेणोद्धरन्भुवम्  ॥ १८९.११ ॥\nसपर्वतवनामुर्वीं समुद्रपरिमेखलाम्  ।\nउद्धृत्य भगवान् विष्णुरुदीर्णः समजायत  ॥ १८९.१२ ॥\nदर्शयन्पञ्चधात्मानमुत्तरे नर्मदातटे  ।\nतथाद्यं कोरलायां तु द्वितीयं योधनीपुरे  ॥ १८९.१३ ॥\nजयक्षेत्राभिधाने तु जयेति परिकीर्तितम्  ।\nअसुरान्मोहयल्लिङ्गस्तृतीयः परिकीर्तितः  ॥ १८९.१४ ॥\nपावनाय जगद्धेतोः स्थितो यस्माच्छशिप्रभः  ।\nअतस्तु नृपशार्दूल श्वेत इत्याभिधीयते  ॥ १८९.१५ ॥\nउद्धृत्य जगतां देवीमुदीर्णो भृगुकच्छके  ।\nततः पञ्चम उदीर्णो वराह इति संज्ञितः  ॥ १८९.१६ ॥\nइति पञ्चवराहास्ते कथितः पाण्डुनन्दन  ।\nयुगपद्दर्शनं चैषां ब्रह्महत्यां व्यपोहति  ॥ १८९.१७ ॥\nज्येष्ठे मासि सिते पक्ष एकादश्यां विशेषतः  ।\nगत्वा ह्यादिवराहं तु सम्प्राप्ते दशमीदिने  ॥ १८९.१८ ॥\nहविष्यमन्नं भुञ्जीयाल्लघुसायं गते रवौ  ।\nरात्रौ जागरणं कुर्याद्वाराहे ह्यादिसंज्ञके  ॥ १८९.१९ ॥\nततः प्रभाते ह्युषसि संस्नात्वा नर्मदाजले  ।\nसंतर्प्य पितृदेवांश्च तिलैर्यवविमिश्रितैः  ॥ १८९.२० ॥\nधेनुं दद्याद्द्विजे योग्ये सर्वाभरणभूषिताम्  ।\nनिर्ममो निरहङ्कारो दानं दद्याद्द्विजातये  ॥ १८९.२१ ॥\nगत्वा सम्पूजयेद्देवं वाराहं ह्यादिसंज्ञितम्  ।\nअनेन विधिना पूज्य पश्चाद्गच्छेज्जयं त्वरन्  ॥ १८९.२२ ॥\nत्वरितं तु जयं गत्वा पूर्वकं विधिमाचरेत् ।\nअश्वं दद्याद्द्विजाग्र्याय जयपूर्वाभिनिर्गतम्  ॥ १८९.२३ ॥\nलिङ्गे चैव तिला देयाः श्वेते हिरण्यमेव च  ।\nउदीर्णे च भुवं दद्यात्पूर्वकं विधिमाचरेत् ॥ १८९.२४ ॥\nअनस्तमित आदित्ये वराहान्पञ्च पश्यतः  ।\nयत्फलं लभते पार्थ तदिहैकमनाः शृणु  ॥ १८९.२५ ॥\nब्रह्महत्या सुरापानं स्तेयं गुर्वङ्गनागमः  ।\nएभिस्तु सह संयोगो विश्वस्तानां च वञ्चनम्  ॥ १८९.२६ ॥\nस्वसृदुहितृभगिनीकुलदारोपबृंहणम्  ।\nआ जन्ममरणाद्यावत्पापं भरतसत्तम  ॥ १८९.२७ ॥\nतीर्थपञ्चकपूतस्य वैष्णवस्य विशेषतः  ।\nयुगपच्चविनश्येत तूलराशिरिवानलात् ॥ १८९.२८ ॥\nनारायणानुस्मरणाज्जपध्यानाद्विशेषतः  ।\nविप्रणश्यन्ति पापानि गिरिकूटसमान्यपि  ॥ १८९.२९ ॥\nदृष्ट्वा पञ्च वराहान्वै पौरुषे महति स्थितः  ।\nआप्लवन्नर्मदातोये श्राद्धं कृत्वा यथाविधि  ॥ १८९.३० ॥\nउदयास्तमनादर्वाग्यः पश्येल्लोटणेश्वरम्  ।\nकलेवरविमुक्तः स इत्येवं शङ्करोऽब्रवीत् ॥ १८९.३१ ॥\nमुक्तिं प्रयाति सहसा दुष्प्रापां परमेश्वरीम्  ।\nपौरुषे क्रियमाणेऽपि न सिद्धिर्जायते यदि  ॥ १८९.३२ ॥\nब्रुवन्ति स्वर्गगमनमपि पापान्वितस्य च  ।\nयत्र तत्र गतस्यैव भवेत्पञ्चवराहकी  ॥ १८९.३३ ॥\nज्येष्ठस्यैकादशीतिथौ ध्रुवं तत्र वसेन्नरः  ।\nआदिं जयं तथा श्वेतं लिङ्गमुदीर्णमेव च  ॥ १८९.३४ ॥\nआश्रित्य तस्या द्रष्टव्या वराहास्तु यतस्ततः  ।\nज्येष्ठस्यैकादशीतिथौ विष्णुना प्रभुविष्णुना  ॥ १८९.३५ ॥\nवाराहं रूपमास्थाय उद्धृता धरणी विभो  ।\nपुण्यात्पुण्यतमा तेन ह्यशेषाघौघनाशिनी  ॥ १८९.३६ ॥\nदृष्ट्वा पञ्चवराहान्वै क्रोडमुदीर्णरूपिणम्  ।\nपूजयित्वा विधानेन पश्चाज्जागरणं चरेत् ॥ १८९.३७ ॥\nसपञ्चवर्तिकान् दीपान् घृतेनोज्ज्वाल्य भक्तितः  ।\nपुराणश्रवणैर्नृत्यैर्गीतवाद्यैः सुमङ्गलैः  ॥ १८९.३८ ॥\nवेदजाप्यैः पवित्रैश्च क्षपयित्वा च शर्वरीम्  ।\nयत्पुण्यं लभते मर्त्यो ह्याजमीढ शृणुष्व तत् ॥ १८९.३९ ॥\nरेवाजलं पुण्यतमं पृथिव्यां तथा च देवो जगतां पतिर्हरिः  ।\nएकादशी पापहरा नरेन्द्र बह्वायासैर्लभ्यते मानवानाम्  ॥ १८९.४० ॥\nएकैकशो ब्रह्महत्यादिकानि शक्तानि हन्तुं पापसङ्घानि राजन्  ।\nनैते सर्वे युगपद्वै समेता हन्तुं शक्ताः किं न तद्ब्रूहि राजन्  ॥ १८९.४१ ॥\nयथेदमुक्तं तव धर्मसूनो श्रुतं च यच्छङ्कराच्चन्द्रमौलेः  ।\nश्रुत्वेदमिच्छन्मुच्यते सर्वपापैः पठन्पदं याति हि वृत्रशत्रोः  ॥ १८९.४२ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये उदीर्णवराहतीर्थमाहात्म्यवर्णनं नामैकोननवत्युत्तरशततमोऽध्यायः ॥"
  }
]
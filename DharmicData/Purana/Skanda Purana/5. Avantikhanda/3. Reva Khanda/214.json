[
  {
    "text": "श्रीमार्कण्डेय उवाच -\nचतुर्थं सम्प्रवक्ष्यामि देवस्य चरितं महत् ।\nश्रुतमात्रेण येनैव सर्वपापैः प्रमुच्यते  ॥ २१४.१ ॥\nकपाली कान्थिको भूत्वा यथा स व्यचरन्महीम्  ।\nपिशाचैर्राक्षसैर्भूतैर्डाकिनीयोगिनीवृतः  ॥ २१४.२ ॥\nभैरवं रूपमास्थाय प्रेतासनपरिग्रहः  ।\nत्रैलोक्यस्याभयं दत्त्वा चचार विपुलं तपः  ॥ २१४.३ ॥\nआषाढी तु कृता तत्र ह्याषाढीनाम विश्रुतम्  ।\nकन्था मुक्ता ततोऽन्यत्र देवेन परमेष्ठिना  ॥ २१४.४ ॥\nतदाप्रभृति राजेन्द्र स कन्थेश्वर उच्यते  ।\nतस्य दर्शनमात्रेण ह्यश्वमेधफलं लभेत् ॥ २१४.५ ॥\nदेवो मार्गे पुनस्तत्र भ्रमते च यदृच्छया  ।\nविक्रीणाति बलाकारो दृष्ट्वा चोक्तो हरेण तु  ॥ २१४.६ ॥\nयदि भद्र न चेत्कोपं करोषि मयि साम्प्रतम्  ।\nबलाभिर्भर मे लिङ्गं ददामि बहु ते धनम्  ॥ २१४.७ ॥\nएवमुक्तोऽथ देवेन स वणिग्लोभमोहितः  ।\nयोजयामास बलका लिङ्गे चोत्तममध्यमान्  ॥ २१४.८ ॥\nतावद्यावत्क्षयं सर्वे गताः काले सुसंचिताः  ।\nस्थितं समुन्नतं लिङ्गं दृष्ट्वा शोकमुपागमत् ॥ २१४.९ ॥\nकृत्वा तु खण्डखण्डानि स देवः परमेश्वरः  ।\nउवाच प्रहसन्वाक्यं तं दृष्ट्वा गतसाध्वसम्  ॥ २१४.१० ॥\nन च मे पूरितं लिङ्गं यास्यामि यदि मन्यसे  ।\nददामि तत्र वित्तं ते यदि लिङ्गं प्रपूरितम्  ॥ २१४.११ ॥"
  },
  {
    "text": "वणिगुवाच -\nअधन्यः कृतपुण्योऽहं निग्राह्यः परमेश्वर  ।\nतव प्रियमकुर्वाणः शोचिष्ये शाश्वतीः समाः  ॥ २१४.१२ ॥\nएतच्छ्रुत्वा वचस्तस्य वणिक्पुत्रस्य भारत  ।\nअसंक्षयं धनं दत्त्वा स्थितस्तत्र महेश्वरः  ॥ २१४.१३ ॥\nतदा प्रभृति राजेन्द्र बलाकैरिव भूषितम्  ।\nप्रत्ययार्थं स्थितं लिङ्गं लोकानुग्रहकाम्यया  ॥ २१४.१४ ॥\nदेवेन रचितं पार्थ क्रीडया सुप्रतिष्ठितम्  ।\nदेवमार्गमिति ख्यातं त्रिषु लोकेषु विश्रुतम्  ।\nपश्यन् प्रपूजयन् वापि सर्वपापैः प्रमुच्यते  ॥ २१४.१५ ॥\nदेवमार्गे तु यो गत्वा पूजयेद्बलाकेश्वरम्  ।\nपञ्चायतनमासाद्य रुद्रलोकं स गच्छति  ॥ २१४.१६ ॥\nदेवमार्गे मृतानां तु नराणां भावितात्मनाम्  ।\nन भवेत्पुनरावृत्ती रुद्रलोकात्कदाचन  ॥ २१४.१७ ॥\nदेवमार्गस्य माहात्म्यं भक्त्या श्रुत्वा नरोत्तम  ।\nमुच्यते सर्वपापेभ्यो नात्र कार्या विचारणा  ॥ २१४.१८ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे श्रीकपालतीर्थमाहात्म्यवर्णनं नाम चतुर्दशोत्तरद्विशततमोऽध्यायः ॥"
  }
]
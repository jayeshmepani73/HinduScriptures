[
  {
    "text": "अध्याय ६"
  },
  {
    "text": "मार्कण्डेय उवाच -\nपुनर्युगान्ते सम्प्राप्ते तृतीये नृपसत्तम  ।\nदादशार्कवपुर्भूत्वा भगवान्नीललोहितः  ॥ ६.१ ॥\nसप्तद्वीपसमुद्रान्तां सशैलवनकाननाम्  ।\nनिर्दग्धां तु महीं कृत्स्नां कालो भूत्वा महेश्वरः  ॥ ६.२ ॥\nततो महाघनो भूत्वा प्लावयामास वारिणा  ।\nकृष्णं कृष्णवपुस्त्वेनां विद्युच्चन्द्रायुधाङ्किताम्  ॥ ६.३ ॥\nप्लावयित्वा जगत्सर्वं तस्मिन्नेकार्णवीकृते  ।\nसुष्वाप विमले तोये जगत्संक्षिप्य मायया  ॥ ६.४ ॥\nततोऽहं भ्रममास्तु तमोभूते महार्णवे  ।\nदिव्यं वर्षसहस्रं तु वायुभूते महेश्वरे  ॥ ६.५ ॥\nओंकृत्वा देवदेवेशं येनेदं गहनीकृतम्  ।\nध्यायमानस्ततो देवं राजेन्द्र विमले जले  ॥ ६.६ ॥\nतस्मिन्महार्णवे घोरे नष्टे स्थावरजङ्गमे  ।\nमयूरं स्वर्णपत्राढ्यमपश्यंसहसा जले  ।\nविचित्रचन्द्रकोपेतं नीलकंठं सुलोचनम्  ॥ ६.७ ॥\nततो मयूरः स महार्णवान्ते विक्षोभयित्वा हि महास्वेण  ।\nचचार देवस्त्रिशिखी शिखण्डी त्रैलोक्यगोप्ता स महानुभावः  ॥ ६.८ ॥\nशिवश्च रौद्रेण मयूररूपिणा विक्षोभ्यमाणे सलिलेऽपि तस्मिन्  ।\nसह भ्रमन्तीं च महार्णवान्ते सरिन्महौघां सुमहान्ददर्श  ॥ ६.९ ॥\nस तां महादेवमयूररूपो दृष्ट्वा भ्रमन्तीं सहसोर्मिजालैः  ।\nका त्वं शुभे शाश्वतदेहभूता क्षयं न यातासि महाक्षयान्ते  ॥ ६.१० ॥\nदेवासुरगणे नष्टे सरित्सरमहार्णवे  ।\nका त्वं भ्रमसि पद्माक्षि क्व गतासि च न क्षयम्  ॥ ६.११ ॥"
  },
  {
    "text": "नर्मदोवाच -\nतव प्रसादाद्देवेश मृत्युर्मम न विद्यते  ।\nसृज देव पुनर्विश्वं शर्वरी क्षयमागता  ॥ ६.१२ ॥\nएवमुक्तो महादेवो व्यधुनोत्पक्षपञ्जरम्  ।\nतावत्पञ्जरमध्यान्ते तस्य पक्षाद्विनिःसृताः  ॥ ६.१३ ॥\nतावन्तो देवदैत्येन्द्राः पक्षाभ्यां तस्य जज्ञिरे  ।\nतेषां मध्ये पुनः सा तु नर्मदा भ्रमते सरित् ॥ ६.१४ ॥\nततश्चान्यो महाशैलो दृश्यते भरतर्षभ  ।\nत्रिभिः कूटैः सुविस्तीर्णैः शृङ्गवानिव गोवृषः  ॥ ६.१५ ॥\nत्रिकूटस्तु इति ख्यातः सर्वरत्नैर्विभूषितः  ।\nततस्तस्मात्त्रिकूटाच्च प्लावयन्ती महीं ययौ  ॥ ६.१६ ॥\nत्रिकूटी तेन विख्याता पितॄणां त्रायणी परा  ।\nद्वितीयाच्च ततो गङ्गा विस्तीर्णा धरणीतले  ॥ ६.१७ ॥\nतृतीयं च ततः शृङ्गं सप्तधा खण्डशो गतम्  ।\nजम्बूद्वीपे तु संजाताः सप्त ते कुलपर्वताः  ॥ ६.१८ ॥\nचन्द्रनक्षत्रसहिता ग्रहग्रामनदीनदाः  ।\nअण्डजं स्वेदजं जातमुद्भिज्जं च जरायुजम्  ॥ ६.१९ ॥\nएवं जगदिदं सर्वं मयूरादभवत्पुरा  ।\nसमस्तं नरशार्दूल महादेवसमुद्भवम्  ॥ ६.२० ॥\nततो नदीः समुद्रांश्च संविभज्य पृथक्पृथक् ।\nनर्मदामाह देवेशो गच्छ त्वं दक्षिणां दिशम्  ॥ ६.२१ ॥\nएवं सा दक्षिणा गंगा महापातकनाशिनी  ।\nउत्तरे जाह्नवी देशे पुण्या त्वं दक्षिणे शुभा  ॥ ६.२२ ॥\nयथा गंगा महापुण्या मम मस्तकसंभवा  ।\nतद्विशिष्टा महाभागे त्वं चैवेति न संशयः  ॥ ६.२३ ॥\nत्वया सह भविष्यामि एकेनांशेन सुव्रते  ।\nमहापातकयुक्तानामौषधं त्वं भविष्यसि  ॥ ६.२४ ॥\nएवमुक्ता तु देवेन महापातकनाशिनी  ।\nदक्षिणं दिग्विभागं तु सा जगामाशु विक्रमा  ॥ ६.२५ ॥\nऋक्षशैलेन्द्रमासाद्य चन्द्रमौलेरनुग्रहात् ।\nवार्यौघैः प्रस्थिता यस्मान्महादेवप्रणोदिता  ॥ ६.२६ ॥\nमहता चापि वेगेन यस्मादेषा समुच्छ्रिता  ।\nमहती तेन सा प्रोक्ता महादेवान्महीपते  ॥ ६.२७ ॥\nतपतस्तस्य देवस्य शूलाग्राद्बिन्दवोऽपतन्  ।\nतेनैषा शोणसंज्ञा तु दश सप्त च ताः स्मृताः  ॥ ६.२८ ॥\nसर्वेषां नर्मदा पुण्या रुद्रदेहाद्विनिःसृता  ।\nसर्वाभ्यश्च सरिद्भ्यश्च वरदानान्महात्मनः  ॥ ६.२९ ॥\nशंकरानुप्रहाद्देवी महापातकनाशिनी  ।\nयस्मान्महार्णवे घोरे दृश्यते महती च सा  ॥ ६.३० ॥\nसुव्यक्ताङ्गी महाकाया महती तेन सा स्मृता  ।\nतस्माद्विक्षोभ्यमाणा हि दिग्गजैरम्बुदोपमैः  ॥ ६.३१ ॥\nकलुषत्वं नयत्येव रसेन सुरसा तथा  ।\nकृपां करोति सा यस्माल्लोकानामभयप्रदा  ॥ ६.३२ ॥\nसंसारार्णवमग्नानां तेन चैषा कृपा स्मृता  ।\nपुरा कृतयुगे पुण्ये दिव्यमन्दारभूषिता  ॥ ६.३३ ॥\nकल्पवृक्षसमाकीर्णा रोहीतकसमाकुला  ।\nवहत्येषा च मन्देन तेन मन्दाकिनी स्मृता  ॥ ६.३४ ॥\nभित्त्वा महार्णवं क्षिप्रं यस्माल्लोकमिहागता  ।\nपूज्या सुरैश्च सिद्धैश्च तस्मादेषा महार्णवा  ॥ ६.३५ ॥\nविचित्रोत्पलसंघातैरृक्षद्विपसमाकुला  ॥ ६.३६ ॥\nभित्त्वा शैलं च विपुलं प्रयात्येवं महार्णवम्  ।\nभ्रामयन्ती दिशः सर्वा रवेण महता पुरा  ॥ ६.३७ ॥\nप्लावयन्ती विराजन्ती तेन रेवा इति स्मृता  ।\nभार्यापुत्रसुदुःखाढ्यान्नराञ्छापैः समावृतान्  ॥ ६.३८ ॥\nविपापान्कुरुते यस्माद्विपापा तेन सा स्मृता  ।\nविण्मूत्रनिचयां घोरां पांशुशोणितकर्दमाम्  ॥ ६.३९ ॥\nपाशैर्नित्यं तु सम्बाधां यस्मान्मोचयते भृशम्  ।\nविपाशेति च सा प्रोक्ता संसारार्णवतारिणी  ॥ ६.४० ॥\nनर्मदा विमलाम्भा च विमलेन्दुशुभानना  ।\nतमोभूते महाघोरे यस्मादेषा महाप्रभा  ॥ ६.४१ ॥\nविमला तेन सा प्रोक्ता विद्वद्भिर्नृपसत्तम  ।\nकरैरिन्दुकरप्रख्यैः सूर्यरश्मिसमप्रभा  ॥ ६.४२ ॥\nक्षरन्ती मोदते विश्वं करभा तेन चोच्यते  ।\nयस्माद्रञ्जयते लोकान्दर्शनादेव भारत  ॥ ६.४३ ॥\nरञ्जनाद्रञ्जना प्रोक्ता धात्वर्थे राजसत्तम  ।\nतृणवीरुधगुल्माद्यास्तिर्यञ्चः पक्षिणस्तथा  ।\nतानुद्भूतान्नयेत्स्वर्गं तेनोक्ता वायुवाहिनी  ॥ ६.४४ ॥\nएवं यो वेत्ति नामानि निर्गमं च विशेषतः  ।\nस याति पापविर्मुक्तो रुद्रलोकं न संशयः  ॥ ६.४५ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये सहैतुकरेवानाममाहात्म्यवर्णने मयूरकल्पसमुद्भवो नाम षष्ठोऽध्यायः ॥"
  }
]
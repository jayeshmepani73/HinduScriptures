[
  {
    "text": "अध्याय १९५\nयुधिष्ठिर उवाच -\nदेवतीर्थे तु किं नाम माहात्म्यं समुदाहृतम्  ।\nफलं किं स्नानदानादिकारिणां जायते मुने  ॥ १९५.१ ॥"
  },
  {
    "text": "मार्कण्डेय उवाच -\nपृथिव्यां यानि तीर्थानि देवैर्मुनिगणैरपि  ।\nसेवितानि महाबाहो तानि ध्यातानि विष्णुना  ॥ १९५.२ ॥\nसमागतान्येकतां वै तत्र तीर्थे युधिष्ठिर  ।\nतत्तीर्थं वैष्णवं पुण्यं देवतीर्थमिति श्रुतम्  ॥ १९५.३ ॥\nकुरुक्षेत्रं भुवि परमन्तरिक्षे त्रिपुष्करम्  ।\nपुरुषोत्तमं दिवि परं देवतीर्थं परात्परम्  ॥ १९५.४ ॥\nदेवतीर्थसमं नास्ति तीर्थमत्र परत्र च  ।\nयत्प्राप्य मनुजस्तप्येन्न कदाचिद्युधिष्ठिर  ॥ १९५.५ ॥\nदेवैरुक्तानि तीर्थानि योऽत्र स्नानं समाचरेत् ।\nदेवतीर्थे स सर्वत्र स्नातो भवति मानवः  ॥ १९५.६ ॥\nएवमस्त्विति तैरुक्ता देवा ऋषिगणा अपि  ।\nसंतुष्टाः श्रीशमभ्यर्च्य स्वं स्वं स्थानं तु भेजिरे  ॥ १९५.७ ॥\nसूर्यग्रहेऽत्र वै क्षेत्रे स्नात्वा यत्फलमश्नुते  ।\nस्नात्वा श्रीशं समभ्यर्च्य समुपोष्य यथाविधि  ॥ १९५.८ ॥\nयद्ददाति हिरण्यानि दानानि विधिवन्नृप  ।\nतदनन्तफलं सर्वं सूर्यस्य ग्रहणे यथा  ॥ १९५.९ ॥\nभूमिदानं धेनुदानं स्वर्णदानमनन्तकम्  ।\nवज्रदानमनन्तं च फलं प्राह शतक्रतुः  ॥ १९५.१० ॥\nसोमो वै वस्त्रदानेन मौक्तिकानां च भार्गवः  ।\nसुवर्णस्य रविर्दानं धर्मराजो ह्यनन्तकम्  ॥ १९५.११ ॥\nदेवतीर्थे तु यद्दानं श्रद्धायुक्तेन दीयते  ।\nतदनन्तफलं प्राह बृहस्पतिरुदारधीः  ॥ १९५.१२ ॥\nदेवतीर्थे भृगुक्षेत्रे सर्वतीर्थाधिक नृप  ।\nदेवतीर्थे नरः स्नात्वा श्रीपतिं योऽनुपश्यति  ॥ १९५.१३ ॥\nसोमग्रहे कुलशतं स समुद्धृत्य नाकभाक् ।\nदानानि द्विजमुख्येभ्यो देवतीर्थे नराधिप  ॥ १९५.१४ ॥\nयैर्दत्तानि नरैर्भोगभागिनः प्रेत्य चेह ते  ।\nदेवतीर्थे विप्रभोज्यं हरिमुद्दिश्य यश्चरेत् ॥ १९५.१५ ॥\nस सर्वाह्लादमाप्नोति स्वर्गलोके युधिष्ठिर  ।\nदेवतीर्थे नरो नारी स्नात्वा नियतमानसौ  ॥ १९५.१६ ॥\nउपोष्यैकादशीं भक्त्या पूजयेद्यः श्रियः पतिम्  ।\nरात्रौ जागरणं कृत्वा घृतेनोद्बोध्य दीपकम्  ॥ १९५.१७ ॥\nद्वादश्यां प्रातरुत्थाय तथा वै नर्मदाजले  ।\nविप्रदाम्पत्यमभ्यर्च्य विधिवत्कुरुनन्दन  ॥ १९५.१८ ॥\nवस्त्राभरणताम्बूलपुष्पधूपविलेपनैः  ।\nअक्षये विष्णुलोकेऽसौ मोदते चरितव्रतः  ॥ १९५.१९ ॥\nयः सदैकादशीतिथौ स्नात्वोपोष्यार्चयेद्धरिम्  ।\nरात्रौ जागरणं कुर्याद्वेदशास्त्रविधानतः  ॥ १९५.२० ॥\nधर्मराजकृतां पापां न स पश्यति यातनाम्  ।\nपञ्चरात्रविधानेन श्रीपतिं योऽर्चयिष्यति  ॥ १९५.२१ ॥\nदीक्षामवाप्य विधिवद्वैष्णवीं पापनाशिनीम्  ।\nस्वर्गमोक्षप्रदां पुण्यां भोगदां वित्तदामथ  ॥ १९५.२२ ॥\nराज्यदां वा महाभाग पुत्रदां भाग्यदामथ  ।\nसुकलत्रप्रदां वापि विष्णोर्भक्तिप्रदामिति  ॥ १९५.२३ ॥\nतरिष्यति भवाम्भोधिं स नरः कुरुनन्दन  ।\nयोऽर्चयिष्यति तत्रैव देवतीर्थे श्रियः पतिम्  ॥ १९५.२४ ॥\nविश्वरूपमथो सम्यङ्मूलश्रीपतिमेव वा  ।\nनारायणगिरिं वापि गृहे वैकादशीतिथौ  ॥ १९५.२५ ॥\nभक्तिमाञ्छ्रद्धया युक्तः क्षीरैस्तीर्थोदकैरपि  ।\nसुसूक्ष्मैरहतैर्वस्त्रैर्महाकौशेयकैर्नृप  ॥ १९५.२६ ॥\nविचित्रैर्नेत्रजैर्वापि धूपैरगुरुचन्दनैः  ।\nगुग्गुलैर्घृतमिश्रैश्च नैवेद्यैर्विविधैरपि  ॥ १९५.२७ ॥\nपायसाद्यैर्मनुष्येन्द्र पयसा वा युधिष्ठिर  ।\nपिष्टदीपैः सुविमलैर्वर्धमानैर्मनोहरैः  ॥ १९५.२८ ॥\nपूजयित्वा नरो याति यथा तच्छृणु भारत  ।\nशङ्खी चक्री गदी पद्मी भूत्वासौ गरुडध्वजः  ॥ १९५.२९ ॥\nदेवलोकानतिक्रम्य विष्णुलोकं प्रपद्यते  ।\nयस्तु वै परया भक्त्या श्रीपतेः पादपङ्कजम्  ॥ १९५.३० ॥\nचतुर्धाधिष्ठितं पश्येच्छ्रियं त्रैलोक्यमातरम्  ।\nनृत्यगीतविनोदेन मुच्यते पातकर्ध्रुवम्  ॥ १९५.३१ ॥\nनीराजने तु देवस्य प्रातर्मध्ये दिने तथा  ।\nसायं च नियतो नित्यं यः पश्येत्पूजयेद्धरिम्  ॥ १९५.३२ ॥\nस तीर्त्वा ह्यापदं दुर्गां नैवार्तिं समवाप्नुयात् ।\nआयुःश्रीवर्धनं पुंसां चक्षुषामपि पूरकम्  ॥ १९५.३३ ॥\nउपपापहरं चैव सदा नीराजनं हरेः  ।\nतदा नीराजनाकाले यो हरेः पठति स्तवम्  ॥ १९५.३४ ॥\nस धन्यो देवदेवस्य प्रसन्नेनान्तरात्मना  ।\nहरेर्नीराजनाशेषं पाणिभ्यां यः प्रयच्छति  ॥ १९५.३५ ॥\nसंगृह्य चक्षुषी तेन योजयेन्मार्जयन्मुखम्  ।\nतिमिरादीनक्षिरोगान्नाशयेद्दीप्तिमन्मुखम्  ॥ १९५.३६ ॥\nभवत्यशेषदुष्टानां नाशायालं नरोत्तम  ।\nदीपप्रज्वलनं यस्य नित्यमग्रे श्रियः पतेः  ॥ १९५.३७ ॥\nस्नात्वा रेवाजले पुण्ये प्रदद्यादधिकं व्रती  ।\nसप्तद्वीपवती तेन ससागरवनापगा  ॥ १९५.३८ ॥\nप्रदक्षिणीकृता स्याद्वै धरणी शङ्करोऽब्रवीत् ।\nइदं यः पठ्यमानं तु शृणुयात्पठतेऽपि वा  ॥ १९५.३९ ॥\nस्मरणं सोऽतसमये विपाप्मा प्राप्नुयाद्धरेः  ।\nइदं यशस्यमायुष्यं स्वर्ग्यं पितृगुणप्रियम्  ॥ १९५.४० ॥\nमाहात्म्यं श्रावयेद्विप्राञ्छ्रीपतेः श्राद्धकर्मणि  ।\nघृतेन मधुना तेन तर्पिताः स्युः पितामहाः  ॥ १९५.४१ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे श्रीपतिमाहात्म्यवर्णनं नाम पञ्चनवत्युत्तरशततमोऽध्यायः ॥"
  }
]
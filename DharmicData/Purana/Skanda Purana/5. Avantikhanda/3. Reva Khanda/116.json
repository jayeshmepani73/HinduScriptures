[
  {
    "text": "अध्याय ११६"
  },
  {
    "text": "मार्कण्डेय उवाच -\nपाण्डुतीर्थं ततो गच्छेत्सर्वपापविनाशनम्  ।\nतत्र स्नात्वा नरो राजन्मुच्यते सर्वकिल्बिषैः  ॥ ११६.१ ॥\nतत्र तीर्थे तु यः स्नात्वा दापयेत्काञ्चनं शुचिः  ।\nभ्रूणहत्यादिपापानि नश्यन्ते नात्र संशयः  ॥ ११६.२ ॥\nपिण्डोदकप्रदानेन वाजपेयफलं लभेत् ।\nपितरः पितामहाश्च नृत्यन्ते च प्रहर्षिताः  ॥ ११६.३ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे पाण्डुतीर्थमाहात्म्यवर्णनं नाम षोडशाधिकशततमोऽध्यायः ॥"
  }
]
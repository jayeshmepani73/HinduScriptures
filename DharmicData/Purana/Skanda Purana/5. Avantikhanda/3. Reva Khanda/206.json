[
  {
    "text": "अध्यायः २०६\nश्रीमार्कण्डेय उवाच -\nगच्छेत्ततः क्षोणिनाथ तीर्थं परमशोभनम्  ।\nसर्वपापहरं पुण्यं दशकन्येति विश्रुतम्  ।\nमहादेवकृतं पुण्यं सर्वकामफलप्रदम्  ॥ २०६.१ ॥\nतत्र तीर्थे महादेवो दशकन्या गुणान्विताः  ।\nब्रह्मणो वरयामास ह्युद्वाहेन युयोज ह  ॥ २०६.२ ॥\nतदाप्रभृति तत्तीर्थं दशकन्येति विश्रुतम्  ।\nसर्वपापहरं पुण्यमक्षयं कीर्तितं फलम्  ॥ २०६.३ ॥\nतत्र तीर्थे तु यः कन्यां ददाति समलंकृताम्  ।\nप्राप्नोति पुरुषो दत्त्वा यथाशक्त्या स्वलंकृताम्  ॥ २०६.४ ॥\nतेन दानोत्थपुण्येन पूतात्मानो नराधिप  ।\nवसन्ति रोमसंख्यानि वर्षाणि शिवसन्निधौ  ॥ २०६.५ ॥\nततः कालेन महता त्विह लोके नरेश्वर  ।\nमानुष्यं प्राप्य दुष्प्राप्यं धनकोटीपतिर्भवेत् ॥ २०६.६ ॥\nतत्र तीर्थे तु यो भक्त्या स्नात्वा विप्राय काञ्चनम्  ।\nसम्प्रयच्छति शान्ताय सोऽत्यन्तं सुखमश्नुते  ॥ २०६.७ ॥\nवाचिकं मानसं वापि कर्मजं यत्पुरा कृतम्  ।\nतत्सर्वं विलयं याति स्वर्णदानेन भारत  ॥ २०६.८ ॥\nनरो दत्त्वा सुवर्णं चापि वालाग्रमात्रकम्  ।\nतत्र तीर्थे दिवं याति मृतो नास्त्यत्र संशयः  ॥ २०६.९ ॥\nतत्र विद्याधरैः सिद्धैर्विमानवरमास्थितः  ।\nपूज्यमानो वसेत्तावद्यावदाभूतसम्प्लवम्  ॥ २०६.१० ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे दशकन्यातीर्थमाहात्म्यवर्णनं नाम षडुत्तरद्विशततमोऽध्यायः ॥"
  }
]
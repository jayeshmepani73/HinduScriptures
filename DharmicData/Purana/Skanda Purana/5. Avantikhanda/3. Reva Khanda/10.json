[
  {
    "text": "अध्याय १०"
  },
  {
    "text": "युधिष्ठिर उवाच -\nकस्मिन्कल्पे महाभागा नर्मदेयं द्विजोत्तम  ।\nविभक्ता ऋषिभिः सर्वैस्तपोयुक्तैर्महात्मभिः  ॥ १०.१ ॥\nएतद्विस्तरतः सर्वं ब्रूहि मे वदतां वर  ।\nकल्पान्ते यद्भवेत्कष्टं लोकानां तत्त्वमेव च  ॥ १०.२ ॥\nअतीते तु पुरा कल्पे यथेयं वर्ततेऽनघ  ।\nअस्यान्त्यस्य च कल्पस्य व्यवस्थां कथय प्रभो  ।\nएवमुक्तः सभामध्ये मार्कण्डो वाक्यमब्रवीत् ॥ १०.३ ॥"
  },
  {
    "text": "मार्कण्डेय उवाच -\nवक्ष्येऽहं श्रूयतां सर्वैः कथेयं पूर्वतः श्रुता  ॥ १०.४ ॥\nमहत्कथेयं वैशिष्टी कल्पादस्मात्परं तु या  ।\nलोकक्षयकरो घोर आसीत्कालः सुदारुणः  ॥ १०.५ ॥\nतस्मिन्नपि महाघोरे यथेयं वा मृता सती  ।\nपरितुष्टैर्विभक्ता च शृणुध्वं तां कथामिमाम्  ॥ १०.६ ॥\nयुगान्ते समनुप्राप्ते पितामहदिनत्रये  ।\nमानसा ब्रह्मणः पुत्राः साक्षाद्ब्रह्मेव सत्तमाः  ॥ १०.७ ॥\nसनकाद्या महात्मानो ये च वैमानिका गणाः  ।\nयमेन्द्रवरुणाद्याश्च लोकपाला दिनत्रये  ॥ १०.८ ॥\nकालापेक्षास्तु तिष्ठन्ति लोकवृत्तान्ततत्पराः  ।\nततः कल्पक्षये प्राप्ते तेषां ज्ञानमनुत्तमम्  ॥ १०.९ ॥\nसर्वेषां नश्यते चायुर्युगरूपानुसारतः  ।\nभूर्लोकं ते परित्यज्य अगमंश्च भुवं तदा  ॥ १०.१० ॥\nस्वर्लोकं च महश्चैव जनश्चैव तपस्तदा  ।\nआश्रयं सत्यलोकं च सर्वलोकमनुत्तमम्  ॥ १०.११ ॥\nकालं युगसहस्रान्तं पुत्रपौत्रसमन्विताः  ।\nसत्यलोके च तिष्ठन्ति यावत्संजायते जगत् ॥ १०.१२ ॥\nब्रह्मपुत्राश्च ये केचित्कल्पादौ न भवन्ति ह  ।\nत्रैलोक्यं ते परित्यज्य अनाधारं भवन्ति च  ॥ १०.१३ ॥\nतैः सार्धं ये तु ते विप्रा अन्ये चापि तपोधनाः  ।\nयक्षरक्षःपिशाचाश्च अन्ये वैमानिका गणाः  ॥ १०.१४ ॥\nऋषयश्च महाभागा वर्णाश्चान्ये पृथग्विधाः  ।\nसीदन्ति भूम्यां सहिता ये चान्ये तलवासिनः  ॥ १०.१५ ॥\nअनावृष्टिरभूत्तत्र महती शतवार्षिकी  ।\nलोकक्षयकरी रौद्रा वृक्षवीरुद्विनाशिनी  ॥ १०.१६ ॥\nत्रैलोक्यसंक्षोभकरी सप्तार्णवविशोषणी  ।\nततो लोकाः क्षुधाविष्टा भ्रमन्तीव दिशो दश  ॥ १०.१७ ॥\nकंदैर्मूलैः फलैर्वापि वर्तयन्ते सुदुःखिताः  ।\nसरितः सागराः कूपाः सेवन्ते पावनानि च  ॥ १०.१८ ॥\nतत्रापि सर्वे शुष्यन्ति सरिद्भिः सह सागराः  ।\nततो यान्यल्पसाराणि सत्त्वानि पृथिवीतले  ॥ १०.१९ ॥\nतान्येवाग्रे प्रलीयन्ते भिन्नान्युरुजलेन वै  ।\nअथ संक्षीयमाणासु सरित्सु सह सागरैः  ॥ १०.२० ॥\nऋषीणां षष्टिसाहस्रं कुरुक्षेत्रनिवासिनाम्  ।\nये च वैखानसा विप्रा दन्तोलूखलिनस्तथा  ॥ १०.२१ ॥\nहिमाचलगुहागुह्ये ये वसन्ति तपोधनाः  ।\nसर्वे ते मामुपागम्य क्षुत्तृषार्तास्तपोधनाः  ॥ १०.२२ ॥\nऊचुः प्राञ्जलयः सर्वे सीदयामो महामुने  ।\nसरित्सागरशैलान्तं जगत्संशुष्यते द्विज  ॥ १०.२३ ॥\nकुत्र यास्याम सहिता यावत्कालस्य पर्ययः  ।\nदीर्घायुरसि विप्रेन्द्र न मृतस्त्वं युगक्षये  ॥ १०.२४ ॥\nभूतं भव्यं भविष्यच्च सर्वं तव हृदि स्थितम्  ।\nतस्मात्त्वं वेत्सि सर्वं च कथयस्व महाव्रत  ॥ १०.२५ ॥\nकीदृक्कालं महाभाग क्षपिष्यामोऽथ सुव्रत  ।\nअनावृष्टिहतं सर्वं सीदते सचराचरम्  ॥ १०.२६ ॥\nपरित्राहि महाभाग न यथा याम संक्षयम्  ।\nततः संचिन्त्य मनसा त्वरन्विप्रानथाब्रवम्  ॥ १०.२७ ॥\nकुरुक्षेत्रं त्यजध्वं च पुत्रदारसमन्विताः  ।\nत्यक्त्वोदीचीं दिशं सर्वे यामो याम्यामनुत्तमाम्  ॥ १०.२८ ॥\nनगरग्रामघोषाढ्यां पुरपत्तनशोभिताम्  ।\nगच्छामो नर्मदातीरं बहुसिद्धनिषेवितम्  ॥ १०.२९ ॥\nरुद्राङ्गीं तां महापुण्यां सर्वपापप्रणाशिनीम्  ।\nपश्यामस्तां महाभागां न्यग्रोधावारसंकुलाम्  ॥ १०.३० ॥\nमाहेश्वरैर्भागवतैः सांख्यैः सिद्धैः सुसेविताम्  ।\nअनावृष्टिभयाद्भीताः कूलयोरुभयोरपि  ॥ १०.३१ ॥\nआश्रमे ह्याश्रमान्दिव्यान्कारयामो जितव्रताः  ।\nएवमुक्तास्तु ते सर्वे समेतानुचरैः सह  ॥ १०.३२ ॥\nनर्मदातीरमासाद्य स्थिताः सर्वेऽकुतोभयाः  ।\nकिंचित्पूर्वमनुस्मृत्य पुरा कल्पादिभिर्भयम्  ॥ १०.३३ ॥\nप्राप्तास्तु नर्मदातीरमादावेव कलौ युगे  ।\nततो वर्षशतं पूर्णं दिव्यं रेवातटेऽवसन्  ॥ १०.३४ ॥\nषड्विंशच्च सहस्राणि वर्षाणां मानुषाणि च  ।\nतत्राश्चर्यं मया दृष्टमृषीणां वसतां नृप  ॥ १०.३५ ॥\nअनावृष्टिहते लोके संशुष्के स्थावरे चरे  ।\nभिन्ने युगादिकलने हाहाभूते विचेतने  ॥ १०.३६ ॥\nचातुर्वर्णे प्रलीने तु नष्टे होमबलिक्रमे  ।\nनिःस्वाहे निर्वषट्कारे शौचाचारविवर्जिते  ॥ १०.३७ ॥\nइयमेका सरिच्छ्रेष्ठा ऋषिकोटिनिषेविता  ।\nनान्या काचित्त्रिलोकेऽपि रमणीया नरेश्वर  ॥ १०.३८ ॥\nयथेयं पुण्यसलिला इन्द्रस्येवामरावती  ।\nदेवतायतनैः शुभ्रैराश्रमैश्च सुकल्पितैः  ॥ १०.३९ ॥\nशोभते नर्मदा देवी स्वर्गे मन्दाकिनी यथा  ।\nयावद्वृक्षा महाशैला यावत्सागरसंभवा  ॥ १०.४० ॥\nउभयोः कूलयोस्तावन्मण्डितायतनैः शुभैः  ।\nहूयद्भिरग्निहोत्रैश्च हविर्धूमसमाकुला  ॥ १०.४१ ॥\nबभूव नर्मदा देवी प्रावृट्काल इव शर्वरी  ।\nदेवतायतनैर्नैकैः पूजासंस्कारशोभिता  ॥ १०.४२ ॥\nसरिद्भिर्भ्राजते श्रेष्ठा पुरी शाक्री च भास्करी  ।\nकेचित्पञ्चाग्नितपसः केचिदप्यग्निहोत्रिणः  ॥ १०.४३ ॥\nकेचिद्धूमकमश्नन्ति तपस्युग्रे व्यवस्थिताः  ।\nआत्मयज्ञरताः केचिदपरे भक्तिभागिनः  ॥ १०.४४ ॥\nवैष्णवज्ञानमासाद्य केचिच्छैवं व्रतं तथा  ।\nएकरात्रं द्विरात्रं च केचित्षष्ठाहभोजनाः  ॥ १०.४५ ॥\nचान्द्रायणविधानैश्च कृच्छ्रिणश्चातिकृच्छ्रिणः  ।\nएवंविधैस्तपोभिश्च नर्मदातीरशोभितैः  ॥ १०.४६ ॥\nयजद्भिः शंकरं देवं केशवं भाति नित्यदा  ।\nएकत्वे च पृथक्त्वे च यजतां च महेश्वरम्  ॥ १०.४७ ॥\nकलौ युगे महाघोरे प्राप्ताः सिद्धिमनुत्तमाम्  ।\nयस्य यस्य हि या भक्तिर्विज्ञानं यस्य यादृशम्  ॥ १०.४८ ॥\nयस्मिन्यस्मिंश्च देवे तु तांतामीशोऽददात्प्रभुः  ।\nस्वभावैकतया भक्त्या तामेत्यान्तः प्रलीयते  ॥ १०.४९ ॥\nसंसारे परिवर्तन्ते ये पृथग्भाजिनो नराः  ।\nये महावृक्षमीशानं त्यक्त्वा शाखावलम्बिनः  ॥ १०.५० ॥\nपुनरावर्तमानास्ते जायन्ते हि चतुर्युगे  ।\nदेवान्ते स्थावरान्ते च संसारे चाभ्रमन्क्रमात् ॥ १०.५१ ॥\nपुनर्जन्म पुनः स्वर्गे पुनर्घोरे च रौरवे  ।\nये पुनर्देवमीशानं भवं भक्तिसुसंस्थिताः  ॥ १०.५२ ॥\nयजन्ति नर्मदातीरे न पुनस्ते भवन्ति च  ।\nआ देहपतनात्केचिदुपासन्तः परं गताः  ॥ १०.५३ ॥\nकेचिद्द्वादशभिर्वर्षैः षड्भरन्ये तपोधनाः  ।\nत्रिभिः संवत्सरैः केचित्केचित्संवत्सरेण तु  ॥ १०.५४ ॥\nषड्भिर्मासैस्तु संसिद्धास्त्रिभिर्मासैस्तथापरे  ।\nमुनयो देवमाश्रित्य नर्मदां च यशस्विनीम्  ॥ १०.५५ ॥\nछित्त्वा संसारदोषांश्च अगमन्ब्रह्म शाश्वतम्  ।\nएवं कलियुगे घोरे शतशोऽथ सहस्रशः  ॥ १०.५६ ॥\nनर्मदातीरमाश्रित्य मुनयो रुद्रमाविशन्  ॥ १०.५७ ॥\nये नर्मदातीरमुपेत्य विप्राः शैवे व्रते यत्नमुपप्रपन्नाः  ।\nत्रिकालमम्भः प्रविगाह्य भक्त्या देवं समभ्यर्च्य शिवं व्रजन्ति  ॥ १०.५८ ॥\nध्यानार्चनैर्जाप्यमहाव्रतैश्च नारायणं वा सततं स्मरन्ति  ।\nते धौतपाण्डुरपटा इव राजहंसाः संसारसागरजलस्य तरन्ति पारम्  ॥ १०.५९ ॥\nसत्यं सत्यं पुनः सत्यमुत्क्षिप्य भुजमुच्यते  ।\nइदमेकं सुनिष्पन्नं ध्येयो नारायणः सदा  ॥ १०.६० ॥\nयो वा हरं पूजयते जितात्मा मासं च पक्षं च वसेन्नरेन्द्र  ।\nरेवां समाश्रित्य महानुभावः स देवदेवोऽथ भवेत्पिनाकी  ॥ १०.६१ ॥\nकीटाः पतंगाश्च पिपीलिकाश्च ये वै म्रियन्तेऽम्भसि नर्मदायाः  ।\nते दिव्यरूपास्तु कुलप्रसूताः शतं समा धर्मपरा भवन्ति  ॥ १०.६२ ॥\nकालेन वृक्षाः प्रपतन्ति येऽपि महातरंगौघनिकृत्तमूलाः  ।\nते नर्मदांभोभिरपास्तपापा देदीप्यमानास्त्रिदिवं प्रयान्ति  ॥ १०.६३ ॥\nअकामकामाश्च तथा सकामा रेवान्तमाश्रित्य म्रियन्ति तीरे  ।\nजडान्धमूकास्त्रिदिवं प्रयान्ति किमत्र विप्रा भवभावयुक्ताः  ॥ १०.६४ ॥\nमासोपवासैरपि शोषिताङ्गा न तां गतिं यान्ति विमुक्तदेहाः  ।\nम्रियन्ति रेवाजलपूतकायाः शिवार्चने केशवभावयुक्ताः  ॥ १०.६५ ॥\nनीवारश्यामाकयवेङ्गुदाद्यैरन्यैर्मुनीन्द्रा इह वर्तयन्ति  ।\nआप्रित्य कूलं त्रिदशानुगीतं ते नर्मदाया न विशन्ति मृत्युम्  ॥ १०.६६ ॥\nभ्रमन्ति ये तीरमुपेत्य देव्यास्त्रिकालदेवार्चनसत्यपूताः  ।\nविण्मूत्रचर्मास्थितिरोपधानाः कुक्षौ युवत्या न वसन्ति भूयः  ॥ १०.६७ ॥\nकिं यज्ञदानैर्बहुभिश्च तेषां निषेवितैस्तीर्थवरैः समस्तैः  ।\nरेवातटं दक्षिणमुत्तरं वा सेवन्ति ते रुद्रचरानुपूर्वम्  ॥ १०.६८ ॥\nते वञ्चिताः पङ्गुजडान्धभूता लोकेषु मर्त्याः पशुभिश्च तुल्याः  ।\nये नाश्रिता रुद्रशरीरभूतां सोपानपङ्क्तिं त्रिदिवस्य रेवाम्  ॥ १०.६९ ॥\nयुगं कलिं घोरमिमं य इच्छेद्द्रष्टुं कदाचिन्न पुनर्द्विजेन्द्रः  ।\nस नर्मदातीरमुपेत्य सर्वं सम्पूजयेत्सर्वविमुक्तसंगः  ॥ १०.७० ॥\nविघ्नैरनेकैरतियोज्यमाना ये तीरमुझन्ति न नर्मदायाः  ।\nते चैव सर्वस्य हितार्थभूता वन्द्याश्च ते सर्वजनस्य मान्याः  ॥ १०.७१ ॥\nभृग्वत्रिगार्गेयवशिष्ठकङ्काः शतैः समेतैर्नियतास्त्वसंख्यैः  ।\nसिद्धिं परां ते हि जलप्लुताङ्गाः प्राप्तास्तु लोकान्मरुतां न चान्ये  ॥ १०.७२ ॥\nज्ञानं महत्पुण्यतमं पवित्रं पठन्त्यदो नित्यविशुद्धसत्त्वाः  ।\nगतिं परां यान्ति महानुभावा रुद्रस्य वाक्यं हि यथा प्रमाणम्  ॥ १०.७३ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये नर्मदास्नानफलश्रुतिकथनं नाम दशमोऽध्यायः ॥"
  }
]
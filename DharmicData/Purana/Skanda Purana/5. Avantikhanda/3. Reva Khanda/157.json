[
  {
    "text": "अध्याय १५७"
  },
  {
    "text": "श्रीमार्कण्डेय उवाच -\nतस्यैवानन्तरं राजञ्छुक्लतीर्थसमीपतः  ।\nवासुदेवस्य तीर्थं तु सर्वलोकेषु पूजितम्  ॥ १५७.१ ॥\nतद्धि पुण्यं सुविख्यातं नर्मदायां पुरातनम्  ।\nयत्र हुङ्कारमात्रेण रेवा क्रोशं जगाम सा  ॥ १५७.२ ॥\nयदा प्रभृति राजेन्द्र हुङ्कारेण गता सरित् ।\nतदाप्रभृति स स्वामी हुङ्कारः शब्दितो बुधैः  ॥ १५७.३ ॥\nहुङ्कारतीर्थे यः स्नात्वा पश्यत्यव्ययमच्युतम्  ।\nस मुच्यते नरः पापैः सप्तजन्म कृतैरपि  ॥ १५७.४ ॥\nसंसारार्णवमग्नानां नराणां पापकर्मिणाम्  ।\nनैवोद्धर्ता जगन्नाथं विना नारायणं परः  ॥ १५७.५ ॥\nसा जिह्वा या हरिं स्तौति तच्चित्तं यत्तदर्पितम्  ।\nतावेव केवलौ श्लाघ्यौ यौ तत्पूजाकरौ करौ  ॥ १५७.६ ॥\nसर्वदा सर्वकार्येषु नास्ति तेषाममङ्गलम्  ।\nयेषां हृदिस्थो भगवान्मङ्गलायतनो हरिः  ॥ १५७.७ ॥\nयदन्यद्देवतार्चायाः फलं प्राप्नोति मानवः  ।\nसाष्टाङ्गप्रणिपातेन तत्फलं लभते हरेः  ॥ १५७.८ ॥\nरेणुगुण्ठितगात्रस्य यावन्तोऽस्य रजःकणाः  ।\nतावद्वर्षसहस्राणि विष्णुलोके महीयते  ॥ १५७.९ ॥\nसम्मार्जनाभ्युक्षणलेपनेन तदालये नश्यति सर्वपापम्  ।\nनारी नराणां परया तु भक्त्या दृष्ट्वा तु रेवां नरसत्तमस्य  ॥ १५७.१० ॥\nयेनार्चितो भगवान्वासुदेवो जन्मार्जितं नश्यति तस्य पापम्  ।\nस याति लोकं गरुडध्वजस्य विधूतपापः सुरसङ्घपूज्यताम्  ॥ १५७.११ ॥\nशाठ्येनापि नमस्कारं प्रयुञ्जंश्चक्रपाणिनः  ।\nसप्तजन्मार्जितं पापं गच्छत्याशु न संशयः  ॥ १५७.१२ ॥\nपूजायां प्रीयते रुद्रो जपहोमैर्दिवाकरः  ।\nशङ्खचक्रगदापाणिः प्रणिपातेन तुष्यति  ॥ १५७.१३ ॥\nभवजलधिगतानां द्वन्द्ववाताहतानां सुतदुहितृकलत्रत्राणभारार्दितानाम्  ।\nविषमविषयतोये मज्जतामप्लवानां भवति शरणमेको विष्णुपोतो नराणाम्  ॥ १५७.१४ ॥\nहुङ्कारतीर्थे राजेन्द्र शुभं वा यदि वाशुभम्  ।\nयत्कृतं पुरुषव्याघ्र तन्नश्यति न कर्हिचित् ॥ १५७.१५ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे हुङ्कारस्वामितीर्थमाहात्म्यवर्णनं नाम सप्तपञ्चाशदधिकशततमोऽध्यायः ॥"
  }
]
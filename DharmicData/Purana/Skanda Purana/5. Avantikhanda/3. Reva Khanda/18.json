[
  {
    "text": "अध्याय १८"
  },
  {
    "text": "श्रीमार्कण्डेय उवाच -\nनिर्दग्धेऽस्मिंस्ततो लोके सूर्यैरीश्वरसम्भवैः  ।\nसप्तभिश्चार्णवैः शुष्कैर्द्वीपैः सप्तभिरेव च  ॥ १८.१ ॥\nततो मुखात्तस्य घना महोल्बणा निश्चेरुरिन्द्रायुधतुल्यरूपाः  ।\nघोराः पयोदा जगदन्धकारं कुर्वन्त ईशानवरप्रयुक्ताः  ॥ १८.२ ॥\nनीलोत्पलाभाः क्वचिदंजनाभा गोक्षीरकुन्देन्दुनिभाश्च केचित् ।\nमयूरचन्द्राकृतयस्तथाऽन्ये केचिद्विधूमानलसप्रभाश्च  ॥ १८.३ ॥\nकेचिन्महापर्वतकल्परूपाः केचिन्महामीनकुलोपमाश्च  ।\nकेचिद्गजेन्द्राकृतयः सुरूपाः केचिन्महाकूटनिभाः पयोदाः  ॥ १८.४ ॥\nचलत्तरङ्गोर्मिसमानरूपा महापुरोधाननिभाश्च केचित् ।\nसगोपुराट्टालकसंनिकाशाः सविद्युदुल्काशनिमण्डितान्ताः  ॥ १८.५ ॥\nसमावृताङ्गः स बभूव देवः संवर्तकोनाम गणः स रौद्रः  ।\nप्रवर्षमाणो जगदप्रमाणमेकार्णवं सर्वमिदं चकार  ॥ १८.६ ॥\nततो महामेघविवर्धमानमीशानमिन्द्राशनिभिर्वृताङ्गम्  ।\nददर्श नाहं भयविह्वलाङ्गो गङ्गाजलौघैश्च समावृताङ्गः  ॥ १८.७ ॥\nगजाः पुनश्चैव पुनः पिबन्तो जगत्समन्तात्परिदह्यमानम्  ।\nआपूरितं चैव जगत्समन्तात्सर्वैश्च तैर्जग्मुरदर्शनं च ते  ॥ १८.८ ॥\nमहार्णवाः सप्त सरांसि द्वीपा नद्योऽथ सर्वा अथ भूर्भुवश्च  ।\nआपूर्यमाणाः सलिलौघजालैरेकार्णवं सर्वमिदं बभूव  ॥ १८.९ ॥\nन दृश्यते किंचिदहो चराचरं निरग्निचन्द्रार्कमयेऽपि लोके  ।\nप्रणष्टनक्षत्रतमोऽन्धकारे प्रशान्तवातास्तमितैकनीडेः  ॥ १८.१० ॥\nमहाजलौघेऽस्य विशुद्धसत्त्वा स्तुतिर्मया भूप कृता तदानीम्  ।\nततोऽहमित्येव विचिन्तयानः शरण्यमेकं क्व नु यामि शान्तम्  ॥ १८.११ ॥\nस्मरामि देवं हृदि चिन्तयित्वा प्रभुं शरण्यं जलसंनिविष्टः  ।\nनमामि देवं शरणं प्रपद्ये ध्यानं च तस्येति कृतं मया च  ॥ १८.१२ ॥\nध्यात्वा ततोऽहं सलिलं ततार तस्य प्रसादादविमूढचेताः  ।\nग्लानिः श्रमश्चैव मम प्रणष्टौ देव्याः प्रसादेन नरेन्द्रपुत्र  ॥ १८.१३ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्यवर्णनं नामाष्टादशोऽध्यायः ॥"
  }
]
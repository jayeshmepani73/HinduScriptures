[
  {
    "text": "अध्याय १३६"
  },
  {
    "text": "श्रीमार्कण्डेय उवाच -\nततो गच्छेन्महीपाल चाहल्येश्वरमुत्तमम्  ।\nयत्र सिद्धा महाभागा त्वहल्या तापसी पुरा  ॥ १३६.१ ॥\nगौतमो ब्राह्मणस्त्वासीत्साक्षाद्ब्रह्मेव चापरः  ।\nसत्यधर्मसमायुक्तो वानप्रस्थाश्रमे रतः  ॥ १३६.२ ॥\nतस्य पत्नी महाभागा ह्यहल्या नाम विश्रुता  ।\nरूपयौवनसम्पन्ना त्रिषु लोकेषु विश्रुता  ॥ १३६.३ ॥\nअस्या अप्यतिरूपेण देवराजः शतक्रतुः  ।\nमोहितो लोभयामास ह्यहल्यां बलसूदनः  ॥ १३६.४ ॥\nमां भजस्व वरारोहे देवराजमनिन्दिते  ।\nक्रीडयस्व मया सार्द्धं त्रिषु लोकेषु पूजिता  ॥ १३६.५ ॥\nकिं करिष्यसि विप्रेण शौचाचारकृशेन तु  ।\nतपःस्वाध्यायशीलेन क्लिश्यन्तीव सुलोचने  ॥ १३६.६ ॥\nएवमुक्ता वरारोहा स्त्रीस्वभावात्सुचञ्चला  ।\nमनसाध्याय शक्रं सा कामेन कलुषीकृता  ॥ १३६.७ ॥\nतस्या विदित्वा तं भावं स देवः पाकशासनः  ।\nगौतमं वञ्चयामास दुष्टभावेन भावितः  ॥ १३६.८ ॥\nविदित्वा चान्तरं तस्य गृहीत्वा वेषमुत्तमम्  ।\nअहल्यां रमयामास विश्वस्तां मन्दिरान्तिके  ॥ १३६.९ ॥\nक्षणमात्रान्तरे तत्र देवराजस्य भारत  ।\nआजगाम मुनिश्रेष्ठो मन्दिरं त्वरयान्वितः  ॥ १३६.१० ॥\nआगतं गौतमं दृष्ट्वा भीतभीतः पुरंदरः  ।\nनिर्गतः स ततो दृष्ट्वा शक्रोऽयमिति चिन्तयन्  ॥ १३६.११ ॥\nततः शशाप देवेन्द्रं गौतमः क्रोधमूर्छितः  ।\nअजितेन्द्रियोऽसि यस्मात्त्वं तस्माद्बहुभगो भव  ॥ १३६.१२ ॥\nएवमुक्तस्तु देवेन्द्रस्तत्क्षणादेव भारत  ।\nभगानां तु सहस्रेण तत्क्षणादेव वेष्टितः  ॥ १३६.१३ ॥\nत्यक्त्वा राज्यं सुरैः सार्द्धं गतश्रीको जगाम ह  ।\nतपश्चचार विपुलं गौतमेन महीतले  ॥ १३६.१४ ॥\nअहल्यापि ततः शप्ता यस्मात्त्वं दुष्टचारिणी  ।\nप्रेक्ष्य मां रमसे शक्रं तस्मादश्ममयी भव  ॥ १३६.१५ ॥\nगते वर्षसहस्रान्ते रामं दृष्ट्वा यशस्विनम्  ।\nतीर्थयात्राप्रसङ्गेन धौतपापा भविष्यसि  ॥ १३६.१६ ॥\nएवं गते ततः काले दृष्टा रामेण धीमता  ।\nविश्वामित्रसहायेन त्यक्त्वा साश्ममयीं तनुम्  ॥ १३६.१७ ॥\nपूजयित्वा यथान्यायं गतपापा विमत्सरा  ।\nआगता नर्मदातीरे तीर्थे स्नात्वा यथाविधि  ॥ १३६.१८ ॥\nकृतं चान्द्रायणं मासं कृच्छ्रं चान्यं ततः परम्  ।\nततस्तुष्टो महादेवो दत्त्वा वरमनुत्तमम्  ॥ १३६.१९ ॥\nजगामादर्शनं भूयो रेमे चोमापतिश्चिरम्  ।\nअहल्या तु गते देवे स्थापयित्वा जगद्गुरुम्  ॥ १३६.२० ॥\nअहल्येश्वरनामानं स्वगृहे चागमत्पुनः  ।\nतत्र तीर्थे तु यः स्नात्वा पूजयेत्परमेश्वरम्  ॥ १३६.२१ ॥\nस मृतः स्वर्गमाप्नोति यत्र देवो महेश्वरः  ।\nक्रीडयित्वा यथाकामं तत्र लोके महातपाः  ॥ १३६.२२ ॥\nगते वर्षसहस्रान्ते मानुष्यं लभते पुनः  ।\nधनधान्यचयोपेतः पुत्रपौत्रसमन्वितः  ॥ १३६.२३ ॥\nवेदविद्याश्रयो धीमाञ्जायते विमले कुले  ।\nरूपसौभाग्यसम्पन्नः सर्वव्याधिविवर्जितः  ।\nजीवेद्वर्षशतं साग्रमहल्यातीर्थसेवनात् ॥ १३६.२४ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे अहल्यातीर्थमाहात्म्यवर्णनं नाम षट्त्रिंशदधिकशततमोऽध्यायः ॥"
  }
]
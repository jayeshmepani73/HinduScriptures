[
  {
    "text": "अध्याय ७"
  },
  {
    "text": "श्रीमार्कण्डेय उवाच -\nपुनरेकार्णवे घोरे नष्टे स्थावरजंगमे  ।\nसलिलेनाप्लुते लोके निरालोके तमोद्भवे  ॥ ७.१ ॥\nब्रह्मैको विचरंस्तत्र तमीभूते महार्णवे  ।\nदिव्यवर्षसहस्रं तु खद्योत इव रूपवान्  ॥ ७.२ ॥\nशेते योजनसाहस्रमप्रमेयमनुत्तमम्  ।\nद्वादशादित्यसंकाशं सहस्रचरणेक्षणम्  ॥ ७.३ ॥\nप्रसुप्तं चार्णवे घोरे ह्यपश्यत्कूर्मरूपिणम्  ।\nतं दृष्ट्वा विस्मयापन्नो ब्रह्मा बोधयते शनैः  ॥ ७.४ ॥\nस्तुतिभिर्मंगलैश्चैव वेदवेदांगसंभवैः  ।\nवाचस्पते विबुध्यस्व महाभूत नमोऽस्तु ते  ॥ ७.५ ॥\nतवोदरे जगत्सर्वं तिष्ठते परमेश्वर  ।\nतद्विमुञ्च महासत्त्व यत्पूर्वं संहृतं त्वया  ॥ ७.६ ॥\nव्यतीता रजनी ब्राह्मी दिनं समनुवर्तते  ।\nनिरीक्ष्य सर्वलोकेश येन संभवते जगत् ॥ ७.७ ॥\nस निशम्य वचस्तस्य उत्थितः परमेश्वरः  ।\nसमुद्गिरन् स लोकांस्त्रीन् ग्रस्तान् कल्पक्षये तदा  ॥ ७.८ ॥\nदेवदानवगन्धर्वाः सयक्षोरगराक्षसाः  ।\nसचन्द्रार्कग्रहाः सर्वे शरीरात्तस्य निर्गताः  ॥ ७.९ ॥\nततो ह्येकार्णवं सर्वं विभज्य परमेश्वरः  ।\nविस्तीर्णोपलतोयौघां सरित्सरविवर्धिताम्  ॥ ७.१० ॥\nपश्यते मेदिनीं देवः सवृक्षौषधिपल्वलाम्  ।\nहिमवन्तं गिरिश्रेष्ठं श्वेतं पर्वतमुत्तमम्  ॥ ७.११ ॥\nशृङ्गवन्तं महाशैलं ये चान्ये कुलपर्वताः  ।\nजंबुद्वीपं कुशं क्रौञ्चं सगोमेदं सशाल्मलम्  ॥ ७.१२ ॥\nपुष्करान्ताश्च ये द्वीपा ये च सप्तमहार्णवाः  ।\nलोकालोकं महाशैलं सर्वं च पुरतः स्थितम्  ॥ ७.१३ ॥\nचतुःप्रकृतिसंयुक्तं जगत्स्थावरजंगमम्  ।\nयुगान्ते तु विनिष्क्रान्तमपश्यत्स महेश्वरः  ॥ ७.१४ ॥\nविप्रकीर्णशिलाजालामपश्यत्स वसुंधराम्  ।\nकूर्मपृष्ठोपगां देवीं महार्णवगतां प्रभुः  ॥ ७.१५ ॥\nतस्मिन् विशीर्णशैलाग्रे सरित्सरोविवर्जिते  ।\nनानातरंगभिन्नोद आवर्तोद्वर्तसंकुले  ॥ ७.१६ ॥\nनानौषधिप्रज्वलिते नानोत्पलशिलातले  ।\nनानाविहंगसंघुष्टां मत्स्यकूर्मसमाकुलाम्  ॥ ७.१७ ॥\nदिव्यमायामयीं देवीमुत्कृष्टाम्बुदसन्निभाम्  ।\nनदीमपश्यद्देवेशो ह्यनौपम्यजलाशयाम्  ॥ ७.१८ ॥\nमध्ये तस्याम्बुदश्यामां पीनोरुजघनस्तनीम्  ।\nवस्त्रैरनुपमैर्दिव्यैर्नानाभरणभूषिताम्  ॥ ७.१९ ॥\nसनूपुररवोद्दामां हारकेयूरमण्डिताम्  ।\nतादृशीं नर्मदां देवीं स्वयं स्त्रीरूपधारिणीम्  ॥ ७.२० ॥\nयोगमायामयैश्चित्रैर्भूषणैः स्वैर्विभूषिताम्  ।\nअव्यक्ताङ्गीं महाभागामपश्यत्स तु नर्मदाम्  ॥ ७.२१ ॥\nअर्धोद्यतभुजां बालां पद्मपत्रायतेक्षणाम्  ।\nस्तुवन्तीं देवदेवेशमुत्थितां तु जलात्तदा  ॥ ७.२२ ॥\nविस्मयाविष्टहृदयो ह्यहमुद्वीक्ष्य तां शुभाम्  ।\nस्नात्वा जले शुभे तस्याः स्तोतुमभ्युद्यतस्ततः  ॥ ७.२३ ॥\nअर्चयामास संहृष्टो मन्त्रैर्वेदांगसंभवैः  ।\nसृष्टं च तत्पुरा राजन्पश्येयं सचराचरम्  ॥ ७.२४ ॥\nसदेवासुरगन्धर्वं सपन्नगमहोरगम्  ।\nपश्याम्येषा महाभागा नैव याता क्षयं पुरा  ॥ ७.२५ ॥\nमहादेवप्रसादाच्च तच्छरीरसमुद्भवा  ।\nभूयो भूयो मया दृष्टा कथिता ते नृपोत्तम  ॥ ७.२६ ॥\nप्रादुर्भावमिमं कौर्म्यं येऽधीयन्ते द्विजोत्तमाः  ।\nयेऽपि शृण्वन्ति विद्वांसो मुच्यन्ते तेऽपि किल्बिषैः  ॥ ७.२७ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये कूर्मकल्पसमुद्भवो नाम सप्तमोऽध्यायः ॥"
  }
]
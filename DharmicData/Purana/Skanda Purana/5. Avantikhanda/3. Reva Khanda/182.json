[
  {
    "text": "अध्याय १८२\nश्रीमार्कण्डेय उवाच -\nततो भृगुः श्रिया चैव समेतः कच्छपं गतः  ।\nअभिनन्द्य यथान्यायमुवाच वचनं शुभम्  ॥ १८२.१ ॥\nत्वया धृता धरा सर्वा तथा लोकाश्चराचराः  ।\nतथैव पुण्यभावत्वात्स्थितस्तत्र महामते  ॥ १८२.२ ॥\nचातुर्विद्यस्य संस्थानं करोमि रमया सह  ।\nयदि त्वं मन्यसे देव तदादेशय मां विभो  ॥ १८२.३ ॥"
  },
  {
    "text": "कूर्म उवाच -\nएवमेव द्विजश्रेष्ठ मम नामाङ्कितं पुरम्  ।\nभविष्यति महत्कालं ममोपरि सुसंस्थितम्  ॥ १८२.४ ॥\nअचलं सुस्थिरं तात न भीः कार्या सुलोचने  ।\nएतच्छ्रुत्वा शुभं वाक्यं कच्छपस्य मुखाच्च्युतम्  ॥ १८२.५ ॥\nहृष्टस्तुष्टः श्रिया सार्द्धं पद्मयोनिसुतो भृगुः  ।\nअभीचि उदये प्राप्ते कृतकौतुकमङ्गलः  ॥ १८२.६ ॥\nनन्दने वत्सरे माघे पञ्चम्यां भरतर्षभ  ।\nशस्ते तु ह्युत्तरायोगे कुम्भस्थे शशिमण्डले  ॥ १८२.७ ॥\nरेवाया उत्तरे तीरे गम्भीरे चाभिवारुणि  ।\nप्रागुदक्प्रवणे देशे कोटितीर्थसमन्वितम्  ॥ १८२.८ ॥\nक्रोशप्रमाणं तत्क्षेत्रं प्रासादशतसंकुलम्  ।\nअचिरेणैव कालेन तपोबलसमन्वितः  ।\nविचिन्त्य विश्वकर्माणं चकार भृगुसत्तमः  ॥ १८२.९ ॥\nब्राह्मणा वेदविद्वांसः क्षत्रिया राज्यपालकाः  ।\nवैश्या वृत्तिरतास्तत्र शूद्राः शुश्रूषकास्त्रिषु  ॥ १८२.१० ॥\nएवं श्रिया वृतं क्षेत्रं परमानन्दनन्दितम्  ।\nनिर्मितं भृगुणा तात सर्वपातकनाशनम्  ।\nइति भृगुकच्छोत्पत्तिः  ॥ १८२.११ ॥"
  },
  {
    "text": "मार्कण्डेय उवाच -\nततः कालेन महता कस्मिंश्चित्कारणान्तरे  ।\nदेवलोकं जगामाशु लक्ष्मीरृषिसमागमे  ॥ १८२.१२ ॥\nसमर्प्य कुञ्चिकाट्टालं भृगवे ब्रह्मवादिने  ।\nपालयस्व यथार्थं वै स्थानकं मम सुव्रत  ॥ १८२.१३ ॥\nदेवकार्याण्यशेषाणि कृत्वा श्रीः पुनरागता  ।\nआजगाम रमा देवी भृगुकच्छं त्वरान्विता  ॥ १८२.१४ ॥\nप्रार्थितं कुञ्चिकाट्टालं स्वगृहं सपरिग्रहम्  ।\nभृगुर्यदा तदा पार्थ मिथ्या नास्ति तदा वदत  ॥ १८२.१५ ॥\nएव विवादः सुमहान्संजातश्च नरेश्वर  ।\nममेति मम चैवेति परस्परसमागमे  ॥ १८२.१६ ॥\nततः कालेन महता भृगुणा परमर्षिणा  ।\nचातुर्विद्यप्रमाणार्थं चकार महतीं स्थितिम्  ॥ १८२.१७ ॥\nअस्मदीयं यथा सर्वं नगरं मृगलोचने  ।\nचातुर्विद्या द्विजाः सर्वे तथा जानन्ति सुन्दरि  ॥ १८२.१८ ॥"
  },
  {
    "text": "श्रीरुवाच -\nप्रमाणं मम विप्रेन्द्र चातुर्वण्या न संशयः  ।\nमदीयं वा त्वदीयं वा कथयन्तु द्विजोत्तमाः  ॥ १८२.१९ ॥\nततः समस्तैर्विबुधैः सम्प्रधार्य परस्परम्  ।\nद्विधा तैर्वाक्स्थलं दृष्ट्वा ब्राह्मणा नृपसंहितम्  ॥ १८२.२० ॥\nअष्टादशसहस्राणि नोचुर्वै किंचिदुत्तरम्  ।\nअष्टादशसहस्रेषु भृगुकोपभयान्नृप  ।\nउक्तं च तालकं हस्ते यस्य तस्येदमुत्तरम्  ॥ १८२.२१ ॥\nएतच्छ्रुत्वा तु सा देवी निगमं नैगमैः कृतम्  ।\nक्रोधेन महताविष्टा शशाप द्विजपुंगवान्  ॥ १८२.२२ ॥"
  },
  {
    "text": "श्रीदेव्युवाच -\nयस्मात्सत्यं समुत्सृज्य लोभोपहतमानसैः  ।\nमदीयं लोपितं स्थानं तस्माच्छृण्वन्तु मे गिरम्  ॥ १८२.२३ ॥\nत्रिपौरुषा भवेद्विद्या त्रिपुरुषं न भवेद्धनम्  ।\nन द्वितीयस्तु वो वेदः पठितो भवति द्विजाः  ॥ १८२.२४ ॥\nगृहाणि न द्विभौमानि न च भूतिः स्थिरा द्विजाः  ।\nपक्षपातेन वो धर्मो न च निःश्रेयभावतः  ॥ १८२.२५ ॥\nइष्टो गोत्रजनः कश्चिल्लोभेनावृतमानसः  ।\nन च द्वैधं परित्यज्य ह्येकं सत्यं भविष्यति  ॥ १८२.२६ ॥\nअद्यप्रभृति सर्वेषामहङ्कारो द्विजन्मनाम्  ।\nन पिता पुत्रवाक्येन न पुत्रः पितृकर्मणि  ॥ १८२.२७ ॥\nअहङ्कारकृताः सर्वे भविष्यन्ति न संशयः  ।\nइति शप्त्वा रमादेवी तदैव च दिवं ययौ  ॥ १८२.२८ ॥\nततो गतायां वै लक्ष्म्यां देवा ब्रह्मर्षयोऽमलाः  ।\nक्रोधलोभमिदं स्थानं तेऽपि चोक्त्वा दिवं ययुः  ॥ १८२.२९ ॥\nगतां दृष्ट्वा ततो देवीमृषींश्चैव तपोधनान्  ।\nभृगुश्च परमेष्ठी स विषादमगमत्परम्  ।\nप्रसादयामास पुनः शङ्करं त्रिपुरान्तकम्  ॥ १८२.३० ॥\nतपसा महता पार्थ ततस्तुष्टो महेश्वरः  ।\nउवाच वचनं काले हर्षयन् भृगुसत्तमम्  ॥ १८२.३१ ॥\nकिं विषण्णोऽसि विप्रेन्द्र किं वा सन्तापकारणम्  ।\nमयि प्रसन्नेऽपि तव ह्येतत्कथय मेऽनघ  ॥ १८२.३२ ॥"
  },
  {
    "text": "भृगुरुवाच -\nशापयित्वा द्विजान्सर्वान्पुरा लक्ष्मीर्विनिर्गता  ।\nअपवित्रमिदं चोक्त्वा ततो देवा विनिर्गताः  ॥ १८२.३३ ॥"
  },
  {
    "text": "ईश्वर उवाच -\nपुरा मया यथा प्रोक्तं तत्तथा न तदन्यथा  ।\nक्रोधस्थानमसंदेहं तथान्यदपि तच्छृणु  ॥ १८२.३४ ॥\nतत्र स्थानसमुद्भूता महद्भयविवर्जिताः  ।\nब्राह्मणा मत्प्रसादेन भविष्यन्ति न संशयः  ॥ १८२.३५ ॥\nवेदविद्याव्रतस्नाताः सर्वशास्त्रविशारदाः  ।\nयेऽपि ते शतसाहस्रास्त्वरिता ह्यागतास्त्विह  ॥ १८२.३६ ॥\nअपठस्यापि मूर्खस्य सर्वावस्थां गतस्य च  ।\nउत्तरादुत्तरं शक्रो दातुं न तु भृगूत्तम  ॥ १८२.३७ ॥\nकोटितीर्थमिदं स्थानं सर्वपापप्रणाशनम्  ।\nअद्यप्रभृति विप्रेन्द्र भविष्यति न संशयः  ॥ १८२.३८ ॥\nमत्प्रसादाद्देवगणैः सेवितं च भविष्यति  ।\nभृगुक्षेत्रे मृता ये तु कृमिकीटपतंगकाः  ॥ १८२.३९ ॥\nवासस्तेषां शिवे लोके मत्प्रसादाद्भविष्यति  ।\nवृषखाते नरः स्नात्वा पूजयित्वा महेश्वरम्  ॥ १८२.४० ॥\nसर्वमेधस्य यज्ञस्य फलं प्राप्नोत्यसंशयम्  ।\nभृगुतीर्थे नरः स्नात्वा तर्पयेत्पितृदेवताः  ॥ १८२.४१ ॥\nतस्य ते द्वादशाब्दानि शान्तिं गच्छन्ति तर्पिताः  ।\nदधिक्षीरेण तोयेन घृतेन मधुना सह  ॥ १८२.४२ ॥\nये स्नपन्ति विरूपाक्षं तेषां वासस्त्रिविष्टपे  ।\nमत्प्रसादाद्द्विजश्रेष्ठ सर्वदेवानुसेवितम्  ॥ १८२.४३ ॥\nभविष्यति भृगुक्षेत्रं कुरुक्षेत्रादिभिः समम्  ।\nमार्तण्डग्रहणे प्राप्ते यवं कृत्वा हिरण्मयम्  ॥ १८२.४४ ॥\nदत्त्वा शिरसि यः स्नाति भृगुक्षेत्रे द्विजोत्तम  ।\nअविचारेण तं विद्धि संस्नातं कुरुजाङ्गले  ॥ १८२.४५ ॥\nअहं चैव वसिष्यामि अम्बिका च मम प्रिया  ।\nसर्वदुःखापहा देवी नाम्ना सौभाग्यसुन्दरी  ॥ १८२.४६ ॥\nवसिष्यामि तया देव्या सहितो भृगुकच्छके  ।\nएवमुक्त्वा स्थितो देवो भृगुकच्छेऽम्बिका तथा  ॥ १८२.४७ ॥\nभृगुस्तु स्वपुरं प्रायाद्ब्रह्मघोषनिनादितम्  ।\nऋग्यजुःसामघोषेण ह्यथर्वणनिनादितम्  ॥ १८२.४८ ॥\nतत्र तीर्थे तु यः स्नात्वा वृषमुत्सृजते नरः  ।\nस याति शिवसायुज्यमित्येवं शङ्करोऽब्रवीत् ॥ १८२.४९ ॥\nतत्र तीर्थे तु यः स्नात्वा चैत्रे मासि समाचरेत् ।\nदद्याच्च लवणं विप्रे पूज्य सौभाग्यसुन्दरीम्  ॥ १८२.५० ॥\nगोभूहिरण्यं विप्रेभ्यः प्रीयेतां ललिताशिवौ  ।\nन दुःखं दुर्भगत्वं च वियोगं पतिना सह  ॥ १८२.५१ ॥\nप्राप्नोति नारी राजेन्द्र भृगुतीर्थाप्लवेन च  ।\nयस्तु नित्यं भृगुं देवं पश्येद्वै पाण्डुनन्दन  ॥ १८२.५२ ॥\nआ ब्रह्मसदनं यावत्तत्रस्थैर्दैवतैः सह  ।\nयत्फलं समवाप्नोति तच्छृणुष्व नृपोत्तम  ॥ १८२.५३ ॥\nसुवर्णशृङ्गीं कपिलां पयस्विनीं साध्वीं सुशीलां तरुणीं सवत्साम्  ।\nदत्त्वा द्विजे सर्वव्रतोपपन्ने फलं च यत्स्यात्तदिहैव नूनम्  ॥ १८२.५४ ॥\nसमाः सहस्राणि तु सप्त वै जले म्रियेल्लभेद्द्वादशवह्निमध्ये  ।\nत्यजंस्तनुं शूरवृत्त्या नरेन्द्र शक्रातिथ्यं याति वै मर्त्यधर्मा  ॥ १८२.५५ ॥\nआख्यानमेतच्च सदा यशस्यं स्वर्ग्यं धन्यं पुत्र्यमायुष्यकारि  ।\nशृण्वंल्लभेत्सर्वमेतद्धि भक्त्या पर्वणि पर्वण्याजमीढस्सदैव  ॥ १८२.५६ ॥\nसंन्यासं कुरुते यस्तु भृगुतीर्थे विधानतः  ।\nस मृतः परमं स्थानं गच्छेद्वै यच्च दुर्लभम्  ॥ १८२.५७ ॥\nएतच्छ्रुत्वा भृगुश्रेष्ठो देवदेवेन भाषितम्  ।\nप्रहृष्टवदनो भूत्वा तत्रैव संस्थितो द्विजः  ॥ १८२.५८ ॥\nतिरोभावं गते देवे भृगुः श्रेष्ठो द्विजोत्तमः  ।\nस्वमूर्ति तत्र मुक्त्वा तु ब्रह्मलोकं जगाम ह  ॥ १८२.५९ ॥\nभृगुकच्छस्य चोत्पत्तिः कथिता तव पाण्डव  ।\nसंक्षेपेण महाराज सर्वपामप्रणाशनी  ॥ १८२.६० ॥\nएतत्पुण्यं पापहरं क्षेत्रं देवेन कीर्तितम्  ।\nचतुर्युगसहस्रेण पितामहदिनं स्मृतम्  ॥ १८२.६१ ॥\nप्राप्ते ब्रह्मदिने विप्रा जायते युगसम्भवः  ।\nन पश्यामि त्विदं क्षेत्रमिति रुद्रः स्वयं जगौ  ॥ १८२.६२ ॥\nयः शृणोति त्विदं भक्त्या नारी वा पुरुषोऽपि वा  ।\nस याति परमं लोकमिति रुद्रः स्वयं जगौ  ॥ १८२.६३ ॥\nदेवखाते नरः स्नात्वा पिण्डदानादिसत्क्रियाम्  ।\nयां करोति नृपश्रेष्ठ तामक्षयफलां विदुः  ॥ १८२.६४ ॥\nय इमं शृणुयाद्भक्त्या भृगुकच्छस्य विस्तरम्  ।\nकोटितीर्थफलं तस्य भवेद्वै नात्र संशयः  ॥ १८२.६५ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे भृगुकच्छतीर्थमाहात्म्यवर्णनं नाम द्व्यशीत्युत्तरशततमोऽध्यायः ॥"
  }
]
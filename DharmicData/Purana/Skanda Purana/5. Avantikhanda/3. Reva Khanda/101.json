[
  {
    "text": "अध्याय १०१"
  },
  {
    "text": "श्रीमार्कण्डेय उवाच -\nततो गच्छेत्तु राजेन्द्र तीर्थं परमशोभनम्  ।\nउत्तरे नर्मदाकूले यज्ञवाटस्य मध्यतः  ॥ १०१.१ ॥\nसंकर्षणमिति ख्यातं पृथिव्यां पापनाशनम्  ।\nतपश्चीर्णं पुरा राजन्बलभद्रेण तत्र वै  ॥ १०१.२ ॥\nगीर्वाणा अपि तत्रैव संनिधौ नृपनन्दन  ।\nउमया सहितः शम्भुः स्थितस्तत्रैव केशवः  ॥ १०१.३ ॥\nबलभद्रेण राजेन्द्र प्राणिनामुपकारतः  ।\nस्थापितः परया भक्त्या शङ्करः पापनाशनः  ॥ १०१.४ ॥\nयस्तत्र स्नाति वै भक्त्या जितक्रोधो जितेन्द्रियः  ।\nएकादश्यां सिते पक्षे मधुना स्नापयेच्छिवम्  ॥ १०१.५ ॥\nश्राद्धं तत्रैव यो भक्त्या पित्ःणामथ दापयेत् ।\nस याति परमं स्थानं बलभद्रवचो यथा  ॥ १०१.६ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे संकर्षणतीर्थमाहात्म्यवर्णनं नामैकाधिकशततमोऽध्यायः ॥"
  }
]
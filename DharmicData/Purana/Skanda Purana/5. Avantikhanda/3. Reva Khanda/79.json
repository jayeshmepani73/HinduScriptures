[
  {
    "text": "श्रीमार्कण्डेय उवाच -\nततो गच्छेत्तु राजेन्द्र तीर्थद्वयमनुत्तमम्  ।\nदधिस्कन्दं मधुस्कन्दं सर्वपापक्षयंकरम्  ॥ ७९.१ ॥\nदधिस्कन्दे नरः स्नात्वा यस्तु दद्याद्द्विजे दधि  ।\nउपतिष्ठेत्ततस्तस्य सप्तजन्मनि भारत  ॥ ७९.२ ॥\nन व्याधिर्न जरा तस्य न शोको नैव मत्सरः  ।\nदशचन्द्रशतं यावज्जायते विमले कुले  ॥ ७९.३ ॥\nमधुस्कन्देऽपि मधुना मिश्रितान्यस्तिलान्ददेत् ।\nनासौ वैवस्वतं देवं पश्येद्वै जन्मसप्ततिम्  ॥ ७९.४ ॥\nमधुना सह सम्मिश्रं पिण्डं यस्तु प्रदापयेत् ।\nतस्य पौत्रप्रपौत्रेभ्यो दारिद्र्यं नैव जायते  ॥ ७९.५ ॥\nदधिभिः सह संमिश्रं पिण्डं यस्तु प्रदापयेत् ।\nतस्मिंस्तीर्थे नरः स्नात्वा विधिवद्दक्षिणामुखः  ॥ ७९.६ ॥\nपिता पितामहश्चैव तथैव प्रपितामहः  ।\nद्वादशाब्दानि तुष्यन्ति नात्र कार्या विचारणा  ॥ ७९.७ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे दधिस्कन्दमधुस्कन्दतीर्थमाहात्म्यवर्णनं नामैकोनाशीतितमोऽध्यायः ॥"
  }
]
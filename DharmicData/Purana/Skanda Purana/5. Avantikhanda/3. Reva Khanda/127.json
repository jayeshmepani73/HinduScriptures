[
  {
    "text": "अध्याय १२७"
  },
  {
    "text": "मार्कण्डेय उवाच -\nततो गच्छेत्तु राजेन्द्र अग्नितीर्थमनुत्तमम्  ।\nतत्र स्नात्वा तु पक्षादौ मुच्यते सर्वकिल्बिषैः  ॥ १२७.१ ॥\nतत्र तीर्थे तु यः कन्यां दद्यात्स्वयमलंकृताम्  ।\nतस्य यत्फलमुद्दिष्टं तच्छृणुष्व नरोत्तम  ॥ १२७.२ ॥\nअग्निष्टोमातिरात्राभ्यां शतं शतगुणीकृतम्  ।\nप्राप्नोति पुरुषो दत्त्वा यथाशक्त्या ह्यलंकृताम्  ॥ १२७.३ ॥\nतस्याः पुत्रप्रपौत्राणां या भवेद्रोमसंगतिः  ।\nस याति तेन मानेन शिवलोके परां गतिम्  ॥ १२७.४ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे अग्नितीर्थमाहात्म्यवर्णनं नाम सप्तविंशत्युत्तरशततमोऽध्यायः ॥"
  }
]
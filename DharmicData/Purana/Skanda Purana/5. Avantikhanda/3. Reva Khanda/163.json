[
  {
    "text": "अध्याय १६३"
  },
  {
    "text": "श्रीमार्कण्डेय उवाच -\nततो गच्छेन्महाराज नागतीर्थमनुत्तमम्  ।\nआश्विनस्य सिते पक्षे पञ्चम्यां नियतः शुचिः  ॥ १६३.१ ॥\nरात्रौ जागरणं कृत्वा गन्धधूपनिवेदनैः  ।\nप्रभाते विमले स्नात्वा श्राद्धं कृत्वा यथाविधि  ॥ १६३.२ ॥\nमुच्यते सर्वपापेभ्यो नात्र कार्या विचारणा  ।\nतत्र तीर्थे तु यो राजन्प्राणत्यागं करिष्यति  ॥ १६३.३ ॥\nअनिवर्तिका गतिस्तस्य प्रोवाचेति शिवः स्वयम्  ॥ १६३.४ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नागतीर्थमाहात्म्यवर्णनं नाम त्रिषष्ट्युत्तरशततमोऽध्यायः ॥"
  }
]
[
  {
    "text": "अध्याय ६७"
  },
  {
    "text": "श्रीमार्कण्डेय उवाच -\nतस्यैवानन्तरं तात जलमध्ये व्यवस्थितम्  ।\nलुङ्केश्वरमिति ख्यातं सुरासुरनमस्कृतम्  ॥ ६७.१ ॥\nइदं तीर्थं महापुण्यं नानाश्चर्यं महीतले  ।\nअस्य तीर्थस्य माहात्म्यमुत्पत्तिं शृणु भारत  ॥ ६७.२ ॥\nआसीत्पुरा महावीर्यो दानवो बलदर्पितः  ।\nकालपृष्ठ इति ख्यातः सुतो ब्रह्मसुतस्य च  ॥ ६७.३ ॥\nगङ्गातटं समाश्रित्य चचार विपुलं तपः  ।\nअधोमुखोऽपि संस्थित्वापिबद्धूममहर्निशम्  ॥ ६७.४ ॥\nततश्चानन्तरं देवस्तिष्ठते ह्युमया सह  ।\nदृष्ट्वा तं पार्वती सा तु तपस्युग्रे व्यवस्थितम्  ॥ ६७.५ ॥\nपश्य पश्य महादेव धूमाशी तिष्ठते नरः  ।\nप्रसीद तं कुरुष्वाद्य देहि शीघ्रं वरं विभो  ॥ ६७.६ ॥"
  },
  {
    "text": "ईश्वर उवाच -\nयदुक्तं वचनं देवि न तन्मे रोचते प्रिये  ।\nस्वकार्यं च सदा चिन्त्यं परकार्यं विसर्जयेत् ॥ ६७.७ ॥\nमूर्खस्त्रीबालशत्रूणां यश्छन्देनानुवर्तते  ।\nव्यसने पतते घोरे सत्यमेतदुदीरितम्  ॥ ६७.८ ॥"
  },
  {
    "text": "देव्युवाच -\nभार्ययाभ्यर्थितो भर्ता कारणं बहु भाषते  ।\nलघुत्वं याति सा नारी एवं शास्त्रेषु पठ्यते  ॥ ६७.९ ॥\nप्राणत्यागं करिष्यामि यदि मां त्वं न मन्यसे  ।\nपार्वत्या प्रेरितो देवो गतोऽसौ दानवं प्रति  ॥ ६७.१० ॥"
  },
  {
    "text": "ईश्वर उवाच -\nकिमर्थं पिबसे धूमं किमर्थं तप्यसे तपः  ।\nकिं दुःखं किं नु सन्तापो वद कार्यमभीप्सितम्  ॥ ६७.११ ॥\nयुवा त्वं दृश्यसेऽद्यापि वर्षविंशतिरेव च  ।\nतदाचक्ष्व हि मे सर्वं तपसः कारणं महत् ॥ ६७.१२ ॥"
  },
  {
    "text": "दानव उवाच -\nअचला दीयतां भक्तिर्मम स्थैर्यं तवोपरि  ।\nअपरं वर्षसाहस्रं निर्विघ्नं मे गतं विभो  ॥ ६७.१३ ॥\nदिवसानां सहस्रे द्वे पूर्णे त्वत्तपसा मम  ॥ ६७.१४ ॥"
  },
  {
    "text": "ईश्वर उवाच -\nयाचयाभीप्सितं कार्यं तुष्टोऽहं तव सुव्रत  ।\nदेवस्य वचनं श्रुत्वा चिन्तयामास दानवः  ॥ ६७.१५ ॥\nकिं नाकं याचयाम्यद्य किमद्य सकलां महीम्  ।\nएवं संचिन्तयामास कामबाणेन पीडितः  ॥ ६७.१६ ॥"
  },
  {
    "text": "दानव उवाच -\nयदि तुष्टोऽसि मे देव वरं दास्यसि मे प्रभो  ।\nसङ्ग्रामैस्तु न तुष्टोऽहं बलं नास्तीति किंचन  ॥ ६७.१७ ॥\nयस्य मूर्धन्यहं देव पाणिना समुपस्पृशे  ।\nदेवदानवगन्धर्वो भस्मसाद्यातु तत्क्षणात् ॥ ६७.१८ ॥"
  },
  {
    "text": "ईश्वर उवाच -\nयत्त्वया चिन्तितं किंचित्तत्सर्वं सफलं तव  ।\nउत्तिष्ठ गच्छ शीघ्रं त्वं भवनं प्रति दानव  ॥ ६७.१९ ॥"
  },
  {
    "text": "दानव उवाच -\nस्थीयतां देवदेवेश यावज्ज्ञास्यामि ते वरम्  ।\nयुष्मन्मूर्ध्नि न्यसे पाणिं प्रत्ययो मे भवेद्यथा  ॥ ६७.२० ॥\nततश्चानन्तरं देवश्चिन्तयानो महेश्वरः  ।\nन स्कन्दो न हरिर्ब्रह्मा यः कार्येषु क्षमोऽधुना  ॥ ६७.२१ ॥\nज्ञात्वा चैवापदं प्राप्तां देवः प्रार्थयते वृषम्  ।\nअनेन सह पापेन युध्यस्व साम्प्रतं क्षणम्  ॥ ६७.२२ ॥\nकरं प्रासारयद्दैत्यो देवं मूर्ध्नि किल स्पृशेत् ।\nलाङ्गूलेनाहतो दैत्यो विषण्णः पतितो भुवि  ॥ ६७.२३ ॥\nदेवस्तु दक्षिणामाशां गतश्चैवोमया सह  ।\nभयभीतो निरीक्षेत ग्रीवां भज्य पुनःपुनः  ॥ ६७.२४ ॥\nगते चादर्शनं देवे युयुधे वृषभेण सः  ।\nद्वावेतौ बलिनां श्रेष्ठौ युयुधाते महाबलौ  ॥ ६७.२५ ॥\nप्रहारैर्वज्रसदृशैः कोपेन घटिकात्रयम्  ।\nपाणिभ्यां न स्पृशेद्यो वै वृषभस्य शिरस्तथा  ॥ ६७.२६ ॥\nहत्वा लाङ्गूलपातेन आगतो वृषभस्तदा  ।\nउत्थितश्चाप्यसौ दैत्यो व्रजते वृषपृष्ठतः  ॥ ६७.२७ ॥\nवायुवेगेन सम्प्राप्तो यत्र देवो महेश्वरः  ।\nआगतं दानवं दृष्ट्वा वृषो वचनमब्रवीत् ॥ ६७.२८ ॥\nआरुह्य पृष्ठे मे देव शीघ्रमेव हि गम्यताम्  ।\nआरुह्य वृषभं देवो जगाम चोमया सह  ॥ ६७.२९ ॥\nनाकं प्राप्तस्ततो देवो गतः शक्रस्य मन्दिरम्  ।\nनात्यजद्देवपृष्ठं तु दानवो बलदर्पितः  ॥ ६७.३० ॥\nइन्द्रलोकं परित्यज्य ब्रह्मलोकं गतस्तदा  ।\nयत्रयत्र व्रजेद्देवो भयात्सह दिवौकसैः  ॥ ६७.३१ ॥\nअपश्यत्तत्र तत्रैव पृष्ठे लग्नं तु दानवम्  ।\nसर्वांल्लोकान् भ्रमित्वा तु देवो विस्मयमागतः  ॥ ६७.३२ ॥\nन स्थानं विद्यते किंचिद्यत्र विश्रम्यते क्षणम्  ।\nदेवदानवयोस्तत्र युद्धं ज्ञात्वा सुदारुणम्  ॥ ६७.३३ ॥\nहर्षितात्मा मुनिस्तत्र चिरं नृत्यति नारदः  ।\nधन्योऽहमद्य मे जन्म जीवितं च सुजीवितम्  ॥ ६७.३४ ॥\nमहान्तं च कलिं दृष्ट्वा संतोषः परमोऽभवत् ।\nदेवदानवयोस्तत्र युद्धं त्यक्त्वा च नारदः  ॥ ६७.३५ ॥\nआजगाम ततो विप्रो यत्र देवो महेश्वरः  ।\nदृष्ट्वा देवोऽथ तं विप्रं प्रतिपूज्याब्रवीदिदम्  ॥ ६७.३६ ॥\nभो नारद मुनिश्रेष्ठ जानीषे केशवं क्वचित् ।\nगत्वा तत्र च शीघ्रं त्वं केशवाय निवेदय  ॥ ६७.३७ ॥"
  },
  {
    "text": "नारद उवाच -\nदेवदानवसिद्धानां गन्धर्वोरगरक्षसाम्  ।\nसर्वेषामेव देवेशो हरते ध्रुवमापदम्  ॥ ६७.३८ ॥\nअसंभाव्यं न वक्तव्यं मनसापि न चिन्तयेत् ।\nईदृशीं नैव बुध्यामि आपदं च विभो तव  ॥ ६७.३९ ॥"
  },
  {
    "text": "ईश्वर उवाच -\nगच्छ नारद शीघ्रं त्वं यत्र देवो जनार्दनः  ।\nविदितं च त्वया सर्वं यत्कृतं दानवेन तु  ॥ ६७.४० ॥\nअवध्यो दानवो ह्येष सेन्द्रैरपि मरुद्गणैः  ।\nगत्वा तु केशवं देवं निवेदय महामुने  ॥ ६७.४१ ॥"
  },
  {
    "text": "नारद उवाच -\nन तु गच्छाम्यहं देव सुप्तः क्षीरोदधौ सुखी  ।\nकेशवः प्रेरणे ह्येषामादेशो दीयतां प्रभो  ॥ ६७.४२ ॥\nमात्रा स्वस्रा दुहित्रा वा राजानं च तथा प्रभुम्  ।\nगुरुं चैवादितः कृत्वा शयानं न प्रबोधयेत् ॥ ६७.४३ ॥"
  },
  {
    "text": "ईश्वर उवाच -\nयदि क्वचिदगारेषु वह्निरुत्पद्यते महान्  ।\nनिधनं यान्ति तत्रस्था यद्बुध्येरन्नसूरयः  ॥ ६७.४४ ॥"
  },
  {
    "text": "नारद उवाच -\nशीघ्रं गच्छ महादेव आत्मानं रक्ष सुप्रभो  ।\nगच्छाम्यहं न सन्देहो यत्र देवो जनार्दनः  ॥ ६७.४५ ॥\nततो नन्दिमहाकालौ स्तम्भहस्तौ भयानकौ  ।\nजघ्नतुर्दानवं तत्र मुद्गरादिभिरायुधैः  ॥ ६७.४६ ॥\nत्रयोऽपि च महाकायाः सप्ततालप्रमाणकाः  ।\nन शमो जायते तेषां युध्यतां च परस्परम्  ॥ ६७.४७ ॥\nततश्चानन्तरं विप्रोऽगच्छत्तं केशवं प्रति  ।\nसुप्तं क्षीरार्णवेऽपश्यच्छेषपर्यङ्कसंस्थितम्  ॥ ६७.४८ ॥\nलक्ष्म्या पादयुगं गृह्य ऊरूपरि निवेशितम्  ।\nअप्सरोगीयमानं तु भक्त्यानम्य च केशवम्  ॥ ६७.४९ ॥\nअद्य मे सफलं जन्म जीवितं च सुजीवितम्  ।\nउत्थापयस्व देवेशं लक्ष्मि त्वमविशङ्किता  ॥ ६७.५० ॥\nनारदस्य वचः श्रुत्वा पदाङ्गुष्ठं व्यमर्दयत् ।\nनारदस्तिष्ठते द्वारि उत्तिष्ठ मधुसूदन  ॥ ६७.५१ ॥\nदेवोऽपि नारदं दृष्ट्वा परं हर्षमुपागतः  ।\nस्वागतं तु मुनिश्रेष्ठ सुप्रभाताद्य शर्वरी  ॥ ६७.५२ ॥"
  },
  {
    "text": "नारद उवाच -\nअद्य मे सफलं देव प्रभातं तव दर्शनात् ।\nकुशलं च न देवानां शीघ्रमुत्तिष्ठ गम्यताम्  ॥ ६७.५३ ॥"
  },
  {
    "text": "श्रीविष्णुरुवाच -\nब्रह्मा चेन्द्रश्च रुद्रश्च ये चान्ये तु मरुद्गणाः  ।\nआपदः कारणं यच्च तत्समाख्यातुमर्हसि  ॥ ६७.५४ ॥"
  },
  {
    "text": "नारद उवाच -\nदानवेन महातीव्रं तपस्तप्तं सुदारुणम्  ।\nरुद्रेण च वरो दत्तो भस्मत्वं मनसेप्सितम्  ॥ ६७.५५ ॥\nवरदानबलेनैव स देवं हन्तुमर्हति  ।\nईदृशं चेष्टितं ज्ञात्वा नीतो देवोऽमरैः सह  ॥ ६७.५६ ॥\nनारदस्य वचः श्रुत्वा जगाम समुनिर्हरिः  ।\nदृष्ट्वा देवस्तमीशानं गच्छन्तं दिशमुत्तराम्  ॥ ६७.५७ ॥\nदृष्ट्वा देवं च रुद्रोऽथ परिष्वज्य पुनःपुनः  ।\nनमस्कृत्य जगन्नाथं देवं च मधुसूदनः  ॥ ६७.५८ ॥"
  },
  {
    "text": "विष्णुरुवाच -\nभयस्य कारणं देव कथ्यतां च महेश्वर  ।\nदेवदानवयक्षाणां प्रेषयेयं यमालयम्  ॥ ६७.५९ ॥\nललाटे च कृतो धर्मो युष्माकं च महेश्वर  ।\nछित्त्वा शिरस्तथाङ्गानि इन्द्रियाणि न संशयः  ॥ ६७.६० ॥"
  },
  {
    "text": "ईश्वर उवाच -\nनास्ति सौख्यं च मूर्खेषु नास्ति सौख्यं च रोगिषु  ।\nपराधीनेन सौख्यं तु स्त्रीजिते च विशेषतः  ॥ ६७.६१ ॥\nस्त्रीजितेन मया विष्णो वरो दत्तस्तु दानवे  ।\nयस्य मूर्ध्नि न्यसेत्पाणिं स भवेद्भस्मपुंजवत् ॥ ६७.६२ ॥\nअजेयश्चामरश्चैव मया ह्युक्तः स केशव  ।\nहन्तुमिच्छति मां पाप उपायस्तव विद्यते  ॥ ६७.६३ ॥"
  },
  {
    "text": "विष्णुरुवाच -\nगच्छन्तु अमराः सर्वे युष्माभिः सह शङ्कर  ।\nउपायं सर्जयाम्यद्य वधार्थं दानवस्य च  ॥ ६७.६४ ॥\nरेवायाश्च तटे तिष्ठ देव त्वममरैः सह  ।\nकालक्षेपो न कर्तव्यो गम्यतां त्वरितं प्रभो  ॥ ६७.६५ ॥\nदक्षिणा यत्र गङ्गा च रेवा चैव महानदी  ।\nयत्रयत्र च दृश्येत प्राची चैव सरस्वती  ॥ ६७.६६ ॥\nतत्समं च महातीर्थं न मर्त्ये चैव दृश्यते  ।\nस्नानं ये तत्र कुर्वन्ति दानं चैव तु भक्तितः  ॥ ६७.६७ ॥\nसप्तजन्मकृतं पापं नश्यते नात्र संशयः  ।\nएतत्तीर्थं महापुण्यं सर्वपातकनाशनम्  ॥ ६७.६८ ॥\nगम्यतां तत्र देवेश लुङ्केशं त्वं सहामरैः  ।\nविष्णोस्तु वचनादेव प्रविष्टो ह्रदमुत्तमम्  ॥ ६७.६९ ॥\nरतिं सुमहतीं चक्रे सह तत्र मरुद्गणैः  ।\nततश्चानन्तरं देवो मायां कृत्वा ह्यनेकधा  ॥ ६७.७० ॥\nवसन्तमासं संसृज्य उद्यानवनशोभितम्  ।\nअशोकैर्बकुलैश्चैव ब्रह्मवृक्षैः सुशोभनैः  ॥ ६७.७१ ॥\nश्रीवृक्षैश्च कपित्थैश्च शिरीषैर्राजचम्पकैः  ।\nश्रीफलैश्च तथा तालैः कदम्बोदुम्बरैस्तथा  ॥ ६७.७२ ॥\nअश्वत्थादिद्रुमैश्चैव नानावृक्षैरनेकशः  ।\nनानापुष्पैः सुगन्धाढ्यैर्भ्रमरैश्च निनादितम्  ॥ ६७.७३ ॥\nतस्मिन्मध्ये महावृक्षो न्यग्रोधश्च सुशोभनः  ।\nबहुपक्षिसमायुक्तः कोकिलारावनादितः  ॥ ६७.७४ ॥\nकृष्णेन च कृतं तस्मिन्कन्यारूपं च तत्क्षणात् ।\nन तस्याः सदृशी कन्या त्रैलोक्ये सचराचरे  ॥ ६७.७५ ॥\nअन्याश्च कन्यकाः सप्त सुरूपाः शुभलोचनाः  ।\nदिव्यरूपधराः सर्वा दिव्याभरणभूषिताः  ॥ ६७.७६ ॥\nपुमांसमभिकाङ्क्षन्त्यो यद्येकः कामयेत्स्त्रियः  ।\nमौक्तिकैर्रत्नमाणिक्यैर्वैडूर्यैश्च सुशोभनैः  ॥ ६७.७७ ॥\nकामहारैश्च वंशैश्च बद्धो हिन्दोलकः कृतः  ।\nआरूढाश्च महाकन्या गायन्ते सुस्वरं तदा  ॥ ६७.७८ ॥\nमारुतः शीतलो वाति वनं स्पृष्ट्वा सुशोभनम्  ।\nवातेन प्रेरितो गन्धो दानवो घ्राणपीडितः  ॥ ६७.७९ ॥\nततः कुसुमगन्धेन विस्मयं परमं गतः  ।\nआघ्राय चेदृशं पुण्यं न दृष्टं न श्रुतं मया  ॥ ६७.८० ॥\nवने चिन्तयतः किंचिद्ध्वनिगीतं सुशोभनम्  ।\nगीतस्य च ध्वनिं श्रुत्वा मोहितो मायया हरेः  ॥ ६७.८१ ॥\nव्याधस्यैव महाकूटे पतन्ति च यथा मृगाः  ।\nकालस्पृष्टस्तथा कृष्णे पतितश्च नराधिप  ॥ ६७.८२ ॥\nदृष्ट्वा कन्यां च तां दैत्यो मूर्च्छया पतितो भुवि  ।\nपतितेन तु दृष्टैका कन्या वटतले स्थिता  ॥ ६७.८३ ॥\nआस्यं दृष्ट्वा तु नारीणां पुनः कामेन पीडितः  ।\nगृहीत्वा हेमदण्डं तु तां पातयितुमिच्छति  ॥ ६७.८४ ॥"
  },
  {
    "text": "कन्योवाच -\nमा मानुस्पर्शयत्वं हि कुमार्यहं कुलोत्तम  ।\nभो मुञ्च मुञ्च मां शीघ्रं यावद्गच्छाम्यहं गृहम्  ॥ ६७.८५ ॥"
  },
  {
    "text": "दानव उवाच -\nअहं विवाहमिच्छामि त्वया सह सुशोभने  ।\nभूपृष्ठे सकले राज्ञी भवस्येवं न संशयः  ॥ ६७.८६ ॥"
  },
  {
    "text": "कन्योवाच -\nपिता रक्षति कौमार्ये भर्ता रक्षति यौवने  ।\nपुत्रो रक्षति वृद्धत्वे न स्त्री स्वातन्त्र्यमर्हति  ॥ ६७.८७ ॥\nन स्वातन्त्र्यं ममैवास्ति उत्पन्नाहं महत्कुले  ।\nयाच्यस्तु मत्पिता भ्राता मातापि हि तथैव च  ॥ ६७.८८ ॥"
  },
  {
    "text": "दानव उवाच -\nयदि मां नेच्छसे त्वद्य स्वातन्त्र्यं नावलम्बसे  ।\nममापि च तदा हत्या सत्यं च शुभलोचने  ॥ ६७.८९ ॥"
  },
  {
    "text": "कन्योवाच -\nविश्वासो नैव कर्तव्यो यादृशे तादृशे नरे  ।\nनराः स्त्रीषु विचित्राश्च लम्पटाः काममोहिताः  ॥ ६७.९० ॥\nपरिणीय तु मां त्वं हि भुङ्क्ष्व भोगान्मया सह  ।\nजन्मनाशो भवेत्पश्चान्न त्वं नान्यो भवेन्मम  ॥ ६७.९१ ॥\nब्राह्मणी क्षत्रिणी वैशी शूद्री यावत्तथैव च  ।\nद्वितीयो न भवेद्भर्ता एकाकी चेह जन्मनि  ॥ ६७.९२ ॥"
  },
  {
    "text": "दानव उवाच -\nयत्त्वया गदितं वाक्यं तन्मया धारितं हृदि  ।\nप्रत्ययं मे कुरुष्वाद्य यत्ते मनसि रोचते  ॥ ६७.९३ ॥"
  },
  {
    "text": "कन्योवाच -\nजानीष्व गोपकन्यां मां क्रीडामि सखिभिः सह  ।\nअस्मत्कुलेषु यद्दिव्यं तत्कुरुष्व यथाविधि  ॥ ६७.९४ ॥\nन तद्दिव्यं कुलेऽस्माकं विषं कोशं न तत्तुला  ।\nगोपान्वयेषु सर्वेषु हस्तः शिरसि दीयते  ॥ ६७.९५ ॥\nकामान्धेनैव राजेन्द्र निक्षिप्तो मस्तके करः  ।\nतत्क्षणाद्भस्मसाद्भूतो दग्धस्तृणचयो यथा  ॥ ६७.९६ ॥\nकेशवोपरि देवैस्तु पुष्पवृष्टिः शुभा कृता  ।\nहृष्टाः सर्वेऽगमन्देवाः स्वस्थानं विगतज्वराः  ॥ ६७.९७ ॥\nक्षीरोदं केशवो गच्छत्कालपृष्ठे निपातिते  ।\nय इदं शृणुयाद्भक्त्या चरितं दानवस्य च  ॥ ६७.९८ ॥\nस जयी जायते नित्यं शङ्करस्य वचो यथा  ।\nएतस्मात्कारणाद्राजंल्लिङ्गेश्वरमिति श्रुतम्  ॥ ६७.९९ ॥\nलीनं च पातकं यस्मात्स्नानमात्रेण नश्यति  ।\nत्वगस्थि शोणितं मांसं मेदःस्नायुस्तथैव च  ॥ ६७.१०० ॥\nमज्जाशुक्रगतं पापं नश्यते जन्मकोटिजम्  ।\nलुङ्केश्वरे महाराज तोयं पिबति भक्तितः  ॥ ६७.१०१ ॥\nत्रिभिः प्रसृतिमात्राभिः पापं याति सहस्रधा  ।\nविशेषेण चतुर्दश्यामुभौ पक्षौ तु चाष्टमी  ॥ ६७.१०२ ॥\nउपोष्य यो नरो भक्त्या पित्ःणां पाण्डुनन्दन  ।\nउद्धृतास्तेन ते सर्वे नारकीयाः पितामहाः  ॥ ६७.१०३ ॥\nकाकिणीं चैव यो दद्याद्ब्राह्मणे वेदपारगे  ।\nतेन दानफलं सर्वं कुरुक्षेत्रादिकं च यत् ॥ ६७.१०४ ॥\nप्राप्तं तु नान्यथा राजञ्छङ्करो वदते त्विदम्  ।\nस्पर्शलिङ्गमिदं राजञ्छङ्करेण तु निर्मितम्  ॥ ६७.१०५ ॥\nस्पर्शमात्रे मनुष्याणां रुद्रवासोऽभिजायते  ।\nतेन दानफलं सर्वं कुरुक्षेत्रादिकं च यत् ॥ ६७.१०६ ॥\nएतस्मात्कारणाद्राजंल्लोकपालाश्च रक्षकाः  ।\nदुर्गा च रक्षणे सृष्टा चतुर्हस्तधरा शुभा  ॥ ६७.१०७ ॥\nधनदो लोकपालेशो रक्षकश्चेश्वरस्य च  ।\nरक्षति च सदा कालं ग्रहव्यापाररूपतः  ॥ ६७.१०८ ॥\nपुत्रभ्रातृसमारूपैः स्वामिसम्बन्धरूपिभिः  ।\nलङ्केश्वरं च राजेन्द्र देवैर्नाद्यापि मुच्यते  ॥ ६७.१०९ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे लुङ्केश्वरतीर्थमाहात्म्यवर्णनं नाम सप्तषष्टितमोऽध्यायः ॥"
  }
]
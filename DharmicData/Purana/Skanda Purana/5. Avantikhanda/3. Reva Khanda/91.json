[
  {
    "text": "अध्याय ९१"
  },
  {
    "text": "श्रीमार्कण्डेय उवाच -\nततो गच्छेन्महीपाल तीर्थपरमपावनम्  ।\nचण्डादित्यं नृपश्रेष्ठ स्थापितं चण्डमुण्डयोः  ॥ ९१.१ ॥\nआस्तां पुरा महादैत्यौ चण्डमुण्डौ सुदारुणौ  ।\nनर्मदातीरमाश्रित्य चेरतुर्विपुलं तपः  ॥ ९१.२ ॥\nध्यायन्तौ भास्करं देवं तमोनाशं जगत्त्रये  ।\nतुष्टस्तत्तपसा देवः सहस्रांशुरुवाच ह  ॥ ९१.३ ॥\nसाधु साध्विति तौ पार्थ नर्मदायाः शुभे तटे  ।\nवरं प्रार्थयतं वीरौ यथेष्टं चेतसेच्छितम्  ॥ ९१.४ ॥\nचण्डमुण्डावूचतुः  ।\nअजेयौ सर्वदेवानां भूयास्वावां समाहितौ  ।\nसर्वरोगैः परित्यक्तौ सर्वकालं दिवाकर  ॥ ९१.५ ॥\nएवमस्त्विति तौ प्राह भास्करो वारितस्करः  ।\nइत्युक्त्वान्तर्दधे भानुर्दैत्याभ्यां तत्र भास्करः  ॥ ९१.६ ॥\nस्थापितः परया भक्त्या तं गच्छेदात्मसिद्धये  ।\nगीर्वाणांश्च मनुष्यांश्च पित्ःंस्तत्रापि तर्पयेत् ॥ ९१.७ ॥\nस वसेद्भास्करे लोके विरिञ्चिदिवसं नृप  ।\nघृतेन बोधयेद्दीपं षष्ठ्यां स च नरेश्वर  ।\nमुच्यते सर्वपापैस्तु प्रतियाति पुरं रवेः  ॥ ९१.८ ॥\nउत्पत्तिं चण्डभानोर्यः शृणोति भरतर्षभ  ।\nविजयी स सदा नूनमाधिव्याधिविवर्जितः  ॥ ९१.९ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे चण्डादित्यतीर्थमाहात्म्यवर्णनं नामैकनवतितमोऽध्यायः ॥"
  }
]
[
  {
    "text": "अध्याय १४८"
  },
  {
    "text": "श्रीमार्कण्डेय उवाच -\nततो गच्छेन्महीपाल तीर्थमङ्गारकं शिवम्  ।\nउत्तरे नर्मदाकूले सर्वपापक्षयंकरम्  ॥ १४८.१ ॥\nचतुर्थ्यङ्गारकदिने संकल्प्य कृतनिश्चयः  ।\nस्नायादस्तं गते सूर्ये सन्ध्योपासनतत्परः  ॥ १४८.२ ॥\nपूजयेल्लोहितं भक्त्या गन्धमाल्यविभूषणैः  ।\nसंस्थाप्यस्थण्डिले देवं रक्तचन्दनचर्चितम्  ॥ १४८.३ ॥\nअङ्गारकायेति नमः कर्णिकायां प्रपूजयेत् ।\nकुजाय भूमिपुत्राय रक्ताङ्गाय सुवाससे  ॥ १४८.४ ॥\nहरकोपोद्भवायेति स्वेदजायातिबाहवे  ।\nसर्वकामप्रदायेति पूर्वादिषु दलेषु च  ॥ १४८.५ ॥\nएवं सम्पूज्य विधिवद्दद्यादर्घ्यं विधानतः  ।\nभूमिपुत्र महावीर्य स्वेदोद्भव पिनाकिनः  ॥ १४८.६ ॥\nअङ्गारक महातेजा लोहिताङ्ग नमोऽस्तु ते  ।\nकरकं वारिसंयुक्तं शालितंदुलपूरितम्  ॥ १४८.७ ॥\nसहिरण्यं सवस्त्रं च मोदकोपरि संस्थितम्  ।\nब्राह्मणाय निवेद्यं तत्कुजो मे प्रीयतामिति  ॥ १४८.८ ॥\nअर्घं दत्त्वा विधानेन रक्तचन्दनवारिणा  ।\nरक्तपुष्पसमाकीर्णं तिलतंदुलमिश्रितम्  ॥ १४८.९ ॥\nकृत्वा ताम्रमये पात्रे मण्डले वर्तुले शुभे  ।\nकृत्वा शिरसि तत्पात्रं जानुभ्यां धरणीं गतः  ॥ १४८.१० ॥\nमन्त्रपूतं महाभाग दद्यादर्घ्यं विचक्षणः  ।\nततो भुञ्जीत मौनेन क्षारतिलाम्लवर्जितम्  ॥ १४८.११ ॥\nस्निग्धं मृदुसमधुरमात्मनः श्रेय इच्छता  ।\nएवं चतुर्थे सम्प्राप्ते चतुर्थ्यङ्गारके नृप  ॥ १४८.१२ ॥\nसौवर्णं कारयेद्देवं यथाशक्ति सुरूपिणम्  ।\nस्थापयेत्ताम्रके पात्रे गुडपीठसमन्विते  ॥ १४८.१३ ॥\nगन्धपुष्पादिभिर्देवं पूजयेद्गुडसंस्थितम्  ।\nईशान्यां स्थापयेद्देवं गुडतोयसमन्वितम्  ॥ १४८.१४ ॥\nकासारेण तथाग्नेय्यां स्थापयेत्करकं परम्  ।\nरक्ततन्दुलसंमिश्रं नैरृत्यां वायुगोचरे  ॥ १४८.१५ ॥\nस्थापयेन्मोदकैः सार्धं चतुर्थं करकं बुधः  ।\nसूत्रेण वेष्टितग्रीवं गन्धमाल्यैरलंकृतम्  ॥ १४८.१६ ॥\nशङ्खतूर्यनिनादेन जयशब्दादिमङ्गलैः  ।\nरक्ताम्बरधरं विप्रं रक्तमाल्यानुलेपनम्  ॥ १४८.१७ ॥\nवेदिमध्यगतं वापि महदासनसंस्थितम्  ।\nसुरूपं सुभगं शान्तं सर्वभूतहिते रतम्  ॥ १४८.१८ ॥\nवेदविद्याव्रतस्नातं सर्वशास्त्रविशारदम्  ।\nपूजयित्वा यथान्यायं वाचयेत्पाण्डुनन्दन  ॥ १४८.१९ ॥\nरक्तां गां च ततो दद्याद्रक्तेनानडुहा सह  ।\nप्रीयतां भूमिजो देवः सर्वदैवतपूजितः  ॥ १४८.२० ॥\nविप्रं प्रदक्षिणीकृत्य पत्नीपुत्रसमन्वितः  ।\nपितृमातृसुहृत्सार्द्धं क्षमाप्य च विसर्जयेत् ॥ १४८.२१ ॥\nएवं कृतस्य तस्याथ तस्मिंस्तीर्थे विशेषतः  ।\nयत्पुण्यं फलमुद्दिष्टं तत्ते सर्वं वदाम्यहम्  ॥ १४८.२२ ॥\nसप्त जन्मानि राजेन्द्र सुरूपः सुभगो भवेत् ।\nतीर्थस्यास्य प्रभावेन नात्र कार्या विचारणा  ॥ १४८.२३ ॥\nअकामो वा सकामो वा तत्र तीर्थे मृतो नरः  ।\nअङ्गारकपुरं याति देवगन्धर्वपूजितः  ॥ १४८.२४ ॥\nउपभुज्य यथान्यायं दिव्यान्भोगाननुत्तमान्  ।\nइह मानुष्यलोके वै राजा भवति धार्मिकः  ॥ १४८.२५ ॥\nसुरूपः सुभगश्चैव सर्वव्याधिविवर्जितः  ।\nजीवेद्वर्षशतं साग्रं सर्वलोकनमस्कृतः  ॥ १४८.२६ ॥"
  },
  {
    "text": "॥ इति  श्रीस्कान्दे महापुराणे एकाशीतिसाहस्र्यां संहितायां पञ्चम आवन्त्यखण्डे रेवाखण्डे मङ्गलेश्वरतीर्थमाहात्म्यवर्णनं नामाष्टाचत्वारिंशदधिकशततमोऽध्यायः ॥"
  }
]
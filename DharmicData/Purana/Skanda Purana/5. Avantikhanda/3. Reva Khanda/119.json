[
  {
    "text": "अध्याय ११९"
  },
  {
    "text": "श्रीमार्कण्डेय उवाच -\nततो गच्छेत्तु राजेन्द्र कह्लोडीतीर्थमुत्तमम्  ।\nरेवायाश्चोत्तरे कूले सर्वपापविनाशनम्  ॥ ११९.१ ॥\nहितार्थं सर्वभूतानामृषिभिः स्थापितं पुरा  ।\nतपसा तु समुद्धृत्य नर्मदायां महाम्भसि  ॥ ११९.२ ॥\nस्नात्वा तु कपिलातीर्थे कपिलां यः प्रयच्छति  ।\nश्रुत्वा चाख्यानकं दिव्यं ब्राह्मणाञ्छृणु यत्फलम्  ॥ ११९.३ ॥\nसर्वेषामेव दानानां कपिलादानमुत्तमम्  ।\nब्राह्मणान्वेषितं पूर्वमृषिदेवसमागमे  ॥ ११९.४ ॥\nसद्यः प्रसूतां कपिलां शोभनां यः प्रयच्छति  ।\nसोपवासो जितक्रोधस्तस्य पुण्यफलं शृणु  ॥ ११९.५ ॥\nससमुद्रगुहा तेन सशैलवनकानना  ।\nदत्ता चैव महाबाहो पृथिवी नात्र संशयः  ॥ ११९.६ ॥\nवाचिकं मानसं पापं कर्मणा यत्पुरा कृतम्  ।\nनश्यते कपिलां दत्त्वा सप्तजन्मार्जितं नृप  ॥ ११९.७ ॥\nभूमिदानं धनं धान्यं हस्त्यश्वकनकादिकम्  ।\nकपिलादानस्यैकस्य कलां नार्हन्ति षोडशीम्  ॥ ११९.८ ॥\nतत्र तीर्थे नरः स्नात्वा कपिलां यः प्रयच्छति  ।\nमृतो विष्णुपुरं याति गीयमानोऽप्सरोगणैः  ॥ ११९.९ ॥\nयावन्ति तस्या रोमाणि सवत्सायास्तु भारत  ।\nतावद्वर्षसहस्राणि स स्वर्गे क्रीडते चिरम्  ॥ ११९.१० ॥\nततोऽवकीर्णकालेन त्विह मानुष्यतां गतः  ।\nधनधान्यसमोपेतो जायते विपुले कुले  ॥ ११९.११ ॥\nवेदविद्या व्रतस्नातः सर्वशास्त्रविशारदः  ।\nव्याधिशोकविनिर्मुक्तो जीवेच्च शरदां शतम्  ॥ ११९.१२ ॥\nएतत्ते सर्वमाख्यातं कल्होडीतीर्थमुत्तमम्  ।\nयत्कृत्वा सर्वपापेभ्यो मुच्यते नात्र संशयः  ॥ ११९.१३ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कह्लोडीतीर्थमाहात्म्यवर्णनं नामैकोनविंशत्युत्तरशततमोऽध्यायः ॥"
  }
]
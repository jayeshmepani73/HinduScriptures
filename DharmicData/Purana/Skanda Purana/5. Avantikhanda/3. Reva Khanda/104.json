[
  {
    "text": "अध्याय १०४"
  },
  {
    "text": "श्रीमार्कण्डेय उवाच -\nततो गच्छेन्महीपालं सौवर्णशिलमुत्तमम्  ।\nप्रख्यातमुत्तरे कूले सर्वपापक्षयंकरम्  ॥ १०४.१ ॥\nसमन्ताच्छतपातेन मुनिसङ्घैः पुरा कृतम्  ।\nरेवायां दुर्लभं स्थानं सङ्गमस्य समीपतः  ॥ १०४.२ ॥\nविभक्तं हस्तमात्रं च पुण्यक्षेत्रं नराधिप  ।\nसुवर्णशिलके स्नात्वा पूजयित्वा महेश्वरम्  ॥ १०४.३ ॥\nनत्वा तु भास्करं देवं होतव्यं च हुताशने  ।\nबिल्वेनाज्यविमिश्रेण बिल्वपत्रैरथापि वा  ॥ १०४.४ ॥\nप्रीयतां मे जगन्नाथो व्याधिर्नश्यतु मे ध्रुवम्  ।\nद्विजाय काञ्चने दत्ते यत्फलं तच्छृणुष्व मे  ॥ १०४.५ ॥\nबहुस्वर्णस्य यत्प्रोक्तं यागस्य फलमुत्तमम्  ।\nतथासौ लभते सर्वं काञ्चनं यः प्रयच्छति  ॥ १०४.६ ॥\nतेन दानेन पूतात्मा मृतः स्वर्गमवाप्नुयात् ।\nरुद्रस्यानुचरस्तावद्यावदिन्द्राश्चतुर्दश  ॥ १०४.७ ॥\nततः स्वर्गावतीर्णस्तु जायते विशदे कुले  ।\nधनधान्यसमोपेतः पुनः स्मरति तज्जलम्  ॥ १०४.८ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सुवर्णशिलातीर्थमाहात्म्यवर्णनं नाम चतुरधिकशततमोऽध्यायः ॥"
  }
]
[
  {
    "text": "अध्याय १७५"
  },
  {
    "text": "श्रीमार्कण्डेय उवाच -\nउत्तरे नर्मदाकूले भृगुक्षेत्रस्य मध्यतः  ।\nकपिलेश्वरं तु विख्यातं विशेषात्पापनाशनम्  ॥ १७५.१ ॥\nयोऽसौ सनातनो देवः पुराणे परिपठ्यते  ।\nवासुदेवो जगन्नाथः कपिलत्वमुपागतः  ॥ १७५.२ ॥\nपातालं सुतलं नाम तस्यैव नितलं ह्यधः  ।\nगभस्तिगं च तस्याधो ह्यन्धतामिस्रमेव च  ॥ १७५.३ ॥\nपातालं सप्तमं यच्च ह्यधस्तात्संस्थितं महत् ।\nवसते तत्र वै देवः पुराणः परमेश्वरः  ॥ १७५.४ ॥\nस ब्रह्मा स महादेवः स देवो गरुडध्वजः  ।\nपूज्यमानः सुरैः सिद्धैस्तिष्ठते ब्रह्मवादिभिः  ॥ १७५.५ ॥\nवसतस्तस्य राजेन्द्र कपिलस्य जगद्गुरोः  ।\nविनाशं चाग्रतः प्राप्ताः क्षणेन सगरात्मजाः  ॥ १७५.६ ॥\nभस्मीभूतांस्तु तान्दृष्ट्वा कपिलो मुनिसत्तमः  ।\nजगाम परमं शोकं चिन्त्यमानोऽथ किल्बिषम्  ॥ १७५.७ ॥\nसर्वसङ्गपरित्यागे चित्ते निर्विषयीकृते  ।\nअयुक्तं षष्टिसहस्राणां कर्तं मम विनाशनम्  ॥ १७५.८ ॥\nकृतस्य करणं नास्ति तस्मात्पापविनाशनम्  ।\nगत्वा तु कापिलं तीर्थं मोचयाम्यघमात्मनः  ॥ १७५.९ ॥\nपातालं तु ततो मुक्त्वा कपिलो मुनिसत्तमः  ।\nतपश्चचार सुमहन्नर्मदातटमास्थितः  ॥ १७५.१० ॥\nव्रतोपवासैर्विविधैः स्नानदानजपादिकैः  ।\nपरं निर्वाणमापन्नः पूजयन्रुद्रमव्ययम्  ॥ १७५.११ ॥\nतत्र तीर्थे तु यः स्नात्वा पूजयेत्परमेश्वरम्  ।\nगोसहस्रफलं तस्य लभते नात्र संशयः  ॥ १७५.१२ ॥\nज्येष्ठमासे तु सम्प्राप्ते शुक्लपक्षे चतुर्दशी  ।\nतत्र स्नात्वा विधानेन भक्त्या दानं प्रयच्छति  ॥ १७५.१३ ॥\nपात्रभूताय विप्राय स्वल्पं वा यदि वा बहु  ।\nअक्षयं तत्फलं प्रोक्तं शिवेन परमेष्ठिना  ॥ १७५.१४ ॥\nअङ्गारकदिने प्राप्ते चतुर्थ्यां नवमीषु च  ।\nस्नानं करोति पुरुषो भक्त्योपोष्य वराङ्गना  ॥ १७५.१५ ॥\nरूपमैश्वर्यमतुलं सौभाग्यं संततिं पराम्  ।\nलभते सप्तजन्मानि नित्यं नित्यं पुनः पुनः  ॥ १७५.१६ ॥\nपौर्णमास्याममावास्यां स्नात्वा पिण्डं प्रयच्छति  ।\nतस्य ते द्वादशाब्दानि तृप्ता यान्ति सुरालयम्  ॥ १७५.१७ ॥\nतत्र तीर्थे तु यो भक्त्या दद्याद्दीपं सुशोभनम्  ।\nजायते तस्य राजेन्द्र महादीप्तिः शारीरजा  ॥ १७५.१८ ॥\nतत्र तीर्थे मृतानां तु जन्तूनां सर्वदा किल  ।\nअनिवर्तिका भवेत्तेषां गतिस्तु शिवमन्दिरात् ॥ १७५.१९ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कपिलेश्वरतीर्थमाहात्म्यवर्णनं नाम पञ्चसप्ताधिकशततमोऽध्यायः ॥"
  }
]
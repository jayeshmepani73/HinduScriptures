[
  {
    "text": "अध्याय १५८"
  },
  {
    "text": "श्रीमार्कण्डेय उवाच -\nततो गच्छेत्परं तीर्थं सङ्गमेश्वरमुत्तमम्  ।\nनर्मदादक्षिणे कूले सर्वपापभयापहम्  ॥ १५८.१ ॥\nधनदस्तत्र विश्रान्तो मुहूर्तं नृपसत्तम  ।\nपितृलोकात्समायातः कैलासं धरणीधरम्  ॥ १५८.२ ॥\nप्रत्ययार्थं नृपश्रेष्ठ ह्यद्यापि धरणीतले  ।\nकृष्णवर्णा हि पाषाणा दृश्यन्ते स्फटिकोज्ज्वलाः  ॥ १५८.३ ॥\nविन्ध्यनिर्झरनिष्क्रान्ता पुण्यतोया सरिद्वरा  ।\nप्रविष्टा नर्मदातोये सर्वपापप्रणाशने  ॥ १५८.४ ॥\nसङ्गमे तत्र यः स्नात्वा पूजयेत्सङ्गमेश्वरम्  ।\nअश्वमेधस्य यज्ञस्य फलं प्राप्नोत्यसंशयम्  ॥ १५८.५ ॥\nघण्टापताकावितनं यो ददेत्सङ्गमेश्वरे  ।\nहंसयुक्तविमानस्थो दिव्यस्त्रीशतसंवृतः  ॥ १५८.६ ॥\nस रुद्रपदमाप्नोति रुद्रस्यानुचरो भवेत् ।\nदधि भक्ते न देवस्य यः कुर्याल्लिङ्गपूरणम्  ॥ १५८.७ ॥\nसिक्थसंख्यं शिवे लोके स वसेत्कालमीप्सितम्  ।\nश्रीफलैः पूरयेल्लिङ्गं निःस्वो भूत्वा भवस्य तु  ॥ १५८.८ ॥\nसोऽपि तत्फलमाप्नोति गतः स्वर्गे नरेश्वर  ।\nअक्षया सन्ततिस्तस्य जायते सप्तजन्मसु  ॥ १५८.९ ॥\nस्नपनं देवदेवस्य दध्ना मधुघृतेन वा  ।\nयः करोति विधानेन तस्य पुण्यफलं शृणु  ॥ १५८.१० ॥\nधृतक्षीरवहा नद्यो यत्र वृक्षा मधुस्रवाः  ।\nतत्र ते मानवा यान्ति सुप्रसन्ने महेश्वरे  ॥ १५८.११ ॥\nपत्रं पुष्पं फलं तोयं यस्तु दद्यान्महेश्वरे  ।\nतत्सर्वं सप्तजन्मानि ह्यक्षयं फलमश्नुते  ॥ १५८.१२ ॥\nसर्वेषामेव पात्राणां महापात्रं महेश्वरः  ।\nतस्मात्सर्वप्रयत्नेन पूजनीयो महेश्वरः  ॥ १५८.१३ ॥\nब्रह्मचर्यस्थितो नित्यं यस्तु पूजयते शिवम्  ।\nइह जीवन्स देवेशो मृतो गच्छेदनामयम्  ॥ १५८.१४ ॥\nशिवे तु पूजिते पार्थ यत्फलं प्राप्यते बुधैः  ।\nयोगीन्द्रे चैव तत्पार्थ पूजिते लभते फलम्  ॥ १५८.१५ ॥\nते धन्यास्ते महात्मानस्तेषां जन्म सुजीवितम्  ।\nयेषां गृहेषु भुञ्जन्ति शिवभक्तिरता नराः  ॥ १५८.१६ ॥\nसंनिरुध्येन्द्रियग्रामं यत्रयत्र वसेन्मुनिः  ।\nतत्र तत्र कुरुक्षेत्रं नैमिषं पुष्कराणि च  ॥ १५८.१७ ॥\nयत्फलं वेदविदुषि भोजिते शतसंख्यया  ।\nतत्फलं जायते पार्थ ह्येकेन शिवयोगिना  ॥ १५८.१८ ॥\nयत्र भुञ्जति भस्माङ्गी मूर्खो वा यदि पण्डितः  ।\nतत्र भुञ्जति देवेशः सपत्नीको वृषध्वजः  ॥ १५८.१९ ॥\nविप्राणां वेदविदुषां कोटिं संभोज्य यत्फलम्  ।\nभिक्षामात्रप्रदानेन तत्फलं शिवयोगिनाम्  ॥ १५८.२० ॥\nसङ्गमेश्वरमासाद्य प्राणत्यागं करोति यः  ।\nन तस्य पुनरावृत्तिः शिवलोकात्कदाचन  ॥ १५८.२१ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सङ्गमेश्वरतीर्थमाहात्म्यवर्णनं नामाष्टपञ्चाशदधिकशततमोऽध्यायः ॥"
  }
]
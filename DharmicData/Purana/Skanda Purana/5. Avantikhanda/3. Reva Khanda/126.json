[
  {
    "text": "अध्याय १२६"
  },
  {
    "text": "मार्कण्डेय उवाच -\nततो गच्छेत्तु राजेन्द्र परं तीर्थमयोनिजम्  ।\nस्नातमात्रो नरस्तत्र न पश्येद्योनिसङ्कटम्  ॥ १२६.१ ॥\nतत्र तीर्थे नरः स्नात्वा पूजयेद्देवमीश्वरम्  ।\nअयोनिजो महादेव यथा त्वं परमेश्वर  ॥ १२६.२ ॥\nतथा मोचय मां देव सम्भवाद्योनिसङ्कटात् ।\nगन्धपुष्पादिधूपैश्च स मुच्येत्सर्वपातकैः  ॥ १२६.३ ॥\nतस्य देवस्य यो भक्त्या कुरुते लिङ्गपूरणम्  ।\nस वसेद्देवदेवस्य यावत्सिक्थस्य संख्यया  ॥ १२६.४ ॥\nअयोनिजे महादेवं स्नापयेद्गन्धवारिणा  ।\nमधुक्षीरेण दध्ना वा स लभेद्विपुलां श्रियम्  ॥ १२६.५ ॥\nअष्टभ्यां च सिते पक्षे असितां वा चतुर्दशीम्  ।\nपूजयित्वा महादेवं प्रीणयेद्गीतवाद्यकैः  ॥ १२६.६ ॥\nवसेत्स च शिवे लोके ये कुर्वन्ति मनोहरम्  ।\nते वसन्ति शिवे लोके यावदाभूतसम्प्लवम्  ॥ १२६.७ ॥\nतस्य देवस्य भक्त्या तु यः करोति प्रदक्षिणाम्  ।\nविज्ञापयंश्च सततं मन्त्रेणानेन भारत  ॥ १२६.८ ॥\nतस्य यत्फलमुद्दिष्टं पारम्पर्येण मानवैः  ।\nसकाशाद्देवदेवस्य तच्छृणुष्व समाधिना  ॥ १२६.९ ॥\nअयोनिजो महादेव यथा त्वं परमेश्वर  ।\nतथा मोचय मां शर्व सम्भवाद्योनिसङ्कटात् ॥ १२६.१० ॥\nकिं तस्य बहुभिर्मन्त्रैः कंठशोषणतत्परैः  ।\nयेनौंनमः शिवायेति प्रोक्तं देवस्य संनिधौ  ॥ १२६.११ ॥\nतेनाधीतं श्रुतं तेन तेन सर्वमनुष्ठितम्  ।\nयेनौंनमः शिवायेति मन्त्राभ्यासः स्थिरीकृतः  ॥ १२६.१२ ॥\nन तत्फलमवाप्नोति सर्वदेवेषु वै द्विजः  ।\nयत्फलं समवाप्नोति षडक्षर उदीरणात् ॥ १२६.१३ ॥\nतत्र तीर्थे तु यः स्नात्वा पूजयेच्छिवयोगिनम्  ।\nद्विजानामयुतं साग्रं स लभेत्फलमुत्तमम्  ॥ १२६.१४ ॥\nअथवा भक्तियुक्तस्तु तेषां दान्ते जितेन्द्रिये  ।\nसंस्कृत्य ददते भिक्षां फलं तस्य ततोऽधिकम्  ॥ १२६.१५ ॥\nयतिहस्ते जलं दद्याद्भिक्षां दत्त्वा पुनर्जलम्  ।\nसा भिक्षा मेरुणा तुल्या तज्जलं सागरोपमम्  ॥ १२६.१६ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे अयोनिप्रभवतीर्थमाहात्म्यवर्णनं नाम षड्विंशत्युत्तरशततमोऽध्यायः ॥"
  }
]
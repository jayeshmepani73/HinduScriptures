[
  {
    "text": "अध्याय १२५"
  },
  {
    "text": "श्रीमार्कण्डेय उवाच -\nततो गच्छेन्महीपाल रवितीर्थमनुत्तमम्  ।\nयत्र देवः सहस्रांशुस्तपस्तप्त्वा दिवं गतः  ॥ १२५.१ ॥"
  },
  {
    "text": "युधिष्ठिर उवाच -\nकथं देवो जगद्धाता सर्वदेवनमस्कृतः  ।\nतपस्तपति देवेशस्तापसो भास्करो रविः  ॥ १२५.२ ॥\nआराध्यः सर्वभूतानां सर्वदेवैश्च पूजितः  ।\nप्रत्यक्षो दृश्यते लोके सृष्टिसंहारकारकः  ॥ १२५.३ ॥\nआदित्यत्वं कथं प्राप्तः कथं भास्कर उच्यते  ।\nसर्वमेतत्समासेन कथयस्व ममानघ  ॥ १२५.४ ॥"
  },
  {
    "text": "मार्कण्डेय उवाच -\nमहाप्रश्नो महाराज यस्त्वया परिपृच्छितः  ।\nतत्सर्वं सम्प्रवक्ष्यामि नमस्कृत्य स्वयम्भुवम्  ॥ १२५.५ ॥\nआसीदिदं तमोभूतमप्रज्ञातमलक्षणम्  ।\nअप्रतर्क्यमविज्ञेयं प्रसुप्तमिव सर्वतः  ॥ १२५.६ ॥\nततस्तेजश्च दिव्यं च तप्तपिण्डमनुत्तमम्  ।\nआकाशात्तु यथैवोल्का सृष्टिहेतोरधोमुखी  ॥ १२५.७ ॥\nतत्तेजसोऽन्तः पुरुषः संजातः सर्वभूषितः  ।\nस शिवोऽपाणिपादश्च येन सर्वमिदं ततम्  ॥ १२५.८ ॥\nतस्योत्पन्नस्य भूतस्य तेजो रूपस्य भारत  ।\nपश्चात्प्रजापतिर्भूयः कालः कालान्तरेण वै  ॥ १२५.९ ॥\nअग्निर्जातः स भूतानां मनुष्यासुररक्षसाम्  ।\nसर्वदेवाधिदेवश्च आदित्यस्तेन चोच्यते  ॥ १२५.१० ॥\nआदौ तस्य नमस्कारोऽन्येषां च तदनन्तरम्  ।\nक्रियते दैवतैः सर्वैस्तेन सर्वैर्महर्षिभिः  ॥ १२५.११ ॥\nतिस्रः सन्ध्यास्त्रयो देवाः सांनिध्याः सूर्यमण्डले  ।\nनमस्कृतेन सूर्येण सर्वे देवा नमस्कृताः  ॥ १२५.१२ ॥\nन दिवा न भवेद्रात्रिः षण्मासा दक्षिणायनम्  ।\nअयनं चोत्तरं चापि भास्करेण विना नृप  ॥ १२५.१३ ॥\nस्नानं दानं जपो होमः स्वाध्यायो देवतार्चनम्  ।\nन वर्तते विना सूर्यं तेन पूज्यतमो रविः  ॥ १२५.१४ ॥\nशब्दगाः श्रुतिमुख्याश्च ब्रह्मविष्णुमहेश्वराः  ।\nप्रत्यक्षो भगवान्देवो दृश्यते लोकपावनः  ॥ १२५.१५ ॥\nउत्पत्तिः प्रलयस्थानं निधानं बीजमव्ययम्  ।\nहेतुरेको जगन्नाथो नान्यो विद्येत भास्करात् ॥ १२५.१६ ॥\nएवमात्मभवं कृत्वा जगत्स्थावरजङ्गमम्  ।\nलोकानां तु हितार्थाय स्थापयेद्धर्मपद्धतिम्  ॥ १२५.१७ ॥\nनर्मदातटमाश्रित्य स्थापयित्वात्मनस्तनुम्  ।\nसहस्रांशुं निधिं धाम्नां जगामाकाशमव्ययम्  ॥ १२५.१८ ॥\nतत्र तीर्थे तु यः स्नात्वा पूजयेत्परमेश्वरम्  ।\nसहस्रकिरणं देवं नाममन्त्रविधानतः  ॥ १२५.१९ ॥\nतेन तप्तं हुतं तेन तेन सर्वमनुष्ठितम्  ।\nतेन सम्यग्विधानेन सम्प्राप्तं परमं पदम्  ॥ १२५.२० ॥\nते धन्यास्ते महात्मानस्तेषां जन्म सुजीवितम्  ।\nस्नात्वा ये नर्मदातोये देवं पश्यन्ति भास्करम्  ॥ १२५.२१ ॥\nतथा देवस्य राजेन्द्र ये कुर्वन्ति प्रदक्षिणम्  ।\nअनन्यभक्त्या सततं त्रिरक्षरसमन्विताः  ॥ १२५.२२ ॥\nतेन पूतशरीरास्ते मन्त्रेण गतपातकाः  ।\nयत्पुण्यं च भवेत्तेषां तदिहैकमनाः शृणु  ॥ १२५.२३ ॥\nससमुद्रगुहा तेन सशैलवनकानना  ।\nप्रदक्षिणीकृता सर्वा पृथिवी नात्र संशयः  ॥ १२५.२४ ॥\nमन्त्रमूलमिदं सर्वं त्रैलोक्यं सचराचरम्  ।\nतेन मन्त्रविहीनं तु कार्यं लोके न सिध्यति  ॥ १२५.२५ ॥\nयथा काष्ठमयो हस्ती यथा चर्ममयो मृगः  ।\nकार्यार्थं नैव सिध्येत तथा कर्म ह्यमन्त्रकम्  ॥ १२५.२६ ॥\nभस्महुतं पार्थ यथा तोयविवर्जितम्  ।\nनिष्फलं जायते दानं तथा मन्त्रविवर्जितम्  ॥ १२५.२७ ॥\nकाष्ठपाषाणलोष्टेषु मृन्मयेषु विशेषतः  ।\nमन्त्रेण लोके पूजां तु कुर्वन्ति न ह्यमन्त्रतः  ॥ १२५.२८ ॥\nद्वादशाब्दान्नमस्काराद्भक्त्या यल्लभते फलम्  ।\nमन्त्रयुक्तनमस्कारात्सकृत्तल्लभते फलम्  ॥ १२५.२९ ॥\nसंक्रान्तौ च व्यतीपाते अयने विषुवे तथा  ।\nनर्मदाया जले स्नात्वा यस्तु पूजयते रविम्  ॥ १२५.३० ॥\nद्वादशाब्देन यत्पापमज्ञानज्ञानसंचितम्  ।\nतत्क्षणान्नश्यते सर्वं वह्निना तु तुषं यथा  ॥ १२५.३१ ॥\nचन्द्रसूर्यग्रहे स्नात्वा सोपवासो जितेन्द्रियः  ।\nतत्रादित्यमुखं दृष्ट्वा मुच्यते सर्वकिल्बिषैः  ॥ १२५.३२ ॥\nमाघमासे तु सम्प्राप्ते सप्तम्यां नृपसत्तम  ।\nसोपवासो जितक्रोध उषित्वा सूर्यमन्दिरे  ॥ १२५.३३ ॥\nप्रातः स्नात्वा विधानेन ददात्यर्घं दिवाकरे  ।\nविधिना मन्त्रयुक्तेन स लभेत्पुण्यमुत्तमम्  ॥ १२५.३४ ॥\nपितृदेवमनुष्याणां कृत्वा ह्युदकतर्पणम्  ।\nमन्दिरे देवदेवस्य ततः पूजां समाचरेत् ॥ १२५.३५ ॥\nगन्धैः पुष्पैस्तथा धूपैर्दीपनैवेद्यशोभनैः  ।\nपूजयित्वा जगन्नाथं ततो मन्त्रमुदीरयेत् ॥ १२५.३६ ॥\nविष्णुः शक्रो यमो धाता मित्रोऽथ वरुणस्तथा  ।\nविवस्वान्सविता पूषा चण्डांशुर्भर्ग एव च  ॥ १२५.३७ ॥\nइति द्वादशनामानि जपन्कृत्वा प्रदक्षिणाम्  ।\nयत्फलं लभते पार्थ तदिहैकमनाः शृणु  ॥ १२५.३८ ॥\nदरिद्रो व्याधितो मूको बधिरो जड एव च  ।\nन भवेत्सप्त जन्मानि इत्येवं शङ्करोऽब्रवीत् ॥ १२५.३९ ॥\nएवं ज्ञात्वा विधानेन जपन्मन्त्रं विचक्षणः  ।\nआराधयेद्रविं भक्त्या य इच्छेत्पुण्यमुत्तमम्  ॥ १२५.४० ॥\nमन्त्रहीनां तु यः कुर्याद्भक्तिं देवस्य भारत  ।\nस विडम्बति चात्मानं पशुकीटपतङ्गवत् ॥ १२५.४१ ॥\nतत्र तीर्थे तु यः कश्चित्त्यजते देहमुत्तमम्  ।\nस गतस्तत्र देवैस्तु पूज्यमानो महर्षिभिः  ॥ १२५.४२ ॥\nस्वेच्छया सुचिरं कालमिह लोके नृपो भवेत् ॥ १२५.४३ ॥\nपुत्रपौत्रसमायुक्तो हस्त्यश्वरथसङ्कुलः  ।\nदासीदासशतोपेतो जायते विपुले कुले  ॥ १२५.४४ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे रवितीर्थमाहात्म्यवर्णनं नाम पञ्चविंशत्युत्तरशततमोऽध्यायः ॥"
  }
]
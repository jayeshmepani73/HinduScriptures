[
  {
    "text": "अध्याय ६६"
  },
  {
    "text": "श्रीमार्कण्डेय उवाच -\nततो गच्छेत्तु राजेन्द्र मातृतीर्थमनुत्तमम्  ।\nसङ्गमस्य समीपस्थं नर्मदादक्षिणे तटे  ॥ ६६.१ ॥\nमातरस्तत्र राजेन्द्र संजाता नर्मदातटे  ।\nउमार्धनारिर्देवेशो व्यालयज्ञोपवीतधृक् ॥ ६६.२ ॥\nउवाच योगिनीवृन्दं कष्टंकष्टमहो हर  ।\nअजेयाः सर्वदेवानां त्वत्प्रसादान्महेश्वर  ॥ ६६.३ ॥\nतीर्थमत्र विधानेन प्रख्यातं वसुधातले  ।\nएवं भवतु योगिन्य इत्युक्त्वान्तरधाच्छिवः  ॥ ६६.४ ॥"
  },
  {
    "text": "श्रीमार्कण्डेय उवाच -\nतत्र तीर्थे तु यो भक्त्या नवम्यां नियतः शुचिः  ।\nउपोष्य परया भक्त्या पूजयेन्मातृगोचरम्  ॥ ६६.५ ॥\nतस्य स्युर्मातरः प्रीताः प्रीतोऽयं वृषवाहनः  ।\nवन्ध्याया मृतवत्साया अपुत्राया युधिष्ठिर  ॥ ६६.६ ॥\nस्नापनं चारभेत्तत्र मन्त्रशास्त्रविदुत्तमः  ।\nसहिरण्येन कुम्भेन पञ्चरत्नफलान्वितः  ॥ ६६.७ ॥\nस्नापयेत्पुत्रकामायाः कांस्यपात्रेण देशिकः  ।\nपुत्रं सा लभते नारी वीर्यवन्तं गुणान्वितम्  ॥ ६६.८ ॥\nयो यं काममभिध्यायेत्ततः स लभते नृप  ।\nमातृतीर्थात्परं तीर्थं न भूतं न भविष्यति  ॥ ६६.९ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे मातृतीर्थमाहात्म्यवर्णनं नाम षट्षष्टितमोऽध्यायः ॥"
  }
]
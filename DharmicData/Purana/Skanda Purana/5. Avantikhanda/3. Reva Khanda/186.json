[
  {
    "text": "अध्याय १८६\nश्रीमार्कण्डेय उवाच -\nततो गच्छेन्महीपाल तीर्थं कनखलोत्तमम्  ।\nगरुडेन तपस्तप्तं पूजयित्वा महेश्वरम्  ॥ १८६.१ ॥\nदिव्यं वर्षशतं यावज्जातमात्रेण भारत  ।\nतपोजपैः कृशीभूतो दृष्टो देवेन शम्भुना  ॥ १८६.२ ॥\nततस्तुष्टो महादेवो वैनतेयं मनोजवम्  ।\nउवाच परमं वाक्यं विनतानन्दवर्धनम्  ॥ १८६.३ ॥\nप्रसन्नस्ते महाभाग वरं वरय सुव्रत  ।\nदुर्लभं त्रिषु लोकेषु ददामि तव खेचर  ॥ १८६.४ ॥"
  },
  {
    "text": "गरुड उवाच -\nइच्छामि वाहनं विष्णोर्द्विजेन्द्रत्वं सुरेश्वर  ।\nप्रसन्ने त्वयि मे सर्वं भवत्विति मतिर्मम  ॥ १८६.५ ॥"
  },
  {
    "text": "श्रीमहेश उवाच -\nदुर्लभः प्राणिनां तात यो वरः प्रार्थितोऽनघ  ।\nदेवदेवस्य वाहनं द्विजेन्द्रत्वं सुदुर्लभम्  ॥ १८६.६ ॥\nनारायणोदरे सर्वं त्रैलोक्यं सचराचरम्  ।\nत्वया स कथमूह्येत देवदेवो जगद्गुरुः  ॥ १८६.७ ॥\nतेनैव स्थापितश्चेन्द्रस्त्रैलोक्ये सचराचरे  ।\nकथमन्यस्य चेन्द्रत्वं भवतीति सुदुर्लभम्  ॥ १८६.८ ॥\nतथापि मम वाक्येन वाहनं त्वं भविष्यसि  ।\nशङ्खचक्रगदापाणेर्वहतोऽपि जगत्त्रयम्  ॥ १८६.९ ॥\nइन्द्रस्त्वं पक्षिणां मध्ये भविष्यसि न संशयः  ।\nइति दत्त्वा वरं तस्मा अन्तर्धानं गतो हरः  ॥ १८६.१० ॥\nततो गते महादेवे ह्युरुणस्यानुजो नृप  ।\nआराधयामास तदा चामुण्डां मुण्डमण्डिताम्  ॥ १८६.११ ॥\nश्मशानवासिनीं देवीं बहुभूतसमन्विताम्  ।\nयोगिनीं योगसंसिद्धां वसामांसासवप्रियाम्  ॥ १८६.१२ ॥\nध्यातमात्रा तु तेनैव प्रत्यक्षा ह्यभवत्तदा  ।\nजालंधरे च या सिद्धिः कौलीने उड्डिशे परे  ॥ १८६.१३ ॥\nसमग्रा सा भृगुक्षेत्रे सिद्धक्षेत्रे तु संस्थिता  ।\nचामुण्डा तत्र सा देवी सिद्धक्षेत्रे व्यवस्थिता  ॥ १८६.१४ ॥\nसंस्तुता ऋषिभिर्देवैर्योगक्षेमार्थसिद्धये  ।\nविनतानन्दजननस्तत्र तां योगिनीं नृप  ।\nभक्त्या प्रसादयामास स्तोत्रैर्वैदिकलौकिकैः  ॥ १८६.१५ ॥"
  },
  {
    "text": "गरुड उवाच -\nओं या सा क्षुत्क्षामकण्ठा नवरुधिरमुखा प्रेतपद्मासनस्था भूतानां वृन्दवृन्दैः पितृवननिलया क्रीडते शूलहस्ता  ।\nशस्त्रध्वस्तप्रवीरव्रजरुधिरगलन्मुण्डमालोत्तरीया देवी श्रीवीरमाता विमलशशिनिभा पातु वश्चर्ममुण्डा  ॥ १८६.१६ ॥\nया सा क्षुत्क्षामकण्ठा विकृतभयकरी त्रासिनी दुष्कृतानां मुञ्चज्ज्वालाकलापैर्दशनकसमसैः खादति प्रेतमांसम्  ।\nया सा दोर्दण्डचण्डैर्डमरुरणरणाटोपटंकारघण्टैः कल्पान्तोत्पातवाताहतपटुपटहैर्वल्गते भूतमाता  ।\nक्षुत्क्षामा शुष्ककुक्षिः खवरतरनरवरैः क्षोदति प्रेतमांसं मुञ्चन्ती चाट्टहासं घुरघुरितरवा पातु वश्चर्ममुण्डा  ॥ १८६.१७ ॥\nया सा निम्नोदराभा विकृतभवभयत्रासिनी शूलहस्ता चामुण्डा मुण्डघाता रणरणितरणझल्लरीनादरम्या  ।\nत्रैलोक्यं त्रासयन्ति ककहकहकहैर्घोररावैरनेकैर्नृत्यन्ती मातृमध्ये पितृवननिलया पातु वश्चर्ममुण्डा  ॥ १८६.१८ ॥\nया धत्ते विश्वमखिलं निजांशेन महोज्ज्वला  ।\nकनकप्रसवे लीना पातु मां कनकेश्वरी  ॥ १८६.१९ ॥\nहिमाद्रिसम्भवा देवी दयादर्शितविग्रहा  ।\nशिवप्रिया शिवे सक्ता पातु मां कनकेश्वरी  ॥ १८६.२० ॥\nअनादिजगदादिर्या रत्नगर्भा वसुप्रिया  ।\nरथाङ्गपाणिना पद्मा पातु मां कनकेश्वरी  ॥ १८६.२१ ॥\nसावित्री या च गायत्री मृडानी वागथेन्दिरा  ।\nस्मर्त्ःणां या सुखं दत्ते पातु मां कनकेश्वरी  ॥ १८६.२२ ॥\nसौम्यासौम्यैः सदा रूपैः सृजत्यवति या जगत् ।\nपरा शक्तिः परा बुद्धिः पातु मां कनकेश्वरी  ॥ १८६.२३ ॥\nब्रह्मणः सर्गसमये सृज्यशक्तिः परा तु या  ।\nजगन्माया जगद्धात्री पातु मां कनकेश्वरी  ॥ १८६.२४ ॥\nविश्वस्य पालने विष्णोर्या शक्तिः परिपालिका  ।\nमदनोन्मादिनी मुख्या पातु मां कनकेश्वरी  ॥ १८६.२५ ॥\nविश्वसंलयने मुख्या या रुद्रेण समाश्रिता  ।\nरौद्री शक्तिः शिवानन्ता पातु मां कनकेश्वरी  ॥ १८६.२६ ॥\nकैलाससानुसंरूढ कनकप्रसवेशया  ।\nभस्मकाभिहृता पूर्वं पातु मां कनकेश्वरी  ॥ १८६.२७ ॥\nपतिप्रभावमिच्छन्ती त्रस्यन्ती या विना पतिम्  ।\nअबला त्वेकभावा च पातु मां कनकेश्वरी  ॥ १८६.२८ ॥\nविश्वसंरक्षणे सक्ता रक्षिता कनकेन या  ।\nआ ब्रह्मस्तम्बजननी पातु मां कनकेश्वरी  ॥ १८६.२९ ॥\nब्रह्मविष्ण्वीश्वराः शक्त्या शरीरग्रहणं यया  ।\nप्रापिताः प्रथमा शक्तिः पातु मां कनकेश्वरी  ॥ १८६.३० ॥\nश्रुत्वा तु गरुडेनोक्तं देवीवृत्तचतुष्टयम्  ।\nप्रसन्ना संमुखी भूत्वा वाक्यमेतदुवाच ह  ॥ १८६.३१ ॥"
  },
  {
    "text": "श्रीचामुण्डोवाच -\nप्रसन्ना ते महासत्त्व वरं वरय वाञ्छितम्  ।\nददामि ते द्विजश्रेष्ठ यत्ते मनसि रोचते  ॥ १८६.३२ ॥"
  },
  {
    "text": "गरुड उवाच -\nअजरश्चामरश्चैव अधृष्यश्च सुरासुरैः  ।\nतव प्रसादाच्चैवान्यैरजेयश्च भवाम्यहम्  ॥ १८६.३३ ॥\nत्वया चात्र सदा देवि स्थातव्यं तीर्थसन्निधौ  ।"
  },
  {
    "text": "मार्कण्डेय उवाच -\nएवं भविष्यतीत्युक्त्वा देवी देवैरभिष्टुता  ॥ १८६.३४ ॥\nजगामाकाशमाविश्य भूतसङ्घसमन्विता  ।\nयदा लक्ष्म्या नृपश्रेष्ठ स्थापितं पुरमुत्तमम्  ॥ १८६.३५ ॥\nअनुमान्य तदा देवीं कृतं तस्यां समर्पितम्  ।"
  },
  {
    "text": "लक्ष्मीरुवाच -\nरक्षणाय मया देवि योगक्षेमार्थसिद्धये  ॥ १८६.३६ ॥\nमातृवत्प्रतिपाल्यं ते सदा देवि पुरं मम  ।\nगरुडोऽपि ततः स्नात्वा सम्पूज्य कनकेश्वरीम्  ॥ १८६.३७ ॥\nतीर्थं तत्रैव संस्थाप्य जगामाकाशमुत्तमम्  ।\nतत्र तीर्थे तु यः स्नात्वा पूजयेत्पितृदेवताः  ॥ १८६.३८ ॥\nसर्वकामसमृद्धस्य यज्ञस्य फलमश्नुते  ।\nगन्धपुष्पादिभिर्यस्तु पूजयेत्कनकेश्वरम्  ॥ १८६.३९ ॥\nतस्य योगैश्वर्यसिद्धिर्योगपीठेषु जायते  ।\nमृतो योगेश्वरं लोकं जयशब्दादिमङ्गलैः  ।\nस गच्छेन्नात्र सन्देहो योगिनीगणसंयुतः  ॥ १८६.४० ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कनखलेश्वरतीर्थमाहात्म्यवर्णनं नाम षडशीत्युत्तरशततमोऽध्यायः ॥"
  }
]
[
  {
    "text": "अध्याय ४५"
  },
  {
    "text": "श्रीमार्कण्डेय उवाच -\nएष एव पुरा प्रश्नः परिपृष्टो महेश्वरम्  ।\nराज्ञा चोत्तानपादेन ऋषिदेवसमागमे  ॥ ४५.१ ॥"
  },
  {
    "text": "उत्तानपाद उवाच -\nइदं तीर्थं महापुण्यं सर्वदेवमयं परम्  ।\nगुह्याद्गुह्यतरं स्थानं न दृष्टं न श्रुतं हर  ॥ ४५.२ ॥\nशूलभेदं कथं जातं केनैवोत्पादितं पुरा  ।\nमाहात्म्यं तस्य तीर्थस्य विस्तराच्छंस मे प्रभो  ॥ ४५.३ ॥"
  },
  {
    "text": "ईश्वर उवाच -\nआसीत्पुरा महावीर्यो दानवो बलदर्पितः  ।\nमर्त्ये न तादृशः कश्चिद्विक्रमेण बलेन वा  ॥ ४५.४ ॥\nसूनुर्ब्रह्मसुतस्यायमन्धको नाम दुर्मदः  ।\nनिजस्थाने वसन् पापः कुर्वन् राज्यमकण्टकम्  ॥ ४५.५ ॥\nहृष्टपुष्टो वसन्मर्त्ये स सुरैर्नाभिभूयते  ।\nभवनं तस्य पापस्य वह्नेरुपवनं यथा  ॥ ४५.६ ॥\nएतस्मिन्नन्धकः काले चिन्तयामास भारत  ।\nतोषयामि महादेवं येन सानुग्रहो भवेत् ॥ ४५.७ ॥\nप्रार्थयामि वरं दिव्यं यो मे मनसि वर्तते  ।\nपरं स निश्चयं कृत्वा सोऽन्धको निर्गतो गृहात् ॥ ४५.८ ॥\nरेवातटं समासाद्य दानवस्तपसि स्थितः  ।\nउग्रं तपश्चचारासौ दारुणं लोमहर्षणम्  ॥ ४५.९ ॥\nदिव्यं वर्षसहस्रं स निराहारोऽभवत्ततः  ।\nद्वितीयं तु सहस्रं स न्यवसद्वारिभोजनः  ॥ ४५.१० ॥\nतृतीयं तु सहस्रं स धूमपानरतोऽभवत् ।\nचतुर्थं वर्षसाहस्रं योगाभ्यासेन संस्थितः  ॥ ४५.११ ॥\nकोपीह नेदृश चक्रे तपः परमदारुणम्  ।\nअस्थिचर्मावशेषोऽसौ यावत्तिष्ठति भारत  ॥ ४५.१२ ॥\nतस्य मूर्ध्नि ततो राजन् धूमवार्त्तिर्विनिःसृता  ।\nदेवलोकमतीत्यासौ कैलासं व्याप्य संस्थिता  ॥ ४५.१३ ॥\nतावद्देवसमीपस्था उमा वचनमब्रवीत् ।\nकोऽस्त्ययं मानुषे लोके तपसोग्रेण संस्थितः  ॥ ४५.१४ ॥\nचतुर्वर्षसहस्राणि व्यतीयुः परमेश्वर  ।\nन केनापीदृशं तप्तं तपो दृष्टं श्रुतं तथा  ॥ ४५.१५ ॥\nअवज्ञां कुरुषे देव किमत्र नियमान्विते  ।\nसर्वस्य दत्से शीघ्रं त्वमल्पेन तपसा विभो  ॥ ४५.१६ ॥\nनाक्षक्रीडां करिष्येऽद्य त्वया सह महेश्वर  ।\nयावन्नोत्थाप्यते ह्येष दानवो भक्तवत्सल  ॥ ४५.१७ ॥"
  },
  {
    "text": "ईश्वर उवाच -\nसाधु साधु महादेवि सर्वलक्षणलक्षिते  ।\nअहं तं न विजानामि क्लिश्यन्तं दानवेश्वरम्  ॥ ४५.१८ ॥\nयोगाभ्यासे स्थितो भद्रे ध्यायंस्तत्परमं पदम्  ।\nतत्रागच्छ मया सार्द्धं यत्र तप्यत्यसौ तपः  ॥ ४५.१९ ॥\nउमया सहितो देवो गतस्तत्र महेश्वरः  ।\nअस्थिचर्मावशेषस्तु दृष्टो देवेन शम्भुना  ॥ ४५.२० ॥\nप्रत्युवाच प्रसन्नोऽसौ देवदेवो महेश्वरः  ।\nभोभोः कष्टं कृतं भीमं दारुणं लोमहर्षणम्  ॥ ४५.२१ ॥\nईदृशं च तपो घोरं कस्माद्वत्स त्वया कृतम्  ।\nवरं दास्याम्यहं वत्स यस्ते मनसि वर्तते  ॥ ४५.२२ ॥"
  },
  {
    "text": "अन्धक उवाच -\nयदि तुष्टोऽसि मे देव वरदो यदि शङ्कर  ।\nसुरान् सर्वान् विजेष्यामि त्वत्प्रसादान्महेश्वर  ॥ ४५.२३ ॥"
  },
  {
    "text": "ईश्वर उवाच -\nस्वप्नेऽपि त्रिदशाः सर्वे न योद्धव्याः कदाचन  ।\nअसंभाव्यं न वक्तव्यं मनसो यन्न रोचते  ॥ ४५.२४ ॥\nअन्यं किमपि याचस्व यस्ते मनसि वर्तते  ।\nस्वर्गे वा यदि वा मर्त्ये पातालेषु च संस्थितान्  ॥ ४५.२५ ॥\nमर्त्येषु विविधान् भोगान् भोक्ष्यसि त्वं यथेप्सितान्  ।\nकुरु निष्कण्टकं राज्यं स्वर्गे देवपतिर्यथा  ॥ ४५.२६ ॥\nदेवस्य वचनं श्रुत्वा सोऽन्धको विमनाः स्थितः  ।\nवृथा क्लेशश्च मे जातो न किंचित्साधितं मया  ॥ ४५.२७ ॥\nनिश्वासं परमं मुक्त्वा निपपात धरातले  ।\nमूलच्छिन्नो यथा वृक्षो निरुच्छ्वासस्तदाभवत् ॥ ४५.२८ ॥\nमूर्च्छापन्नं ततो दृष्ट्वा देवी वचनमब्रवीत् ।\nयं कामं कामयत्येष तमस्मै देहि शङ्कर  ॥ ४५.२९ ॥\nभक्तानुपेक्षमाणस्य तवाकीर्तिर्भविष्यति  ॥ ४५.३० ॥"
  },
  {
    "text": "ईश्वर उवाच -\nयदि दास्ये वरं देवि इच्छाभूतं कदाचन  ।\nततो न मंस्यते विष्णुं न ब्रह्माणं न मामपि  ॥ ४५.३१ ॥\nउच्चत्वमाप्तो देवेशि अन्यानपि सुरासुरान्  ॥ ४५.३२ ॥"
  },
  {
    "text": "देव्युवाच -\nकमप्युपायमाश्रित्य उत्थापय महेश्वर  ।\nविष्णुवर्जं सुरान्सर्वाञ्जयस्वेति वरं वद  ॥ ४५.३३ ॥"
  },
  {
    "text": "ईश्वर उवाच -\nउपायः शोभनो देवि यो मे मनसि वर्तते  ।\nतमेवास्मै प्रदास्यामि यस्त्वया कथितो वरः  ॥ ४५.३४ ॥\nततोऽमृतेन संसिक्तः स्वस्थोऽभूत्तत्क्षणादयम्  ।\nतथा पुनर्नवो जातः सर्वावयवशोभितः  ॥ ४५.३५ ॥\nशृणुष्वैकमना भूत्वा गृहाण वरमुत्तमम्  ।\nविष्णुवर्जं प्रदास्यामि यत्तवाभिमतं प्रियम्  ॥ ४५.३६ ॥\nसर्वं च सफलं तुभ्यं मा धर्मस्तेऽन्यथा भवेत् ।\nददामीति वरं तुभ्यं मन्यसे यदि चासुर  ॥ ४५.३७ ॥\nविष्णुवर्जं सुरान् सर्वाञ्जेष्यसि त्वं च मां विना  ॥ ४५.३८ ॥"
  },
  {
    "text": "अन्धक उवाच -\nभवत्वेवमिति प्राह बलमास्थाय केवलम्  ।\nविष्णुवर्जं विजेष्येऽहं स्वबलेन महेश्वर  ॥ ४५.३९ ॥\nकृतार्थोऽहं हि संजात इत्युक्त्वा प्रणतिं गतः  ।\nगच्छ देवोमयासार्द्धं कैलासशिखरं वरम्  ॥ ४५.४० ॥\nवृषपुंगवमारुह्य देवोऽसावुमया सह  ।\nवरं दत्त्वा स तस्यैवं तत्रैवान्तरधीयत  ॥ ४५.४१ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे अन्धकवरप्रदानवर्णनं नाम पञ्चचत्वारिंशोऽध्यायः ॥"
  }
]
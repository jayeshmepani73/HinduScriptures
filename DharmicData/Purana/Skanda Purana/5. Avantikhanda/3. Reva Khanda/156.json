[
  {
    "text": "अध्याय १५६"
  },
  {
    "text": "श्रीमार्कण्डेय उवाच -\nनास्ति लोकेषु तत्तीर्थं पृथिव्यां यन्नरेश्वर  ।\nशुक्लतीर्थेन सदृशमुपमानेन गीयते  ॥ १५६.१ ॥\nशुक्लतीर्थं महातीर्थं नर्मदायां व्यवस्थितम्  ।\nप्रागुदक्प्रवणे देशे मुनिसङ्घनिषेवितम्  ॥ १५६.२ ॥\nवैशाखे च तथा मासि कृष्णपक्षे चतुर्दशी  ।\nकैलासादुमया सार्द्धं स्वयमायाति शङ्करः  ॥ १५६.३ ॥\nमध्याह्नसमये स्नात्वा पश्यत्यात्मानमात्मना  ।\nब्रह्मविष्ण्विन्द्रसहितः शुक्लतीर्थे समाहितः  ॥ १५६.४ ॥\nकार्त्तिक्यां तु विशेषेण वैशाख्यां च नरोत्तम  ।\nब्रह्मविष्णुमहादेवान् स्नात्वा पश्यति तद्दिने  ॥ १५६.५ ॥\nदेवराजः सुरैः सार्द्धं वायुमार्गव्यवस्थितः  ।\nकृष्णपक्षे चतुर्दश्यां स्नात्वा पश्यति शङ्करम्  ॥ १५६.६ ॥\nगन्धर्वाप्सरसो यक्षाः सिद्धविद्याधरोरगाः  ।\nतद्दिने तेऽपि देवेशं दृष्ट्वा मुञ्चन्ति किल्बिषम्  ॥ १५६.७ ॥\nअर्धयोजनविस्तारं तदर्द्धेनैव चायतम्  ।\nशुक्लतीर्थं महापुण्यं महापातकनाशनम्  ॥ १५६.८ ॥\nयत्र स्थितैः प्रदृश्यन्ते वृक्षाग्राणि नरोत्तमैः  ।\nतत्र स्थिता महापापैर्मुच्यन्ते पूर्वसंचितैः  ॥ १५६.९ ॥\nपापोपपातकैर्युक्तो नरः स्नात्वा प्रमुच्यते  ।\nउपार्जिता विनश्येत भ्रूणहत्यापि दुस्त्यजा  ॥ १५६.१० ॥\nयस्मात्तत्रैव देवेश उमया सह तिष्ठति  ।\nवैशाख्यां च विशेषेण कैलासादेति शङ्करः  ॥ १५६.११ ॥\nतेन तीर्थं महापुण्यं सर्वपातकनाशनम्  ।\nकथितं ब्रह्मणा पूर्वं मया तव तथा नृप  ॥ १५६.१२ ॥\nरजकेन यथा धौतं वस्त्रं भवति निर्मलम्  ।\nतथा तत्र वपुःस्नानं पुरुषस्य भवेच्छुचि  ॥ १५६.१३ ॥\nपूर्वे वयसि पापानि कृत्वा पुष्टानि मानवः  ।\nअहोरात्रोषितो भूत्वा शुक्लतीर्थे व्यपोहति  ॥ १५६.१४ ॥\nशुक्लतीर्थे महाराज राकां रेवाजलाञ्जलिम्  ।\nकल्पकोटिसहस्राणि दत्त्वा स्युः पितरः शिवाः  ॥ १५६.१५ ॥\nन माता न पिता बन्धुः पतनं नरकार्णवे  ।\nउद्धरन्ति यथा पुण्यं शुक्लतीर्थे नरेश्वर  ॥ १५६.१६ ॥\nतपसा ब्रह्मचर्येण न तां गच्छन्ति सद्गतिम्  ।\nशुक्लतीर्थे मृतो जन्तुर्देहत्यागेन यां लभेत् ॥ १५६.१७ ॥\nकार्त्तिकस्य तु मासस्य कृष्णपक्षे चतुर्दशीम्  ।\nघृतेन स्नापयेद्देवमुपोष्य प्रयतो नरः  ॥ १५६.१८ ॥\nस्नात्वा प्रभाते रेवायां दद्यात्सघृतकम्बलम्  ।\nसहिरण्यं यथाशक्ति देवमुद्दिश्य शङ्करं  ॥ १५६.१९ ॥\nदेवस्य पूरणं कुर्याद्घृतेन घृतकम्बलम्  ।\nस गच्छति महातेजाः शिवलोकं मृतो नरः  ॥ १५६.२० ॥\nएकविंशकुलोपेतो यावदाभूतसम्प्लवम्  ।\nशुक्लतीर्थे नरः स्नात्वा ह्युमां रुद्रं च योऽर्चयेत् ॥ १५६.२१ ॥\nगन्धपुष्पादिधूपैश्च सोऽश्वमेधफलं लभेत् ।\nमासोपवासं यः कुर्यात्तत्र तीर्थे नरेश्वर  ॥ १५६.२२ ॥\nमुच्यते स महत्पापैः सप्तजन्मसुसंचितैः  ।\nउष्ट्रीक्षीरमविक्षीरं नवश्राद्धे च भोजनम्  ॥ १५६.२३ ॥\nवृषलीगमनं चैव तथाभक्ष्यस्य भक्षणम्  ।\nअविक्रयेऽनृते पापं माहिषेऽयाज्ययाजके  ॥ १५६.२४ ॥\nवार्द्धुष्ये पङ्क्तिगरदे देवब्राह्मणदूषके  ।\nएवमादीनि पापानि तथान्यान्यपि भारत  ॥ १५६.२५ ॥\nचान्द्रायणेन नश्यन्ति शुक्लतीर्थे न संशयः  ।\nशुक्लतीर्थे तु यः स्नात्वा तर्पयेत्पितृदेवताः  ॥ १५६.२६ ॥\nतस्य ते द्वादशाब्दानि तृप्तिं यान्ति सुतर्पिताः  ।\nपादुकोपानहौ छत्रं शय्यामासनमेव च  ॥ १५६.२७ ॥\nसुवर्णं धनधान्यं च श्राद्धं युक्तहलं तथा  ।\nअन्नं पानीयसंहितं तस्मिंस्तीर्थे ददन्ति ये  ॥ १५६.२८ ॥\nहृष्टाः पुष्टा मृता यान्ति शिवलोकं न संशयः  ।\nतत्र तीर्थे तु यो भक्त्या शिवमुद्दिश्य भारत  ॥ १५६.२९ ॥\nभिक्षामात्रं तथान्नं ये तेऽपि स्वर्यान्ति वै नराः  ।\nयज्विनां व्रतिनां चैव तत्र तीर्थनिवासिनाम्  ॥ १५६.३० ॥\nअपि वालाग्रमात्रं हि दत्तं भवति चाक्षयम्  ।\nअग्निप्रवेशं यः कुर्याच्छुक्लतीर्थे समाहितः  ॥ १५६.३१ ॥\nरागद्वेषविनिर्मुक्तो हृदि ध्यात्वा जनार्दनम्  ।\nसर्वकामसुसम्पूर्णः स गच्छेद्वारुणं पुरम्  ॥ १५६.३२ ॥\nन रोगो न जरा तत्र यत्र देवोऽंभसां पतिः  ।\nअनाशकं तु यः कुर्यात्तस्मिंस्तीर्थे युधिष्ठिर  ॥ १५६.३३ ॥\nअनिवर्तिका गतिस्तस्य रुद्रलोकादसंशयम्  ।\nअवशः स्ववशो वापि जन्तुस्तत्क्षेत्रमण्डले  ॥ १५६.३४ ॥\nमृतः स तु न सन्देहो रुद्रस्यानुचरो भवेत् ।\nशुक्लतीर्थे तु यः कन्यां शक्त्या दद्यादलंकृताम्  ॥ १५६.३५ ॥\nविधिना यो नृपश्रेष्ठ कुरुते वृषमोक्षणम्  ।\nतस्य यत्फलमुद्दिष्टं पुराणे रुद्रभाषितम्  ॥ १५६.३६ ॥\nतदहं सम्प्रवक्ष्यामि शृणुष्वैकमना नृप  ।\nयावन्तो रोमकूपाः स्युः सर्वाङ्गेषु पृथक्पृथक् ॥ १५६.३७ ॥\nतावद्वर्षसहस्राणि रुद्रलोके महीयते  ।\nशुक्लतीर्थे तु यद्दत्तं ग्रहणे चन्द्रसूर्ययोः  ॥ १५६.३८ ॥\nवर्धते तद्गुणं तावद्दिनानि दश पञ्च च  ।\nशुक्लतीर्थे शुचिर्भूत्वा यः करोति प्रदक्षिणम्  ॥ १५६.३९ ॥\nपृथ्वी प्रदक्षिणा तेन कृता यत्तस्य तत्फलम्  ।\nशोभनं मिथुनं यस्तु रुद्रमुद्दिश्य पूजयेत् ॥ १५६.४० ॥\nसप्त जन्मानि तस्यैव वियोगो न च वै क्वचित् ।\nएतत्ते कथितं राजन् संक्षेपेण फलं महत् ॥ १५६.४१ ॥\nशुक्लतीर्थस्य यत्पुण्यं यथा देवाच्छ्रुतं मया  ।\nय इदं शृणुयाद्भक्त्या पुराणे विहितं फलम्  ॥ १५६.४२ ॥\nस लभेन्नात्र सन्देहः सत्यं सत्यं पुनः पुनः  ।\nपुत्रार्थी लभते पुत्रं धनार्थी लभते धनम्  ॥ १५६.४३ ॥\nमोक्षार्थी लभते मोक्षं स्नानदानफलं महत् ॥ १५६.४४ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शुक्लतीर्थमाहात्म्यवर्णनं नाम षट्पञ्चाशदधिकशततमोऽध्यायः ॥"
  }
]
[
  {
    "text": "अध्याय १६१"
  },
  {
    "text": "श्रीमार्कण्डेय उवाच -\nततो गच्छेन्महाराज सर्पतीर्थमनुत्तमम्  ।\nयत्र सिद्धा महासर्पास्तपस्तप्त्वा युधिष्ठिर  ॥ १६१.१ ॥\nवासुकिस्तक्षको घोरः सार्प ऐरावतस्तथा  ।\nकालियश्च महाभागः कर्कोटकधनंजयौ  ॥ १६१.२ ॥\nशङ्खचूडो महातेजा धृतराष्ट्रो वृकोदरः  ।\nकुलिको वामनश्चैव तेषां ये पुत्रपौत्रिणः  ॥ १६१.३ ॥\nतत्र तीर्थे महापुण्ये तपस्तप्त्वा सुदुष्करम्  ।\nभुञ्जन्ति विविधान्भोगान्क्रीडन्ति च यथासुखम्  ॥ १६१.४ ॥\nतत्र तीर्थे तु यः स्नात्वा तर्पयेत्पितृदेवताः  ।\nवाजपेयफलं तस्य पुरा प्रोवाच शङ्करः  ॥ १६१.५ ॥\nस्नातानां सर्पतीर्थे तु नराणां भुवि भारत  ।\nसर्पवृश्चिकजातिभ्यो न भयं विद्यते क्वचित् ॥ १६१.६ ॥\nमृतो भोगवतीं गत्वा पूज्यमानो महोरगैः  ।\nनागकन्यापरिवृतो महाभोगपतिर्भवेत् ॥ १६१.७ ॥\nमार्गशीर्षस्य मासस्य कृष्णपक्षे च याष्टमी  ।\nसोपवासः शुचिर्भूत्वा लिङ्गं सम्पूरयेत्तिलैः  ।\nयथाविभवसारेण गन्धपुष्पैः समर्चयेत् ॥ १६१.८ ॥\nएवं विधाय विधिवत्प्रणिपत्य क्षमापयेत् ।\nतस्य यत्फलमुद्दिष्टं तच्छृणुष्व नरेश्वर  ॥ १६१.९ ॥\nतिलास्तत्र च यत्संख्याः पत्रपुष्पफलानि च  ।\nतावत्स्वर्गपुरे राजन्मोदते कालमीप्सितम्  ॥ १६१.१० ॥\nततः स्वर्गात्परिभ्रष्टो जायते विमले कुले  ।\nसुरूपः सुभगश्चैव धनकोटिपतिर्भवेत् ॥ १६१.११ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सर्पतीर्थमाहात्म्यवर्णनं नामैकषष्ट्युत्तरशततमोऽध्यायः ॥"
  }
]
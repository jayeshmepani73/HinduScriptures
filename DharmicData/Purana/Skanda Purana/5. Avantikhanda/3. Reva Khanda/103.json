[
  {
    "text": "अध्याय १०३"
  },
  {
    "text": "श्रीमार्कण्डेय उवाच -\nततो गच्छेन्महीपाल एरण्डीसङ्गमं परम्  ।\nयच्छ्रुतं वै मया राजञ्छिवस्य वदतः पुरा  ॥ १०३.१ ॥\nएतदेव पुरा प्रश्नं गौर्या पृष्टस्तु शङ्करः  ।\nप्रोवाच नृपशार्दूल गुह्याद्गुह्यतरं शुभम्  ॥ १०३.२ ॥"
  },
  {
    "text": "ईश्वर उवाच -\nशृणु देवि परं गुह्यं नाख्यातं कस्यचिन्मया  ।\nरेवायाश्चोत्तरे कूले तीर्थं परमशोभनम्  ।\nभ्रूणहत्याहरं देवि कामदं पुत्रवर्धनम्  ॥ १०३.३ ॥"
  },
  {
    "text": "पार्वत्युवाच -\nकथयस्व महादेव तीर्थं परमशोभनम्  ।\nभ्रूणहत्याहरं कस्मात्कामदं स्वर्गदर्शनम्  ॥ १०३.४ ॥"
  },
  {
    "text": "ईश्वर उवाच -\nअत्रिर्नाम महादेवि मानसो ब्रह्मणः सुतः  ।\nअग्निहोत्ररतो नित्यं देवतातिथिपूजकः  ॥ १०३.५ ॥\nसोमसंस्थाश्च सप्तैव कृता विप्रेण पार्वति  ।\nअनसूयेति विख्याता भार्या तस्य गुणान्विता  ॥ १०३.६ ॥\nपतिव्रता पतिप्राणा पत्युः कार्यहिते रता  ।\nएवं याति ततः काले न पुत्रा न च पुत्रिका  ॥ १०३.७ ॥\nअपराह्णे महादेवि सुखासीनौ तु सुन्दरि  ।\nवदन्तौ सुखदुःखानि पूर्ववृत्तानि यानि च  ॥ १०३.८ ॥"
  },
  {
    "text": "अत्रिरुवाच -\nसौम्ये शुभे प्रिये कान्ते चारुसर्वाङ्गसुन्दरि  ।\nविद्याविनयसम्पन्ने पद्मपत्रनिभेक्षणे  ॥ १०३.९ ॥\nपूर्णचन्द्रनिभाकारे पृथुश्रोणिभरालसे  ।\nन त्वया सदृशी नारी त्रैलोक्ये सचराचरे  ॥ १०३.१० ॥\nरतिपुत्रफला नारी पठ्यते वेदवादिभिः  ।\nपुत्रहीनस्य यत्सौख्यं तत्सौख्यं मम सुन्दरि  ॥ १०३.११ ॥\nयथाहं न तथा पुत्रः समर्थः सर्वकर्मसु  ।\nपुन्नामनरकाद्भद्रे जातमात्रेण सुन्दरि  ॥ १०३.१२ ॥\nपतन्तं रक्षयेद्देवि महापातकिनं यदि  ।\nमहाघोरे गता वापि दुष्टकर्मपितामहाः  ॥ १०३.१३ ॥\nतद्धरन्ति सुपुत्राश्च वैतरण्यां गतानपि  ।\nपुत्रेण लोकाञ्जयति पौत्रेण परमा गतिः  ॥ १०३.१४ ॥\nअथ पुत्रस्य पौत्रेण प्रगच्छेद्ब्रह्म शाश्वतम्  ।\nनास्ति पुत्रसमो बन्धुरिह लोके परत्र च  ॥ १०३.१५ ॥\nअहश्च मध्यरात्रे च चिन्तयानस्य सर्वदा  ।\nशुष्यन्ति मम गात्राणि ग्रीष्मे नद्युदकं यथा  ॥ १०३.१६ ॥"
  },
  {
    "text": "अनसूयोवाच -\nयत्त्वया शोचितं विप्र तत्सर्वं शोचयाम्यहम्  ।\nतवोद्वेगकरं यच्च तन्मे दहति चेतसि  ॥ १०३.१७ ॥\nयेन पुत्रा भविष्यन्ति आयुष्मन्तो गुणान्विताः  ।\nतत्कार्यं च समीक्षस्व येन तुष्येत्प्रजापतिः  ॥ १०३.१८ ॥"
  },
  {
    "text": "अत्रिरुवाच -\nतपस्तप्तं मया भद्रे जातमात्रेण दुष्करम्  ।\nव्रतोपवासनियमैः शाकाहारेण सुन्दरि  ॥ १०३.१९ ॥\nक्षीणदेहस्तु तिष्ठामि ह्यशक्तोऽहं महाव्रते  ।\nतेन शोचामि चात्मानं रहस्यं कथितं मया  ॥ १०३.२० ॥"
  },
  {
    "text": "अनसूयोवाच -\nभर्तुः पतिव्रता नारी रतिपुत्रविवर्धिनी  ।\nत्रिवर्गसाधना सा च श्लाघ्या च विदुषां जने  ॥ १०३.२१ ॥\nजपस्तपस्तीर्थयात्रा मृडेज्यामन्त्रसाधनम्  ।\nदेवताराधनं चैव स्त्रीशूद्रपतनानि षट् ॥ १०३.२२ ॥\nईदृशं तु महादोषं स्त्रीणां तु व्रतसाधने  ।\nवदन्ति मुनयः सर्वे यथोक्तं वेदभाषितम्  ॥ १०३.२३ ॥\nअनुज्ञाता त्वया ब्रह्मंस्तपस्तप्स्यामि दुष्करम्  ।\nपुत्रार्थित्वं समुद्दिश्य तोषयामि सुरोत्तमान्  ॥ १०३.२४ ॥"
  },
  {
    "text": "अत्रिरुवाच -\nसाधु साधु महाप्राज्ञे मम संतोषकारिणि  ।\nआज्ञाता त्वं मया भद्रे पुत्रार्थं तप आश्रय  ॥ १०३.२५ ॥\nदेवतानां मनुष्याणां पित्ःणामनृणो भवे  ।\nन भार्यासदृशो बन्धुस्त्रिषु लोकेषु विद्यते  ॥ १०३.२६ ॥\nतेन देवाः प्रशंसन्ति न भार्यासदृशं सुखम्  ।\nसन्मुखे मन्मुखाः पुत्राः विलोमे तु पराङ्मुखाः  ॥ १०३.२७ ॥\nतेन भार्यां प्रशंसन्ति सदेवासुरमानुषाः  ।\nमहाव्रते महाप्राज्ञे सत्त्ववति शुभेक्षणे  ॥ १०३.२८ ॥\nतपस्तपस्व शीघ्रं त्वं पुत्रार्थं तु ममाज्ञया  ।\nएतद्वाक्यावसाने तु साष्टाङ्गं प्रणताब्रवीत् ॥ १०३.२९ ॥\nत्वत्प्रसादेन विप्रेन्द्र सर्वान्कामानवाप्नुयाम्  ।\nहंसलीलागतिः सा च मृगाक्षी वरवर्णिनी  ॥ १०३.३० ॥\nनियमस्था ततो भूत्वा सम्प्राप्ता नर्मदां नदीम्  ।\nशिवस्वेदोद्भवां देवीं सर्वपापप्रणाशनीम्  ॥ १०३.३१ ॥\nयस्या दर्शनमात्रेण नश्यते पापसञ्चयः  ।\nस्नानमात्रेण वै यस्या अश्वमेधफलं लभेत् ॥ १०३.३२ ॥\nये पिबन्ति महादेवि श्रद्दधानाः पयः शुभम्  ।\nसोमपानेन तत्तुल्यं नात्र कार्या विचारणा  ॥ १०३.३३ ॥\nये स्मरन्ति दिवा रात्रौ योजनानां शतैरपि  ।\nमुच्यन्ते सर्वपापेभ्यो रुद्रलोकं प्रयान्ति ते  ॥ १०३.३४ ॥\nनर्मदायाः समीपे तु तावुभौ योजनद्वये  ।\nन पश्यन्ति यमं तत्र ये मृता वरवर्णिनि  ॥ १०३.३५ ॥\nततस्तदुत्तरे कूले एरण्ड्याः सङ्गमे शुभे  ।\nनियमस्था विशालाक्षी शाकाहारेण सुन्दरि  ॥ १०३.३६ ॥\nतोषयन्ती त्रींश्च देवाञ्छुभैः स्तोत्रैर्व्रतैस्तथा  ।\nग्रीष्मेषु च महादेवि पञ्चाग्निं साधयेत्ततः  ॥ १०३.३७ ॥\nवर्षाकाले चार्द्रवासाश्चरेच्चान्द्रायणानि च  ।\nहेमन्ते तु ततः प्राप्ते तोयमध्ये वसेत्सदा  ॥ १०३.३८ ॥\nप्रातःस्नानं ततः सन्ध्यां कुर्याद्देवर्षितर्पणम्  ।\nदेवानामर्चनं कृत्वा होमं कुर्याद्यथाविधि  ॥ १०३.३९ ॥\nयजते वैष्णवांल्लोकान् स्नानजाप्यहुतेन च  ।\nएवं वर्षशते प्राप्ते रुद्रविष्णुपितामहाः  ॥ १०३.४० ॥\nसम्प्राप्ता द्विजरूपैस्तु एरण्ड्याः सङ्गमे प्रिये  ।\nपुरतः संस्थितास्तस्या वेदमभ्युद्धरन्ति च  ॥ १०३.४१ ॥\nअनसूया जपं त्यक्त्वा निरीक्ष्य तान्मुहुर्मुहुः  ।\nउत्थिता सा विशालाक्षी अर्घं दत्त्वा यथाविधि  ॥ १०३.४२ ॥\nअद्य मे सफलं जन्म अद्य मे सफलं तपः  ।\nदर्शनेन तु विप्राणां सर्वपापैः प्रमुच्यते  ॥ १०३.४३ ॥\nप्रदक्षिणं ततः कृत्वा साष्टाङ्गं प्रणताब्रवीत् ।\nकन्दमूलफलं शाकं नीवारानपि पावनान्  ।\nप्रयच्छाम्यहमद्यैव मुनीनां भावितात्मनाम्  ॥ १०३.४४ ॥\nविप्रा ऊचुः  ।\nतपसा तु विचित्रेण तपःसत्येन सुव्रते  ।\nतृप्ताः स्म सर्वकामैस्तु सुव्रते तव दर्शनात् ॥ १०३.४५ ॥\nअस्माकं कौतुकं जातं तापसेन व्रतेन यत् ।\nस्वर्गमोक्षसुतस्यार्थे तपस्तपसि दुष्करम्  ॥ १०३.४६ ॥"
  },
  {
    "text": "अनसूयोवाच -\nतपसा सिध्यते स्वर्गस्तपसा परमा गतिः  ।\nतपसा चार्थकामौ च तपसा गुणवान्सुतः  ।\nतप एव च मे विप्राः सर्वकामफलप्रदम्  ॥ १०३.४७ ॥\nविप्रा ऊचुः  ।\nतन्वी श्यामा विशालाक्षी स्निग्धाङ्गी रूपसंयुता  ।\nहंसलीलागतिगमा त्वं च सर्वाङ्गसुन्दरी  ॥ १०३.४८ ॥\nकिं च ते तपसा कार्यमात्मानं शोच्यसे कथम्  ॥ १०३.४९ ॥"
  },
  {
    "text": "अनसूयोवाच -\nयदि रुद्रश्च विष्णुश्च स्वयं साक्षात्पितामहः  ।\nगूढरूपधराः सर्वे तच्चिह्नमुपलक्षये  ॥ १०३.५० ॥\nतस्या वाक्यावसाने तु स्वरूपं दर्शयन्ति ते  ।\nस्वस्वरूपैः स्थिता देवाः सूर्यकोटिसमप्रभाः  ॥ १०३.५१ ॥\nचतुर्भुजो महादेवि शङ्खचक्रगदाधरः  ।\nअतसीपुष्पवर्णस्तु पीतवासा जनार्दनः  ॥ १०३.५२ ॥\nगरुत्मान्वाहनं यस्य श्रिया च सहितो हरिः  ।\nप्रसन्नवदनः श्रीमान्स्वयंरूपो व्यवस्थितः  ॥ १०३.५३ ॥\nपीतवासा महादेवि चतुर्वदनपङ्कजः  ।\nहंसोपरि समारूढो ह्यक्षमालाकरोद्यतः  ॥ १०३.५४ ॥\nआगतो नर्मदातीरे ब्रह्मा लोकपितामहः  ।\nयोऽसौ सर्वजगद्व्यापी स्वयं साक्षान्महेश्वरः  ॥ १०३.५५ ॥\nवृषभं तु समारूढो दशबाहुसमन्वितः  ।\nभस्माङ्गरागशोभाढ्यः पञ्चवक्त्रस्त्रिलोचनः  ॥ १०३.५६ ॥\nजटामुकुटसंयुक्तः कृतचन्द्रार्द्धशेखरः  ।\nएवंरूपधरो देवः सर्वव्यापी महेश्वरः  ॥ १०३.५७ ॥\nअनसूया निरीक्ष्यैतद्देवानां दर्शनं परम्  ।\nवेपमाना ततः साध्वी सुरान्दृष्ट्वा मुहुर्मुहुः  ॥ १०३.५८ ॥"
  },
  {
    "text": "अनसूयोवाच -\nकिं व्यापारस्वरूपास्तु विष्णुरुद्रपितामहाः  ।\nएतद्वै श्रोतुमिच्छामि ह्यशेषं कथयन्तु मे  ॥ १०३.५९ ॥"
  },
  {
    "text": "ब्रह्मोवाच -\nप्रावृट्कालो ह्यहं ब्रह्मा आपश्चैव प्रकीर्तिताः  ।\nमेघरूपो ह्यहं प्रोक्तो वर्षयामि च भूतले  ॥ १०३.६० ॥\nअहं सर्वाणि बीजानि प्राक्सन्ध्यासूदिते रवौ  ।\nएतद्वै कारणं सर्वं रहस्यं कथितं परम्  ॥ १०३.६१ ॥"
  },
  {
    "text": "विष्णुरुवाच -\nहेमन्तश्च भवेद्विष्णुर्विश्वरूपं चराचरम्  ।\nपालनाय जगत्सर्वं विष्णोर्माहात्म्यमुत्तमम्  ॥ १०३.६२ ॥"
  },
  {
    "text": "रुद्र उवाच -\nग्रीष्मकालो ह्यहं प्रोक्तः सर्वभूतक्षयंकरः  ।\nकर्षयामि जगत्सर्वं रुद्ररूपस्तपस्विनि  ॥ १०३.६३ ॥\nएवं ब्रह्मा च विष्णुश्च रुद्रश्चैव महाव्रते  ।\nत्रयो देवास्त्रयः सन्ध्यास्त्रयः कालास्त्रयोऽग्नयः  ॥ १०३.६४ ॥\nतथा ब्रह्मा च विष्णुश्च रुद्रश्चैकात्मतां गतः  ।\nवरं दद्युश्च ते भद्रे यस्त्वया मनसीप्सितम्  ॥ १०३.६५ ॥"
  },
  {
    "text": "अनसूयोवाच -\nधन्या पुण्या ह्यहं लोके श्लाघ्या वन्द्या च सर्वदा  ।\nब्रह्मा विष्णुश्च रुद्रश्च प्रसन्नवदनाः शुभाः  ॥ १०३.६६ ॥\nयदि तुष्टास्त्रयो देवा दयां कृत्वा ममोपरि  ।\nअस्मिंस्तीर्थे तु सांनिध्याद्वरदाः सन्तु मे सदा  ॥ १०३.६७ ॥"
  },
  {
    "text": "रुद्र उवाच -\nएवं भवतु ते वाक्यं यत्त्वया प्रार्थितं शुभे  ।\nप्रत्यक्षा वैष्णवी माया एरण्डीनाम नामतः  ॥ १०३.६८ ॥\nयस्या दर्शनमात्रेण नश्यते पापसञ्चयः  ।\nचैत्रमासे तु सम्प्राप्ते अहोरात्रोषितो भवेत् ॥ १०३.६९ ॥\nएरण्ड्याः सङ्गमे स्नात्वा ब्रह्महत्यां व्यपोहति  ।\nरात्रौ जागरणं कुर्यात्प्रभाते भोजयेद्द्विजान्  ॥ १०३.७० ॥\nयथोक्तेन विधानेन पिण्डं दद्याद्यथाविधि  ।\nप्रदक्षिणां ततो दद्याद्धिरण्यं वस्त्रमेव च  ॥ १०३.७१ ॥\nरजतं च तथा गावो भूमिदानमथापि वा  ।\nसर्वं कोटिगुणं प्रोक्तमिति स्वायम्भुवोऽब्रवीत् ॥ १०३.७२ ॥\nये म्रियन्ति नरा देवि एरण्ड्याः सङ्गमे शुभे  ।\nयावद्युगसहस्रं तु रुद्रलोके वसन्ति ते  ॥ १०३.७३ ॥\nअहोरात्रोषितो भूत्वा जपेद्रुद्रांश्च वैदिकान्  ।\nएकादशैकसंज्ञांश्च स याति परमां गतिम्  ॥ १०३.७४ ॥\nविद्यार्थी लभते विद्यां धनार्थी लभते धनम्  ।\nपुत्रार्थी लभते पुत्रांल्लभेत्कामान् यथेप्सितान्  ॥ १०३.७५ ॥\nएरण्ड्याः सङ्गमे स्नात्वा रेवाया विमले जले  ।\nमहापातकिनो वापि ते यान्ति परमां गतिम्  ॥ १०३.७६ ॥"
  },
  {
    "text": "अनसूयोवाच -\nयदि तुष्टास्त्रयो देवा मम भक्तिप्रचोदिताः  ।\nमम पुत्रा भवन्त्वेव हरिरुद्रपितामहाः  ॥ १०३.७७ ॥"
  },
  {
    "text": "विष्णुरुवाच -\nपूज्या यत्पुत्रतां यान्ति न कदाचिच्छ्रुतं मया  ।\nशुभे ददामि पुत्रांस्ते देवतुल्यपराक्रमान्  ।\nरूपवन्तो गुणोपेतान्यज्विनश्च बहुश्रुतान्  ॥ १०३.७८ ॥"
  },
  {
    "text": "अनसूयोवाच -\nईप्सितं तच्च दातव्यं यन्मया प्रार्थितं हरे  ।\nनान्यथा चैव कर्तव्या मम पुत्रैषणा तु या  ॥ १०३.७९ ॥"
  },
  {
    "text": "विष्णुरुवाच -\nपूर्वं तु भृगुसंवादे गर्भवास उपार्जितः  ।\nतस्याहं चैव पारं तु नैव पश्यामि शोभने  ॥ १०३.८० ॥\nस्मरमाणः पुरावृत्तं चिन्तयामि पुनःपुनः  ।\nएवं संचिन्त्य ते देवाः पितामहमहेश्वराः  ॥ १०३.८१ ॥\nअयोनिजा भविष्यामस्तव पुत्रा वरानने  ।\nयोनिवासे महाप्राज्ञि देवा नैव व्रजन्ति च  ॥ १०३.८२ ॥\nसांनिध्यात्सङ्गमे देवि लोकानां तु वरप्रदाः  ।\nएरण्डी वैष्णवी माया प्रत्यक्षा त्वं भविष्यसि  ॥ १०३.८३ ॥\nत्रयो देवाः स्थिताः पाथ रेवाया उत्तरे तटे  ।\nवरप्राप्ता तु सा देवी गता माहेन्द्रपर्वतम्  ॥ १०३.८४ ॥\nक्षीणाङ्गी शुक्लदेहा च रूक्षकेशी सुदारुणा  ।\nकृतयज्ञोपवीता सा तपोनिष्ठा शुभेक्षणा  ॥ १०३.८५ ॥\nशिलातलनिविष्टोऽसौ दृष्टः कान्तो महायशाः  ।\nहृष्टचित्तोऽभवद्देवि उत्तिष्ठोत्तिष्ठ साब्रवीत् ॥ १०३.८६ ॥"
  },
  {
    "text": "अत्रिरुवाच -\nसाधु साधु महाप्राज्ञे ह्यनसूये महाव्रते  ।\nअचिन्त्यं गालवादीनां वरं प्राप्तासि दुर्लभम्  ॥ १०३.८७ ॥"
  },
  {
    "text": "अनसूयोवाच -\nत्वत्प्रसादेन देवर्षे वरं प्राप्तास्मि दुर्लभम्  ।\nतेन देवाः प्रशंसन्ति सिद्धाश्च ऋषयोऽमलाः  ॥ १०३.८८ ॥\nएवमुक्ता तु सा देवी हर्षेण महता युता  ।\nआलोकयेत्ततः कान्तं तेनापि शुभदर्शना  ॥ १०३.८९ ॥\nईक्षणाच्चैव संजातं ललाटे मण्डलं शुभम्  ।\nनवयोजनसाहस्रं मण्डलं रश्मिभिर्वृतम्  ॥ १०३.९० ॥\nकदम्बगोलकाकारं त्रिगुणं परिमण्डलम्  ।\nतस्य मध्ये तु देवेशि पुरुषो दिव्यरूपधृक् ॥ १०३.९१ ॥\nहेमवर्णोऽमृतमयः सूर्यकोटिसमप्रभः  ।\nआद्यः पुत्रोऽनसूयायाः स्वयं साक्षात्पितामहः  ॥ १०३.९२ ॥\nचन्द्रमा इति विख्यातः सोमरूपो नृपात्मज  ।\nइष्टापूर्ते च संपाति कलाषोडशकेन तु  ॥ १०३.९३ ॥\nप्रतिपच्च द्वितीया च तृतीया च महेश्वरि  ।\nचतुर्थी पञ्चमी चैव अव्यया षोडशी कला  ॥ १०३.९४ ॥\nचतुर्विधस्य लोकस्य सूक्ष्मो भूत्वा वरानने  ।\nआप्रीणाति जगत्सर्वं त्रैलोक्यं सचराचरम्  ॥ १०३.९५ ॥\nसर्वे ते ह्युपजीवन्ति हुतं दत्तं शशिस्थितम्  ।\nवनस्पतिगते सोमे धनवांश्च वरानने  ॥ १०३.९६ ॥\nभुञ्जन् परगृहे मूढो ददेदब्दकृतं शुभम्  ।\nवनस्पतिगते सोमे यस्तु छिन्द्याद्वनस्पतीन्  ।\nतेन पापेन देवेशि नरा यान्ति यमालयम्  ॥ १०३.९७ ॥\nवनस्पतिगते सोमे मैथुनं यो निषेवते  ।\nब्रह्महत्यासमं पापं लभते नात्र संशयः  ॥ १०३.९८ ॥\nवनस्पतिगते सोमे मन्थानं योऽधिवाहयेत् ।\nगावस्तस्य प्रणश्यन्ति याश्च वै पूर्वसंचिताः  ॥ १०३.९९ ॥\nवनस्पतिगते सोमे ह्यध्वानं योऽधिगच्छति  ।\nभवन्ति पितरस्तस्य तं मासं रेणुभोजनाः  ॥ १०३.१०० ॥\nअमावस्यां महादेवि यस्तु श्राद्धप्रदो भवेत् ।\nअब्दमेकं विशालाक्षि तृप्तास्तत्पितरो ध्रुवम्  ॥ १०३.१०१ ॥\nहिरण्यं रजतं वस्त्रं यो ददाति द्विजातिषु  ।\nसर्वं लक्षगुणं देवि लभते नात्र संशयः  ॥ १०३.१०२ ॥\nएवं गुणविशिष्टोऽसौ सोमरूपः प्रजापतिः  ।\nसंजातः प्रथमः पुत्रो ह्यनसूयासुनन्दनः  ॥ १०३.१०३ ॥\nद्वितीयस्तु महादेवि दुर्वासा नाम नामतः  ।\nसृष्टिसंहारकर्ता च स्वयं साक्षान्महेश्वरः  ॥ १०३.१०४ ॥\nऋषिमध्यगतो देवि तपस्तपति दुष्करम्  ।\nसोऽपि रुद्रत्वमायाति सम्प्राप्ते भूतविप्लवे  ॥ १०३.१०५ ॥\nइन्द्रोऽपि शप्तस्तेनैव दुर्वाससा वरानने  ।\nद्वितीयस्य तु पुत्रस्य सम्भवः कथितो मया  ॥ १०३.१०६ ॥\nदत्तात्रेयस्वरूपेण भगवान्मधुसूदनः  ।\nजगद्व्यापी जगन्नाथः स्वयं साक्षाज्जनार्दनः  ॥ १०३.१०७ ॥\nएते देवास्त्रयः पुत्रा अनसूयाया महेश्वरि  ।\nवरदानेन ते देवा ह्यवतीर्णा महीतले  ॥ १०३.१०८ ॥\nपुत्रप्राप्तिकरं तीर्थं रेवायाश्चोत्तरे तटे  ।\nअनसूयाकृतं पार्थ सर्वपापक्षयं परम्  ॥ १०३.१०९ ॥"
  },
  {
    "text": "श्रीमार्कण्डेय उवाच -\nआश्चर्यभूतं लोकेऽस्मिन्नर्मदायां पुरातनम्  ।\nभ्रूणहत्या गता तत्र ब्राह्मणस्य नराधिप  ॥ १०३.११० ॥"
  },
  {
    "text": "युधिष्ठिर उवाच -\nइतिहासं द्विजश्रेष्ठ कथयस्व ममानघ  ।\nसर्वपापहरं लोके दुःखार्तस्य च कथ्यताम्  ॥ १०३.१११ ॥"
  },
  {
    "text": "श्रीमार्कण्डेय उवाच -\nसुवर्णशिलके ग्रामे गौतमान्वयसम्भवः  ।\nकृषीवलो महादेवि भार्यापुत्रसमन्वितः  ॥ १०३.११२ ॥\nवसते तत्र गोविन्दः संजातो विपुले कुले  ।\nपुत्रदारसमोपेतो गृहक्षेत्ररतः सदा  ॥ १०३.११३ ॥\nशकटं पूरयित्वा तु काष्ठानामगमद्गुहम्  ।\nप्रक्षिप्तानि च काष्ठानि ह्येकाकी क्षुधयान्वितः  ॥ १०३.११४ ॥\nरिङ्गमाणस्तदा पुत्रः पितुः शब्दात्समागतः  ।\nन दृष्टस्तेन वै पुत्रः काष्ठैः संछादितोऽवशः  ॥ १०३.११५ ॥\nआगतस्त्वरितो गेहे पिपासार्तो नराधिप  ।\nशकटं मोच्य तद्द्वारि सवृषं रज्जुसंयुतम्  ॥ १०३.११६ ॥\nभार्या तस्यैव या दृष्टा चित्तज्ञा वशवर्तिनी  ।\nदृष्ट्वा निपातितं पुत्रं काष्ठैर्निर्भिन्नमस्तकम्  ॥ १०३.११७ ॥\nअजल्पमानाकरुणं निक्षिप्तं ज्ञोलिकां शिशुम्  ।\nशुश्रूषणे रता साध्वी प्रियस्य च नराधिप  ॥ १०३.११८ ॥\nततः स्नानादिकं कृत्वा भोजनाच्छयनं शुभम्  ।\nपुत्रं पुत्रवतां श्रेष्ठा ह्युत्थापयति शासनैः  ॥ १०३.११९ ॥\nयदा च नोत्थितः सुप्तः पुत्रः पञ्चत्वमागतः  ।\nतदा सा दीनवदना रुरोद च मुमोह च  ॥ १०३.१२० ॥\nतच्छ्रुत्वा रुदितं शब्दं गोविन्दस्त्रस्तमानसः  ।\nकिमेतदिति चोक्त्वा तु पतितो धरणीतले  ॥ १०३.१२१ ॥\nद्वावेतौ मुक्तकेशौ तु भूमौ निपतितौ नृप  ।\nविलेपाते च राजेन्द्र निःश्वासोच्छ्वासितेन च  ॥ १०३.१२२ ॥\nकं पश्ये प्राङ्गणे पुत्रं दृष्ट्वा क्रीडन्तमातुरम्  ।\nसंधारयिष्ये हृदयं स्फुटितं तव कारणे  ॥ १०३.१२३ ॥\nत्वज्जन्मान्तं यशो नित्यमक्षयां कुलसन्ततिम्  ।\nदृष्ट्वा किमनृणीभूतो यास्यामि परमां गतिम्  ॥ १०३.१२४ ॥\nमम वृद्धस्य दीनस्य गतिस्त्वं किल पुत्रक  ।\nएते मनोरथाः सर्वे चिन्तिता विफला गताः  ॥ १०३.१२५ ॥\nइमां तु विकलां दीनां विहीनां सुतबान्धवैः  ।\nरुदन्तीं पतितां पाहि मातरं धरणीतले  ॥ १०३.१२६ ॥\nपुन्नाम्नो नरकाद्यस्मात्पितरं त्रायते सुतः  ।\nतेन पुत्र इति प्रोक्तः स्वयमेव स्वयम्भुवा  ॥ १०३.१२७ ॥\nअपुत्रस्य गृहं शून्यं दिशः शून्या ह्यबान्धवाः  ।\nमूर्खस्य हृदयं शून्यं सर्वशून्यं दरिद्रता  ॥ १०३.१२८ ॥\nमृषायं वदते लोकश्चन्दनं किल शीतलम्  ।\nपुत्रगात्रपरिष्वङ्गश्चन्दनादपि शीतलः  ॥ १०३.१२९ ॥\nश्मश्रुग्रहणक्रीडन्तं धूलिधूसरिताननम्  ।\nपुण्यहीना न पश्यन्ति निजोत्सङ्गसमास्थितम्  ॥ १०३.१३० ॥\nदिगम्बरं गतव्रीडं जटिलं धूलिधूसरम्  ।\nपुण्यहीना न पश्यन्ति गङ्गाधरमिवात्मजम्  ॥ १०३.१३१ ॥\nवीणावाद्यस्वरो लोके सुस्वरः श्रूयते किल  ।\nरुदितं बालकस्यैव तस्मादाह्लादकारकम्  ॥ १०३.१३२ ॥\nमृगपक्षिषु काकेषु पशूनां स्वरयोनिषु  ।\nपुत्रं तेषु समस्तेषु वल्लभं ब्रुवते बुधाः  ॥ १०३.१३३ ॥\nमत्स्याश्वप्रकराश्चैव कूर्मग्राहादयोऽपि वा  ।\nपुत्रोत्पत्तौ च हृष्यन्ति विपत्तौ यान्ति दुःखिताम्  ॥ १०३.१३४ ॥\nदेवगन्धर्वयक्षाश्च हृष्यन्ते पुत्रजन्मनि  ।\nपञ्चत्वे तेऽपि शोचन्ति मन्दभाग्योऽस्मि पुत्रक  ॥ १०३.१३५ ॥\nऋषिमेलापकं चक्रे पुत्रार्थे राघवो नृप  ।\nइन्द्रस्थाने स्थितस्तस्य प्रोक्षते ह्यासनं यतः  ॥ १०३.१३६ ॥\nस्वर्गवासं सुताद्बाह्यं विद्यते न तु पाण्डव  ।\nचक्रे दशरथस्तस्मात्पुत्रार्थं यज्ञमुत्तमम्  ॥ १०३.१३७ ॥\nरामो लक्ष्मणशत्रुघ्नौ भरतस्तत्र सम्भवात् ।\nकार्तवीर्यो जितो येन रामेणामिततेजसा  ॥ १०३.१३८ ॥\nस रामो रामचन्द्रेण अष्टवर्षेण निर्जितः  ।\nएकाकिना हतो वाली प्लवगः शत्रुदुर्जयः  ॥ १०३.१३९ ॥\nरावणो ब्रह्मपुत्रो यस्त्रैलोक्यं यस्य शङ्कते  ।\nहतः स रामचन्द्रेण सपुत्रः सहबान्धवः  ॥ १०३.१४० ॥\nएवं पुत्रं विना सौख्यं मर्त्यलोके न विद्यते  ।\nवंशार्थे मैथुनं यस्य स्वर्गार्थे यस्य भारती  ॥ १०३.१४१ ॥\nमृष्टान्नं ब्राह्मणस्यार्थे स्वर्गे वासं तु यान्ति ते  ।\nब्रह्महत्याश्वमेधाभ्यां न परं पापपुण्ययोः  ॥ १०३.१४२ ॥\nपुत्रोत्पत्तिविपत्तिभ्यां न परं सुखदुःखयोः  ।\nकिं ब्रवीमीति भो वत्स न तु सौख्यं सुतं विना  ॥ १०३.१४३ ॥\nएवं बहुविधं दुःखं प्रलपित्वा पुनःपुनः  ।\nजनैश्चाश्वासितो विप्रो बालं गृह्य बहिर्गतः  ॥ १०३.१४४ ॥\nततः संस्कृत्य तं बालं विधिदृष्टेन कर्मणा  ।\nसमवेतौ तु दुःखार्तावागतौ स्वगृहं पुनः  ॥ १०३.१४५ ॥\nएवं गृहागते विप्रे रात्रिर्जाता युधिष्ठिर  ।\nभूमौ प्रसुप्तो गोविन्दः पुत्रशोकेन पीडितः  ॥ १०३.१४६ ॥\nयावन्निरीक्षते भार्या भर्तारं दुःखपीडितम्  ।\nकृमिराशिगतं सर्वं गोविन्दं समपश्यत  ॥ १०३.१४७ ॥\nदुःखाद्दुःखतरे मग्ना दृष्ट्वा तं पातकान्वितम्  ।\nएवं दुःखनिमग्नायाः शर्वरी विगता तदा  ॥ १०३.१४८ ॥\nपशुपालस्तु महिषीमुक्त्वारण्येऽगमद्गृहात् ।\nअरण्ये महिषीः सर्वा रक्षयित्वा गृहागतः  ॥ १०३.१४९ ॥\nविज्ञप्तः पशुपालेन गोविन्दो ब्राह्मणोत्तमः  ।\nयावद्भोक्ष्याम्यहं स्वामिन्महिषीस्त्वं च रक्षसे  ॥ १०३.१५० ॥\nततः स त्वरितो विप्रो जगाम महिषीः प्रति  ।\nन तत्र महिषीः पश्येत्पश्चात्क्षेत्राभिसम्मुखम्  ॥ १०३.१५१ ॥\nधावमानश्च विप्रस्तु एरण्डीसङ्गमे गतः  ।\nततः प्रविष्टस्तु जले रेवैरण्ड्योस्तु सङ्गमे  ॥ १०३.१५२ ॥\nतज्जलं पीतमात्रं तु त्वरया चातितर्षितः  ।\nअकामात्सलिलं पीत्वा प्रक्षाल्य नयने शुभे  ॥ १०३.१५३ ॥\nआजगाम ततः पश्चाद्भवनं दिवसक्षये  ।\nभुक्त्वा दुःखान्वितो रात्रौ गोविन्दः शयनं ययौ  ॥ १०३.१५४ ॥\nनिद्राभिभूतः शोकेन श्रमेणैव तु खेदितः  ।\nपुनस्तच्चार्धरात्रे तु तस्य भार्या युधिष्ठिर  ॥ १०३.१५५ ॥\nकृमिभिर्वेष्टितं गान्त्रं क्वचित्पश्यत्यवेष्टितम्  ।\nपुनः सा विस्मयाविष्टा तस्य भार्या गुणान्विता  ।\nउवाच दुष्कृतं तस्य साध्वसाविष्टचेतसा  ॥ १०३.१५६ ॥"
  },
  {
    "text": "भार्योवाच -\nअतीते पञ्चमे चाह्नि त्विन्धनं क्षिपतस्तु ते  ।\nगृहपश्चाद्गतो बालो ह्यज्ञानाद्घातितस्त्वया  ॥ १०३.१५७ ॥\nमया तत्पातकं घोरं रहस्यं न प्रकाशितम्  ।\nतेन प्रच्छन्नपापेन दह्यमाना दिवानिशम्  ॥ १०३.१५८ ॥\nन सुखं तव गात्रस्य पश्यामि न हि चात्मनः  ।\nनिद्रा मम शमं याता रतिश्चैव त्वया सह  ॥ १०३.१५९ ॥\nश्रूयते मानवे शास्त्रे श्लोको गीतो महर्षिभिः  ।\nस्मृत्वा स्मृत्वा तु तं चित्ते परितापो न शाम्यति  ॥ १०३.१६० ॥\nकीर्तनान्नश्यते धर्मो वर्धतेऽसौ निगूहनात् ।\nइह लोके परे चैव पापस्याप्येवमेव च  ॥ १०३.१६१ ॥\nएवं संचित्यमानाहं स्थिता रात्रौ भयातुरा  ।\nकृमिराशिगतं त्वां हि कस्याहं कथयामि किम्  ॥ १०३.१६२ ॥\nपुनस्त्वं चाद्य मे दृष्टो भ्रूणहत्याकृमिश्रितः  ।\nक्वचिद्भिन्दन्ति ते गात्रं क्वचिन्नष्टाः समन्ततः  ॥ १०३.१६३ ॥\nएतत्संस्मृत्य संस्मृत्य विमृशामि पुनःपुनः  ।\nन जाने कारणं किंचित्पृच्छन्त्याः कथयस्व मे  ॥ १०३.१६४ ॥\nतडागं वा सरिद्वापि तीर्थं वा देवतार्चनम्  ।\nयं गतोऽसि प्रभावोऽयं तस्य नान्यस्य मे स्थितम्  ॥ १०३.१६५ ॥\nएवमुक्तस्तु विप्रोऽसौ कथयामास भारत  ।\nभार्याया यद्दिवा वृत्तं शङ्कमानो नृपोत्तम  ॥ १०३.१६६ ॥\nअद्याहं महिषीसार्थं एरण्डीसङ्गमं गतः  ।\nनाभिमात्रे जले गत्वा पीतवान्सलिलं बहु  ॥ १०३.१६७ ॥\nनान्यत्तीर्थं विजानामि सरितं सर एव वा  ।\nसत्यं सत्यं पुनः सत्यं कथितं तव भामिनि  ॥ १०३.१६८ ॥\nएवं ज्ञात्वा तु सा सर्वमुपवासकृतक्षणा  ।\nसपत्नीको गतस्तत्र सङ्गमे वरवर्णिनि  ॥ १०३.१६९ ॥\nस्नात्वा तत्र जले रम्ये नत्वा देवं तु भास्करम्  ।\nस्नापयामास देवेशं शङ्करं चोमया सह  ॥ १०३.१७० ॥\nपञ्चगव्यघृतक्षीरैर्दधिक्षौद्रघृतैर्जलैः  ।\nगन्धमाल्यादिधूपैश्च नैवेद्यैश्च सुशोभनैः  ॥ १०३.१७१ ॥\nपूज्य त्रयीमयं लिङ्गं देवीं कात्यायनीं शुभाम्  ।\nरात्रौ जागरणं कृत्वा पत्यासि पतिव्रता  ॥ १०३.१७२ ॥\nततः प्रभाते विमले द्विजान्सम्पूज्य यत्नतः  ।\nगोदानेन हिरण्येन वस्त्रेणान्नेन भारत  ॥ १०३.१७३ ॥\nगोविन्दः पूजयामास स्वशक्त्या ब्राह्मणाञ्छुभान्  ।\nमुक्तपापो गृहायातः स्वभार्यासहितो नृप  ॥ १०३.१७४ ॥\nएवं यः शृणुते भक्त्या गोविन्दाख्यानमुत्तमम्  ।\nपठते परया भक्त्या भ्रूणहत्या प्रणश्यति  ॥ १०३.१७५ ॥\nक्रीडते शांकरे लोके यावदाभूतसम्प्लवम्  ।\nयश्चैवाश्वयुजे मासि चैत्रे वा नृपसत्तम  ॥ १०३.१७६ ॥\nसप्तम्यां च सिते पक्षे सोपवासो जितेन्द्रियः  ।\nसात्त्विकीं वासनां कृत्वा यो वसेच्छिवमन्दिरे  ॥ १०३.१७७ ॥\nध्यायमानो विरूपाक्षं त्रिशूलकरसंस्थितम्  ।\nकंसासुरनिहन्तारं शङ्खचक्रगदाधरम्  ॥ १०३.१७८ ॥\nपक्षिराजसमारूढं त्रैलोक्यवरदायकम्  ।\nपितामहं ततो ध्यायेद्धंसस्थं चतुराननम्  ॥ १०३.१७९ ॥\nसर्गप्रदं समस्तस्य कमलाकरशोभितम्  ।\nयो ह्येवं वसते तत्र त्रियमे स्थान उत्तमे  ॥ १०३.१८० ॥\nततः प्रभाते विमले ह्यष्टम्यां च नराधिप  ।\nब्राह्मणान् पूजयेद्भक्त्या सर्वदोषविवर्जितान्  ॥ १०३.१८१ ॥\nसर्वावयवसम्पूर्णान्सर्वशास्त्रविशारदान्  ।\nवेदाभ्यासरतान्नित्यं स्वदारनिरतान्सदा  ॥ १०३.१८२ ॥\nश्राद्धे दाने व्रते योग्यान् ब्राह्मणान् पाण्डुनन्दन  ।\nप्रेतानां पूजनं तत्र देवपूर्वं समारभेत् ॥ १०३.१८३ ॥\nप्रेतत्वान्मुच्यते शीघ्रमेरण्ड्यां पिण्डतर्पणैः  ।\nदानानि तत्र देयानि ह्यन्नमुख्यानि सर्वदा  ॥ १०३.१८४ ॥\nहिरण्यभूमिकन्याश्च धूर्वाहौ शुभलक्षणौ  ।\nसीरेण सहितौ पार्थ धान्यं द्रोणकसंख्यया  ॥ १०३.१८५ ॥\nअलंकृतां सवत्सां च क्षीरिणीं तरुणीं सिताम्  ।\nरक्तां वा कृष्णवर्णां वा पाटलां कपिलां तथा  ॥ १०३.१८६ ॥\nकांस्यदोहनसंयुक्तां रुक्मखुरविभूषणाम्  ।\nस्वर्णशृङ्गीं सवत्सां च ब्राह्मणायोपपादयेत् ॥ १०३.१८७ ॥\nप्रीयतां मे जगन्नाथा हरकृष्णपितामहाः  ।\nसंसाररक्षणी देवी सुरभी मां समुद्धरेत् ॥ १०३.१८८ ॥\nपुत्रार्थं याः स्त्रियः पार्थ ह्येरण्डीसङ्गमे नृप  ।\nस्नाप्यन्ते रुद्रसूक्तैश्च चतुर्वेदोद्भवैस्तथा  ॥ १०३.१८९ ॥\nचतुर्भिर्ब्राह्मणैः शस्तं द्वाभ्यां योग्यैश्च कारयेत् ।\nएकेन सार्द्रकुम्भेन दाम्पत्यमभिषेचयेत् ॥ १०३.१९० ॥\nदैवज्ञेनैव चैकेन अथवा सामगेन वा  ।\nपञ्चरत्नसमायुक्तं कुम्भे तत्रैव कारयेत् ॥ १०३.१९१ ॥\nगन्धतोयसमायुक्तं सर्वौषधिविमिश्रितम्  ।\nआम्रपल्लवसंयुक्तमश्वत्थमधुकं तथा  ॥ १०३.१९२ ॥\nगुण्ठितं सितवस्त्रेण सितचन्दनचर्चितम्  ।\nसितपुष्पैस्तु संछन्नं सिद्धार्थकृतमध्यमम्  ॥ १०३.१९३ ॥\nकांस्यपात्रे तु संस्थाप्य पुत्रार्थी देशिकोत्तमः  ।\nअङ्गलग्नं तु यद्वस्त्रं कटकाभरणं तथा  ॥ १०३.१९४ ॥\nतत्सर्वं मण्डले त्याज्यं सिद्ध्यर्थं चात्मनस्तदा  ।\nप्रणम्य भास्करं पश्चादाचार्यं रुद्ररूपिणम्  ॥ १०३.१९५ ॥\nमधुरं च ततोऽश्नीयाद्देव्या भुवन उत्तमे  ।\nफलदानं च विप्राय छत्रं ताम्बूलमेव च  ॥ १०३.१९६ ॥\nउपानहौ च यानं च स भवेद्दुःखवर्जितः  ।\nभास्करे क्रीडते लोके यावदाभूतसम्प्लवम्  ॥ १०३.१९७ ॥\nदानं कोटिगुणं सर्वं शुभं वा यदि वाशुभम्  ।\nयथा नदीनदाः सर्वे सागरे यान्ति संक्षयम्  ॥ १०३.१९८ ॥\nएवं पापानि नश्यन्ति ह्येरण्डीसङ्गमे नृणाम्  ।\nसमन्ताच्छस्त्रपातेन ह्येरण्डीसङ्गमे नृप  ॥ १०३.१९९ ॥\nभ्रूणहत्यासमं पापं नश्यते शङ्करोऽब्रवीत् ।\nप्राणत्यागं च यो भक्त्या जातवेदसि कारयेत् ॥ १०३.२०० ॥\nअनाशकं नृपश्रेष्ठ जले वा तदनन्तरम्  ।\nपञ्चसाहस्रिकं मानं वर्षाणां जातवेदसि  ॥ १०३.२०१ ॥\nजले त्रीणि सहस्राण्यनाशके षष्टिं भुञ्जते  ।\nकाका बकाः कपोताश्च ह्युलूकाः पशवस्तथा  ॥ १०३.२०२ ॥\nसंगमोदकसंस्पृष्टास्ते यान्ति परमां गतिम्  ।\nवृक्षाश्च तत्पदं ज्ञात्वा यां गतिं यान्ति योगिनः  ॥ १०३.२०३ ॥\nएरण्डिका मया देवी दृष्टो मे मन्मथेश्वरः  ।\nकिं समर्थो यमो रुष्टो भद्रो भद्राणि पश्यति  ॥ १०३.२०४ ॥\nमृत्तिकां सङ्गमोद्भूतां ये च गुण्ठन्ति नित्यशः  ।\nभ्रूणहत्यादिपापानि नश्यन्ते नात्र संशयः  ॥ १०३.२०५ ॥\nएरण्डीसङ्गमे मर्त्यो लुण्ठ्यमानो नराधिप  ।\nसर्वपापैर्विनिर्मुक्तः पदं गच्छत्यनामयम्  ॥ १०३.२०६ ॥\nएरण्ड्याः सङ्गमं मर्त्याः कीर्तयन्त्याश्रमस्थिताः  ।\nविमुक्तपापा जायन्ते सत्यं शङ्करभाषितम्  ॥ १०३.२०७ ॥\nएरण्डीपादपाग्रैस्तु दृष्टैः पापं व्यपोहति  ॥ १०३.२०८ ॥\nतीर्थाख्यानमिदं पुण्यं ये पठिष्यन्ति मानवाः  ।\nशृण्वन्ति चापरे भक्त्या मुक्तपापा भवन्ति ते  ॥ १०३.२०९ ॥\nएतत्ते सर्वमाख्यातमेरण्डीसङ्गमं नृप  ।\nभूयश्चान्यत्प्रवक्ष्यामि सर्वपापक्षयंकरम्  ॥ १०३.२१० ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे एरण्डीसङ्गमतीर्थफलमाहात्म्यवर्णनं नाम त्र्यधिकशततमोऽध्यायः ॥"
  }
]
[
  {
    "text": "अध्याय १९९\nश्रीमार्कण्डेय उवाच -\nतस्यैवानन्तरं राजन्नाश्विनं तीर्थमुत्तमम्  ।\nकामिकं सर्वतीर्थानां प्राणिनां सिद्धिदायकम्  ॥ १९९.१ ॥\nतत्र तीर्थेऽश्विनौ देवौ सुरूपौ भिषजां वरौ  ।\nतपः कृत्वा सुविपुलं संजातौ यज्ञभागिनौ  ॥ १९९.२ ॥\nसंमतौ सर्वदेवानामादित्यतनयावुभौ  ।\nनासत्यौ सत्त्वसंपन्नौ सर्वदुःखघ्नसत्तमौ  ॥ १९९.३ ॥"
  },
  {
    "text": "युधिष्ठिर उवाच -\nआदित्यस्य सुतौ तात नासत्यौ येन हेतुना  ।\nसंजातौ श्रोतुमिच्छामि निर्णयं परमं द्विज  ॥ १९९.४ ॥"
  },
  {
    "text": "मार्कण्डेय उवाच -\nपुराणे भास्करे तात एतद्विस्तरतो मया  ।\nसंश्रुतं देवदेवस्य मार्तण्डस्य महात्मनः  ॥ १९९.५ ॥\nतत्ते संक्षेपतः सर्वं भक्तियुक्तस्य भारत  ।\nकथयामि न सन्देहो वृद्धभावेन कर्शितः  ॥ १९९.६ ॥\nअतितेजोरवेर्दृष्ट्वा राज्ञी देवी नरोत्तम  ।\nचचार मेरुकान्तारे वडवा तप उल्बणम्  ॥ १९९.७ ॥\nततः कतिपयाहस्य कालस्य भगवान्रविः  ।\nदृष्ट्वा तु रूपमुत्सृज्य परमं तेज उज्ज्वलम्  ॥ १९९.८ ॥\nमनोभववशीभूतो हयो भूत्वा लघुक्रमः  ।\nविस्फुरन्ती यथाप्राणं धावमाना इतस्ततः  ॥ १९९.९ ॥\nहेषमाणः स्वरेणासौ मैथुनायोपचक्रमे  ।\nसम्मुखी तु ततो देवी निवृत्ता लघुविक्रमा  ॥ १९९.१० ॥\nयथा तथा नासिकायां प्रविष्टं बीजमुत्तमम्  ।\nततो नासागते बीजे संजातो गर्भ उत्तमः  ॥ १९९.११ ॥\nजातौ यतः सुतौ पार्थ नासत्यौ विश्रुतौ ततः  ।\nसुसमौ सुविभक्ताङ्गौ बिम्बाद्बिम्बमिवोद्यतौ  ॥ १९९.१२ ॥\nअधिकौ सर्वदेवानां रूपैश्चर्यसमन्वितौ  ।\nनर्मदातटमाश्रित्य भृगुकच्छे गतावुभौ  ।\nपरां सिद्धिमनुप्राप्तौ तपः कृत्वा सुदुश्चरम्  ॥ १९९.१३ ॥\nतत्र तीर्थे तु यः स्नात्वा तर्पयेत्पितृदेवताः  ।\nसुरूपः सुभगः पार्थ जायते यत्र तत्र च  ॥ १९९.१४ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे आश्विनतीर्थमाहात्म्यवर्णनं नामैकोनद्विशततमोऽध्यायः ॥"
  }
]
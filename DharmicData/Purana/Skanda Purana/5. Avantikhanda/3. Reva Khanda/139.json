[
  {
    "text": "अध्याय १३९"
  },
  {
    "text": "श्रीमार्कण्डेय उवाच -\nततो गच्छेन्महाराज सोमतीर्थमनुत्तमम्  ।\nयत्र सोमस्तपस्तप्त्वा नक्षत्रपथमास्थितः  ॥ १३९.१ ॥\nतत्र तीर्थे तु यः स्नायादाचम्य विधिपूर्वकम्  ।\nकृतजाप्यो रविं ध्यायेत्तस्य पुण्यफलं शृणु  ॥ १३९.२ ॥\nऋग्वेदयजुर्वेदाभ्यां सामवेदेन भारत  ।\nजपतो यत्फलं प्रोक्तं गायत्र्या चात्र तत्फलम्  ॥ १३९.३ ॥\nतत्र तीर्थे तु यो भक्त्या ब्राह्मणान् भोजयेच्छुचिः  ।\nतेन सम्यग्विधानेन कोटिर्भवति भोजिता  ॥ १३९.४ ॥\nपादुकोपानहौ छत्रं वस्त्रकम्बलवाजिनः  ।\nयो दत्ते विप्रमुख्याय तस्य तत्कोटिसंमितम्  ॥ १३९.५ ॥\nसहस्रं तु सहस्राणामनृचां यस्तु भोजयेत् ।\nएकस्य मन्त्रयुक्तस्य कलां नार्हति षोडशीम्  ॥ १३९.६ ॥\nएवं तु भोजयेत्तत्र बह्वृचं वेदपारगम्  ।\nशाखान्तर्गमथाध्वर्युं छन्दोगं वा समाप्तिगम्  ॥ १३९.७ ॥\nअग्निहोत्रसहस्रस्य यत्फलं प्राप्यते बुधैः  ।\nसमं तद्वेदविदुषा तीर्थे सोमस्य तत्फलम्  ॥ १३९.८ ॥\nभोजयेद्यः शतं तेषां सहस्रं लभते नरः  ।\nएकस्य योगयुक्तस्य तत्फलं कवयो विदुः  ॥ १३९.९ ॥\nसंनिरुध्येन्द्रियग्रामं यत्रयत्र वसेन्मुनिः  ।\nतत्रतत्र कुरुक्षेत्रं नैमिषं पुष्कराणि च  ॥ १३९.१० ॥\nतस्मात्सर्वप्रयत्नेन ग्रहणे चन्द्रसूर्ययोः  ।\nसंक्रान्तौ च व्यतीपाते योगी भोज्यो विशेषतः  ॥ १३९.११ ॥\nसंन्यासं कुरुते यस्तु तत्र तीर्थे युधिष्ठिर  ।\nविमानेन महाभागाः स याति त्रिदिवं नरः  ॥ १३९.१२ ॥\nसोमस्यानुचरो भूत्वा तेनैव सह मोदते  ॥ १३९.१३ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सोमतीर्थमाहात्म्यवर्णनं नामैकोनचत्वारिंशदधिकशततमोऽध्यायः ॥"
  }
]
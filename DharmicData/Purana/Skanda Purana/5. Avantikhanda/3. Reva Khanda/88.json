[
  {
    "text": "अध्याय ८८"
  },
  {
    "text": "श्रीमार्कण्डेय उवाच -\nतस्यैवानन्तरं पार्थ कापिलं तीर्थमाश्रयेत् ।\nस्थापितं कपिलेनैव सर्वपातकनाशनम्  ॥ ८८.१ ॥\nअष्टम्यां च सिते पक्षे चतुर्दश्यां नरेश्वर  ।\nस्नापयेत्परया भक्त्या कपिलाक्षीरसर्पिषा  ॥ ८८.२ ॥\nश्रीखण्डेन सुगन्धेन गुण्ठयेत महेश्वरम्  ।\nततः सुगन्धपुष्पैश्च श्वेतैश्च नृपसत्तम  ॥ ८८.३ ॥\nयेऽर्चयन्ति जितक्रोधा न ते यान्ति यमालयम्  ।\nअसिपत्त्रवनं घोरं यमचुल्ही सुदारुणा  ॥ ८८.४ ॥\nदृश्यते नैव विद्वद्भिः कपिलेश्वरपूजनात् ।\nस्नात्वा रेवाजले पुण्ये भोजयेद्ब्राह्मणाञ्छुभान्  ॥ ८८.५ ॥\nगोप्रदानेन वस्त्रेण तिलदानेन भारत  ।\nछत्रशय्याप्रदानेन राजा भवति धार्मिकः  ॥ ८८.६ ॥\nतीव्रतेजा विघोरश्च जीवत्पुत्रः प्रियंवदः  ।\nशत्रुवर्गो न तस्य स्यात्कदाचित्पाण्डुनन्दन  ॥ ८८.७ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कपिलेश्वरतीर्थमाहात्म्यवर्णनं नामाष्टाशीतितमोऽध्यायः ॥"
  }
]
[
  {
    "text": "अध्याय ३९"
  },
  {
    "text": "श्रीमार्कण्डेय उवाच -\nततो गच्छेच्च राजेन्द्र कपिलातीर्थमुत्तमम्  ।\nस्नानमात्रान्नरो भक्त्या मुच्यते सर्वकिल्बिषैः  ॥ ३९.१ ॥"
  },
  {
    "text": "युधिष्ठिर उवाच -\nआश्चर्यभूतं लोकेषु कथितं द्विजसत्तम  ।\nनर्मदेश्वरमाहात्म्यं कापिलं कथयस्व मे  ॥ ३९.२ ॥\nयस्मिन् कालेऽथ सम्बन्धे उत्पन्नं तीर्थमुत्तमम्  ।\nसर्वपापहरं पुण्यं तीर्थं जातं कथं प्रभो  ॥ ३९.३ ॥"
  },
  {
    "text": "मार्कण्डेय उवाच -\nशृणु वक्ष्येऽद्य ते राजन्कपिलातीर्थमुत्तमम्  ।\nयेन ते विस्मयः सर्वः श्रुत्वा गच्छति भारत  ॥ ३९.४ ॥\nपुरा कृतयुगस्यादौ ब्रह्मा लोकपितामहः  ।\nउत्पादयित्वा सकलं भूतग्रामं चतुर्विधम्  ॥ ३९.५ ॥\nजपहोमपरो भक्त्या क्षणं ध्यात्वा च तिष्ठति  ।\nज्वलमानात्तु कपिला तावत्कुण्डात्समुत्थिता  ॥ ३९.६ ॥\nअग्निज्वालोज्ज्वलैः शृङ्गैस्त्रिनेत्रा सुपयस्विनी  ।\nअग्निपूर्णा ह्यग्निमुखा अग्निघ्राणाग्निलोचना  ॥ ३९.७ ॥\nअग्निखुरा ह्यग्निपृष्ठा अग्निसर्वाङ्गसंस्थितिः  ।\nसर्वलक्षणसम्पूर्णा घण्टाललितनिःस्वना  ॥ ३९.८ ॥\nदृष्ट्वा तु तां महाभागां कपिलां कुण्डमध्यगाम्  ।\nब्रह्मा लोकगुरुस्तात प्रणम्येदमुवाच ह  ॥ ३९.९ ॥\nनमस्ते कपिले पुण्ये सर्वलोकनमस्कृते  ।\nमङ्गल्ये मङ्गले देवि त्रिषु लोकेष्वनुपमे  ॥ ३९.१० ॥\nत्वं लक्ष्मीस्त्वं स्मृतिर्मेधा त्वं धृतिस्त्वं वरानने  ।\nउमादेवीति विख्याता त्वं सती नात्र संशयः  ॥ ३९.११ ॥\nवैष्णवी त्वं महादेवी ब्रह्माणी त्वं वरानने  ।\nकुमारी त्वं महाभागे भक्तिः श्रद्धा तथैव च  ॥ ३९.१२ ॥\nकालरात्रिस्तु भूतानां कुमारी परमेश्वरी  ।\nत्वं लवस्त्वं त्रुटिश्चैव मुहूर्तं लक्षमेव च  ॥ ३९.१३ ॥\nसंवत्सरस्त्वं मासस्त्वं कालस्त्वं च क्षणस्तथा  ।\nनास्ति किंचित्त्वया हीनं त्रैलोक्ये सचराचरे  ॥ ३९.१४ ॥\nएवं स्तुता तु मानेन कपिला परमेष्ठिना  ।\nतमुवाच महाभागं प्रहृष्य पद्मसम्भवम्  ॥ ३९.१५ ॥\nप्रसन्ना तव वाक्येन देवदेव जगद्गुरो  ।\nकिं करोमि प्रियं तेऽद्य ब्रूहि सर्वं पितामह  ॥ ३९.१६ ॥"
  },
  {
    "text": "ब्रह्मोवाच -\nजगद्धिताय जनिता मया त्वं परमेश्वरि  ।\nस्वर्गान्मर्त्यं ततो याहि लोकानां हितकाम्यया  ॥ ३९.१७ ॥\nसर्वदेवमयी त्वं तु सर्वलोकमयी तथा  ।\nविधिना ये प्रदास्यन्ति तेषां वासस्त्रिविष्टपे  ॥ ३९.१८ ॥\nएवमुक्त्वा ततो देवी ब्रह्माणं परमेश्वरी  ।\nवन्द्यमाना सुरैः सिद्धैराजगाम धरातलम्  ॥ ३९.१९ ॥"
  },
  {
    "text": "युधिष्ठिर उवाच -\nयदायातेह सा तात ब्राह्मणो वचनाच्छुभा  ।\nतदा देवाश्च लोकाश्च कथमङ्गेषु संस्थिताः  ॥ ३९.२० ॥\nकथं वा संस्थितागत्य कपिला सा द्विजोत्तम  ।\nतीर्थे वा ह्यूषरे क्षेत्र एतन्मे कथय द्विज  ॥ ३९.२१ ॥"
  },
  {
    "text": "मार्कण्डेय उवाच -\nसा तदा ब्रह्मणा चोक्ता धात्रा लोकस्य भारत  ।\nब्रह्मलोकाद्गता पुण्यां नर्मदां लोकपावनीम्  ॥ ३९.२२ ॥\nतपः कृत्वा सुविपुलं नर्मदातटमाश्रिता  ।\nचचार पृथिवीं सर्वां सशैलवनकाननाम्  ॥ ३९.२३ ॥\nतदाप्रभृति राजेन्द्र कपिलातीर्थमुत्तमम्  ।\nसर्वपापहरं ख्यातमृषिसङ्घैर्निषेवितम्  ॥ ३९.२४ ॥\nतत्तीर्थे विधिवत्स्नात्वा कपिलायाः प्रयच्छति  ।\nपृथ्वी तेन भवेद्दत्ता सशैलवनकानना  ॥ ३९.२५ ॥\nतां तु पश्यति यो भक्त्या दीयमानां द्विजोत्तमे  ।\nतस्य वर्षशतं पापं नश्यते नात्र संशयः  ॥ ३९.२६ ॥\nभूर्भुवः स्वर्महश्चैव जनः सत्यं तपस्तथा  ।\nते तत्पृष्ठं समाश्रित्य स्थिता लोका नृपोत्तम  ॥ ३९.२७ ॥"
  },
  {
    "text": "<p class=\"mw-empty-elt\">"
  }
]
[
  {
    "text": "अध्याय २३"
  },
  {
    "text": "मार्कण्डेय उवाच -\nतत्रैव सङ्गमे राजन्भक्त्या परमया नृप  ।\nप्राणांस्त्यजन्ति ये मर्त्यास्ते यान्ति परमां गतिम्  ॥ २३.१ ॥\nसंन्यस्तसर्वसंकल्पो यस्तु प्राणान्परित्यजेत् ।\nअमरेश्वरमासाद्य स स्वर्गे नियतं वसेत् ॥ २३.२ ॥\nशैलेन्द्रं यः समासाद्य आत्मानं मुञ्चते नरः  ।\nविमानेनार्कवर्णेन स गच्छेदमरावतीम्  ॥ २३.३ ॥\nनरं पतन्तमालोक्य नगादमरकण्टकात् ।\nब्रुवन्त्यप्सरसः सर्वा मम भर्ता भवेदिति  ॥ २३.४ ॥\nसमं जलं धर्मविदो वदन्ति सारस्वतं गाङ्गमिति प्रबुद्धाः  ।\nतस्योपरिष्टात्प्रवदन्ति तज्ज्ञा रेवाजलं नात्र विचारणास्ति  ॥ २३.५ ॥\nअनेकविद्याधरकिन्नराद्यैरध्यासितं पुण्यतमाधिवासैः  ।\nरेवाजलं धारयतो हि मूर्ध्ना स्थानं सुरेन्द्राधिपतेः समीपे  ॥ २३.६ ॥\nनर्मदा सर्वदा सेव्या बहुनोक्तेन किं नृप  ।\nयदीच्छेन्न पुनर्द्रष्टुं घोरं संसारसागरम्  ॥ २३.७ ॥\nत्रयाणामपि लोकानां महती पावनी स्मृता  ।\nयत्र तत्र मृतस्यापि ध्रुवं गाणेश्वरी गतिः  ॥ २३.८ ॥\nअनेकयज्ञायतनैर्वृताङ्गी न ह्यत्र किंचिद्यदतीर्थमस्ति  ।\nतस्यास्तु तीरे भवता यदुक्तं तपस्विनो वाप्यतपस्विनो वा  ॥ २३.९ ॥\nम्रियन्ति ये पापकृतो मनुष्यास्ते स्वर्गमायान्ति यथाऽमरेन्द्राः  ॥ २३.१० ॥\nएवं तु कपिला चैव विशल्या राजसत्तम  ।\nईश्वरेण पुरा सृष्टा लोकानां हितकाम्यया  ॥ २३.११ ॥\nतत्र स्नात्वा नरो राजन्सोपवासो जितेन्द्रियः  ।\nअश्वमेधस्य महतोऽसंशयं फलमाप्नुयात् ॥ २३.१२ ॥\nअनाशकं च यः कुर्यात्तस्मिंस्तीर्थे नराधिप  ।\nसर्वपापविनिर्मुक्तो याति वै शिवमन्दिरम्  ॥ २३.१३ ॥\nपृथिव्यां सागरान्तायां स्नानदानेन यत्फलम्  ।\nविशल्यासङ्गमे स्नात्वा सकृत्तत्फलमश्नुते  ॥ २३.१४ ॥\nएवं पुण्या पवित्रा च कथिता तव भूपते  ।\nभूयो मां पृच्छसि च यत्तच्चैव कथयाम्यहम्  ॥ २३.१५ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे विशल्यासङ्गममाहात्म्यवर्णनं नाम त्रयोविंशोऽध्यायः ॥"
  }
]
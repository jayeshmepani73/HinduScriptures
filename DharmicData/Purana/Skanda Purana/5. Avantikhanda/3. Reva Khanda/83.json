[
  {
    "text": "अध्याय ८३"
  },
  {
    "text": "श्रीमार्कण्डेय उवाच -\nततो गच्छेन्महाराज तीर्थं परमशोभनम्  ।\nब्रह्महत्याहरं प्रोक्तं रेवातटसमाश्रयम्  ।\nहनूमताभिधं ह्यत्र विद्यते लिङ्गमुत्तमम्  ॥ ८३.१ ॥"
  },
  {
    "text": "युधिष्ठिर उवाच -\nहनूमन्तेश्वरं नाम कथं जातं वदस्व मे  ।\nब्रह्महत्याहरं तीर्थं रेवादक्षिणसंस्थितम्  ॥ ८३.२ ॥"
  },
  {
    "text": "श्रीमार्कण्डेय उवाच -\nसाधु साधु महाबाहो सोमवंशविभूषण  ।\nगुह्याद्गुह्यतरं तीर्थं नाख्यातं कस्यचिन्मया  ॥ ८३.३ ॥\nतव स्नेहात्प्रवक्ष्यामि पीडितो वार्द्धकेन तु  ।\nपूर्वं जातं महद्युद्धं रामरावणयोरपि  ॥ ८३.४ ॥\nपुलस्त्यो ब्रह्मणः पुत्रो विश्रवास्तस्य वै सुतः  ।\nरावणस्तेन संजातो दशास्यो ब्रह्मराक्षसः  ॥ ८३.५ ॥\nत्रैलोक्यविजयी भूतः प्रसादाच्छूलिनः स च  ।\nगीर्वाणा विजिताः सर्वे रामस्य गृहिणी हृता  ॥ ८३.६ ॥\nवारितः कुम्भकर्णेन सीतां मोचय मोचय  ।\nविभीषणेन वै पापो मन्दोदर्या पुनःपुनः  ॥ ८३.७ ॥\nत्वं जितः कार्तवीर्येण रैणुकेयेन सोऽपि च  ।\nस रामो रामभद्रेण तस्य संख्ये कथं जयः  ॥ ८३.८ ॥"
  },
  {
    "text": "रावण उवाच -\nवानरैश्च नरैरृक्षैर्वराहैश्च निरायुधैः  ।\nदेवासुरसमूहैश्च न जितोऽहं कदाचन  ॥ ८३.९ ॥"
  },
  {
    "text": "श्रीमार्कण्डेय उवाच -\nसुग्रीवहनुमद्भ्यां च कुमुदेनाङ्गदेन च  ।\nएतैरन्यैः सहायैश्च रामचन्द्रेण वै जितः  ॥ ८३.१० ॥\nरामचन्द्रेण पौलस्त्यो हतः संख्ये महाबलः  ।\nवनं भग्नं हताः शूराः प्रभञ्जनसुतेन च  ॥ ८३.११ ॥\nरावणस्य सुतो जन्ये हतश्चाक्षकुमारकः  ।\nआयामो रक्षसां भीमः सम्पिष्टो वानरेण तु  ॥ ८३.१२ ॥\nएवं रामायणे वृत्ते सीतामोक्षे कृते सति  ।\nअयोध्यां तु गते रामे हनुमान्स महाकपिः  ॥ ८३.१३ ॥\nकैलासाख्यं गतः शैलं प्रणामाय महेशितुः  ।\nतिष्ठ तिष्ठेत्यसौ प्रोक्तो नन्दिना वानरोत्तमः  ॥ ८३.१४ ॥\nब्रह्महत्यायुतस्त्वं हि राक्षसानां वधेन हि  ।\nभैरवस्य सभा नूनं न द्रष्टव्या त्वया कपे  ॥ ८३.१५ ॥"
  },
  {
    "text": "हनुमानुवाच -\nनन्दिनाथ हरं पृच्छ पातकस्योपशान्तिदम्  ।\nपापोऽहं प्लवगो यस्मात्संजातः कारणान्तरात् ॥ ८३.१६ ॥"
  },
  {
    "text": "नन्द्युवाच -\nरुद्रदेहोद्भवा किं ते न श्रुता भूतले स्थिता  ।\nश्रवणाज्जन्मजनितं द्विगुणं कीर्तनाद्व्रजेत् ॥ ८३.१७ ॥\nत्रिंशज्जन्मार्जितं पापं नश्येद्रेवावगाहनात् ।\nतस्मात्त्वं नर्मदातीरं गत्वा चर तपो महत् ॥ ८३.१८ ॥\nगन्धर्वाहसुतोऽप्येवं नन्दिनोक्तं निशम्य च  ।\nप्रयातो नर्मदातीरमौर्व्यादक्षिणसङ्गमम्  ॥ ८३.१९ ॥\nदध्यौ सुदक्षिणे देवं विरूपाक्षं त्रिशूलिनम्  ।\nजटामुकुटसंयुक्तं व्यालयज्ञोपवीतिनम्  ॥ ८३.२० ॥\nभस्मोपचितसर्वाङ्गं डमरुस्वरनादितम्  ।\nउमार्द्धाङ्गहरं शान्तं गोनाथासनसंस्थितम्  ॥ ८३.२१ ॥\nवत्सरान् सुबहून् यावदुपासांचक्र ईश्वरम्  ।\nतावत्तुष्टो महादेव आजगाम सहोमया  ॥ ८३.२२ ॥\nउवाच मधुरां वाणीं मेघगम्भीरनिस्वनाम्  ।\nसाधु साध्वित्युवाचेशः कष्टं वत्स त्वया कृतम्  ॥ ८३.२३ ॥\nन च पूर्वं त्वया पापं कृतं रावणसंक्षये  ।\nस्वामिकार्यरतस्त्वं हि सिद्धोऽसि मम दर्शनात् ॥ ८३.२४ ॥\nहनुमांश्च हरं दृष्ट्वा उमार्द्धाङ्गहरं स्थिरम्  ।\nसाष्टाङ्गं प्रणतोऽवोचज्जय शम्भो नमोऽस्तु ते  ।\nजयान्धकविनाशाय जय गङ्गाशिरोधर  ॥ ८३.२५ ॥\nएवं स्तुतो महादेवो वरदो वाक्यमब्रवीत् ।\nवरं प्रार्थय मे वत्स प्राणसम्भवसम्भव  ॥ ८३.२६ ॥"
  },
  {
    "text": "श्रीहनुमानुवाच -\nब्रह्मरक्षोवधाज्जाता मम हत्या महेश्वर  ।\nन पापोऽहं भवेदेव युष्मत्सम्भाषणे क्षणात् ॥ ८३.२७ ॥"
  },
  {
    "text": "ईश्वर उवाच -\nनर्मदातीर्थमाहात्म्याद्धर्मयोगप्रभावतः  ।\nमन्मूर्तिदर्शनात्पुत्र निष्पापोऽसि न संशयः  ॥ ८३.२८ ॥\nअन्यं च ते प्रयच्छामि वरं वानरपुंगव  ।\nउपकाराय लोकानां नामानि तव मारुते  ॥ ८३.२९ ॥\nहनूमानं जनिसुतो वायुपुत्रो महाबलः  ।\nरामेष्टः फाल्गुनो गोत्रः पिङ्गाक्षोऽमितविक्रमः  ॥ ८३.३० ॥\nउदधिक्रमणश्रेष्ठो दशग्रीवस्य दर्पहा  ।\nलक्ष्मणप्राणदाता च सीताशोकनिवर्तनः  ॥ ८३.३१ ॥\nइत्युक्त्वान्तर्दधे देव उमया सह शङ्करः  ।\nहनूमानीश्वरं तत्र स्थापयामास भक्तितः  ॥ ८३.३२ ॥\nआत्मयोगबलेनैव ब्रह्मचर्यप्रभावतः  ।\nईश्वरस्य प्रसादेन लिङ्गं कामप्रदं हि तत् ।\nअच्छेद्यमप्रतर्क्यं च विनाशोत्पत्तिवर्जितम्  ॥ ८३.३३ ॥"
  },
  {
    "text": "श्रीमार्कण्डेय उवाच -\nहनूमन्तेश्वरे पुत्र प्रत्यक्षप्रत्ययं शृणु  ।\nयद्वृत्तं द्वापरस्यादौ त्रेतान्ते पाण्डुनन्दन  ॥ ८३.३४ ॥\nसुपर्वा नाम भूपालो बभूव वसुधातले  ।\nतस्य राज्ञः सदा सौख्यं नरा दीर्घायुषः सदा  ॥ ८३.३५ ॥\nस पुत्रधनसंयुक्तश्चौरोपद्रववर्जितः  ।\nशतबाहुर्बभूवास्य पुत्रो भीमपराक्रमः  ॥ ८३.३६ ॥\nआसक्तोऽसौ सदा कालं पापधर्मैर्नरेश्वर  ।\nअटाट्यत धरां सर्वां पर्वतांश्च वनानि च  ॥ ८३.३७ ॥\nवधार्थं मृगयूथानामागतो विन्ध्यपर्वतम्  ।\nतरुजातिसमाकीर्णे हस्तियूथसमाचिते  ॥ ८३.३८ ॥\nसिंहचित्रकशोभाढ्ये मृगवाराहसंकुले  ।\nक्रीडित्वा स वने राजा नर्मदामानतः क्वचित् ॥ ८३.३९ ॥\nहनूमन्तवने प्राप्तः शतक्रोशप्रमाणके  ।\nचिञ्चिणीवनशोभाढ्ये कदम्बतरुसंकुले  ॥ ८३.४० ॥\nनित्यं पालाशजम्बीरैः करंजखदिरैस्तथा  ।\nपाटलैर्बदरैर्युक्तैः शमीतिन्दुकशोभितम्  ॥ ८३.४१ ॥\nमृगयूथैः समाछन्नशिखण्डिस्वरनादितम्  ।\nपारावतकसङ्घानां समन्तात्स्वरशोभितम्  ॥ ८३.४२ ॥\nशरत्कालेऽरमद्राजा बहुले चाश्विनस्य सः  ।\nवनमध्यं गतोऽद्राक्षीद्भ्रमन्तं पिङ्गलद्विजम्  ॥ ८३.४३ ॥\nपुस्तिकाकरसंस्थं च पप्रच्छ चपलं द्विजम्  ॥ ८३.४४ ॥"
  },
  {
    "text": "शतबाहुरुवाच -\nएकाकी त्वं वने कस्माद्भ्रमसे पुस्तिकाकरः  ।\nइतस्ततोऽपि सम्पश्यन् कथयस्व द्विजोत्तम  ॥ ८३.४५ ॥"
  },
  {
    "text": "ब्राह्मण उवाच -\nकान्यकुब्जात्समायातः प्रेषितो राजकन्यया  ।\nअस्थिक्षेपाय वै राजन्हनूमन्तेश्वरे जले  ॥ ८३.४६ ॥"
  },
  {
    "text": "राजोवाच -\nअस्थिक्षेपो जले कस्माद्धनूमन्तेश्वरे द्विज  ।\nक्रियते केन कार्येण साश्चर्यं कथ्यतां मम  ॥ ८३.४७ ॥\nसुपर्वणः सुतो यानं त्यक्त्वा भूमौ प्रणम्य च  ।\nकृताञ्जलिपुटो भूत्वा ब्राह्मणाय नरेश्वर  ।\nसमस्तं कथयामास वृत्तान्तं स्वं पुरातनम्  ॥ ८३.४८ ॥"
  },
  {
    "text": "ब्राह्मण उवाच -\nशिखण्डी नाम राजास्ति कन्यकुब्जे प्रतापवान्  ।\nअपुत्रोऽसौ महीपालः कन्या जाता मनोरथैः  ॥ ८३.४९ ॥\nजातिस्मरा सुचार्वङ्गी नर्मदायाः प्रभावतः  ।\nपित्रा च सैकदा कन्या विवाहाय प्रजल्पिता  ॥ ८३.५० ॥\nअनित्ये पुत्रि संसारे कन्यादानं ददाम्यहम्  ।\nश्वःकृत्यमद्य कुर्वीत पूर्वाह्णे चापराह्णिकम्  ।\nन हि प्रतीक्षते मृत्युः कृतं चास्य न चाकृतम्  ॥ ८३.५१ ॥"
  },
  {
    "text": "कन्योवाच -\nइच्छेयं यत्र काले हि तत्र देया त्वया पितुः  ।\nपुत्रीवाक्यादसौ राजा विस्मितो वाक्यमब्रवीत् ॥ ८३.५२ ॥"
  },
  {
    "text": "शिखण्ड्युवाच -\nकथ्यतां मे महाभागे साश्चर्यं भाषितं त्वया  ।\nपितुर्वाक्येन सा बालोत्तमा ह्यागतान्तिकम्  ॥ ८३.५३ ॥\nकथयामास यद्वृत्तं हनूमन्तेश्वरे नृप  ।\nकलापिनी ह्यहं तात युता भर्त्रावसं तदा  ॥ ८३.५४ ॥\nरेवौर्व्यासङ्गमन्तिस्था रेवाया दक्षिणे तटे  ।\nहनूमन्तवने पुण्ये चिक्रीडाहं यदृच्छया  ॥ ८३.५५ ॥\nभर्तृयुक्ता च संसुप्ता रजन्यां सरले नगे  ।\nआगता लुब्धकास्तत्र क्षुधार्ता वनमुत्तमम्  ॥ ८३.५६ ॥\nभर्तृयोगयुता पापैर्दृष्टाहं वधचिन्तकैः  ।\nपाशबन्धं समादाय बद्धाहं स्वामिना सह  ॥ ८३.५७ ॥\nग्रीवां ते मोटयामासुः पिच्छाछोटनकं कृतम्  ।\nहुताशनमुखे तैस्तु सह कान्तेन लुब्धकैः  ॥ ८३.५८ ॥\nपरिभर्ज्यावयोर्मांसं भक्षयित्वा यथेष्टतः  ।\nसुप्ताः स्वस्थेन्द्रिया रात्रौ सा गता शर्वरी क्षयम्  ॥ ८३.५९ ॥\nप्रभाते मांसशेषं च जम्बुकैर्गृध्रघातिभिः  ।\nमच्छरीरोद्भवं चास्थि स्नायुमांसेन चावृतम्  ॥ ८३.६० ॥\nगृहीतं घातिनैकेन चाकाशात्पतितं तदा  ।\nतं मांसभक्षणं दृष्ट्वा परे पक्षिण आगताः  ॥ ८३.६१ ॥\nदृष्ट्वा पक्षिसमूहं तु अस्थिखण्डं व्यसर्जयत् ।\nविहगानां समस्तानां धावतां चैव पश्यताम्  ॥ ८३.६२ ॥\nपतितं नर्मदातोये हनूमन्तेश्वरे नृप  ।\nमदीयमस्थिखण्डं च पतितं नर्मदाजले  ॥ ८३.६३ ॥\nतस्य तीर्थस्य पुण्येन जाताहं पुत्रिका तव  ।\nभूपकन्या त्वहं जाता पूर्णचन्द्रनिभानना  ॥ ८३.६४ ॥\nजातिस्मरा नरेन्द्रस्य संजाता भवतः कुले  ।\nतस्माद्विवाहं नेच्छामि मम भर्ता नृपोत्तम  ॥ ८३.६५ ॥\nविषमे वर्ततेऽद्यापि शकुन्तमृगजातिषु  ।\nतस्यास्थिशेषं राजेन्द्र तस्मिंस्तीर्थे भविष्यति  ॥ ८३.६६ ॥\nतत्क्षेपणार्थं वै तात प्रेषयाद्य द्विजोत्तमम्  ।\nएतत्ते सर्वमाख्यातं कारणं नृपसत्तम  ॥ ८३.६७ ॥\nमद्भर्ता विषमे स्थाने शकुन्तमृगजातिषु  ।\nयदि प्रेषयसे तात कंचित्त्वं नर्मदातटे  ॥ ८३.६८ ॥\nतस्याहं कथयिष्यामि स्थानैश्चिह्नैश्च लक्षितम्  ।\nशिखण्डिनाप्यहं तत्र ह्याहूतो ह्यवनीपते  ॥ ८३.६९ ॥\nदास्यामि विंशतिग्रामान्गच्छ त्वं नर्मदातटे  ।\nप्रेषणं मे प्रतिज्ञातमलक्ष्म्या पीडितेन तु  ॥ ८३.७० ॥"
  },
  {
    "text": "कन्योवाच -\nगच्छ त्वं नर्मदां पुण्यां सर्वपापक्षयंकरीम्  ।\nआग्नेय्यां सोमनाथस्य हनूमन्तेश्वरः परः  ॥ ८३.७१ ॥\nअर्धक्रोशेन रेवाया विस्तीर्णो वटपादपः  ।\nकरंजः कटहश्चैव सन्निधाने वटस्य च  ॥ ८३.७२ ॥\nन्यग्रोधमूलसांनिध्ये सूक्ष्मान्यस्थीनि द्रक्ष्यसि  ।\nसमूह्य तानि संगृह्य गच्छ रेवां द्विजोत्तम  ॥ ८३.७३ ॥\nआश्विनस्यासिते पक्षे त्रिपुरारिस्तु वै तिथौ  ।\nस्नाप्य त्रिशूलिनं भक्त्या रात्रौ त्वं कुरु जागरम्  ॥ ८३.७४ ॥\nक्षिपेः प्रभाते तानि त्वं नाभिमात्रजलस्थितः  ।\nइत्युच्चार्य द्विजश्रेष्ठ विमुक्तिस्तस्य जायताम्  ॥ ८३.७५ ॥\nक्षिप्त्वास्थीनि पुनः स्नानं कर्तव्यं त्वघनाशनम्  ।\nएवं कृते तु राजेन्द्र गतिस्तस्य भविष्यति  ॥ ८३.७६ ॥\nकथितं कन्यया यच्च तत्सर्वं पुस्तिकाकृतम्  ।\nआगतोऽहं नृपश्रेष्ठ तीर्थेऽत्र दुरितापहे  ॥ ८३.७७ ॥\nसोऽभिज्ञानं ततो दृष्ट्वा नीत्वास्थीनि नरेश्वर  ।\nपूर्वोक्तेन विधानेन प्राक्षिपं नार्मदा मसिपुष्पवृष्टिःऽशु साधु साध्विति पाण्डव  ।\nविमानं च ततो दिव्यमागतं बर्हिणस्तदा  ॥ ८३.७८ ॥\nदिव्यरूपधरो भूत्वा गतो नाके कलापवान्  ।\nएवं तु प्रत्ययं दृष्ट्वा हनूमन्तेश्वरे नृप  ॥ ८३.७९ ॥\nचकारानशनं विप्रः शतबाहुश्च भूपतिः  ।\nशोषयामासतुस्तौ स्वमीश्वराराधने रतौ  ॥ ८३.८० ॥\nध्यायन्तौ तस्थतुर्देवं शतबाहुद्विजोत्तमौ  ।\nमासार्धेन मृतो राजा शतबाहुर्महामनाः  ॥ ८३.८१ ॥\nकिङ्कणीजालशोभाढ्यं विमानं तत्र चागतम्  ।\nसाधु साधु नृपश्रेष्ठ विमानारोहणं कुरु  ॥ ८३.८२ ॥"
  },
  {
    "text": "शतबाहुरुवाच -\nनायामि स्वर्गमार्गाग्रं विप्रो यावन्न संस्थितः  ।\nउपदेशप्रदो मह्यं गुरुरूपी द्विजोत्तमः  ॥ ८३.८३ ॥\nअप्सरस ऊचुः  ।\nलोभावृतो ह्ययं विप्रो लोभात्पापस्य संग्रहः  ।\nहनूमन्तेश्वरे राजन्ये मृताः सत्त्वमास्थिताः  ॥ ८३.८४ ॥\nते यान्ति शांकरे लोके सर्वपापक्षयंकरे  ।\nनैव पापक्षयश्चास्य ब्राह्मणस्य नरेश्वर  ॥ ८३.८५ ॥\nगृहं च गृहिणी चित्ते ब्राह्मणस्य प्रवर्तते  ।\nशतबाहुस्ततो विप्रमुवाच विनयान्वितः  ॥ ८३.८६ ॥\nत्यज मूलमनर्थस्य लोभमेनं द्विजोत्तम  ।\nइत्युक्त्वा स्वर्ययौ राजा स्वर्गकन्यासमावृतः  ॥ ८३.८७ ॥\nदिनैः कैश्चिद्गतो विप्रः स्वर्गं वैतालिकैर्वृतः  ।\nबर्ही च काशीराजस्य पुत्रस्तीर्थप्रभावतः  ॥ ८३.८८ ॥\nआत्मानं कन्यया दत्तं पूर्वजन्म व्यचिन्तयन्  ।\nसा च तं प्रौढमालोक्य पितुराज्ञामवाप्य च  ।\nस्वयंवरे स्वभर्तारं लेभे साध्वी नृपात्मजम्  ॥ ८३.८९ ॥"
  },
  {
    "text": "श्रीमार्कण्डेय उवाच -\nएतद्वृत्तान्तमभवत्तस्मिंस्तीर्थे नृपोत्तम  ।\nएतस्मात्कारणान्मेध्यं तीर्थमेतत्सदा नृप  ॥ ८३.९० ॥\nअष्टम्यां वा चतुर्दश्यां सर्वकालं नरेश्वर  ।\nविशेषाच्चाश्विने मासि कृष्णपक्षे चतुर्दशीम्  ॥ ८३.९१ ॥\nस्नापयेदीश्वरं भक्त्या क्षौद्रक्षीरेण सर्पिषा  ।\nदध्ना च खण्डयुक्तेन कुशतोयेन वै पुनः  ॥ ८३.९२ ॥\nश्रीखण्डेन सुगन्धेन गुण्ठयेच्च महेश्वरम्  ।\nततः सुगन्धपुष्पैश्च बिल्वपत्रैश्च पूजयेत् ॥ ८३.९३ ॥\nमुचकुन्देन कदेन जातीकाशकुशोद्भवैः  ।\nउन्मत्तमुनिपुष्पौघैः पुष्पैस्तत्कालसम्भवैः  ॥ ८३.९४ ॥\nअर्चयेत्परया भक्त्या हनूमन्तेश्वरं शिवम्  ।\nघृतेन दापयेद्दीपं तैलेन तदभावतः  ॥ ८३.९५ ॥\nश्राद्धं च कारयेत्तत्र ब्राह्मणैर्वेदपारगैः  ।\nसर्वलक्षणसम्पूर्णैः कुलीनैर्गृहपालकैः  ॥ ८३.९६ ॥\nतर्पयेद्ब्राह्मणान् भक्त्या वसनान्नहिरण्यतः  ।\nनरकस्था दिवं यान्तु प्रोच्येति प्रणमेद्द्विजान्  ॥ ८३.९७ ॥\nपतितान् वर्जयेद्विप्रान् वृषली यस्य गेहिनी  ।\nस्ववृषं चापरित्यज्य वृषैरन्यैर्वृषायते  ॥ ८३.९८ ॥\nवृषलीं तां विदुर्देवा न शूद्री वृषली भवेत् ।\nब्रह्महत्या सुरापानं गुरुदारनिषेवणम्  ॥ ८३.९९ ॥\nसुवर्णहरणन्यासमित्रद्रोहोद्भवं तथा  ।\nनश्यते पातकं सर्वमित्येवं शङ्करोऽब्रवीत् ॥ ८३.१०० ॥"
  },
  {
    "text": "श्रीमार्कण्डेय उवाच -\nवाक्प्रलापेन भो वत्स बहुनोक्तेन किं मया  ।\nसर्वपातकसंयुक्तो दद्याद्दानं द्विजन्मने  ॥ ८३.१०१ ॥\nगोदानं च प्रकर्तव्यमस्मिंस्तीर्थे विशेषतः  ।\nगोदानं हि यतः पार्थ सर्वदानाधिकं स्मृतम्  ॥ ८३.१०२ ॥\nसर्वदेवमया गावः सर्वे देवास्तदात्मकाः  ।\nशृङ्गाग्रेषु महीपाल शक्रो वसति नित्यशः  ॥ ८३.१०३ ॥\nउरः स्कन्दः शिरो ब्रह्मा ललाटे वृषभध्वजः  ।\nचन्द्रार्कौ लोचने देवौ जिह्वायां च सरस्वती  ॥ ८३.१०४ ॥\nमरुद्गणाः सदा साध्या यस्या दन्ता नरेश्वर  ।\nहुङ्कारे चतुरो वेदान् विद्यात्साङ्गपदक्रमान्  ॥ ८३.१०५ ॥\nऋषयो रोमकूपेषु ह्यसंख्यातास्तपस्विनः  ।\nदण्डहस्तो महाकायः कृष्णो महिषवाहनः  ॥ ८३.१०६ ॥\nयमः पृष्ठस्थितो नित्यं शुभाशुभपरीक्षकः  ।\nचत्वारः सागराः पुण्याः क्षीरधाराः स्तनेषु च  ॥ ८३.१०७ ॥\nविष्णुपादोद्भवा गङ्गा दर्शनात्पापनाशनी  ।\nप्रस्रावे संस्थिता यस्मात्तस्माद्वन्द्या सदा बुधैः  ॥ ८३.१०८ ॥\nलक्ष्मीश्च गोमये नित्यं पवित्रा सर्वमङ्गला  ।\nगोमयालेपनं तस्मात्कर्तव्यं पाण्डुनन्दन  ॥ ८३.१०९ ॥\nगन्धर्वाप्सरसो नागाः खुराग्रेषु व्यवस्थिताः  ।\nपृथिव्यां सागरान्तायां यानि तीर्थानि भारत  ।\nतानि सर्वाणि जानीयाद्गौर्गव्यं तेन पावनम्  ॥ ८३.११० ॥"
  },
  {
    "text": "युधिष्ठिर उवाच -\nसर्वदेवमयी धेनुर्गीर्वाणाद्यैरलंकृता  ।\nएतत्कथय मे तात कस्माद्गोषु समाश्रिताः  ॥ ८३.१११ ॥"
  },
  {
    "text": "श्रीमार्कण्डेय उवाच -\nसर्वदेवमयो विष्णुर्गावो विष्णुशरीरजाः  ।\nदेवास्तदुभयात्तस्मात्कल्पिता विविधा जनैः  ॥ ८३.११२ ॥\nश्वेता वा कपिला वापि क्षीरिणी पाण्डुनन्दन  ।\nसवत्सा च सुशीला च सितवस्त्रावगुण्ठिता  ॥ ८३.११३ ॥\nकांस्यदोहनिका देया स्वर्णशृङ्गी सुभूषिता  ।\nहनूमन्तेश्वरस्याग्रे भक्त्या विप्राय दापयेत् ॥ ८३.११४ ॥\nनियमस्थेन सा देया स्वर्गमानन्त्यमिच्छता  ।\nअसमर्थाय ये दद्युर्विष्णुलोके प्रयान्ति ते  ॥ ८३.११५ ॥\nअसौ लोके च्युतो राजन्भूतले द्विजमन्दिरे  ।\nकुशलो जायते पुत्रो गुणविद्याधनर्द्धिमान्  ॥ ८३.११६ ॥\nसर्वपापहरं तीर्थं हनूमन्तेश्वरं नृप  ।\nशृण्वन्विमुच्यते पापाद्वर्णसंकरसंभवात् ॥ ८३.११७ ॥\nदूरस्थश्चिन्तयन् पश्यन्मुच्यते नात्र संशयः  ॥ ८३.११८ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे हनूमन्तेश्वरतीर्थमाहात्म्यवर्णनं नाम त्र्यशीतितमोऽध्यायः ॥"
  }
]
[
  {
    "text": "अध्याय १६९"
  },
  {
    "text": "श्रीमार्कण्डेय उवाच -\nततो गच्छेत्परं तीर्थं पुण्यं पापप्रणाशनम्  ।\nमाण्डव्यो यत्र संसिद्ध ऋषिर्नारायणस्तथा  ॥ १६९.१ ॥\nनारायणेन शुश्रूषा शूलस्थेन कृता पुरा  ।\nतत्र स्नात्वा महाराज मुच्यते पापकञ्चुकात् ॥ १६९.२ ॥"
  },
  {
    "text": "युधिष्ठिर उवाच -\nआश्चर्यमेतल्लोकेषु यत्त्वया कथितं मुने  ।\nन दृष्टं न श्रुतं तात शूलस्थेन तपः कृतम्  ॥ १६९.३ ॥\nएतत्सर्वं कथय मे ऋषिभिः सहितस्य वै  ।\nअस्य तीर्थस्य माहात्म्यं माण्डव्यस्य कुतूहलात् ॥ १६९.४ ॥"
  },
  {
    "text": "श्रीमार्कण्डेय उवाच -\nशृणु राजन्यथावृत्तपुरा त्रेतायुगे क्षितौ  ।\nलोकपालोपमो राजा देवपन्नो महामतिः  ॥ १६९.५ ॥\nधर्मज्ञश्च कृतज्ञश्च यज्वा दानरतः सदा  ।\nप्रजा ररक्ष यत्नेन पिता पुत्रानिवौरसान्  ॥ १६९.६ ॥\nदात्यायनी प्रिया भार्या तस्य राज्ञो वशानुगा  ।\nहारनूपुरघोषेण झङ्काररवनादिता  ॥ १६९.७ ॥\nपरस्परं तयोः प्रीतिर्वर्धतेऽनुदिनं नृप  ।\nवंशस्तम्बे स्थितो राजा संशास्ति पृथिवीमिमाम्  ॥ १६९.८ ॥\nहस्त्यश्वरथसम्पूर्णां धनवाहनसंयुताम्  ।\nअलंकृतो गुणैः सर्वैरनपत्यो महीपतिः  ॥ १६९.९ ॥\nदुःखेन महताविष्टः संतप्तः सन्ततिं विना  ।\nस्नानहोमरतो नित्यं द्वादशाब्दानि भारत  ॥ १६९.१० ॥\nव्रतोपवासनियमैः पत्नीभिः सह तस्थिवान्  ।\nआराधयद्भगवतीं चामुण्डां मुण्डमर्दिनीम्  ॥ १६९.११ ॥\nस्तोत्रैरनेकैर्भक्त्या च पूजाविधिसमाधिना  ।\nजय वाराहि चामुण्डे जय देवि त्रिलोचने  ॥ १६९.१२ ॥\nब्राह्मि रौद्रि च कौमारि कात्यायनि नमोऽस्तु ते  ।\nप्रचण्डे भैरवे रौद्रि योगिन्याकाशगामिनि  ॥ १६९.१३ ॥\nनास्ति किंचित्त्वया हीनं त्रैलोक्ये सचराचरे  ।\nराज्ञा स्तुता च संतुष्टा देवी वचनमब्रवीत् ॥ १६९.१४ ॥\nवरयस्व यथाकामं यस्ते मनसि वर्तते  ।\nआराधिता त्वया भक्त्या तुष्टा दास्यामि ते वरम्  ॥ १६९.१५ ॥"
  },
  {
    "text": "देवपन्न उवाच -\nयदि तुष्टासि देवेशि वरार्हो यदि वाप्यहम्  ।\nपुत्रसन्तानरहितं संतप्तं मां समुद्धर  ॥ १६९.१६ ॥\nसन्तानं नय मे वृद्धिं गोत्ररक्षां कुरुष्व मे  ।\nअपुत्रिणां गृहाणीह श्मशानसदृशानि हि  ॥ १६९.१७ ॥\nपितरस्तस्य नाश्नन्ति देवता ऋषिभिः सह  ।\nक्रियमाणेऽप्यहरहः श्राद्धे मत्पितरः सदा  ॥ १६९.१८ ॥\nदर्शयन्ति सदात्मानं स्वप्ने क्षुत्पीडितं मम  ।\nइति राज्ञो वचः श्रुत्वा देवी ध्यानमुपागता  ॥ १६९.१९ ॥\nदिव्येन चक्षुषा दृष्टं त्रैलोक्यं सचराचरम्  ।\nप्रसन्नवदना देवी राजानमिदमब्रवीत् ॥ १६९.२० ॥\nसन्तानं नास्ति ते राजंस्त्रैलोक्ये सचराचरे  ।\nयजस्व यज्ञपुरुषमपत्यं नास्ति तेऽन्यथा  ॥ १६९.२१ ॥\nमया दृष्टं महीपाल त्रैलोक्यं दिव्यचक्षुषा  ।\nएवमुक्त्वा गता देवी राजा स्वगृहमागमत् ॥ १६९.२२ ॥\nइयाज यज्ञपुरुषं संजाता कन्यका ततः  ।\nतेजस्विनी रूपवती सर्वलोकमनोहरा  ॥ १६९.२३ ॥\nदेवगन्धर्वलोकेऽपि तादृशी नास्ति कामिनी  ।\nतस्या नाम कृतं पित्रा हर्षात्कामप्रमोदिनी  ॥ १६९.२४ ॥\nततः कालेन ववृधे रूपेणास्तम्भयज्जगत् ।\nहंसलीलागतिः सुभ्रूः स्तनभारावनामिता  ॥ १६९.२५ ॥\nरक्तमाल्याम्बरधरा कुण्डलाभरणोज्ज्वला  ।\nदिव्यानुलेपनवती सखीभिः सा सुरक्षिता  ॥ १६९.२६ ॥\nकुचमध्यगतो हारो विद्युन्मालेव राजते  ।\nभ्रमराञ्चितकेशी सा बिम्बोष्ठी चारुहासिनी  ॥ १६९.२७ ॥\nकर्णान्तप्राप्तनेत्राभ्यां पिबन्तीवाथ कामिनः  ।\nचन्द्रताम्बूलसौरभ्यैराकर्षन्तीव मन्मथम्  ॥ १६९.२८ ॥\nकम्बुग्रीवा चारुमध्या ताम्रपादाङ्गुलीनखा  ।\nनिम्ननाभिः सुजघना रम्भोरू सुदती शुभा  ॥ १६९.२९ ॥\nमातापितृसुहृद्वर्गे क्रीडानन्दविवर्धिनी  ।\nएकस्मिन्दिवसे बाला सखीवृन्दसमन्विता  ॥ १६९.३० ॥\nचन्दनागरुतांबूलधूपसौमनसाञ्चिता  ।\nगृहीत्वा पुष्पधूपादि गता देवीप्रपूजने  ॥ १६९.३१ ॥\nतडागतट उत्सृज्य भूषणान्यङ्गवेष्टकान्  ।\nचक्रुः सरसिताः क्रीडां जलमध्यगतास्तदा  ॥ १६९.३२ ॥\nक्रीडन्तीं तामवेक्ष्याथ ससखीं विमले जले  ।\nराक्षसः शम्बरो नाम श्येनरूपेण चागमत् ॥ १६९.३३ ॥\nगृहीता जलमध्यस्था तेन सा काममोदिनी  ।\nखमुत्पपात दुष्टात्मा गृहीत्वाभरणान्यपि  ॥ १६९.३४ ॥\nवायुमार्गं गतः सोऽथ कामिन्या सह भारत  ।\nअपतन्कुण्डलादीनि यत्र तोये महामुनिः  ॥ १६९.३५ ॥\nमाण्डव्यो नर्मदातीरे काष्ठवत्संजितेन्द्रियः  ।\nलीनो माहेश्वरे स्थाने नारायणपदे परे  ॥ १६९.३६ ॥\nतस्य चानुचरो भ्राता भ्रातुः शुश्रूषणे रतः  ।\nतपोजपकृशीभूतो दध्यौ देवं जनार्दनम्  ॥ १६९.३७ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे काममोदिनीहरणवर्णनं नामैकोनसप्तत्यधिशततमोऽध्यायः ॥"
  }
]
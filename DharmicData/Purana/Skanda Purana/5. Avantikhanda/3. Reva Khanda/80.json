[
  {
    "text": "अध्याय ८०"
  },
  {
    "text": "श्रीमार्कण्डेय उवाच -\nततो गच्छेत्तु राजेन्द्र नन्दिकेश्वरमुत्तमम्  ।\nयत्र सिद्धो महानन्दी तत्ते सर्वं वदाम्यहम्  ॥ ८०.१ ॥\nरेवायां पुरतः कृत्वा पुरा नन्दी गणेश्वरः  ।\nतपस्तपञ्जयं कुर्वंस्तीर्थात्तीर्थं जगाम ह  ॥ ८०.२ ॥\nदधिस्कन्दं मधुस्कन्दं यावत्त्यक्त्वा तु गच्छति  ।\nतावत्तुष्टो महादेवो नन्दिनाथमुवाच ह  ॥ ८०.३ ॥"
  },
  {
    "text": "ईश्वर उवाच -\nभोभोः प्रसन्नो नन्दीश वरं वृणु यथेप्सितम्  ।\nतपसा तेन तुष्टोऽहं तीर्थयात्राकृतेन ते  ॥ ८०.४ ॥"
  },
  {
    "text": "नन्दीश्वर उवाच -\nन चाहं कामये वित्तं न चाहं कुलसन्ततिम्  ।\nमुक्त्वा न कामये कामं तव पादाम्बुजात्परम्  ॥ ८०.५ ॥\nकृमिकीटपतङ्गेषु तिर्यग्योनिं गतस्य वा  ।\nजन्म जन्मान्तरेऽप्यस्तु भक्तिस्त्वयि ममाचला  ॥ ८०.६ ॥\nतथेत्युक्त्वा महादेवः परया कृपया नृप  ।\nगृहीत्वा तं करे सिद्धं जगाम निलयं हरः  ॥ ८०.७ ॥\nतस्मिंस्तीर्थे तु यः स्नात्वा भक्त्या त्र्यक्षं प्रपूजयेत् ।\nअग्निष्टोमस्य यज्ञस्य फलं प्राप्नोति मानवः  ॥ ८०.८ ॥\nतत्र तीर्थे तु यः स्नात्वा प्राणत्यागं करोति चेत् ।\nशिवस्यानुचरो भूत्वा मोदते कल्पमक्षयम्  ॥ ८०.९ ॥\nततः कालेन महता जायते विमले कुले  ।\nवेदवेदाङ्गतत्त्वज्ञो जीवेच्च शरदां शतम्  ॥ ८०.१० ॥\nएतत्ते कथितं तात तीर्थमाहात्म्यमुत्तमम्  ।\nदुर्लभं मर्त्यसंज्ञस्य सर्वपापक्षयंकरम्  ॥ ८०.११ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नन्दिकेश्वरतीर्थमाहात्म्यवर्णनं नामाशीतितमोऽध्यायः ॥"
  }
]
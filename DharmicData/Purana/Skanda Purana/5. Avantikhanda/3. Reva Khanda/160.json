[
  {
    "text": "अध्याय १६०"
  },
  {
    "text": "श्रीमार्कण्डेय उवाच -\nततो गच्छेत्पाण्डुपुत्र मोक्षतीर्थमनुत्तमम्  ।\nसेवितं देवगन्धर्वैर्मुनिभिश्च तपोधनैः  ॥ १६०.१ ॥\nबहवस्तन्न जानन्ति विष्णुमायाविमोहिताः  ।\nयत्र सिद्धा महाभागा ऋषयः सतपोधनाः  ॥ १६०.२ ॥\nपुलस्त्यः पुलहो विद्वान्क्रतुश्चैव महामतिः  ।\nप्राचेतसो वसिष्ठश्च दक्षो नारद एव च  ॥ १६०.३ ॥\nएते चान्ये महाभागाः सप्तसाहस्रसंज्ञिताः  ।\nमोक्षं गताः सह सुतैस्तत्तीर्थं तेन मोक्षदम्  ॥ १६०.४ ॥\nतत्र प्रवाहमध्ये तु पतिता तमहा नदी  ।\nतत्र तत्सङ्गमं तीर्थं सर्वपापक्षयंकरम्  ॥ १६०.५ ॥\nऋग्यजुःसामसंज्ञानामभ्यस्तानां तु यत्फलम्  ।\nसम्यग्जप्त्वा तु विधिना गायत्रीं तत्र तल्लभेत् ॥ १६०.६ ॥\nतत्र दत्तं हुतं जप्तं तीर्थसेवार्जितं फलम्  ।\nसर्वमक्षयतां याति मोक्षसाधनमुत्तमम्  ॥ १६०.७ ॥\nतत्र तीर्थे मृतानां तु संन्यासेन द्विजन्मनाम्  ।\nअनिवर्तिका गतिस्तेषां मोक्षतीर्थप्रभावतः  ॥ १६०.८ ॥\nएष ते विधिरुद्दिष्टः संक्षेपेण मयानघ  ।\nव्युष्टिस्तीर्थस्य महती पुराणे याभिधीयते  ॥ १६०.९ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे मोक्षतीर्थमाहात्म्यवर्णनं नाम षष्ट्युत्तरशततमोऽध्यायः ॥"
  }
]
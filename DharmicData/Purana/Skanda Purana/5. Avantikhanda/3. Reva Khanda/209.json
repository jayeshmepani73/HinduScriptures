[
  {
    "text": "श्रीमार्कण्डेय उवाच -\nतस्यैवानन्तरं पार्थ पुष्कलीतीर्थमुत्तमम्  ।\nतत्र तीर्थे नरः स्नात्वा ह्यश्वमेधफलं लभेत् ॥ २०९.१ ॥\nक्षमानाथं ततो गच्छेत्तीर्थं त्रैलोक्यविश्रुतम्  ।\nदानवगन्धर्वैरप्सरोभिश्च सेवितम्  ॥ २०९.२ ॥\nतत्र तिष्ठति देवेशः साक्षाद्रुद्रो महेश्वरः  ।\nभारेण महता जातो भारभूतिरिति स्मृतः  ॥ २०९.३ ॥"
  },
  {
    "text": "युधिष्ठिर उवाच -\nभारभूतीति विख्यातं तीर्थं सर्वगुणान्वितम्  ।\nश्रोतुमिच्छामि विप्रेन्द्र परं कौतूहलं हि मे  ॥ २०९.४ ॥"
  },
  {
    "text": "श्रीमार्कण्डेय उवाच -\nभारभूतिसमुत्पत्तिं शृणु पाण्डवसत्तम  ।\nविस्तरेण यथा प्रोक्ता पुरा देवेन शम्भुना  ॥ २०९.५ ॥\nआसीत्कृतयुगे विप्रो वेदवेदाङ्गपारगः  ।\nविष्णुशर्मेति विख्यातः सर्वशास्त्रार्थपारगः  ॥ २०९.६ ॥\nक्षमा दमो दया दानं सत्यं शौचं धृतिस्तथा  ।\nविद्या विज्ञानमास्तिक्यं सर्वं तस्मिन्प्रतिष्ठितम्  ॥ २०९.७ ॥\nईदृग्गुणा हि ये विप्रा भवन्ति नृपसत्तम  ।\nपतितान्नरके घोरे तारयन्ति पित्ःंस्तु ते  ॥ २०९.८ ॥\nइन्द्रियं लोलुपा विप्रा ये भवन्ति नृपोत्तम  ।\nपतन्ति नरके घोरे रौरवे पापमोहिताः  ॥ २०९.९ ॥\nये क्षान्तदान्ताः श्रुतिपूर्णकर्णा जितेन्द्रियाः प्राणिवधान्निवृत्ताः  ।\nप्रतिग्रहे संकुचिताग्रहस्तास्ते ब्राह्मणास्तारयितुं समर्थाः  ॥ २०९.१० ॥\nएवं गुणगणाकीर्णो ब्राह्मणो नर्मदातटे  ।\nवसते ब्राह्मणैः सार्धं शिलोञ्छवृत्तिजीवनः  ॥ २०९.११ ॥\nतादृशं ब्राह्मणं ज्ञात्वा देवदेवो महेश्वरः  ।\nद्विजरूपधरो भूत्वा तस्याश्रममगात्स्वयम्  ॥ २०९.१२ ॥\nदृष्ट्वा तं ब्राह्मणैः सार्धमुच्चरन्तं पदक्रमम्  ।\nअभिवादयते विप्रं स्वागतेन च पूजितः  ॥ २०९.१३ ॥\nप्रोवाच तं मुहूर्तेन ब्राह्मणो विस्मयान्वितः  ।\nकिमथ तद्बटो ब्रूहि किं करोमि तवेप्सितम्  ॥ २०९.१४ ॥"
  },
  {
    "text": "बटुरुवाच -\nविद्यार्थिनमनुप्राप्तं विद्धि मां द्विजसत्तम  ।\nददासि यदि मे विद्यां ततः स्थास्यामि ते गृहे  ॥ २०९.१५ ॥"
  },
  {
    "text": "ब्राह्मण उवाच -\nसर्वेषामेव विप्राणां बटो त्वं गोत्र उत्तमे  ।\nदानानां परमं दानं कथं विद्या च दीयते  ॥ २०९.१६ ॥\nगुरुशुश्रूषया विद्या पुष्कलेन धनेन वा  ।\nअथवा विद्यया विद्या भवतीह फलप्रदा  ॥ २०९.१७ ॥"
  },
  {
    "text": "बटुरुवाच -\nयथान्ये बालकाः स्नाताः शुश्रूषन्ति ह्यहर्निशम्  ।\nतथाहं बटुभिः सार्धं शुश्रूषामि न संशयः  ॥ २०९.१८ ॥\nतथेति चोक्त्वा विप्रेन्द्रः पाठयंस्तं दिने दिने  ।\nवर्तते सह शिष्यैः स शिलोञ्छानुपहारयन्  ॥ २०९.१९ ॥\nततः कतिपयाहोभिः प्रोक्तो बटुभिरीश्वरः  ।\nपचनाद्यं बटो कर्म कुरु क्रमत आगतम्  ॥ २०९.२० ॥\nतथेति चोक्तो देवेशो भारग्राममुपागतः  ।\nध्यात्वा वनस्पतीः सर्वा इदं वचनमब्रवीत् ॥ २०९.२१ ॥\nयावदागच्छते विप्रो बटुभिः सह मन्दिरम्  ।\nअदर्शनाभिः कर्तव्यं तावदन्नं सुसंस्कृतम्  ॥ २०९.२२ ॥\nएवमुक्त्वा तु ताः सर्वा विश्वरूपो महेश्वरः  ।\nक्रीडनार्थं गतस्तत्र बटुवेषधरः पृथक् ॥ २०९.२३ ॥\nदृष्ट्वा समागतं तत्र बटुवेषधरं पृथक् ।\nधिक्त्वां च परुषं वाक्यमूचुस्ते गिरिसन्निधौ  ॥ २०९.२४ ॥\nक्षुत्क्षामकंठाः सर्वे च गत्वा तु किल मन्दिरम्  ।\nत्वया सिद्धेन चान्नेन तृप्तिं यास्यामहे वयम्  ॥ २०९.२५ ॥\nतद्वृथा चिन्तितं सव त्वयागत्य कृतं द्विज  ।\nमिथ्याप्रतिज्ञेन सता दुरनुष्ठितमद्य ते  ॥ २०९.२६ ॥"
  },
  {
    "text": "बटुरुवाच -\nसन्तापमनुतापं वा भोजनार्थं द्विजर्षभाः  ।\nमा कुरुध्वं यथान्यायं सिद्धेऽग्रे गृहमेष्यथा  ॥ २०९.२७ ॥"
  },
  {
    "text": "बटुरुवाच -\nदिनशेषेण चास्माकं पञ्चतां च दिने दिने  ।\nनिष्पत्तिं याति वा नेति तदसिद्धमशेषतः  ॥ २०९.२८ ॥\nअसिद्धं सिद्धमस्माकं यत्त्वया समुदाहृतम्  ।\nदृष्ट्वानृतं गतास्तत्र त्वां बद्धाम्भसि निक्षिपे  ॥ २०९.२९ ॥"
  },
  {
    "text": "बटुरुवाच -\nभोभोः शृणुध्व सर्वेऽत्र सोपाध्याया द्विजोत्तमाः  ।\nप्रतिज्ञां मम दुर्धर्षां यां श्रुत्वा विस्मयो भवेत् ॥ २०९.३० ॥\nयदि सिद्धमिदं सर्वमन्नं स्यादाश्रमे गुरोः  ।\nयूयं बद्ध्वा मया सर्वे क्षेप्तव्या नर्मदाम्भसि  ॥ २०९.३१ ॥\nअथवान्नं न सिद्धं स्याद्भवद्भिर्दृढबन्धनैः  ।\nगुरोस्तु पश्यतो बद्ध्वा क्षेप्तव्योऽहं नर्मदाह्रदे  ॥ २०९.३२ ॥\nतथेति कृत्वा ते सर्वे समयं गुरुसन्निधौ  ।\nस्नात्वा जाप्यविधानेन भूतग्रामं ततो ययुः  ॥ २०९.३३ ॥\nदृष्ट्वा ते विस्मयं जग्मुर्विस्तृते भक्ष्यभोजने  ।\nषड्रसेन नृपश्रेष्ठ भुक्त्वा हुत्वा पृथक्पृथक् ॥ २०९.३४ ॥\nततः प्रोवाच वचनं हृष्टपुष्टो द्विजोत्तमः  ।\nवरदोऽस्मि वरं वत्स वृणु यत्तव रोचते  ॥ २०९.३५ ॥\nसाङ्गोपाङ्गास्तु ते वेदाः शास्त्राणि विविधानि च  ।\nप्रतिभास्यन्ति ते विप्र मदीयोऽस्तु वरस्त्वयम्  ॥ २०९.३६ ॥\nप्रणम्य बटुभिः सार्धं स चिक्रीड यथासुखम्  ।\nद्वितीये तु ततः प्राप्ते दिवसे नर्मदाजले  ॥ २०९.३७ ॥\nक्रीडनार्थं गताः सर्वे सोपाध्याया युधिष्ठिर  ।\nततः स्मृत्वा पणं सर्वे भाषयित्वा विधानतः  ॥ २०९.३८ ॥\nउपाध्यायमथोवाच नत्वा देवः कृताञ्जलिः  ।\nजले प्रक्षेपयाम्यद्य निष्प्रतिज्ञान् बटून् प्रभो  ॥ २०९.३९ ॥\nतद्देवस्य वचः श्रुत्वा नष्टास्ते बटवो नृप  ।\nगुरोस्तु पश्यतो राजन्धावमाना दिशो दश  ॥ २०९.४० ॥\nवायुवेगेन देवेन लुञ्जितास्ते समन्ततः  ।\nभारं बद्ध्वा तु सर्वेषां बटूनां च नरेश्वर  ॥ २०९.४१ ॥\nशापानुग्रहको देवोऽक्षिपत्तोये यथा गृहे  ।\nततो विषादमगमद्दृष्ट्वा तान्नर्मदाजले  ॥ २०९.४२ ॥\nगुरुणा बटुरुक्तोऽथ किमेतत्साहसं कृतम्  ।\nएतेषां मातृपितरो बालकानां गृहेऽङ्गनाः  ॥ २०९.४३ ॥\nयदि पृच्छन्ति ते बालान् क्व गतान् कथयाम्यहम्  ।\nएवं स्थिते महाभाग यदि कश्चिन्मरिष्यति  ॥ २०९.४४ ॥\nतदा स्वकीयजीवेन त्वं योजयितुमर्हसि  ।\nमृतेषु तेषु विप्रेषु न जीवे निश्चयो मृतः  ॥ २०९.४५ ॥\nब्रह्महत्याश्च ते बह्व्यो भविष्यन्ति मृते मयि  ।\nद्विजबन्धनमात्रेण नरको भवति ध्रुवम्  ॥ २०९.४६ ॥\nमरणाद्यां गतिं यासि न तां वेद्मि द्विजाधम  ।\nएवमुक्तः स्मितं कृत्वा देवदेवो महेश्वरः  ॥ २०९.४७ ॥\nभारभूतेश्वरे तीर्थ उज्जहार जलाद्द्विजान्  ।\nमुक्त्वा भारं तु देवेन छादयित्वा तु तान्द्विजान्  ॥ २०९.४८ ॥\nलिङ्गं प्रतिष्ठितं तत्र भारभूतेति विश्रुतम्  ।\nमृतांस्तान् वै द्विजान् दृष्ट्वा ब्रह्महत्या निराकृता  ॥ २०९.४९ ॥\nगतानि पञ्च वै दृष्ट्वा ब्रह्महत्याशतानि वै  ।\nततः स विस्मयाविष्टो दृष्ट्वा तान्बालकान् गुरुः  ॥ २०९.५० ॥\nनान्यस्य कस्यचिच्छक्तिरेवं स्यादीश्वरं विना  ।\nज्ञात्वा तं देवदेवेशं प्रणाममकरोद्द्विजः  ॥ २०९.५१ ॥\nअज्ञानेन मया सव यदुक्तं परमेश्वर  ।\nअप्रियं यत्कृतं सर्वं क्षन्तव्यं तन्मम प्रभो  ॥ २०९.५२ ॥"
  },
  {
    "text": "देव उवाच -\nभगवन्गुरुर्भवान्देवो भवान्मम पितामहः  ।\nवेदगर्भ नमस्तेऽस्तु नास्ति कश्चिद्व्यतिक्रमः  ॥ २०९.५३ ॥\nजनिता चोपनेता च यस्तु विद्यां प्रयच्छति  ।\nअन्नदाता भयत्राता पञ्चैते पितरः स्मृताः  ॥ २०९.५४ ॥\nएवमुक्त्वा जगन्नाथो विष्णुशर्माणमानतः  ।\nतत्र तीर्थे जगामाशु कैलासं धरणीधरम्  ॥ २०९.५५ ॥\nतदाप्रभृति तत्तीर्थं भारभूतीति विश्रुतम्  ।\nविख्यातं सर्वलोकेषु महापातकनाशनम्  ॥ २०९.५६ ॥\nतत्र तीर्थे पुनर्वृत्तमितिहासं ब्रवीमि ते  ।\nसर्वपापहरं दिव्यमेकाग्रस्त्वं शृणुष्व तत् ॥ २०९.५७ ॥\nपुरा कृतयुगस्यादौ वैश्यः कश्चिन्महामनाः  ।\nसुकेश इति विख्यातस्तस्य पुत्रोऽतिधार्मिकः  ॥ २०९.५८ ॥\nसोमशर्मेति विख्यातो मृतः पृथुललोचनः  ।\nस सखायं वणिक्पुत्रं कंचिच्चक्रे दरिद्रिणम्  ॥ २०९.५९ ॥\nसुदेवमिति ख्यातं सर्वकर्मसु कोविदम्  ।\nएकदा तु समं तेन व्यवहारमचिन्तयत् ॥ २०९.६० ॥\nसखे समुद्रयानेन गच्छावोत्तरणैः शुभैः  ।\nभाण्डं बहु समादाय मदीये द्रव्यसाधने  ॥ २०९.६१ ॥\nपरं तीरं गमिष्याव उत्कर्षस्त्वावयोः समः  ।\nइति तौ मन्त्रयित्वा तु मन्त्रवत्समभीप्सितम्  ॥ २०९.६२ ॥\nसर्वं प्रयाणकं गृह्य ह्यारूढौ लवणोदधिम्  ।\nतौ गत्वा तु परं भाण्डं विक्रीय पुरतस्तदा  ॥ २०९.६३ ॥\nप्राप्तौ बहु सुवर्णं च रत्नानि विविधानि च  ।\nनावं तां संगतां कृत्वा पश्चात्तावारुरोहतुः  ॥ २०९.६४ ॥\nनावमन्तर्जले दृष्ट्वा निशीथे स्वर्णसंभृताम्  ।\nदृष्ट्वा तु सोमशर्माणमुत्सङ्गे कृतमस्तकम्  ॥ २०९.६५ ॥\nशयानमतिविश्वस्तं सहदेवो व्यचिन्तयत् ।\nएष निद्रावशं यातो मयि प्राणान्निधाय वै  ॥ २०९.६६ ॥\nअस्याधीनमिदं सर्वं द्रव्यरत्नमशेषतः  ।\nउत्कर्षार्द्धं तु मे दद्यात्तत्र गत्वेति वा न वा  ॥ २०९.६७ ॥\nइति निश्चित्य मनसा पापस्तं लवणोदधौ  ।\nचिक्षेप सोमशर्माणं पापध्यातेन चेतसा  ॥ २०९.६८ ॥\nउत्तीर्य तरणात्तस्माद्गत्वा संगृह्य तद्धनम्  ।\nततः कतिपयाहोभिः संयुक्तः कालधर्मणा  ॥ २०९.६९ ॥\nगतो यमपुरं घोरं गृहीतो यमकिंकरैः  ।\nस नीतस्तेन मार्गेण यत्र संतपते रविः  ॥ २०९.७० ॥\nकृत्वा द्वादशधात्मानं सम्प्राप्ते प्रलये यथा  ।\nसुतीक्ष्णाः कण्टका यत्र यत्र श्वानः सुदारुणाः  ॥ २०९.७१ ॥\nतीक्ष्णदंष्ट्रा महाव्याला व्याघ्रा यत्र महावृकाः  ।\nसुतप्ता वालुका यत्र क्षुधा तृष्णा तमो महत् ॥ २०९.७२ ॥\nपानीयस्य कथा नास्ति न छाया नाश्रमः क्वचित् ।\nअन्नं पानीयसहितं यावत्तद्दीयते विषम्  ॥ २०९.७३ ॥\nछायां संप्रार्थमानानां भृशं ज्वलति पावकः  ।\nतैर्दह्यमाना बहुशो विलपन्ति मुहुर्मुहुः  ॥ २०९.७४ ॥\nहा भ्रातर्मातः पुत्रेति पतन्ति पथि मूर्छिताः  ।\nइत्थंभूतेन मार्गेण स गीतो यमकिंकरैः  ॥ २०९.७५ ॥\nयत्र तिष्ठति देवेशः प्रजासंयमनो यमः  ।\nते द्वारदेशे तं मुक्त्वाचक्षुर्यमकिंकराः  ॥ २०९.७६ ॥\nबद्ध्वा तं गलपाशेन ह्यासीनं मित्रघातिनम्  ।\nअवधारय देवेश बुध्यस्व यदनन्तरम्  ॥ २०९.७७ ॥"
  },
  {
    "text": "यम उवाच -\nन तु पूर्वं मुखं दृष्टं मया विश्वासघातिनाम्  ।\nये मित्रद्रोहिणः पापास्तेषां किं शासनं भवेत् ॥ २०९.७८ ॥\nऋषयोऽत्र विचारार्थं नियुक्ता निपुणाः स्थिताः  ।\nते यत्र ब्रुवते तत्र क्षिपध्वं मा विचार्यताम्  ॥ २०९.७९ ॥\nइत्युक्तास्ते तमादाय किंकराः शीघ्रगामिनः  ।\nमुनीशांस्तत्र तानूचुस्तं निवेद्य यमाज्ञया  ॥ २०९.८० ॥\nद्विजा अनेन मित्रं स्वं प्रसुप्तं निशि घातितम्  ।\nविश्वस्तं धनलोभेन को दण्डोऽस्य भविष्यति  ॥ २०९.८१ ॥\nमुनय ऊचुः  ।\nअदृष्टपूर्वमस्माभिर्वदनं मित्रघातिनाम्  ।\nकृत्वा पटान्तरे ह्येनं शृण्वन्तु गतिमस्य ताम्  ॥ २०९.८२ ॥\nते शास्त्राणि विचार्याथ ऋषयश्च परस्परम्  ।\nआहूय यमदूतांस्तानूचुर्ब्राह्मणपुंगवाः  ॥ २०९.८३ ॥\nआलोकितानि शास्त्राणि वेदाः साङ्गाः स्मृतीरपि  ।\nपुराणानि च मीमांसा दृष्टमस्माभिरत्र च  ॥ २०९.८४ ॥\nब्रह्मघ्ने च सुरापे च स्तेये गुर्वङ्गनागमे  ।\nनिष्कृतिर्विहिता शास्त्रे कृतघ्ने नास्ति निष्कृतिः  ॥ २०९.८५ ॥\nये स्त्रीघ्नाश्च गुरुघ्नाश्च ये बालब्रह्मघातिनः  ।\nविहिता निष्कृतिः शास्त्रे कृतघ्ने नास्ति निष्कृतिः  ॥ २०९.८६ ॥\nवापीकूपतडागानां भेत्तारो ये च पापिनः  ।\nउद्यानवाटिकानां च छेत्तारो ये च दुर्जनाः  ॥ २०९.८७ ॥\nदावाग्निदाहका ये च सततं येऽसुहिंसकाः  ।\nन्यासापहारिणो ये च गरदाः स्वामिवञ्चकाः  ॥ २०९.८८ ॥\nमातापितृगुरूणां च त्यागिनो दोषदायिनः  ।\nस्वभर्तृवञ्चनपरा या स्त्री गर्भप्रघातिनी  ॥ २०९.८९ ॥\nविवेकरहिता या स्त्री यास्नाता भोजने रता  ।\nद्विकालभोजनरतास्तथा वैष्णववासरे  ॥ २०९.९० ॥\nतासां स्त्रीणां गतिर्दृष्टा न तु विश्वासघातिनाम्  ।\nविश्वासघातिनां पुंसां मित्रद्रोहकृतां तथा  ॥ २०९.९१ ॥\nतेषां गतिर्न वेदेषु पुराणेषु च का कथा  ।\nइति स्थितेषु पापेषु गतिरेषां न विद्यते  ॥ २०९.९२ ॥\nनान्या गतिर्मित्रहनने विश्वस्तघ्ने च नः श्रुतम्  ।\nइतो नीत्वा यमदूता एनं विश्वस्तघातिनम्  ॥ २०९.९३ ॥\nकल्पकोटिशतं साग्रं पर्यायेण पृथक्पृथक् ।\nनरकेषु च सर्वेषु त्रिंशत्कोटिषु संख्यया  ॥ २०९.९४ ॥\nक्षिप्यतामेष मित्रघ्नो विचारो मा विधीयताम्  ।\nइति ते वचनं श्रुत्वा किंकरास्तं निगृह्य च  ॥ २०९.९५ ॥\nयत्र ते नरका घोरास्तत्र क्षेप्तुं गतास्ततः  ।\nते तमादाय हि नरके घोरे रौरवसंज्ञिते  ॥ २०९.९६ ॥\nचिक्षिपुस्तत्र पापिष्ठं क्षिप्ते रावोऽभवन्महान्  ।\nनरकस्थितभूतेषु मोक्तव्यो नैष पापकृत् ॥ २०९.९७ ॥\nअस्य संस्पर्शनादेव पीडा शतगुणा भवेत् ।\nयथा व्यथासिकाष्ठैश्च समिद्धैर्दहनात्मकैः  ॥ २०९.९८ ॥\nभवति स्पर्शनात्तस्य किमेतेन कृतामलम्  ।\nयथा दुर्जनसंसर्गात्सुजनो याति लाघवम्  ॥ २०९.९९ ॥\nसन्निधानात्तथास्याशु क्षते क्षारावसेचनम्  ।\nप्रसादः क्रियतामाशु नीयतां नरकेऽन्यतः  ॥ २०९.१०० ॥\nएवमुक्तास्ततस्तैस्तु गतास्ते त्वशुचिं प्रति  ।\nतत्र ते नारकाः सन्ति पूर्ववत्तेऽपि चुक्रुशुः  ॥ २०९.१०१ ॥\nएवं ते किंकराः सर्वे पर्यटन्नरकमण्डले  ।\nनरकेऽपि स्थितिस्तस्य नास्ति पापस्य दुर्मतेः  ॥ २०९.१०२ ॥\nयदा तदा तु ते सर्वे तं गृह्य यमसन्निधौ  ।\nगत्वा निवेद्य तत्सर्वं यदुक्तं नारकैर्नरैः  ।\nनरके न स्थितिर्यस्य तस्य किं क्रियतां वद  ॥ २०९.१०३ ॥"
  },
  {
    "text": "यम उवाच -\nपापिष्ठ एष वै यातु योनिं तिर्यङ्निषेविताम्  ।\nकालं मुनिभिरुद्दिष्टः तिर्यग्योनिं प्रवेश्यताम्  ॥ २०९.१०४ ॥\nएवमुक्ते तु वचने प्रजासंयमनेन च  ।\nस गतः कृमितां पापो विष्ठासु च पृथक्पृथक् ॥ २०९.१०५ ॥\nततोऽसौ दंशमशकान् पिपीलिकसमुद्भवान्  ।\nयूकामत्कुणकाढ्यांश्च गत्वा पक्षित्वमागतः  ॥ २०९.१०६ ॥\nस्थावरत्वं गतः पश्चात्पाषाणत्वं ततः परम्  ।\nसरीसृपानजगरवराहमृगहस्तिनः  ॥ २०९.१०७ ॥\nवृकश्वानखरोष्ट्रांश्च सूकरीं ग्रामजातिकाम्  ।\nयोनिमाश्वतरीं प्राप्य तथा महिषसम्भवाम्  ॥ २०९.१०८ ॥\nएताश्चान्याश्च बह्वीर्वै प्राप योनीः क्रमेण वै  ।\nस ता योनीरनुप्राप्य धुर्योऽभूद्भारवाहकः  ॥ २०९.१०९ ॥\nस गृहे पार्थिवेशस्य धार्मिकस्य यशस्विनः  ।\nस दृष्ट्वा कार्त्तिकीं प्राप्तामेकदा नृपसत्तमः  ॥ २०९.११० ॥\nपुरोहितं समाहूय ब्राह्मणांश्च तथा बहून्  ।\nन गृहे कार्त्तिकीं कुर्यादेतन्मे बहुशः श्रुतम्  ॥ २०९.१११ ॥\nसमेताः कुत्र यास्याम इति ब्रूत द्विजोत्तमाः  ।\nयो गृहे कार्त्तिकीं कुर्यात्स्नानदानादिवर्जितः  ॥ २०९.११२ ॥\nसंवत्सरकृतात्पुण्यात्स बहिर्भवति श्रुतिः  ।\nतस्मात्सर्वप्रयत्नेन तीर्थं सर्वगुणान्वितम्  ॥ २०९.११३ ॥\nसहितास्तत्र गच्छामः स्नातुं दातुं च शक्तितः  ।\nएवमुक्ते तु वचने पार्थिवेन द्विजोत्तमाः  ॥ २०९.११४ ॥\nऊचुः श्रेष्ठं नृपथेष्ठ रेवाया उत्तरे तटे  ।\nभारेश्वरेति विख्यातं मुक्तितीर्थं नृपोत्तम  ॥ २०९.११५ ॥\nतत्र यामो वयं सर्वे सर्वपापक्षयावहम्  ।\nएवमुक्तः स नृपतिर्गृहीत्वा प्रचुरं वसु  ॥ २०९.११६ ॥\nशकटं संभृतं कृत्वा तत्र युक्तः स धूर्वहः  ।\nयः कृत्वा मित्रहननं गोयोनिं समुपागतः  ॥ २०९.११७ ॥\nइत्थं स नर्मदातीरे सम्प्राप्तस्तीर्थमुत्तमम्  ।\nगत्वा चतुर्दशीदिने ह्युपवासकृतक्षणः  ॥ २०९.११८ ॥\nगत्वा स नर्मदातीरे नाम रुद्रेत्यनुस्मरन्  ।\nशुचिप्रदेशाच्च मृदं मन्त्रेणानेन गृह्यताम्  ॥ २०९.११९ ॥\nउद्धृतासि वराहेण रुद्रेण शतबाहुना  ।\nअहमप्युद्धरिष्यामि प्रजया बन्धनेन च  ॥ २०९.१२० ॥\nस एवं तां मृदं नीत्वा मुक्त्वा तीरे तथोत्तरे  ।\nददर्श भास्करं पश्चान्मन्त्रेणानेन चालभेत् ॥ २०९.१२१ ॥\nअश्वक्रान्ते रथक्रान्ते विष्णुक्रान्ते वसुंधरे  ।\nमृत्तिके हर मे पापं जन्मकोटिशतार्जितम्  ॥ २०९.१२२ ॥\nतत एवं विगाह्यापो मन्त्रमेतमुदीरयेत् ।\nत्वं नर्मदे पुण्यजले तवाम्भः शङ्करोद्भवम्  ॥ २०९.१२३ ॥\nस्नानं प्रकुर्वतो मेऽद्य पापं हरतु चार्जितम्  ।\nस स्नात्वानेन विधिना संतर्प्य पितृदेवताः  ॥ २०९.१२४ ॥\nययौ देवालयं पश्चादुपहारैः समन्वितः  ।\nभक्त्या संचिन्त्य सान्निध्ये शङ्करं लोकशङ्करम्  ॥ २०९.१२५ ॥\nपुराणोक्तविधानेन पूजां समुपचक्रमे  ।\nपूजाचतुष्टयं देवि शिवरात्र्यां निगद्यते  ॥ २०९.१२६ ॥\nसंस्नाप्य प्रथमे यामे पञ्चगव्येन शङ्करम्  ।\nघृतेन पूरणं पश्चात्कृतं नृपवरेण तु  ॥ २०९.१२७ ॥\nधूपदीपनैवेद्याद्यं संकल्प्य च यथाविधि  ।\nअर्घेणानेन देवेशं मन्त्रेणानेन शङ्करम्  ॥ २०९.१२८ ॥\nनमस्ते देवदेवेश शम्भो परमकारण  ।\nगृहाणार्घमिमं देव संसाराघमपाकुरु  ॥ २०९.१२९ ॥\nवित्तानुरूपतो दत्तं सुवर्णं मन्त्रकल्पितम्  ।\nअग्निर्हि देवाः सर्वे सुवर्णं च हुताशनात् ॥ २०९.१३० ॥\nअतः सुवर्णदानेन प्रीताः स्युः सर्वदेवताः  ।\nतदर्घं सर्वदा दातुः प्रीतो भवतु शङ्करः  ॥ २०९.१३१ ॥\nअनेन विधिना तेन पूजितः प्रथमे शिवः  ।\nयामे द्वितीये तु पुनः पूर्वोक्तविधिना चरेत् ॥ २०९.१३२ ॥\nस्नापयामास दुग्धेन गव्येन त्रिपुरान्तकम्  ।\nतंदुलैः पूरणं पश्चात्कृतं लिङ्गस्य शूलिनः  ॥ २०९.१३३ ॥\nकृत्वा विधानं पूर्वोक्तं दत्तं वस्त्रयुगं सितम्  ।\nश्वेतवस्त्रयुगं यस्माच्छङ्करस्यातिवल्लभम्  ॥ २०९.१३४ ॥\nप्रीतो भवति वै शम्भुर्दत्तेन श्वेतवाससा  ।\nयामं तृतीयं सम्प्राप्तं दृष्ट्वा नृपतिसत्तमः  ॥ २०९.१३५ ॥\nदेवं संस्नाप्य मधुना पूरणं चक्रिवांस्तिलैः  ।\nतिलद्रोणप्रदानं च कुर्यान्मन्त्रमुदीरयन्  ॥ २०९.१३६ ॥\nतिलाः श्वेतास्तिलाः कृष्णाः सर्वपापहरास्तिलाः  ।\nतिलद्रोणप्रदानेनु संसारश्छिद्यतां मम  ॥ २०९.१३७ ॥\nअनेन विधिना राजा यामिनीयामपूजनम्  ।\nअतिवाह्य विनोदेन ब्रह्मघोषेण जागरम्  ॥ २०९.१३८ ॥\nचकार पूजनं शम्भोर्बहुपुण्यप्रसाधकम्  ।\nये जागरे त्रिनेत्रस्य शिवरात्र्यां शिवस्थिताः  ॥ २०९.१३९ ॥\nते यां गतिं गताः पार्थ न तां गच्छन्ति यज्विनः  ।\nपापानि यानि कानि स्युः कोटिजन्मार्जितान्यपि  ॥ २०९.१४० ॥\nहरकेशवयोः स्नान्ति जागरे यान्ति संक्षयम्  ।\nयावन्तो निमिषा नृणां भवन्ति निशि जाग्रताम्  ॥ २०९.१४१ ॥\nनिमिषे निमिषे राजन्नश्वमेधफलं ध्रुवम्  ।\nउपवासपराणां च देवायतनवासिनाम्  ॥ २०९.१४२ ॥\nशृण्वतां धर्ममाख्यानं ध्यायतां हरकेशवौ  ।\nन तां बहुसुवर्णेन क्रतुना गतिमाप्नुयुः  ॥ २०९.१४३ ॥\nशिवरात्रिस्तिथिः पुण्या कार्त्तिकी च विशेषतः  ।\nरेवाया उत्तरं कूलं तीरं भारेश्वरेति च  ॥ २०९.१४४ ॥\nजागृतश्चातिदुःखेन कथं पापं न हास्यति  ।\nइत्थंस जागरं कृत्वा शिवरात्र्यां नरेश्वरः  ॥ २०९.१४५ ॥\nप्रभाते विमले गत्वा नर्मदातीरमुत्तमम्  ।\nस्नापितास्तेन ते सर्वे वाहनानि गजादयः  ॥ २०९.१४६ ॥\nयैस्तु वाहैर्गतस्तीर्थं स्नातोऽहं स्नापयामि तान्  ।\nतत्र मध्यस्थितः स्नातस्तिर्यक्त्वान्निर्गतो वणिक् ॥ २०९.१४७ ॥\nदानं ददौ तानुद्दिश्य किंचिच्छक्त्यनुरूपतः  ।\nतेन वाहकृताद्दोषान्मुक्तो भवति मानवः  ॥ २०९.१४८ ॥\nअन्यथासौ कृतो लाभः कृतो व्रजति तान् प्रति  ।\nसंस्नाप्य तं ततो राजा स्वयं स्नात्वा विधानतः  ॥ २०९.१४९ ॥\nसंतर्प्य पितृदेवांश्च कृत्वा श्राद्धं यथाविधि  ।\nकृत्वा पिण्डान्पितृभ्यश्च वृषमुत्सृज्य लक्षणम्  ॥ २०९.१५० ॥\nगत्वा देवालयं पश्चाद्देवं तीर्थोदकेन च  ।\nसंस्नाप्य पञ्चगव्येन ततः पञ्चामृतेन च  ॥ २०९.१५१ ॥\nसर्वौषधिजलेनैव ततः शुद्धोदकेन च  ।\nचन्दनेन सुगन्धेन समालभ्य च शङ्करम्  ॥ २०९.१५२ ॥\nकुङ्कुमैश्च सकर्पूरैर्गन्धैश्च विविधैस्तथा  ।\nपुष्पौघैश्च सुगन्धाढ्यैश्चतुर्थं लिङ्गपूरणम्  ॥ २०९.१५३ ॥\nकृतं नृपवरेणात्र कुर्वता पूर्वकं विधिम्  ।\nगोदानं च कृतं पश्चाद्विधिदृष्टेन कर्मणा  ॥ २०९.१५४ ॥\nधेनुके रुद्ररूपासि रुद्रेण परिनिर्मिता  ।\nअस्मिन्नगाधे संसारे पतन्तं मां समुद्धर  ॥ २०९.१५५ ॥\nधेनुं स्वलंकृतां दद्यादनेन विधिना ततः  ।\nक्षमाप्य देवदेवेशं ब्राह्मणान् भोजयेद्बहून्  ॥ २०९.१५६ ॥\nषड्विधैर्भोजनैर्भक्ष्यैर्वासोभिस्तान् समर्चयेत् ।\nदक्षिणाभिर्विचित्राभिः पूजयित्वा क्षमापयेत् ॥ २०९.१५७ ॥\nस स्वयं बुभुजे पश्चात्परिवारसमन्वितः  ।\nतामेव रजनीं तत्र न्यवसज्जगतीपतिः  ॥ २०९.१५८ ॥\nतस्य तत्रोषितस्यैवं निशीथेऽथ नरेश्वर  ।\nआकाशे सोऽति शुश्राव दिव्यवाणीसमीरितम्  ॥ २०९.१५९ ॥"
  },
  {
    "text": "वागुवाच -\nराजन्समं ततो लोके फलं भवति साम्प्रतम्  ।\nसंसारसागरे ह्यत्र पतितानां दुरात्मनाम्  ॥ २०९.१६० ॥\nयदि संनिधिमात्रेण फलं तत्रोच्यते कथम्  ।\nयदि शंतनुवंशस्य तत्रोन्मादकरं भवेत् ॥ २०९.१६१ ॥\nय एष त्वद्गृहे वोढा ह्यतिभारधुरंधरः  ।\nअनेन मित्रहननं पापं विश्वासघातनम्  ॥ २०९.१६२ ॥\nकृतं जन्मसहस्राणामतीते परिजन्मनि  ।\nगतेन पाप्मनात्मानं नरकेषु च संस्थितिः  ॥ २०९.१६३ ॥\nततो योनिसहस्रेषु गतिस्तिर्यक्षु चैव हि  ।\nगोयोनिं समनुप्राप्तस्त्वद्गृहे स सुदुर्मतिः  ॥ २०९.१६४ ॥\nस्नापितश्च त्वया तीर्थे ह्यस्मिन् पर्वसमागमे  ।\nदृष्ट्वा पूजां त्वया कॢप्तां कृता जागरणक्रिया  ॥ २०९.१६५ ॥\nतेन निष्कल्मषो जातो मुक्त्वा देहं तवाग्रतः  ।\nस्वर्गं प्रति विमानस्थः सोऽद्य राजन्गमिष्यति  ॥ २०९.१६६ ॥"
  },
  {
    "text": "श्रीमार्कण्डेय उवाच -\nएवमुक्ते निपतितो धुर्यः प्राणैर्व्ययुज्यत  ।\nविमानवरमारूढस्तत्क्षणात्समदृश्यत  ॥ २०९.१६७ ॥\nस तं प्रणम्य राजेन्द्रमुवाच प्रहसन्निव  ॥ २०९.१६८ ॥"
  },
  {
    "text": "वृष उवाच -\nभोभो नृपवरश्रेष्ठ तीर्थमाहात्म्यमुत्तमम्  ।\nयत्र चास्मद्विधस्तीर्थे मुच्यते पातकैर्नरः  ।\nमया ज्ञातमशेषेण मत्समो नास्ति पातकी  ॥ २०९.१६९ ॥\nअतः परं किं तु कुर्यां परं तीर्थानुकीर्तनम्  ।\nभवान्माता भवन्भ्राता भवांश्चैव पितामहः  ॥ २०९.१७० ॥\nक्षन्तव्यं प्रणतोऽस्म्यद्य यस्मिंस्तीर्थे हि मादृशाः  ।\nगतिमीदृग्विधां यान्ति न जाने तव का गतिः  ॥ २०९.१७१ ॥\nसमाराध्य महेशानं सम्पूज्य च यथाविधि  ।\nका गतिस्तव संभाष्या देह्यनुज्ञां मम प्रभो  ॥ २०९.१७२ ॥\nत्वरयन्ति च मां ह्येते दिविस्थाः प्रणयाद्गणाः  ।\nस्वस्त्यस्तु ते गमिष्यामीत्युक्त्वा सोऽन्तर्दधे क्षणात् ॥ २०९.१७३ ॥"
  },
  {
    "text": "श्रीमार्कण्डेय उवाच -\nगते चादर्शनं तत्र स राजा विस्मयान्वितः  ।\nतीर्थमाहात्म्यमतुलं वर्णयन्स्वपुरं गतः  ॥ २०९.१७४ ॥\nइत्थंभूतं हि तत्तीर्थं नर्मदायां व्यवस्थितम्  ।\nसर्वपापक्षयकरं सर्वदुःखघ्नमुत्तमम्  ॥ २०९.१७५ ॥\nउपपापानि नश्यन्ति स्नानमात्रेण भारत  ।\nकार्त्तिकस्य चतुर्दश्यामुपवासपरायणः  ॥ २०९.१७६ ॥\nचतुर्धा पूरयेल्लिङ्गं तस्य पुण्यफलं शृणु  ।\nब्रह्महत्या सुरापानं स्तेयं गुर्वङ्गनागमः  ॥ २०९.१७७ ॥\nमहापापानि चत्वारि चतुर्भिर्यान्ति संक्षयम्  ।\nसोऽश्वमेधस्य यज्ञस्य लभते फलमुत्तमम्  ॥ २०९.१७८ ॥\nकार्त्तिके शुक्लपक्षस्य चतुर्दश्यामुपोषितः  ।\nस्वर्णदानाच्च तत्तीर्थे यज्ञस्य लभते फलम्  ॥ २०९.१७९ ॥\nअष्टम्यां वा चतुर्दश्यां वैशाखे मासि पूर्ववत् ।\nदीपं पिष्टमयं कृत्वा पितॄन् सर्वान् विमोक्षयेत् ॥ २०९.१८० ॥\nतत्र यद्दीयते दानमपि वालाग्रमात्रकम्  ।\nतदक्षयफलं सर्वमेवमाह महेश्वरः  ॥ २०९.१८१ ॥\nभारभूत्यां मृतानां तु नराणां भावितात्मनाम्  ।\nअनिवर्तिका गती राजञ्छिवलोकान्निरन्तरम्  ॥ २०९.१८२ ॥\nअथवा लोकवृत्त्यर्थं मर्त्यलोकं जिगीषति  ।\nसाङ्गवेदज्ञविप्राणां जायते विमले कुले  ॥ २०९.१८३ ॥\nधनधान्यसमायुक्तो वेदविद्यासमन्वितः  ।\nसर्वव्याधिविनिर्मुक्तो जीवेच्च शरदां शतम्  ॥ २०९.१८४ ॥\nपुनस्तत्तीर्थमासाद्य ह्यक्षयं पदमाप्नुयात् ॥ २०९.१८५ ॥\nएतत्पुण्यं पापहरं कथितं ते नृपोत्तम  ।\nभारतेदं महाख्यानं शृणु चैव ततः परम्  ॥ २०९.१८६ ॥"
  }
]
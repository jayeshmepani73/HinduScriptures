[
  {
    "text": "अध्याय १४७"
  },
  {
    "text": "मार्कण्डेय उवाच -\nततो गच्छेन्महीपाल सिद्धेश्वरमनुत्तमम्  ।\nनर्मदादक्षिणे कूले तीर्थं परमशोभनम्  ॥ १४७.१ ॥\nतत्र तीर्थे तु यः स्नात्वा पूजयेद्वृषभध्वजम्  ।\nसर्वपापविनिर्मुक्तो गतिं यात्यश्वमेधिनाम्  ॥ १४७.२ ॥\nतत्र तीर्थे तु यः स्नात्वा श्राद्धं कुर्यात्प्रयत्नतः  ।\nपितॄणां प्रीणनार्थाय सर्वं तेन कृतं भवेत् ॥ १४७.३ ॥\nतत्र तीर्थे मृतानां तु जन्तूनां नृपसत्तम  ।\nगर्भवासे मतिस्तेषां न जायेत कदाचन  ॥ १४७.४ ॥\nगर्भवासो हि दुःखाय न सुखाय कदाचन  ।\nतत्तीर्थवारिणा स्नातुर्न पुनर्भवसम्भवः  ॥ १४७.५ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सिद्धेश्वरतीर्थमाहात्म्यवर्णनं नाम सप्तचत्वारिंशदधिकशततमोऽध्यायः ॥"
  }
]
[
  {
    "text": "श्रीमार्कण्डेय उवाच -\nभूयोऽप्यहं प्रवक्ष्यामि आदित्येश्वरमुत्तमम्  ।\nसर्वदुःखहरं पार्थ सर्वविघ्नविनाशनम्  ॥ ६०.१ ॥\nआयुःश्रीवर्द्धनं नित्यं पुत्रदं स्वर्गदं शिवम्  ।\nयस्य तीर्थस्य चान्यानि तीर्थानि कुरुनन्दन  ॥ ६०.२ ॥\nनालभन्त श्रियं नाके मर्त्ये पातालगोचरे  ।\nकुरुक्षेत्रं गया गङ्गा नैमिषं पुष्करं तथा  ॥ ६०.३ ॥\nवाराणसी च केदारं प्रयागं रुद्रनन्दनम्  ।\nमहाकालं सहस्राक्षं शुक्लतीर्थं नृपोत्तम  ॥ ६०.४ ॥\nरवितीर्थस्य सर्वाणि कलां नार्हन्ति षोडशीम्  ।\nरवितीर्थे हि यद्वृत्तं तच्छृणुष्व नृपोत्तम  ॥ ६०.५ ॥\nस्नेहात्ते कथयिष्यामि वार्द्धकेनातिपीडितः  ।\nशृण्वन्तु ऋषयः सर्वे तपोनिष्ठा महौजसः  ॥ ६०.६ ॥\nश्रुतं मे रुद्रसांनिध्ये नन्दिस्कन्दगणैः सह  ।\nपार्वत्या पृष्टः शम्भुश्च रवितीर्थस्य यत्फलम्  ॥ ६०.७ ॥\nशम्भुना च यदाख्यातं गिरिजायाः ससम्भ्रमम्  ।\nतत्सर्वमेकचित्तेन रुद्रोद्गीतं श्रुतं मया  ॥ ६०.८ ॥\nतत्तेऽहं सम्प्रवक्ष्यामि शृणु यत्नेन पाण्डव  ।\nदुर्भिक्षोपहता विप्रा नर्मदां तु समाश्रिताः  ॥ ६०.९ ॥\nउद्दालको वशिष्ठश्च माण्डव्यो गौतमस्तथा  ।\nयाज्ञवल्क्योऽथ गर्गश्च शाण्डिल्यो गालवस्तथा  ॥ ६०.१० ॥\nनाचिकेतो विभाण्डश्च वालखिल्यादयस्तथा  ।\nशातातपश्च शङ्खश्च जैमिनिर्गोभिलस्तथा  ॥ ६०.११ ॥\nजैगीषव्यः शतानीकः सर्व एव समागताः  ।\nतीर्थयात्रा कृता तैस्तु नर्मदायाः समन्ततः  ॥ ६०.१२ ॥\nआदित्येश्वरमायाताः प्रसङ्गादृषिपुंगवाः  ।\nवृक्षैः संछादितं शुभ्रं धवतिन्दुकपाटलैः  ॥ ६०.१३ ॥\nजम्बीरैरर्जुनैः कुब्जैः शमीकेसरकिंशुकैः  ।\nतस्मिंस्तीर्थे महापुण्ये सुगन्धिकुसुमाकुले  ॥ ६०.१४ ॥\nपुन्नागनालिकेरैश्च खदिरैः कल्पपादपैः  ।\nअनेकश्वापदाकीर्णं मृगमार्जारसंकुलम्  ॥ ६०.१५ ॥\nऋक्षहस्तिसमाकीर्णं चित्रकैश्चोपशोभितम्  ।\nप्रविष्टा ऋषयः सर्वे वने पुष्पसमाकुले  ॥ ६०.१६ ॥\nवनान्ते च स्त्रियो दृष्ट्वा रक्ता रक्ताम्बरान्विताः  ।\nरक्तमाल्यानुशोभाढ्या रक्तचन्दनचर्चिताः  ॥ ६०.१७ ॥\nरक्ताभरणसंयुक्ताः पाशहस्ता भयावहाः  ।\nतासां समीपगा दृष्टाः कृष्णजीमूतसन्निभाः  ॥ ६०.१८ ॥\nमहाकाया भीमवक्त्राः पाशहस्ता भयावहाः  ।\nअनावृष्ट्युपमा दृष्टा आतुराः पिङ्गलोचनाः  ॥ ६०.१९ ॥\nदीर्घजिह्वा करालास्या तीक्ष्णदंष्ट्रा दुरासदा  ।\nवृद्धा नारी कुरुश्रेष्ठ दृष्टान्या ऋषिपुंगवैः  ॥ ६०.२० ॥\nततः समीपगा वृद्धा तस्य वृन्दस्य भारत  ।\nस्वाध्यायनिरता विप्रा दृष्टास्तैः पापकर्मभिः  ॥ ६०.२१ ॥\nऊचुस्ते तु समूहेन ब्राह्मणांस्तपसि स्थितान्  ।\nअस्माकं स्वामिनः सर्वे तिष्ठन्ते तीर्थमध्यतः  ।\nते प्रस्थाप्या महाभागाः सर्वथैव त्वरान्विताः  ॥ ६०.२२ ॥\nतच्छ्रुत्वा वचनं तेषां सर्वे चैव त्वरान्विताः  ।\nजग्मुस्ते नर्मदाकक्षं दृष्ट्वा रेवां द्विजोत्तमाः  ॥ ६०.२३ ॥\nततः केचित्स्तुवन्त्यन्ये जय देवि नमोऽस्तु ते  ॥ ६०.२४ ॥\nनमोऽस्तु ते सिद्धगणैर्निषेविते नमोऽस्तु ते सर्वपवित्रमङ्गले  ।\nनमोऽस्तु ते विप्रसहस्रसेविते नमोऽस्तु रुद्राङ्गसमुद्भवे वरे  ॥ ६०.२५ ॥\nनमोऽस्तु ते सर्वपवित्रपावने नमोऽस्तु ते देवि वरप्रदे शिवे  ।\nनमामि ते शीतजले सुखप्रदे सरिद्वरे पापहरे विचित्रिते  ॥ ६०.२६ ॥\nअनेकभूतौघसुसेविताङ्गे गन्धर्वयक्षोरगपाविताङ्गे  ।\nमहागजौघैर्महिषैर्वराहैरापीयसे तोयमहोर्मिमाले  ॥ ६०.२७ ॥\nनमामि ते सर्ववरे सुखप्रदे विमोचयास्मानघपाशबद्धान्  ॥ ६०.२८ ॥\nभ्रमन्ति तावन्नरकेषु मर्त्या यावत्तवाम्भो नहि संश्रयन्ति  ।\nस्पृष्टं करैश्चन्द्रमसो रवेश्चेत्तद्देवि दद्यात्परमं पदं तु  ॥ ६०.२९ ॥\nअनेकसंसारभयार्दितानां पापैरनेकैरभिवेष्टितानाम्  ।\nगतिस्त्वमम्भोजसमानवक्त्रे द्वन्द्वैरनेकैरभिसंवृतानाम्  ॥ ६०.३० ॥\nनद्यश्च पूता विमला भवन्ति त्वां देवि सम्प्राप्य न संशयोऽत्र  ।\nदुःखातुराणामभयं ददासि शिष्टैरनेकैरभिपूजितासि  ॥ ६०.३१ ॥\nविण्मूत्रदेहाश्च निमग्नदेहा भ्रमन्ति तावन्नरकेषु मर्त्याः  ।\nमहाबलध्वस्ततरङ्गभङ्गं जलं न यावत्तव संस्पृशन्ति  ॥ ६०.३२ ॥\nम्लेच्छाः पुलिन्दास्त्वथ यातुधानाः पिबन्ति येऽंभस्तव देवि पुण्यम्  ।\nतेऽपि प्रमुच्यन्ति भयाच्च घोरात्किमत्र विप्रा भवपाशभीताः  ॥ ६०.३३ ॥\nसरांसि नद्यः क्षयमभ्युपेता घोरे युगेऽस्मिन्कलिनावसृष्टे  ।\nत्वं भ्राजसे देवि जलौघपूर्णा दिवीव नक्षत्रपथे च गङ्गा  ॥ ६०.३४ ॥\nतव प्रासादाद्वरदे विशिष्टे कालं यथेमं परिपालयित्वा  ।\nयास्याम मोक्षं तव सुप्रसादाद्वयं यथा त्वं कुरु नः प्रसादम्  ॥ ६०.३५ ॥\nत्वामाश्रिता ये शरणं गताश्च गतिस्त्वमम्बेव पितेव पुत्रान्  ।\nत्वत्पालिता यावदिमं सुघोरं कालं त्वनावृष्टिहतं क्षिपामः  ॥ ६०.३६ ॥\nएवं स्तुता तदा देवी नर्मदा सरितां वरा  ।\nप्रत्यक्षा सा परा मूर्तिर्ब्राह्मणानां युधिष्ठिर  ॥ ६०.३७ ॥"
  },
  {
    "text": "श्रीमार्कण्डेय उवाच -\nपठन्ति ये स्तोत्रमिदं नरेन्द्र शृण्वन्ति भक्त्या परया प्रशान्ताः  ।\nते यान्ति रुद्रं वृषसंयुतेन यानेन दिव्याम्बरभूषिताङ्गाः  ॥ ६०.३८ ॥\nये स्तोत्रमेतत्सततं जपन्ति स्नात्वा च तोयेन तु नर्मदायाः  ।\nतेभ्योऽन्तकाले सरिदुत्तमेयं गतिं विशुद्धामचिराद्ददाति  ॥ ६०.३९ ॥\nप्रातः समुत्थाय तथा शयानो यः कीर्तयेतानुदिनं स्तवेन्द्रम्  ।\nदेहक्षयं स्वे सलिले ददाति समाश्रयं तस्य महानुभाव  ॥ ६०.४० ॥\nपापैर्विमुक्ता दिवि मोदमानाः सम्भोगिनश्चैव तु नान्यथा च  ॥ ६०.४१ ॥\nप्रसन्ना नर्मदा देवी स्तोत्रेणानेन भारत  ।\nजलेनाप्यायितान् विप्रान् दक्षिणापथवाहिनी  ॥ ६०.४२ ॥\nअमृतत्वं तु वो दद्मि योगिभिर्यन्न गम्यते  ।\nदुर्लभं यत्सुरैः सर्वैर्मत्प्रसादाल्लभिष्यथ  ॥ ६०.४३ ॥\nइति ते ब्राह्मणा राजंल्लब्धा वरमनुत्तमम्  ।\nगमिष्यन्तः प्रीतचित्ता ददृशुश्चित्रमद्भुतम्  ॥ ६०.४४ ॥"
  },
  {
    "text": "श्रीमार्कण्डेय उवाच -\nदृष्टास्तैः पुरुषाः पार्थ नर्मदातटसंस्थिताः  ।\nस्नानदेवार्चनासक्ताः पञ्च एव महाबलाः  ॥ ६०.४५ ॥\nते दृष्टा ब्राह्मणैः सर्वैर्वेदवेदाङ्गपारगैः  ।\nसंपृष्टास्तैर्महाराज यथा तदवधारय  ॥ ६०.४६ ॥\nविप्रा ऊचुः  ।\nवनान्ते स्त्रीयुगं दृष्ट्वा महारौद्रं भयावहम्  ।\nवृद्धाश्च पुरुषास्तत्र पाशहस्ता भयावहाः  ॥ ६०.४७ ॥\nदुर्धर्षा दुर्निरीक्ष्याश्च इतश्चेतश्च चञ्चलाः  ।\nव्याहरन्तः शुभां वाचं न तत्र गतिरस्ति वै  ॥ ६०.४८ ॥\nअपरस्परयोः सर्वे निरीक्षन्तः पुनःपुनः  ।\nतैस्तु यद्वचनं प्रोक्तं तत्सर्वं कथ्यतामिति  ॥ ६०.४९ ॥\nअस्माकं पुरुषाः पञ्च तिष्ठन्ति तत्र सत्तमाः  ।\nते प्रस्थाप्या महाभागाः सर्वथैव त्वरान्विताः  ॥ ६०.५० ॥\nअथ ते पुरुषाः पञ्च श्रुत्वा वाक्यमिदं शुभम्  ।\nपरस्परं निरीक्षन्तो वदन्ति च पुनःपुनः  ॥ ६०.५१ ॥\nक्व ते कस्य कुतो याताः किमुक्तं तैर्भयावहैः  ॥ ६०.५२ ॥\nपुरुषा ऊचुः  ।\nतीर्थावगाहनं सर्वैः पूर्वदक्षिणपश्चिमैः  ।\nउत्तरैश्च कृतं भक्त्या न पापं तैर्व्यपोहितम्  ॥ ६०.५३ ॥\nनिष्पापाश्चाथ संजातास्तीर्थस्यास्य प्रभावतः  ।\nशृण्वन्तु ऋषयः सर्वे वह्निकालोपमा द्विजाः  ॥ ६०.५४ ॥\nपातकानि च घोराणि यान्यचिन्त्यानि देहिनाम्  ।\nपापिष्ठेन तु चैकेन गुरुदारा निषेविता  ॥ ६०.५५ ॥\nहृतं चान्येन मित्रस्वं सुवर्णं च धनं तथा  ।\nब्रह्महत्या महारौद्रा कृता चान्येन पातकम्  ॥ ६०.५६ ॥\nसुरापानं तु चान्यस्य संजातं चाप्यकामतः  ।\nगोवध्या चाप्यकामेन कृता चैकेन पापिना  ॥ ६०.५७ ॥\nअकामतोऽपि सर्वेषां पातकानि नराधिप  ।\nब्राह्मणानां तु ते श्रुत्वा वाक्यं तद्विस्मयान्विताः  ॥ ६०.५८ ॥\nसद्य एव तदा जाताः पापिष्ठा गतकल्मषाः  ।\nतीर्थस्यास्य प्रभावेन नर्मदायाः प्रभावतः  ॥ ६०.५९ ॥\nन क्वचित्पातकानां तु प्रवेशश्चात्र जायते  ।\nएवं संचित्य ते सर्वे पापिष्ठाश्च परस्परम्  ॥ ६०.६० ॥\nचित्रभानुः स्मृतस्तैस्तु विचिन्त्य हृदये हरिम्  ।\nस्नात्वा रेवाजले पुण्ये तर्पिताः पितृदेवताः  ॥ ६०.६१ ॥\nनत्वा तु भास्करं देवं हृदि ध्यात्वा जनार्दनम्  ।\nप्रदक्षिणं तु तं भक्त्या ज्वलन्तं जातवेदसम्  ॥ ६०.६२ ॥\nपतिताः पाण्डवश्रेष्ठ पापोद्विग्ना महीपते  ।\nसात्त्विकीं वासनां कृत्वा त्यक्त्वा रजस्तमस्तथा  ॥ ६०.६३ ॥\nहतं तैः पावके सर्वं रेवाया उत्तरे तटे  ।\nविमानस्थास्तदा दृष्टा ब्राह्मणैस्ते युधिष्ठिर  ॥ ६०.६४ ॥\nआश्चर्यमतुलं दृष्टमृषिभिर्नर्मदातटे  ।\nतदाप्रभृति ते सर्वे रागद्वेषविवर्जिताः  ॥ ६०.६५ ॥\nरवितीर्थं द्विजा हृष्टाः सेवन्ते मोक्षकाङ्क्षया  ।\nतीर्थस्यास्य च यत्पुण्यं तच्छृणुष्व नराधिप  ॥ ६०.६६ ॥\nपीडितो वृद्धभावेन भक्त्या प्रीतो नरेश्वर  ।\nउद्देशं कथयिष्यामि द्विक्रोशाभ्यन्तरे स्थितः  ॥ ६०.६७ ॥\nकुरुक्षेत्रं यथा पुण्यं रवितीर्थं श्रुतं मया  ।\nईश्वरेण पुरा ख्यातं षण्मुखस्य नराधिप  ॥ ६०.६८ ॥\nश्रुतं रुद्राच्च तैः सर्वैरहं तत्र समीपगः  ।"
  },
  {
    "text": "ईश्वर उवाच -\nमार्तण्डग्रहणे प्राप्ते ये व्रजन्ति षडानन  ।\nरवितीर्थे कुरुक्षेत्रे तुल्यमेतत्फलं लभेत् ॥ ६०.६९ ॥\nस्नाने दाने तथा जप्ये होमे चैव विशेषतः  ।\nकुरुक्षेत्रे समं पुण्यं नात्र कार्या विचारणा  ॥ ६०.७० ॥\nग्रामे वा यदि वारण्ये पुण्या सर्वत्र नर्मदा  ।\nरवितीर्थे विशेषेण रेवा पुण्यफलप्रदा  ॥ ६०.७१ ॥\nषष्ठ्यां सूर्यदिने भक्त्या व्यतीपाते च वै धृतौ  ।\nसंक्रान्तौ ग्रहणेऽमायां ये व्रजन्ति जितेन्द्रियाः  ॥ ६०.७२ ॥\nकामक्रोधैर्विमुक्ताश्च रागद्वेषैस्तथैव च  ।\nउपोष्य परया भक्त्या देवस्याग्रे नराधिप  ॥ ६०.७३ ॥\nरात्रौ जागरणं कृत्वा दीपं देवस्य बोधयेत् ।\nकथां वै वैष्णवीं पार्थ वेदाभ्यसनमेव च  ॥ ६०.७४ ॥\nऋग्वेदं वा यजुर्वेदं सामवेदमथर्वणम्  ।\nऋचमेकां जपेद्यस्तु स वेदफलमाप्नुयात् ॥ ६०.७५ ॥\nगायत्र्या च चतुर्वेदफलमाप्नोति मानवः  ।\nप्रभाते पूजयेद्विप्रानन्नदानहिरण्यतः  ॥ ६०.७६ ॥\nभूमिदानेन वस्त्रेण अन्नदानेन शक्तितः  ।\nछत्रोपानहशय्यादिगृहदानेन पाण्डव  ॥ ६०.७७ ॥\nग्रामधूर्वहदानेन गजकन्याहयेन च  ।\nविद्याशकटदानेन सर्वेषामभयं भवेत् ॥ ६०.७८ ॥\nशत्रुश्च मित्रतां याति विषं चैवामृतं भवेत् ।\nग्रहा भवन्ति सुप्रीताः प्रीतस्तस्य दिवाकरः  ॥ ६०.७९ ॥\nएतत्ते सर्वमाख्यातं रवितीर्थफलं नृप  ।\nये शृण्वन्ति नरा भक्त्या रवितीर्थफलं शुभम्  ॥ ६०.८० ॥\nतेऽपि पापविनिर्मुक्ता रविलोके वसन्ति हि  ।\nगोदानेन च यत्पुण्यं यत्पुण्यं भृगुदर्शने  ॥ ६०.८१ ॥\nकेदार उदकं पीत्वा तत्पुण्यं जायते नृणाम्  ।\nअब्दमश्वत्थसेवायां तिलपात्रप्रदो भवेत् ॥ ६०.८२ ॥\nतत्फलं समवाप्नोति आदित्येश्वरकीर्तनात् ।\nश्रुते यस्य प्रभावे न जायते यन्नृपात्मज  ॥ ६०.८३ ॥\nतत्सर्वं कथयिष्यामि भक्त्या तव महीपते  ।\nपापानि च प्रलीयन्ते भिन्नपात्रे यथा जलम्  ॥ ६०.८४ ॥\nतीर्थस्याभिमुखो नित्यं जायते नात्र संशयः  ।\nगुह्याद्गुह्यतरं तीर्थं कथितं तव पाण्डव  ॥ ६०.८५ ॥\nपापिष्ठानां कृतघ्नानां स्वामिमित्रावघातिनाम्  ।\nतीर्थाख्यानं शुभं तेषां गोपितव्यं सदा बुधैः  ॥ ६०.८६ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे आदित्येश्वरतीर्थमाहात्म्यवर्णनं नाम षष्टितमोऽध्यायः ॥"
  }
]
[
  {
    "text": "अध्याय ५६"
  },
  {
    "text": "उत्तानपाद उवाच -\nअन्यच्च श्रोतुमिच्छामि केन गङ्गावतारिता  ।\nरुद्रशीर्षे स्थिता देवी पुण्या कथमिहागता  ॥ ५६.१ ॥\nपुण्या देवाशिला नाम तस्या माहात्म्यमुत्तमम्  ।\nएतदाख्याहि मे सर्वं प्रसन्नो यदि शङ्कर  ॥ ५६.२ ॥"
  },
  {
    "text": "ईश्वर उवाच -\nशृणुष्वैकमना भूत्वा यथा गङ्गावतारिता  ।\nदेवैः सर्वैर्महाभागा सर्वलोकहिताय वै  ॥ ५६.३ ॥\nअस्ति विन्ध्यो नगो नाम याम्याशायां महीपते  ।\nगीर्वाणास्तु गताः सर्वे तस्य मूर्ध्नि नरेश्वर  ॥ ५६.४ ॥\nतत्र चाह्वानिता गङ्गा ब्रह्माद्यैरखिलैः सुरैः  ।\nअभ्यर्च्येशं जगन्नाथं देवदेवं जगद्गुरुम्  ॥ ५६.५ ॥\nजटामध्यस्थितां गङ्गां मोचयस्वेति भूतले  ।\nभास्वन्ती सा ततो मुक्ता रुद्रेण शिरसा भुवि  ॥ ५६.६ ॥\nतत्र स्थाने महापुण्या देवैरुत्पादिता स्वयम्  ।\nततो देवनदी जाता सा हिताय नृणां भुवि  ॥ ५६.७ ॥\nवसन्ति ये तटे तस्याः स्नानं कुर्वन्ति भक्तितः  ।\nपिबन्ति च जलं नित्यं न ते यान्ति यमालयम्  ॥ ५६.८ ॥\nयत्र सा पतिता कुण्डे शूलभेदे नराधिप  ।\nदेवनद्याः प्रतीच्यां तु तत्र प्राची सरस्वती  ॥ ५६.९ ॥\nयाम्यायां शूलभेदस्य तत्र तीर्थमनुत्तमम्  ।\nतत्र देवशिला पुण्या स्वयं देवेन निर्मिता  ॥ ५६.१० ॥\nतत्र स्नात्वा तु यो भक्त्या तर्पयेत्पितृदेवताः  ।\nपितरस्तस्य तृप्यन्ति यावदाभूतसम्प्लवम्  ॥ ५६.११ ॥\nतत्र स्नात्वा तु यो भक्त्या ब्राह्मणान् भोजयेन्नृप  ।\nस्वल्पान्नेनापि दत्तेन तस्य चान्तो न विद्यते  ॥ ५६.१२ ॥"
  },
  {
    "text": "उत्तानपाद उवाच -\nकानि दानानि दत्तानि शस्तानि धरणीतले  ।\nयानि दत्त्वा नरो भक्त्या मुच्यते सर्वपातकैः  ॥ ५६.१३ ॥\nदेवशिलाया माहात्म्यं स्नानदानादिजं फलम्  ।\nव्रतोपवासनियमैर्यत्प्राप्यं तद्वदस्व मे  ॥ ५६.१४ ॥"
  },
  {
    "text": "ईश्वर उवाच -\nआसीत्पुरा महावीर्यश्चेदिनाथो महाबलः  ।\nवीरसेन इति ख्यातो मण्डलाधिपतिर्नृप  ॥ ५६.१५ ॥\nराष्ट्रे तस्य रिपुर्नास्ति न व्याधिर्न च तस्कराः  ।\nन चाधर्मोऽभवत्तत्र धर्म एव हि सर्वदा  ॥ ५६.१६ ॥\nसदा मुदान्वितो राजा सभार्यो बहुपुत्रकः  ।\nएकासीद्दुहिता तस्य सुरूपा गिरिजा यथा  ॥ ५६.१७ ॥\nइष्टा सा पितृमातृभ्यां बन्धुवर्गजनस्य च  ।\nकृतं वैवाहिकं कर्म काले प्राप्ते यथाविधि  ॥ ५६.१८ ॥\nअनन्तरं चेदिपतिर्द्वादशाब्दमखे स्थितः  ।\nततस्तस्यास्तु यो भर्ता स मृत्युवशमागतः  ॥ ५६.१९ ॥\nविधवां तां सुतां दृष्ट्वा राजा शोकसमन्वितः  ।\nउवाच वचनं तत्र स्वभार्यां दुःखपीडिताम्  ॥ ५६.२० ॥\nप्रिये दुःखमिदं जातं यावज्जीवं सुदुःसहम्  ।\nनैषा रक्षयितुं शक्या रूपयौवनगर्विता  ॥ ५६.२१ ॥\nदूषयेत कुलं क्वापि कथं रक्ष्या हि बालिका  ।\nनोपायो विद्यते क्वापि भानुमत्याश्च रक्षणे  ।\nपरस्परं विवदतोः श्रुत्वा तत्कन्यकाब्रवीत् ॥ ५६.२२ ॥"
  },
  {
    "text": "भानुमत्युवाच -\nन लज्जामि तवाग्रेऽहं जल्पन्ती तात कर्हिचित् ।\nसत्यं नोत्पद्यते दोषो मदर्थे ते नराधिप  ॥ ५६.२३ ॥\nअद्यप्रभृत्यहं तात धारयिष्ये न मूर्धजान्  ।\nस्थूलवस्त्रपटार्द्धं तु धारयिष्यामि ते गृहे  ॥ ५६.२४ ॥\nकरिष्यामि व्रतान्याशु पुराणविहितानि च  ।\nआत्मानं शोषयिष्यामि तोषयिष्ये जनार्दनम्  ॥ ५६.२५ ॥\nममैषा वर्तते बुद्धिर्यदि त्वं तात मन्यसे  ।\nभानुमत्या वचः श्रुत्वा राजा संहर्षितोऽभवत् ॥ ५६.२६ ॥\nतीर्थयात्रां समुद्दिश्य कोशं दत्त्वा सुपुष्कलम्  ।\nविसृज्य पुरुषान्वृद्धान् कृत्वा तस्याः सुरक्षणे  ॥ ५६.२७ ॥\nपुरुषान् सायुधांश्चापि ब्राह्मणान्सपुरोहितान्  ।\nदासीदासान्पदातींश्च चास्याः संरक्षणक्षमान्  ॥ ५६.२८ ॥\nततः पितुर्मतेनैव गङ्गातीरं गता सती  ।\nअवगाह्य तटे द्वे तु गङ्गायाः स नराधिप  ॥ ५६.२९ ॥\nनित्यं सम्पूज्य सद्विप्रान्गन्धमाल्यादिभूषणैः  ।\nद्वादशाब्दानि सा तीरे गङ्गायाः समवस्थिता  ॥ ५६.३० ॥\nत्यक्त्वा गङ्गां तदा राज्ञी गता काष्ठां तु दक्षिणाम्  ।\nप्राप्ता सा सचिवैः सार्द्धं यत्र रेवा महानदी  ॥ ५६.३१ ॥\nसमाः पञ्च स्थिता तत्र ओङ्कारेऽमरकण्टके  ।\nउदग्याम्येषु तीर्थेषु तीर्थात्तीर्थं जगाम सा  ॥ ५६.३२ ॥\nस्नात्वा स्नात्वा पूज्य विप्रान् भक्तिपूर्वमतन्द्रिता  ।\nवारुणीं सा दिशं गत्वा देवनद्याश्च सङ्गमे  ॥ ५६.३३ ॥\nददर्श चाश्रमं पुण्यं मुनिसङ्घैः समाकुलम्  ।\nदृष्ट्वा मुनिसमूहं सा प्रणिपत्येदमब्रवीत् ॥ ५६.३४ ॥\nमाहात्म्यमस्य तीर्थस्य नाम चैवास्य कीदृशम्  ।\nकथयन्तु महाभागाः प्रसादः क्रियतां मम  ॥ ५६.३५ ॥\nऋषय ऊचुः  ।\nचक्रतीर्थं तु विख्यातं चक्रं दत्तं पुरा हरेः  ।\nमहेश्वरेण तुष्टेन देवदेवेन शूलिना  ॥ ५६.३६ ॥\nअत्र तीर्थे तु यः स्नात्वा तर्पयेत्पितृदेवताः  ।\nअनिवर्तिका गतिस्तस्य जायते नात्र संशयः  ॥ ५६.३७ ॥\nद्वितीयेऽह्नि ततो गच्छेच्छूलभेदे तपस्विनि  ।\nपूर्वोक्तेन विधानेन स्नानं कुर्याद्यथाविधि  ॥ ५६.३८ ॥\nजन्मत्रयकृतैः पापैर्मुच्यते नात्र संशयः  ।\nजलेन तिलमात्रेण प्रदद्यादञ्जलित्रयम्  ॥ ५६.३९ ॥\nतृप्यन्ति पितरस्तस्य द्वादशाब्दान्यसंशयम्  ।\nयः श्राद्धं कुरुते भक्त्या श्रोत्रियैर्ब्राह्मणैर्नृप  ॥ ५६.४० ॥\nवार्द्धुष्याद्यास्तु वर्ज्यन्ते पित्ःणां दत्तमक्षयम्  ।\nअपरेऽह्णि ततो गच्छेत्पुण्यां देवशिलां शुभाम्  ॥ ५६.४१ ॥\nवीक्ष्यते जाह्नवी पुण्या देवैरुत्पादिता पुरा  ।\nस्नात्वा तत्र जलं दद्यात्तिलमिश्रं नराधिप  ॥ ५६.४२ ॥\nसकृत्पिण्डप्रदानेन मुच्यते ब्रह्महत्यया  ।\nएकादश्यामुपोषित्वा पक्षयोरुभयोरपि  ॥ ५६.४३ ॥\nक्षपाजागरणं कुर्यात्पठेत्पौराणिकीं कथाम्  ।\nविष्णुपूजां प्रकुर्वीत पुष्पधूपनिवेदनैः  ॥ ५६.४४ ॥\nप्रभाते भोजयेद्विप्रान् दानं दद्यात्सशक्तितः  ।\nचतुर्थेऽह्नि ततो गच्छेद्यत्र प्राची सरस्वती  ॥ ५६.४५ ॥\nब्रह्मदेहाद्विनिष्क्रान्ता पावनार्थं शरीरिणाम्  ।\nतत्र स्नात्वा नरो भक्त्या तर्पयेत्पितृदेवताः  ॥ ५६.४६ ॥\nश्राद्धं कृत्वा यथान्यायमनिन्द्यान् भोजयेद्द्विजान्  ।\nपितरस्तस्य तृप्यन्ति द्वादशाब्दान्यसंशयम्  ॥ ५६.४७ ॥\nसर्वदेवमयं स्थानं सर्वतीर्थमयं तथा  ।\nदेवकोटिसमाकीर्णं कोटिलिङ्गोत्तमोत्तमम्  ॥ ५६.४८ ॥\nत्रिरात्रं कुरुते योऽत्र शुचिः स्नात्वा जितेन्द्रियः  ।\nपक्षं मासं च षण्मासमब्दमेकं कदाचन  ॥ ५६.४९ ॥\nन तस्य सम्भवो मर्त्ये तस्य वासो भवेद्दिवि  ।\nनियमस्थो विमुच्येत त्रिजन्मजनितादघात् ॥ ५६.५० ॥\nविना पुंसा तु या नारी द्वादशाब्दं शुचिव्रता  ।\nतिष्ठते साक्षयं कालं रुद्रलोके महीयते  ॥ ५६.५१ ॥\nमुनीनां वचनं श्रुत्वा मुदा परमया ययौ  ।\nततोऽवगाह्य तत्तीर्थमहर्निशमतन्द्रिता  ॥ ५६.५२ ॥\nदृष्ट्वा तीर्थप्रभावं तु पुनर्वचनमब्रवीत् ।\nश्रूयतां वचनं मेऽद्य ब्राह्मणाः सपुरोहिताः  ॥ ५६.५३ ॥\nन त्यजामीदृशं स्थानं यावज्जीवमहर्निशम्  ।\nमत्पितुश्च तथा मातुः कथयध्वमिदं वचः  ॥ ५६.५४ ॥\nत्वत्कन्या शूलभेदस्था नियता व्रतचारिणी  ।\nएवमुक्त्वा स्थिता सा तु तत्र भानुमती नृपः  ॥ ५६.५५ ॥\nएकान्तरोपवासस्था शनैर्मासोपवासिता  ।\nदेवशिलास्थिता नित्यं दध्यौ सा चक्रपाणिनम्  ॥ ५६.५६ ॥\nअहर्निशं दहेद्धूपं चन्दनं च सदीपकम्  ।\nपादशौचं स्वयं कृत्वा स्वयं भोजयते द्विजान्  ।\nद्वादशाब्दानि सा राज्ञी सुव्रता तत्र संस्थिता  ॥ ५६.५७ ॥"
  },
  {
    "text": "ईश्वर उवाच -\nअन्यद्देवशिलायास्तु माहात्म्यं शृणु भूपते  ।\nकथयामि महाबाहो सेतिहासं पुरातनम्  ॥ ५६.५८ ॥\nकश्चिद्वनेचरो व्याधः शबरः सह भार्यया  ।\nदुर्भिक्षपीडितस्तत्र आमिषार्थं वनं गतः  ॥ ५६.५९ ॥\nनापश्यत्पक्षिणस्तत्र न मृगान्न फलानि च  ।\nसरस्ततो ददर्शाथ पद्मिनीखण्डमण्डितम्  ॥ ५६.६० ॥\nदृष्ट्वा सरोवरं तत्र शबरी वाक्यमब्रवीत् ।\nकुमुदानि गृहाण त्वं दिव्यान्याहारसिद्धये  ॥ ५६.६१ ॥\nदेवस्य पूजनार्थं तु शूलभेदस्य यत्नतः  ।\nविक्रयो भविता तत्र धर्मशीलो जनो यतः  ॥ ५६.६२ ॥\nभार्याया वचनं श्रुत्वा जग्राह कुमुदानि सः  ।\nउत्तीर्णस्तु तटे यावद्दृष्ट्वा श्रीवृक्षमग्रतः  ॥ ५६.६३ ॥\nश्रीफलानि गृहीत्वा तु सुपक्वानि विशेषतः  ।\nशूलभेदं स सम्प्राप्तो ददर्श सुबहूञ्जनान्  ॥ ५६.६४ ॥\nचैत्रमासे सिते पक्षे एकादश्यां नराधिप  ।\nतस्मिन्नहनि नाश्नीयुर्बाला वृद्धास्तथा स्त्रियः  ॥ ५६.६५ ॥\nमण्डपं ददृशे तत्र कृतं देवशिलोपरि  ।\nवस्त्रैः संवेष्टितं दिव्यं स्रङ्माल्यैरुपशोभितम्  ॥ ५६.६६ ॥\nऋषयश्चागतास्तत्र ये चाश्रमनिवासिनः  ।\nसोपवासाः सनियमाः सर्वे साग्निपरिग्रहाः  ॥ ५६.६७ ॥\nदेवनद्यास्तटे रम्ये मुनिसङ्घैः समाकुले  ।\nआगच्छद्भिर्नृपश्रेष्ठ मार्गस्तत्र न लभ्यते  ॥ ५६.६८ ॥\nदृष्ट्वा जनपदं तत्र तां भार्यां शबरोऽब्रवीत् ।\nगच्छ पृच्छस्व किमपि किमद्य स्नानकारणम्  ॥ ५६.६९ ॥\nपर्वाणि यानि श्रूयन्ते किंस्वित्सूर्येन्दुसम्प्लवः  ।\nअयनं किं भवेदद्य किं वाक्षयतृतीयका  ॥ ५६.७० ॥\nततः स्वभर्तुर्वचनाच्छबरी प्रस्थिता तदा  ।\nपप्रच्छ नारीं दृष्ट्वाग्रे दत्त्वाग्रे कमले शुभे  ॥ ५६.७१ ॥\nतिथिरद्यैव का प्रोक्ता किं पर्व कथयस्व मे  ।\nकिमयं स्नाति लोकोऽयं किं वा स्नानस्य कारणम्  ॥ ५६.७२ ॥"
  },
  {
    "text": "नार्युवाच -\nअद्य चैकादशी पुण्या सर्वपापक्षयंकरी  ।\nउपोषिता सकृद्येन नाकप्राप्तिं करोति सा  ॥ ५६.७३ ॥\nतस्यास्तद्वचनं श्रुत्वा शबरी शाबराय वै  ।\nकथयामास चाव्यग्रा स्त्रीवाक्यं नृपसत्तम  ॥ ५६.७४ ॥\nअद्य त्वेकादशी पुण्या बालवृद्धैरुपोषिता  ।\nमदनैकादशी नाम सर्वपापक्षयंकरी  ॥ ५६.७५ ॥\nनियता श्रूयते तत्र राजपुत्री सुशोभना  ।\nव्रतस्था नियताहारा नाम्ना भानुमती सती  ॥ ५६.७६ ॥\nनैतया सदृशी काचित्त्रिषु लोकेषु विश्रुता  ।\nदृश्यते सा वरारोहा ह्यवतीर्णा महीतले  ॥ ५६.७७ ॥\nभार्याया वचनं श्रुत्वा शबरस्तां जगाद ह  ।\nकमलानि यथालाभं दत्त्वा भुङ्क्ष्व हि सत्वरम्  ॥ ५६.७८ ॥\nममैषा वर्तते बुद्धिर्न भोक्तव्यं मया ध्रुवम्  ।\nन मयोपार्जितं भद्रे पापबुद्ध्या शुभं क्वचित् ॥ ५६.७९ ॥"
  },
  {
    "text": "शबर्युवाच -\nन पूर्वं तु मया भुक्तं कस्मिंश्चैव तु वासरे  ।\nभुक्तशेषं मया भुक्तं यावत्कालं स्मराम्यहम्  ॥ ५६.८० ॥\nभार्याया निश्चयं ज्ञात्वा स्नानं कर्तुं जगाम ह  ।\nअर्धोत्तरीयवस्त्रेण स्नानं कृत्वा तु भक्तितः  ॥ ५६.८१ ॥\nसर्वान् देवान्नमस्कृत्य गतो देवशिलां प्रति  ।\nतस्थौ स शङ्कमानोऽपि नमस्कृत्य जनार्दनम्  ॥ ५६.८२ ॥\nयस्यास्तु कुमुदे दत्ते तया राज्ञ्यै निवेदितम्  ।\nतद्दृष्ट्वा पद्मयुगलं तां दासीं साब्रवीत्तदा  ॥ ५६.८३ ॥\nकुत्र पद्मद्वयं लब्धं कथ्यतामग्रतो मम  ।\nशीघ्रं तत्रैव गत्वा च पद्मानानय चापरान्  ॥ ५६.८४ ॥\nधान्येन वसुना वापि कमलानि समानय  ।\nभानुमत्या वचः श्रुत्वा गता सा शबरं प्रति  ॥ ५६.८५ ॥\nश्रीफलानि च पुष्पाणि बहून्यन्यानि देहि मे  ॥ ५६.८६ ॥"
  },
  {
    "text": "शबर्युवाच -\nश्रीफलानि सपुष्पाणि दास्यामि च विशेषतः  ।\nन लोभो न स्पृहा मेऽस्ति गत्वा राज्ञीं निवेदय  ॥ ५६.८७ ॥\nतया च सत्वरं गत्वा यथावृत्तं निवेदितम्  ।\nशबर्युक्तं पुरस्तस्याः सविस्तरपरं वचः  ॥ ५६.८८ ॥\nतस्यास्तु वचनं श्रुत्वा राज्ञी तत्र स्वयं गता  ।\nउवाच शबरीं प्रीत्या देहि पद्मानि मूल्यतः  ॥ ५६.८९ ॥"
  },
  {
    "text": "शबर्युवाच -\nन मूल्यं कामये देवि फलपुष्पसमुद्भवम्  ।\nश्रीफलानि च पुष्पाणि यथेष्टं मम गृह्यताम्  ॥ ५६.९० ॥\nअर्चां कुरु यथान्यायं वासुदेवे जगत्पतौ  ॥ ५६.९१ ॥"
  },
  {
    "text": "राज्ञ्युवाच -\nविना मूल्यं न गृह्णामि कमलानि तवाधुना  ।\nधान्यस्य खारिकामेकां ददामि प्रतिगृह्यताम्  ॥ ५६.९२ ॥\nदश विंशत्यथ त्रिंशच्चत्वारिंशदथापि वा  ।\nगृहाण वा खारिशतं दुर्भिक्षां बोधिमुत्तर  ॥ ५६.९३ ॥\nवसु रत्नं सुवर्णं च अन्यत्ते यदभीप्सितम्  ।\nतत्सर्वं सम्प्रदास्यामि कमलार्थे न संशयः  ॥ ५६.९४ ॥"
  },
  {
    "text": "शबर्युवाच -\nनाहारं चिन्तयाम्यद्य मुक्त्वा देवं वरानने  ।\nदेवकार्यं विना भद्रे नान्या बुद्धिः प्रवर्तते  ॥ ५६.९५ ॥"
  },
  {
    "text": "राज्ञ्युवाच -\nन त्वयान्नं परित्याज्यं सर्वमन्ने प्रतिष्ठितम्  ।\nतस्मात्सर्वप्रयत्नेन ममान्नं प्रतिगृह्यताम्  ॥ ५६.९६ ॥\nतपस्विनो महाभागा ये चारण्यनिवासिनः  ।\nगृहस्थद्वारि ते सर्वे याचन्तेऽन्नमतन्द्रिताः  ॥ ५६.९७ ॥"
  },
  {
    "text": "शबर्युवाच -\nनिषेधश्च कृतः पूर्वं सर्वं सत्ये प्रतिष्ठितम्  ।\nसत्येन तपते सूर्यः सत्येन ज्वलतेऽनलः  ॥ ५६.९८ ॥\nसत्येन तिष्ठत्युदधिर्वायुः सत्येन वाति हि  ।\nसत्येन पच्यते सस्यं गावः क्षीरं स्रवन्ति च  ॥ ५६.९९ ॥\nसत्याधारमिदं सर्वं जगत्स्थावरजङ्गमम्  ।\nतस्मात्सर्वप्रयत्नेन सत्यं सत्येन पालयेत् ॥ ५६.१०० ॥\nदेवकार्यं तु मे मुक्त्वा नान्या बुद्धिः प्रवर्तते  ।\nगृहाण राज्ञि पुष्पाणि कुरु पूजां गदाभृतः  ॥ ५६.१०१ ॥\nश्रूयते द्विजवाक्यैस्तु न दोषो विद्यते क्वचित् ।\nकुशाः शाकं पयो मत्स्या गन्धाः पुष्पाक्षता दधि  ।\nमांसं शय्यासनं धानाः प्रत्याख्येया न वारि च  ॥ ५६.१०२ ॥"
  },
  {
    "text": "राज्ञ्युवाच -\nआरामोपहृतं पुष्पमारण्यं पुष्पमेव च  ।\nक्रीतं प्रतिग्रहे लब्धं पुष्पमेवं चतुर्विधम्  ॥ ५६.१०३ ॥\nउत्तमं पुष्पमारण्यं गृहीतं स्वयमेव च  ।\nमध्यमं फलमारामे त्वधमं क्रीतमेव च  ।\nप्रतिग्रहेण यल्लब्धं निष्फलं तद्विदुर्बुधाः  ॥ ५६.१०४ ॥"
  },
  {
    "text": "पुरोहित उवाच -\nगृहाण राज्ञि पुष्पाणि कुरु पूजां गदाभृतः  ।\nउपकारः प्रकर्तव्यो व्यपदेशेन कर्हिचित् ॥ ५६.१०५ ॥"
  },
  {
    "text": "ईश्वर उवाच -\nश्रीफलानि सपद्मानि दत्तानि शबरेण तु  ।\nगृहीत्वा तानि राज्ञी सा पूजां चक्रे सुशोभनाम्  ॥ ५६.१०६ ॥\nक्षपाजागरणं चक्रे श्रुत्वा पौराणिकीं कथाम्  ।\nशबरस्तु ततो भार्यामिदं वचनमब्रवीत् ॥ ५६.१०७ ॥\nदीपार्थं गृह्यतां स्नेहो यथालाभेन सुन्दरि  ।\nकृत्वा दीपं ततस्तौ तु कृत्वा पूजां हरेः शुभाम्  ॥ ५६.१०८ ॥\nचक्रतुर्जागरं रात्रौ ध्यायन्तो धरणीधरम्  ।\nततः प्रभातसमये दृष्ट्वा स्नानोत्सुकं जनम्  ॥ ५६.१०९ ॥\nस्नाति वै शूलभेदे तु देवनद्यां तथापरे  ।\nसरस्वत्यां नराः केचिन्मार्कण्डस्य ह्रदेऽपरे  ॥ ५६.११० ॥\nचक्रतीर्थं गताश्चक्रुः स्नानं केचिद्विधानतः  ।\nशुचयस्ते जनाः सर्वे स्नात्वा देवाशिलोपरि  ॥ ५६.१११ ॥\nश्राद्धं चक्रुः प्रयत्नेन श्रद्धया पूतचेतसा  ।\nतान्दृष्ट्वा शबरो बिल्वैः पिण्डांश्चक्रे प्रयत्नतः  ॥ ५६.११२ ॥\nभानुमत्या तथा भर्तुः पिण्डनिर्वपणं कृतम्  ।\nअनिन्द्या भोजिता विप्रा दम्भवार्द्धुष्यवर्जिताः  ॥ ५६.११३ ॥\nहविष्यान्नैस्तथा दध्ना शर्करामधुसर्पिषा  ।\nपायसेन तु गव्येन कृतान्नेन विशेषतः  ॥ ५६.११४ ॥\nभोजयित्वा तथा राज्ञी ददौ दानं यथाविधि  ।\nपादुकोपानहौ छत्रं शय्यां गोवृषमेव च  ॥ ५६.११५ ॥\nविविधानि च दानानि हेमरत्नधनानि च  ।\nचक्रतीर्थे महाराज कपिलां यः प्रयच्छति  ।\nपृथ्वी तेन भवेद्दत्ता सशैलवनकानना  ॥ ५६.११६ ॥"
  },
  {
    "text": "उत्तानपाद उवाच -\nयानि यानि च दत्तानि शस्तानि जगतीपतेः  ।\nतानि सर्वाणि देवेश कथयस्व प्रसादतः  ॥ ५६.११७ ॥"
  },
  {
    "text": "ईश्वर उवाच -\nतिलप्रदः प्रजामिष्टां दीपदश्चक्षुरुत्तमम्  ।\nभूमिदः स्वर्गमाप्नोति दीर्घमायुर्हिरण्यदः  ॥ ५६.११८ ॥\nगृहदो रोगरहितो रूप्यदो रूपवान् भवेत् ।\nवासोदश्चन्द्रसालोक्यमर्कसायुज्यमश्वदः  ॥ ५६.११९ ॥\nवृषदस्तु श्रियं पुष्टां गोदाता च त्रिविष्टपम्  ।\nयानशय्याप्रदो भार्यामैश्वर्यमभयप्रदः  ॥ ५६.१२० ॥\nधान्यदः शाश्वतं सौख्यं ब्रह्मदो ब्रह्म शाश्वतम्  ।\nवार्यन्नपृथिवीवासस्तिलकाञ्चनसर्पिषाम्  ॥ ५६.१२१ ॥\nसर्वेषामेव दानानां ब्रह्मदानं विशिष्यते  ।\nयेन येन हि भावेन यद्यद्दानं प्रयच्छति  ॥ ५६.१२२ ॥\nतेन तेन स भावेन प्राप्नोति प्रतिपूजितम्  ।\nदृष्ट्वा दानानि सर्वाणि राज्ञी दत्तानि यानि च  ॥ ५६.१२३ ॥\nउवाच शबरो भार्यां यत्तच्छृणु नरेश्वर  ।\nपुराणं पठितं भद्रे ब्राह्मणैर्वेदपारगैः  ॥ ५६.१२४ ॥\nश्रुतं च तन्मया सर्वं दानधर्मफलं शुभम्  ।\nपूर्वजन्मार्जितं पापं स्नानदानव्रतादिभिः  ॥ ५६.१२५ ॥\nशरीरं दुस्त्यजं मुक्त्वा लभते गतिमुत्तमाम्  ।\nसंसारसागराद्भीतः सत्यं भद्रे वदामि ते  ॥ ५६.१२६ ॥\nअनेकानि च पापानि कृतानि बहुशो मया  ।\nघातिता जन्तवो भद्रे निर्दग्धाः पर्वताः सदा  ॥ ५६.१२७ ॥\nतेन पापेन दग्धोऽहं दारिद्र्यं न निवर्तते  ।\nतीर्थावगाहनं पूर्वं पापेन न कृतं मया  ॥ ५६.१२८ ॥\nतेनाहं दुःखितो भद्रे दारिद्र्यमनिवर्तिकम्  ।\nमातुर्गृहं प्रयाहि त्वं त्यज स्नेहं ममोपरि  ।\nनगशृङ्गं समारुह्य मोक्तुमिच्छाम्यहं तनुम्  ॥ ५६.१२९ ॥"
  },
  {
    "text": "शबर्युवाच -\nमात्रा पित्रा न मे कार्यं नापि स्वजनबान्धवैः  ।\nया गतिस्तव जीवेश सा ममापि भविष्यति  ॥ ५६.१३० ॥\nन स्त्रीणामीदृशो धर्मो विना भर्त्रा स्वजीवितम्  ।\nश्रूयन्ते बहवो दोषा धर्मशास्त्रेष्वनेकधा  ॥ ५६.१३१ ॥\nपारणं कुरु भोजेन्द्र व्रतं येन न नश्यति  ।\nयत्तेऽभिवाञ्छितं किंचिद्विष्णवे कर्तुमर्हसि  ॥ ५६.१३२ ॥\nभार्याया वचनं श्रुत्वा मुमुदे शबरस्ततः  ।\nगृहीत्वा श्रीफलं शीघ्रं होमं कृत्वा यथाविधि  ॥ ५६.१३३ ॥\nसर्वदेवान्नमस्कृत्य भुक्तोऽपि च तया सह  ।\nचैत्र्यां तु विषुवं ज्ञात्वा तस्थौ तत्र दिनत्रयम्  ॥ ५६.१३४ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे व्याधवाक्योपदेशकथनपूर्वकदानादिफलवर्णनं नाम षट्पञ्चाशत्तमोऽध्यायः ॥"
  }
]
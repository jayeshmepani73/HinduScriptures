[
  {
    "text": "अध्याय ४६"
  },
  {
    "text": "श्रीमार्कण्डेय उवाच -\nस दानवो वरं लब्ध्वा जगाम स्वपुरं प्रति  ।\nददर्श स्वपुरं राजञ्छोभितं चित्रचत्वरैः  ॥ ४६.१ ॥\nउद्यानैश्चैव विविधैः कदलीखण्डमण्डितैः  ।\nपनसैर्बकुलैश्चैवाम्रातैराम्रैश्च चम्पकैः  ॥ ४६.२ ॥\nअशोकैर्नालिकेरैश्च मातुलिङ्गैः सदाडिमैः  ।\nनानावृक्षैश्च शोभाढ्यं तडागैरुपशोभितम्  ॥ ४६.३ ॥\nदेवतायतनैर्दिव्यैर्ध्वजमालासुशोभितैः  ।\nवेदाध्ययननिर्घोषैर्मङ्गलाद्यैर्विनादितम्  ॥ ४६.४ ॥\nप्राविशद्भवने दिव्ये काञ्चने रुक्ममालिनि  ।\nअपश्यत्स सुतान् भार्याममात्यान् दासभृत्यकान्  ॥ ४६.५ ॥\nततो जयप्रदान् सर्वानितश्चेतश्च धावतः  ।\nहृच्छोभां च प्रकुर्वाणान् वै जयन्तीभिरुच्चकैः  ॥ ४६.६ ॥\nकेचित्तोरणमाबध्य केचित्पुष्पाण्यवाकिरन्  ।\nमातुलिङ्गकराश्चान्ये धावन्ति ह्यन्धकं प्रति  ॥ ४६.७ ॥\nपुरे जनाश्च दृश्यन्ते भाजनैरन्नपूरितैः  ।\nपूर्णहस्ताः प्रदृश्यन्ते तत्रैव बहवो जनाः  ॥ ४६.८ ॥\nसाक्षतैर्भाजनैस्तत्र शतसाहस्रयोषितः  ।\nमन्त्रान् पठन्ति विप्राश्च मङ्गलान्यपि योषितः  ॥ ४६.९ ॥\nअमात्याश्चैव भृत्याश्च गजांश्चाढौकयन्ति च  ।\nवर्धापयन्ति ते सर्वे ये केचित्पुरवासिनः  ॥ ४६.१० ॥\nहृष्टस्तुष्टोऽवसत्तत्र सचिवैः सह सोऽन्धकः  ।\nददर्श स जगत्सर्वं तुरङ्गांश्च पदातिकान्  ॥ ४६.११ ॥\nतथैव विविधान् कोशांस्तत्र काञ्चनपूरितान्  ।\nमहिषीर्गा वृषांश्चैवापश्यच्छत्राण्यनेकधा  ॥ ४६.१२ ॥\nस एवमन्धकस्तत्र कियन्तं कालमावसत् ।\nहृष्टस्तुष्टो वसन्मर्त्ये स सुरैर्नाभ्यभूयत  ॥ ४६.१३ ॥\nवरं लब्धं तु तं ज्ञात्वा शङ्किताः स्वर्गवासिनः  ।\nएकीभूताश्च ते सर्वे वासवं शरणं गताः  ॥ ४६.१४ ॥"
  },
  {
    "text": "शक्र उवाच -\nकथमागमनं वोऽत्र सर्वेषामपि नाकिनाम्  ।\nकस्माद्वो भयमुत्पन्नमागताः शरणं कथम्  ॥ ४६.१५ ॥\nततस्ते ह्यमराः सर्वे शक्रमेतद्वचोऽब्रुवन्  ॥ ४६.१६ ॥\nदेवा ऊचुः  ।\nसुरनाथान्धको नाम दैत्यः शम्भुवरोर्जितः  ।\nअजेयः सर्वदेवानां किं नु कार्यमतः परम्  ॥ ४६.१७ ॥\nतत्त्वं चिन्तय देवेश क उपायो विधीयताम्  ।\nइत्थं वदन्ति ते देवाः शक्राग्रे मन्त्रणोद्यताः  ॥ ४६.१८ ॥\nमन्त्रयन्ति च यावद्वै तावच्चारमुखेरितम्  ।\nज्ञात्वा तत्र स देवौघं दानवो निर्गतो गृहात् ॥ ४६.१९ ॥\nएकाकी स्यन्दनारूढ आयुर्धैबहुभिर्वृतः  ।\nदुर्गमं मेरुपृष्ठं स लीलयैव गतो नृप  ॥ ४६.२० ॥\nस्वर्णप्राकारसंयुक्तं शोभितं विविधाश्रमैः  ।\nदुर्गमं शत्रुवर्गस्य तदा पार्थिवसत्तम  ॥ ४६.२१ ॥\nप्रविवेशासुरस्तत्र लीलया स्वगृहे यथा  ।\nवृत्रहा भयमापन्नः स्वकीयं चासनं ददौ  ॥ ४६.२२ ॥\nउपविष्टोऽन्धकस्तत्र शक्रस्यैवासने शुभे  ।\nआस्थानं कलयामास सर्वतस्त्रिदशावृतम्  ॥ ४६.२३ ॥"
  },
  {
    "text": "शक्र उवाच -\nकिं तवागमनं चात्र किं कार्यं कथयस्व मे  ।\nयदस्मदीयं वित्तं हि तत्ते दास्यामि दानव  ॥ ४६.२४ ॥"
  },
  {
    "text": "अन्धक उवाच -\nनाहं वै कामये कोशं न गजांश्च सुरेश्वर  ।\nस्वकीयं दर्शयस्वाद्य स्वर्गशृङ्गारभूषितम्  ॥ ४६.२५ ॥\nऐरावतं महानागं तं चैवोच्चैःश्रवोहयम्  ।\nउर्वश्यादीनि रत्नानि मम दर्शय गोपते  ॥ ४६.२६ ॥\nपारिजातकपुष्पाणि वृक्षजातीननेकशः  ।\nवादित्राणि च सर्वाणि दर्शयस्व शचीपते  ॥ ४६.२७ ॥\nतस्य तद्वचनं श्रुत्वा शक्रश्चिन्तितवानिदम्  ।\nयोऽमुं निहन्ति पाप्मानं न तं पश्यामि कर्हिचित् ॥ ४६.२८ ॥\nनास्ति रक्षाप्रदः कश्चित्स्वर्गलोकस्य दुःखिनः  ।\nभयत्रस्तो ददावन्यद्वादित्राद्यप्सरोगणैः  ॥ ४६.२९ ॥\nरङ्गभूमावुपाविश्य कारयामास ताण्डवम्  ।\nउपविष्टाः सुराः सर्वे यममारुतकिन्नराः  ॥ ४६.३० ॥\nउर्वश्याद्या अप्सरसो गीतवादित्रयोगतः  ।\nननृतुः पुरतस्तस्य सर्वा एकैकशो नृप  ॥ ४६.३१ ॥\nन व्यश्राम्यत तच्चित्तं दृष्ट्वा चाप्सरसस्तदा  ।\nशचीं प्रति मनस्तस्य सकाममभवन्नृप  ॥ ४६.३२ ॥\nगृहीत्वा शक्रभार्यां स प्रस्थितः स्वपुरं प्रति  ।\nततः प्रववृते युद्धमन्धकस्य सुरैः सह  ॥ ४६.३३ ॥\nतेन देवगणाः सर्वे ध्वस्ताः पार्थिवसत्तम  ।\nसंग्रामे विविधैः शस्त्रैश्चक्रवज्रादिभिर्घनैः  ॥ ४६.३४ ॥\nसंतापिताः सुराः सर्वे क्षयं नीता ह्यनेकशः  ।\nसर्वेऽपि मरुतस्तेन भग्नाः संग्राममूर्धनि  ॥ ४६.३५ ॥\nयथा सिंहोगजान् सर्वान् विचित्य विचरेद्वनम्  ।\nतद्वदेकेन ते देवा जिताः सर्वे पराङ्मुखाः  ॥ ४६.३६ ॥\nबालोऽधिपो यथा ग्रामे स्वेच्छया पीडयेज्जनान्  ।\nस्वैरमाक्रम्य गृह्णाति कोशवासांसि चासकृत् ॥ ४६.३७ ॥\nगतं न पश्यत्यात्मानं प्रजासंतापनेन च  ।\nगृहीत्वा शक्रभार्यां स गतो वै दानवोत्तमः  ॥ ४६.३८ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शूलभेदमाहात्म्ये शचीहरणवर्णनं नाम षट्चत्वारिंशोऽध्यायः ॥"
  }
]
[
  {
    "text": "अध्याय १८३\nश्रीमार्कण्डेय उवाच -\nअतः परं महाराज गच्छेत्केदारसंज्ञकम्  ।\nयत्र गत्वा महाराज श्राद्धं कृत्वा पिबेज्जलम्  ।\nसम्पूज्य देवदेवेशं केदारोत्थं फलं लभेत् ॥ १८३.१ ॥"
  },
  {
    "text": "युधिष्ठिर उवाच -\nकथमत्र सुरश्रेष्ठ केदाराख्यः स्थितः स्वयम्  ।\nउत्तरे नर्मदाकूले एतद्विस्तरतो वद  ॥ १८३.२ ॥"
  },
  {
    "text": "श्रीमार्कण्डेय उवाच -\nपुरा कृतयुगस्यादौ शङ्करस्तु महेश्वरः  ।\nभृगुणाराधितः शप्तः श्रिया च भृगुकच्छके  ॥ १८३.३ ॥\nअपवित्रमिदं क्षेत्रं सर्ववेदविवर्जितम्  ।\nभविष्यति नृपश्रेष्ठ गतेत्युक्त्वा हरिप्रिया  ॥ १८३.४ ॥\nतपश्चचार विपुलं भृगुर्वर्षसहस्रकम्  ।\nवायुभक्षो निराहारश्चिरं धमनिसंततः  ॥ १८३.५ ॥\nततः प्रत्यक्षतामागाल्लिङ्गीभूतो महेश्वरः  ।\nप्रादुर्भूतस्तु सहसा भित्त्वा पातालसप्तकम्  ॥ १८३.६ ॥\nददर्शाथ भृगुर्देवमौत्पलीं केलिकामिव  ।\nस्तुतिं चक्रे स देवाय स्थाणवे त्र्यम्बकेति च  ॥ १८३.७ ॥\nएवं स्तुतः स भगवान् प्रोवाच प्रहसन्निव  ।\nपुनः पुनर्भृगुं मत्तः किंतु प्रार्थयसे मुने  ॥ १८३.८ ॥"
  },
  {
    "text": "भृगुरुवाच -\nपञ्चक्रोशमिदं क्षेत्रं पद्मया शापितं विभो  ।\nउपवित्रमिदं क्षेत्रं सर्ववेदविवर्जितम्  ।\nभविष्यतीति च प्रोच्य गता देवी विदं प्रति  ॥ १८३.९ ॥\nपुनः पवित्रतां याति यथेदं क्षेत्रमुत्तमम्  ।\nतथा कुरु महेशान प्रसन्नो यदि शङ्कर  ॥ १८३.१० ॥"
  },
  {
    "text": "ईश्वर उवाच -\nकेदाराख्यमिदं ब्रह्मंल्लिङ्गमाद्यं भविष्यति  ।\nकृत्वेदमादिलिङ्गानि भविष्यन्ति दशैव हि  ॥ १८३.११ ॥\nएकादशमदृश्यं हि क्षेत्रमध्ये भविष्यति  ।\nपावयिष्यति तत्क्षेत्रमेकादशः स्वयं विभुः  ॥ १८३.१२ ॥\nतथा वै द्वादशादित्या मत्प्रसादात्तु मूर्तितः  ।\nवसिष्यन्ति भृगुक्षेत्रे रोगदुःखनिबर्हणाः  ॥ १८३.१३ ॥\nदुर्गाः ह्यष्टादश तथा क्षेत्रपालास्तु षोडश  ।\nभृगुक्षेत्रे भविष्यन्ति वीरभद्राश्च मातरः  ॥ १८३.१४ ॥\nपवित्रीकृतमेतद्धि नित्यं क्षेत्रं भविष्यति  ।\nनाघमासे ह्युषःकाले स्नात्वा मासं जितेन्द्रियः  ॥ १८३.१५ ॥\nयः पूजयति केदारं स गच्छेच्छिवमन्दिरम्  ।\nतस्मिंस्तीर्थे नरः स्नात्वा पित्ःनुद्दिश्य भारत  ।\nश्राद्धं ददाति विधिवत्तस्य प्रीताः पितामहाः  ॥ १८३.१६ ॥\nइति ते कथितं सम्यक्केदाराख्यं सविस्तरम्  ।\nसर्वपापहरं पुण्यं सर्वदुःखप्रणाशनम्  ॥ १८३.१७ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे केदारेश्वरतीर्थमाहात्म्यवर्णनं नाम त्र्यशीत्युत्तरशततमोऽध्यायः ॥"
  }
]
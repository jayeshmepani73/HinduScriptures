[
  {
    "text": "अध्याय १११"
  },
  {
    "text": "श्रीमार्कण्डेय उवाच -\nनर्मदादक्षिणे कूले तीर्थं परमशोभनम्  ।\nस्कन्देन निर्मितं पूर्वं तपः कृत्वा सुदारुणम्  ॥ १११.१ ॥"
  },
  {
    "text": "युधिष्ठिर उवाच -\nस्कन्दस्य चरितं सर्वमाजन्म द्विजसत्तम  ।\nतीर्थस्य च विधिं पुण्यं कथयस्व यथार्थतः  ॥ १११.२ ॥"
  },
  {
    "text": "श्रीमार्कण्डेय उवाच -\nदेवदेवेन वै तप्तं तपः पूर्वं युधिष्ठिर  ।\nविज्ञप्तेन सुरैः सर्वैरुमादेवी विवाहिता  ॥ १११.३ ॥\nनास्ति सेनापतिः कश्चिद्देवानां सुरसत्तम  ।\nनीयन्ते दानवैर्घोरैः सर्वे देवाः सवासवाः  ॥ १११.४ ॥\nयथा निशा विना चन्द्रं दिवसो भास्करं विना  ।\nन शोभते मुहूर्तं वै तथा सेना विनायका  ॥ १११.५ ॥\nएवं ज्ञात्वा महादेव परया दयया विभो  ।\nसेनानीर्दीयतां कश्चित्त्रिषु लोकेषु विश्रुतः  ॥ १११.६ ॥\nएतच्छ्रुत्वा शुभं वाक्यं देवानां परमेश्वरः  ।\nकामयान उमां देवीं सस्मार मनसा स्मरम्  ॥ १११.७ ॥\nतेन मूर्छितसर्वाङ्गः कामरूपो जगद्गुरुः  ।\nकामयामास रुद्राणीं दिव्यं वर्षशतं किल  ॥ १११.८ ॥\nदेवराजस्ततो ज्ञात्वा महामैथुनगं हरम्  ।\nसंमन्त्र्य दैवतैः सार्द्धं प्रैषयज्जातवेदसम्  ॥ १११.९ ॥\nतेन गत्वा महादेवः परमानन्दसंस्थितः  ।\nसहसा तेन दृष्टोऽसौ हाहेत्युक्त्वा समुत्थितः  ॥ १११.१० ॥\nततः क्रुद्धा महादेवी शापवाचमुवाच ह  ।\nवेपमाना महाराज शृणु यत्ते वदाम्यहम्  ॥ १११.११ ॥\nअहं यस्मात्सुरैः सर्वैर्याचिता पुत्रजन्मनि  ।\nकृता रतिश्च विफला संप्रेष्य जातवेदसम्  ॥ १११.१२ ॥\nतस्मात्सर्वे पुत्रहीना भविष्यन्ति न संशयः  ।\nहरेणोक्तस्ततो वह्निरस्माकं बीजमावह  ॥ १११.१३ ॥\nयथा भवति लोकेषु तथा त्वं कर्तुमर्हसि  ।\nमम तेजस्त्वया शक्यं गृहीतुं सुरसत्तम  ।\nदेवकार्यार्थसिद्ध्यर्थं नान्यः शक्तो जगत्त्रये  ॥ १११.१४ ॥"
  },
  {
    "text": "अग्निरुवाच -\nतेजसस्तव मे देव का शक्तिर्धारणे विभो  ।\nकरोति भस्मसात्सर्वं त्रैलोक्यं सचराचरम्  ॥ १११.१५ ॥"
  },
  {
    "text": "ईश्वर उवाच -\nउदरस्थेन बीजेन यदि ते जायते रुजा  ।\nतदा क्षिपस्व तत्तेजो गङ्गातोये हुताशन  ॥ १११.१६ ॥\nएवमुक्त्वा महादेवोऽमोघं बीजमुत्तमम्  ।\nहव्यवाहमुखे सर्वं प्रक्षिप्यान्तरधीयत  ॥ १११.१७ ॥\nगते चादर्शनं देवे दह्यमानो हुताशनः  ।\nगङ्गातोये विनिक्षिप्य जगाम स्वंनिवेशनम्  ॥ १११.१८ ॥\nअसहन्ती तु तत्तेजो गङ्गापि सरितां वरा  ।\nशरस्तम्बे विनिक्षिप्य जगामाशु यथागतम्  ॥ १११.१९ ॥\nतत्र जातं तु तद्दृष्ट्वा सर्वे देवाः सवासवाः  ।\nकृत्तिकां प्रेषयामासुः स्तन्यं पाययितुं तदा  ॥ १११.२० ॥\nदृष्ट्वा ता आगताः सर्वा गङ्गागर्भे महामतेः  ।\nषण्मुखैः षण्मुखो भूत्वा पिपासुरपिबत्स्तनम्  ॥ १११.२१ ॥\nजातकर्मादिसंस्कारान्वेदोक्तान्पद्मसम्भवः  ।\nचकार सर्वान्दाजेन्द्र विधिदृष्टेन कर्मणा  ॥ १११.२२ ॥\nषण्मुखात्षण्मुखो नाम कार्त्तिकेयस्तु कृत्तिकात् ।\nकुमारश्च कुमारत्वाद्गङ्गागर्भोऽग्निजोऽपरः  ॥ १११.२३ ॥\nएवं कुमारः सम्भूतो ह्यनधीत्य स वेदवित् ।\nशास्त्राण्यनेकानि वेद चचार विपुलं तपः  ॥ १११.२४ ॥\nदेवारण्येषु सर्वेषु नदीषु च नदेषु च  ।\nपृथिव्यां यानि तीर्थानि समुद्राद्यानि भारत  ॥ १११.२५ ॥\nततः पर्याययोगेन नर्मदातटमाश्रितः  ।\nनर्मदादक्षिणे कूले चचार विपुलं तपः  ॥ १११.२६ ॥\nऋग्यजुःसामविहितं जपञ्जाप्यमहर्निशम्  ।\nध्यायमानो महादेवं शुचिर्धमनिसंततः  ॥ १११.२७ ॥\nततो वर्षसहस्रान्ते पूर्णे देवो महेश्वरः  ।\nउमया सहितः काले तदा वचनमब्रवीत् ॥ १११.२८ ॥"
  },
  {
    "text": "ईश्वर उवाच -\nअहं ते वरदस्तात गौरी माता पिता ह्यहम्  ।\nवरं वृणीष्व यच्चेष्टं त्रिषु लोकेषु दुर्लभम्  ॥ १११.२९ ॥"
  },
  {
    "text": "षण्मुख उवाच -\nयदि तुष्टो महादेव उमया सह शङ्कर  ।\nवृणोमि मातापितरौ नान्या गतिर्मतिर्मम  ॥ १११.३० ॥\nएतच्छ्रुत्वा शुभं वाक्यं पुत्रस्य वदनाच्च्युतम्  ।\nतथेत्युक्त्वा तु स्नेहेन प्रेम्णा तं परिषस्वजे  ॥ १११.३१ ॥\nततस्तं मूर्ध्न्युपाघ्राय ह्युमयोवाच शङ्करः  ॥ १११.३२ ॥"
  },
  {
    "text": "ईश्वर उवाच -\nअक्षयश्चाव्ययश्चैव सेनानीस्त्वं भविष्यसि  ॥ १११.३३ ॥\nशिखी च ते वाहनं दिव्यरूपो दत्तो मया शक्तिधरस्य संख्ये  ।\nसुरासुरादींश्च जयेति चोक्त्वा जगाम कैलासवरं महात्मा  ॥ १११.३४ ॥\nगते चादर्शनं देवे तदा स शिखिवाहनः  ।\nस्थापयित्वा महादेवं जगाम सुरसन्निधौ  ॥ १११.३५ ॥\nतदाप्रभृति तत्तीर्थं स्कन्दतीर्थमिति श्रुतम्  ।\nसर्वपापहरं पुण्यं मर्त्यानां भुवि दुर्लभम्  ॥ १११.३६ ॥\nतत्र तीर्थे तु यो राजन्भक्त्या स्नात्वार्चयेच्छिवम्  ।\nगन्धमाल्याभिषेकैश्च याज्ञिकं स लभेत्फलम्  ॥ १११.३७ ॥\nस्कन्दतीर्थे तु यः स्नात्वा पूजयेत्पितृदेवताः  ।\nतिलमिश्रेण तोयेन तस्य पुण्यफलं शृणु  ॥ १११.३८ ॥\nपिण्डदानेन चैकेन विधियुक्तेन भारत  ।\nद्वादशाब्दानि तुष्यन्ति पितरो नात्र संशयः  ॥ १११.३९ ॥\nतत्र तीर्थे तु राजेन्द्र शुभं वा यादि वाशुभम्  ।\nइह लोके परे चैव तत्सर्वं जायतेऽक्षयम्  ॥ १११.४० ॥\nतत्र तीर्थे तु यः कश्चित्प्राणत्यागं करिष्यति  ।\nशास्त्रयुक्तेन विधिना स गच्छेच्छिवमन्दिरम्  ॥ १११.४१ ॥\nकल्पमेकं वसित्वा तु देवगन्धर्वपूजितः  ।\nअत्र भारतवर्षे तु जायते विमले कुले  ॥ १११.४२ ॥\nवेदवेदाङ्गतत्त्वज्ञः सर्वव्याधिविवर्जितः  ।\nजीवेद्वर्षशतं साग्रं पुत्रपौत्रसमन्वितः  ॥ १११.४३ ॥\nइदं ते कथितं राजन्स्कन्दतीर्थस्य सम्भवम्  ।\nधन्यं यशस्यमायुष्यं सर्वदुःखघ्नमुत्तमम्  ।\nसर्वपापहरं पुण्यं देवदेवेन भाषितम्  ॥ १११.४४ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे स्कन्दतीर्थमाहात्म्यवर्णनं नामैकादशोत्तरशततमोऽध्यायः ॥"
  }
]
[
  {
    "text": "अध्याय १०२"
  },
  {
    "text": "मार्कण्डेय उवाच -\nमन्मथेशं ततो गच्छेत्सर्वदेवनमस्कृतम्  ।\nस्नानमात्रान्नरो राजन्यमलोकं न पश्यति  ॥ १०२.१ ॥\nअनपत्या या च नारी स्नायाद्वै पाण्डुनन्दन  ।\nपुत्रं सा लभते पार्थ सत्यसङ्घं दृढव्रतम्  ॥ १०२.२ ॥\nतत्र स्नात्वा नरो राजञ्छुचिः प्रयतमानसः  ।\nउपोष्य रजनीमेकां गोसहस्रफलं लभेत् ॥ १०२.३ ॥\nकामिकं तीर्थराजं तु तादृशं न भविष्यति  ।\nत्रिरात्रं कुरुते राजन्स गोलक्षफलं लभेत् ॥ १०२.४ ॥\nतत्र नृत्यं प्रकर्तव्यं तुष्यते परमेश्वरः  ।\nगीतवादित्रनिर्घोषै रात्रौ जागरणेन च  ॥ १०२.५ ॥\nएरण्ड्यां च महादेवो दृष्टो मे मन्मथेश्वरः  ।\nकिं समर्थो यमो रुष्टो भद्रो भद्राणि पश्यति  ॥ १०२.६ ॥\nकामेन स्थापितः शम्भुरेतस्मात्कामदो नृप  ।\nसोपानः स्वर्गमार्गस्य पृथिव्यां मन्मथेश्वरः  ॥ १०२.७ ॥\nविशेषश्चात्र सन्ध्यायां श्राद्धदाने च भारत  ।\nअन्नदानेन राजेन्द्र कीर्तितं फलमुत्तमम्  ॥ १०२.८ ॥\nएतत्ते सर्वमाख्यातं तव भक्त्या तु भारत  ।\nपृथिव्यां सागरान्तायां प्रख्यातो मन्मथेश्वरः  ॥ १०२.९ ॥\nगोदानं पाण्डवश्रेष्ठ त्रयोदश्यां प्रकारयेत् ।\nचैत्रे मासि सिते पक्षे तत्र गत्वा जितेन्द्रियः  ॥ १०२.१० ॥\nरात्रौ जागरणं कृत्वा देवस्याग्रे नृपोत्तम  ।\nदीपं भक्त्या घृतेनैव देवस्याग्रे निवेदयेत् ॥ १०२.११ ॥\nस्त्र्यथ वा पुरुषो वापि सममेतत्फलं स्मृतम्  ॥ १०२.१२ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे मन्मथेश्वरतीर्थमाहात्म्यवर्णनं नाम द्व्यधिकशततमोऽध्यायः ॥"
  }
]
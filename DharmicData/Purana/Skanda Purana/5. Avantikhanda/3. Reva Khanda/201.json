[
  {
    "text": "अध्याय २०१"
  },
  {
    "text": "श्रीमार्कण्डेय उवाच -\nततो गच्छेन्महीपाल देवतीर्थमनुत्तमम्  ।\nयत्र सिद्धा महाभागा देवाः सेन्द्रा युधिष्ठिर  ॥ २०१.१ ॥\nस्नानं दानं जपो होमः स्वाध्यायो देवतार्चनम्  ।\nतत्र तीर्थप्रभावेन कृतमानन्त्यमश्नुते  ॥ २०१.२ ॥\nविशेषाद्भाद्रपदे तु कृष्णपक्षे त्रयोदशीम्  ।\nप्रधानं सर्वतीर्थानां देवैरध्यासितं पुरा  ॥ २०१.३ ॥\nस्नात्वा त्रयोदशीदिने श्राद्धं कृत्वा विधानतः  ।\nदेवैः संस्थापितं देवं सम्पूज्य वृषभध्वजम्  ।\nसर्वपापविनिर्मुक्तो रुद्रलोकमवाप्नुयात् ॥ २०१.४ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे देवतीर्थमाहात्म्यवर्णनं नामैकोत्तरद्विशततमोऽध्यायः ॥"
  }
]
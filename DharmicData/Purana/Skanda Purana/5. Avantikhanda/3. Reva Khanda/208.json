[
  {
    "text": "अध्यायः २०८\nश्रीमार्कण्डेय उवाच -\nभूमिपाल ततो गच्छेत्तीर्थं परमशोभनम्  ।\nविख्यातं त्रिषु लोकेषु पित्ःणामृणमोचनम्  ॥ २०८.१ ॥\nतत्र स्नात्वा विधानेन संतर्प्य पितृदेवताः  ।\nमनुष्यश्च नृपश्रेष्ठ दानं दत्त्वानृणो भवेत् ॥ २०८.२ ॥\nइच्छन्ति पितरः सर्वे स्वार्थहेतोः सुतं यतः  ।\nपुन्नाम्नो नरकात्पुत्रोऽस्मानयं मोचयिष्यति  ॥ २०८.३ ॥\nपिण्डदानं जलं तात ऋणमुत्तममुच्यते  ।\nपित्ःणां तद्धि वै प्रोक्तमृणं दैवमतः परम्  ॥ २०८.४ ॥\nअग्निहोत्रं तथा यज्ञाः पशुबन्धास्तथेष्टयः  ।\nइति देवर्णं प्रोक्तं शृणु मानुष्यकं ततः  ॥ २०८.५ ॥\nब्राह्मणेषु च तीर्थेषु देवायतनकर्मसु  ।\nप्रतिश्रुत्य ददेत्तत्तद्व्यवहारः कृतो यथा  ॥ २०८.६ ॥\nऋणत्रयमिदं प्रोक्तं पुत्राणां धर्मनन्दन  ।\nसत्पुत्रास्ते तु राजेन्द्र स्नाता य ऋणमोचने  ॥ २०८.७ ॥\nऋणत्रयाद्विमुच्यन्ते ह्यपुत्राः पुत्रिणस्तथा  ।\nतस्मात्तीर्थवरं प्राप्य पुत्रेण नियतात्मना  ।\nपितृभ्यस्तर्पणं कार्यं पिण्डदानं विशेषतः  ॥ २०८.८ ॥\nतत्र तीर्थे हुतं दत्तं गुरवस्तोषिता यदि  ।\nमृतानां सप्त जन्मानि फलमक्षयमश्नुते  ॥ २०८.९ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे ऋणमोचनतीर्थमाहात्म्यवर्णनं नामाष्टोत्तरद्विशततमोऽध्यायः ॥"
  }
]
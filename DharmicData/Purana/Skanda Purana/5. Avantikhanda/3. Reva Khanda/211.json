[
  {
    "text": "अध्यायः २११\nश्रीमार्कण्डेय उवाच -\nआश्चर्यभूतं लोकस्य देवदेवेन यत्कृतम्  ।\nतत्ते सर्वं प्रवक्ष्यामि नर्मदातटवासिनाम्  ॥ २११.१ ॥\nद्विजान् सुकृत्पणान् देवः कुष्ठी भूत्वा ययाच ह  ।\nश्राद्धकाले तु सम्प्राप्ते रक्तगन्धानुलेपनः  ॥ २११.२ ॥\nस्रवद्बुद्बुदगात्रस्तु मक्षिकाकृमिसंवृतः  ।\nदुश्चर्मा दुर्मुखो गन्धी प्रस्खलंश्च पदे पदे  ॥ २११.३ ॥\nब्राह्मणावसथं गत्वा स्खलन्द्वारेऽब्रवीदिदम्  ।\nभोभो गृहपते त्वद्य ब्राह्मणैः सह भोजनम्  ॥ २११.४ ॥\nत्वद्गृहे कर्तुमिच्छामि ह्येभिः सह सुसंस्कृतम्  ।\nततस्तं ब्रह्माणं दृष्ट्वा यजमानसमन्विताः  ॥ २११.५ ॥\nस्रवन्तं सर्वगात्रेषु धिग्धिगित्येवमब्रुवन्  ।\nनिर्गच्छस्वाशु दुर्गन्ध गृहाच्छीघ्रं द्विजाधम  ॥ २११.६ ॥\nअभोज्यमेतत्सर्वेषां दर्शनात्तव सत्कृतम्  ।\nएवमेव तथेत्युक्त्वा देवदेवो महेश्वरः  ॥ २११.७ ॥\nजगामाकाशममलं दृश्यमानो द्विजोत्तमैः  ।\nगते चादर्शनं देवे स्नात्वाभ्युक्ष्य समन्ततः  ॥ २११.८ ॥\nभुञ्जतेऽस्म द्विजा राजन्यावत्पात्रे पृथक्पृथक् ।\nयत्रयत्र च पश्यन्ति तत्रतत्र कृमिर्बहुः  ॥ २११.९ ॥\nदृष्ट्वा विस्मयमापन्नाः सर्वे किमिति चाब्रुवन्  ।\nततः कश्चिदुवाचेदं ब्राह्मणो गुणवानजः  ॥ २११.१० ॥\nयोगीन्द्रः शङ्कया तत्र बहुविप्रसमागमे  ।\nयोऽत्र पूर्वं समायातः स योगी परमेश्वरः  ॥ २११.११ ॥\nतस्येदं क्रीडितं मन्ये भर्त्सितस्य विपाकजम्  ।\nफलं भवति नान्यस्य ह्यतिथेः शास्त्रनिश्चयात् ॥ २११.१२ ॥\nसम्पूज्य परमात्मा वै ह्यतिथिश्च विशेषतः  ।\nश्राद्धकाले तु सम्प्राप्तमतिथिं यो न पूजयेत् ॥ २११.१३ ॥\nपिशाचा राक्षसास्तस्य तद्विलुम्पन्त्यसंशयम्  ।\nरूपान्वितं विरूपं वा मलिनं मलिनाम्बरम्  ॥ २११.१४ ॥\nयोगीन्द्रं श्वपचं वापि अतिथिं न विचारयेत् ।\nतच्छ्रुत्वा वचनं तस्य यजमानपुरोगमाः  ॥ २११.१५ ॥\nब्राह्मणा द्विजमन्वेष्टुं धाविताः सर्वतोदिशम्  ।\nतावत्कथंचित्केनापि गहनं वनमाश्रितः  ॥ २११.१६ ॥\nदृष्टो दृष्ट इति प्रोक्तं तेन ते सर्व आगताः  ।\nततः पश्यन्ति तं विप्रं स्थाणुवन्निश्चलं स्थितम्  ॥ २११.१७ ॥\nक्रन्दते न चलति स्पन्दते न च पश्यति  ।\nजल्पन्ति करुणं केचित्स्तुवन्ति च तथापरे  ॥ २११.१८ ॥\nवाग्भिः सततमिष्टाभिः स्तूयमानस्त्रिलोचनः  ।\nक्षुधार्दितानां देवेश ब्राह्मणानां विशेषतः  ।\nविनष्टमन्नं सर्वेषां पुनः संकर्तुमर्हसि  ॥ २११.१९ ॥\nश्रुत्वा तु वचनं तेषां ब्राह्मणानां युधिष्ठिर  ।\nपरया कृपया देवः प्रसन्नस्तानुवाच ह  ॥ २११.२० ॥\nमया प्रसन्नेन महानुभावास्तदेव वोऽन्नं विहितं सुधेव  ।\nभुञ्जन्तु विप्राः सह बन्धुभृत्यैरर्चन्तु नित्यं मम मण्डलं च  ॥ २११.२१ ॥\nततश्चायतनं पार्थ देवदेवस्य शूलिनः  ।\nमुण्डिनामेति विख्यातं सर्वपापहरं शुभम्  ।\nकार्त्तिक्यां तु विशेषेण गयातीर्थेन तत्समम्  ॥ २११.२२ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे मुण्डितीर्थमाहात्म्यवर्णनं नामैकादशोत्तरद्विशततमोऽध्यायः ॥"
  }
]
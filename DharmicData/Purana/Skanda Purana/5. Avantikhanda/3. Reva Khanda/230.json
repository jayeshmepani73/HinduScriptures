[
  {
    "text": "सूत उवाच -\nइत्युक्त्वोपररामथ पाण्डोः पुत्राय वै मुनिः  ।\nमृकण्डतनयो धीमान्सप्तकल्पस्मरः पुरः  ॥ २३०.१ ॥\nमार्कण्डमुनिना प्रोक्तं यथा पार्थाय सत्तमाः  ।\nतथा वः कथितं सर्वं रेवामाहात्म्यमुत्तमम्  ॥ २३०.२ ॥\nइयं पुण्या सरिच्छ्रेष्ठा रेवा विश्वैकपावनी  ।\nरुद्रदेहसमुद्भूता सर्वभूताभयप्रदा  ॥ २३०.३ ॥\nओङ्कारजलधिं यावदुवाच भृगुनन्दनः  ।\nतीर्थसङ्गमभेदान्वै धर्मपुत्राय पृच्छते  ॥ २३०.४ ॥\nसमासेनैव मुनयस्तथाहं कथयामि वः  ।\nसप्तषष्टिसहस्राणि षष्टिकोट्यस्तथैव च  ॥ २३०.५ ॥\nकथं केनात्र शक्यन्ते वक्तुं वर्षशतैरपि  ।\nतथाप्यत्र मुनिश्रेष्ठाः प्रोक्तं पार्थाय वै यथा  ॥ २३०.६ ॥\nतीर्थमोंकारमारभ्य वक्ष्ये तीर्थावलिं शुभाम्  ।\nप्रोच्यमानां समासेन तां शृणुध्वं महर्षयः  ॥ २३०.७ ॥\nनत्वा सोमं महेशानं नत्वा ब्रह्माच्युतावुभौ  ।\nसरस्वतीं गणेशानं देव्यासाङ्घ्रिपञ्कजम्  ॥ २३०.८ ॥\nपूर्वाचार्यांस्तथा सर्वान्दृष्ट्वादृष्टार्थवेदिनः  ।\nप्रणम्य नर्मदां देवीं वक्ष्ये तीर्थावलिं त्विमाम्  ॥ २३०.९ ॥\nओं नमो विश्वरूपाय ओङ्कारायाखिलात्मने  ।\nयमारभ्ये प्रवक्ष्यामि रेवातीर्थावलिं द्विजाः  ॥ २३०.१० ॥\nअस्मिन्मार्कण्डगदिते रेवातीर्थक्रमे शुभे  ।\nपुराणसंहिताध्याया मार्कण्डाश्रमवर्णनम्  ॥ २३०.११ ॥\nततः प्रश्नाधिकारश्च प्रशंसा नर्मदोद्भवा  ।\nतथा पञ्चदशानां च प्रवाहानां प्रकीर्तनम्  ॥ २३०.१२ ॥\nनामनिर्वचनं तद्वत्तथा कल्पसमुद्भवाः  ।\nएकविंशतिकल्पानां तद्वन्नामानुकीर्तनम्  ॥ २३०.१३ ॥\nमार्कण्डेयानुभूतानां सप्तानां लक्षणानि च  ।\nमाहात्म्यं चैव रेवायाः शिवविष्ण्वोस्तथैव च  ॥ २३०.१४ ॥\nसंहारलक्षणं तद्वदोङ्कारस्य च सम्भवः  ।\nतथैवौंकारमाहात्म्यममरकण्टकीर्तनम्  ॥ २३०.१५ ॥\nअमरेश्वरतीर्थं च तथा दारुवनं महत् ।\nदारुकेश्वरतीर्थं च तीर्थं वै चरुकेश्वरम्  ॥ २३०.१६ ॥\nचरुकासङ्गमस्तद्व्यद्वतीपातेश्वरं तथा  ।\nपातालेश्वरतीर्थं च कोटियज्ञाह्वयं तथा  ॥ २३०.१७ ॥\nवरुणेश्वरतीर्थं च लिङ्गान्यष्टोत्तरं शतम्  ।\nसिद्धेश्वरं यमेशं च ब्रह्मेश्वरमतः परम्  ॥ २३०.१८ ॥\nसारस्वतं चाष्टरुद्रं सावित्रं सोमसंज्ञितम्  ।\nशिवखातं महातीर्थं रुद्रावर्तं द्विजोत्तमाः  ॥ २३०.१९ ॥\nब्रह्मावर्तं परं तीर्थं सूर्यावर्तमतः परम्  ।\nपिप्पलावर्ततीर्थं च पिप्पल्याश्चैव सङ्गमः  ॥ २३०.२० ॥\nअमरकण्टमाहात्म्यं कपिलासङ्गमस्तथा  ।\nविशल्यासम्भवश्चापि भृगुतुङ्गाद्रिकीर्तनम्  ॥ २३०.२१ ॥\nविशल्यासङ्गमः पुण्यः करमर्दासमागमः  ।\nकरमर्देश्वरं तीर्थं चक्रतीर्थमनुत्तमम्  ॥ २३०.२२ ॥\nसङ्गमो नीलगङ्गायाः विध्वंसस्त्रिपुरस्य च  ।\nकीर्तनं तीर्थदानानां मधुकतृतीयाव्रतम्  ॥ २३०.२३ ॥\nअप्सरेश्वरतीर्थं च देहक्षेपे विधिस्ततः  ।\nतीर्थं ज्वालेश्वरं नाम ज्वालायाः सङ्गमस्तथा  ॥ २३०.२४ ॥\nशक्रतीर्थं कुशावर्तं हंसतीर्थं तथैव च  ।\nअम्बरीषस्य तीर्थं च महाकालेश्वरं तथा  ॥ २३०.२५ ॥\nमातृकेश्वरतीर्थं च भृगुतुङ्गानुवर्णनम्  ।\nतत्र भैरवमाहात्म्यं चपलेश्वरकीर्तनम्  ॥ २३०.२६ ॥\nचण्डपाणेश्च माहात्म्यं कावेरीसङ्गमस्तथा  ।\nकुबेरेश्वरतीर्थं च वाराहीसङ्गमस्तथा  ॥ २३०.२७ ॥\nसङ्गमश्चण्डवेगायास्तीर्थं चण्डेश्वरं तथा  ।\nएरण्डीसङ्गमः पुण्य एरण्डेश्वरमुत्तमम्  ॥ २३०.२८ ॥\nपितृतीर्थं च तत्रैव ओङ्कारस्य च सम्भवम्  ।\nमाहात्म्यं पञ्चलिङ्गानामोङ्कारस्य मुनीश्वराः  ॥ २३०.२९ ॥\nकोटितीर्थस्य माहात्म्यं तीर्थं काकह्रदं तथा  ।\nजम्बुकेश्वरतीर्थं च सारस्वतमतः परम्  ॥ २३०.३० ॥\nकपिलासङ्गमस्तद्वत्तीर्थं च कपिलेश्वरम्  ।\nदैत्यसूदनतीर्थं च चक्रतीर्थं च वामनम्  ॥ २३०.३१ ॥\nतीर्थलक्षं विदुः पूर्वे कपिलायास्तु सङ्गमे  ।\nस्वर्गस्य नरकस्यापि लक्षणं मुनिभाषितम्  ॥ २३०.३२ ॥\nव्यवस्थानं शरीरस्य गोप्रदानानुवर्णनम्  ।\nअशोकवनिकातीर्थं मतङ्गाश्रमवर्णनम्  ॥ २३०.३३ ॥\nअशोकेश्वरतीर्थं च मतङ्गेश्वरमुत्तमम्  ।\nतथा मृगवनं पुण्यं तत्र तीर्थं मनोरथम्  ॥ २३०.३४ ॥\nसङ्गमोऽङ्गारगर्ताया अङ्गारेश्वरमुत्तमम्  ।\nतथा मेघवनं तीर्थं देव्या नामानुकीर्तनम्  ॥ २३०.३५ ॥\nसङ्गमश्चापि कुब्जायास्तीर्थं कुब्जेश्वरं तथा  ।\nबिल्वाम्रकं तथा तीर्थं पूर्णद्वीपमतः परम्  ॥ २३०.३६ ॥\nतथा हिरण्यगर्भायाः सङ्गमः पुण्यकीर्तनः  ।\nद्वीपेश्वरं नाम तीर्थं पुण्यं यज्ञेश्वरं तथा  ॥ २३०.३७ ॥\nमाण्डव्याश्रमतीर्थं च विशोकासङ्गमस्तथा  ।\nवागीश्वरं नाम तीर्थं पुण्यो वै वागुसङ्गमः  ॥ २३०.३८ ॥\nसहस्रावर्तकं तत्र तीर्थं सौगन्धिकं तथा  ।\nसङ्गमश्च सरस्वत्या ईशानं तीर्थमुत्तमम्  ॥ २३०.३९ ॥\nदेवतात्रयतीर्थं च शूलखातं ततः परम्  ।\nब्रह्मोदं शाङ्करं सौम्यं सारस्वतमतः परम्  ॥ २३०.४० ॥\nसहस्रयज्ञतीर्थं च कपालमोचनं तथा  ।\nआग्नेयमदितीशं च वाराहं तीर्थमुत्तमम्  ॥ २३०.४१ ॥\nतथा देवपथं तीर्थं तीर्थं यज्ञसहस्रकम्  ।\nशुक्लतीर्थं दीप्तिकेशं विष्णुतीर्थं च योधनम्  ॥ २३०.४२ ॥\nनर्मदेश्वरतीर्थं च वरुणेशं च मारुतम्  ।\nयोगेशं रोहिणीतीर्थं दारुतीर्थं च सत्तमाः  ॥ २३०.४३ ॥\nब्रह्मावर्तं च पत्त्रेशं वाह्नं सौरं च कीर्त्यते  ।\nमेघनादं दारुतीर्थं देवतीर्थं गुहाश्रयम्  ॥ २३०.४४ ॥\nनर्मदेश्वरसंज्ञं तत्कपिलातीर्थमुत्तमम्  ।\nकरञ्जेशं कुण्डलेशं पिप्पलादमतः परम्  ॥ २३०.४५ ॥\nविमलेश्वरतीर्थं च पुष्करिण्याश्च सङ्गमः  ।\nप्रशंसा शूलभेदस्य तत्रैवान्धकविक्रमः  ॥ २३०.४६ ॥\nदेवाश्वासनदानं च तथैवान्धकनिग्रहः  ।\nशूलभेदस्य चोत्पत्तिस्तथा पात्रपरीक्षणम्  ॥ २३०.४७ ॥\nप्रशंसा दानधर्मस्य ऋषिशृङ्गानुभावनम्  ।\nस्वर्गतिं दीर्घतपसो भानुमत्यास्तथेङ्गितम्  ॥ २३०.४८ ॥\nशबरस्वर्गगमनं माहात्म्यं शूलभेदजम्  ।\nकपिलेश्वरतीर्थं च मोक्षतीर्थमतः परम्  ॥ २३०.४९ ॥\nसङ्गमो मोक्षनद्याश्च तीर्थं च विमलेश्वरम्  ।\nतथैवोलूकतीर्थं च पुष्करिण्याश्च सङ्गमः  ॥ २३०.५० ॥\nआदित्येश्वरतीर्थं च तीर्थं वै सङ्गमेश्वरम्  ।\nसङ्गमो भीमकुल्यायास्तीर्थं भीमेश्वरं शुभम्  ॥ २३०.५१ ॥\nमार्कण्डेश्वरतीर्थं च तथा वै पिप्पलेश्वरम्  ।\nकरोटीश्वरतीर्थं च तीर्थमिन्द्रेश्वरं शुभम्  ॥ २३०.५२ ॥\nअगस्त्येशं कुमारेशं व्यासेश्वरमनुत्तमम्  ।\nवैद्यनाथं च केदारमानन्देश्वरसंज्ञितम्  ॥ २३०.५३ ॥\nमातृतीर्थं च मुण्डेशं चौरं कामेश्वरं तथा  ।\nसङ्गमश्चानुदुह्या वै तीर्थे भीमार्जुनाह्वये  ।\nतीर्थं धर्मेश्वरं नाम लुङ्केश्वरमतः परम्  ॥ २३०.५४ ॥\nततो धनदतीर्थं च जटेशं मङ्गलेश्वरम्  ।\nकपिलेश्वरतीर्थं च गोपारेश्वरमुत्तमम्  ॥ २३०.५५ ॥\nमणिनागेश्वरं नाम मणिनद्याश्च सङ्गमः  ।\nतिलकेश्वरतीर्थं च गौतमेशमतः परम्  ॥ २३०.५६ ॥\nतत्रैव मातृतीर्थं च मुनिनोक्तं मुनीश्वराः  ।\nशङ्खचूडं च केदारं पाराशरमतः परम्  ॥ २३०.५७ ॥\nभीमेश्वरं च चन्द्रेशमश्ववत्याश्च सङ्गमः  ।\nबह्वीश्वरं नारदेशं वैद्यनाथं कपीश्वरम्  ॥ २३०.५८ ॥\nकुम्भेश्वरं च मार्कण्डं रामेशं लक्ष्मणेश्वरम्  ।\nमेघेश्वरं मत्स्यकेशमप्सराह्रदसंज्ञकम्  ॥ २३०.५९ ॥\nदधिस्कन्दं मधुस्कन्दं नन्दिकेशं च वारुणम्  ।\nपावकेश्वरतीर्थं च तथैव कपिलेश्वरम्  ॥ २३०.६० ॥\nनारायणाह्वयं तीर्थं चक्रतीर्थमनुत्तमम्  ।\nचण्डादित्यं परं तीर्थं चण्डिकातीर्थमुत्तमम्  ॥ २३०.६१ ॥\nयमहासाह्वयं तीर्थं तथा गङ्गेश्वरं शुभम्  ।\nनन्दिकेश्वरसंज्ञं च नरनारायणाह्वयम्  ॥ २३०.६२ ॥\nनलेश्वरं च मार्कण्डं शुक्लतीर्थमतः परम्  ।\nव्यासेश्वरं परं तीर्थं तत्र सिद्धेश्वरं तथा  ॥ २३०.६३ ॥\nकोटितीर्थं प्रभातीर्थं वासुकीश्वरमुत्तमम्  ।\nसङ्गमश्च करञ्जाया मार्कण्डेश्वरमुत्तमम्  ॥ २३०.६४ ॥\nतीर्थं कोटीश्वरं नाम तथा संकर्षणाह्वयम्  ।\nकनकेशं मन्मथेशं तीर्थं चैवानसूयकम्  ॥ २३०.६५ ॥\nएरण्डीसङ्गमः पुण्यो मातृतीर्थं च शोभनम्  ।\nतीर्थं स्वर्णशलाकाख्यं तथा चैवाम्बिकेश्वरम्  ॥ २३०.६६ ॥\nकरञ्जेशं भारतेशं नागेशं मुकुटेश्वरम्  ।\nसौभाग्यसुन्दरी तीर्थं धनदेश्वरमुत्तमम्  ॥ २३०.६७ ॥\nरोहिण्यं चक्रतीर्थं च उत्तरेश्वरसंज्ञितम्  ।\nभोगेश्वरं च केदारं निष्कलङ्कमतः परम्  ॥ २३०.६८ ॥\nमार्कण्डं धौतपापं च तीर्थमाङ्गिरसेश्वरम्  ।\nकोटवीसङ्गमः पुण्यं कोटितीर्थं च तत्र वै  ॥ २३०.६९ ॥\nअयोनिजं परं तीर्थमङ्गारेश्वरमुत्तमम्  ।\nस्कान्दं च नार्मदं ब्राह्मं वाल्मीकेश्वरसंज्ञितम्  ॥ २३०.७० ॥\nकोटितीर्थं कपालेशं पाण्डुतीर्थं त्रिलोचनम्  ।\nकपिलेशं कम्बुकेशं प्रभासं कोहनेश्वरम्  ॥ २३०.७१ ॥\nइन्द्रेशं वालुकेशं च देवेशं शक्रमेव च  ।\nनागेश्वरं गौतमेशमहल्यातीर्थमुत्तमम्  ॥ २३०.७२ ॥\nरामेश्वरं मोक्षतीर्थं तथा कुशलवेश्वरौ  ।\nनर्मदेशं कपर्दीशं सागरेशमतः परम्  ॥ २३०.७३ ॥\nधौरादित्यं परं तीर्थं तीर्थं चापरयोनिजम्  ।\nपिङ्गलेश्वरतीर्थ च भृग्वीश्वरमनुत्तमम्  ॥ २३०.७४ ॥\nदशाश्वमेधिकं तीर्थं कोटितीर्थं च सत्तमाः  ।\nमार्कण्डं ब्रह्मतीर्थं च आदिवाराहमुत्तमम्  ॥ २३०.७५ ॥\nआशापूराभिधं तीर्थं कौबेरं मारुतं तथा  ।\nवरुणेशं यमेशं च रामेशं कर्कटेश्वरम्  ॥ २३०.७६ ॥\nशक्रेशं सोमतीर्थं च नन्दाह्रदमनुत्तमम्  ।\nवैष्णवं चक्रतीर्थं च रामकेशवसंज्ञितम्  ॥ २३०.७७ ॥\nतथैव रुक्मिणीतीर्थं शिवतीर्थमनुत्तमम्  ।\nजयवाराहर्तीर्थं च तीर्थमस्माहकाह्वयम्  ॥ २३०.७८ ॥\nअङ्गारेशं च सिद्धेशं तपेश्वरमतः परम्  ।\nपुनः सिद्धेश्वरं नामतीर्थं च वरुणेश्वरम्  ॥ २३०.७९ ॥\nपराशरेश्वरं पुण्यं कुसुमेशमनुत्तमम्  ।\nकुण्डलेश्वरतीर्थं च तथा कलकलेश्वरम्  ॥ २३०.८० ॥\nन्यङ्कुवाराहसंज्ञं च अङ्कोलं तीर्थमुत्तमम्  ।\nश्वेतवाराहतीर्थं च भार्गलं सौरमुत्तमम्  ॥ २३०.८१ ॥\nहुङ्कारस्वामितीर्थं च शुक्लतीर्थं च शोभनम्  ।\nसङ्गमो मधुमत्याश्च तीर्थं वै सङ्गमेश्वरम्  ॥ २३०.८२ ॥\nनर्मदेश्वरसंज्ञं च नदीत्रितयसङ्गमः  ।\nअनेकेश्वरतीर्थं च शर्भेशं मोक्षसंज्ञितम्  ॥ २३०.८३ ॥\nकावेरीसङ्गमः पुण्यस्तीर्थं गोपेश्वराह्वयम्  ।\nमार्कण्डेशं च नागेशमुदम्बर्याश्च सङ्गमः  ॥ २३०.८४ ॥\nसाम्बादित्याह्वयं तीर्थमुदम्बर्याश्च सङ्गमः  ।\nसिद्धेश्वरं च मार्कण्डं तथा सिद्धेश्वरीकृतम्  ॥ २३०.८५ ॥\nगोपेशं कपिलेशं च वैद्यनाथमनुत्तमम्  ।\nपिङ्गलेश्वरतीर्थं च सैन्धवायतनं महत् ॥ २३०.८६ ॥\nभूतीश्वराह्वयं तीर्थं गङ्गावाहमतः परम्  ।\nगौतमेश्वरतीर्थं च दशाश्वमेधिकं तथा  ॥ २३०.८७ ॥\nभृगुतीर्थं तथा पुण्यं ख्याता सौभाग्यसुन्दरी  ।\nवृषखातं च तत्रैव केदारं धूतपातकम्  ॥ २३०.८८ ॥\nतीर्थं धूतेश्वरीसङ्गमेरण्डीसंज्ञकं तथा  ।\nतीर्थं च कनकेश्वर्या ज्वालेश्वरं ततः परम्  ॥ २३०.८९ ॥\nशालग्रामाह्वयं तीर्थं सोमनाथमनुत्तमम्  ।\nतथैवोदीर्णवाराहं तीर्थं चन्द्रप्रभासकम्  ॥ २३०.९० ॥\nद्वादशादित्यतीर्थं च तथा सिद्धेश्वराभिधम्  ।\nकपिलेश्वरतीर्थं च तथा त्रैविक्रमं शुभम्  ॥ २३०.९१ ॥\nविश्वरूपाह्वयं तीर्थं नारायणकृतं तथा  ।\nमूलश्रीपतितीर्थं च चौलश्रीपतिसंज्ञकम्  ॥ २३०.९२ ॥\nदेवतीर्थं हंसतीर्थ प्रभासं तीर्थमुत्तमम्  ।\nमूलस्थानं च कण्ठेशमट्टहासमतः परम्  ॥ २३०.९३ ॥\nभूर्भुवेश्वरतीर्थं च ख्याता शूलेश्वरी तथा  ।\nसारस्वतं दारुकेशमश्विनोस्तीर्थमुत्तमम्  ॥ २३०.९४ ॥\nसावित्रीतीर्थमतुलं वालखिल्येश्वरं तथा  ।\nनर्मदेशं मातृतीर्थं देवतीर्थमनुत्तमम्  ॥ २३०.९५ ॥\nमच्छकेश्वरतीर्थं च शिखितीर्थं च शोभनम्  ।\nकोटितीर्थं मुनिश्रेष्ठास्तत्र कोटीश्वरी मृडा  ॥ २३०.९६ ॥\nतीर्थं पैतामहं नाम माण्डव्ये श्वरसंज्ञितम्  ।\nतत्र नारायणेशं च अक्रूरेशमतः परम्  ॥ २३०.९७ ॥\nदेवखातं सिद्धरुद्रं वैद्यनाथमनुत्तमम्  ।\nतथैव मातृतीर्थं च उत्तरेशमतः परम्  ॥ २३०.९८ ॥\nतथैव नर्मदेशां च मातृतीर्थं तथा पुनः  ।\nतथा च कुररीतीर्थं ढौण्ढेशं दशकन्यकम्  ॥ २३०.९९ ॥\nसुवर्णबिन्दुतीर्थं च ऋणपापप्रमोचनम्  ।\nभारभूतेश्वरं तीर्थं तथा मुण्डीश्वरं विदुः  ॥ २३०.१०० ॥\nएकशालं डिण्डिपाणिं तीर्थं चाप्सरसं परम्  ।\nमुन्यालयं च मार्कण्डं गणितादेवताह्वयम्  ॥ २३०.१०१ ॥\nआमलेश्वरतीर्थं च तीर्थं कन्थेश्वरं तथा  ।\nआषाढीतीर्थमित्याहुः शृङ्गीतीर्थं तथैव च  ॥ २३०.१०२ ॥\nबकेश्वरतीर्थं च कपालेशं तथैव च  ।\nमार्कण्डं कपिलेशं च एरण्डीसङ्गमस्तथा  ॥ २३०.१०३ ॥\nएरण्डीदेवतातीर्थं रामतीर्थमतःपरम्  ।\nजमदग्नेः परं तीर्थं रेवासागरसङ्गमः  ॥ २३०.१०४ ॥\nलोटनेश्वरतीर्थ तल्लुङ्केशनामकं तथा  ।\nवृषरखातं तत्र कुण्डं तथैव ऋषिसत्तमाः  ॥ २३०.१०५ ॥\nतथा हंसेश्वरंनाम तिलादं वासवेश्वरम्  ।\nतथा कोटीश्वरं तीर्थमलिकातीर्थमुत्तमम्  ।\nविमलेश्वरतीर्थं च रेवासागरसङ्गमे  ॥ २३०.१०६ ॥\nएवं तीर्थावलिः पुण्या मया प्रोक्ता महर्षयः  ।\nतीर्थसुक्तावलिः पुण्या ग्रथिता तटरज्जुना  ॥ २३०.१०७ ॥\nनर्मदानीरनिर्णिक्ता मार्कण्डेयविनिर्मिता  ।\nमण्डनायेह साधूनां सर्वलोकहिताय च  ॥ २३०.१०८ ॥\nदरितध्वान्तशमनीधार्या धर्मार्थिभिः सदा  ।\nअहोरात्रकृतं पापं सकृज्जप्त्वाशु नाशयेत् ॥ २३०.१०९ ॥\nत्रिकालं जप्त्वा मासोत्थं शिवाग्रे च त्रिमासिकम्  ।\nमासं जप्त्वाथ वर्षोत्थं वर्षं जप्त्वा शताब्दिकम्  ॥ २३०.११० ॥\nश्राद्धकाले च विप्राणां भुञ्जतां पुरतः स्थितः  ।\nपठंस्तीर्थावलिं पुण्यां गयाश्राद्धप्रदो भवेत् ॥ २३०.१११ ॥\nपूजाकाले च देवानां श्रद्धया पुरतः पठन्  ।\nप्रीणयेत्सर्वदेवांश्च पुनाति सकलं कुलम्  ॥ २३०.११२ ॥\nएवं तीर्थावलिः पुण्या रेवातीरद्वयाश्रिता  ।\nमया प्रोक्ता मुनिश्रेष्ठास्तथैवशृणुतानघाः  ॥ २३०.११३ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे तीर्थावलिकथनं त्रिंशदधिकद्विशततमोऽध्यायः ॥"
  }
]
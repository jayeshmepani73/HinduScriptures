[
  {
    "text": "अध्याय १३\nश्रीमार्कण्डेय उवाच -\nएवं भगवती पुण्या स्तुता सा मुनिपुंगवैः  ।\nचिन्तयामास सर्वेषां दास्यामि वरमुत्तमम्  ॥ १३.१ ॥\nततः प्रसुप्तांस्ताञ्ज्ञात्वा रात्रौ देवी जगाम ह  ।\nएकैकस्य ऋषेः स्वप्ने दर्शनं चारुहासिनी  ॥ १३.२ ॥\nततोऽर्धरात्रे सम्प्राप्त उत्थिता जलमध्यतः  ।\nविमलाम्बरसंवीता दिव्यमालाविभूषिता  ॥ १३.३ ॥\nघृतातपत्रा सुश्रोणी पद्मरागविभूषिता  ।\nजगाद मा भैरिति तानेकैकं तु पृथक्पृथक् ॥ १३.४ ॥\nवसध्वं मम पार्श्वे तु भयं त्यक्त्वा क्षुधादिजम्  ॥ १३.५ ॥\nएवमुक्त्वा तदा देवी स्वप्नान्ते तान्महामुनीन्  ।\nजगामादर्शनं पश्चात्प्रविश्य जलमात्मिकम्  ॥ १३.६ ॥\nततः प्रभाते मुनयो मिथ ऊचुर्मुदन्विताः  ।\nतथा दृष्टा मया दृष्टा स्वप्ने देवी सुदर्शना  ॥ १३.७ ॥\nअभयं दत्तमस्माकं सिद्धिश्चाप्यचिरेण तु  ।\nप्रशस्तं दर्शनं तस्या नर्मदाया न संशयः  ॥ १३.८ ॥\nअथान्यदिवसे राजन्मत्स्यानां रूपमुत्तमम्  ।\nपश्यन्ति सपरीवाराः स्वकीयाश्रमसन्निधौ  ॥ १३.९ ॥\nतान्दृष्ट्वा विस्मयाविष्टा मत्स्यांस्तत्र महर्षयः  ।\nपूजयामासुरव्यग्रा हव्यकव्येन देवताः  ॥ १३.१० ॥\nतान्मत्स्यसङ्घान्सम्प्राप्य महादेव्याः प्रसादतः  ।\nसपुत्रदारभृत्यास्ते वर्तयन्ति पृथक्पृथक् ॥ १३.११ ॥\nदिने दिने तथाप्येवमाश्रमेषु द्विजातयः  ।\nमत्स्यानां सञ्चयं दृष्ट्वा विस्मिताश्चाभवंस्तदा  ॥ १३.१२ ॥\nमृतांस्तांस्तु सुपुष्टाङ्गान् पाठीनांश्च विशेषतः  ।\nद्वारे द्वारे चाश्रमाणां तापसानां युधिष्ठिर  ॥ १३.१३ ॥\nहृष्टपुष्टास्तदा सर्वे नर्मदातीरवासिनः  ।\nऋषयस्ते भयं सर्वे तत्यजुः क्षुत्तृषोद्भवम्  ॥ १३.१४ ॥\nते जपन्तस्तपन्तश्च तिष्ठन्ति भरतर्षभ  ।\nअर्चयन्ति पित्ःन्देवान्नर्मदातटमाश्रिताः  ॥ १३.१५ ॥\nतैर्जपद्भिस्तपद्भिश्च सततं द्विजसत्तमैः  ।\nभ्राजते सा सरिच्छ्रेष्ठा ताराभिर्द्यौर्ग्रहैरिव  ॥ १३.१६ ॥\nतत्र तैर्बहुलैः शुभ्रैर्ब्राह्मणैर्वेदपरागैः  ।\nनर्मदा धर्मदा पूर्वं संविभक्ता यथाक्रमम्  ॥ १३.१७ ॥\nऋषिभिर्दशकोटिभिर्नर्मदातीरवासिभिः  ।\nविभक्तेयं विभक्ताङ्गी नर्मदा शर्मदा नृणाम्  ॥ १३.१८ ॥\nयज्ञोपवीतैश्च शुभैरक्षसूत्रैश्च भारत  ।\nकूलद्वये महापुण्या नर्मदोदधिगामिनी  ॥ १३.१९ ॥\nपृथगायतनैः शुभ्रैर्लिङ्गैर्वालुकमृन्मयैः  ।\nभ्राजते या सरिच्छ्रेष्ठा नक्षत्रैरिव शर्वरी  ॥ १३.२० ॥\nएवं त ऋषयः सर्वे तर्पयन्तः सुरान्पित्ःन्  ।\nन्यवसन्नर्मदातीरे यावदाभूतसम्प्लवम्  ॥ १३.२१ ॥\nकिंचिद्गते ततस्तस्मिन्घोरे वर्षशताधिके  ।\nअर्धरात्रे तदा कन्या जलादुत्तीर्य भारत  ॥ १३.२२ ॥\nविद्युत्पुंजसमाभासा व्यालयज्ञोपवीतिनी  ।\nत्रिशूलाग्रकरा सौम्या तानुवाच ऋषींस्तदा  ॥ १३.२३ ॥\nआगच्छध्वं मुनिगणा विशध्वं मामयोनिजाम्  ।\nसमेताः पुत्रदारैश्च ततः सिद्धिमवाप्स्यथ  ॥ १३.२४ ॥\nयस्य यस्य हि या वाञ्छा तस्य तां तां ददाम्यहम्  ।\nविष्णुं ब्रह्माणमीशानमन्यं वा सुरमुत्तमम्  ॥ १३.२५ ॥\nतत्र सर्वान्नयिष्यामि प्रसन्ना वरदा ह्यहम्  ।\nप्राणायामपरा भूत्वा मां विशध्वं समाहिताः  ॥ १३.२६ ॥\nसह पुत्रैश्च दारैश्च त्यक्त्वाश्रमपदानि च  ।\nकालक्षेपो न कर्तव्यः प्रलयोऽयमुपस्थितः  ॥ १३.२७ ॥\nसंहारः सर्वभूतानां कल्पदाहः सुदारुणः  ।\nएकाहमभवं पूर्वं महाघोरे जनक्षये  ॥ १३.२८ ॥\nशेषा नद्यः समुद्राश्च सर्व एव क्षयंगताः  ।\nवरदानान्महेशस्य तेनाहं न क्षयं गता  ॥ १३.२९ ॥\nअमृतः शाश्वतो देवः स्थाणुरीशः सनातनः  ।\nस पूजितः प्रार्थितो वा किं न दद्याद्द्विजोत्तमाः  ॥ १३.३० ॥\nएवमुक्त्वा ऋषीव्रेवा प्रविवेश जलं ततः  ।\nकरात्तशूला सा देवी व्यालयज्ञोपवीतिनी  ॥ १३.३१ ॥\nततस्ते तद्वचः श्रुत्वा विस्मयापन्नमानसाः  ।\nअभिवन्द्य च मां सर्वे क्षामयन्तः पुनः पुनः  ॥ १३.३२ ॥\nक्षम्यतां नो यदुक्तं हि वसतां तव संश्रये  ।\nगृहांस्त्यक्त्वा महाभागाः सशिष्याः सहबान्धवाः  ॥ १३.३३ ॥\nजप्त्वा चैकाक्षरं ब्रह्म हृदि ध्यात्वा महेश्वरम्  ।\nस्नात्वा च मन्त्रपूताभिरथ चाद्भिर्जितव्रताः  ॥ १३.३४ ॥\nविविशुर्नर्मदातोयं सपक्षा इव पर्वताः  ।\nद्योतयन्तो दिशः सर्वाः कुशहस्ताः सहाग्रयः  ॥ १३.३५ ॥\nगतेषु तेषु राजेन्द्र अहमेकः स्थितस्तदा  ।\nअमरेशं समासाद्य पूजयन्नर्मदां नदीम्  ॥ १३.३६ ॥\nअनुभूताः सप्तकल्पा मायूराद्या मया नृप  ।\nप्रसादाद्वेधसः सर्वे रेवया सह भारत  ॥ १३.३७ ॥\nजन्मतोऽद्य दिनं यावन्न जानेऽस्याः पुरास्थितिम्  ॥ १३.३८ ॥\nइयं हि शांकरी शक्तिः कला शम्भोरिलाह्वया  ।\nनर्मदा दुरितध्वंसकारिणी भवतारिणी  ॥ १३.३९ ॥\nयदाहमपि नाभूवं पुराकल्पेषु पाण्डव  ।\nचतुर्दशसु कल्पेषु तेष्वियं सुखसंस्थिता  ॥ १३.४० ॥\nचतुर्दश पुरा कल्पा न मृता येषु नर्मदा  ।\nतानहं सम्प्रवक्ष्यामि देवी प्राह यथा मम  ॥ १३.४१ ॥\nकापिलं प्रथमं विद्धि प्राजापत्यं द्वितीयकम्  ।\nब्राह्मं सौम्यं च सावित्रं बार्हस्पत्यं प्रभासकम्  ॥ १३.४२ ॥\nमाहेन्द्रमग्निकल्पं च जयन्तं मारुतं तथा  ।\nवैष्णवं बहुरूपं च ज्यौतिषं च चतुर्दशम्  ॥ १३.४३ ॥\nएते कल्पा मया ख्याता न मृता येषु नर्मदा  ।\nमायूरं पञ्चदशमं कौर्मं चैवात्र षोडशम्  ॥ १३.४४ ॥\nबकं मात्स्यं च पाद्मं च वटकल्पं च भारत  ।\nएकविंशतिमं चैतं वाराहं सांप्रतीनकम्  ॥ १३.४५ ॥\nइमे सप्त मया साकं रेवया परिशीलिताः  ।\nएकविंशतिकल्पास्तु नर्मदायाः शिवाङ्गतः  ॥ १३.४६ ॥\nसंजाताया नृपश्रेष्ठ मया दृष्टा ह्यनेकशः  ।\nकथिता नृपतिश्रेष्ठ भूयः किं कथयामि ते  ॥ १३.४७ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्य एकविंशतिकल्पकथानकवर्णनं नाम त्रयोदशोऽध्यायः ॥"
  }
]
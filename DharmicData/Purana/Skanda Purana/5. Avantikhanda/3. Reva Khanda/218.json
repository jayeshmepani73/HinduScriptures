[
  {
    "text": "श्रीमार्कण्डेय उवाच -\nततो गच्छेद्धराधीश तीर्थं परमशोभनम्  ।\nजमदग्निरिति ख्यातं यत्र सिद्धो जनार्दनः  ॥ २१८.१ ॥"
  },
  {
    "text": "युधिष्ठिर उवाच -\nकथं सिद्धो द्विजश्रेष्ठ वासुदेवो जगद्गुरुः  ।\nमानुषं रूपमास्थाय लोकानां हितकाम्यया  ॥ २१८.२ ॥\nएतत्सर्वं यथान्यायं देवदेवस्य चक्रिणः  ।\nचरितं श्रोतुमिच्छामि कथ्यमानं त्वयानघ  ॥ २१८.३ ॥"
  },
  {
    "text": "श्रीमार्कण्डेय उवाच -\nआसीत्पूर्वं महाराज हैहयाधिपतिर्महान्  ।\nकार्तवीर्य इति ख्यातो राजा बाहुसहस्रवान्  ॥ २१८.४ ॥\nहस्त्यश्वरथसम्पन्नः सर्वशस्त्रभृतां वरः  ।\nवेदविद्याव्रतस्नातः सर्वभूताभयप्रदः  ॥ २१८.५ ॥\nमाहिष्मत्याः पतिः श्रीमान्राजा ह्यक्षौहिणीपतिः  ।\nस कदाचिन्मृगान्हन्तुं निर्जगाम महाबलः  ॥ २१८.६ ॥\nबहुभिर्दिवसैः प्राप्तो भृगुकच्छमनुत्तमम्  ।\nजमदग्निर्महातेजा यत्र तिष्ठति तापसः  ॥ २१८.७ ॥\nरेणुकासहितः श्रीमान्सर्वभूताभयप्रदः  ।\nतस्य पुत्रोऽभवद्रामः साक्षान्नारायणः प्रभुः  ॥ २१८.८ ॥\nसर्वक्षत्रगुणैर्युक्तो ब्रह्मविद्ब्राह्मणोत्तमः  ।\nतोषयन्परया भक्त्या पितरौ परमार्थवत् ॥ २१८.९ ॥\nतं तदा चार्जुनं दृष्ट्वा जमदग्निः प्रतापवान्  ।\nचरन्तं मृगयां गत्वा ह्यातिथ्येन न्यमन्त्रयत् ॥ २१८.१० ॥\nतथेति चोक्त्वा स नृपः सभृत्यबलवाहनः  ।\nजगाम चाश्रमं पुण्यमृषेस्तस्य महात्मनः  ॥ २१८.११ ॥\nतत्क्षणादेव सम्पन्नं श्रिया परमया वृतम्  ।\nविस्मयं परमं तत्र दृष्ट्वा राजा जगाम ह  ॥ २१८.१२ ॥\nगतमात्रस्तु सिद्धेन परमान्नेन भोजितः  ।\nसभृत्यबलवान्राजा ब्राह्मणेन यदृच्छया  ।\nकिमेतदिति पप्रच्छ कारणं शक्तिमेव च  ॥ २१८.१३ ॥\nकामधेनोः प्रभावं तं ज्ञात्वा प्राह ततो द्विजम्  ।\nदक्षिणां देहि मे विप्र कल्मषां धेनुमुत्तमाम्  ॥ २१८.१४ ॥\nशतं शतसहस्राणामयुतं नियुतं परम्  ।\nभूषितानां च धेनूनां ददामि तव चार्बुदम्  ॥ २१८.१५ ॥"
  },
  {
    "text": "जमदग्निरुवाच -\nअयुतैः प्रयुतैर्नाहं शतकोटिभिरुत्तमाम्  ।\nकामधेनुमिमां तात न दद्मि प्रतिगम्यताम्  ॥ २१८.१६ ॥\nएवमुक्तः स राजेन्द्रस्तेन विप्रेण भारत  ।\nक्रोधसंरक्तनयन इदं वचनमब्रवीत् ॥ २१८.१७ ॥\nयस्येदृशः कामचारो मय्यपि द्विजपांसन  ।\nअहं ते पश्यतस्तस्मान्नयामि सुरभिं गृहात् ॥ २१८.१८ ॥"
  },
  {
    "text": "द्विज उवाच -\nकः क्रीडति सरोषेण निर्भयो हि महाहिना  ।\nमृत्युदृष्टोतरेणापि मम धेनुं नयेत यः  ॥ २१८.१९ ॥\nएवमुक्त्वा महादण्डं ब्रह्मदण्डमिवापरम्  ।\nगृहीत्वा परमक्रुद्धो जमदग्निरुवाच ह  ॥ २१८.२० ॥\nयस्यास्ति शक्तिस्तेजो वा क्षत्रियस्य कुलाधमः  ।\nधेनुं नयतु मे सद्यः क्षीणायुः सपरिच्छदः  ॥ २१८.२१ ॥\nएतच्छ्रुत्वा वचः क्रूरं हैहयः शतशो वृतः  ।\nधावमानः क्षितितले ब्रह्मदण्डहतोऽपतत् ॥ २१८.२२ ॥\nहुंकृतेन ततो धेन्वाः खड्गपाशासिपाणयः  ।\nनिर्गच्छन्तः प्रदृश्यन्ते कल्मषायाः सहस्रशः  ॥ २१८.२३ ॥\nनासापुटाग्राद्रोमाग्रात्किराता मागधा गुदात् ।\nरन्ध्रान्तरेषु चोत्पन्नाः शतशोऽथ सहस्रशः  ॥ २१८.२४ ॥\nएवमन्योऽन्यमाहत्य हैहयष्टङ्कणान्दहन्  ।\nविनाशं सह विप्रेण गता ह्यर्जुनतेजसा  ॥ २१८.२५ ॥\nकार्तवीर्यो जयं लब्ध्वा संख्ये हत्वा द्विजोत्तमम्  ।\nजगाम स्वां पुरीं हृष्टः कृतान्तवशमोहितः  ॥ २१८.२६ ॥\nततस्त्वरान्वितः प्राप्तः पश्चाद्रामो गते रिपौ  ।\nआक्रन्दमानां जननीं ददर्श पितुरन्तिके  ॥ २१८.२७ ॥"
  },
  {
    "text": "राम उवाच -\nकेनेदमात्मनाशाय ह्यज्ञानात्साहसं कृतम्  ।\nमम तातं जिघांसुर्यो द्रष्टुं मृत्युमिहेच्छति  ॥ २१८.२८ ॥\nततः सा रामवाक्येन गतसत्त्वेव विह्वला  ।\nउदरं करयुग्मेन ताडयन्ती ह्युवाच तम्  ॥ २१८.२९ ॥\nअर्जुनेन नृशंसेन क्षत्रियैरपरैः सह  ।\nइहागत्य पिता तेन निहतो बाहुशालिना  ॥ २१८.३० ॥\nतं पश्य निहतं तातं गतासुं गतचेतसम्  ।\nसंस्कृत्य विधिवत्पुत्र तर्पयस्व यथातथम्  ॥ २१८.३१ ॥\nएतच्छ्रुत्वा स वचनं जननीमभिवाद्य ताम्  ।\nप्रतिज्ञामकरोद्यां तां शृणुष्व च नराधिप  ॥ २१८.३२ ॥\nत्रिःसप्तकृत्वः पृथिवीं निःक्षत्रियकुलान्वयाम्  ।\nस्नात्वा च तेषामसृजा तर्पयिष्यामि ते पतिम्  ॥ २१८.३३ ॥\nतस्यापि परशुना बाहून् कार्तवीर्यस्य दुर्मतेः  ।\nछित्त्वा पास्यामि रुधिरमिति सत्यं शृणुष्व मे  ॥ २१८.३४ ॥\nएवं प्रतिज्ञां कृत्वासौ जामदग्न्यः प्रतापवान्  ।\nक्रोधेन महताविष्टः संस्कृत्य पितरं ततः  ॥ २१८.३५ ॥\nमाहिष्मतीं पुरीं रामो जगाम क्रोधमूर्छितः  ।\nछित्त्वा बाहुवनं तस्य हत्वा तं क्षत्रियाधमम्  ॥ २१८.३६ ॥\nजगाम क्षत्रियान्ताय पृथिवीमवलोकयन्  ।\nसप्तद्वीपार्णवयुतां सशैलवनकाननाम्  ॥ २१८.३७ ॥\nपूर्वतः पश्चिमामाशां दक्षिणोत्तरतः कुरून्  ।\nसमन्तपञ्चके पञ्च चकार रुधिरह्रदान्  ॥ २१८.३८ ॥\nस तेषु रुधिराम्भस्तु ह्रदेषु क्रोधमूर्छितः  ।\nपितॄन् संतर्पयामास रुधिरेणेति नः श्रुतम्  ॥ २१८.३९ ॥\nअथर्चीकादय उपेत्य पितरो ब्राह्मणर्षभम्  ।\nतं क्षमस्वेति जगदुस्ततः स विरराम ह  ॥ २१८.४० ॥\nतेषां समीपे यो देशो ह्रदानां रुधिराम्भसाम्  ।\nसमं तपं चक्रमिति पुण्यं तत्परिकीर्तितम्  ॥ २१८.४१ ॥\nनिवर्त्य कर्मणस्तस्मात्पित्ःन् प्रोवाच पाण्डव  ।\nरामः परमधर्मात्मा यदिदं रुधिरं मया  ॥ २१८.४२ ॥\nक्षिप्तं पञ्चसु तीर्थेषु तद्भूयात्तीर्थमुत्तमम्  ।\nतथेत्युक्त्वा तु ते सर्वे पितरोऽदृश्यतां गताः  ॥ २१८.४३ ॥\nएवं रामस्य संसर्गो देवमार्गे युधिष्ठिर  ।\nसर्वपापक्षयकरो दर्शनात्स्पर्शनान्नृणाम्  ॥ २१८.४४ ॥\nरेणुकाप्रत्ययार्थाय अद्यापि पितृदेवताः  ।\nदृश्यन्ते देवमार्गस्थाः सर्वपापक्षयंकराः  ॥ २१८.४५ ॥\nतत्र तीर्थे तु राजेन्द्र नर्मदोदधिसङ्गमे  ।\nस्थानं कृत्वा विधानेन मुच्यन्ते पातकैर्नराः  ॥ २१८.४६ ॥\nकुशाग्रेणापि कौन्तेय न स्पृष्टव्यो महोदधिः  ।\nअनेन तत्र मन्त्रेण स्नातव्यं नृपसत्तम  ॥ २१८.४७ ॥\nनमस्ते विष्णुरूपाय नमस्तुभ्यमपां पते  ।\nसान्निध्यं कुरु देवेश सागरे लवणाम्भसि  ।\nइति स्पर्शनमन्त्रः  ॥ २१८.४८ ॥\nअग्निश्च तेजो मृडया च देहे रेतोऽथ विष्णुरमृतस्य नाभिः  ।\nएतद्ब्रुवन् पाण्डव सत्यवाक्यं ततोऽवगाहेत पतिं नदीनाम्  ॥ २१८.४९ ॥\nपञ्चरत्नसमायुक्तं फलपुष्पाक्षतैर्युतम्  ।\nमन्त्रेणानेन राजेन्द्र दद्यादर्घं महोदधेः  ॥ २१८.५० ॥\nसर्वरत्ननिधानस्त्वं सर्वरत्नाकराकरः  ।\nसर्वामरप्रधानेश गृहाणार्घं नमोऽस्तु ते  ।\nइत्यर्घमन्त्रः  ॥ २१८.५१ ॥\nआ जन्मजनितात्पापान्मामुद्धर महोदधे  ।\nयाह्यर्चितो रत्ननिधे पर्वतान् पार्वणोत्तम  ।\nइति विसर्जनमन्त्रः  ॥ २१८.५२ ॥\nकोऽपरः सागराद्देवात्स्वर्गद्वारविपाटन  ।\nतत्र सागरपर्यन्तं महातीर्थमनुत्तमम्  ॥ २१८.५३ ॥\nजामदग्न्येन रामेण तत्र देवः प्रतिष्ठितः  ।\nयत्र देवाः सगन्धर्वा मुनयः सिद्धचारणाः  ॥ २१८.५४ ॥\nउपासते विरूपाक्षं जमदग्निमनुत्तमम्  ।\nरेणुकां चैव ये देवीं पश्यन्ति भुवि मानवाः  ॥ २१८.५५ ॥\nप्रियवासे शिवे लोके वसन्ति कालमीप्सितम्  ।\nतत्र स्नात्वा नरो राजंस्तर्पयन्पितृदेवताः  ॥ २१८.५६ ॥\nतारयेन्नरकाद्घोरात्कुलानां शतमुत्तरम्  ।\nस्नात्वा दत्त्वात्र सहिताः श्रुत्वा वै भक्तिपूर्वकम्  ॥ २१८.५७ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे जामदग्न्यतीर्थमाहात्म्यवर्णनं नामाष्टादशाधिकद्विशततमोऽध्यायः ॥"
  }
]
[
  {
    "text": "अध्याय ८९"
  },
  {
    "text": "श्रीमार्कण्डेय उवाच -\nततो गच्छेत्तु राजेन्द्र पूतिकेश्वरमुत्तमम्  ।\nनर्मदादक्षिणे कूले सर्वपापक्षयंकरम्  ॥ ८९.१ ॥\nस्थापितं जाम्बुवन्तेन लोकानां तु हितार्थिना  ।\nराजा प्रसेनजिन्नाम तस्यां वक्षस्थलान्मणौ  ॥ ८९.२ ॥\nसमुत्क्षिप्ते तु तेनैव सपूतिरभवद्व्रणः  ।\nतत्र तीर्थे तपस्तप्त्वा निर्व्रणः समजायत  ॥ ८९.३ ॥\nतेन तत्स्थापितं लिङ्गं पूतिकेश्वरमुत्तमम्  ।\nयस्तत्र मनुजो भक्त्या स्नायाद्भरतसत्तम  ॥ ८९.४ ॥\nसर्वान्कामानवाप्नोति सम्पूज्य परमेश्वरम्  ।\nकृष्णाष्टम्यां चतुर्दश्यां सर्वकालं नराधिप  ।\nयेऽर्चयन्ति सदा देवं ते न यान्ति यमालयम्  ॥ ८९.५ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे पूतिकेश्वरतीर्थमाहात्म्यवर्णनं नामैकोननवतितमोऽध्यायः ॥"
  }
]
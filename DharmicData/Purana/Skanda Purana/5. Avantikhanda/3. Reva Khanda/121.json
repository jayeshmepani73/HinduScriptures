[
  {
    "text": "अध्याय १२१"
  },
  {
    "text": "मार्कण्डेय उवाच -\nततो गच्छेन्महीपाल चन्द्रहासमतः परम्  ।\nयत्र सिद्धिं परां प्राप्तः सोमराजः सुरोत्तमः  ॥ १२१.१ ॥"
  },
  {
    "text": "युधिष्ठिर उवाच -\nकथं सिद्धिं परां प्राप्तः सोमनाथो जगत्पतिः  ।\nतत्सर्वं श्रोतुमिच्छामि कथयस्व ममानघ  ॥ १२१.२ ॥"
  },
  {
    "text": "श्रीमार्कण्डेय उवाच -\nपुरा शप्तो मुनीन्द्रेण दक्षेण किल भारत  ।\nअसेवनाद्धि दाराणां क्षयरोगी भविष्यसि  ॥ १२१.३ ॥\nउद्वाहितानां पत्नीनां ये न कुर्वन्ति सेवनम्  ।\nया निष्ठा जायते नृणां तां शृणुष्व नराधिप  ॥ १२१.४ ॥\nऋतावृतौ हि नारीणां सेवनाज्जायते सुतः  ।\nसुतात्स्वर्गश्च मोक्षश्च इत्येवं श्रुतिभाषितम्  ॥ १२१.५ ॥\nतत्कालोचितधर्मेण वेष्टितो रौरवे पतेत् ।\nतस्यास्तद्रुधिरं पापः पिबते कालमीप्सितम्  ॥ १२१.६ ॥\nततोऽवतीर्णः कालेन यां यां योनिं प्रयास्यति  ।\nतस्यां तस्यां स दुष्टात्मा दुर्भगो जायते सदा  ॥ १२१.७ ॥\nनारीणां तु सदा कामोऽभ्यधिकाः परिवर्तते  ।\nविशेषेण ऋतौ काले पीड्यते कामसायकैः  ॥ १२१.८ ॥\nपरिभूता हिता भर्त्रा ध्यायन्तेऽन्यं पतिं स्त्रियः  ।\nततः पुत्रः समुत्पन्नो ह्यटते कुलमुत्तमम्  ॥ १२१.९ ॥\nस्वर्गस्थास्तेन पितरः पूर्वजास्ते पितामहाः  ।\nपतन्ति जातमात्रेण कुलटस्तेन चोच्यते  ॥ १२१.१० ॥\nतेन कर्मविपाकेन क्षयरोग्यभवच्छशी  ।\nत्यक्त्वा लोकं सुरेन्द्राणां मर्त्यलोकमुपागतः  ॥ १२१.११ ॥\nततस्तीर्थान्यनेकानि पुण्यान्यायतनानि च  ।\nभ्रमन्वै नर्मदां प्राप्तः सर्वपापप्रणाशनीम्  ॥ १२१.१२ ॥\nउपवासं च दानानि व्रतानि नियमांस्तथा  ।\nचचार द्वादशाब्दानि ततो मुक्तः स किल्बिषैः  ॥ १२१.१३ ॥\nस्नापयित्वा महादेवं सर्वपातकनाशनम्  ।\nजगाम प्रभया पूर्णः स च लोकमनुत्तमम्  ॥ १२१.१४ ॥\nयेनैव स्थापितो देवः पूज्यते वर्षसंख्यया  ।\nतावद्वर्षसहस्राणि रुद्रलोके स पूज्यते  ॥ १२१.१५ ॥\nतेन देवान्विधानोक्तान्स्थापयन्ति नरा भुवि  ।\nअक्षयं चाव्ययं यस्मात्कालं भुञ्जन्ति मानवाः  ॥ १२१.१६ ॥\nसोमतीर्थे नरः स्नात्वा पूजयेद्देवमीश्वरम्  ।\nस भ्राजते नरो लोके सोमवत्प्रियदर्शनः  ॥ १२१.१७ ॥\nचन्द्रहासे तु यो गत्वा ग्रहणे चन्द्रसूर्ययोः  ।\nस्नानं समाचरेद्भक्त्या मुच्यते सर्वकिल्बिषैः  ॥ १२१.१८ ॥\nतत्र स्नानं च दानं च चन्द्रहासे शुभाशुभम्  ।\nकृतं नृपवरश्रेष्ठ सर्वं भवति चाक्षयम्  ॥ १२१.१९ ॥\nते धन्यास्ते महात्मानस्तेषां जन्म सुजीवितम्  ।\nचन्द्रहासे तु ये स्नात्वा पश्यन्ति ग्रहणं नराः  ॥ १२१.२० ॥\nवाचिकं मानसं पापं कर्मजं यत्पुराकृतम्  ।\nस्नानमात्रेण राजेन्द्र तत्र तीर्थे प्रणश्यति  ॥ १२१.२१ ॥\nबहवस्तं न जानन्ति महामोहसमन्विताः  ।\nदेहस्थमिव सर्वेषां परमानन्दरूपिणम्  ॥ १२१.२२ ॥\nपश्चिमे सागरे गत्वा सोमतीर्थे तु यत्फलम्  ।\nतत्समग्रमवाप्नोति चन्द्रहासे न संशयः  ॥ १२१.२३ ॥\nसंक्रान्तौ च व्यतीपाते अयने विषुवे तथा  ।\nचन्द्रहासे नरः स्नात्वा सर्वपापैः प्रमुच्यते  ॥ १२१.२४ ॥\nते मूढास्ते दुराचारास्तेषां जन्म निरर्थकम्  ।\nचन्द्रहासं न जानन्ति ये रेवायां व्यवस्थितम्  ॥ १२१.२५ ॥\nचन्द्रहासे तु यः कश्चित्संन्यासं कुरुते द्विजः  ।\nअनिवर्तिका गतिस्तस्य सोमलोकान्न संशयः  ॥ १२१.२६ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सोमतीर्थमाहात्म्यवर्णनं नामैकविंशत्युत्तरशततमोऽध्यायः ॥"
  }
]
[
  {
    "text": "श्रीमार्कण्डेय उवाच -\nएवं ते कथितं राजन्पुराणं धर्मसंहितम्  ।\nशिवप्रीत्या यथा प्रोक्तं वायुना देवसंसदि  ॥ २२९.१ ॥\nषष्टितीर्थसहस्राणि षष्टिकोटिस्तथैव च  ।\nआदिमध्यावसानेषु नर्मदायां पदे पदे  ॥ २२९.२ ॥\nमया द्वादशसाहस्री संहिता या श्रुता पुरा  ।\nदेवदेवस्य गदतः साम्प्रतं कथिता तव  ॥ २२९.३ ॥\nपृष्टस्त्वयाहं भूपाल पर्वतेऽमरकण्टके  ।\nस्थितः संक्षेपतः सर्वं मया तत्कथितं तव  ॥ २२९.४ ॥\nनर्मदाचरितं पुण्यं शृणु तस्यास्ति यत्फलम्  ।\nयत्फलं सर्ववेदैः स्यात्सषडङ्गपदक्रमैः  ॥ २२९.५ ॥\nपठितैश्च श्रुतैर्वापि तस्माद्बहुतरं भवेत् ।\nसत्रयाजी फलं यत्र लभते द्वादशाब्दिकम्  ॥ २२९.६ ॥\nचरिते तु श्रुते देव्या लभते तादृशं फलम्  ।\nसर्वतीर्थेषु यत्पुण्यं स्नात्वा सागरमादितः  ॥ २२९.७ ॥\nसकृत्स्नात्वा तथा श्रुत्वा नर्मदायां फलं हि तत् ।\nआदिमध्यावसानेन नर्मदाचरितं शुभम्  ॥ २२९.८ ॥\nयः शृणोति नरो भक्त्या तस्य पुण्यफलं शृणु  ।\nस प्राप्य शिवसंस्थानं रुद्रकन्यासमावृतः  ॥ २२९.९ ॥\nरुद्रस्यानुचरो भूत्वा तेनैव सह मोदते  ।\nएतद्धर्ममुपाख्यानं सर्वशास्त्रेषु सत्तमम्  ॥ २२९.१० ॥\nदेशे वा मण्डले वापि वा ग्रामे नगरेऽपि वा  ।\nगृहे वा तिष्ठते यस्य चातुर्वर्ण्यस्य भारत  ॥ २२९.११ ॥\nस ब्रह्मा स शिवः साक्षात्स च देवो जनार्दनः  ।\nत्रिविधं कारणं लोके धर्मपन्थानमुत्तमम्  ॥ २२९.१२ ॥\nदेवतानां गुरुं शास्त्रं परमं सिद्धिकारणम्  ।\nश्रुत्वेश्वरमुखात्पार्थ मयापि तव कीर्तितम्  ॥ २२९.१३ ॥\nदक्षिणे चोत्तरे कूले यानि तीर्थानि कानिचित् ।\nप्रधानतः सुपुण्यानि कथितानि विशेषतः  ॥ २२९.१४ ॥\nस्पर्शनाद्दर्शनात्तेषां कीर्तनाच्छ्रवणात्तथा  ।\nमुच्यते सर्वपापेभ्यो रुद्रलोकं स गच्छति  ॥ २२९.१५ ॥\nइदं यः शृणुयान्नित्यं पुराणं शिवभाषितम्  ।\nब्राह्मणो वेदविद्यावान् क्षत्रियो विजयी भवेत् ॥ २२९.१६ ॥\nधनभागी भवेद्वैश्यः शूद्रो वै धर्मभाग्भवेत् ।\nसौभाग्यं सन्ततिं स्वर्गं नारी श्रुत्वाप्नुयाद्धनम्  ॥ २२९.१७ ॥\nब्रह्मघ्नश्च सुरापश्च स्तेयी च गुरुतल्पगः  ।\nमाहात्म्यं नर्मदायास्तु श्रुत्वा पापबहिष्कृताः  ॥ २२९.१८ ॥\nपापभेदी कृतघ्नश्च स्वामिविश्वासघातकः  ।\nगोघ्नश्च गरदश्चैव कन्याविक्रयकारकः  ॥ २२९.१९ ॥\nएते श्रुत्वैव पापेभ्यो मुच्यन्ते नात्र संशयः  ।\nये पुनर्भावितात्मानः शृण्वन्ति सततं नृप  ॥ २२९.२० ॥\nपूजयन्त इदं देवाः पूजिता गुरवश्च तैः  ।\nनर्मदा पूजिता तेन भगवांश्च महेश्वरः  ॥ २२९.२१ ॥\nतस्मात्सर्वप्रयत्नेन गन्धपुष्पविभूषणैः  ।\nपूजितं परया भक्त्या शास्त्रमेतत्फलप्रदम्  ॥ २२९.२२ ॥\nलेखापयित्वा सकलं नर्मदाचरितं शुभम्  ।\nउत्तमं सर्वशास्त्रेभ्यो यो ददाति द्विजन्मने  ॥ २२९.२३ ॥\nनर्मदासर्वतीर्थेषु स्नाने दाने च यत्फलम्  ।\nतत्फलं समवाप्नोति स नरो नात्र संशयः  ॥ २२९.२४ ॥\nएतत्पुराणं रुद्रोक्तं महापुण्यफलप्रदम्  ।\nस्वर्गदं पुत्रदं धन्यं यशस्यं कीर्तिवर्धनम्  ॥ २२९.२५ ॥\nसर्वपापहरं पार्थ दुःखदुःस्वप्ननाशनम्  ।\nपठतां शृण्वतां राजन् सर्वकामार्थसिद्धिदम्  ॥ २२९.२६ ॥\nशान्तिरस्तु शिवं चास्तु लोकाः सन्तु निरामयाः  ।\nगोब्राह्मणेभ्यः स्वस्त्यस्तु धर्मं धर्मात्मजाश्रयः  ॥ २२९.२७ ॥\nनरकान्तकरी रेवा सतीर्था विश्वपावनी  ।\nनर्मदा धर्मदा चास्तु शर्मदा पार्थ ते सदा  ॥ २२९.२८ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे मार्कण्डेययुधिष्ठिरसंवादे रेवाखण्डपठनश्रवणदानादिफलश्रुतिवर्णनं नामैकोनत्रिंशदधिकद्विशततमोऽध्यायः ॥"
  }
]
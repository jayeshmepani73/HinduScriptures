[
  {
    "text": "अध्याय १८७\nश्रीमार्कण्डेय उवाच -\nजालेश्वरं ततो गच्छेल्लिङ्गमाद्यं स्वयम्भुवः  ।\nकालाग्निरुद्रं विख्यातं भृगुकच्छे व्यवस्थितम्  ॥ १८७.१ ॥\nसर्वपापप्रशमनं सर्वोपद्रवनाशनम्  ।\nक्षेत्रपापविनाशाय कृपया च समुत्थितम्  ॥ १८७.२ ॥\nपुरा कल्पेऽसुरगणैराक्रान्ते भुवनत्रये  ।\nवेदोक्तकर्मनाशे च धर्मे च विलयं गते  ॥ १८७.३ ॥\nदेवर्षिमुनिसिद्धेषु विश्वासपरमेषु च  ।\nकालाग्निरुद्रादुत्पन्नो धूमः कालोद्भवोद्भवः  ॥ १८७.४ ॥\nधूमात्समुत्थितं लिङ्गं भित्त्वा पातालसप्तकम्  ।\nअवटं दक्षिणे कृत्वा लिङ्गं तत्रैव तिष्ठति  ॥ १८७.५ ॥\nतत्र तीर्थे नृपश्रेष्ठ कुण्डं ज्वालासमुद्भवम्  ।\nयत्र सा पतिता ज्वाला शिवस्य दहतः पुरम्  ॥ १८७.६ ॥\nतत्रावटं समुद्भूतं धूमावर्तस्ततोऽभवत् ।\nतस्मिन्कुण्डे तु यः स्नानं कृत्वा वै नर्मदाजले  ॥ १८७.७ ॥\nकुर्याच्छ्राद्धं पितृभ्यो वै पूजयेच्च त्रिलोचनम्  ।\nकालाग्निरुद्रनामानि स गच्छेत्परमां गतिम्  ॥ १८७.८ ॥\nयत्किंचित्कामिकं कर्म ह्याभिचारिकमेव वा  ।\nरिपुसंक्षयकृद्वापि सांतानिकमथापि वा  ।\nअत्र तीर्थे कृतं सर्वमचिरात्सिध्यते नृप  ॥ १८७.९ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कालाग्निरुद्रतीर्थमाहात्म्यवर्णनं नाम सप्ताशीत्युत्तरशततमोऽध्यायः ॥"
  }
]
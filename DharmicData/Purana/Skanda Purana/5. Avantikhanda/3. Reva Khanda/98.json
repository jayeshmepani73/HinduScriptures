[
  {
    "text": "श्रीमार्कण्डेय उवाच -\nततो गच्छेत्तु राजेन्द्र प्रभासेश्वरमुत्तमम्  ।\nविख्यातं त्रिषु लोकेषु स्वर्गसोपानमुत्तमम्  ॥ ९८.१ ॥"
  },
  {
    "text": "युधिष्ठिर उवाच -\nप्रभासं तात मे ब्रूहि कथं जातं महाफलम्  ।\nस्वर्गसोपानदं दृश्यं संक्षेपात्कथयस्व मे  ॥ ९८.२ ॥"
  },
  {
    "text": "श्रीमार्कण्डेय उवाच -\nदुर्भगा रविपत्नी च प्रभानामेति विश्रुता  ।\nतया चाराधितः शम्भुरुग्रेण तपसा पुरा  ॥ ९८.३ ॥\nवायुभक्षा स्थिता वर्षं वर्षं ध्यानपरायणा  ।\nततस्तुष्टो महादेवः प्रभायाः पाण्डुनन्दन  ॥ ९८.४ ॥"
  },
  {
    "text": "ईश्वर उवाच -\nकस्मात्संक्लिश्यसे बाले कथ्यतां यद्विवक्षितम्  ।\nअहं हि भास्करोऽप्येको नानात्वं नैव विद्यते  ॥ ९८.५ ॥"
  },
  {
    "text": "प्रभोवाच -\nनान्यो देवः स्त्रियः शम्भो विना भर्त्रा क्वचित्प्रभो  ।\nसगुणो निर्गुणो वापि धनाढ्यो वाप्यकिंचनः  ॥ ९८.६ ॥\nप्रियो वा यदि वा द्वेष्यः स्त्रीणां भर्तैव दैवतम्  ।\nदुर्भगत्वेन दग्धाहं सखीमध्ये सुरेश्वर  ।\nभर्त्तर्यल्लब्धसौख्यास्मि तेन क्लिश्याम्यहं भृशम्  ॥ ९८.७ ॥"
  },
  {
    "text": "ईश्वर उवाच -\nवल्लभा भास्करस्यैव मत्प्रसादाद्भविष्यसि  ॥ ९८.८ ॥"
  },
  {
    "text": "पार्वत्युवाच -\nअप्रमाणं भवद्वाक्यं भास्करोऽपि करिष्यति  ।\nवृथा क्लेशो भवेदस्याः प्रभायाः परमेश्वर  ॥ ९८.९ ॥\nउमावाक्यान्महेशानध्यातस्तिमिरनाशनः  ।\nआगतो गगनाद्भानुर्नर्मदोत्तररोधसि  ॥ ९८.१० ॥"
  },
  {
    "text": "भानुरुवाच -\nआहूतोऽस्मि कथं देव ह्यघासुरनिषूदन  ॥ ९८.११ ॥"
  },
  {
    "text": "ईश्वर उवाच -\nप्रभां पालय भो भानो संतोषेण परेण हि  ॥ ९८.१२ ॥"
  },
  {
    "text": "उमोवाच -\nप्रभाया मन्दिरे नित्यं स्थीयतां हिमनाशन  ।\nअग्रपत्नी समस्तानां भार्याणां क्रियतां रवे  ॥ ९८.१३ ॥"
  },
  {
    "text": "भानुरुवाच -\nएवं देवि करिष्यामि तव वाक्यं वरानने  ।\nएतच्छ्रुत्वा प्रभाहूता प्रत्युवाच महेश्वरम्  ॥ ९८.१४ ॥"
  },
  {
    "text": "प्रभोवाच -\nस्वांशेन स्थीयतां देव मन्मथारे उमापते  ।\nएकांशः स्थाप्यतामत्र तीर्थस्योन्मीलनाय च  ॥ ९८.१५ ॥"
  },
  {
    "text": "श्रीमार्कण्डेय उवाच -\nसर्वदेवमयं लिङ्गं स्थापितं तत्र पाण्डव  ।\nप्रभासेश इति ख्यातं सर्वलोकेषु दुर्लभम्  ॥ ९८.१६ ॥\nअन्यानि यानि तीर्थानि काले तानि फलन्ति वै  ।\nप्रभासेशस्तु राजेन्द्र सद्यः कामफलप्रदः  ॥ ९८.१७ ॥\nमाघमासे सिते पक्षे सप्तम्यां च विशेषतः  ।\nअश्वं यः स्पर्शयेत्तत्र यथोक्तब्राह्मणे नृप  ॥ ९८.१८ ॥\nइन्द्रत्वं प्राप्यते तेन भास्करस्याथवा पदम्  ।\nस्नात्वा परमया भक्त्या दानं दद्याद्द्विजातये  ॥ ९८.१९ ॥\nगोप्रदाता लभेत्स्वर्गं सत्यलोकं वरेश्वर  ।\nसर्वाङ्गसुन्दरीं शुभ्रां क्षीरिणीं तरुणीं शुभाम्  ॥ ९८.२० ॥\nसवत्सां घण्टासंयुक्तां कांस्यपात्रावदोहिनीम्  ।\nददते ये नृपश्रेष्ठ न ते यान्ति यमालयम्  ॥ ९८.२१ ॥\nअथ यः परया भक्त्या स्नानं देवस्य कारयेत् ।\nस प्राप्नोति परं लोकं यावदाभूतसम्प्लवम्  ॥ ९८.२२ ॥\nदौर्भाग्यं नाशमायाति स्नानमात्रेण पाण्डव  ।\nतत्र तीर्थे तु यो भक्त्या कन्यादानं प्रयच्छति  ॥ ९८.२३ ॥\nब्राह्मणाय विवाहेन दापयेत्पाण्डुनन्दन  ।\nसमानवयसे देया कुलशीलधनैस्तथा  ॥ ९८.२४ ॥\nये ददन्ते महाराज ह्यपि पातकसंयुताः  ।\nतेषां पापानि लीयन्ते ह्युदके लवणं यथा  ॥ ९८.२५ ॥\nस्वामिद्रोहकृतं पापं निक्षेपस्यापहारिणि  ।\nमित्रघ्ने च कृतघ्ने च कूटसाक्ष्यसमुद्भवम्  ॥ ९८.२६ ॥\nतद्ग्रामोद्यानभेदोत्थं परदारनिषेवणम्  ।\nवार्द्धुषिकस्य यत्पापं यत्पापं स्तेयसम्भवम्  ॥ ९८.२७ ॥\nकूपभेदोद्भवं यच्च बैडालव्रतधारिणः  ।\nदाम्भिकं वृक्षच्छेदोत्थं विवाहस्य निषेधजम्  ॥ ९८.२८ ॥\nआरामस्थतरुच्छेदमगम्यागमनोद्भवम्  ।\nस्वभार्यात्यजने यच्च परभार्यासमीहनात् ॥ ९८.२९ ॥\nब्रह्मस्वहरणे यच्च गरदे गोविघातिनि  ।\nविद्याविक्रयणोत्थं च संसर्गाद्यच्च पातकम्  ॥ ९८.३० ॥\nश्वबिडालवधाद्घोरं सर्पशूद्रोद्भवं तथा  ।\nभूमिहर्तुश्च यत्पापं भूमिहारिणि चैव हि  ॥ ९८.३१ ॥\nमा ददस्वेति यत्पापं गोवह्निब्राह्मणेषु च  ।\nतत्पापं याति विलयं कन्यादानेन पाण्डव  ॥ ९८.३२ ॥\nस गत्वा भास्करं लोकं रुद्रलोके शुभे व्रजेत् ।\nक्रीडते रुद्रलोकस्थो यावदिन्द्राश्चतुर्दश  ॥ ९८.३३ ॥\nसर्वपापक्षये जाते शिवे भवति भावना  ।\nएतद्व्रजति यस्तीर्थं प्रभासं पाण्डुनन्दन  ॥ ९८.३४ ॥\nसर्वतीर्थफलं प्राप्य सोऽश्वमेधफलं लभेत् ।\nगोप्रदानं महापुण्यं सर्वपापक्षयं परम्  ।\nप्रशस्तं सर्वकालं हि चतुर्दश्यां विशेषतः  ॥ ९८.३५ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे प्रभासतीर्थमाहात्म्यवर्णनं नामाष्टनवतितमोऽध्यायः ॥"
  }
]
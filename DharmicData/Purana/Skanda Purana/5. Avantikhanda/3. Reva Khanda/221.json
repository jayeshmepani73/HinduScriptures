[
  {
    "text": "श्रीमार्कण्डेय उवाच -\nततो गच्छेत्तु राजेन्द्र रेवाया दक्षिणे तटे  ।\nक्रोशद्वयान्तरे तीर्थं मतृतीर्थादनुत्तमम्  ॥ २२१.१ ॥\nनाम्ना हंसेश्वरं पुण्यं वैमनस्यविनाशनम्  ।\nकश्यपस्य कुले जातो हंसो दाक्षायणीसुतः  ॥ २२१.२ ॥\nब्रह्मणो वाहनं जातः पुरा तप्त्वा तपो महत् ।\nसैकदा विधिनिर्देशं विना वैयग्र्यमास्थितः  ॥ २२१.३ ॥\nअभिभूतः शिवगणैः प्रणनाश युधिष्ठिर  ।\nदक्षयज्ञप्रमथने कांदिशीको विधिं विना  ॥ २२१.४ ॥\nब्रह्मणा संसृतोऽप्याशु नायाति स यदा खगः  ।\nतदा तं शप्तवान्ब्रह्मा पातयामास वै पदात् ॥ २२१.५ ॥\nततः स शप्तमात्मानं मत्वा हंसस्त्वरान्वितः  ।\nपितामहमुपागम्य प्रणिपत्येदमब्रवीत् ॥ २२१.६ ॥"
  },
  {
    "text": "हंस उवाच -\nतिर्यग्योनिसमुत्पन्नं भवाञ्छप्तुं न चार्हति  ।\nस्वभाव एव तिर्यक्षु विवेकविकलं मनः  ॥ २२१.७ ॥\nतथापि देव पापोऽस्मि यदहं स्वामिनं त्यजे  ।\nकिं तु धावद्भिरत्युग्रैर्गणैः शार्वैः पितामह  ।\nसहसाहं भयाक्रान्तस्त्रस्तस्त्यक्त्वा पलायितः  ॥ २२१.८ ॥\nअद्यापि भयमेवाहं पश्यन्नस्मि विभो पुरः  ।\nतेन स्मृतोऽपि भवता नाव्रजं भवदन्तिके  ॥ २२१.९ ॥"
  },
  {
    "text": "श्रीमार्कण्डेय उवाच -\nइति ब्रुवन्नेव हि धातुरग्रे हंसः श्वसत्यक्षिपूज्यः सुदीनः  ।\nतिर्यञ्चं मां पापिनं मूढबुद्धिं प्रभो पुरः पतितं पाहि पाहि  ॥ २२१.१० ॥\nएको देवस्त्वं हि सर्गस्य कर्ता नानाविधं सृष्टमेतत्त्वयैव  ।\nअहं सृष्टस्त्वीदृशो यत्त्वया वै सोऽयं दोषो धातरद्धा तवैव  ॥ २२१.११ ॥\nशापस्य वानुग्रहस्यापि शक्तस्त्वत्तो नान्यः शरणं कं व्रजामि  ।\nसेवाधर्माद्विच्युतं दासभूतं चपेटैर्हन्तव्यं वै तात मां त्राहि भक्तम्  ॥ २२१.१२ ॥\nविद्याविद्ये त्वत्त एवाविरास्तां धर्माधर्मौ सदसद्द्युर्निशे च  ।\nनानाभावाञ्जगतस्त्वं विधत्सेस्तं त्वामेकं शरणं वै प्रपद्ये  ॥ २२१.१३ ॥\nएकोऽसि बहुरूपोऽसि नानाचित्रैककर्मतः  ।\nनिष्कर्माखिलकर्मासि त्वामतः शरणं व्रजे  ॥ २२१.१४ ॥\nनमोनमो वरेण्याय वरदाय नमोनमः  ।\nनमो धात्रे विधात्रे च शरण्याय नमोनमः  ॥ २२१.१५ ॥\nशिक्षाक्षरवियुक्तेयं वाणी मे स्तौति किं विभो  ।\nका शक्तिः किं परिज्ञानमिदमुक्तं क्षमस्व मे  ॥ २२१.१६ ॥"
  },
  {
    "text": "श्रीमार्कण्डेय उवाच -\nएवं वदति हंसे वै ब्रह्मा प्राह प्रसन्नधीः  ।\nशिक्षा दत्ता तवैवेयं मा विषादं कृथाः खग  ॥ २२१.१७ ॥\nतपसा शोधयात्मानं यथा शापान्तमाप्नुयाः  ।\nरेवासेवां कुरु स्नात्वा स्थापयित्वा महेश्वरम्  ।\nअचिरेणैव कालेन ततः संस्थानमाप्स्यसि  ॥ २२१.१८ ॥\nयच्चेष्ट्वा बहुभिर्यज्ञैः समाप्तवरदक्षिणैः  ।\nगोस्वर्णकोटिदानैश्च तत्फलं स्थापिते शिवे  ॥ २२१.१९ ॥\nब्रह्मघ्नो वा सुरापो वा स्वर्णहृद्गुरुतल्पगः  ।\nरेवातीरे शिवं स्थाप्य मुच्यते सर्वपातकैः  ॥ २२१.२० ॥\nतस्माद्भर्गसरित्तीरे स्थापयित्वा त्रियम्बकम्  ।\nवियुक्तः सर्वदोषैस्त्वं यास्यसे पदमुत्तमम्  ॥ २२१.२१ ॥\nएवमुक्तः स विधिना हृष्टतुष्टः खगोत्तमः  ।\nतथेत्युक्त्वा जगामाशु नर्मदातीरमुत्तमम्  ॥ २२१.२२ ॥\nतपस्तप्त्वा कियत्कालं स्थापयामास शङ्करम्  ॥ २२१.२३ ॥\nस्वनाम्ना भरतश्रेष्ठ हंसेश्वरमनुत्तमम्  ।\nपूजयित्वा परं स्थानं प्राप्तवान्खगसत्तमः  ॥ २२१.२४ ॥\nतत्र हंसेश्वरे तीर्थे गत्वा स्नात्वा युधिष्ठिर  ।\nपूजयेत्परमेशानं स पापैः परिमुच्यते  ॥ २२१.२५ ॥\nस्तुवन्नेकमना देवं न दैन्यं प्राप्नुयात्क्वचित् ।\nश्राद्धं दीपप्रदानं च ब्राह्मणानां च भोजनम्  ।\nदत्त्वा शक्त्या नृपश्रेष्ठ स्वर्गलोके महीयते  ॥ २२१.२६ ॥\nत्रिकालमेककालं वा यो भक्त्या पूजयेच्छिवम्  ।\nनवप्रसूतां धेनुं च दत्त्वा पार्थ द्विजोत्तमे  ।\nषष्टिवर्षसहस्राणि शिवलोके महीयते  ॥ २२१.२७ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे हंसेश्वरतीर्थमाहात्म्यवर्णनं नामैकविंशदधिकद्विशततमोऽध्यायः ॥"
  }
]
[
  {
    "text": "अध्याय ७८"
  },
  {
    "text": "श्रीमार्कण्डेय उवाच -\nततो गच्छेत्तु राजेन्द्र नरदेश्वरमुत्तमम्  ।\nतीर्थानां परमं तीर्थं निर्मितं नारदेन तु  ॥ ७८.१ ॥"
  },
  {
    "text": "युधिष्ठिर उवाच -\nनारदेन मुनिश्रेष्ठ कस्मात्तीर्थं विनिर्मितम्  ।\nएतदाख्याहि मे सर्वं प्रसन्नो यदि सत्तम  ॥ ७८.२ ॥"
  },
  {
    "text": "श्रीमार्कण्डेय उवाच -\nपरमेष्ठिसुतः पार्थ नारदो मुनिसत्तमः  ।\nरेवायाश्चोत्तरे कूले तपस्तेन पुरा कृतम्  ॥ ७८.३ ॥\nनवनाडीनिरोधेन काष्ठावत्यां गतेन च  ।\nतोषितः पशुभर्ता वै नारदेन युधिष्ठिर  ॥ ७८.४ ॥"
  },
  {
    "text": "ईश्वर उवाच -\nतुष्टोऽहं तव विप्रेन्द्र योगिनाथ अयोनिज  ।\nवरं प्रार्थय मे वत्स यस्ते मनसि वर्तते  ॥ ७८.५ ॥"
  },
  {
    "text": "नारद उवाच -\nत्वत्प्रसादेन मे शम्भो योगश्चैव प्रसिध्यतु  ।\nअचला ते भवेद्भक्तिः सर्वकालं ममैव तु  ॥ ७८.६ ॥\nस्वेच्छाचारी भवे देव वेदवेदाङ्गपारगः  ।\nत्रिकालज्ञो जगन्नाथ गीतज्ञोऽहं सदा भवे  ॥ ७८.७ ॥\nदिने दिने यथा युद्धं देवदानवमानुषैः  ।\nपाताले मर्त्यलोके वा स्वर्गे वापि महेश्वर  ॥ ७८.८ ॥\nपश्येयं त्वत्प्रसादेन भवन्तं पार्वतीं तथा  ।\nतीर्थं लोकेषु विख्यातं सर्वपापक्षयंकरम्  ॥ ७८.९ ॥"
  },
  {
    "text": "ईश्वर उवाच -\nएवं नारद सर्वं तु भविष्यति न संशयः  ।\nचिन्तितं मत्प्रसादेन सिध्यते नात्र संशयः  ॥ ७८.१० ॥\nस्वेच्छाचारो भवेर्वत्स स्वर्गे पातालगोचरे  ।\nमर्त्ये वा भ्रम वै योगिन्न केनापि निवार्यसे  ॥ ७८.११ ॥\nसप्त स्वरास्त्रयो ग्रामा मूर्च्छनाश्चैकविंशतिः  ।\nताना एकोनपञ्चाशत्प्रसादान्मे तव ध्रुवम्  ॥ ७८.१२ ॥\nमम प्रियंकरं दिव्यं नृत्यगीतं भविष्यति  ।\nकलिं च पश्यसे नित्यं देवदानवकिन्नरैः  ॥ ७८.१३ ॥\nत्वत्तीर्थं भूतले पुण्यं मत्प्रसादाद्भविष्यति  ।\nवेदवेदाङ्गतत्त्वज्ञो ह्यशेषज्ञानकोविदः  ।\nएकस्त्वमसि निःसङ्गो मत्प्रसादेन नारद  ॥ ७८.१४ ॥\nइत्युक्त्वान्तर्दधे देवो नारदस्तत्र शूलिनम्  ।\nस्थापयामास राजेन्द्र सर्वसत्त्वोपकारकम्  ॥ ७८.१५ ॥\nपृथिव्यामुत्तमं तीर्थं निर्मितं नारदेन तु  ।\nतत्र तीर्थे नृपश्रेष्ठ यो गच्छेद्विजितेन्द्रियः  ॥ ७८.१६ ॥\nमासि भाद्रपदे पार्थ कृष्णपक्षे चतुर्दशी  ।\nउपोष्य परया भक्त्या रात्रौ कुर्वीत जागरम्  ॥ ७८.१७ ॥\nछत्रं तत्र प्रदातव्यं ब्राह्मणे शुभलक्षणे  ।\nशस्त्रेण तु हता ये वै तेषां श्राद्धं प्रदापयेत् ।\nते यान्ति परमं लोकं पिण्डदानप्रभावतः  ॥ ७८.१८ ॥\nकपिला तत्र दातव्या पित्ःनुद्दिश्य भारत  ।\nइत्युच्चार्य द्विजे देया यान्तु ते परमां गतिम्  ॥ ७८.१९ ॥\nअस्य श्राद्धस्य भावेन ब्राह्मणस्य प्रसादतः  ।\nनर्मदातोयभावेन न्यायार्जितधनस्य च  ।\nतेषां चैव प्रभावेन प्रेता यान्तु परां गतिम्  ॥ ७८.२० ॥\nइत्युच्चार्य द्विजे देया दक्षिणा च स्वशक्तितः  ।\nहविष्यान्नं विशालाक्ष द्विजानां चैव दापयेत् ॥ ७८.२१ ॥\nदीपं भक्त्या प्रदातव्यं नृत्यं गीतं च कारयेत् ।\nअवाप्तं तेन वै सर्वं यः करोतीश्वरालये  ॥ ७८.२२ ॥\nस याति रुद्रसांनिध्यमिति रुद्रः स्वयं जगौ  ।\nविद्यादानेन चैकेन अक्षयां गतिमाप्नुयात् ॥ ७८.२३ ॥\nधूर्वहास्तत्र दातव्या भूमिः सस्यवती नृप  ।\nचित्रभानुं शुभैर्मन्त्रैः प्रीणयेत्तत्र भक्तितः  ॥ ७८.२४ ॥\nआज्येन सुप्रभूतेन होमद्रव्येण भारत  ।\nये यजन्ति सदा भक्त्या त्रिकालं नृत्यमेव च  ॥ ७८.२५ ॥\nतीर्थे नारदनामाख्ये रेवायाश्चोत्तरे तटे  ।\nचित्रभानुमुखा देवाः सर्वदेवमय ऋषिः  ॥ ७८.२६ ॥\nऋषिणा प्रीणिताः सर्वे तस्मात्प्रीत्यो हुताशनः  ।\nपूजिते हव्यवाहे तु दारिद्र्यं नैव जायते  ॥ ७८.२७ ॥\nधनेन विपुला प्रीतिर्जायते प्रतिजन्मनि  ।\nकुलीनाश्च सुवेषाश्च सर्वकालं धनेन तु  ॥ ७८.२८ ॥\nप्लवो नदीनां पतिरङ्गनानां राजा च सद्वृत्तरतः प्रजानाम्  ।\nधनं नराणामृतवस्तरूणां गतं गतं यौवनमानयन्ति  ॥ ७८.२९ ॥\nधनदत्वं धनेशेन तस्मिंस्तीर्थे ह्युपार्जितम्  ।\nयमेन च यमत्वं हि इन्द्रत्वं चैव वज्रिणा  ॥ ७८.३० ॥\nअन्यैरपि महीपालैः पार्थिवत्वमुपार्जितम्  ।\nनारदेश्वरमाहात्म्याद्ध्रुवो निश्चलतां गतः  ॥ ७८.३१ ॥\nसर्वतीर्थवरं तीर्थं निर्मितं नारदेन तु  ।\nपृथिव्यां सागरान्तायां रेवायाश्चोत्तरे तटे  ।\nतद्वरं सर्वतीर्थानां महापातकनाशनम्  ॥ ७८.३२ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नारदेश्वरतीर्थमाहात्म्यवर्णनं नामाष्टसप्ततितमोऽध्यायः ॥"
  }
]
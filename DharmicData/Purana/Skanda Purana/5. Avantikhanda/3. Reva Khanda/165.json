[
  {
    "text": "अध्याय १६५"
  },
  {
    "text": "श्रीमार्कण्डेय उवाच -\nनर्मदादक्षिणे कूले सिद्धेश्वरमिति श्रुतम्  ।\nतीर्थं परं महाराज सिद्धैः कृतमिति प्रभो  ॥ १६५.१ ॥\nतत्र तीर्थं महापुण्यं सर्वतीर्थेषु पावनम्  ।\nनर्मदाया महाराज दक्षिणं कूलमाश्रितम्  ॥ १६५.२ ॥\nतत्र तीर्थे नरः स्नात्वा तर्पयेत्पितृदेवताः  ।\nश्राद्धं तत्रैव यो दद्यात्पित्ःनुद्दिश्य भारत  ॥ १६५.३ ॥\nतृप्यन्ति पितरस्तस्य द्वादशाब्दान्न संशयः  ।\nतत्र तीर्थे तु यो भक्त्या स्नात्वा पूजयते शिवम्  ॥ १६५.४ ॥\nरात्रौ जागरणं कृत्वा पठेत्पौराणिकीं कथाम्  ।\nततः प्रभाते विमले स्नानं कुर्याद्यथाविधि  ॥ १६५.५ ॥\nवीक्षते गिरिजाकान्तं स गच्छेत्परमां गतिम्  ।\nपुरा सिद्धा महाभागाः कपिलाद्या महर्षयः  ॥ १६५.६ ॥\nजपन्तश्च परं ब्रह्म योगसिद्धा महाव्रताः  ।\nसिद्धिं ते परमां प्राप्ता नर्मदायाः प्रभावतः  ॥ १६५.७ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सिद्धेश्वरतीर्थमाहात्म्यवर्णनं नाम पञ्चषष्ट्युत्तरशततमोऽध्यायः ॥"
  }
]
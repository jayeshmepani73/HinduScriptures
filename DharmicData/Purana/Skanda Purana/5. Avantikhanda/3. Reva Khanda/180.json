[
  {
    "text": "अध्याय १८०"
  },
  {
    "text": "श्रीमार्कण्डेय उवाच -\nततो गच्छेन्महीपाल दशाश्वमेधिकं परम्  ।\nतीर्थं सर्वगुणोपेतं महापातकनाशनम्  ॥ १८०.१ ॥\nयत्र गत्वा महाराज स्नात्वा सम्पूज्य चेश्वरम्  ।\nदशानामश्वमेधानां फलं प्राप्नोति मानवः  ॥ १८०.२ ॥"
  },
  {
    "text": "युधिष्ठिर उवाच -\nअश्वमेधो महायज्ञो बहुसम्भारदक्षिणः  ।\nअशक्यः प्राकृतैः कर्तुं कथं तेषां फलं लभेत् ॥ १८०.३ ॥\nअत्याश्चर्यमिदं तत्त्वं त्वयोक्तं वदता सता  ।\nयथा मे जायते श्रद्धा दीर्घायुस्त्वं तथा वद  ॥ १८०.४ ॥"
  },
  {
    "text": "मार्कण्डेय उवाच -\nइदमाश्चर्यभूतं हि गौर्या पृष्टस्त्रियम्बकः  ।\nतत्तेऽहं सम्प्रवक्ष्यामि पृच्छते निपुणाय वै  ॥ १८०.५ ॥\nपुरा वृषस्थो देवेश ह्युमया सह शङ्करः  ।\nकदाचित्पर्यटन्पृथिवीं नर्मदातटमाश्रितः  ॥ १८०.६ ॥\nदशाश्वमेधिकं तीर्थं दृष्ट्वा देवो महेश्वरः  ।\nतीर्थं प्रत्यञ्जलिं बद्ध्वा नमश्चक्रे त्रिलोचनः  ॥ १८०.७ ॥\nकृताञ्जलिपुटं देवं दृष्ट्वा देवीदमब्रवीत् ॥ १८०.८ ॥"
  },
  {
    "text": "देव्युवाच -\nकिमेतद्देवदेवेश चराचरनमस्कृत  ।\nप्रह्वनम्राञ्जलिं बद्ध्वा भक्त्या परमया युतः  ॥ १८०.९ ॥\nएतदाश्चर्यमतुलं सर्वं कथय मे प्रभो  ॥ १८०.१० ॥"
  },
  {
    "text": "ईश्वर उवाच -\nप्रत्यक्षं पश्य तीर्थस्य फलं मा विस्मिता भव  ।\nवियत्स्था मे भुविस्थस्य क्षणं देवि स्थिरा भव  ॥ १८०.११ ॥\nएवमुक्त्वा तु देवेशो गौरवर्णो द्विजोऽभवत् ।\nक्षुत्क्षामकण्ठो जटिलः शुष्को धमनिसंततः  ॥ १८०.१२ ॥\nउपविश्य भुवः पृष्ठे सुस्वरं मन्त्रमुच्चरन्  ।\nक्रमप्रियो महादेवो माधुर्येण प्रमोदयन्  ॥ १८०.१३ ॥\nश्रुत्वा तां मधुरां वाणीं स्वयं देवेन निर्मिताम्  ।\nसंभ्रान्ता ब्राह्मणाः सर्वे स्नातुं ये तत्र चागताः  ॥ १८०.१४ ॥\nनित्यक्रिया च सर्वेषां विस्मृता श्रुतिविभ्रमात् ।\nतं दृष्ट्वा पठमानं तु क्षुत्पिपासाभिपीडितम्  ॥ १८०.१५ ॥\nद्विजोऽन्यमन्त्रयत्कश्चिद्भक्त्या तं भोजनाय वै  ।\nप्रसादः क्रियतां ब्रह्मन्भोजनाय गृहे मम  ॥ १८०.१६ ॥\nअद्य मे सफलं जन्म ह्यद्य मे सफलाः क्रियाः  ।\nसर्वान्कामान्प्रदास्यन्ति प्रीता मेऽद्य पितामहाः  ॥ १८०.१७ ॥\nत्वयि भुक्ते द्विजश्रेष्ठ प्रसीद त्वं ध्रुवं मम  ।\nएवमुक्तो महादेवो द्विजरूपधरस्तदा  ॥ १८०.१८ ॥\nप्रहस्य प्रत्युवाचेदं ब्राह्मणं श्लक्ष्णया गिरा  ।\nमया वर्षसहस्रं तु निराहारं तपः कृतम्  ॥ १८०.१९ ॥\nइदानीं तु गृहे तस्य करिष्ये द्विजसत्तम  ।\nदशभिर्वाजिमेधैश्च येनेष्टं पारणं तथा  ॥ १८०.२० ॥\nइत्युक्तो देवदेवेन ब्राह्मणो विस्मयान्वितः  ।\nउत्तमाङ्गं विधुन्वन्वै जगाम स्वगृहं प्रति  ॥ १८०.२१ ॥\nएवं ते बहवो विप्राः प्रत्याख्याते निमन्त्रणे  ।\nपुराणार्थमजानन्तो नास्तिका बहवो गताः  ॥ १८०.२२ ॥\nअथ कश्चिद्द्विजो विद्वान्पुराणार्थस्य तत्त्ववित् ।\nदेवं निमन्त्रयामास द्विजरूपधरं शिवम्  ॥ १८०.२३ ॥\nतथैव सोऽपि देवेन प्रोक्तः स प्राह तं पुनः  ।\nमनसा चिन्तयित्वा तु पुराणोक्तं द्विजोत्तमः  ॥ १८०.२४ ॥\nस्मृतिवेदपुराणेषु यदुक्तं तत्तथा भवेत् ।\nइति निश्चित्य तं विप्रमुवाच प्रहसन्निव  ॥ १८०.२५ ॥\nभोभो विप्र प्रतीक्षस्व यावदागमनं पुनः  ।\nइत्युक्त्वा तु द्विजो गत्वा दशाश्वमेधिकं परम्  ॥ १८०.२६ ॥\nस्नानं महालम्भनादि कृतं तेन द्विजन्मना  ।\nजपं श्राद्धं तथा दानं कृत्वा धर्मानुसारतः  ॥ १८०.२७ ॥\nसंकल्प्य कपिलां तत्र पुराणोक्तविधानतः  ।\nसमायात्त्वरितं तत्र यत्रासौ तिष्ठते द्विजः  ॥ १८०.२८ ॥\nअथागत्य द्विजं प्राह वाजिमेधः कृतो मया  ।\nउत्तिष्ठ मे गृहं रम्यं भोजनार्थं हि गम्यताम्  ॥ १८०.२९ ॥\nइत्युक्तः शङ्करस्तेन ब्राह्मणेनातिविस्मितः  ।\nउवाच ब्राह्मणं देव इदानीं त्वमितो गतः  ॥ १८०.३० ॥\nद्विजवर्य कथं चेष्टा दश यज्ञा महाधनाः  ॥ १८०.३१ ॥"
  },
  {
    "text": "द्विज उवाच -\nन विचारस्त्वया कार्यः कृता यज्ञा न संशयः  ।\nयदि वेदाः प्रमाणं तं भुवि देवा द्विजास्तथा  ॥ १८०.३२ ॥\nदशाश्वमेधिकं तीर्थं तथा सत्यं द्विजोत्तम  ।\nयदि वेदपुराणोक्तं वाक्यं निःसंशयं भवेत् ॥ १८०.३३ ॥\nतदा प्राप्तं मया सर्वं नात्र कार्या विचारणा  ।\nएवमुक्तस्तु देवेश आस्तिक्यं तस्य चेतसः  ॥ १८०.३४ ॥\nविमृश्य बहुभिः किंचिदुत्तरं न प्रपद्यत  ।\nजगाम तद्गृहं रम्यं पठन्ब्रह्म सनातनम्  ॥ १८०.३५ ॥\nसम्प्राप्तं तं द्विजं भक्त्या पाद्यार्घ्येण तमर्चयत् ।\nषड्रसं भोजनं तेन दत्तं पश्चाद्यथाविधि  ॥ १८०.३६ ॥\nततो भुक्ते महादेवे सर्वदेवमये शिवे  ।\nपुष्पवृष्टिः पपाताशु गगनात्तस्य मूर्धनि  ।\nतस्यास्तिक्यं तु संलक्ष्य तुष्टः प्रोवाच शङ्करः  ॥ १८०.३७ ॥"
  },
  {
    "text": "ईश्वर उवाच -\nकिं तेऽद्य क्रियतां ब्रूहि वरदोऽहं द्विजोत्तम  ।\nअदेयमपि दास्यामि एकचित्तस्य ते ध्रुवम्  ॥ १८०.३८ ॥"
  },
  {
    "text": "ब्राह्मण उवाच -\nयदि प्रीतोऽसि मे देव यदि देयो वरो मम  ।\nअस्मिंस्तीर्थे महादेव स्थातव्यं सर्वदैव हि  ॥ १८०.३९ ॥\nउपकाराय देवेश एष मे वर उत्तमः  ।\nएवमुक्तस्तु देवेन आरुरोह द्विजोत्तमः  ॥ १८०.४० ॥\nगन्धर्वाप्सरःसम्बाधं विमानं सार्वकामिकम्  ।\nपूज्यमानो गतस्तत्र यत्र लोका निरामयाः  ॥ १८०.४१ ॥"
  },
  {
    "text": "मार्कण्डेय उवाच -\nएतदाश्चर्यमतुलं दृष्ट्वा देवी सुविस्मिता  ।\nविस्मयोत्फुल्लनयना पुनः पप्रच्छ शङ्करम्  ॥ १८०.४२ ॥"
  },
  {
    "text": "पार्वत्युवाच -\nकथमेतद्भवेत्सत्यं यत्रेदमसमञ्जसम्  ।\nस्नानं कुर्वन्ति बहवो लोका ह्यत्र महेश्वर  ॥ १८०.४३ ॥\nतेषां तु स्वर्गगमनं यथैष स्वर्गतिं गतः  ।\nकथमेतत्समाचक्ष्व विस्मयः परमो मम  ॥ १८०.४४ ॥\nएतच्छ्रुत्वा तु देवेशः प्रहसन्प्रत्युवाच ताम्  ।\nवेदवाक्ये पुराणार्थे स्मृत्यर्थे द्विजभाषिते  ॥ १८०.४५ ॥\nविस्मयो हि न कर्तव्यो ह्यनुमानं हि तत्तथा  ।\nअसंभाव्यं हि लोकानां पुराणे यत्प्रगीयते  ॥ १८०.४६ ॥\nयदि पक्षं पुरस्कृत्य लोकाः कुर्वन्ति पार्वति  ।\nतस्मान्न सिद्धिरेतेषां भवत्येको न विस्मयः  ॥ १८०.४७ ॥\nनास्तिका भिन्नमर्यादा ये निश्चयबहिष्कृताः  ।\nतेषां सिद्धिर्न विद्येत आस्तिक्याद्भवते ध्रुवम्  ॥ १८०.४८ ॥\nश्रुत्वाख्यानमिदं देवी ववन्दे तीर्थमुत्तमम्  ।\nसर्वपापहरं पुण्यं नर्मदायां व्यवस्थितम्  ॥ १८०.४९ ॥"
  },
  {
    "text": "मार्कण्डेय उवाच -\nदशाश्वमेधं राजेन्द्र सर्वतीर्थोत्तमोत्तमम्  ।\nतीर्थं सर्वगुणोपेतं महापातकनाशनम्  ॥ १८०.५० ॥\nतत्रागता महाभागा स्नातुकामा सरस्वती  ।\nपुण्यानां परमा पुण्या नदीनामुत्तमा नदी  ॥ १८०.५१ ॥\nनाममात्रेण यस्यास्तु सर्वपापैः प्रमुच्यते  ।\nस्नातास्तत्र दिवं यान्ति ये मृतास्तेऽपुनर्भवाः  ॥ १८०.५२ ॥\nदशाश्वमेधे सा राजन्नियता ब्रह्मचारिणी  ।\nआराधयित्वा देवेशं परं निर्वाणमागतीः  ॥ १८०.५३ ॥\nकालुष्यं ब्रह्मसम्भूता संवत्सरसमुद्भवम्  ।\nप्रक्षालयितुमायाति दशम्यामाश्विनस्य च  ॥ १८०.५४ ॥\nउपोष्य रजनीं तां तु सम्पूज्य त्रिपुरान्तकम्  ।\nराजन्निष्कल्मषा यान्ति श्वोभूते शाश्वतं पदम्  ॥ १८०.५५ ॥"
  },
  {
    "text": "युधिष्ठिर उवाच -\nसरस्वती महापुण्या नदीनामुत्तमा नदी  ।"
  },
  {
    "text": "श्रीमार्कण्डेय उवाच -\nराजन्नाश्वयुजे मासि दशम्यां तद्विशिष्यते  ।\nपार्थिवेषु च तीर्थे तु सर्वेष्वेव न संशयः  ॥ १८०.५६ ॥\nदशाश्वमेधिके राजन्नित्यं हि दशमी शुभा  ।\nविशेषादाश्विने शुक्ला महापातकनाशिनी  ॥ १८०.५७ ॥\nतस्या स्नात्वार्चयेद्देवानुपवासपरायणः  ।\nश्राद्धं कृत्वा विधानेन पश्चात्सम्पूजयेच्छिवम्  ॥ १८०.५८ ॥\nतत्रस्थां पूजयेद्देवीं स्नातुकामां सरस्वतीम्  ।\nनमो नमस्ते देवेशि ब्रह्मदेहसमुद्भवे  ॥ १८०.५९ ॥\nकुरु पापक्षयं देवि संसारान्मां समुद्धर  ।\nगन्धधूपैश्च सम्पूज्य ह्यर्चयित्वा पुनःपुनः  ॥ १८०.६० ॥\nदश प्रदक्षिणा दत्त्वा सूत्रेण परिवेष्टयेत् ।\nकपिलां तु ततो विप्रे दद्याद्विगतमत्सरः  ॥ १८०.६१ ॥\nसर्वलक्षणसम्पन्नां सर्वोपस्करसंयुताम्  ।\nदत्त्वा विप्राय कपिलां न शोचति कृताकृते  ॥ १८०.६२ ॥\nपश्चाज्जागरणं कुर्याद्घृतेनाज्वाल्य दीपकम्  ।\nपुराणपठनेनैव नृत्यगीतविवादनैः  ॥ १८०.६३ ॥\nवेदोक्तैश्चैव पूजयेच्छशिशेखरम्  ।\nप्रभाते विमले पश्चात्स्नात्वा वै नर्मदाजले  ॥ १८०.६४ ॥\nब्राह्मणान् भोजयेद्भक्त्या शिवभक्तांश्च योगिनः  ।\nएवं कृते ततो राजन् सम्यक्तीर्थफलं लभेत् ॥ १८०.६५ ॥\nतत्र तीर्थे तु यः स्नात्वा पूजयेच्छङ्करं नरः  ।\nदशाश्वमेधावभृथं लभते पुण्यमुत्तमम्  ॥ १८०.६६ ॥\nपूतात्मा तेन पुण्येन रुद्रलोकं स गच्छति  ।\nआरूढः परमं यानं कामगं च सुशोभनम्  ॥ १८०.६७ ॥\nतत्र दिव्याप्सरोभिस्तु वीज्यमानोऽथ चामरैः  ।\nक्रीडते सुचिरं कालं जयशब्दादिमङ्गलैः  ॥ १८०.६८ ॥\nततोऽवतीर्णः कालेन इह राजा भवेद्ध्रुवम्  ।\nहस्त्यश्वरथसम्पन्नो महाभोगी परंतपः  ॥ १८०.६९ ॥\nदशाश्वमेधे यद्दानं दीयते शिवयोगिनाम्  ।\nदशाश्वमेधसदृशं भवेत्तन्नात्र संशयः  ॥ १८०.७० ॥\nसर्वेषामेव यज्ञानामश्वमेधो विशिष्यते  ।\nदुर्लभः स्वल्पवित्तानां भूरिशः पापकर्मणाम्  ॥ १८०.७१ ॥\nतत्र तीर्थे तु राजेन्द्र दुर्लभोऽपि सुरासुरैः  ।\nप्राप्यते स्नानदानेन इत्येवं शङ्करोऽब्रवीत् ॥ १८०.७२ ॥\nअकामो वा सकामो वा मृतस्तत्र नरेश्वर  ।\nदेवत्वं प्राप्नुयात्सोऽपि नात्र कार्या विचारणा  ॥ १८०.७३ ॥\nअग्निप्रवेशं यः कुर्यात्तत्र तीर्थे नरोत्तम  ।\nअग्निलोके वसेत्तावद्यावदाभूतसम्प्लवम्  ॥ १८०.७४ ॥\nजलप्रवेशं यः कुर्यात्तत्र तीर्थे नराधिप  ।\nध्यायमानो महादेवं वारुणं लोकमाप्नुयात् ॥ १८०.७५ ॥\nदशाश्वमेधे यः कश्चिच्छूरवृत्त्या तनुं त्यजेत् ।\nअक्षया नु गतिस्तस्य इत्येवं श्रुतिनोदना  ॥ १८०.७६ ॥\nन तां गतिं यान्ति भृगुप्रपातिनो न दण्डिनो नैव च सांख्ययोगिनः  ।\nध्वजाकुले दुन्दुभिशङ्खनादिते क्षणेन यां यान्ति महाहवे मृताः  ॥ १८०.७७ ॥\nयत्र तत्र हतः शूरः शत्रुभिः परिवेष्टितः  ।\nअक्षयांल्लभते लोकान्यदि क्लीबं न भाषते  ॥ १८०.७८ ॥\nदशाश्वमेधे संन्यासं यः करोति विधानतः  ।\nअनिवर्तिका गतिस्तस्य रुद्रलोकात्कदाचन  ॥ १८०.७९ ॥\nदशाश्वमेधे यत्पुण्यं संक्षेपेण युधिष्ठिर  ।\nकथितं परया भक्त्या सर्वपापप्रणाशनम्  ॥ १८०.८० ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे दशाश्वमेधतीर्थमाहात्म्यवर्णनं नामाशीत्युत्तरशततमोऽध्यायः ॥"
  }
]
[
  {
    "text": "अध्यायः २०५\nश्रीमार्कण्डेय उवाच -\nगच्छेत्ततः क्षोणिनाथ तीर्थं परमशोभनम्  ।\nकुर्कुरीनाम विख्यातं सर्वपापप्रणाशनम्  ॥ २०५.१ ॥\nयं यं प्रार्थयते कामं पशुपुत्रधनादिकम्  ।\nतं तं ददाति देवेशी कुर्कुरी तीर्थदेवता  ॥ २०५.२ ॥\nक्षेत्रपालो वसेत्तत्र ढौण्ढेशो नाम नामतः  ।\nतस्य चाराधनं कृत्वा नारी वा पुरुषोऽपि वा  ॥ २०५.३ ॥\nवन्दनादपि राजेन्द्र दौर्भाग्यं नाशमाप्नुयात् ।\nअपुत्रो लभते पुत्रमधनो धनमुत्तमम्  ॥ २०५.४ ॥\nनारी नरस्तथाप्येवं लभते काममुत्तमम्  ।\nस्पर्शनाद्दर्शनात्तस्य तीर्थस्य विधिपूर्वकम्  ॥ २०५.५ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कुर्कुरीतीर्थमाहात्म्यवर्णनं नाम पञ्चाधिकद्विशततमोऽध्यायः॥"
  }
]
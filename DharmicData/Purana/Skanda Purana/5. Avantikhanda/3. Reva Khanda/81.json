[
  {
    "text": "अध्याय ८१"
  },
  {
    "text": "श्रीमार्कण्डेय उवाच -\nततो गच्छेन्महाराज वरुणेश्वरमुत्तमम्  ।\nयत्र सिद्धो महादेवो वरुणो नृपसत्तम  ॥ ८१.१ ॥\nपिण्याकशाकपर्णैश्च कृच्छ्रचान्द्रायणादिभिः  ।\nआराध्य गिरिजानाथं ततः सिद्धिं परां गतः  ॥ ८१.२ ॥\nतत्र तीर्थे तु यः स्नात्वा संतर्प्य पितृदेवताः  ।\nपूजयेच्छङ्करं भक्त्या स याति परमां गतिम्  ॥ ८१.३ ॥\nकुण्डिकां वर्धनीं वापि महद्वा जलभाजनम्  ।\nअन्नेन सहितं पार्थ तस्य पुण्यफलं शृणु  ॥ ८१.४ ॥\nयत्फलं लभते मर्त्यः सत्रे द्वादशवार्षिके  ।\nतत्फलं समवाप्नोति नात्र कार्या विचारणा  ॥ ८१.५ ॥\nसर्वेषामेव दानानामन्नदानं परं स्मृतम्  ।\nसद्यः प्रीतिकरं तोयमन्नं च नृपसत्तम  ॥ ८१.६ ॥\nतत्रतीर्थे मृतानां तु नराणां भावितात्मनाम्  ।\nवरुणस्य पुरे वासो यावदाभूतसंप्लवम्  ॥ ८१.७ ॥\nपश्चात्पूर्णे ततः काले मर्त्यलोके प्रजायते  ।\nअन्नदानप्रदो नित्यं जीवेद्वर्षशतं नरः  ॥ ८१.८ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे वरुणेश्वरतीर्थमाहात्म्यवर्णनं नामैकाशीतितमोऽध्यायः ॥"
  }
]
[
  {
    "text": "अध्याय १३७"
  },
  {
    "text": "मार्कण्डेय उवाच -\nधर्मपुत्र ततो गच्छेत्कर्कटेश्वरमुत्तमम्  ।\nउत्तरे नर्मदाकूले सर्वपापक्षयंकरम्  ॥ १३७.१ ॥\nतत्र स्नात्वा विधानेन यस्तु पूजयते शिवम्  ।\nअनिवर्तिका गतिस्तस्य रुद्रलोकादसंशयम्  ॥ १३७.२ ॥\nतस्य तीर्थस्य माहात्म्यं पुराणे यच्छ्रुतं मया  ।\nन तद्वर्णयितुं शक्यं संक्षेपेण वदाम्यतः  ॥ १३७.३ ॥\nतत्र तीर्थे तु यः कुर्यात्किंचित्कर्म शुभाशुभम्  ।\nहर्षान्मदान्महाराज तत्सर्वं जायतेऽक्षयम्  ॥ १३७.४ ॥\nतत्र तीर्थे तपस्तप्त्वा वालखिल्या मरीचयः  ।\nरमन्तेऽद्यापि लोकेषु स्वेच्छया कुरुनन्दन  ॥ १३७.५ ॥\nतत्रस्थास्तन्न जानन्ति नराज्ञानबहिष्कृताः  ।\nशरीरस्थमिवात्मानमक्षयं ज्योतिरव्ययम्  ॥ १३७.६ ॥\nतत्र तीर्थे नृपश्रेष्ठ देवी नारायणी पुरा  ।\nअद्यापि तपते घोरं तपो यावत्किलार्बुदम्  ॥ १३७.७ ॥\nतत्र तीर्थे तु यः स्नात्वा तर्पयेत्पितृदेवताः  ।\nतस्य ते द्वादशाब्दानि तृप्तिं यान्ति पितामहाः  ॥ १३७.८ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कर्कटेश्वरतीर्थमाहात्म्यवर्णनं नाम सप्तत्रिंशदधिकशततमोऽध्यायः ॥"
  }
]
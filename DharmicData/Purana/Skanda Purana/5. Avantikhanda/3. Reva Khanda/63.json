[
  {
    "text": "अध्याय ६३"
  },
  {
    "text": "श्रीमार्कण्डेय उवाच -\nततो गच्छेत्तु राजेन्द्र कुमारेश्वरमुत्तमम्  ।\nप्रसिद्धं सर्वतीर्थानामगस्त्येश्वरसन्निधौ  ॥ ६३.१ ॥\nषण्मुखेन पुरा तात सर्वपातकनाशनम्  ।\nआराध्य परया भक्त्या सिद्धिः प्राप्ता नराधिप  ॥ ६३.२ ॥\nदेवसैन्याधिपो जातः सर्वशत्रुनिबर्हणः  ।\nउग्रतेजा महात्मासौ संजातस्तीर्थसेवनात् ॥ ६३.३ ॥\nतदाप्रभृति तत्तीर्थं संजातंनर्मदातटे  ।\nतत्र तीर्थे तु यो गत्वा एकचित्तो जितेन्द्रियः  ॥ ६३.४ ॥\nकार्त्तिकस्य चतुर्दश्यामष्टम्यां च विशेषतः  ।\nस्नापयेद्गिरिजानाथं दधिदुग्धेन सर्पिषा  ॥ ६३.५ ॥\nगीतं तत्र प्रकर्तव्यं पिण्डदानं यथाविधि  ।\nब्राह्मणैः श्रोत्रियैः पार्थ षट्कर्मनिरतैः शुभैः  ॥ ६३.६ ॥\nयत्किंचिद्दीयते तत्र अक्षयं पाण्डुनन्दन  ।\nसर्वतीर्थमयं तीर्थ निर्मितं शिखिना नृप  ॥ ६३.७ ॥\nएतत्ते सर्वमाख्यातं कुमारेश्वरजं फलम्  ।\nकुमारदर्शनात्पुण्यं प्राप्यते पाण्डुनन्दन  ॥ ६३.८ ॥\nमृतः स्वर्गमवाप्नोति सत्यमीश्वरभाषितम्  ॥ ६३.९ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कुमारेश्वरतीर्थमाहात्म्यवर्णनं नाम त्रिषष्टितमोऽध्यायः ॥"
  }
]
[
  {
    "text": "अध्याय ५५"
  },
  {
    "text": "उत्तानपाद उवाच -\nमाहात्म्यं तीर्थजं दृष्ट्वा चित्रसेनो नरेश्वरः  ।\nकिं चकार क्व वा वासं किमाहारो बभूव ह  ॥ ५५.१ ॥"
  },
  {
    "text": "ईश्वर उवाच -\nभृगुतुङ्गं समारुह्य ऐशानीं दिशमाश्रितः  ।\nतपश्चचार विपुलं कुण्डे तत्र नृपोत्तमः  ॥ ५५.२ ॥\nसर्वान् देवान् हृदि ध्यात्वा ब्रह्मविष्णुमहेश्वरान्  ।\nविचिक्षेप यदात्मानं प्रत्यक्षौ रुद्रकेशवौ  ।\nकरे गृहीत्वा राजानं रुद्रो वचनमब्रवीत् ॥ ५५.३ ॥"
  },
  {
    "text": "ईश्वर उवाच -\nप्राणत्यागं महाराज मा काले त्वं कृथा वृथा  ।\nअद्याप्यसि युवा त्वं वै न युक्तं मरणं तव  ॥ ५५.४ ॥\nस्वस्थानं गच्छ शीघ्रं त्वं भुक्त्वा भोगान्यथेप्सितान्  ।\nकुरु निष्कण्टकं राज्यं नाके शक्र इवापरः  ॥ ५५.५ ॥"
  },
  {
    "text": "चित्रसेन उवाच -\nन राज्यं कामये देव न पुत्रान्न च बान्धवान्  ।\nन भार्यां न च कोशं च न गजान्न तुरंगमान्  ॥ ५५.६ ॥\nमुञ्च मुञ्च महादेव मा विघ्नः क्रियतां मम  ।\nस्वर्गप्राप्तिर्ममाद्यैव त्वत्प्रसादान्महेश्वर  ॥ ५५.७ ॥"
  },
  {
    "text": "ईश्वर उवाच -\nयस्याग्रतो भवेद्ब्रह्मा विष्णुः शम्भुस्तथैव च  ।\nस्वर्गेण तस्य किं कार्यं स गतः किं करिष्यति  ॥ ५५.८ ॥\nतुष्टा वयं त्रयो देवा वृणीष्व वरमुत्तमम्  ।\nयथेप्सितं महाराज सत्यमेतदसंशयम्  ॥ ५५.९ ॥"
  },
  {
    "text": "चित्रसेन उवाच -\nयदि तुष्टास्त्रयो देवा ब्रह्मविष्णुमहेश्वराः  ।\nअद्यप्रभृति युष्माभिः स्थातव्यमिह सर्वदा  ॥ ५५.१० ॥\nगयाशिरो यथा पुण्यं कृतं युष्माभिरेव च  ।\nतथैवेदं प्रकर्तव्यं शूलभेदं च पावनम्  ॥ ५५.११ ॥\nयत्रयत्र स्थिता यूयं तत्रतत्र वसाम्यहम्  ।\nगणानां चैव सर्वेषामाधिपत्यमथास्तु मे  ॥ ५५.१२ ॥"
  },
  {
    "text": "ईश्वर उवाच -\nअद्यप्रभृति तिष्ठामः शूलभेदे नरेश्वर  ।\nत्रिकालां हि त्रयो देवाः कलांशेन वसामहे  ॥ ५५.१३ ॥\nनन्दिसंज्ञो गणाधीशो भविष्यति भवान्ध्रुवम्  ।\nमत्समीपे तु भवत आदौ पूजा भविष्यति  ॥ ५५.१४ ॥\nप्रक्षिप्य तानि चास्थीनि यत्र दीर्घतपा ययौ  ।\nसकुटुम्बो विमानस्थः स्वर्गतस्त्वं तथा कुरु  ॥ ५५.१५ ॥\nएवं देवा वरं दत्त्वा चित्रसेनाय पार्थिव  ।\nकुण्डमूर्धनि याम्यायां त्रयो देवास्तदा स्थिताः  ॥ ५५.१६ ॥\nपरस्परं वदन्त्येवं पुण्यतीर्थमिदं परम्  ।\nयथा हि गयाशिरः पुण्यं पूर्वमेव पठ्यते  ।\nतथा रेवातटे पुण्यं शूलभेदं न संशयः  ॥ ५५.१७ ॥"
  },
  {
    "text": "ईश्वर उवाच -\nइदं तीर्थं तथा पुण्यं यथा पुण्यं गयाशिरः  ।\nसकृत्पिण्डोदकेनैव नरो निर्मलतां व्रजेत् ॥ ५५.१८ ॥\nएकं गयाशिरो मुक्त्वा सर्वतीर्थानि भूपते  ।\nशूलभेदस्य तीर्थस्य कलां नार्हन्ति षोडशीम्  ॥ ५५.१९ ॥\nकुण्डमुदीच्यां याम्यायां दशहस्तप्रमाणतः  ।\nरौद्रवारुणकाष्ठायां प्रमाणं चैकविंशति  ॥ ५५.२० ॥\nएतत्प्रमाणं तत्तीर्थं पिण्डदानादिकर्मसु  ।\nनाधर्मनिरता दातुं लभन्ते दानमत्र हि  ॥ ५५.२१ ॥\nविष्णुस्तु पितृरूपेण ब्रह्मरूपी पितामहः  ।\nप्रपितामहो रुद्रोऽभूदेवं त्रिपुरुषाः स्थिताः  ॥ ५५.२२ ॥\nकदा पश्यति तीर्थं वै कदा नस्तारयिष्यति  ।\nइति प्रतीक्षां कुर्वन्ति पुत्राणां सततं नृप  ।\nशूलभेदे नरः स्नात्वा दृष्ट्वा शूलधरं सकृत् ॥ ५५.२३ ॥\nनापुत्रो नाधनो रोगी सप्तजन्मसु जायते  ।\nएकविंशतिं पितुः पक्षे मातुश्वैवेकविंशतिम्  ॥ ५५.२४ ॥\nभार्यापक्षे दशैवेह कुलान्येतानि तारयेत् ।\nशूलभेदवने राजञ्छाकमूलफलैरपि  ॥ ५५.२५ ॥\nएकस्मिन्भोजिते विप्रे कोटीर्भवति भोजिता  ।\nपञ्चस्थानेषु यः श्राद्धं कुरुते भक्तिमान्नरः  ॥ ५५.२६ ॥\nकुलानि प्रेतभूतानि सर्वाण्यपि हि तारयेत् ।\nद्विजदेवप्रसादेन पितॄणां च प्रसादतः  ॥ ५५.२७ ॥\nश्राद्धदो निवसेत्तत्र यत्र देवो महेश्वरः  ।\nस्युरात्मघातिनो ये च गोब्राह्मणहनाश्च ये  ॥ ५५.२८ ॥\nदंष्ट्रिभिर्जलपाते च विद्युत्पातेषु ये मृताः  ।\nन येषामग्निसंस्कारो नाशौचं नोदकक्रिया  ॥ ५५.२९ ॥\nतत्र तीर्थे तु यस्तेषां श्राद्धं कुर्वीत भक्तितः  ।\nमोक्षावाप्तिर्भवेत्तेषां युगमेकं न संशयः  ॥ ५५.३० ॥\nअज्ञानाद्यत्कृतं पापं बालभावाच्च यत्कृतम्  ।\nतत्सर्वं नाशयेत्पापं स्नानमात्रेण भूपते  ॥ ५५.३१ ॥\nरजकेन यथा धौतं वस्त्रं भवति निर्मलम्  ।\nतथा पापोऽपि तत्तीर्थे स्नातो भवति निर्मलः  ॥ ५५.३२ ॥\nसंन्यासं कुरुते योऽत्र तीर्थे विधिसमन्वितम्  ।\nध्यायन्नित्यं महादेवं स गच्छेत्परमं पदम्  ॥ ५५.३३ ॥\nक्रीडित्वा स यथाकामं स्वेच्छया शिवमन्दिरे  ।\nवेदवेदाङ्गतत्त्वज्ञो जायतेऽसौ शुभे कुले  ॥ ५५.३४ ॥\nरूपवान्सुभगश्चैव सर्वव्याधिविवर्जितः  ।\nराजा वा राजपुत्रो वाचारसमन्वितः  ॥ ५५.३५ ॥\nएतत्ते कथितं राजंस्तीर्थस्य फलमुत्तमम्  ।\nयच्छ्रुत्वा मानवो नित्यं मुच्यते सर्वकिल्बिषैः  ॥ ५५.३६ ॥\nय इदं श्रावयेन्नित्यमाख्यानं द्विजपुंगवान्  ।\nश्राद्धे देवकुले वापि पठेत्पर्वणि पर्वणि  ॥ ५५.३७ ॥\nगीर्वाणास्तस्य तुष्यन्ति मनुष्याः पितृभिः सह  ।\nपठतां शृण्वतां चैव नश्यते सर्वपातकम्  ॥ ५५.३८ ॥\nलिखित्वा तीर्थमाहात्म्यं ब्राह्मणेभ्यो ददाति यः  ।\nजातिस्मरत्वं लभते प्राप्नोत्यभिमतं फलम्  ॥ ५५.३९ ॥\nरुद्रलोके वसेत्तावद्यावदक्षरमन्वितम्  ॥ ५५.४० ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शूलभेदमाहात्म्ये काशीराजमोक्षगमनं नाम पञ्चपञ्चाशत्तमोऽध्यायः ॥"
  }
]
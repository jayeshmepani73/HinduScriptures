[
  {
    "text": "श्रीमार्कण्डेय उवाच -\nअतः परं प्रवक्ष्यामि सर्वतीर्थादनुत्तमम्  ।\nउत्तरे नर्मदाकूले शुक्लतीर्थं युधिष्ठिर  ॥ १५५.१ ॥\nतस्य तीर्थस्य चान्यानि पुण्यत्वाच्छुभदर्शनात् ।\nपृथिव्यां सर्वतीर्थानि कलां नार्हन्ति षोडशीम्  ॥ १५५.२ ॥"
  },
  {
    "text": "युधिष्ठिर उवाच -\nतस्य तीर्थस्य माहात्म्यं श्रोतुमिच्छामि तत्त्वतः  ।\nभ्रातृभिः सहितः सर्वैस्तथान्यैर्द्विजसत्तमैः  ॥ १५५.३ ॥"
  },
  {
    "text": "श्रीमार्कण्डेय उवाच -\nशुक्लतीर्थस्य चोत्पत्तिमाकर्णय नरेश्वर  ।\nयस्य संदर्शनादेव ब्रह्महत्या प्रलीयते  ॥ १५५.४ ॥\nनर्मदा सरितां श्रेष्ठा सर्वपापप्रणाशिनी  ।\nयच्च बाल्यं कृतं पापं दर्शनादेव नश्यति  ॥ १५५.५ ॥\nमोक्षदानि न सर्वत्र शुक्लतीर्थमृते नृप  ।\nशुक्लतीर्थस्य माहात्म्यं पुराणे यच्छ्रुतं मया  ॥ १५५.६ ॥\nसमागमे मुनीनां तु देवानां हि तथैव च  ।\nकथितं देवदेवेन शितिकण्ठेन भारत  ।\nकैलासे पर्वतश्रेष्ठे तत्ते संकथयाम्यहम्  ॥ १५५.७ ॥\nपुरा कृतयुगस्यादौ तोषितुं गिरिजापतिम्  ।\nतपश्चचार विपुलं विष्णुर्वर्षसहस्रकम्  ।\nवायुभक्षो निराहारः शुक्लतीर्थे व्यवस्थितः  ॥ १५५.८ ॥\nततः प्रत्यक्षतामागाद्देवदेवो महेश्वरः  ।\nप्रादुर्भूतस्तु सहसा तत्र तीर्थे नराधिप  ॥ १५५.९ ॥\nक्रोशद्वयमिदं चक्रे भुक्तिमुक्तिप्रदायकम्  ।\nतस्मिंस्तीर्थे नरः स्नात्वा मुच्यते सर्वकिल्बिषैः  ॥ १५५.१० ॥\nगङ्गा कनखले पुण्या कुरुक्षेत्रे सरस्वती  ।\nग्रामे वा यदि वारण्ये पुण्या सर्वत्र नर्मदा  ॥ १५५.११ ॥\nसर्वौषधीनामशनं प्रधानं सर्वेषु पेयेषु जलं प्रधानम्  ।\nनिद्रा सुखानां प्रमदा रतीनां सर्वेषु गात्रेषु शिरः प्रधानम्  ॥ १५५.१२ ॥\nस्नातस्यापि यथा पुण्यं ललाटं नृपसत्तम  ।\nशुक्लतीर्थं तथा पुण्यं नर्मदायां युधिष्ठिर  ॥ १५५.१३ ॥\nसरितां च यथा गङ्गा देवतानां जनार्दनः  ।\nशुक्लतीर्थं तथा पुण्यं नर्मदायां व्यवस्थितम्  ॥ १५५.१४ ॥\nचतुष्पदानां सुरभिर्वर्णानां ब्राह्मणो यथा  ।\nप्रधानं सर्वतीर्थानां शुक्लतीर्थं तथा नृप  ॥ १५५.१५ ॥\nग्रहाणां तु यथादित्यो नक्षत्राणां यथा शशी  ।\nशिरो वा सर्वगात्राणां धर्माणां सत्यमिष्यते  ॥ १५५.१६ ॥\nतथैव पार्थ तीर्थानां शुक्लतीर्थमनुत्तमम्  ।\nदुर्विज्ञेयो यथा लोके परमात्मा सनातनः  ॥ १५५.१७ ॥\nसुसूक्ष्मत्वादनिर्देश्यः शुक्लतीर्थं तथा नृप  ।\nमन्दप्रज्ञत्वमापन्ने महामोहसमन्वितः  ॥ १५५.१८ ॥\nशुक्लतीर्थं ना जानाति नर्मदातटसंस्थितम्  ।\nबहुनात्र किमुक्तेन धर्मपुत्र पुनः पुनः  ॥ १५५.१९ ॥\nशुक्लतीर्थं महापुण्यं सम्प्राप्तं कल्मषक्षयात् ।\nयोऽत्र दत्ते शुचिर्भूत्वा एकं रेवाजलाञ्जलिम्  ॥ १५५.२० ॥\nकल्पकोटिसहस्राणि पितरस्तेन तर्पिताः  ॥ १५५.२१ ॥\nएकः पुत्रो धरापृष्ठे पित्ःणामार्तिनाशनः  ।\nचाणक्यो नाम राजाभूच्छुक्लतीर्थं च वेद सः  ॥ १५५.२२ ॥"
  },
  {
    "text": "युधिष्ठिर उवाच -\nकोऽसौ द्विजवरश्रेष्ठ चाणक्यो नाम नामतः  ।\nशुक्लतीर्थस्य यो वेत्ता नान्यो वेत्ता हि कश्चन  ॥ १५५.२३ ॥\nकेनोपायेन तत्तीर्थं तेन ज्ञातं धरातले  ।\nतदहं श्रोतुमिच्छामि परं कौतूहलं हि मे  ॥ १५५.२४ ॥"
  },
  {
    "text": "श्रीमार्कण्डेय उवाच -\nइक्ष्वाकुप्रभवो राजा नप्ता शुद्धोदनस्य च  ।\nचाणक्यो नाम राजर्षिर्बुभुजे पृथिवीमिमाम्  ॥ १५५.२५ ॥\nविक्रान्तो मतिमाञ्छूरः सर्वलोकैरवञ्चितः  ।\nवञ्चितः सहसा धूर्तवायसाभ्यां नृपोत्तमः  ॥ १५५.२६ ॥"
  },
  {
    "text": "युधिष्ठिर उवाच -\nकथं स वञ्चितो राजा वायसाभ्यां कुतोऽथवा  ।\nपुरा येन प्रतिज्ञातं धीगर्भेण महात्मना  ॥ १५५.२७ ॥\nन जीवे वञ्चितोऽन्येन प्राणांस्त्यक्ष्ये न संशयः  ।\nएतन्मे वद विप्रेन्द्र परं कौतूहलं मम  ॥ १५५.२८ ॥"
  },
  {
    "text": "श्रीमार्कण्डेय उवाच -\nआत्मानं वञ्चितं ज्ञात्वा तदा संगृह्य वायसौ  ।\nप्रेषयामास तीव्रेण दण्डेन यमसादनम्  ॥ १५५.२९ ॥\nवायसावूचतुः  ।\nसुन्दोपसुन्दयोः पुत्रावावां काकत्वमागतौ  ।\nमा वधीस्त्वं महाभाग कस्मिंश्चित्कारणान्तरे  ॥ १५५.३० ॥\nतावावां कृतसंकल्पौ त्वया कोपेन मानद  ।\nनिरस्तावनिरस्तौ वा यास्यावः परमां गतिम्  ॥ १५५.३१ ॥\nतदादेशय राजेन्द्र कृत्वा तव महत्प्रियम्  ।\nमुक्तशापौ भविष्यावो ब्रह्मणो वचनं तथा  ॥ १५५.३२ ॥\nतच्छ्रुत्वा काकवचनं चाणक्यो नृपसत्तमः  ।\nनाहं जीवे विदित्वैवं वञ्चितः केन कर्हिचित् ॥ १५५.३३ ॥\nतस्मात्तीर्थं विजानीतं यमस्य सदने द्विजौ  ।\nप्रेषयामि यथान्यायं श्रुत्वा तत्कथयिष्यथः  ॥ १५५.३४ ॥\nतेनैव मुक्तौ तौ काकौ स्रक्चन्दनविभूषितौ  ।\nशीघ्रगौ प्रेषयामास यमस्य सदनं प्रति  ॥ १५५.३५ ॥"
  },
  {
    "text": "राजोवाच -\nतत्र धर्मपुरं गत्वा विचरन्तावितस्ततः  ।\nयदि पृच्छति धर्मात्मा यमः संयमनो महान्  ॥ १५५.३६ ॥\nकुतो वामागतं ब्रूतं केन वा भूषितावुभौ  ।\nमदीया भारती तस्य कथनीया ह्यशङ्कितम्  ॥ १५५.३७ ॥\nइक्ष्वाकुसंभवो राजा चाणक्यो नाम धार्मिकः  ।\nद्वादशाहे मृतस्यास्य तर्पितावशनादिना  ॥ १५५.३८ ॥\nतच्छ्रुत्वा वचनं राज्ञो गतौ तौ यमसादनम्  ।\nक्रीडितौ प्राङ्गणे तस्य स्रक्चन्दनविभूषितौ  ।\nधर्मराजेन तौ दृष्टौ पृष्टौ धृष्टौ च वायसौ  ॥ १५५.३९ ॥"
  },
  {
    "text": "यम उवाच -\nकुतः स्थानात्समायातौ केन वा भूषितावुभौ  ।\nवृत्तं वै कथ्यतामेतद्वायसावविशङ्कया  ॥ १५५.४० ॥\nकाकावूचतुः  ।\nइक्ष्वाकुसम्भवो राजा चाणक्यो नाम धार्मिकः  ।\nद्वादशाहे मृतस्यास्य तर्पितावशनादिभिः  ॥ १५५.४१ ॥\nतयोस्तद्वचनं श्रुत्वा सदा वैवस्वतो यमः  ।\nचित्रगुप्तं कलिं कालं वीक्ष्यतामिदमब्रवीत् ॥ १५५.४२ ॥\nअण्डजस्वेदजातीनां भूतानां सचराचरे  ।\nविहितं लोककर्त्ःणां सान्निध्यं ब्रह्मणा मम  ॥ १५५.४३ ॥\nगतः कुत्र दुराचारश्चाणक्यो नामतस्त्विह  ।\nअन्विष्यतां पुराणेषु त्वितिहासेषु या गतिः  ॥ १५५.४४ ॥\nततस्तैर्धर्मपालैस्तु धर्मराजप्रचोदितैः  ।\nनिरीक्षिता पुराणोक्ता कर्मजा गतिरागतिः  ॥ १५५.४५ ॥\nततः प्रोवाच वचनं धर्मो धर्मभृतां वरः  ।\nशृण्वतां धर्मपालानां मेघगम्भीरया गिरा  ॥ १५५.४६ ॥\nशुक्लतीर्थे मृतानां तु नर्मदाविमले जले  ।\nअण्डजस्वेदजातीनां न गतिर्मम सन्निधौ  ॥ १५५.४७ ॥\nतत्तीर्थं धार्मिकं लोके ब्रह्मविष्णुमहेश्वरैः  ।\nनिर्मितं परया भक्त्या लोकानां हितकाम्यया  ॥ १५५.४८ ॥\nपापोपपातकैर्युक्ता ये नरा नर्मदाजले  ।\nशुक्लतीर्थे मृताः शुद्धा न ते मद्विषयाः क्वचित् ॥ १५५.४९ ॥\nएतच्छ्रुत्वा तु वचनं तौ काकौ यमभाषितम्  ।\nआगतौ शीघ्रगौ पार्थ दृष्ट्वा यमपुरं महत् ॥ १५५.५० ॥\nपृष्टौ तौ प्रणतौ राज्ञा यथावृत्तं यथाश्रुतम्  ।\nकथयामासतुः पार्थ दानवौ काकतां गतौ  ॥ १५५.५१ ॥\nअस्मात्स्थानाद्गतावावां यमस्य पुरमुत्तमम्  ।\nपृथिव्या दक्षिणे भागे ह्यतीत्य बहुयोनिजम्  ॥ १५५.५२ ॥\nतत्पुरं कामगं दिव्यं स्वर्णप्राकारतोरणम्  ।\nअनेकगृहसम्बाधं मणिकाञ्चनभूषितम्  ॥ १५५.५३ ॥\nचतुष्पथैश्चत्वरैश्च घण्टामार्गोपशोभितम्  ।\nउद्यानवनसंछन्नं पद्मिनीखण्डमन्दितम्  ॥ १५५.५४ ॥\nहंससारससंघुष्टं कोकिलाकुलसंकुलम्  ।\nसिंहव्याघ्रगजाकीर्णमृक्षवानरसेवितम्  ॥ १५५.५५ ॥\nनरनारीसमाकीर्णं नित्योत्सवविभूषितम्  ।\nशंखदुन्दुभिर्निर्घोषैर्वीणावेणुनिनादितम्  ॥ १५५.५६ ॥\nयममार्गेऽपि विहितं स्वर्गलोकमिवापरम्  ।\nगतौ तत्र पुनश्चान्यैर्यमदूतैर्यमाज्ञया  ॥ १५५.५७ ॥\nविदितौ प्रेषितौ तत्र यत्र देवो जगत्प्रभुः  ।\nप्राणस्य भीत्या दृष्टोऽसौ सिंहासनगतः प्रभुः  ॥ १५५.५८ ॥\nमहाकायो महाजङ्घो महास्कन्धो महोदरः  ।\nमहावक्षा महाबाहुर्महावक्त्रेक्षणो महान्  ॥ १५५.५९ ॥\nमहामहिषमारूढो महामुकुटभूषितः  ।\nतत्रान्यश्च कलिः कालश्चित्रगुप्तो महामतिः  ॥ १५५.६० ॥\nसमागतौ तदा दृष्टौ मध्ये ज्वलितपावकौ  ।\nपुण्यपापानि जन्तूनां श्रुतिस्मृत्यर्थपारगौ  ॥ १५५.६१ ॥\nविचारयन्तौ सततं तिष्ठाते तौ दिवानिशम्  ।\nततो ह्यावां प्रणामान्ते यमेन यममूर्तिना  ॥ १५५.६२ ॥\nपृष्टावागमने हेतुं तमब्रूव शृणुष्व तत् ।\nउज्जयिन्यां महीपालश्चाणक्योऽभूत्प्रतापवान्  ॥ १५५.६३ ॥\nद्वादशाहे मृतस्यास्य भुक्त्वा प्राप्तौ यमालयम्  ।\nततोऽस्माकं वचः श्रुत्वा कम्पयित्वा शिरो यमः  ॥ १५५.६४ ॥\nउवाच वचनं सत्यं सभामध्ये हसन्निव  ।\nअस्ति तत्कारणं येन चाणक्यः पापपूरुषः  ॥ १५५.६५ ॥\nनायातो मम लोके तु सर्वपापभयंकरे  ।\nशुक्लतीर्थे मृतानां तु नर्मदायां परं पदम्  ॥ १५५.६६ ॥\nजायते सर्वजन्तूनां नात्र काचिद्विचारणा  ।\nअवशः स्ववशो वापि जन्तुस्तत्क्षेत्रमण्डले  ॥ १५५.६७ ॥\nमृतः स वै न सन्देहो रुद्रस्यानुचरो भवेत् ।\nतद्धर्मवचनं श्रुत्वा निर्गत्य नगराद्बहिः  ॥ १५५.६८ ॥\nपश्यन्तौ विविधां घोरां नरके लोकयातनाम्  ।\nत्रिंशत्कोट्यो हि घोराणां नरकाणां नृपोत्तम  ॥ १५५.६९ ॥\nदृष्टा भीतौ परामार्तिगतौ तत्र महापथि  ।\nनरको रौरवस्तत्र महारौरव एव च  ॥ १५५.७० ॥\nपेषणः शोषणश्चैव कालसूत्रोऽस्थिभञ्जनः  ।\nतामिस्रश्चान्धतामिस्रः कृमिपूतिवहस्तथा  ॥ १५५.७१ ॥\nदृष्टश्चान्यो महाज्वालस्तत्रैव विषभोजनः  ।\nनरकौ दंशमशकौ तथा यमलपर्वतौ  ॥ १५५.७२ ॥\nनदी वैतरणी दृष्टा सर्वपापप्रणाशिनी  ।\nशीतलं सलिलं यत्र पिबन्ति ह्यमृतोपमम्  ॥ १५५.७३ ॥\nतदेव नीरं पापानां शोणितं परिवर्तते  ।\nअसिपत्रवनं चान्यद्दृष्टान्या महती शिला  ॥ १५५.७४ ॥\nअग्निपुंजनिभाकारा विशाला शाल्मली परा  ।\nइत्यादयस्तथैवान्ये शतसाहस्रसंज्ञिताः  ॥ १५५.७५ ॥\nघोरघोरतरा दृष्टाः क्लिश्यन्ते यत्र मानवाः  ।\nवाचिकैर्मानसैः पापैः कर्मजैश्च पृथग्विधैः  ॥ १५५.७६ ॥\nअहंकारकृतैर्दोषैर्मायावचनपूर्वकैः  ।\nपिता माता गुरुर्भ्राता अनाथा विकलेन्द्रियाः  ॥ १५५.७७ ॥\nभ्रमन्ति नोद्धृता येषां गतिस्तेषां हि रौरवे  ।\nतत्र ते द्वादशाब्दानि क्षपित्वा रौरवेऽधमाः  ॥ १५५.७८ ॥\nइह मानुष्यके लोके दीनान्धाश्च भवन्ति ते  ।\nदेवब्रह्मस्वहर्त्ःणां नराणां पापकर्मणाम्  ॥ १५५.७९ ॥\nमहारौरवमाश्रित्य ध्रुवं वासो यमालये  ।\nततः कालेन महता पापाः पापेन वेष्टिताः  ॥ १५५.८० ॥\nजायन्ते कण्टकैर्भिन्नाः कोशे वा कोशकारकाः  ।\nमृगपक्षिविहङ्गानां घातका मांसभक्षकाः  ॥ १५५.८१ ॥\nपेषणं नरकं यान्ति शोषणं जीवबन्धनात् ।\nतत्रत्यां यातनां घोरां सहित्वा शास्त्रचोदिताम्  ॥ १५५.८२ ॥\nइह मानुष्यतां प्राप्य पङ्ग्वन्धबधिरा नराः  ।\nगवार्थे ब्राह्मणार्थे च ह्यनृतं वदतामिह  ॥ १५५.८३ ॥\nपतनं जायते पुंसां नरके कालसूत्रके  ।\nतत्रत्या यातना घोरा विहिता शास्त्रकर्तृभिः  ॥ १५५.८४ ॥\nभुक्त्वा समागता ह्यत्र ते यास्यन्त्यन्त्यजां गतिम्  ।\nबन्धयन्ति च ये जीवांस्त्यक्त्वात्मकुलसन्ततिम्  ॥ १५५.८५ ॥\nपतन्ति नात्र सन्देहो नरके तेऽस्थिभञ्जने  ।\nतत्र वर्षशतस्यान्त इह मानुष्यतां गताः  ॥ १५५.८६ ॥\nकुब्जा वामनकाः पापा जायन्ते दुःखभागिनः  ।\nये त्यजन्ति स्वकां भार्यां मूढाः पण्डितमानिनः  ॥ १५५.८७ ॥\nते यान्ति नरकं घोरं तामिस्रं नात्र संशयः  ।\nतत्र वर्षशतस्यान्ते इह मानुष्यतां गताः  ॥ १५५.८८ ॥\nदुश्चर्माणो दुर्भगाश्च जायन्ते मानवा हि ते  ।\nमानकूटं तुलाकूटं कूटकं तु वदन्ति ये  ॥ १५५.८९ ॥\nनरके तेऽन्धतामिस्रे प्रपच्यन्ते नराधमाः  ।\nशतसाहस्रिकं कालमुषित्वा तत्र ते नराः  ॥ १५५.९० ॥\nइह शत्रुगृहे त्वन्धा भ्रमन्ते दीनमूर्तयः  ।\nपितृदेवद्विजेभ्योऽन्नमदत्त्वा येऽत्र भुञ्जते  ॥ १५५.९१ ॥\nनरके कृमिभक्ष्ये ते पतन्ति स्वात्मपोषकाः  ।\nततः प्रसूतिकाले हि कृमिभुक्तश्च सव्रणः  ॥ १५५.९२ ॥\nजायतेऽशुचिगन्धोऽत्र परभाग्योपजीवकः  ।\nस्वकर्मविच्युताः पापा वर्णाश्रमविवर्जिताः  ॥ १५५.९३ ॥\nनरके पूयसम्पूर्णे क्लिश्यन्ते ह्ययुतं समाः  ।\nपूर्णे तत्र ततः काले प्राप्य मानुष्यकं भवम्  ॥ १५५.९४ ॥\nउद्वेजनीया भूतानां जायन्ते व्याधिभिर्वृताः  ।\nअग्निदो गरदश्चैव लोभमोहान्वितो नरः  ॥ १५५.९५ ॥\nनरके विषसम्पूर्णे निमज्जति दुरात्मवान्  ।\nतत्र वर्षशतात्कालादुन्मज्जनमवस्थितः  ॥ १५५.९६ ॥\nभुवि मानुषतां प्राप्य कृपणो जायते पुनः  ।\nपादुकोपानहौ छत्रं शय्यां प्रावरणानि च  ॥ १५५.९७ ॥\nअदत्त्वा दंशमशकैर्भक्ष्यन्ते जन्यसप्ततिम्  ।\nपितुर्द्रव्यापहर्तारस्ताडनक्रोशने रताः  ॥ १५५.९८ ॥\nपीडनं क्रियते तेषां यत्र तौ युग्मपर्वतौ  ।\nया सा वैतरणी घोरा नदी रक्तप्रवाहिनी  ॥ १५५.९९ ॥\nपिबन्ति रुधिरं तत्र येऽभियान्ति रजस्वलाम्  ।\nअसिपत्रवने घोरे पीड्यन्ते पापकारिणः  ॥ १५५.१०० ॥\nपरपीडाकरा नित्यं ये नरोऽन्त्यजगामिनः  ।\nगुरुदाररतानां तु महापातकिनामपि  ॥ १५५.१०१ ॥\nशिलावगूहनं तेषां जायते जन्मसप्ततिम्  ।\nज्वलन्तीमायसीं घोरां बहुकण्टकसंवृताम्  ॥ १५५.१०२ ॥\nशाल्मलीं तेऽवगूहन्ति परदाररता हि ये  ।\nपरस्य योषितं हृत्वा ब्रह्मस्वमपहृत्य च  ॥ १५५.१०३ ॥\nअरण्ये निर्जले देशे स भवेत्क्रूरराक्षसः  ।\nदेवस्वं ब्राह्मणस्वं च लोभेनैवाहरेच्च यः  ॥ १५५.१०४ ॥\nस पापात्मा परे लोके गृध्रोच्छिष्टेन जीवति  ।\nएवमादीनि पापानि भुञ्जन्ते यमशासनात् ॥ १५५.१०५ ॥\nयेषां तु दर्शनादेव श्रवणाज्जायते भयम्  ।\nतथा दानफलं चान्ये भुञ्जाना यममन्दिरे  ॥ १५५.१०६ ॥\nदृष्टाः श्रुतं कथयतां दूतानां च यमाज्ञया  ।\nरथैरन्ये गजैरन्ये केचिद्वाजिभिरावृताः  ॥ १५५.१०७ ॥\nदृष्टास्तत्र महाभाग तपःसंचयसंस्थिताः  ।\nगोदाता स्वर्णदाता च भूमिरत्नप्रदा नराः  ॥ १५५.१०८ ॥\nशय्याशनगृहादीनां स लोकः कामदो नृणाम्  ।\nअन्नं पानीयसहितं ददते येऽत्र मानवाः  ॥ १५५.१०९ ॥\nतत्र तृप्ताः सुसंतुष्टाः क्रीडन्ते यमसादने  ।\nअत्र यद्दीयते दानमपि वालाग्रमात्रकम्  ॥ १५५.११० ॥\nतदक्षयफलं सर्वं शुक्लतीर्थे नृपोत्तम  ।\nएतत्ते कथितं सर्वं यद्दृष्टं यच्च वै श्रुतम्  ॥ १५५.१११ ॥\nकुरुष्व यदभिप्रेतं यदि शक्नोषि मुच्यताम्  ।\nतयोस्तद्वचनं श्रुत्वा चाणक्यो हृष्टमानसः  ॥ १५५.११२ ॥\nविसर्जयामास खगावभिनन्द्य पुनःपुनः  ।\nताभ्यां गताभ्यां सर्वस्वं दत्त्वा विप्रेषु भारत  ॥ १५५.११३ ॥\nकामक्रोधौ परित्यज्य जगामामरपर्वतम्  ।\nतत्र बद्ध्वोडुपं गाढं कृष्णरज्ज्वावलम्बितम्  ॥ १५५.११४ ॥\nप्लवमानो जगामाऽशु ध्यायन्देवं जनार्दनम्  ।\nआरोग्यं भास्करादिच्छेद्धनं वै जातवेदसः  ॥ १५५.११५ ॥\nप्राप्नोति ज्ञानमीशानान्मोक्षं प्राप्नोति केशवात् ।\nनीलं रक्तं तदभवन्मेचकं यद्धि सूत्रकम्  ॥ १५५.११६ ॥\nशुद्धस्फटिकसङ्काशं दृष्ट्वा रज्जुं महामतिः  ।\nआप्लुत्य विमले तोये गतोऽसौ वैष्णवं पदम्  ॥ १५५.११७ ॥\nगायन्ति यद्वेदविदः पुराणं नारायणं शाश्वतमच्युताह्वयम्  ।\nप्राप्तः स तं राजसुतो महात्मा निक्षिप्य देहं शुभशुक्लतीर्थे  ॥ १५५.११८ ॥\nएषा ते कथिता राजन्सिद्धिश्चाणक्यभूभृतः  ।\nतथान्यत्तव वक्ष्यामि शृणुष्वैकाग्रमानसः  ॥ १५५.११९ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे चाणक्यसिद्धिप्राप्तिवर्णनं नाम पञ्चपञ्चाशदधिकशततमोऽध्यायः ॥"
  }
]
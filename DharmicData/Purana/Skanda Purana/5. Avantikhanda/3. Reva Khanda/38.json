[
  {
    "text": "अध्याय ३८"
  },
  {
    "text": "श्रीमार्कण्डेय उवाच -\nततो गच्छेत राजेन्द्र गुहावासीति चोत्तमम्  ।\nयत्र सिद्धो महादेवो गुहावासी समार्बुदम्  ॥ ३८.१ ॥"
  },
  {
    "text": "युधिष्ठिर उवाच -\nकेन कार्येण भो तात महादेवो जगद्गुरुः  ।\nगुहायामनयत्कालं सुदीर्घं द्विजसत्तम  ॥ ३८.२ ॥\nएतद्विस्तरतः सर्वं कथयस्व ममानघ  ।\nश्रोतुमिच्छाम्यहं सर्वपरं कौतूहलं हि मे  ॥ ३८.३ ॥"
  },
  {
    "text": "मार्कण्डेय उवाच -\nसाधु प्रश्नो महाराज पृष्टो यो वै त्वयोत्तमः  ।\nपुराणे विस्तरो ह्यस्य न शक्यो हि मयाधुना  ॥ ३८.४ ॥\nकथितुं वृद्धभावत्वादतीतो बहुकालिकः  ।\nसंक्षेपात्तेन ते तात कथयामि निबोध मे  ॥ ३८.५ ॥\nपुरा कृतयुगे राजन्नासीद्दारुवनं महत् ।\nनानाद्रुमलताकीर्णं नानावल्ल्युपशोभितम्  ॥ ३८.६ ॥\nसिंहव्याघ्रवराहैश्च गजैः खड्गैर्निषेवितम्  ।\nबहुपक्षियुतं दिव्यं यथा चैत्ररथं वनम्  ॥ ३८.७ ॥\nतत्र केचिन्महाप्राज्ञा वसन्ति संशितव्रताः  ।\nवसन्ति परया भक्त्या चतुराश्रमभाविताः  ॥ ३८.८ ॥\nब्रह्मचारी गृहस्थश्च वानप्रस्थो यतिस्तथा  ।\nस्वधर्मनिरताः सर्वे वाञ्छन्तः परमं पदम्  ॥ ३८.९ ॥\nतावद्वसन्तसमये कस्मिंश्चित्कारणान्तरे  ।\nविमानस्थो महादेवो गच्छन्वै ह्युमया सह  ॥ ३८.१० ॥\nददर्श तोय आवासमृक्सामयजुर्नादितम्  ।\nअलक्ष्यागतनिर्गम्यं सर्वपापक्षयंकरम्  ॥ ३८.११ ॥\nतं दृष्ट्वा मुदिता देवी हर्षगङ्गदया गिरा  ।\nपप्रच्छ देवदेवेशं शशाङ्ककृतभूषणम्  ॥ ३८.१२ ॥"
  },
  {
    "text": "देव्युवाच -\nकस्यायमाश्रमो देव वेदध्वनिनिनादितः  ।\nयं दृष्ट्वा क्षुत्पिपासाद्यैः श्रमैश्च परिहीयते  ॥ ३८.१३ ॥"
  },
  {
    "text": "महेश्वर उवाच -\nकिं त्वया न श्रुतं देवि महादारुवनं महत् ।\nबहुविप्रजनो यत्र गृहधर्मेण वर्तते  ॥ ३८.१४ ॥\nअत्र यः स्त्रीजनः कश्चिद्भर्तृशुश्रूषणे रतः  ।\nनान्यो देवो न वै धर्मो ज्ञायते शैलनन्दिनि  ॥ ३८.१५ ॥\nएतच्छ्रुत्वा परं वाक्यं देवदेवेन भाषितम्  ।\nकौतूहलसमाविष्टा शङ्करं पुनरब्रवीत् ॥ ३८.१६ ॥\nयत्त्वयोक्तं महादेव पतिधर्मरताः स्त्रियः  ।\nतासां त्वं मदनो भूत्वा चारित्रं क्षोभय प्रभो  ॥ ३८.१७ ॥"
  },
  {
    "text": "ईश्वर उवाच -\nयत्त्वयोक्तं च वचनं न हि मे रोचते प्रिये  ।\nब्राह्मणा हि महद्भूतं न चैषां विप्रियं चरेत् ॥ ३८.१८ ॥\nमन्युप्रहरणा विप्राश्चक्रप्रहरणो हरिः  ।\nचक्रात्क्रूरतरो मन्युस्तस्माद्विप्रं न कोपयेत् ॥ ३८.१९ ॥\nन ते देवा न ते लोका न ते नगा न चासुराः  ।\nदृश्यन्ते त्रिषु लोकेषु ये तैर्दृष्टैर्न नाशिताः  ॥ ३८.२० ॥\nतेषां मोक्षस्तथा स्वर्गो भूमिर्मर्त्ये फलानि च  ।\nयेषां तुष्टा महाभागा ब्राह्मणाः क्षितिदेवताः  ॥ ३८.२१ ॥\nएवं ज्ञात्वा महाभागे असद्ग्राहं परित्यज  ।\nतत्र लोके विरुद्धं वै कुप्यन्ते येन वै द्विजाः  ॥ ३८.२२ ॥"
  },
  {
    "text": "देव्युवाच -\nनाहं ते दयिता देव नाहं ते वशवर्तिनी  ।\nअकृत्वाधश्व वै तासां मानं सुरसुपूजितम्  ॥ ३८.२३ ॥\nलोकलोके महादेव अशक्यं नास्ति ते प्रभो  ।\nक्रियतां मम चैवैकमेतत्कार्यं सुरोत्तम  ॥ ३८.२४ ॥\nएवमुक्तो महादेवो देव्या वाक्यहिते रतः  ।\nकृत्वा कापालिकं रूपं ययौ दारुवनं प्रति  ॥ ३८.२५ ॥\nमहाहितजटाजूटं नियम्य शशिभूषणम्  ।\nकण्ठत्राणं परं कृत्वा धारयन् कर्णकुण्डले  ॥ ३८.२६ ॥\nव्याघ्रचर्मपरीधानो मेखलाहारभूषितः  ।\nनूपुरध्वनिनिघोषैः कम्पयन् वै वसुंधराम्  ॥ ३८.२७ ॥\nमहानूर्द्ध्वजटामाली कृत्तिभस्मानुलेपनः  ।\nकृत्वा हस्ते कपालं तु ब्रह्मणश्च महात्मनः  ॥ ३८.२८ ॥\nमहाडमरुघोषेण कम्पयन् वै वसुंधराम्  ।\nप्रभातसमये प्राप्तो महादारुवनं प्रति  ॥ ३८.२९ ॥\nतावत्पुण्यजनः सर्वपुष्पपत्रफलार्थिकः  ।\nनिर्गतो बहुभिः सार्द्धं पवमानः समन्ततः  ॥ ३८.३० ॥\nतद्दृष्ट्वा महदाश्चर्यं रूपं देवस्य भारत  ।\nयुवतीनां मनस्तासां कामेन कलुषीकृतम्  ॥ ३८.३१ ॥\nशोभनं पुरुषं दृष्ट्वा सर्वा अपि वराङ्गनाः  ।\nक्लेदभावं ततो जग्मुर्मुदा दारुवनस्त्रियः  ॥ ३८.३२ ॥\nविकारा बहवस्तासां देवं दृष्ट्वा महाद्भुतम्  ।\nसंजाता विप्रपत्नीनां तदा तासु नरोत्तम  ॥ ३८.३३ ॥\nपरिधानं न जानन्ति काश्चिद्दृष्ट्वा वराङ्गनाः  ।\nउत्तरीयं तथा चान्या महामोहसमन्विताः  ॥ ३८.३४ ॥\nकेशभारपरिभ्रष्टा काचिदेवासनोत्थिता  ।\nदातुकामा तदा भैक्ष्यं चेष्टितुं नैव चाशकत् ॥ ३८.३५ ॥\nकाचिद्दृष्ट्वा महादेवं रूपयौवनगर्विता  ।\nउत्सङ्गे संस्थितं बालं विस्मृता पायितुं स्तनम्  ॥ ३८.३६ ॥\nकामबाणहता चान्या बाहुभ्यां पीड्य सुस्तनौ  ।\nनिःश्वसन्ती तदा चोष्णं न किंचित्प्रतिजल्पति  ॥ ३८.३७ ॥\nएवं संक्षोभ्य तं सर्वं स्त्रीजनं परमेश्वरः  ।\nजगाम तत्र वै तासां क्षोभं कृत्वा महाद्भुतम्  ॥ ३८.३८ ॥\nतावत्ते ब्राह्मणाः सर्वे भ्रमित्वा काननं महत् ।\nआगताः स्वगृहे दारान् ददृशुश्च हतौजसः  ॥ ३८.३९ ॥\nयासां पूर्वतरा भक्तिः पातिव्रत्ये पतीन्प्रति  ।\nचलितास्ता विदित्वाशु निर्जग्मुर्द्विजसत्तमाः  ॥ ३८.४० ॥\nसंविदं परमां कृत्वा ज्ञात्वा देवं महेश्वरम्  ।\nक्षोभयित्वा मनस्तासां ततश्चादर्शनं गतम्  ॥ ३८.४१ ॥\nक्रोधाविष्टो द्विजः कश्चिद्दण्डमुद्यम्य धावति  ।\nकल्माषयष्टिमन्ये च तथान्ये दर्भमुष्टिकाम्  ॥ ३८.४२ ॥\nइतश्चेतश्च ते सर्वे भ्रमित्वा काननं नृप  ।\nएकीभूत्वा महात्मानो व्याजह्रुश्च रुषा गिरम्  ॥ ३८.४३ ॥\nयदिदं च हुतं किंचिद्गुरवस्तोषिता यदि  ।\nतेन सत्येन देवस्य लिङ्गं पततु चोत्तमम्  ॥ ३८.४४ ॥\nआश्रमादाश्रमं सर्वे न त्यजामो विधिक्रमात् ।\nतेन सत्येन देवस्य लिङ्गं पततु भूतले  ॥ ३८.४५ ॥\nएवं सत्यप्रभावेन त्रिरुक्तेन द्विजन्मनाम्  ।\nशिवस्य पश्यतो लिङ्गं पतितं धरणीतले  ॥ ३८.४६ ॥\nहाहाकारो महानासील्लोकालोकेऽपि भारत  ।\nदेवस्य पतिते लिङ्गे जगतश्च महाक्षये  ॥ ३८.४७ ॥\nपतमानस्य लिङ्गस्य शब्दोऽभूच्च सुदारुणः  ।\nउल्कापाता दिशां हाहा भूमिकम्पाश्च दारुणाः  ॥ ३८.४८ ॥\nपतन्ति पर्वताग्राणि शोषं यान्ति च सागराः  ।\nदेवस्य पतिते लिङ्गे देवा विमनसोऽभवन्  ॥ ३८.४९ ॥\nसमेत्य सहिताः सर्वे ब्रह्माणं परमेष्ठिनम्  ।\nकृताञ्जलिपुटाः सर्वे स्तुवन्ति विविधैः स्तवैः  ॥ ३८.५० ॥\nततस्तुष्टो जगन्नाथश्चतुर्वदनपङ्कजः  ।\nआर्तान्प्राह सुरान्सर्वान्मा विषादं गमिष्यथ  ॥ ३८.५१ ॥\nब्रह्मशापाभिभूतोऽसौ देवदेवस्त्रिलोचनः  ।\nतुष्टैस्तैस्तपसा युक्तैः पुनर्मोक्षं गमिष्यति  ॥ ३८.५२ ॥\nएतच्छ्रुत्वा ययुर्देवा यथागतमरिन्दम  ।\nभावयित्वा ततः सर्वे मुनयश्चैव भारत  ॥ ३८.५३ ॥\nविश्वामित्रवसिष्ठाद्या जाबालिरथ कश्यपः  ।\nसमेत्य सहिताः सर्वे तमूचुस्त्रिपुरान्तकम्  ॥ ३८.५४ ॥\nब्रह्मतेजो हि बलवद्द्विजानां हि सुरेश्वर  ।\nक्षान्तियुक्तस्तपस्तप्त्वा भविष्यसि गतक्लमः  ॥ ३८.५५ ॥\nयतः क्षोभादृषीणां च तदेवं लिङ्गमुत्तमम्  ।\nपतितं ते महादेव न तत्पूज्यं भविष्यति  ॥ ३८.५६ ॥\nन तच्छ्रेयोऽग्निहोत्रेण नाग्निष्टोमेन लभ्यते  ।\nप्राप्नुवन्ति च यच्छ्रेयो मानवा लिङ्गपूजने  ॥ ३८.५७ ॥\nदेवदानवयक्षाणां गन्धर्वोरगरक्षसाम्  ।\nवचनेन तु विप्राणामेतत्पूज्यं भविष्यति  ॥ ३८.५८ ॥\nब्रह्मविष्ण्विन्द्रचन्द्राणामेतत्पूज्यं भविष्यति  ।\nयत्फलं तव लिङ्गस्य इह लोके परत्र च  ॥ ३८.५९ ॥\nएवमुक्तो जगन्नाथः प्रणिपत्य द्विजोत्तमान्  ।\nमुदा परमया युक्तः कृताञ्जलिरभाषत  ॥ ३८.६० ॥\nब्राह्मणा जङ्गमं तीर्थं निर्जलं सार्वकामिकम्  ।\nयेषां वाक्योदकेनैव शुध्यन्ति मलिनो जनाः  ॥ ३८.६१ ॥\nन तत्क्षेत्रं न तत्तीर्थमूषरं पुष्कराणि च  ।\nब्राह्मणे मन्युमुत्पाद्य यत्र गत्वा स शुध्यति  ॥ ३८.६२ ॥\nन तच्छास्त्रं यन्न विप्रप्रणीतं न तद्दानं यन्न विप्रप्रदेयम्  ।\nन तत्सौख्यं यन्नविप्रप्रसादान्न तद्दुःखं यन्न विप्रप्रकोपात् ॥ ३८.६३ ॥\nपृथिव्यां यानि तीर्थानि गङ्गाद्याः सरितस्तथा  ।\nएकस्य विप्रवाक्यस्य कलां नार्हन्ति षोडशीम्  ॥ ३८.६४ ॥\nअभिनन्द्य द्विजान्सर्वाननुज्ञातो महर्षिभिः  ।\nततोऽगमत्तदा देवो नर्मदातटमुत्तमम्  ॥ ३८.६५ ॥\nपरमं व्रतमास्थाय गुहावासी समार्बुदम्  ।\nतपश्चचार भगवाञ्जपस्नानरतः सदा  ॥ ३८.६६ ॥\nसमाप्ते नियमे तात स्थापयित्वा महेश्वरम्  ।\nवन्द्यमानः सुरैः सार्द्धं कैलासमगमत्प्रभुः  ॥ ३८.६७ ॥\nनर्मदायास्तटे तेन स्थापितः परमेश्वरः  ।\nतेनैव कारणेनासौ नर्मदेश्वर उच्यते  ॥ ३८.६८ ॥\nयोऽर्चयेन्नर्मदेशानं यतिर्वै संजितेन्द्रियः  ।\nस्नात्वा चैव महादेवमश्वमेधफलं लभेत् ॥ ३८.६९ ॥\nददाति यः पितृभ्यस्तु तिलपुष्पकुशोदकम्  ।\nत्रिःसप्तपूर्वजास्तस्य स्वर्गे मोदन्ति पाण्डव  ॥ ३८.७० ॥\nयस्तु भोजयते विप्रांस्तस्मिंस्तीर्थे नराधिप  ।\nपायसं घृतमिश्रं तु स लभेत्कोटिजं फलम्  ॥ ३८.७१ ॥\nसुवर्णं रजतं वापि ब्राह्मणेभ्यो युधिष्ठिर  ।\nददाति तोयमध्यस्थः सोऽग्निष्टोमफलं लभेत् ॥ ३८.७२ ॥\nअष्टम्यांवा चतुर्दश्यां निराहारो वसेत्तु यः  ।\nनर्मदेश्वरमासाद्य प्राप्नुयाज्जन्मनः फलम्  ॥ ३८.७३ ॥\nअग्निप्रवेशं यः कुर्यात्तस्मिंस्तीर्थे नराधिप  ।\nतस्य व्याधिभयं न स्यात्सप्तजन्मसु भारत  ॥ ३८.७४ ॥\nअनाशकं तु यः कुर्यात्तस्मिंस्तीर्थे नराधिप  ।\nअनिवर्तिका गतिस्तस्य रुद्रलोके भविष्यति  ॥ ३८.७५ ॥\nएष ते विधिरुद्दिष्टस्तस्योत्पत्तिर्नरोत्तम  ।\nपुराणे विहिता तात संज्ञा तस्य तु विस्तरात् ॥ ३८.७६ ॥\nएतं कीर्तयते यस्तु नर्मदेश्वरसम्भवम्  ।\nभक्त्या शृणोति च नरः सोऽपि स्नानफलं लभेत् ॥ ३८.७७ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये नर्मदेश्वरतीर्थमाहात्म्यवर्णनं नामाष्टत्रिंशोऽध्यायः ॥"
  }
]
[
  {
    "text": "श्रीमार्कण्डेय उवाच -\nततः क्रोशान्तरे गच्छेदलिकातीर्थमुत्तमम्  ।\nअलिका नाम गान्धर्वी कुशीला कुटिलाशया  ॥ २२५.१ ॥\nचित्रसेनस्य दौहित्री विद्यानन्दमृषिं गता  ।\nवव्रे ते स्वीकृता तेन दशवर्षाणि तं श्रिता  ॥ २२५.२ ॥\nपतिं जघान तं सुप्तं कस्मिंश्चित्कारणान्तरे  ।\nगत्वा निवेदयामास पितरं रत्नवल्लभम्  ॥ २२५.३ ॥\nपित्रा मात्रा च संत्यक्ता बहुभिर्भर्त्सिता नृप  ।\nगर्भघ्नी त्वं पतिघ्नी त्वमिति दर्शय मा मुखम्  ॥ २२५.४ ॥\nब्रह्मघ्नी याहि पापिष्ठे परित्यक्ता गृहाद्व्रज  ॥ २२५.५ ॥"
  },
  {
    "text": "मार्कण्डेय उवाच -\nइति दुःखान्विता मूढा ताभ्यां निर्भर्त्सिता सती  ।\nतनुं त्यक्तुं मनश्चक्रे प्राप्य तीर्थान्तरं क्वचित् ॥ २२५.६ ॥\nसंपृच्छ्यमाना तीर्थानि ब्राह्मणेभ्यो युधिष्ठिर  ।\nश्रुत्वा पापहरं तीर्थं रेवासागरसङ्गमे  ॥ २२५.७ ॥\nतत्र पार्थ तपश्चक्रे निराहारा जितव्रता  ।\nकृच्छ्रातिकृच्छ्रपाराकमहासांतपनादिभिः  ॥ २२५.८ ॥\nचान्द्रायणैर्ब्रह्मकूर्चैः कर्शयामास वै तनुम्  ।\nएवं वर्षशतं सार्द्धं व्यतीतं तपसा नृप  ॥ २२५.९ ॥\nतस्या विशुद्धिमिच्छन्त्याः शिवध्यानार्चनादिभिः  ।\nततः कतिपयाहोभिस्तस्या ज्ञात्वा हठं परम्  ।\nपरितुष्टः शिवः प्राह पार्वत्या परिचोदितः  ॥ २२५.१० ॥"
  },
  {
    "text": "ईश्वर उवाच -\nपुत्रि मा साहसं कार्षीः शुद्धदेहासि साम्प्रतम्  ।\nतुष्टोऽहं तपसा तेऽद्य वरं वरय वाञ्छितम्  ॥ २२५.११ ॥"
  },
  {
    "text": "अलिकोवाच -\nयदि तुष्टोऽसि देवेश वरार्हा यद्यहं मता  ।\nनानापापाग्नितप्ताया देहि शुद्धिं परां मम  ॥ २२५.१२ ॥\nत्वं मे नाथो ह्यनाथायास्त्वमेव जगतां गुरुः  ।\nदीनानाथसमुद्धर्ता शरण्यः सर्वदेहिनाम्  ॥ २२५.१३ ॥"
  },
  {
    "text": "ईश्वर उवाच -\nत्वं भद्रे शुद्धदेहासि मा किंचिदनुशोचिथाः  ।\nस्वनाम्ना स्थापयित्वेह मां ततः स्वर्गमेष्यसि  ॥ २२५.१४ ॥\nइत्युक्त्वा देवदेवेशस्तत्रैवान्तरधीयत  ।\nअलिकापि ततो भक्त्या स्नात्वा संस्थाप्य शङ्करम्  ॥ २२५.१५ ॥\nदत्त्वा दानं च विप्रेभ्यो लोकमाप महोत्कटम्  ।\nपितरं च समासाद्य मातरं च युधिष्ठिर  ॥ २२५.१६ ॥\nतैश्च संमानिता प्रीत्या बन्धुभिः सालिका ततः  ।\nविमानवरमारूढा दिव्यमालान्विता नृप  ॥ २२५.१७ ॥\nगौरीलोकमनुप्राप्तसखित्वेऽद्यापि मोदते  ।\nततः प्रभृति तत्पार्थ विख्यातमलिकेश्वरम्  ॥ २२५.१८ ॥\nतत्र तीर्थे तु या नारी पुरुषो वा युधिष्ठिर  ।\nस्नात्वा सम्पूजयेद्भक्त्या महादेवमुमायुतम्  ॥ २२५.१९ ॥\nस पापैर्विविधैर्मुक्तो लोकमाप्नोति शांकरम्  ।\nमानसं वाचिकं पापं कायिकं यत्पुरा कृतम्  ॥ २२५.२० ॥\nसर्वं तद्विलयं याति भोजयित्वा द्विजान्सदा  ।\nदीपं दत्त्वा च देवाग्रे न रोगैः परिभूयते  ॥ २२५.२१ ॥\nधूपपात्रं विमानं च घण्टां कलशमेव च  ।\nदत्त्वा देवाय राजेन्द्र शाक्रं लोकमवाप्नुयात् ॥ २२५.२२ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे रेवासागरसङ्गमेऽलिकेश्वरतीर्थमाहात्म्यवर्णनं नाम पञ्चविंशत्यधिकद्विशततमोऽध्यायः ॥"
  }
]
[
  {
    "text": "श्रीमार्कण्डेय उवाच -\nनर्मदादक्षिणे कूले तीर्थं परमशोभनम्  ।\nशङ्खचूडस्य नाम्ना वै प्रसिद्धं भूमिमण्डले  ॥ ७५.१ ॥\nशङ्खचूडः स्वयं तत्र संस्थितः पाण्डुनन्दन  ।\nवैनतेयभयात्पार्थ सुखदनर्मदातटे  ॥ ७५.२ ॥\nतत्र तीर्थे तु यो भक्त्या शुचिर्भूत्वा समाहितः  ।\nस्नापयेच्छङ्खचूडं तु क्षीरक्षौद्रेण सर्पिषा  ॥ ७५.३ ॥\nरात्रौ जागरणं कुर्याद्देवस्याग्रे नराधिप  ।\nदधिभक्तेन सम्पूज्य ब्राह्मणाञ्छंसितव्रतान्  ।\nगोप्रदाने द्विजेन्द्रोऽयं सर्वपापक्षयंकरः  ॥ ७५.४ ॥\nतस्मिंस्तीर्थे तु यः पार्थ सर्पदष्टं प्रतर्पयेत् ।\nस याति परमं लोकं शङ्करस्य वचो यथा  ॥ ७५.५ ॥"
  }
]
[
  {
    "text": "श्रीमार्कण्डेय उवाच -\nअतः परं प्रवक्ष्यामि भृगुतीर्थस्य विस्तरम्  ।\nयं श्रुत्वा ब्रह्महा गोघ्नो मुच्यते सर्वपातकैः  ॥ १८१.१ ॥\nतत्र तीर्थे तु विख्यातं वृषखातमिति श्रुतम्  ।\nभृगुणा तत्र राजेन्द्र तपस्तप्तं पुरा किल  ॥ १८१.२ ॥"
  },
  {
    "text": "युधिष्ठिर उवाच -\nभृगुकच्छे स विप्रेन्द्रो निवसन् केन हेतुना  ।\nतपस्तप्त्वा सुविपुलं परां सिद्धिमुपागतः  ॥ १८१.३ ॥\nको वा वृष इति प्रोक्तस्तत्खातं येन खानितम्  ।\nएतत्सर्वं यथान्यायं कथयस्व ममानघ  ॥ १८१.४ ॥"
  },
  {
    "text": "श्रीमार्कण्डेय उवाच -\nएष प्रश्नो महाराज यस्त्वया परिपृच्छितः  ।\nतत्सर्वं कथयिष्यामि शृणुष्वैकमना नृप  ॥ १८१.५ ॥\nषष्ठस्तु ब्रह्मणः पुत्रो मानसो भृगुसत्तमः  ।\nतपश्चचार विपुलं श्रीवृते क्षेत्र उत्तमे  ॥ १८१.६ ॥\nदिव्यं वर्षसहस्रं तु संशुष्को मुनिसत्तमः  ।\nनिराहारो निरानन्दः काष्ठपाषाणवत्स्थितः  ॥ १८१.७ ॥\nततः कदाचिद्देवेशो विमानवरमास्थितः  ।\nउमया सहितः श्रीमांस्तेन मार्गेण चागतः  ॥ १८१.८ ॥\nदृष्ट्वा तत्र महाभागं भृगुं वल्मीकवत्स्थितम्  ।\nउवाच देवी देवेशं किमिदं दृश्यते प्रभो  ॥ १८१.९ ॥"
  },
  {
    "text": "ईश्वर उवाच -\nभृगुर्नाम महादेवि तपस्तप्त्वा सुदारुणम्  ।\nदिव्यं वर्षसहस्रं तु मम ध्यानपरायणः  ॥ १८१.१० ॥\nजलबिन्दु कुशाग्रेण मासे मासे पिबेच्च सः  ।\nसंवत्सरशतं साग्रं तिष्ठते च वरानने  ॥ १८१.११ ॥\nतच्छ्रुत्वा वचनं गौरी क्रोधसंवर्तितेक्षणा  ।\nउवाच देवी देवेशं शूलपाणिं महेश्वरम्  ॥ १८१.१२ ॥\nसत्यमुग्रोऽसि लोके त्वं ख्यापितो वृषभध्वज  ।\nनिष्कारुण्यो दुराराध्यः सर्वभूतभयंकरः  ॥ १८१.१३ ॥\nदिव्यं वर्षसहस्रं तु ध्यायमानस्य शङ्करम्  ।\nब्राह्मणस्य वरं कस्मान्न प्रयच्छसि शंस मे  ॥ १८१.१४ ॥\nएवमुक्तोऽथ देवेशः प्रहस्य गिरिनन्दिनीम्  ।\nउवाच नरशार्दूल मेघगम्भीरया गिरा  ॥ १८१.१५ ॥\nस्त्री विनश्यति गर्वेण तपः क्रोधेन नश्यति  ।\nगावो दूरप्रचारेण शूद्रान्नेन द्विजोत्तमाः  ॥ १८१.१६ ॥\nक्रोधान्वितो द्विजो गौरी तेन सिद्धिर्न विद्यते  ।\nवर्षायुतैस्तथा लक्षैर्न किंचित्कारणं प्रिये  ॥ १८१.१७ ॥\nएवम्भूतस्य तस्यापि क्रोधस्य चरितं महत् ।\nएवमुक्त्वा ततः शम्भुर्वृषं दध्यौ च तत्क्षणे  ॥ १८१.१८ ॥\nवृषो हि भगवन्ब्रह्मा वृषरूपी महेश्वरः  ।\nध्यानप्राप्तः क्षणादेव गर्जयन् वै मुहुर्मुहुः  ॥ १८१.१९ ॥\nकिं करोमि सुरश्रेष्ठ ध्यातः केनैव हेतुना  ।\nकरोमि कस्य निधनमकाले परमेश्वर  ॥ १८१.२० ॥"
  },
  {
    "text": "ईश्वर उवाच -\nकोपयस्व द्विजश्रेष्ठं गत्वा त्वं भृगुसत्तमम्  ।\nयेन मे श्रद्दधत्येषा गौरी लोकैकसुन्दरी  ॥ १८१.२१ ॥\nएतच्छ्रुत्वा वृषो गत्वा धर्षणार्थं द्विजोत्तमम्  ।\nनर्मदायास्तटे रम्ये समीपे चाश्रमे भृगुः  ॥ १८१.२२ ॥\nततः शृङ्गैर्गृहीत्वा तु प्रक्षिप्तो नर्मदाजले  ।\nततः क्रुद्धो भृगुस्तत्र दण्डहस्तो महामुनिः  ॥ १८१.२३ ॥\nपशुवत्ते वधिष्यामि दण्डघातेन मस्तके  ।\nशिखायज्ञोपवीते च परिधानं वरासने  ॥ १८१.२४ ॥\nसुसंवृतं कृतं तेन धावन्वै पृष्ठतो ब्रवीत् ॥ १८१.२५ ॥"
  },
  {
    "text": "भृगुरुवाच -\nपापकर्मन्दुराचार कथं यास्यसि मे वृष  ।\nअवमानं समुत्पाद्य कृत्वा गर्तं खुरैस्तथा  ॥ १८१.२६ ॥\nगर्जयित्वा महानादं ततो विप्रमपातयत् ।\nआत्मानं पातितं ज्ञात्वा वृषेण परमेष्ठिना  ॥ १८१.२७ ॥\nभृगुः क्रोधेन जज्वाल हुताहुतिरिवानलः  ।\nकरे गृह्य महादण्डं ब्रह्मदण्डमिवापरम्  ॥ १८१.२८ ॥\nहन्तुकामो वृषं विप्रोऽभ्यधावत युधिष्ठिर  ।\nधावमानं ततो दृष्ट्वा स वृषः पूर्वसागरे  ॥ १८१.२९ ॥\nजम्बूद्वीपं कुशां क्रौञ्चं शाल्मलिं शाकमेव च  ।\nगोमेदं पुष्करं प्राप्तः पूर्वतो दक्षिणापथम्  ॥ १८१.३० ॥\nउत्तरं पश्चिमं चैव द्वीपाद्द्वीपं नरेश्वर  ।\nपातालं सुतलं पश्चाद्वितलं च तलातलम्  ॥ १८१.३१ ॥\nतामिस्रमन्धतामिस्रं पातालं सप्तमं ययौ  ।\nततो जगाम भूर्लोकं प्राणार्थी स वृषोत्तमः  ॥ १८१.३२ ॥\nभुवः स्वश्चैव च महस्तपः सत्यं जनस्तथा  ।\nअनुगम्यमानो विप्रेण न शर्म लभते क्वचित् ॥ १८१.३३ ॥\nपापं कृत्वैव पुरुषः कामक्रोधबलार्दितः  ।\nततो जगाम शरणं ब्रह्माणं विष्णुमेव च  ॥ १८१.३४ ॥\nइन्द्रं चन्द्रं तथादित्यैर्याम्यवारुणमारुतैः  ।\nयदा सर्वैः परित्यक्तो लोकालोकैः सुरेश्वरैः  ॥ १८१.३५ ॥\nतदा देवं नमस्कृत्वा रक्ष रक्षस्व चाब्रवीत् ।\nवध्यमानं महादेवो भृगुणा परमेष्ठिना  ॥ १८१.३६ ॥\nसर्वलोकैः परित्यक्तमनाथमिव तं प्रभो  ।\nदृष्ट्वा श्रान्तं वृषं देवः पतितं चरणाग्रतः  ॥ १८१.३७ ॥\nततः प्रोवाच भगवान् स्मितपूर्वमिदं वचः  ॥ १८१.३८ ॥"
  },
  {
    "text": "ईश्वर उवाच -\nपश्य देवि महाभागे शमं विप्रस्य सुन्दरि  ॥ १८१.३९ ॥"
  },
  {
    "text": "पार्वत्युवाच -\nयावद्विप्रो न चास्माकं कुप्यते परमेश्वर  ।\nतावद्वरं प्रयच्छाशु यदि चेच्छसि मत्प्रियम्  ॥ १८१.४० ॥\nततो भस्मी जटी शूली चन्द्रार्धकृतशेखरः  ।\nउमार्द्धदेहो भगवान्भूत्वा विप्रमुवाच ह  ॥ १८१.४१ ॥\nभोभो द्विजवरश्रेष्ठ क्रोधस्ते न शमं गतः  ।\nयस्मात्तस्मादिदं तात क्रोधस्थानं भविष्यति  ॥ १८१.४२ ॥\nततो दृष्ट्वा च तं शम्भुं भृगुः श्रेष्ठं त्रिलोचनम्  ।\nजानुभ्यामवनिं गत्वा इदं स्तोत्रमुदैरयत् ॥ १८१.४३ ॥"
  },
  {
    "text": "भृगुरुवाच -\nप्रणिपत्य भूतनाथं भवोद्भवं भूतिदं भयातीतम्  ।\nभवभीतो भुवनपते विज्ञप्तुं किंचिदिच्छामि  ॥ १८१.४४ ॥\nत्वद्गुणनिकरान्वक्तुं का शक्तिर्मानुषस्यास्य  ।\nवासुकिरपि न तावद्वक्तुं वदनसहस्रं भवेद्यस्य  ॥ १८१.४५ ॥\nभक्त्या तथापि शङ्कर शशिधर करजालधवलिताशेष  ।\nस्तुतिमुखरस्य महेश्वर प्रसीद तव चरणनिरतस्य  ॥ १८१.४६ ॥\nसत्त्वं रजस्तमस्त्वं स्थित्युत्पत्तिविनाशनं देव  ।\nभवभीतो भुवनपते भुवनेश शरणनिरतस्य  ॥ १८१.४७ ॥\nयमनियमयज्ञदानं वेदाभ्यासश्च धारणायोगः  ।\nत्वद्भक्तेः सर्वमिदं नार्हन्ति वै कलासहस्रांशम्  ॥ १८१.४८ ॥\nउत्कृष्टरसरसायनखड्गां जनविवरपादुकासिद्धिः  ।\nचिह्नं हि तव नतानां दृश्यत इह जन्मनि प्रकटम्  ॥ १८१.४९ ॥\nशाठ्येन यदि प्रणमति वितरसि तस्यापि भूतिमिच्छया देव  ।\nभवति भवच्छेदकरी भक्तिर्मोक्षाय निर्मिता नाथ  ॥ १८१.५० ॥\nपरदारपरस्वरतं परपरिभवदुःखशोकसंतप्तम्  ।\nपरवदनवीक्षणपरं परमेश्वर मां परित्राहि  ॥ १८१.५१ ॥\nअधिकाभिमानमुदितं क्षणभङ्गुरविभवविलसन्तम्  ।\nक्रूरं कुपथाभिमुखं शङ्कर शरणागतं परित्राहि  ॥ १८१.५२ ॥\nदीनं द्विजं वरार्थे बन्धुजने नैव पूरिता ह्याशा  ।\nछिन्द्धि महेश्वर तृष्णां किं मूढं मां विडम्बयसि  ॥ १८१.५३ ॥\nतृष्णां हरस्व शीघ्रं लक्ष्मीं दद हृदयवासिनीं नित्यम्  ।\nछिन्द्धि मदमोहपाशं मामुत्तारय भवाच्च देवेश  ॥ १८१.५४ ॥\nकरुणाभ्युदयं नाम स्तोत्रमिदं सर्वसिद्धिदं दिव्यम्  ।\nयः पठति भृगुं स्मरति च शिवलोकमसौ प्रयाति देहान्ते  ॥ १८१.५५ ॥\nएतच्छ्रुत्वा महादेवः स्तोत्रं च भृगुभाषितम्  ।\nउवाच वरदोऽस्मीति देव्या सह वरोत्तमम्  ॥ १८१.५६ ॥"
  },
  {
    "text": "भृगुरुवाच -\nप्रसन्नो देवदेवेश यदि देयो वरो मम  ।\nसिद्धिक्षेत्रमिदं सर्वं भविता मम नामतः  ॥ १८१.५७ ॥\nभवद्भिः सन्निधानेन स्थातव्यं हि सहोमया  ।\nदेवक्षेत्रमिदं पुण्यं येन सर्वं भविष्यति  ॥ १८१.५८ ॥\nअत्र स्थाने महास्थानं करोमि जगदीश्वर  ।\nतव प्रसादाद्देवेश पूर्यन्तां मे मनोरथाः  ॥ १८१.५९ ॥"
  },
  {
    "text": "ईश्वर उवाच -\nश्रिया कृतमिदं पूर्वं किं न ज्ञातं त्वया द्विज  ।\nअनुमान्य श्रियं देवीं यदीयं मन्यते भवान्  ॥ १८१.६० ॥\nकुरुष्व यदभिप्रेतं त्वत्कृतं नः तदन्यथा  ।\nएवमुक्त्वा गते देवे स्नात्वा गत्वा भृगुः श्रियम्  ॥ १८१.६१ ॥\nकृत्वा च पारणं तत्र वसन्विप्रस्तया सह  ।\nश्रिया च सहितः काल इदं वचनमब्रवीत् ॥ १८१.६२ ॥"
  },
  {
    "text": "भृगुरुवाच -\nयदि ते रोचते भद्रे दुःखासीनं च ते यदि  ।\nत्वया वृते महाक्षेत्रे स्वीयं स्थानं करोम्यहम्  ॥ १८१.६३ ॥"
  },
  {
    "text": "श्रीरुवाच -\nमम नाम्ना तु विप्रर्षे तव नाम्ना तु शोभनम्  ।\nस्थानं कुरुष्वाभिप्रेतमविरोधेन मे मतिः  ॥ १८१.६४ ॥"
  },
  {
    "text": "भृगुरुवाच -\nकच्छपाधिष्ठितं ह्येतत्तस्य पृष्ठिगतं रमे  ।\nसंमन्त्र्य सहितं तेन शोभनं भवती कुरु  ॥ १८१.६५ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे भृगुकच्छोत्पत्तिवर्णनं नामैकाशीत्युत्तरशततमोऽध्यायः ॥"
  }
]
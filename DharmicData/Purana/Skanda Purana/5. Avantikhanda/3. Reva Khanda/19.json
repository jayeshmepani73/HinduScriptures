[
  {
    "text": "अध्याय १९\nश्रीमार्कण्डेय उवाच -\nततस्त्वेकार्णवे तस्मिन्मुमूर्षुरहमातुरः  ।\nकाकूच्छ्वासस्तरंस्तोयं बाहुभ्यां नृपसत्तम  ॥ १९.१ ॥\nशृणोम्यर्णवमध्यस्थो निःशब्दस्तिमिते तदा  ।\nअम्भोरवमनौपम्यं दिशो दश विनादिनम्  ॥ १९.२ ॥\nहंसकुदेन्दुसंकाशां हारगोक्षीरपाण्डुराम्  ।\nनानारत्नविचित्राङ्गीं स्वर्णशृङ्गां मनोरमाम्  ॥ १९.३ ॥\nसुरैः प्रवालकमयैर्लाङ्गुलध्वजशोभिताम्  ।\nप्रलम्बघोणां नर्दन्तीं खुरैरर्णवगाहिनीम्  ॥ १९.४ ॥\nगां ददर्शाहमुद्विग्नो मामेवाभिमुखीं स्थिताम्  ।\nकिंकिणीजालमुक्ताभिः स्वर्णघण्टासमावृताम्  ॥ १९.५ ॥\nतस्याश्चरणविक्षेपैः सर्वमेकार्णवं जलम्  ।\nविक्षिप्तफेनपुञ्जौघैर्नृत्यन्तीव समं ततः  ॥ १९.६ ॥\nररास सलिलोत्क्षेपैः क्षोभयन्ती महार्णवम्  ।\nसा मामाह महाभाग श्लक्ष्णगम्भीरया गिरा  ॥ १९.७ ॥\nमा भैषीर्वत्स वत्सेति मृत्युस्तव न विद्यते  ।\nमहादेवप्रसादेन न मृत्युस्ते ममापि च  ॥ १९.८ ॥\nममाश्रयस्व लाङ्गूलं त्वामतस्तारयाम्यहम्  ।\nघोरादस्माद्भयाद्विप्र यावत्संप्लवते जगत् ॥ १९.९ ॥\nक्षुत्तृषाप्रतिघातार्थं स्तनौ मे त्वं पिबस्व ह  ।\nपयोऽमृताश्रयं दिव्यं तत्पीत्वा निर्वृतो भव  ॥ १९.१० ॥\nतस्यास्तद्वचनं श्रुत्वा हर्षात्पीतो मया स्तनः  ।\nन क्षुत्तृषा पीतमात्रे स्तने मह्यं तदाभवत् ॥ १९.११ ॥\nदिव्यं प्राणबलं जज्ञे समुद्रप्लवनक्षमम्  ।\nततस्तां प्रत्युवाचेदं का त्वमेकार्णवीकृते  ॥ १९.१२ ॥\nभ्रमसे ब्रूहि तत्त्वेन विस्मयो मे महान्हृदि  ।\nभ्रमतोऽत्र ममार्तस्य मुमूर्षोः प्रहतस्य  ॥ १९.१३ ॥\nत्वं हि मे शरणं जाता भाग्यशेषेण सुव्रते  ॥ १९.१४ ॥"
  },
  {
    "text": "गौरुवाच -\nकिमहं विस्मृता तुभ्यं विश्वरूपा महेश्वरी  ।\nनर्मदा धर्मदा न्ःणां स्वर्गशर्मबलप्रदा  ॥ १९.१५ ॥\nदृष्ट्वा त्वां सीदमानं तु रुद्रेणाहं विसर्जिता  ।\nतं द्विजं तारयस्वार्ये मा प्राणांस्त्यजतां जले  ॥ १९.१६ ॥\nगोरूपेण विभोर्वाक्यात्त्वत्सकाशमिहागता  ।\nमा मृषावचनः शम्भुर्भवेदिति च सत्वरा  ॥ १९.१७ ॥\nएवमुक्तस्तयाहं तु इन्द्रायुधनिभं शुभम्  ।\nलाङ्गूलमव्ययं ज्ञात्वा भुजाभ्यामवलम्बितः  ॥ १९.१८ ॥\nततोऽतरं तं जलधिं लाङ्गूलध्वजमाश्रितः  ।\nअसौ देवो महादेव इति मां प्रत्यभाषत  ॥ १९.१९ ॥\nततो युगसहस्रान्तमहं कालं तया सह  ।\nव्यचरं वै तमोभूते सर्वतः सलिलावृते  ॥ १९.२० ॥\nमहार्णवे ततस्तस्मिन् भ्रमन्गोः पुच्छमाश्रितः  ।\nनिर्वाते चान्धकारे च निरालोके निरामये  ॥ १९.२१ ॥\nअकस्मात्सलिले तस्मिन्नतसीपुष्पसन्निभम्  ।\nविभिन्नांजनसङ्काशमाकाशमिव निर्मलम्  ॥ १९.२२ ॥\nनीलोत्पलदलश्यामं पीतवाससमव्ययम्  ।\nकिरीटेनार्कवर्णेन विद्युद्विद्योतकारिणा  ॥ १९.२३ ॥\nभ्राजमानेन शिरसा खमिवात्यन्तरूपिणम्  ।\nकुण्डलोद्धष्टगल्लं तु हारोद्द्योतितवक्षसम्  ॥ १९.२४ ॥\nजाम्बूनदमयैर्दिव्यैर्भूषणैरुपशोभितम्  ।\nनागोपधानशयनं सहस्रादित्यवर्चसम्  ॥ १९.२५ ॥\nअनेकबाहूरुधरं नैकवक्त्रं मनोरमम्  ।\nसुप्तमेकार्णवे वीरं सहस्राक्षशिरोधरम्  ॥ १९.२६ ॥\nजटाजूटेन महता स्फुरद्विद्युत्समार्चिषा  ।\nएकार्णवं जगत्सर्वं व्याप्य देवं व्यवस्थितम्  ॥ १९.२७ ॥\nग्रसित्वा शङ्करः सर्वं सदेवासुरमानवम्  ।\nप्रपश्याम्यहमीशानं सुप्तमेकार्णवे प्रभुम्  ॥ १९.२८ ॥\nसर्वव्यापिनमव्यक्तमनन्तं विश्वतोमुखम्  ।\nतस्य पादतलाभ्याशे स्वर्णकेयूरमण्डिताम्  ॥ १९.२९ ॥\nविश्वरूपां महाभागां विश्वमायावधारिणीम्  ।\nश्रीमयीं ह्रीमयीं देवीं धीमयीं वाङ्मयीं शिवाम्  ॥ १९.३० ॥\nसिद्धिं कीर्तिं रतिं ब्राह्मीं कालरात्रिमयोनिजाम्  ।\nतामेवाहं तदात्यन्तमीश्वरान्तिकमास्थिताम्  ॥ १९.३१ ॥\nअद्राक्षं चन्द्रवदनां धृतिं सर्वेश्वरीमुमाम्  ॥ १९.३२ ॥\nशान्तं प्रसुप्तं नवहेमवर्णमुमासहायं भगवन्तमीशम्  ।\nतमोवृतं पुण्यतमं वरिष्ठं प्रदक्षिणीकृत्य नमस्करोमि  ॥ १९.३३ ॥\nततः प्रसुप्तः सहसा विबुद्धो रात्रिक्षये देववरः स्वभावात् ।\nविक्षोभयन् बाहुभिरर्णवाम्भो जगत्प्रणष्टं सलिले विमृश्य  ॥ १९.३४ ॥\nकिं कार्यमित्येव विचिन्तयित्वा वाराहरूपोऽभवदद्भुताङ्गः  ।\nमहाघनाम्भोधरतुल्यवर्चाः प्रलम्बमालाम्बरनिष्कमाली  ॥ १९.३५ ॥\nसशङ्खचक्रासिधरः किरीटी सवेदवेदाङ्गमयो महात्मा  ।\nत्रैलोक्यनिर्माणकरः पुराणो देवत्रयीरूपधरश्च कार्ये  ॥ १९.३६ ॥\nस एव रुद्रः स जगज्जहार सृष्ट्यर्थमीशः प्रपितामहोऽभूत् ।\nसंरक्षणार्थं जगतः स एव हरिः सुचक्रासिगदाब्जपाणिः  ॥ १९.३७ ॥\nतेषां विभागो न हि कर्तुमर्हो महात्मनामेकशरीरभाजाम्  ।\nमीमांसाहेत्वर्थविशेषतर्कैर्यस्तेषु कुर्यात्प्रविभेदमज्ञः  ॥ १९.३८ ॥\nस याति घोरं नरकं क्रमेण विभागकृद्द्वेषमतिर्दुरात्मा  ।\nया यस्य भक्तिः स तयैव नूनं देहं त्यजन् स्वं ह्यमृतत्वमेति  ॥ १९.३९ ॥\nसंमोहयन्मूर्तिभिरत्र लोकं स्रष्टा च गोप्ता क्षयकृत्स देवः  ।\nतस्मान्न मोहात्मकमाविशेत द्वेषं न कुर्यात्प्रविभिन्नमूर्तिः  ॥ १९.४० ॥\nवाराहमीशानवरोऽप्यतोऽसौ रूपं समास्थाय जगद्विधाता  ।\nनष्टे त्रिलोकेऽर्णवतोयमग्ने विमार्गितोयौघमयेऽन्तरात्मा  ॥ १९.४१ ॥\nभित्त्वार्णवं तोयमथान्तरस्थं विवेश पातालतलं क्षणेन  ।\nजले निमग्नां धरणीं समस्तां समस्पृशत्पङ्कजपत्रनेत्राम्  ॥ १९.४२ ॥\nविशीर्णशैलोपलशृङ्गकूटां वसुंधरां तां प्रलये प्रलीनाम्  ।\nदंष्ट्रैकया विष्णुरतुल्यसाहसः समुद्दधार स्वयमेव देवः  ॥ १९.४३ ॥\nसा तस्य दंष्ट्राग्रविलम्बिताङ्गी कैलासशृङ्गाग्रगतेव ज्योत्स्ना  ।\nविभ्राजते साप्यसमानमूर्तिः शशाङ्कशृङ्गे च तडिद्विलग्ना  ॥ १९.४४ ॥\nतामुज्जहारार्णवतोयमग्नां करी निमग्नामिव हस्तिनीं हठात् ।\nनावं विशीर्णामिव तोयमध्यादुदीर्णसत्त्वोऽनुपमप्रभावः  ॥ १९.४५ ॥\nस तां समुत्तार्य महाजलौघात्समुद्रमार्यो व्यभजत्समस्तम्  ।\nमहार्णवेष्वेव महार्णवाम्भो निक्षेपयामास पुनर्नदीषु  ॥ १९.४६ ॥\nशीर्णांश्च शैलान्स चकार भूयो द्वीपान्समस्तांश्च तथार्णवांश्च  ।\nशैलोपलैर्ये विचिताः समन्ताच्छिलोच्चयांस्तान्स चकार कल्पे  ॥ १९.४७ ॥\nअनेकरूपं प्रविभज्य देहं चकार देवेन्द्रगणान्समस्तान्  ।\nमुखाच्च वह्निर्मनसश्च चन्द्रश्चक्षोश्च सूर्यः सहसा बभूव  ॥ १९.४८ ॥\nजज्ञेऽथ तस्येश्वरयोगमूर्तेः प्रध्यायमानस्य सुरेन्द्रसङ्घः  ।\nवेदाश्च यज्ञाश्च तथैव वर्णास्तथा हि सर्वौषधयो रसाश्च  ॥ १९.४९ ॥\nजगत्समस्तं मनसा बभूव यत्स्थावरं किंचिदिहाण्डजं वा  ।\nजरायुजं स्वेदजमुद्भिज्जं वा यत्किंचिदा कीटपिपीलकाद्यम्  ॥ १९.५० ॥\nततो विजज्ञे मनसा क्षणेन अनेकरूपाः सहसा महेशा  ।\nचकार यन्मूर्तिभिरव्ययात्मा अष्टाभिराविश्य पुनः स तत्र  ॥ १९.५१ ॥\nलीलां चकाराथ समृद्धतेजा अतोऽत्र मे पश्यत एव विप्राः  ।\nतेषां मया दर्शनमेव सर्वं यावन्मुहूर्तात्समकारि भूप  ॥ १९.५२ ॥\nकृत्वा त्वशेषं किल लीलयैव स देवदेवो जगतां विधाता  ।\nसर्वत्रदृक्सर्वग एव देवो जगाम चादर्शनमादिकर्ता  ॥ १९.५३ ॥\nयत्तन्मुहूर्तादिह नामरूपं तावत्प्रपश्यामि जगत्तथैव  ।\nद्वीपैः समुद्रैरभिसंवृतं हि नक्षत्रतारादिविमानकीर्णम्  ॥ १९.५४ ॥\nवियत्पयोदग्रहचक्रचित्रं नानाविधैः प्राणिगणैर्वृतं च  ।\nतां वै न पश्यामि महानुभावां गोरूपिणीं सर्वसुरेश्वरीं च  ॥ १९.५५ ॥\nक्व सांप्रतं सेति विचिन्त्य राजन्विभ्रान्तचित्तस्त्वभवं तदैव  ।\nदिशो विभागानवलोकयानृते पुनस्तां कथमीश्वराङ्गीम्  ॥ १९.५६ ॥\nपश्यामि तामत्र पुनश्च शुभ्रां महाभ्रनीलां शुचिशुभ्रतोयाम्  ।\nवृक्षैरनेकैरुपशोभिताङ्गीं गजैस्तुरङ्गैर्विहगैर्वृतां च  ॥ १९.५७ ॥\nयथा पुरातीरमुपेत्य देव्याः समास्थितश्चाप्यमरकण्टके तु  ।\nतथैव पश्यामि सुखोपविष्ट आत्मानमव्यग्रमवाप्तसौख्यम्  ॥ १९.५८ ॥\nतथैव पुण्या मलतोयवाहां दृष्ट्वा पुनः कल्पपरिक्षयेऽपि  ।\nअम्बामिवार्यामनुकम्पमानामक्षीणतोयां विरुजां विशोकः  ॥ १९.५९ ॥\nएवं महत्पुण्यतमं च कल्पं पठन्ति शृण्वन्ति च ये द्विजेन्द्राः  ।\nमहावराहस्य महेश्वरस्य दिने दिने ते विमला भवन्ति  ॥ १९.६० ॥\nअशुभशतसहस्रं ते विधूय प्रपन्नास्त्रिदिवममरजुष्टं सिद्धगन्धर्वयुक्तम्  ।\nविमलशशिनिभाभिः सर्व एवाप्सरोभिः सह विविधविलासैः स्वर्गसौख्यं लभन्ते  ॥ १९.६१ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे श्रीनर्मदामाहात्म्ये वाराहकल्पवृत्तान्तवर्णनं नामैकोनविंशोऽध्यायः ॥"
  }
]
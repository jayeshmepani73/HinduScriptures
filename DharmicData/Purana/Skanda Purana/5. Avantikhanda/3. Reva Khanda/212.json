[
  {
    "text": "श्रीमार्कण्डेय उवाच -\nअथान्यत्सम्प्रवक्ष्यामि देवस्य चरितं महत् ।\nश्रुतमात्रेण येनाशु सर्वपापैः प्रमुच्यते  ॥ २१२.१ ॥\nभिक्षुरूपं परं कृत्वा देवदेवो महेश्वरः  ।\nएकशालां गतो ग्रामं भिक्षार्थी क्षुत्पिपासितः  ॥ २१२.२ ॥\nअक्षसूत्रोद्यतकरो भस्मगुण्ठितविग्रहः  ।\nस्फुरत्त्रिशूलो विश्वेशो जटाकुण्डलभूषितः  ॥ २१२.३ ॥\nकृत्तिवासा महाकायो महाहिकृतभूषणः  ।\nवादयन्वै डमरुकं डिण्डिमप्रतिमं शुभम्  ॥ २१२.४ ॥\nकपालपाणिर्भगवान्बालकैर्बहुभिर्वृतः  ।\nक्वचिद्गायन्हसंश्चैव नृत्यन्वदन् क्वचित्क्वचित् ॥ २१२.५ ॥\nयत्र यत्र गृहे देवो लीलया डिण्डमं न्यसेत् ।\nभाराक्रान्तं गृहं पार्थ तत्रतत्र विनश्यति  ॥ २१२.६ ॥\nएवं सम्प्रचरन् देवो वेष्टितो बहुभिर्जनैः  ।\nदृश्यादृश्येन रूपेण निर्जगाम बहिः प्रभुः  ॥ २१२.७ ॥\nइतश्चेतश्च धावन्तं न पश्यन्ति यदा जनाः  ।\nविस्मितास्ते स्थिताः शम्भुर्भविष्यति ततोऽस्तुवन्  ॥ २१२.८ ॥\nतेषां तु स्तुवतां भक्त्या शङ्करं जगतां पतिम्  ।\nडिण्डिरूपो हि भगवांस्तदासौ प्रत्यदृश्यत  ॥ २१२.९ ॥\nतदाप्रभृति देवेशो डिण्डिमेश्वर उच्यते  ।\nदर्शनात्स्पर्शनाद्राजन् सर्वपापैः प्रमुच्यते  ॥ २१२.१० ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे एकशालडिण्डिमेश्वरतीर्थमाहात्म्यवर्णनं नाम द्वादशोत्तरद्विशततमोऽध्यायः ॥"
  }
]
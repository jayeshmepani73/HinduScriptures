[
  {
    "text": "अध्याय ९९"
  },
  {
    "text": "श्रीमार्कण्डेय उवाच -\nततो गच्छेन्महीपाल नर्मदादक्षिणे तटे  ।\nस्थापितं वासुकीशं तु समस्ताघौघनाशनम्  ॥ ९९.१ ॥"
  },
  {
    "text": "युधिष्ठिर उवाच -\nकस्माच्च कारणात्तात रेवाया दक्षिणे तटे  ।\nवासुकीशस्थापितो वै विस्तराद्वद मे गुरो  ॥ ९९.२ ॥"
  },
  {
    "text": "श्रीमार्कण्डेय उवाच -\nएतत्सर्वं समास्थाय नृत्यं शम्भुश्चकार वै  ॥ ९९.३ ॥\nश्रमादजायत स्वेदो गङ्गातोयविमिश्रितम्  ।\nपतन्तमुरगोऽश्नाति हरमौलिविनिर्गतम्  ॥ ९९.४ ॥\nमन्दाकिनी ततः क्रुद्धा व्यालस्योपरि भारत  ।\nप्राप्नुह्यजगरत्त्वं हि भुजङ्ग क्षुद्रजन्तुक  ॥ ९९.५ ॥"
  },
  {
    "text": "वासुकिरुवाच -\nअनुग्राह्योऽस्मि ते पापो दुर्नयोऽहं हरादृते  ।\nत्रैलोक्यपावनी पुण्या सरित्त्वं शुभलक्षणा  ॥ ९९.६ ॥\nसंसारच्छेदनकरी ह्यार्तानामार्तिनाशनी  ।\nस्वर्गद्वारे स्थिता त्वं हि दयां कुरु मयीश्वरि  ॥ ९९.७ ॥"
  },
  {
    "text": "गङ्गोवाच -\nकुरुष्व विपुलं विन्ध्यं तपस्त्वं शङ्करं प्रति  ।\nततः प्राप्स्यसि स्वं स्थानं पन्नगत्वं ममाज्ञया  ॥ ९९.८ ॥"
  },
  {
    "text": "श्रीमार्कण्डेय उवाच -\nततोऽसौ त्वरितो विन्ध्यं नागो गत्वा नगं शुभम्  ।\nतपस्तप्तुं समारेभे शङ्कराराधनोद्यतः  ॥ ९९.९ ॥\nनित्यं दध्यौ महादेवं त्र्यक्षं डमरुकोद्यतम्  ।\nततो वर्षशते पूर्ण उपरुद्धो जगद्गुरुः  ।\nआगतस्तत्समीपं तु श्लक्ष्णां वाणीमुदाहरत् ॥ ९९.१० ॥\nवरं वरय मे वत्स पन्नग त्वं कृतादर  ॥ ९९.११ ॥"
  },
  {
    "text": "वासुकिरुवाच -\nयदि तुष्टोऽसि मे देव वरं दास्यसि शङ्कर  ।\nप्रसादात्तव देवेश भूयान्निष्पापता मम  ।\nतीर्थं किंचित्समाख्याहि सर्वपापप्रणाशनम्  ॥ ९९.१२ ॥"
  },
  {
    "text": "ईश्वर उवाच -\nपन्नग त्वं महाबाहो रेवां गच्छ शुभंकरीम्  ।\nयाम्ये तस्यास्तटे पुण्ये स्नानं कुरु यथाविधि  ॥ ९९.१३ ॥\nइत्युक्त्वान्तर्दधे देवो वासुकिस्त्वरयान्वितः  ।\nरूपेणाजगरेणैव प्रविष्टो नर्मदाजलम्  ॥ ९९.१४ ॥\nमार्गेण तस्य संजातं जाह्नव्याः स्रोत उत्तमम्  ।\nनिर्धूतकल्मषः सर्पः संजातो नर्मदाजले  ॥ ९९.१५ ॥\nस्थापितः शङ्करस्तत्र नर्मदायां युधिष्ठिर  ।\nततो नागेश्वरं लिङ्गं प्रसिद्धं पापनाशनम्  ॥ ९९.१६ ॥\nअष्टम्यां वा चतुर्दश्यां स्नापयेन्मधुना शिवम्  ।\nविमुक्तकल्मषः सद्यो जायते नात्र संशयः  ॥ ९९.१७ ॥\nअपुत्रा ये नराः पार्थ स्नानं कुर्वन्ति सङ्गमे  ।\nते लभन्ते सुताञ्छ्रेष्ठान् कार्त्तवीर्योपमाञ्छुभान्  ॥ ९९.१८ ॥\nश्राद्धं तत्रैव यः कुर्यादुपवासपरायणः  ।\nकुर्वन्प्रमोचयेत्प्रेतान्नरकान्नृपनन्दन  ॥ ९९.१९ ॥\nसर्पाणां च भयं वंशे ज्ञातिवर्गे न जायते  ।\nनिर्दोषं नन्दते तस्य कुलं नागप्रसादतः  ॥ ९९.२० ॥\nएतत्ते सर्वमाख्यातं तव स्नेहान्नृपोत्तम  ॥ ९९.२१ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नागेश्वरतीर्थमाहात्म्यवर्णनं नामैकोनशततमोऽध्यायः ॥"
  }
]
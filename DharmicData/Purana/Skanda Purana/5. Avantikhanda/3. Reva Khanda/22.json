[
  {
    "text": "श्री मार्कण्डेय उवाच -\nअतः परं प्रवक्ष्यामि सा विशल्या ह्यभूद्यथा  ।\nआश्चर्यभूता लोकस्य सर्वपापक्षयंकरी  ॥ २२.१ ॥\nब्रह्मणो मानसः पुत्रो मुख्यो ह्यग्निरजायत  ।\nमुख्यो वह्निरितिप्रोक्त ऋषिः परमधार्मिकः  ॥ २२.२ ॥\nतस्य स्वाहाभवत्पत्नी स्मृता दाक्षायणी तु सा  ।\nतस्यां मुख्या महाराज त्रयः पुत्रास्तदाऽभवन्  ॥ २२.३ ॥\nअग्निराहवनीयस्तु दक्षिणाग्निस्तथैव च  ।\nगार्हपत्यस्तृतीयस्तु त्रैलोक्यं यैश्च धार्यते  ॥ २२.४ ॥\nतथा वै गार्हपत्योऽग्निर्जज्ञे पुत्रद्वयं शुभम्  ।\nपद्मकः शङ्कुनामा च तावुभावग्निसत्तमौ  ॥ २२.५ ॥\nवसन्नग्निर्नदीतीरे समाश्रित्य महत्तपः  ।\nरुद्रमाराधयामास जितात्मा सुसमाहितः  ॥ २२.६ ॥\nदशवर्षसहस्राणि चचार विपुलं तपः  ।\nतमुवाच महादेवः प्रसन्नो वृषभध्वजः  ॥ २२.७ ॥\nभोभो ब्रूहि महाभाग यत्ते मनसि वर्तते  ।\nदाता ह्यहमसंदेहो यद्यपि स्यात्सुदुर्लभम्  ॥ २२.८ ॥"
  },
  {
    "text": "अग्निरुवाच -\nनर्मदेयं महाभागा सरितो याश्च षोडश  ।\nभवन्तु मम पत्न्यस्तास्त्वत्प्रसादान्महेश्वर  ॥ २२.९ ॥\nतासु वै चिन्तितान् पुत्रानग्र्यानुत्पादयाम्यहम्  ।\nएष एव वरो देव दीयतां मे महेश्वर  ॥ २२.१० ॥"
  },
  {
    "text": "ईश्वर उवाच -\nएतास्तु धिष्णिनाम्न्यो वै भविष्यन्ति सरिद्वराः  ।\nपत्न्यस्तव विशालाक्ष्यो वेदे ख्याता न संशयः  ॥ २२.११ ॥\nतासां पुत्रा भविष्यन्ति ह्यग्नयो येऽध्वरे स्मृताः  ।\nधिष्ण्यानाम सुविख्याता यावदाभूतसम्प्लवम्  ॥ २२.१२ ॥\nएवमुक्त्वा महादेवस्तत्रैवान्तरधीयत  ।\nनर्मदा च सरिच्छ्रेष्ठा तस्य भार्या बभूव ह  ॥ २२.१३ ॥\nकावेरी कृष्णवेणी च रेवा च यमुना तथा  ।\nगोदावरी वितस्ता च चन्द्रभागा इरावती  ॥ २२.१४ ॥\nविपाशा कौशिकी चैव सरयूः शतरुद्रिका  ।\nशिप्रा सरस्वती चैव ह्रादिनी पावनी तथा  ॥ २२.१५ ॥\nएताः षोडशा नद्यो वै भार्यार्थं संव्यवस्थिताः  ।\nतदात्मानं विभज्याशु धिष्णीषु स महाद्युतिः  ॥ २२.१६ ॥\nव्यभिचारात्तु भर्तुर्वै नर्मदाद्यासु धिष्णिषु  ।\nउत्पन्नाः शुचयः पुत्राः सर्वे ते धिष्ण्यपाः स्मृताः  ॥ २२.१७ ॥\nतस्याश्च नर्मदायास्तु धिष्णीन्द्रो नाम विश्रुतः  ।\nबभूव पुत्रो बलवान्रूपेणाप्रतिमो नृप  ॥ २२.१८ ॥\nततो देवासुरं युद्धमभवल्लोमहर्षणम्  ।\nमयतारकमित्येवं त्रिषु लोकेषु विश्रुतम्  ॥ २२.१९ ॥\nतत्र दैत्यैर्महाघोरैर्मयतारपुरोगमैः  ।\nताडितास्ते सुरास्त्रस्ता विष्णुं वै शरणं ययुः  ॥ २२.२० ॥\nत्रायस्व नो हृषीकेशा घोरादस्मान्महाभयात् ।\nदैत्यान्सर्वान्संहरस्व मयतारपुरोगमान्  ॥ २२.२१ ॥\nएवमुक्तः स भगवान्दिशो दश व्यलोकयत् ।\nततो भगवता दृष्टौ रणे पावकमारुतौ  ॥ २२.२२ ॥\nआहूतौ विष्णुना तौ तु सकाशं जग्मतुः क्षणात् ।\nस्थितौ तौ प्रणतौ चाग्रे देवदेवस्य धीमतः  ॥ २२.२३ ॥\nततो धिष्णिः पावकेन्द्रो देवेनोक्तो महात्मना  ।\nनिर्दहेमान्महाघोरान्नार्मदेय महासुरान्  ॥ २२.२४ ॥\nअथैवमुक्तौ तौ देवौ रणे पावकमारुतौ  ।\nदैत्यान् ददहतुः सर्वान्मयतारपुरोगमान्  ॥ २२.२५ ॥\nदह्यमानास्तु ते सर्वे शस्त्रैरग्निं त्ववेष्टयन्  ।\nदिव्यैरग्न्यर्कसङ्काशैः शतशोऽथ सहस्रशः  ॥ २२.२६ ॥\nतांश्चाग्निः शस्त्रनिकरैर्निर्ददाह महासुरान्  ।\nज्वालामालाकुलं सर्वं वायुना निर्मितं तदा  ॥ २२.२७ ॥\nदह्यमानास्ततो दैत्या अग्निज्वालासमावृताः  ।\nप्रविश्य पातालतलं जले लीनाः सहस्रशः  ॥ २२.२८ ॥\nततः कुमारमग्निं तु नर्मदापुत्रमव्ययम्  ।\nपूजयित्वा सुराः सर्वे जग्मुस्ते त्रिदशालयम्  ॥ २२.२९ ॥\nसशल्यस्तु महातेजा रेवापुत्रो वृतोऽग्निभिः  ।\nनर्मदामागतः क्षिप्रं मातरं द्रष्टुमुत्सुकः  ॥ २२.३० ॥\nतं दृष्ट्वा पुत्रमायान्तं शस्त्रौघेण परिक्षतम्  ।\nनर्मदा पुण्यसलिला अभ्युत्थाय सुविस्मिता  ॥ २२.३१ ॥\nपर्यष्वजत बाहुभ्यां प्रस्नवापीडितस्तनी  ।\nसशल्यं पुत्रमादाय कापिलं ह्रदमाविशत् ॥ २२.३२ ॥\nप्रविष्टमात्रे तु ह्रदे कापिले पापनाशिनि  ।\nसशल्यं तं विशल्यं च क्षणात्कृतवती तदा  ॥ २२.३३ ॥\nस विशल्योऽभवद्यस्मात्प्राप्य तस्याः शिवं जलम्  ।\nकपिला नामतस्तेन विशल्या चोच्यते बुधैः  ॥ २२.३४ ॥\nअन्येऽपि तत्र ये स्नाताः शुचयस्तु समाहिताः  ।\nपापशल्यैः प्रमुच्यन्ते मृता यान्ति सुरालयम्  ॥ २२.३५ ॥\nएतत्ते सर्वमाख्यातं यत्पृष्टोऽहं पुरा त्वया  ।\nउत्पत्तिकारणं तात विशल्याया नरेश्वर  ॥ २२.३६ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये विशल्यासम्भवो नाम द्वाविंशोऽध्यायः ॥"
  }
]
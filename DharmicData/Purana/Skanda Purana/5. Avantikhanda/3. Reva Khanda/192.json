[
  {
    "text": "अध्याय १९२\nमार्कण्डेय उवाच -\nतस्यैवानन्तरं तात देवतीर्थमनुत्तमम्  ।\nदृष्ट्वा तु श्रीपतिं पापैर्मुच्यते मानवो भुवि  ॥ १९२.१ ॥\nमहर्षेस्तस्य जामाता भृगोर्देवो जनार्दनः  ॥ १९२.२ ॥"
  },
  {
    "text": "युधिष्ठिर उवाच -\nकोऽयं श्रियः पतिर्देवो देवानामधिपो विभुः  ।\nकथं जन्माभवत्तस्य देवेषु त्रिषु वा मुने  ॥ १९२.३ ॥\nसम्बन्धी च कथं जातो भृगुणा सह केशवः  ।\nएतद्विस्तरतो ब्रह्मन् वक्तुमर्हसि भार्गव  ॥ १९२.४ ॥"
  },
  {
    "text": "मार्कण्डेय उवाच -\nसंक्षेपात्कथयिष्यामि साध्यस्य चरितं महत् ।\nन हि विस्तरतो वक्तुं शक्ताः सर्वे महर्षयः  ॥ १९२.५ ॥\nनारायणस्य नाभ्यब्जाज्जातो देवश्चतुर्मुखः  ।\nतस्य दक्षोऽङ्गजो राजन् दक्षिणाङ्गुष्ठसम्भवः  ॥ १९२.६ ॥\nधर्मः स्तनान्तात्संजातस्तस्य पुत्रोऽभवत्किल  ।\nनारायणसहायोऽसावजोऽपि भरतर्षभ  ॥ १९२.७ ॥\nमरुत्वती वसुर्ज्ञाना लम्बा भानुमती सती  ।\nसंकल्पा च मुहूर्ता च साध्या विश्वावती ककुप् ॥ १९२.८ ॥\nधर्मपत्न्यो दशैवैता दाक्षायण्यो महाप्रभाः  ।\nतासां साध्या महाभागा पुत्रानजनयन्नृप  ॥ १९२.९ ॥\nनरो नारायणश्चैव हरिः कृष्णस्तथैव च  ।\nविष्णोरंशांशका ह्येते चत्वारो धर्मसूनवः  ॥ १९२.१० ॥\nतथा नारायणनरौ गन्धमादनपर्वते  ।\nआत्मन्यात्मानमाधाय तेपतुः परमं तपः  ॥ १९२.११ ॥\nध्यायमानावनौपम्यं स्वं कारणमकारणम्  ।\nवासुदेवमनिर्देश्यमप्रतर्क्यमनन्तरम्  ॥ १९२.१२ ॥\nयोगयुक्तौ महात्मानावास्थितावुरुतापसौ  ।\nतयोस्तपःप्रभावेण न तताप दिवाकरः  ॥ १९२.१३ ॥\nववाह शङ्कितो वायुः सुखस्पर्शो ह्यशङ्कितः  ।\nशिशिरोऽभवदत्यर्थं ज्वलन्नपि विभावसुः  ॥ १९२.१४ ॥\nसिंहव्याघ्रादयः सौम्याश्चेरुः सह मृगैर्गिरौ  ।\nतयोर्गौरिव भारार्ता पृथिवी पृथिवीपते  ॥ १९२.१५ ॥\nचेरुश्च भूधराश्चैव चुक्षुभे च महोदधिः  ।\nदेवाश्च स्वेषु धिष्ण्येषु निष्प्रभेषु हतप्रभाः  ।\nबभूवुरवनीपाल परमं क्षोभमागताः  ॥ १९२.१६ ॥\nदेवराजस्तथा शक्रः संतप्तस्तपसा तयोः  ।\nयुयोजाप्सरसस्तत्र तयोर्विघ्नचिकीर्षया  ॥ १९२.१७ ॥"
  },
  {
    "text": "इन्द्र उवाच -\nरम्भे तिलोत्तमे कुब्जे घृताचि ललिते शुभे  ।\nप्रम्लोचे सुभ्रु सुम्लोचे सौरभेयि महोद्धते  ॥ १९२.१८ ॥\nअलम्बुषे मिश्रकेशि पुण्डरीके वरूथिनि  ।\nविलोकनीयं बिभ्राणा वपुर्मन्मथबोधनम्  ॥ १९२.१९ ॥\nगन्धमादनमासाद्य कुरुध्वं वचनं मम  ।\nनरनारायणौ तत्र तपोदीक्षान्वितौ द्विजौ  ॥ १९२.२० ॥\nतेपाते धर्मतनयौ तपः परमदुश्चरम्  ।\nतावस्माकं वरारोहाः कुर्वाणौ परमं तपः  ॥ १९२.२१ ॥\nकर्मातिशयदुःखार्तिप्रदावायतिनाशनौ  ।\nतद्गच्छत न भीः कार्या भवतीभिरिदं वचः  ॥ १९२.२२ ॥\nस्मरः सहायो भविता वसन्तश्च वराङ्गनाः  ।\nरूपं वयः समालोक्य मदनोद्दीपनं परम्  ।\nकन्दर्पवशमभ्येति विवशः को न मानवः  ॥ १९२.२३ ॥"
  },
  {
    "text": "मार्कण्डेय उवाच -\nइत्युक्त्वा देवराजेन मदनेन समं तदा  ।\nजग्मुरप्सरसः सर्वा वसन्तश्च महीपते  ॥ १९२.२४ ॥\nगन्धमादनमासाद्य पुंस्कोकिलकुलाकुलम्  ।\nचचार माधवो रम्यं प्रोत्फुल्लवनपादपम्  ॥ १९२.२५ ॥\nप्रववौ दक्षिणाशायां मलयानुगतोऽनिलः  ।\nभृङ्गमालारुतरवै रमणीयमभूद्वनम्  ॥ १९२.२६ ॥\nगन्धश्च सुरभिः सद्यो वनराजिसमुद्भवः  ।\nकिन्नरोरगयक्षाणां बभूव घ्राणतर्पणः  ॥ १९२.२७ ॥\nवराङ्गनाश्च ताः सर्वा नरनारायणावृषी  ।\nविलोभयितुमारब्धा वागङ्गललितस्मितैः  ॥ १९२.२८ ॥\nजगौ मनोहरं काचिन्ननर्त तत्र चाप्सराः  ।\nअवादयत्तथैवान्या मनोहरतरं नृप  ॥ १९२.२९ ॥\nहावैर्भावैः सृतैर्हास्यैस्तथान्या वल्गुभाषितैः  ।\nतयोः क्षोभाय तन्वङ्ग्यश्चक्रुरुद्यममङ्गनाः  ॥ १९२.३० ॥\nतथापि न तयोः कश्चिन्मनसः पृथिवीपते  ।\nविकारोऽभवदध्यात्मपारसम्प्राप्तचेतसोः  ॥ १९२.३१ ॥\nनिवातस्थौ यथा दीपावकम्पौ नृप तिष्ठतः  ।\nवासुदेवार्पणस्वस्थे तथैव मनसी तयोः  ॥ १९२.३२ ॥\nपूर्यमाणोऽपि चाम्भोभिर्भुवमन्यां महोदधिः  ।\nयथा न याति संक्षोभं तथा तन्मानसं क्वचित् ॥ १९२.३३ ॥\nसर्वभूतहितं ब्रह्म वासुदेवमयं परम्  ।\nमन्यमानौ न रागस्य द्वेषस्य च वशंगतौ  ॥ १९२.३४ ॥\nस्मरोऽपि न शशाकाथ प्रवेष्टुं हृदयं तयोः  ।\nविद्यामयं दीपयुतमन्धकार इवालयम्  ॥ १९२.३५ ॥\nपुष्पोज्ज्वलांस्तरुवरान् वसन्तं दक्षिणानिलम्  ।\nताश्चैवाप्सरसः सर्वाः कन्दर्पं च महामुनी  ॥ १९२.३६ ॥\nयच्चारब्धं तपस्ताभ्यामात्मानं गन्धमादनम्  ।\nददर्शातेऽखिलं रूपं ब्रह्मणः पुरुषर्षभ  ॥ १९२.३७ ॥\nदाहाय नामलो वह्नेर्नापः क्लेदाय चाम्भसः  ।\nतद्द्रव्यमेव तद्द्रव्यविकाराय न वै यतः  ॥ १९२.३८ ॥\nततो विज्ञाय विज्ञाय परं ब्रह्म स्वरूपतः  ।\nमधुकन्दर्पयोषित्सु विकारो नाभवत्तयोः  ॥ १९२.३९ ॥\nततो गुरुतरं यत्नं वसन्तमदनौ नृप  ।\nचक्राते ताश्च तन्वङ्ग्यस्तत्क्षोभाय पुनःपुनः  ॥ १९२.४० ॥\nअथ नारायणो धैर्यं संधायोदीर्णमानसः  ।\nऊरोरुत्पादयामास वराङ्गीमबलां तदा  ॥ १९२.४१ ॥\nत्रैलोक्यसुन्दरीरत्नमशेषमवनीपते  ।\nगुणैर्लाघवमभ्येति यस्याः संदर्शनादनु  ॥ १९२.४२ ॥\nतां विलोक्य महीपाल चकम्पे मनसानिलः  ।\nवसन्तो विस्मयं यातः स्मरः सस्मार किंचन  ॥ १९२.४३ ॥\nरम्भातिलोत्तमाद्याश्च वैलक्ष्यं देवयोषितः  ।\nन रेजुरवनीपाल तल्लक्ष्यहृदयेक्षणाः  ॥ १९२.४४ ॥\nततः कामो वसन्तश्च पार्थिवाप्सरसश्च ताः  ।\nप्रणम्य भगवन्तौ तौ तुष्टुवुर्मुनिसत्तमौ  ॥ १९२.४५ ॥\nवसन्तकामाप्सरस ऊचुः  ।\nप्रसीदतु जगद्धाता यस्य देवस्य मायया  ।\nमोहिताः स्म विजानीमो नान्तरं विद्यते द्वयोः  ॥ १९२.४६ ॥\nप्रसीदतु स वां देवो यस्य रूपमिदं द्विधा  ।\nधामभूतस्य लोकानामनादेरप्रतिष्ठतः  ॥ १९२.४७ ॥\nनरनारायणौ देवौ शङ्खचक्रायुधावुभौ  ।\nआस्तां प्रसादसुमुखावस्माकमपराधिनाम्  ॥ १९२.४८ ॥\nनिधानं सर्वविद्यानां सर्वपापवनानलः  ।\nनारायणोऽतो भगवान् सर्वपापं व्यपोहतु  ॥ १९२.४९ ॥\nशार्ङ्गचिह्नायुधः श्रीमानात्मज्ञानमयोऽनघः  ।\nनरः समस्तपापानि हतात्मा सर्वदेहिनाम्  ॥ १९२.५० ॥\nजटाकलापबद्धोऽयमनयोर्नः क्षमावतोः  ।\nसौम्यास्यदृष्टिः पापानि हन्तुं जन्मार्जितानि वै  ॥ १९२.५१ ॥\nतथात्मविद्यादोषेण योऽपराधः कृतो महान्  ।\nत्रैलोक्यवन्द्यौ यौ नाथौ विलोभयितुमागताः  ॥ १९२.५२ ॥\nप्रसीद देव विज्ञानधन मूढदृशामिव  ।\nभवन्ति सन्तः सततं स्वधर्मपरिपालकाः  ॥ १९२.५३ ॥\nदृष्ट्वैतन्नः समुत्पन्नं यथा स्त्रीरत्नमुत्तमम्  ।\nत्वयि नारायणोत्पन्ना श्रेष्ठा पारवती मतिः  ॥ १९२.५४ ॥\nतेन सत्येन सत्यात्मन्परमात्मन्सनातन  ।\nनारायण प्रसीदेश सर्वलोकपरायण  ॥ १९२.५५ ॥\nप्रसन्नबुद्धे शान्तात्मन्प्रसन्नवदनेक्षण  ।\nप्रसीद योगिनामीश नर सर्वगताच्युत  ॥ १९२.५६ ॥\nनमस्यामो नरं देवं तथा नारायणं हरिम्  ।\nनमो नराय नम्याय नमो नारायणाय च  ॥ १९२.५७ ॥\nप्रसन्नानामनाथानां तथा नाथवतां प्रभो  ।\nशं करोतु नरोऽस्माकं शं नारायण देहि नः  ॥ १९२.५८ ॥"
  },
  {
    "text": "मार्कण्डेय उवाच -\nएवमभ्यर्चितः स्तुत्या रागद्वेषादिवर्जितः  ।\nप्राहेशः सर्वभूतानां मध्ये नारायणो नृप  ॥ १९२.५९ ॥"
  },
  {
    "text": "नारायण उवाच -\nस्वागतं माधवे कामे भवत्वप्सरसामपि  ।\nयत्कार्यमागतानां च इहास्माभिस्तदुच्यताम्  ॥ १९२.६० ॥\nयूयं संसिद्धये नूनमस्माकं बलशत्रुणा  ।\nसंप्रेषितास्ततोऽस्माकं नृत्ययोगादिदर्शनम्  ॥ १९२.६१ ॥\nन वयं गीतनृत्येन नाङ्गचेष्टादिभाषितैः  ।\nलुब्धा वै विषयैर्मन्ये विषया दारुणात्मकाः  ॥ १९२.६२ ॥\nशब्दादिसङ्गदुष्टानि यदा नाक्षाणि नः शुभाः  ।\nतदा नृत्यादयो भावाः कथं लोभप्रदायिनः  ॥ १९२.६३ ॥\nते सिद्धाः स्म न वै साध्या भवतीनां स्मरस्य च  ।\nमाधवस्य च शाक्रोऽपि स्वास्थ्यं यात्वविशङ्किताः  ॥ १९२.६४ ॥\nयोऽसौ परश्च परमः पुरुषः परमेश्वरः  ।\nपरमात्मा समस्तस्य स्थावरस्य चरस्य च  ॥ १९२.६५ ॥\nउत्पत्तिहेतुरेते च यस्मिन्सर्वं प्रलीयते  ।\nसर्वावासीति देवत्वाद्वासुदेवेत्युदाहृतः  ॥ १९२.६६ ॥\nवयमंशांशकास्तस्य चतुर्व्यूहस्य मानिनः  ।\nतदादेशितवार्त्मानौ जगद्बोधाय देहिनाम्  ॥ १९२.६७ ॥\nतत्सर्वभूतं सर्वेशं सर्वत्र समदर्शिनम्  ।\nकुतः पश्यन्तौ रागादीन्करिष्यामो विभेदिनः  ॥ १९२.६८ ॥\nवसन्ते मयि चेन्द्रे च भवतीषु तथा स्मरे  ।\nयदा स एव भूतात्मा तदा द्वेषादयः कथम्  ॥ १९२.६९ ॥\nतन्मयान्यविभक्तानि यदा सर्वेषु जन्तुषु  ।\nसर्वेश्वरेश्वरो विष्णुः कुतो रागादयस्ततः  ॥ १९२.७० ॥\nब्रह्माणमिन्द्रमीशानमादित्यमरुतोऽखिलान्  ।\nविश्वेदेवानृषीन् साध्यान्वसून्पितृगणांस्तथा  ॥ १९२.७१ ॥\nयक्षराक्षसभूतादीन्नागान्सर्पान्सरीसृपान्  ।\nमनुष्यपक्षिगोरूपगजसिंहजलेचरान्  ॥ १९२.७२ ॥\nमक्षिकामशकान्दंशाञ्छलभाञ्जलजान् कृमीन्  ।\nगुल्मवृक्षलतावल्लीत्वक्सारतृणजातिषु  ॥ १९२.७३ ॥\nयच्च किंचिददृश्यं वा दृश्यं वा त्रिदशाङ्गनाः  ।\nमन्यध्वं जातमेकस्य तत्सर्वं परमात्मनः  ॥ १९२.७४ ॥\nजायमानः कथं विष्णुमात्मानं परमं च यत् ।\nरागद्वेषौ तथा लोभं कः कुर्यादमराङ्गनाः  ॥ १९२.७५ ॥\nसर्वभूतमये विष्णौ सर्वगे सर्वधातरि  ।\nनिपात्य तं पृथग्भूते कुतो रागादिको गुणः  ॥ १९२.७६ ॥\nएवमस्मासु युष्मासु सर्वभूतेषु चाबलाः  ।\nतन्मथैकत्वभूतेषु रागाद्यवसरः कुतः  ॥ १९२.७७ ॥\nसम्यग्दृष्टिरियं प्रोक्ता समस्तैक्यावलोकिनी  ।\nपृथग्विज्ञानमात्रैव लोकसंव्यवहारवत् ॥ १९२.७८ ॥\nभूतेन्द्रियान्तः करणप्रधानपुरुषात्मकम्  ।\nजगद्वै ह्येतदखिलं तदा भेदः किमात्मकः  ॥ १९२.७९ ॥\nभवन्ति लयमायान्ति समुद्रसलिलोर्मयः  ।\nन वारिभेदतो भिन्नास्तथैवैक्यादिदं जगत् ॥ १९२.८० ॥\nयथाग्नेरर्चिषः पीताः पिङ्गलारुणधूसराः  ।\nतथापि नाग्नितो भिन्नास्तथैतद्ब्रह्मणो जगत् ॥ १९२.८१ ॥\nभवतीभिश्च यत्क्षोभमस्माकं स पुरंदरः  ।\nकारयत्यसदेतच्च विवेकाचारचेतसाम्  ॥ १९२.८२ ॥\nभवन्त्यः स च देवेन्द्रो लोकाश्च ससुरासुराः  ।\nसमुद्राद्रिवनोपेता मद्देहान्तरगोचराः  ॥ १९२.८३ ॥\nयथेयं चारुसर्वाङ्गी भवतीनां मयाग्रतः  ।\nदर्शिता दर्शयिष्यामि तथा चैवाखिलं जगत् ॥ १९२.८४ ॥\nप्रयातु शक्रो मा गर्वमिन्द्रत्वं कस्य सुस्थिरम्  ।\nयूयं च मा स्मयं यात सन्ति रूपान्विताः स्त्रियः  ॥ १९२.८५ ॥\nकिं सुरूपं कुरूपं वा यदा भेदो न दृश्यते  ।\nतारतम्यं सुरूपत्वे सततं भिन्नदर्शनात् ॥ १९२.८६ ॥\nभवतीनां स्मयं मत्वा रूपौदार्यगुणोद्भवम्  ।\nमयेयं दर्शिता तन्वी ततस्तु शममेष्यथ  ॥ १९२.८७ ॥\nयस्मान्मदूरोर्निष्पन्ना त्वियमिन्दीवरेक्षणा  ।\nउर्वशी नाम कल्याणी भविष्यति वराप्सराः  ॥ १९२.८८ ॥\nतदियं देवराजस्य नीयतां वरवर्णिनी  ।\nभवत्यस्तेन चास्माकं प्रेषिताः प्रीतिमिच्छता  ॥ १९२.८९ ॥\nवक्तव्यश्च सहस्राक्षो नास्माकं भोगकारणात् ।\nतपश्चर्या न वाप्राप्यफलं प्राप्तुमभीप्सता  ॥ १९२.९० ॥\nसन्मार्गमस्य जगतो दर्शयिष्ये करोम्यहम्  ।\nतथा नरेण सहितो जगतः पालनोद्यतः  ॥ १९२.९१ ॥\nयदि कश्चित्तवाबाधां करोति त्रिदशेश्वर  ।\nतमहं वारयिष्यामि निवृत्तो भव वासव  ॥ १९२.९२ ॥\nकर्तासि चेत्त्वमाबाधां न दुष्टस्येह कस्यचित् ।\nतं चापि शास्ता तदहं प्रवर्तिष्याम्यसंशयम्  ॥ १९२.९३ ॥\nएतज्ज्ञात्वा न सन्तापस्त्वया कार्यो हि मां प्रति  ।\nउपकाराय जगतामवतीर्णोऽस्मि वासव  ॥ १९२.९४ ॥\nया चेयमुर्वशी मत्तः समुद्भूता पुरंदर त्रेताग्निहेतुभूतेयं एवं प्राप्य भविष्यति  ॥ १९२.९५ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये श्रीपत्युत्पत्तिवर्णनं नाम द्विनवत्युत्तरशततमोऽध्यायः ॥"
  }
]
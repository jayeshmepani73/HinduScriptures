[
  {
    "text": "अध्याय १७२"
  },
  {
    "text": "श्रीमार्कण्डेय उवाच -\nअथ ते ऋषयः सर्वे देवाश्चेन्द्रपुरोगमाः  ।\nमाण्डव्यस्याश्रमे पुण्ये समीयुर्नर्मदातटे  ॥ १७२.१ ॥\nशङ्खदुन्दुभिनादेन दीपिकाज्वलनेन च  ।\nअप्सरोगीतनादेन नृत्यन्त्यो वारयोषितः  ॥ १७२.२ ॥\nकथानकैः स्तुवत्यन्ये तस्य शूलाग्रधारिणः  ।\nअष्टाशीतिसहस्राणि स्नातकानां तपस्विनाम्  ॥ १७२.३ ॥\nसमाजे त्रिदशैः सार्द्धं तत्र ते च दिदृक्षया  ।\nब्रह्मविष्णुमहेशानास्तत्र हर्षात्समागताः  ॥ १७२.४ ॥\nमातरो मल्लिकाद्याश्च क्षेत्रपाला विनायकाः  ।\nदिक्पाला लोकपालाश्च गङ्गाद्याश्च सरिद्वराः  ॥ १७२.५ ॥\nऋषिदेवसमाजे तु नित्यं हर्षप्रमोदने  ।\nतत्र राजा समायातः पौरजानपदैः सह  ॥ १७२.६ ॥\nदृष्ट्वा कौतूहलं तत्र व्याकुलीकृतमानसम्  ।\nवित्रस्तमनसो भूत्वा भयात्सर्वे समास्थिताः  ॥ १७२.७ ॥\nतस्मिन्समागमे दिव्ये ब्रह्मविष्ण्वीशमब्रुवन्  ।\nभो माण्डव्य महासत्त्व वरदास्तेऽमरैः सह  ॥ १७२.८ ॥\nअनेककष्टतपसा तव सिद्धिर्भविष्यति  ।\nप्रार्थयस्व यथाकामं यस्ते मनसि रोचते  ॥ १७२.९ ॥\nअनादित्यमयं लोकं निर्वषट्कारमाकुलम्  ।\nनष्टधर्मं विजानीहि प्रकृतिस्थं कुरुष्व च  ।\nअनुग्रहं तु शाण्डिल्याः प्रार्थयाम द्विजोत्तम  ॥ १७२.१० ॥\nएष ते कष्टदो राजा समायातस्तवाग्रतः  ।\nसंभूषयस्व विप्रर्षे जनं देवासुरं गणम्  ॥ १७२.११ ॥"
  },
  {
    "text": "माण्डव्य उवाच -\nयदि प्रसन्ना मे देवाः समायाताः सुरैः सह  ।\nत्रिकालमत्र तीर्थे च स्थातव्यमृषिभिः सह  ॥ १७२.१२ ॥\nभवतां तु प्रसादेन रुजा मे शाम्यतां सदा  ।\nएवमस्त्विति देवेशा यावज्जल्पन्ति पाण्डव  ॥ १७२.१३ ॥\nतावद्रक्षो गृहीत्वाऽग्रे कन्यां कामप्रमोदिनीम्  ।\nउवाच भगवञ्छापं पुरा दत्त्वोर्वशी मम  ॥ १७२.१४ ॥\nयदा कन्यां हरे रक्षःशापान्तस्ते भविष्यति  ।\nतेन मे गर्हितं कर्म शापेनाकृतबुद्धिना  ॥ १७२.१५ ॥\nक्षन्तव्यमिति चोक्त्वा च गतश्चादर्शनं पुनः  ।\nगते चैव तु सा कन्या दृष्ट्वा पद्मदलेक्षणा  ॥ १७२.१६ ॥\nमन्त्रयित्वा सुरैः सर्वैर्दत्ता माण्डव्यधीमते  ।\nतां वज्रशूलिकां प्लाव्य पवित्रैर्नर्मदोदकैः  ॥ १७२.१७ ॥\nमाण्डव्यमृषिमुत्तार्य जयशब्दादिमङ्गलैः  ।\nविवाहयित्वा तां कन्यां माण्डव्यर्षिपुंगवः  ॥ १७२.१८ ॥\nअभिवाद्य च तान् सर्वान् दानसन्मानगौरवैः  ।\nअथ राजा समीपस्थो रत्नैश्च विविधैरपि  ॥ १७२.१९ ॥\nधिग्वादैर्निन्दितः सर्वैस्तैर्जनैर्भूषितः पुनः  ।\nराज्ञा च ब्राह्मणाः सर्वे भूषणाच्छादनाशनैः  ॥ १७२.२० ॥\nसुवर्णकोटिदानेन तुष्टान्कृत्वा क्षमापिताः  ।\nवृत्ते विवाह आहूय शाण्डिलीं तामथाब्रवीत् ॥ १७२.२१ ॥\nमानयस्व इमान् विप्रान्मोचयस्व दिवाकरम्  ।\nअपहृत्य तमो येन कृपा सद्यः प्रवर्तते  ॥ १७२.२२ ॥\nऋषीणां वचनं श्रुत्वा शाण्डिली दुःखिताब्रवीत् ।\nउदितेऽर्के तु मे भर्ता मृत्युं यास्यति भो द्विजाः  ॥ १७२.२३ ॥\nतं कथं मोचयामीह ह्यात्मनोऽनिष्टसिद्धये  ।\nक्रियाप्रवर्तनाच्चाद्य किं कार्यं मे महर्षयः  ॥ १७२.२४ ॥\nनिःपुंसी स्त्री ह्यनाथाहं भवामि भवतो मतम्  ।\nतिष्ठ त्वमन्धकारे तु नेच्छामि रविणोदयम्  ॥ १७२.२५ ॥\nतेन वाक्येन ते सर्वे देवासुरमहर्षयः  ।\nशिरःसंचालनाः सर्वे साधु साध्विति चाब्रुवन्  ॥ १७२.२६ ॥\nपतिव्रते महाभागे शृणु वाक्यं तपोधने  ।\nमन्यसे यदि नः सर्वान्कुरुष्व वचनं च यत् ॥ १७२.२७ ॥"
  },
  {
    "text": "शाण्डिल्युवाच -\nयेन मे न मरेद्भर्ता येन सत्यं मुनेर्वचः  ।\nतत्कुरुध्वं विचार्याशु येन संवर्धते सुखम्  ॥ १७२.२८ ॥\nतस्यास्तद्वचनं श्रुत्वा स्वप्नावस्थाकृतो हृषिः  ।\nअन्तर्हितो मुहूर्तं च शाण्डिल्याश्च प्रपश्य ताम्  ॥ १७२.२९ ॥\nपुनरादाय ते सर्वे कृत्वा निर्व्रणसत्तनुं स्नापितो नर्मदातोये शाण्डिल्यायै समर्पितः  ॥ १७२.३० ॥\nततः सा हृष्टमनसा पतिं दृष्ट्वा तु तैजसम्  ।\nप्रणम्य तानृषीन् देवान् विमलार्कं जगत्कृतम्  ॥ १७२.३१ ॥\nक्रियाप्रवर्तिताः सर्वे देवगन्धर्वमानुषाः  ।\nहृष्टतुष्टा गताः सर्वे स्वमाश्रमपदं महत् ॥ १७२.३२ ॥\nपतिव्रता स्वभर्त्रा सा मासमेवाश्रमे स्थिता  ।\nमाण्डव्येनाप्यनुज्ञाता ययौ नत्वा स्वमाश्रमम्  ॥ १७२.३३ ॥\nगतेषु तेषु सर्वेषु स्थापयामास चाच्युतम्  ।\nमाण्डव्येश्वरनामानं नारायण इति स्मृतम्  ॥ १७२.३४ ॥\nदिव्यं वर्षसहस्रं तु पूजयामास भारत  ।\nगतोऽसावृषिसङ्घैश्च सहितोऽमरपर्वतम्  ॥ १७२.३५ ॥\nतपस्तपन्तौ तौ तत्र ह्यद्यापि किल भारत  ।\nभ्रातरौ संयतात्मानौ ध्यायतः परमं पदम्  ॥ १७२.३६ ॥\nतत्र तीर्थे तु यः स्नात्वा तर्पयेत्पितृदेवताः  ।\nपितरस्तस्य तृप्यन्ति पिण्डदानाद्दशाब्दिकम्  ॥ १७२.३७ ॥\nदेवगृहे तु पक्षादौ यः करोति विलेपनम्  ।\nगोदानशतसाहस्रे दत्ते भवति यत्फलम्  ॥ १७२.३८ ॥\nउपलेपनेन द्विगुणमर्चने तु चतुर्गुणम्  ।\nदीपप्रज्वलने पुण्यमष्टधा परिकीर्तितम्  ॥ १७२.३९ ॥\nदिव्यनेत्रधरो भूत्वा त्रैलोक्ये सचराचरे  ।\nदध्ना मधुघृतैर्देवं पयसा नर्मदोदकैः  ॥ १७२.४० ॥\nस्नपनं ये प्रकुर्वन्ति पुष्पमालाविलेपनैः  ।\nयेऽर्चयन्ति विरूपाक्षं देवं नारायणं हरिम्  ॥ १७२.४१ ॥\nतेऽपि दिव्यविमानेन क्रीडन्ते कल्पसंख्यया  ।\nदीपाष्टकं तु यः कुर्यादष्टमीं च चतुर्दशीम्  ॥ १७२.४२ ॥\nएकादश्यां तु कृष्णस्य न पश्यन्ति यमं तु ते  ।\nफलैर्नानाविधैः शुभ्रैर्यः कुर्याल्लिङ्गपूरणम्  ॥ १७२.४३ ॥\nतेऽपि यान्ति विमानेन सिद्धचारणसेविताः  ।\nघण्टा चैव पताका च विमाने पुष्पमालिका  ॥ १७२.४४ ॥\nवादित्राणि यथार्हाणि प्रान्ते च गच्छते शिवम्  ।\nदेवालयं तु यः कुर्याद्वैष्णवं माण्डवेश्वरम्  ॥ १७२.४५ ॥\nस्वर्गे वसति धर्मात्मा यावदाभूतसम्प्लवम्  ।\nमाण्डव्यनारायणाख्ये विप्रान् भोजयतेऽग्रतः  ॥ १७२.४६ ॥\nएकस्मिन् भोजिते विप्रे कोटिर्भवति भोजिता  ।\nआश्विने मासि सम्प्राप्ते शुक्लपक्षे चतुर्दशीम्  ॥ १७२.४७ ॥\nकृतोपवासनियमो रात्रौ जागरणेन च  ।\nदीपमालां चतुर्दिक्षु पूजां कृत्वा तु शक्तितः  ॥ १७२.४८ ॥\nनारी वा पुरुषो वापि नृत्यगीतप्रवादनैः  ।\nप्रभाते विमले सूर्ये स्नानादिकविधिं नृप  ॥ १७२.४९ ॥\nअभिनिर्वर्त्य मौनेन पश्यते देवमीदृशम्  ।\nसर्वपापविनिर्मुक्तो रुद्रलोके महीयते  ॥ १७२.५० ॥\nअथवा मार्गशीर्षे च चैत्रवैशाखयोरपि  ।\nश्रावणे वा महाराज सर्वकालेऽथवापि च  ॥ १७२.५१ ॥\nशिवरात्रिसमं पुण्यमित्येवं शिवभाषितम्  ।\nवाजपेयाश्वमेधाभ्यां फलं भवति नान्यथा  ॥ १७२.५२ ॥\nदुर्भगा दुःखिता वन्ध्या दरिद्रा च मृतप्रजा  ।\nस्नाति रुद्रघटैर्या स्त्री सर्वान्कामानवाप्नुयात् ॥ १७२.५३ ॥\nकृमिकीटपतङ्गाश्च तस्मिंस्तीर्थे तु ये मृताः  ।\nस्वर्गं प्रयान्ति ते सर्वे दिव्यरूपधरा नृप  ॥ १७२.५४ ॥\nअनाशके जलेऽग्नौ तु ये मृता व्याधिपीडिताः  ।\nअनिवर्तिका गतिस्तेषां रुद्रलोके ह्यसंशयम्  ॥ १७२.५५ ॥\nनित्यं नमति यो राज शिवनारायणावुभौ  ।\nगोदानफलमाप्नोति तस्य तीर्थप्रभावतः  ॥ १७२.५६ ॥\nदेवालये तु राजेन्द्र यश्च कुर्यात्प्रदक्षिणाम्  ।\nप्रदक्षिणीकृता तेन ससागरधरा धरा  ॥ १७२.५७ ॥\nसार्द्धं शतं च तीर्थानि मल्लिकाभवनाद्बहिः  ।\nतस्य तीर्थप्रमाणं तु विस्तरं राजसत्तम  ॥ १७२.५८ ॥\nसूत्रेण वेष्टयेत्क्षेत्रमथवा शिवमन्दिरम्  ।\nअथवा शिवलिङ्गं च तस्य पुण्यफलं शृणु  ॥ १७२.५९ ॥\nजम्बूद्वीपश्च कृतस्नश्च शाल्मली कुशक्रौञ्चकौ  ।\nशाकपुष्करगोमेदैः सप्तद्वीपा वसुंधरा  ॥ १७२.६० ॥\nभूषिता तेन राजेन्द्र सशैलवनकानना  ।\nरेवायां दक्षिणे भागे शिवक्षेत्रात्समीपतः  ॥ १७२.६१ ॥\nदेवखातं महापुण्यं निर्मितं त्रिदशैरपि  ।\nतस्मिन् यः कुरुते स्नानं मुच्यते सर्वपातकैः  ॥ १७२.६२ ॥\nपूर्णिमायाममावस्यां व्यतीपातेऽर्कसंक्रमे  ।\nश्राद्धं च संग्रहे कुर्यात्स गच्छेत्परमां गतिम्  ॥ १७२.६३ ॥\nदेवखाते त्रयो देवा ब्रह्मविष्णुमहेश्वराः  ।\nतिष्ठन्ति ऋषिभिः सार्द्धं पितृदेवगणैः सह  ॥ १७२.६४ ॥\nतत्र तीर्थेऽश्विने मासि चतुर्दश्यां विशेषतः  ।\nवायुमार्गे स्थितः शक्रस्तिष्ठते दैवतैः सह  ॥ १७२.६५ ॥\nपृथिव्यां यानि तीर्थानि सरितः सागरास्तथा  ।\nविंशति तानि सर्वाणि देवखाते दिनद्वयम्  ॥ १७२.६६ ॥\nगयाशिरे च यत्पुण्यं प्रयागे मकरकण्टके  ।\nप्रयागे सोमतीर्थे च तत्पुण्यं माण्डवेश्वरे  ॥ १७२.६७ ॥\nपट्टबन्धेन यत्पुण्यं मात्रायां लकुलेश्वरे  ।\nआश्विन्यामश्विनीयोगे तत्पुण्यं माण्डवेश्वरे  ॥ १७२.६८ ॥\nउज्जयिन्यां महाकाले वाराणस्यां त्रिपुष्करे  ।\nसंनिहत्यां रविग्रस्ते माण्डव्याख्ये सनातनम्  ॥ १७२.६९ ॥\nइति ज्ञात्वा महाराज सर्वतीर्थेषु चोत्तमम्  ।\nपित्ःन्देवान् समभ्यर्च्य स्नानदानादिपूजनैः  ॥ १७२.७० ॥\nचतुर्दश्यां निराहारः स्थितो भूत्वा शुचिव्रतः  ।\nपूजयेत्परया भक्त्या रात्रौ जागरणे शिवम्  ॥ १७२.७१ ॥\nस्नानैश्च विविधैर्देवं पुष्पागरुविलेपनैः  ।\nप्रभाते पौर्णमास्यां तु स्नानादिविधितर्पणैः  ॥ १७२.७२ ॥\nश्राद्धेन हव्यकव्येन शिवपूजार्चनेन च  ।\nअग्निष्टोमादियज्ञैश्च विधिवच्चाप्तदक्षिणैः  ॥ १७२.७३ ॥\nधौतपापो विशुद्धात्मा फलते फलमुत्तमम्  ।\nगोसहस्रप्रदानेन दत्तं भवति भारत  ॥ १७२.७४ ॥\nस्नानाद्यैर्विधिवत्तत्र तद्दिने शिवसन्निधौ  ।\nहिरण्यं वृषभं धेनुं भूमिं गोमिथुनं हयम्  ॥ १७२.७५ ॥\nशिवमुद्दिश्य वै वस्त्रयुग्मे दद्यात्सुरूपिणे  ।\nपादुकोपानहौ छत्रं भाजनं रक्तवाससी  ॥ १७२.७६ ॥\nहोमं जाप्यं तथा दानमक्षयं सर्वमेव तत् ।\nऋचमेकां तु ऋग्वेदे यजुर्वेदे यजुस्तथा  ॥ १७२.७७ ॥\nसामैकं सामवेदे तु जपेद्देवाग्रसंस्थितः  ।\nसम्यग्वेदफलं तस्य भवेद्वै नात्र संशयः  ॥ १७२.७८ ॥\nगायत्रीजाप्यमात्रस्तु वेदत्रयफलं लभेत् ।\nकुलकोटिशतं साग्रं लभते तु शिवार्चनात् ॥ १७२.७९ ॥\nस्नाने दाने तथा श्राद्धे जागरे गीतवादिते  ।\nअनिवर्तिका गतिस्तस्य शिवलोकात्कदाचन  ॥ १७२.८० ॥\nकालेन महताविष्टो मर्त्यलोके समाविशेत् ।\nराजा भवति मेधावी सर्वव्याधिविवर्जितः  ॥ १७२.८१ ॥\nजीवेद्वर्षशतं साग्रं पुत्रपौत्रधनान्वितः  ।\nतच्च तीर्थं पुनः स्मृत्वा लीयमानो महेश्वरे  ॥ १७२.८२ ॥\nउपास्ते यस्तु वै सन्ध्यां तस्मिंस्तीर्थे च पर्वणि  ।\nसाङ्गोपाङ्गैश्चतुर्वेदैर्लभते फलमुत्तमम्  ॥ १७२.८३ ॥\nतत्र सर्वं शिवक्षेत्राच्छरपातं समन्ततः  ।\nन संचरेद्भयोद्विग्ना ब्रह्महत्या नराधिप  ॥ १७२.८४ ॥\nयत्र तत्र स्थितो वृक्षान् पश्यते तीर्थतत्परः  ।\nविविधैः पातकैर्मुक्तो मुच्यते नात्र संशयः  ॥ १७२.८५ ॥\nश्वभ्री तत्र महाराज जलमध्ये प्रदृश्यते  ।\nकथानिका पुराणोक्ता वानरी तीर्थसेवनात् ॥ १७२.८६ ॥\nतत्र कूपो महाराज तिष्ठते देवनिर्मितः  ।\nशिवस्य पश्चिमे भागे शिवक्षेत्रमनुत्तमम्  ॥ १७२.८७ ॥\nवृषोत्सर्गं तु यः कुर्यात्तस्मिंस्तीर्थे नराधिप  ।\nक्रीडन्ति पितरस्तस्य स्वर्गलोके यदृच्छया  ॥ १७२.८८ ॥\nअगम्यागमने पापमयाज्ययाजने कृते  ।\nस्तेयाच्च ब्रह्मगोहत्यागुरुघाताच्च पातकम्  ।\nतत्सर्वं नश्यते पापं वृषोत्सर्गे कृते तु वै  ॥ १७२.८९ ॥\nमाण्डव्यतीर्थमाहात्म्यं यः शृणोति समाधिना  ।\nमुच्यते सर्वपापेभ्यो नात्र कार्या विचारणा  ॥ १७२.९० ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये माण्डव्यतीर्थमाहात्म्यवर्णनं नाम द्विसप्तत्यधिकशततमोऽध्यायः ॥"
  }
]
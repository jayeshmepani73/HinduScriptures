[
  {
    "text": "अध्याय ९३"
  },
  {
    "text": "श्रीमार्कण्डेय उवाच -\nततो गच्छेत्तु राजेन्द्र कल्होडीतीर्थमुत्तमम्  ।\nविख्यातं भारते लोके गङ्गायाः पापनाशनम्  ॥ ९३.१ ॥\nदुर्लभं मनुजैः पार्थ रेवातटसमाश्रितम्  ।\nप्राणिनां पापनाशाय ऊषरं पुष्करं तथा  ॥ ९३.२ ॥\nतत्तु तीर्थमिदं पुण्यमित्येवं शूलिनो वचः  ।\nजाह्नवी पशुरूपेण तत्र स्नानार्थमागता  ॥ ९३.३ ॥\nअतस्तद्विश्रुतं लोके कल्होडीतीर्थमुत्तमम्  ।\nत्रिरात्रं कारयेत्तत्र पूर्णिमायां युधिष्ठिर  ॥ ९३.४ ॥\nरजस्तमस्तथा क्रोधं दम्भं मात्सर्यमेव च  ।\nएतांस्त्यजति यः पार्थ तेनाप्तं मोक्षजं फलम्  ॥ ९३.५ ॥\nपयसा स्नापयेद्देवं त्रिसन्ध्यं च त्र्यहं तथा  ।\nपयो गोसम्भवं सद्यः सवत्सा जीवपुत्रिणी  ॥ ९३.६ ॥\nकृत्वा तत्ताम्रजे पात्रे क्षौद्रेण चैव योजिते  ।\nओं नमः श्रीशिवायेति स्नानं देवस्य कारयेत् ॥ ९३.७ ॥\nस याति त्रिदशस्थानं नाकस्त्रीभिः समावृतः  ।\nयस्तत्र विधिवत्स्नात्वा दानं प्रेतेषु यच्छति  ॥ ९३.८ ॥\nशुक्लां गां दापयेत्तत्र प्रीयतां मे पितामहाः  ।\nब्राह्मणे शौचसम्पन्ने स्वदारनिरते सदा  ॥ ९३.९ ॥\nसवत्सां वस्त्रसंयुक्तां हिरण्योपरि संस्थिताम्  ।\nसत्त्वयुक्तो ददद्राजञ्छाम्भवं लोकमाप्नुयात् ॥ ९३.१० ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कल्होडीतीर्थमाहात्म्यवर्णनं नाम त्रिनवतितमोऽध्यायः ॥"
  }
]
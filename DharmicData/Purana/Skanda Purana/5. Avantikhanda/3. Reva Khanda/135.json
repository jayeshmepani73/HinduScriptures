[
  {
    "text": "अध्याय १३५"
  },
  {
    "text": "श्रीमार्कण्डेय उवाच -\nतस्यैवानन्तरं चान्यत्सिद्धेश्वरमनुत्तमम्  ।\nतीर्थं सर्वगुणोपेतं सर्वलोकेषु पूजितम्  ॥ १३५.१ ॥\nतत्र तीर्थे तु यः स्नात्वा ह्युमारुद्रं प्रपूजयेत् ।\nवाजपेयस्य यज्ञस्य स लभेत्फलमुत्तमम्  ॥ १३५.२ ॥\nतेन पुण्येन महता मृतः स्वर्गमवाप्नुयात् ।\nअप्सरोगणसंवीतो जयशब्दादिमङ्गलैः  ॥ १३५.३ ॥\nसहस्रवत्सरांस्तत्र क्रीडयित्वा यथासुखम्  ।\nधनधान्यसमोपेते कुले महति जायते  ॥ १३५.४ ॥\nपूज्यमानो नरश्रेष्ठ वेदवेदाङ्गपारगः  ।\nव्याधिशोकविनिर्मुक्तो जीवेच्च शरदां शतम्  ॥ १३५.५ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सिद्धेश्वरमाहात्म्यवर्णनं नाम पञ्चत्रिंशदधिकशततमोऽध्यायः ॥"
  }
]
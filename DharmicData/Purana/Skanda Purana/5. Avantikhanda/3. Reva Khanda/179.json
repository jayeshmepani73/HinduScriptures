[
  {
    "text": "अध्याय १७९"
  },
  {
    "text": "मार्कण्डेय उवाच -\nततो गच्छेत्तु राजेन्द्र गौतमेश्वरमुत्तमम्  ।\nसर्वपापहरं तीर्थं त्रिषु लोकेषु विश्रुतम्  ॥ १७९.१ ॥\nगौतमेन तपस्तप्तं तत्र तीर्थे युधिष्ठिर  ।\nदिव्यं वर्षसहस्रं तु ततस्तुष्टो महेश्वरः  ॥ १७९.२ ॥\nप्रणम्य शिरसा तत्र स्थापितः परमेश्वरः  ।\nस्थापितो गौतमेनेशो गौतमेश्वर उच्यते  ॥ १७९.३ ॥\nतत्र देवैश्च गन्धर्वैरृषिभिः पितृदैवतैः  ।\nसम्प्राप्ता ह्युत्तमा सिद्धिराराध्य परमेश्वरम्  ॥ १७९.४ ॥\nतत्र तीर्थे तु यः स्नात्वा पूजयेत्पितृदेवताः  ।\nपूजयेत्परमीशानं सर्वपापैः प्रमुच्यते  ॥ १७९.५ ॥\nबहवस्तन्न जानन्ति विष्णुमायाविमोहिताः  ।\nतत्र संनिहितं देवं शूलपाणिं महेश्वरम्  ॥ १७९.६ ॥\nब्रह्मचारी तु यो भूत्वा तत्र तीर्थे नरेश्वर  ।\nस्नात्वार्चयेन्महादेवं सोऽश्वमेधफलं लभेत् ॥ १७९.७ ॥\nब्रह्मचारी तु यो भूत्वा तर्पयेत्पितृदेवताः  ।\nपूजयेत्परमीशानं सर्वपापैः प्रमुच्यते  ॥ १७९.८ ॥\nतत्र तीर्थे तु यो दानं भक्त्या दद्याद्द्विजातये  ।\nतदक्षयफलं सर्वं नात्र कार्या विचारणा  ॥ १७९.९ ॥\nमासे चाश्वयुजे राजन् कृष्णपक्षे चतुर्दशीम्  ।\nस्नात्वा तत्र विधानेन दीपकानां शतं ददेत् ॥ १७९.१० ॥\nपूजयित्वा महादेवं गन्धपुष्पादिभिर्नरः  ।\nमुच्यते सर्वपापेभ्यो मृतः शिवपुरं व्रजेत् ॥ १७९.११ ॥\nअष्टम्यां च चतुर्दश्यां कार्त्तिक्यां तु विशेषतः  ।\nउपोष्य प्रयतो भूत्वा घृतेन स्नापयेच्छिवम्  ॥ १७९.१२ ॥\nपञ्चगव्येन मधुना दध्ना वा शीतवारिणा  ।\nस च सर्वस्य यज्ञस्य फलं प्राप्नोति मानवः  ॥ १७९.१३ ॥\nभक्त्या तु पूजयेत्पश्चात्स लभेत्फलमुत्तमम्  ।\nबिल्वपत्रैरखण्डैश्च पुष्पैरुन्मत्तकोद्भवैः  ॥ १७९.१४ ॥\nकुशापामार्गसहितैः कदम्बद्रोणजैरपि  ।\nमल्लिकाकरवीरैश्च रक्तपीतैः सितासितैः  ॥ १७९.१५ ॥\nपुष्पैरन्यैर्यथालाभं यो नरः पूजयेच्छिवम्  ।\nनैरन्तर्येण षण्मासं योऽर्चयेद्गौतमेश्वरम्  ।\nसर्वान्कामानवाप्नोति मृतः शिवपुरं व्रजेत् ॥ १७९.१६ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे गौतमेश्वरतीर्थमाहात्म्यवर्णनं नाम एकोनाशीत्यधिकशततमोऽध्यायः ॥"
  }
]
[
  {
    "text": "मार्कण्डेय उवाच -\nततः क्रोशान्तरे पुण्यं तीर्थं तद्विमलेश्वरम्  ।\nयत्र स्नानेन दानेन जपहोमार्चनादिभिः  ॥ २२६.१ ॥\nविमलेश्वरमाराध्य यो यदिच्छेत्स तल्लभेत् ।\nस्वर्गलाभादिकं वापि पार्थिवं वा यथेप्सितम्  ॥ २२६.२ ॥\nपुरा त्रिशिरसं हत्वा त्वष्टुः पुत्रं शतक्रतुः  ।\nयस्य तीर्थस्य माहात्म्याद्वैमल्यं परमं गतः  ॥ २२६.३ ॥\nयत्र वेदनिधिर्विप्रो महत्तप्त्वा तपः पुरा  ।\nनानाकर्ममलैः क्षीणैर्विमलोऽभवदर्कवत् ॥ २२६.४ ॥\nमहादेवप्रसादेन सोमवत्प्रियदर्शनः  ।\nपुरा भानुमतीं भानुः सुतां स्मरशरार्दितः  ॥ २२६.५ ॥\nचकमे तेन दोषेण कुष्ठरोगार्दितोऽभवत् ।\nस चाप्यत्र तपस्तप्त्वा विमलत्वमुपागतः  ॥ २२६.६ ॥\nमहादेवेन तुष्टेन स्वस्थानं मुदितोऽभजत् ।\nतथैव च पुरा पार्थ विभाण्डकसुतो मुनिः  ॥ २२६.७ ॥\nयोगिसङ्गं वने प्राप्य पुरे च नृपतेस्तथा  ।\nराजसंसर्गदोषाद्वै मालिन्यं परमात्मनः  ॥ २२६.८ ॥\nविचारयन्नभ्युपेत्य रेवासागरसङ्गमम्  ।\nशान्तया भार्यया सार्द्धं तप्त्वा द्वादशवत्सरान्  ॥ २२६.९ ॥\nकृच्छ्रचान्द्रायणैर्देवं तोषयंस्त्र्यम्बकं मुनिः  ।\nमहादेवेन तुष्टेन सोऽपि वैमल्यमाप्तवान्  ॥ २२६.१० ॥\nशर्वाण्या प्रेरितः शर्वः पुरा दारुवने नृप  ।\nमोहनान्मुनिपत्नीनां स्वं दीक्ष्य विमलं किल  ॥ २२६.११ ॥\nविचार्य परमस्थानं नर्मदोदधिसङ्गमम्  ।\nतत्र स्थित्वा महाराज तपस्तप्त्वा सहोमया  ॥ २२६.१२ ॥\nविमलोऽसौ यतो जातस्तेनासौ विमलेश्वरः  ।\nतेन नाम्ना स्वयं तस्थौ लोकानां हितकाम्यया  ॥ २२६.१३ ॥\nततस्तिलोत्तमां सृष्ट्वा ब्रह्मा लोकपितामहः  ।\nप्रजानाथोऽपि तां सृष्ट्वा दृष्ट्वाग्रे सुमनोहराम्  ॥ २२६.१४ ॥\nभावियोगबलाक्रान्तः स तस्यामभिकोऽभवत् ।\nतेन वीक्ष्य सदोषत्वं रेवातीरद्वयं श्रितः  ॥ २२६.१५ ॥\nतीर्थान्यनुसरन्मौनी त्रिस्नायी संस्मरञ्छिवम्  ।\nरेवार्णवसमायोगे स्नात्वा सम्पूज्य शङ्करम्  ।\nकालेनाल्पेन राजर्षे ब्रह्माप्यमलतां गतः  ॥ २२६.१६ ॥\nएवमन्येऽपि बहुशो देवर्षिनृपसत्तमाः  ।\nत्यक्त्वा दोषमलं तत्र विमला बहवोऽभवन्  ॥ २२६.१७ ॥\nतथा त्वमपि राजेन्द्र तत्र स्नात्वा शिवार्चनात् ।\nअमलोऽपि विशेषेण वैमल्यं प्राप्स्यसे परम्  ॥ २२६.१८ ॥\nतत्र स्नात्वा नरो नारी पूजयित्वा महेश्वरम्  ।\nपापदोषविनिर्मुक्तो ब्रह्मलोके महीयते  ॥ २२६.१९ ॥\nतत्रोपवासं यः कृत्वा पश्येत विमलेश्वरम्  ।\nअष्टम्यां च चतुर्दश्यां सर्वपर्वसु पार्थिव  ॥ २२६.२० ॥\nसप्तजन्मकृतं पापं हित्वा याति शिवालयम्  ।\nश्राद्धं कृत्वा विधानेन पित्ःणामनृणी भवेत् ।\nब्राह्मणान् भोजयेच्छक्त्या तेभ्यो दद्याच्च दक्षिणाम्  ॥ २२६.२१ ॥\nयद्यदिष्टतमं लोके यच्चैवात्महितं गृहे  ।\nतत्तद्गुणवते देयं तत्रैवाक्षयमिच्छता  ।\nस्वर्णधान्यानि वासांसि छत्रोपानत्कमण्डलुम्  ॥ २२६.२२ ॥\nगृहं देवस्य वै शक्त्या कृत्वा स्याद्भुवि भूपतिः  ।\nगीतनृत्यकथाभिश्च तोषयेत्परमेश्वरम्  ॥ २२६.२३ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे विमलेश्वरतीर्थमाहात्म्यवर्णनं नाम षड्विंशत्यधिकद्विशततमोऽध्यायः ॥"
  }
]
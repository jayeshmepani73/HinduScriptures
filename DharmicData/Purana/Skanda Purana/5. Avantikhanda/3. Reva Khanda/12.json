[
  {
    "text": "अध्याय १२"
  },
  {
    "text": "श्रीमार्कण्डेय उवाच -\nएतच्छ्रुत्वा वचो राजन्संहृष्टा ऋषयोऽभवन्  ।\nनर्मदां स्तोतुमारब्धाः कृताञ्जलिपुटा द्विजाः  ॥ १२.१ ॥\nनमोऽस्तु ते पुण्यजले नमो मकरगामिनि  ।\nनमस्ते पापमोचिन्यै नमो देवि वरानने  ॥ १२.२ ॥\nनमोऽस्तु ते पुण्यजलाश्रये शुभे विशुद्धसत्त्वं सुरसिद्धसेविते  ।\nनमोऽस्तु ते तीर्थगणैर्निषेविते नमोऽस्तु रुद्राङ्गसमुद्भवे वरे  ॥ १२.३ ॥\nनमोऽस्तु ते देवि समुद्रगामिनि नमोऽस्तु ते देवि वरप्रदे शिवे  ।\nनमोऽस्तु लोकद्वयसौख्यदायिनि ह्यनेकभूतौघसमाश्रितेऽनघे  ॥ १२.४ ॥\nसरिद्वरे पापहरे विचित्रिते गन्धर्वयक्षोरगसेविताङ्गे  ।\nसनातनि प्राणिगणानुकम्पिनि मोक्षप्रदे देवि विधेहि शं नः  ॥ १२.५ ॥\nमहागजैर्घमहिषैर्वराहैः संसेविते देवि महोर्मिमाले  ।\nनताः स्म सर्वे वरदे सुखप्रदे विमोचयास्मान्पशुपाशबन्धात् ॥ १२.६ ॥\nपापैरनेकैरशुभैर्विबद्धा भ्रमन्ति तावन्नरकेषु मर्त्याः  ।\nमहानिलोद्भूततरङ्गभूतं यावत्तवाम्भो हि न संस्पृशन्ति  ॥ १२.७ ॥\nअनेकदुःखौघभयार्दितानां पापैरनेकैरभिवेष्टितानाम्  ।\nगतिस्त्वमम्भोजसमानवक्रे द्वन्द्वैरनेकैरपि संवृतानाम्  ॥ १२.८ ॥\nनद्यश्च पूता विमला भवन्ति त्वां देवि सम्प्राप्य न संशयोऽत्र  ।\nदुःखातुराणामभयं ददासि शिष्टैरनेकैरभिपूजितासि  ॥ १२.९ ॥\nस्पृष्टं करैश्चन्द्रमसो रवेश्च तदैव दद्यात्परमं पदं तु  ।\nयत्रोपलाः पुण्यजलाप्लुतास्ते शिवत्वमायान्ति किमत्र चित्रम्  ॥ १२.१० ॥\nभ्रमन्ति तावन्नरकेषु मर्त्या दुःखातुराः पापपरीतदेहाः  ।\nमहानिलोद्भूततरङ्गभङ्गं यावत्तवाम्भो न हि संश्रयन्ति  ॥ १२.११ ॥\nम्लेच्छाः पुलिन्दास्त्वथ यातुधानाः पिबन्ति येऽम्भस्तव देवि पुण्यम्  ।\nमुक्ता भवन्तीह भयात्तु घोरान्निःसंशयं तेऽपि किमत्र चित्रम्  ॥ १२.१२ ॥\nसरांसि नद्यः क्षयमभ्युपेता घोरे युगेऽस्मिन् हि कलौ प्रदूषिते  ।\nत्वं भ्राजसे देवि जलौघपूर्णा दिवीव नक्षत्रपथे च गङ्गा  ॥ १२.१३ ॥\nतव प्रसादाद्वरदे वरिष्ठे कालं यथेमं परिपालयित्वा  ।\nयामोऽथ रुद्रं तव सुप्रसादाद्वयं तथा त्वं कुरु वै प्रसादम्  ॥ १२.१४ ॥\nगतिस्त्वमम्बेव पितेव पुत्रांस्त्वं पाहि नो यावदिमं युगान्तम्  ।\nकालं त्वनावृष्टिहतं सुघोरं यावत्तरामस्तव सुप्रसादात् ॥ १२.१५ ॥\nपठन्ति ये स्तोत्रमिदं द्विजेन्द्राः शृण्वन्ति ये चापि नराः प्रशान्ताः  ।\nते यान्ति रुद्रं वृषसंयुतेन यानेन दिव्याम्बरभूषिताश्च  ॥ १२.१६ ॥\nये स्तोत्रमेतत्सततं पठन्ति स्नात्वा तु तोये खलु नर्मदायाः  ।\nअन्ते हि तेषां सरिदुत्तमेयं गतिं विशुद्धामचिराद्ददाति  ॥ १२.१७ ॥\nप्रातः समुत्थाय तथा शयानो यः कीर्तयेतानुदिनं स्तवं च  ।\nस मुक्तपापः सुविशुद्धदेहः समाश्रयं याति महेश्वरस्य  ॥ १२.१८ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे श्रीनर्मदामाहात्म्ये नर्मदास्तोत्रकथनं नाम द्वादशोऽध्यायः ॥"
  }
]
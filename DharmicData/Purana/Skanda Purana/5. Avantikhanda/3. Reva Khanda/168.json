[
  {
    "text": "अध्याय १६८"
  },
  {
    "text": "श्रीमार्कण्डेय उवाच -\nनर्मदादक्षिणे रोधस्यङ्कूरेश्वरमुत्तमम्  ।\nतीर्थं सर्वगुणोपेतं त्रिषु लोकेषु विश्रुतम्  ॥ १६८.१ ॥\nयत्र सिद्धं महारक्ष आराध्य तु महेश्वरम्  ।\nशङ्करं जगतः प्राणं स्मृतिमात्रावहारिणम्  ॥ १६८.२ ॥"
  },
  {
    "text": "युधिष्ठिर उवाच -\nकिं तद्रक्षो द्विजश्रेष्ठ किंनाम कस्य वान्वये  ।\nएतद्विस्तरतः सर्वं कथयस्व ममानघ  ॥ १६८.३ ॥\nअज्ञानतिमिरान्धा ये पुमांसः पापकारिणः  ।\nयुष्मद्विधैर्दीपभूतैः पश्यन्ति सचराचरम्  ॥ १६८.४ ॥\nधर्मपुत्रवचः श्रुत्वा मार्कण्डेयो मुनीश्वरः  ।\nस्मितं कृत्वा बभाषे तां कथां पापप्रणाशनीम्  ॥ १६८.५ ॥"
  },
  {
    "text": "मार्कण्डेय उवाच -\nमानसो ब्रह्मणः पुत्रः पुलस्त्यो नाम पार्थिव  ।\nवेदशास्त्रप्रवक्ता च साक्षाद्वेधा इवापरः  ॥ १६८.६ ॥\nतृणबिन्दुसुता तस्य भार्यासीत्परमेष्ठिनः  ।\nतस्य धर्मप्रसङ्गेन पुत्रो जातो महामनाः  ॥ १६८.७ ॥\nयस्माद्वेदेतिहासैश्च सषडङ्गपदक्रमाः  ।\nविश्रान्ता ब्रह्मणा दत्ता नाम विश्रवसेति च  ॥ १६८.८ ॥\nकस्मिंश्चिदथ काले च भरद्वाजो महामुनिः  ।\nस्वसुतां प्रददौ राजन्मुदा विश्रवसे नृप  ॥ १६८.९ ॥\nस तया रमते सार्धं पौलोम्या मघवा इव  ।\nमुदा परमया राजन्ब्राह्मणो वेदवित्तमः  ॥ १६८.१० ॥\nकेनचित्त्वथ कालेन पुत्रः पुत्रगुणैर्युतः  ।\nजज्ञे विश्रवसो राजन्नाम्ना वैश्रवणः श्रुतः  ॥ १६८.११ ॥\nसोऽपि मौनव्रतं कृत्वा बालभावाद्युधिष्ठिर  ।\nसर्वभूताभयं दत्त्वा चचार परमं व्रतम्  ॥ १६८.१२ ॥\nतस्य तुष्टो महादेवो ब्रह्मा ब्रह्मर्षिभिः सह  ।\nसखित्वं चेश्वरो दत्त्वा धनदत्वं जगाम ह  ॥ १६८.१३ ॥\nयमेन्द्रवरुणानां च चतुर्थस्त्वं भविष्यसि  ।\nब्रह्माप्युक्त्वा जगामाशु लोकपालत्वमीप्सितम्  ॥ १६८.१४ ॥\nततस्त्वनन्तरे काले कैकसी नाम राक्षसी  ।\nपातालं भूतलं त्यक्त्वा विश्रवं चकमे पतिम्  ॥ १६८.१५ ॥\nपुत्रोऽथ रावणो जातस्तस्या भरतसत्तम  ।\nकुम्भकर्णो महारक्षो धर्मात्मा च विभीषणः  ॥ १६८.१६ ॥\nकुम्भश्चैव विकुम्भश्च कुम्भकर्णसुतावुभौ  ।\nमहाबलौ महावीर्यौ महान्तौ पुरुषोत्तम  ॥ १६८.१७ ॥\nअङ्कूरो राक्षसश्रेष्ठः कुम्भस्य तनयो महान्  ।\nविभीषणं च गुणवद्दृष्ट्वैवं राक्षसोत्तमः  ॥ १६८.१८ ॥\nततः स यौवनं प्राप्य ज्ञात्वा रक्षः पितामहम्  ।\nपरं निर्वेदमापन्नश्चचार सुमहत्तपः  ॥ १६८.१९ ॥\nदक्षिणं पश्चिमं गत्वा सागरं पूर्वमुत्तरम्  ।\nनर्मदायां प्रसङ्गेन ह्यङ्कूरो राक्षसेश्वरः  ॥ १६८.२० ॥\nतपश्चचार सुमहद्दिव्यं वर्षशतं किल  ।\nततस्तुष्टो महादेवः साक्षात्परपुरंजयः  ॥ १६८.२१ ॥\nवरेण छन्दयामास राक्षसं वृषकेतनः  ।\nवरं वृणीष्व भद्रं ते तव दास्यामि सुव्रत  ॥ १६८.२२ ॥\nप्रोवाच राक्षसो वाक्यं देवदेवं महेश्वरम्  ।\nवरदं सोऽग्रतो दृष्ट्वा प्रणम्य च पुनःपुनः  ॥ १६८.२३ ॥\nयदि तुष्टो महादेव वरदोऽसि सुरेश्वर  ।\nदुर्लभं सर्वभूतानाममरत्वं प्रयच्छ मे  ॥ १६८.२४ ॥\nमम नाम्ना स्थितोऽनेन वरेण त्रिपुरान्तक  ।\nसदा संनिहितोऽप्यत्र तीर्थे भवितुमर्हसि  ॥ १६८.२५ ॥"
  },
  {
    "text": "ईश्वर उवाच -\nयावद्विभीषणमतं यावद्धर्मनिषेवणम्  ।\nकरिष्यसि दृढात्मा त्वं तावदेतद्भविष्यति  ॥ १६८.२६ ॥\nएवमुक्त्वा ययौ देवः सर्वदैवतपूजितः  ।\nविमानेनार्कवर्णेन कैलासं धरणीधरम्  ॥ १६८.२७ ॥\nगते चादर्शनं देवे स्नात्वाचम्य विधानतः  ।\nस्थापयामास राजेन्द्र ह्यङ्कूरेश्वरमुत्तमम्  ॥ १६८.२८ ॥\nगन्धपुष्पैस्तथा धूपैर्वस्त्रालङ्कारभूषणैः  ।\nपताकैश्चामरैश्छत्रैर्जयशब्दादिमंगलैः  ॥ १६८.२९ ॥\nपूजयित्वा सुरेशानं स्तोत्रैर्हृद्यैः सुपुष्कलैः  ।\nजगाम भवनं रक्षो यत्र राजा विभीषणः  ॥ १६८.३० ॥\nपूजितः स यथान्यायं दानसन्मानगौरवैः  ।\nसौदर्ये स्थापितो भावे सोऽवात्सीत्परयामुदा  ॥ १६८.३१ ॥\nतत्र तीर्थे तु यः स्नात्वा पूजयेत्परमेश्वरम्  ।\nअङ्कूरेश्वरनामानं सोऽश्वमेधफलं लभेत् ॥ १६८.३२ ॥\nमाण्डव्यखातमारभ्य सङ्गमं वापि यच्छुभम्  ।\nरेवाया आमलक्याश्च देवक्षेत्रं महेश्वरम्  ॥ १६८.३३ ॥\nमाण्डव्यखातात्पश्चिमतस्तीर्थं तदङ्कूरेश्वरम्  ।\nतत्र तीर्थे नरः स्नात्वा शुचिः प्रयतमानसः  ॥ १६८.३४ ॥\nसन्ध्यामाचम्य यत्नेन जपं कृत्वाथ भारत  ।\nतर्पयित्वा पितॄन्देवान्मनुष्यान् भरतर्षभ  ॥ १६८.३५ ॥\nसचैलः क्लिन्नवसनो मौनमास्थाय संयतः  ।\nअष्टम्यां वा चतुर्दश्यामुपोष्य विधिवन्नरः  ॥ १६८.३६ ॥\nपूजां यः कुरुते राजंस्तस्य पुण्यफलं शृणु  ।\nसाग्रं तु योजनशतं तीर्थान्यायतनानि च  ॥ १६८.३७ ॥\nभवन्ति तानि दृष्टानि ततः पापैः प्रमुच्यते  ।\nतत्र तीर्थे तु यद्दानं देवमुद्दिश्य दीयते  ॥ १६८.३८ ॥\nस्नात्वा तु विधिवत्पात्रे तदक्षयमुदाहृतम्  ।\nहोमाद्दशगुणं प्रोक्तं फलं जाप्ये ततोऽधिकम्  ॥ १६८.३९ ॥\nत्रिगुणं चोपवासेन स्नानेन च चतुर्गुणम्  ।\nसंन्यासं कुरुते यस्तु प्राणत्यागं करोति वा  ॥ १६८.४० ॥\nअनिवर्तिका गतिस्तस्य रुद्रलोकादसंशयम्  ।\nकृमिकीटपतङ्गानां तत्र तीर्थे युधिष्ठिर  ।\nअङ्कूरेश्वरनामाख्ये मृतानां सुगतिर्भवेत् ॥ १६८.४१ ॥\nएतत्ते कथितं राजन्नङ्कूरेश्वरसम्भवम्  ।\nतीर्थं सर्वगुणोपेतं परमं पापनाशनम्  ॥ १६८.४२ ॥\nयेऽपि शृण्वन्ति भक्त्येदं कीर्त्यमानं महाफलम्  ।\nलभन्ते नात्र सन्देहः शिवस्य भुवनं हि ते  ॥ १६८.४३ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे अङ्कूरेश्वरतीर्थमाहात्म्यवर्णनं नामाष्टषष्ट्युत्तरशततमोऽध्यायः ॥"
  }
]
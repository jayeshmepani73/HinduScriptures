[
  {
    "text": "मार्कण्डेय उवाच -\nएतानि तव संक्षेपात्प्राधान्यात्कथितानि च  ।\nन शक्तो विस्तराद्वक्तुं संख्यां तीर्थेषु पाण्डव  ॥ २२७.१ ॥\nएषा पवित्रा विमला नदी त्रैलोक्यविश्रुता  ।\nनर्मदा सरितां श्रेष्ठा महादेवस्य वल्लभा  ॥ २२७.२ ॥\nमनसा संस्मरेद्यस्तु नर्मदां सततं नृप  ।\nचान्द्रायणशतस्याशु लभते फलमुत्तमम्  ॥ २२७.३ ॥\nअश्रद्दधानाः पुरुषा नास्तिकाश्चात्र ये स्थिताः  ।\nपतन्ति नरके घोरे प्राहैवं परमेश्वरः  ॥ २२७.४ ॥\nनर्मदां सेवते नित्यं स्वयं देवो महेश्वरः  ।\nतेन पुण्या नदी ज्ञेया ब्रह्महत्यापहारिणी  ॥ २२७.५ ॥\nइयं माहेश्वरी गङ्गा महेश्वरतनूद्भवा  ।\nप्रोक्ता दक्षिणगङ्गेति भारतस्य युधिष्ठिर  ॥ २२७.६ ॥\nजाह्नवी वैष्णवी गङ्गा ब्राह्मी गङ्गा सरस्वती  ।\nइयं माहेश्वरी गङ्गा रेवा नास्त्यत्र संशयः  ॥ २२७.७ ॥\nयथा हि पुरुषे देवस्त्रैमूर्तत्वमुपाश्रितः  ।\nब्रह्मविष्णुमहेशाख्यं न भेदस्तत्र वै यथा  ।\nतथा सरित्त्रये पार्थ भेदं मनसि मा कृथाः  ॥ २२७.८ ॥\nकोटिशो ह्यत्र तीर्थानि लक्षशश्चापि भारत  ।\nतथा सहस्रशो रेवातीरद्वयगतानि तु  ॥ २२७.९ ॥\nवृक्षान्तरिक्षसंस्थानि जलस्थलगतानि च  ।\nकः शक्तस्तानि निर्णेतुं वागीशो वा महेश्वरः  ॥ २२७.१० ॥\nस्मरणाज्जन्मजनितं दर्शनाच्च त्रिजन्मजम्  ।\nसप्तजन्मकृतं नश्येत्पापं रेवावगाहनात् ॥ २२७.११ ॥\nदेवकार्यं कृतं तेन अग्नयो विधिवद्धुताः  ।\nवेदा अधीताश्चत्वारो येन रेवावगाहिता  ॥ २२७.१२ ॥\nप्राधान्याच्चापि संक्षेपात्तीर्थान्युक्तानि ते मया  ।\nन शक्यो विस्तरः पार्थ श्रोतुं वक्तुं च वै मया  ॥ २२७.१३ ॥"
  },
  {
    "text": "युधिष्ठिर उवाच -\nविधानं च यमांश्चैव नियमांश्च वदस्व मे  ।\nप्रायश्चित्तार्थगमने को विधिस्तं वदस्व मे  ॥ २२७.१४ ॥"
  },
  {
    "text": "श्रीमार्कण्डेय उवाच -\nसाधु पृष्टं महाराज यच्छ्रेयः पारलौकिकम्  ।\nशृणुष्वावहितो भूत्वा यथाज्ञानं वदामि ते  ॥ २२७.१५ ॥\nअध्रुवेण शरीरेण ध्रुवं कर्म समाचरेत् ।\nअवश्यमेव यास्यन्ति प्राणाः प्राघूर्णिका इव  ॥ २२७.१६ ॥\nदानं वित्तादृतं वाचः कीर्तिधर्मौ तथा ख्युषः  ।\nपरोपकरणं कायादसारात्सारमुद्धरेत् ॥ २२७.१७ ॥\nअस्मिन्महामोहमये कटाहे सूर्याग्निना रात्रिदिवेन्धनेन  ।\nमासर्तुदर्वीपरिघट्टनेन भूतानि कालः पचतीति वार्ता  ॥ २२७.१८ ॥\nज्ञात्वा शास्त्रविधानोक्तं कर्म कर्तुमिहार्हसि  ।\nनायं लोकोऽस्ति न परो न सुखं संशयात्मनः  ॥ २२७.१९ ॥\nमन्त्रे तीर्थे द्विजे देवे दैवज्ञे भेषजे गुरौ  ।\nयादृशी भावना यस्य सिद्धिर्भवति तादृशी  ॥ २२७.२० ॥\nअश्रद्धया हुतं दत्तं तपस्तप्तं कृतं च यत् ।\nअसदित्युच्यते पार्थ न च तत्प्रेत्य नो इह  ॥ २२७.२१ ॥\nयः शास्त्रविधिमुत्सृज्य वर्तते कामकारतः  ।\nन स सिद्धिमवाप्नोति न सुखं न परां गतिम्  ॥ २२७.२२ ॥\nसन्तीह विविधोपाया नृणां देहविशोधनाः  ।\nतीर्थसेवासमं नास्ति स्वशरीरस्य शोधनम्  ॥ २२७.२३ ॥\nकृच्छ्रचान्द्रायणाद्यैर्वा द्वितीयं तीर्थसेवया  ।\nयदा तीर्थं समुद्दिश्य प्रयाति पुरुषो नृप  ।\nतदा देवाश्च पितरस्तं व्रजन्त्यनु खेचराः  ॥ २२७.२४ ॥\nपरमा मोदपूर्णास्ते प्रयान्त्यस्यानुयायिनः  ।\nकृत्वाभ्युदयिकं श्राद्धं समापृच्छय तु देवताम्  ॥ २२७.२५ ॥\nइष्टबन्धूंश्च विष्णुं च शङ्करं सगणेश्वरम्  ।\nव्रजेद्द्विजाभ्यनुज्ञातो गृहीत्वा नियमानपि  ॥ २२७.२६ ॥\nएकाशनं ब्रह्मचर्यं भूशय्यां सत्यवादिताम्  ।\nवर्जनं च परान्नस्य प्रतिग्रहविवर्जनम्  ॥ २२७.२७ ॥\nवर्जयित्वा तथा द्रोहवञ्चनादि नृपोत्तम  ।\nसाधुवेषं समास्थाय विनयेन विभूषितः  ॥ २२७.२८ ॥\nदम्भाहङ्कारमुक्तो यः स तीर्थफलमश्नुते  ।\nयस्य हस्तौ च पादौ च मनश्चैव सुसंयतम्  ॥ २२७.२९ ॥\nविद्या तपश्च कीर्तिश्च स तीर्थफलमश्नुते  ।\nअक्रोधनश्च राजेन्द्र सत्यशीलो दृढव्रतः  ॥ २२७.३० ॥\nआत्मोपमश्च भूतेषु स तीर्थफलमश्नुते  ।\nमुण्डनं चोपवासश्च सर्वतीर्थेष्वयं विधिः  ॥ २२७.३१ ॥\nवर्जयित्वा कुरुक्षेत्रं विशालां विरजां गयाम्  ।\nस्नानं सुरार्चनं चैव श्राद्धे वै पिण्डपातनम्  ॥ २२७.३२ ॥\nविप्राणां भोजनं शक्त्या सर्वतीर्थेष्वयं विधिः  ।\nप्रायश्चित्तनिमित्तं च यो व्रजेद्यतमानसः  ॥ २२७.३३ ॥\nतस्यापि च विधिं वक्ष्ये शृणु पार्थ समाहितः  ।\nएकाशनं ब्रह्मचर्यमक्षारलवणाशनम्  ॥ २२७.३४ ॥\nस्नात्वा तीर्थाभिगमनं हविष्यैकान्नभोजनम्  ।\nवर्जयेत्पतितालापं बहुभाषणमेव च  ॥ २२७.३५ ॥\nपरीवादं परान्नं च नीचसङ्गं विवर्जयेत् ।\nव्रजेच्च निरुपानत्को वसानो वाससी शुचिः  ॥ २२७.३६ ॥\nसंकल्पं मनसा कृत्वा ब्राह्मणानुज्ञया व्रजेत् ।\nतीर्थे गत्वा तथा स्नात्वा कृत्वा चैव सुरार्चनम्  ॥ २२७.३७ ॥\nदुष्कर्मतो विमुक्तः स्यादनुतापी भवेद्यदि  ।\nवेदे तीर्थे च देवे च दैवज्ञे चौषधे गुरौ  ॥ २२७.३८ ॥\nयादृशी भावना यस्य सिद्धिर्भवति तादृशी  ।\nउक्ततीर्थफलानां च पुराणेषु स्मृतिष्वपि  ॥ २२७.३९ ॥\nअर्थवादभवां शङ्कां विहाय भरतर्षभ  ।\nकृत्वा विचारं शास्त्रोक्तं परिकल्प्य यथोचितम्  ॥ २२७.४० ॥\nकायेन कृच्छ्रचरणे ह्यशक्तानां विशुद्धये  ।\nज्ञात्वा तीर्थाविशेषं हि प्रायश्चित्तं समाचरेत् ॥ २२७.४१ ॥\nतच्छृणुष्व महाराज नर्मदायां यथोचितम्  ।\nचतुर्विंशतिसंख्येभ्यो योजनेभ्यो व्रजेन्नरः  ॥ २२७.४२ ॥\nचतुर्विंशतिकृच्छ्राणां फलमाप्नोति शोभनम्  ।\nअत ऊर्ध्वं योजनेषु पादकृच्छ्रमुदाहृतः  ॥ २२७.४३ ॥\nतन्मध्ये च महाराज यो व्रजेच्छुद्धिकाङ्क्षया  ।\nयोजने योजने तस्य प्रायश्चित्तं विदुर्बुधाः  ॥ २२७.४४ ॥\nप्रणवाख्ये महाराज तथा रेवोरिसंगमे  ।\nभृगुक्षेत्रे तथा गत्वा फलं तद्द्विगुणं स्मृतम्  ॥ २२७.४५ ॥\nसङ्गमे देवनद्याश्च शूलभेदे नृपोत्तम  ।\nद्विगुणं पादहीनं स्यात्करजासंगमे तथा  ॥ २२७.४६ ॥\nएरण्डीसङ्गमे तद्वत्कपिलायाश्च संगमे  ।\nकेचित्त्रिगुणितं प्राहुः कुब्जारेवोत्थसङ्गमे  ॥ २२७.४७ ॥\nओंकारे च महाराज तदपि स्यात्समञ्जसम्  ।\nसङ्गमेषु तथान्यासां नदीनां रेवया सह  ॥ २२७.४८ ॥\nप्राहुस्ते सार्धकृच्छ्रं वै फलं पूर्वं युधिष्ठिर  ।\nत्रिगुणं कृच्छ्रमाप्नोति रेवासागरसङ्गमे  ॥ २२७.४९ ॥\nकृच्छ्रं चतुर्गुणं प्रोक्तं शुक्लतीर्थे युधिष्ठिर  ।\nयोजने योजने गत्वा चतुर्विंशतियोजनम्  ।\nतत्र तत्र वसेद्यस्तु सुचिरं नृवरोत्तम  ॥ २२७.५० ॥\nरेवासेवासमाचारः संयुक्तः शुद्धबुद्धिमान्  ।\nदम्भाहङ्काररहितः शुद्ध्यर्थं स विमुच्यते  ॥ २२७.५१ ॥\nइति ते कथितं पार्थ प्रायश्चित्तार्थलक्षणम्  ।\nरेवायात्राविधानं च गुह्यमेतद्युधिष्ठिर  ॥ २२७.५२ ॥"
  },
  {
    "text": "युधिष्ठिर उवाच -\nयोजनस्य प्रमाणं मे वद त्वं मुनिसत्तम  ।\nयज्ज्ञात्वा निश्चितं मे स्यान्मनःशुद्धेस्तु कारणम्  ॥ २२७.५३ ॥"
  },
  {
    "text": "मार्कण्डेय उवाच -\nशृणु पाण्डव वक्ष्यामि प्रमाणं योजनस्य यत् ।\nतथा यात्राविशेषेण विशेषं कृच्छ्रसम्भवम्  ॥ २२७.५४ ॥\nतिर्यग्यवोदराण्यष्टावूर्ध्वा वा व्रीहयस्त्रयः  ।\nप्रमाणमङ्गुलस्याहुर्वितस्तिर्द्वादशांगुला  ॥ २२७.५५ ॥\nवितस्तिद्वितयं हस्तश्चतुर्हस्तं धनुः स्मृतम्  ।\nस एव दण्डो गदितो विशेषज्ञैर्युधिष्ठिर  ॥ २२७.५६ ॥\nधनुःसहस्रे द्वे क्रोशश्चतुःक्रोशं च योजनम्  ।\nएतद्योजनमानं ते कथितं भरतर्षभ  ॥ २२७.५७ ॥\nयेन यात्रां व्रजन् वेत्ति फलमानं निजार्जितम्  ।\nउक्तं कृच्छ्रफलं तीर्थे जलरूपे नृपोत्तम  ॥ २२७.५८ ॥\nयथाविशेषं ते वच्मि पूर्वोक्ते तत्र तत्र च  ।\nतन्मे शृणु महीपाल श्रद्दधानाय कथ्यते  ॥ २२७.५९ ॥\nयस्मिंस्तीर्थे हि यत्प्रोक्तं फलं कृच्छ्रादिकं नृप  ।\nतत्राप्युपोषणात्कृच्छ्रफलं प्राप्नोत्यथाधिकम्  ॥ २२७.६० ॥\nदिनजाप्याच्च लभते फलं कृच्छ्रस्य शक्तितः  ।\nतत्र विख्यातदेवेशं स्नात्वा दृष्ट्वाभिपूज्य च  ॥ २२७.६१ ॥\nप्रणम्य लभते पार्थ फलं कृच्छ्रभवं सुधीः  ।\nतीर्थे मुख्यफलं स्नानाद्द्वितीयं चाप्युपोषणात् ॥ २२७.६२ ॥\nतृतीयं ख्यातदेवस्य दर्शनाभ्यर्चनादिभिः  ।\nचतुर्थं जाप्ययोगेन देहशक्त्या त्वहर्निशम्  ॥ २२७.६३ ॥\nपञ्चमं सर्वतीर्थेषु कल्पनीयं हि दूरतः  ।\nतीरस्थो योजनादर्वाग्दशांशं लभते फलम्  ॥ २२७.६४ ॥\nउक्ततीर्थफलात्पार्थ नात्र कार्या विचारणा  ॥ २२७.६५ ॥\nउपवासेन सहितं महानद्यां हि मज्जनम्  ।\nअप्यर्वाग्योजनात्पार्थ दद्यात्कृच्छ्रफलं नृणाम्  ॥ २२७.६६ ॥\nषड्योजनवहा कुल्य नद्योऽल्पा द्वादशैव च  ।\nचतुर्विंशतिगा नद्यो महानद्यस्ततोऽधिकाः  ॥ २२७.६७ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे तीर्थयात्रादिविधानविशेषकथनं नाम सप्तविंशत्यधिकद्विशततमोऽध्यायः ॥"
  }
]
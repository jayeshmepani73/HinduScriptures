[
  {
    "text": "अध्याय ८७"
  },
  {
    "text": "श्रीमार्कण्डेय उवाच -\nततो गच्छेन्महीपाल तीर्थं परमशोभनम्  ।\nस्थापितं मुनिसङ्घैर्यद्ब्रह्मवंशसमुद्भवैः  ॥ ८७.१ ॥\nऋणमोचनमित्याख्यं रेवातटसमाश्रितम्  ।\nषण्मासं मनुजो भक्त्या तर्पयन् पितृदेवताः  ॥ ८७.२ ॥\nदेवैः पितृमनुष्यैश्च ऋणमात्मकृतं च यत् ।\nमुच्यते तत्क्षणान्मर्त्यः स्नातो वै नर्मदाजले  ॥ ८७.३ ॥\nप्रत्यक्षं दुरितं तत्र दृश्यते फलरूपतः  ।\nतत्र तीर्थे तु यो राजन्नेकचित्तो जितेन्द्रियः  ॥ ८७.४ ॥\nस्नात्वा दानं च वै दद्यादर्चयेद्गिरिजापतिम्  ।\nऋणत्रयविनिर्मुक्तो नाके दीप्यति देववत् ॥ ८७.५ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे ऋणत्रयमोचनतीर्थमाहात्म्यवर्णनं नाम सप्ताशीतितमोऽध्यायः ॥"
  }
]
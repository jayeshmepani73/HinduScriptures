[
  {
    "text": "अध्याय ६१"
  },
  {
    "text": "श्रीमार्कण्डेय उवाच -\nततो गच्छेत्परं पुण्यं नर्मदादक्षिणे तटे  ।\nशक्रतीर्थं सुविख्यातमशेषाघविनाशनम्  ॥ ६१.१ ॥\nपुरा शक्रेण तत्रैव तपो वै दुरतिक्रमम्  ।\nप्रारब्धं परया भक्त्या देवं प्रति महेश्वरम्  ॥ ६१.२ ॥\nततः संतोषितो देव उमापतिर्नराधिप  ।\nदेवेन्द्रत्वं वरं राज्यं दानवानां वधं ददौ  ॥ ६१.३ ॥\nलब्धं शक्रेण नृपते नर्मदातीर्थभावतः  ।\nततः पुण्यतमं तीर्थं संजातं वसुधातले  ॥ ६१.४ ॥\nकार्त्तिकस्य तु मासस्य कृष्णपक्षे त्रयोदशीम्  ।\nउपोष्य वै नरो भक्त्या सर्वपापैः प्रमुच्यते  ॥ ६१.५ ॥\nदुःस्वप्नसम्भवैः पापैर्दुर्निमित्तसमुद्भवैः  ।\nग्रहशाकिनिसम्भूतैर्मुच्यते पाण्डुनन्दन  ॥ ६१.६ ॥\nशक्रेश्वरं नृपश्रेष्ठ ये प्रपश्यन्ति भक्तितः  ।\nतेषां जन्मकृतं पापं नश्यते नात्र संशयः  ॥ ६१.७ ॥\nअगम्यागमने चैव अवाह्ये चैव वाहिते  ।\nस्वामिमित्रविघाते यन्नश्यते नात्र संशयः  ॥ ६१.८ ॥\nगोप्रदानं प्रकर्तव्यं शुभं ब्राह्मणपुंगवे  ।\nधुर्यं वा दापयेत्तस्मिन् सर्वाङ्गरुचिरं नृप  ॥ ६१.९ ॥\nदातव्यं परया भक्त्या स्वर्गे वासमभीप्सता  ।\nएतत्ते सर्वमाख्यातं शक्रेश्वरफलं नृप  ॥ ६१.१० ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शक्रेश्वरतीर्थमाहात्म्यवर्णनं नामैकषष्टितमोऽध्यायः ॥"
  }
]
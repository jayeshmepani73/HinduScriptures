[
  {
    "text": "अध्याय ८"
  },
  {
    "text": "मार्कण्डेय उवाच -\nनष्टे लोके पुनश्चान्ये सलिलेन समावृते  ।\nमहार्णवस्य मध्यस्थो बाहुभ्यामतरं जलम्  ॥ ८.१ ॥\nदिव्ये वर्षशते पूर्णे श्रान्तोऽहं नृपसत्तम  ।\nध्यातुं समारभं देवं महदर्णवतारणम्  ॥ ८.२ ॥\nध्यायमानस्ततः काले अपश्यं पक्षिणं परम्  ।\nहारकुन्देन्दुसंकाशं बकं गोक्षीरपाण्डुरम्  ॥ ८.३ ॥\nततोऽहं विस्मयाविष्टस्तं बकं समुदीक्ष्य वै  ।\nअस्मिन्महार्णवे घोरे कुतोऽयं पक्षिसंभवः  ॥ ८.४ ॥\nतरन्बाहुभिरश्रान्तस्तं बकं प्रत्यभाषिषि  ।\nपाक्षरूपं समास्थाय कस्त्वमेकार्णवीकृते  ॥ ८.५ ॥\nभ्रमसे दिव्ययोगात्मन्मोहयन्निव मां प्रभो  ।\nएतत्कथय मे सर्वं योऽसि सोऽसि नमोऽस्तु ते  ॥ ८.६ ॥\nसोऽब्रवीन्मां महादेवो ब्रह्माहं विष्णुरेव च  ।\nजगत्सर्वं मया वत्स संहृतं किं न बुध्यसे  ॥ ८.७ ॥\nतव माता पिताहं वै विश्वस्य च महामुने  ।\nकारुण्यं मम संजातं दृष्ट्वा मग्नं महार्णवे  ॥ ८.८ ॥\nपक्षिरूपं समास्थाय अतोऽत्राहं समागतः  ।\nकिमर्थमातुरो भूत्वा भ्रमसीत्थं महार्णवे  ॥ ८.९ ॥\nशीघ्रं प्रविश मत्पक्षौ येन विश्रमसे द्विज  ।\nएवमुक्तस्ततस्तेन देवेनाहं नरेश्वर  ॥ ८.१० ॥\nततोऽहं तस्य पक्षान्ते प्रलीनस्तु भ्रमञ्जले  ।\nकाले युगसाहस्रान्ते अश्रान्तोऽर्णवमध्यगः  ॥ ८.११ ॥\nततः शृणोमि सहसा दिक्षु सर्वासु सुव्रत  ।\nकिंचिन्नूपुरसंमिश्रमद्भुतं शब्दमुत्तमम्  ॥ ८.१२ ॥\nतदार्णवजलं सर्वं संक्षिप्तं सहसाभवत् ।\nकिमेतदिति संचिन्त्य दिशः समवलोकयम्  ॥ ८.१३ ॥\nदश कन्यास्ततो दिक्षु आगताश्च महार्णवे  ।\nवस्त्रालंकारसहिता दिग्भ्यो नूपुरभूषिताः  ॥ ८.१४ ॥\nकाचिच्चन्द्रसमाभासा काचिदादित्यसप्रभा  ।\nकाचिदंजनपुञ्जाभा काचिद्रक्तोत्पलप्रभा  ॥ ८.१५ ॥\nनानारूपधरा सौम्या नानाभरणभूषिता  ।\nअर्घ्यपाद्यादिभिर्माल्यैर्बकमभ्यर्च्य सुव्रताः  ॥ ८.१६ ॥\nततस्तं पर्वताकारं गुह्यं पक्षिणमव्ययम्  ।\nप्रविवेश महाघोरं पर्वतो ह्यर्णवं स्वराट् ॥ ८.१७ ॥\nयोजनानां सहस्राणि तावन्त्येव शतानि च  ।\nत्रिंशद्योजनसाहस्रं यावद्भूमण्डलं त्विति  ॥ ८.१८ ॥\nततो भूमण्डलं दिव्यं पञ्चरत्नसमाकुलम्  ।\nदिव्यस्फटिकसोपानं रुक्मस्तंभमनोरमम्  ॥ ८.१९ ॥\nयोजनानां सहस्रं तु विस्तराद्द्विगुणायतम्  ।\nवापीकूपसमाकीर्णं प्रासादाट्टालकावृतम्  ॥ ८.२० ॥\nकल्पवृक्षसमाकीर्णं ध्वजषष्टिविभूषितम्  ।\nतस्मिन्पुरवरे रम्ये नानारत्नोपशोभितम्  ॥ ८.२१ ॥\nतथान्यच्च पुरं रम्यं पताकोज्ज्वलवेदिकम्  ।\nशतयोजनविस्तीर्णं तावद्द्विगुणमायतम्  ॥ ८.२२ ॥\nपुरमध्ये ततस्तस्मिन्नदी परमशोभना  ।\nमहती पुण्यसलिला नानारत्नशिला तथा  ॥ ८.२३ ॥\nतस्यास्तीरे मया दृष्टं तडित्सूर्यसमप्रभम्  ।\nइन्द्रनीलमहानीलैश्चितं रत्नैः समन्ततः  ॥ ८.२४ ॥\nक्वचिद्वह्निसमाकारं क्वचिदिन्द्रायुधप्रभम्  ।\nक्वचिद्धूम्रं क्वचित्पीतं क्वचिद्रक्तं क्वचित्सितम्  ॥ ८.२५ ॥\nनानावर्णैः समायुक्तं लिङ्गमद्भुतदर्शनम्  ।\nब्रह्मविष्ण्विन्द्रसाध्यैश्च समन्तात्परिवारितम्  ॥ ८.२६ ॥\nनन्दीश्वरगणाध्यक्षैश्चेन्द्रादित्यैश्च तद्वृतम्  ।\nपश्यामि लिङ्गमीशानं महालिङ्गं तमेव च  ॥ ८.२७ ॥\nपरिवार्य ततस्तं तु प्रसुप्तान्देवदानवान्  ।\nनिमीलिताक्षान्पश्यामि दिव्याभरणभूषितान्  ॥ ८.२८ ॥\nततस्ताः पद्मपत्राक्ष्यो नार्यः परमसंमताः  ।\nनद्यास्तस्या जले स्नात्वा दिव्यपुष्पैर्मनोरमैः  ॥ ८.२९ ॥\nदत्त्वार्घपाद्यं विधिवल्लिंगस्य सह पक्षिणा  ।\nअर्चयन्तीर्वरारोहा दश ताः प्रमदोत्तमाः  ॥ ८.३० ॥\nततस्त्वभ्यर्च्य तल्लिङ्गं तस्मिन्नेव पुरोत्तमे  ।\nसर्वा अदर्शनं जग्मुर्विद्युतोऽभ्रगणेष्विव  ॥ ८.३१ ॥\nन चासौ पक्षिराट्तस्मिन्न स्त्रियो न च देवताः  ।\nतदेवैकं स्थितं लिङ्गमर्चयन्विस्मयान्वितः  ॥ ८.३२ ॥\nततोऽहं दुःखमूढात्मा रुद्रमायेति चिन्तयन्  ।\nततः कन्याः समुत्तीर्य दिव्यांबरविभूषणाः  ॥ ८.३३ ॥\nभासयन्त्यो जगत्सर्वं विद्युतोऽभ्रगणानिव  ।\nपद्मैर्हिरण्मयैर्दिव्यैरर्चयित्वा शुभाननाः  ॥ ८.३४ ॥\nविविशुस्तज्जलं क्षिप्रं समंताद्वरभूषणाः  ।\nतस्मिन्पुरवरे चान्ये तामेवाहं पुनःपुनः  ॥ ८.३५ ॥\nपश्यामि ह्यमरां कन्यामर्चयन्तीं महेश्वरम्  ।\nततोऽहं तां वरारोहामपृच्छं कमलेक्षणाम्  ॥ ८.३६ ॥\nका त्वमस्मिन्पुरे देवि वससे शिवमर्चती  ।\nताश्चागताः स्त्रियः सर्वाः क्व गतास्ते गणेश्वराः  ॥ ८.३७ ॥\nनमोऽस्तु ते महाभागे ब्रूहि पुण्ये महेश्वरि  ।\nतव प्रसादाद्विज्ञातुमेतदिच्छामि सुव्रते  ।\nदयां कृत्वा महादेवि कथयस्व ममानघे  ॥ ८.३८ ॥"
  },
  {
    "text": "श्र्युवाच -\nविस्मृताहं कथं विप्र दृष्ट्वा कल्पे पुरातने  ।\nमा तेऽभूत्स्मृतिविभ्रंशः सा चाहं कल्पवाहिनी  ॥ ८.३९ ॥\nनर्मदा नाम विख्याता रुद्रदेहाद्विनिःसृता  ।\nयास्ताः कन्यास्त्वया दृष्टा ह्यर्चयन्त्यो महेश्वरम्  ॥ ८.४० ॥\nयाभिस्त्विह समानीतः पक्षिराजसमन्विताः  ।\nदिशस्ता विद्धि सर्वेशाः सर्वास्त्वं मुनिसत्तम  ॥ ८.४१ ॥\nतिर्यक्पक्षिस्वरूपेण महायोगी महेश्वरः  ।\nएभिः शिवपुराद्विप्र आनीतः स महेश्वरः  ॥ ८.४२ ॥\nसैष देवो महादेवो लिङ्गमूर्तिर्व्यवस्थितः  ।\nअर्च्यते ब्रह्मविष्ण्विन्द्रैः सुरासुरजगद्गुरुः  ॥ ८.४३ ॥\nलयमायाति यस्माद्धि जगत्सर्वं चराचरम्  ।\nतेन लिङ्गमिति प्रोक्तं पुराणज्ञैर्महर्षिभिः  ॥ ८.४४ ॥\nतेन देवगणाः सर्वे संक्षिप्ता मायया पुरा  ।\nप्रलीनाश्चैव लोकेश न दृश्यन्ते हि सांप्रतम्  ॥ ८.४५ ॥\nपुनर्दृश्या भविष्यन्ति सृजमानाः स्वयंभुवा  ।\nसाहं लिङ्गार्चनपरा नर्मदा नाम नामतः  ॥ ८.४६ ॥\nकालं युगसहस्रस्य रुद्रस्य परिचारिका  ।\nअस्य प्रसादादमरस्तथा त्वं द्विजपुंगव  ॥ ८.४७ ॥\nसत्यार्जवदयायुक्तः सिद्धोऽसि त्वं शिवार्चनात् ।\nएवमुक्त्वा तु सा देवी तत्रैवान्तरधीयत  ॥ ८.४८ ॥\nताः स्त्रियः स च देवेशो बकरूपो महेश्वरः  ।\nतस्यास्तद्वचनं श्रुत्वा अवतीर्य महानदीम्  ॥ ८.४९ ॥\nस्नात्वा समर्चय त्वं हि विधिना मन्त्रपूर्वकम्  ।\nततोऽहं सहसा तस्मात्समुत्तीर्य जलाशयात् ॥ ८.५० ॥\nन च पश्यामि तल्लिङ्गं न च तां निम्नगां नृप  ।\nतदैव लोकाः संजाताः क्षितिश्चैव सकानना  ॥ ८.५१ ॥\nऋक्षचन्द्रार्कविततं तदेव च नभस्तलम्  ।\nयथापूर्वमदृष्टं तु तथैव च पुनः कृतम्  ।\nनतोऽहं मनसा देवमपूजयं महेश्वरम्  ॥ ८.५२ ॥\nएवं बके पुरा कल्पे मया दृष्टेयमव्यया  ।\nनर्मदा मर्त्यलोकस्य महापातकनाशिनी  ॥ ८.५३ ॥\nतस्माद्धर्मपरैर्विप्रैः क्षत्रशूद्रविशादिभिः  ।\nसदा सेव्या महाभागा धर्मवृद्ध्यर्थकारिभिः  ॥ ८.५४ ॥\nयेऽपि भक्तया सकृत्तोये नर्मदाया महेश्वरम्  ।\nस्नात्वा ते सर्वं पापं नाशयन्त्यसंशयम्  ॥ ८.५५ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये बककल्पसमुद्भवो नामाष्टमोऽध्यायः ॥"
  }
]
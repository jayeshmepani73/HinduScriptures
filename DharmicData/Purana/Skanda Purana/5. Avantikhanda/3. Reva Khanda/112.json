[
  {
    "text": "अध्याय ११२"
  },
  {
    "text": "श्रीमार्कण्डेय उवाच -\nततो गच्छेत्तु राजेन्द्र तीर्थमाङ्गिरसस्य तु  ।\nउत्तरे नर्मदाकूले सर्वपापविनाशनम्  ॥ ११२.१ ॥\nपुरासीदङ्गिरानाम ब्राह्मणो वेदपारगः  ।\nपुत्रहेतोर्युगस्यादौ चचार विपुलं तपः  ॥ ११२.२ ॥\nनित्यं त्रिषवणस्नायी जपन्देवं सनातनम्  ।\nपूजयंश्च महादेवं कृच्छ्रचान्द्रायणादिभिः  ॥ ११२.३ ॥\nद्वादशाब्दे ततः पूर्णे तुतोष परमेश्वरः  ।\nवरेण छन्दयामास द्विजमाङ्गिरसं वरम्  ॥ ११२.४ ॥\nवव्रे स तु महादेवं पुत्रं पुत्रवतां वरम्  ।\nवेदविद्याव्रतस्नातं सर्वशास्त्रविशारदम्  ॥ ११२.५ ॥\nदेवानां मन्त्रिणं राजन् सर्वलोकेषु पूजितम्  ।\nब्रह्मलक्ष्म्याः सदावासमक्षयं चाव्ययं सुतम्  ॥ ११२.६ ॥\nतथाभिलषितः पुत्रः सर्वविद्याविशारदः  ।\nभविष्यति न सन्देहश्चैवमुक्त्वा ययौ हरः  ॥ ११२.७ ॥\nवरैरङ्गिरसश्चापि बृहस्पतिरजायत  ।\nयथाभिलषितः पुत्रो वेदवेदाङ्गपारगः  ॥ ११२.८ ॥\nजाते पुत्रेऽङ्गिरास्तत्र स्थापयामास शङ्करम्  ।\nहृष्टतुष्टमना भूत्वा जगामोत्तरपर्वतम्  ॥ ११२.९ ॥\nतत्र चाङ्गिरसे तीर्थे यः स्नात्वा पूजयेच्छिवम्  ।\nसर्वपापविनिर्मुक्तो रुद्रलोकं स गच्छति  ॥ ११२.१० ॥\nअपुत्रो लभते पुत्रमधनो धनमाप्नुयात् ।\nइच्छते यश्च यं कामं स तं लभति मानवः  ॥ ११२.११ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डेऽग्निरसतीर्थमाहात्म्यवर्णनं नाम द्वादशाधिकशततमोऽध्यायः ॥"
  }
]
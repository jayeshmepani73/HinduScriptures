[
  {
    "text": "अध्याय ५८"
  },
  {
    "text": "उत्तानपाद उवाच -\nअथातो देवदेवेश भानुमत्यकरोच्च किम्  ।\nएष मे संशयो देव कथयस्व प्रसादतः  ॥ ५८.१ ॥"
  },
  {
    "text": "ईश्वर उवाच -\nचिन्तयित्वा मुहूर्तं सा गता कुण्डस्य सन्निधौ  ।\nदृष्ट्वा कुण्डस्य माहात्म्यं राज्ञी हर्षेण पूरिता  ॥ ५८.२ ॥\nविप्रान् बहून् समाहूय पूजयामास तत्क्षणात् ।\nदत्त्वा तु विधिवद्दानं ब्राह्मणेभ्यो नृपात्मज  ॥ ५८.३ ॥\nनिश्चयं परमं कृत्वा स्थिता शान्तेन चेतसा  ।\nततः सम्पूज्य विधिवत्पितॄन्देवान्नराधिप  ॥ ५८.४ ॥\nक्षपयित्वा पक्षमेकं मधुमासस्य सा स्थिता  ।\nअमावास्यां ततो राज्ञी गता पर्वतसन्निधौ  ॥ ५८.५ ॥\nनगशृङ्गं समारुह्य कृत्वा मुकुलितौ करौ  ।\nविज्ञाप्य ब्राह्मणान् सर्वानिदं वचनमब्रवीत् ॥ ५८.६ ॥\nमम माता पिता भ्राता ये चान्ये सखिबान्धवाः  ।\nक्षमापयित्वा सर्वांस्तान्वचनं मम कथ्यताम्  ॥ ५८.७ ॥\nत्वत्पुत्री शूलभेदे तु तपः कृत्वा स्वशक्तितः  ।\nविसृज्य चैव सात्मानं तस्मिंस्तीर्थे दिवं ययौ  ॥ ५८.८ ॥\nब्राह्मणा ऊचुः  ।\nसंदेशं कथयिष्यामस्त्वयोक्तं शोभनव्रते  ।\nमातापितृभ्यां सुश्रोणि मा तेऽभूदत्र संशयः  ॥ ५८.९ ॥\nततो विसृज्य तांल्लोकान् स्थिता पर्वतमूर्धनि  ।\nअर्धोत्तरीयवस्त्रेण गाढं बद्धा पुनःपुनः  ॥ ५८.१० ॥\nततश्चिक्षेप सात्मानमेकचित्ता नराधिप  ।\nनगार्द्धे पतिता यावत्तावद्दृष्टाः सुराङ्गनाः  ॥ ५८.११ ॥\nभोभो वत्से महाभागे भानुमत्यतितापसि  ।\nदिव्यं विमानमारुह्य कैलासं प्रति गम्यताम्  ॥ ५८.१२ ॥\nततः सा पश्यतां तेषां जनानां त्रिदिवं गता  ॥ ५८.१३ ॥"
  },
  {
    "text": "मार्कण्डेय उवाच -\nइति ते कथितः सर्वः शूलभेदस्य विस्तरः  ।\nयः श्रुतः शङ्करात्पूर्वमृषिदेवसमागमे  ॥ ५८.१४ ॥\nय इदं पठते भक्त्या तीर्थे देवकुलेऽपि वा  ।\nस मुच्यते महापापादपि जन्मशतार्जितात् ॥ ५८.१५ ॥\nब्रह्महा च सुरापी च स्तेयी च गुरुतल्पगः  ।\nगोघाती स्त्रीविघाती च देवब्रह्मस्वहारकः  ॥ ५८.१६ ॥\nस्वामिद्रोही मित्रघाती तथा विश्वासघातकः  ।\nपरन्यासापहारी च परनिक्षेपलोपकः  ॥ ५८.१७ ॥\nरसभेदी तुलाभेदी तथा वार्द्धुषिकस्तु यः  ।\nयः कन्याविघ्नकर्ता च तथा विक्रयकारकः  ॥ ५८.१८ ॥\nपरभार्या भ्रातृभार्या गौः स्नुषा कन्यका तथा  ।\nअभिगामी परद्वेषी तथा धर्मप्रदूषकः  ॥ ५८.१९ ॥\nमुच्यन्ते सर्वे एवैते शूलभेदप्रभावतः  ॥ ५८.२० ॥\nय इदं श्रावयेच्छ्राद्धे विप्राणां भुञ्जतां नृप  ।\nमुदं प्रयान्ति संहृष्टाः पितरस्तस्य सर्वशः  ॥ ५८.२१ ॥\nयश्चेदं शृणुयाद्भक्त्या पठ्यमानं नरो वशी  ।\nस मुक्तः सर्वपापेभ्यः सर्वकल्याणभाग्भवेत् ॥ ५८.२२ ॥\nइदं यशस्यमायुष्यमिदं पावनमुत्तमम्  ।\nपठतां शृण्वतां नृणामायुःकीर्तिविवर्धनम्  ॥ ५८.२३ ॥\nइति  कथितमिदं ते शूलभेदस्य पुण्यं महिमन हि मनुष्यैः श्रूयते यत्सपापैः  ।\nमदनरिपुतटिन्या याम्यकूलस्थितस्य प्रबलदुरितकन्दोच्छेदकुद्दालकल्पम्  ॥ ५८.२४ ॥"
  },
  {
    "text": "॥ इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शूलभेदतीर्थमाहात्म्यवर्णनं नामाष्टपञ्चाशत्तमोऽध्यायः॥"
  }
]
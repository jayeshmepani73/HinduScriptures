[
  {
    "text": "अध्याय १९४\nश्रीमार्कण्डेय उवाच -\nतच्छ्रुत्वानान्तदेवेन विश्वरूपमुदाहृतम्  ।\nदेवराजस्तथा देवाः परं विस्मयमागताः  ॥ १९४.१ ॥\nदृष्ट्वा चाप्सरसं पुण्यामुर्वशीं कमलाननाम्  ।\nसंत्रस्तो विस्मितश्चाभूदिन्द्रो राजश्रिया वृतः  ॥ १९४.२ ॥\nन किंचिदुत्तरं वाक्यमुक्तवाञ्जोषमास्थितः  ।\nइति वृत्तान्तभूतं हि नारायणविचेष्टितम्  ॥ १९४.३ ॥\nभृगोः खात्यां(?) समुत्पन्ना लक्ष्मीः श्रुत्वा तु वै नृप  ।\nवैश्वरूपं परं रूपं विस्मिताचिन्तयत्तदा  ॥ १९४.४ ॥\nकेनोपायेन स स्यान्मे भर्ता नारायणः प्रभुः  ।\nव्रतेन तपसा वापि दानेन नियमेन च  ॥ १९४.५ ॥\nवृद्धानां सेवनेनाथ देवताराधनेन वा  ।\nइति चिन्तापरां कन्यां सती ज्ञात्वा युधिष्ठिर  ॥ १९४.६ ॥\nप्राह प्राप्तो मया भर्ता शङ्करस्तपसा किल  ।\nप्रजापतिश्च गायत्र्या ह्यन्याभिरभिवाञ्छिताः  ॥ १९४.७ ॥\nतपसैव हि ते प्राप्यस्तस्मात्तच्चर सुव्रते  ।\nतपस्त्वं हि महच्चोग्रं सर्ववाञ्छितदायकम्  ॥ १९४.८ ॥"
  },
  {
    "text": "मार्कण्डेय उवाच -\nसागरान्तं समासाद्य लक्ष्मीः परपुरंजय  ।\nचचार विपुलं कालं तपः परमदुश्चरम्  ॥ १९४.९ ॥\nस्थाणुवत्संस्थिता साभूद्दिव्यं वर्षसहस्रकम्  ।\nतत इन्द्रादयो देवाः शङ्खचक्रगदाधराः  ॥ १९४.१० ॥\nभूत्वा जग्मुस्तदर्थं ते सा तु पृष्टवती सुरान्  ।\nविश्वरूपं वैष्णवं यत्तद्दर्शयत माचिरम्  ॥ १९४.११ ॥\nविलक्षा व्रीडिता देवा गत्वा नारायणं तदा  ।\nअब्रुवन् वैश्वरूपं नो शक्ता दर्शयितुं वयम्  ॥ १९४.१२ ॥\nततो यथेष्टं ते जग्मुः स च विष्णुरचिन्तयत् ।\nउग्ररूपा स्थिता देवी देहं दहति भार्गवी  ॥ १९४.१३ ॥\nतां तस्मात्तत्र गत्वाहं वरं दत्त्वा तु वाञ्छितम्  ।\nपुनस्तपः करिष्यामि दर्शयिष्यामि वा पुनः  ।\nवैष्णवं विश्वरूपं यद्दुर्दश्यं देवदानवैः  ॥ १९४.१४ ॥"
  },
  {
    "text": "मार्कण्डेय उवाच -\nततो गत्वा हृषीकेशः सागरान्तस्थितां श्रियम्  ।\nप्राह तुष्टोऽस्मि ते देवि वरं वृणु यथेप्सितम्  ॥ १९४.१५ ॥"
  },
  {
    "text": "श्रीरुवाच -\nयदि तुष्टोऽसि मे देव प्रपन्नाया जनार्दन  ।\nतदा दर्शय यद्दृष्टमप्सरोभिस्तवानघ  ॥ १९४.१६ ॥\nविश्वरूपमनन्तं च भूतभावन केशव  ।\nगन्धमादनमासाद्य कृतं यच्च तपस्त्वया  ॥ १९४.१७ ॥\nतद्वदस्व विभो विष्णो न मिथ्या यदि केशव  ।\nश्रद्दधामि न चैवाहं रूपस्यास्य कथंचन  ॥ १९४.१८ ॥\nबहुभिर्यक्षरक्षोभिर्मायाचारिप्रचारिभिः  ।\nछन्दिता मम जानद्भिर्भावमन्तर्गतं हरौ  ॥ १९४.१९ ॥\nभूत्वा विष्णुस्वरूपास्ते चक्रिणश्च चतुर्भुजाः  ।\nसुव्रीडिता गताः सर्वे विश्वरूपो सहायतः  ॥ १९४.२० ॥"
  },
  {
    "text": "मार्कण्डेय उवाच -\nनारायणोऽथ भगवाञ्छङ्खचक्रगदाभृतम्  ।\nतया तथोक्तस्तद्रूपं मुक्त्वा वै सुरपूजितम्  ॥ १९४.२१ ॥\nरूपं परं यथोक्तं वै विश्वरूपमदर्शयत् ।\nदर्शयित्वा वचः प्राह पञ्चरात्रविधानतः  ॥ १९४.२२ ॥\nयोऽर्चयिष्यति मां नित्यं स पूज्यः स च पूजितः  ।\nधनधान्यसमायुक्तः सर्वभोगसमन्वितः  ॥ १९४.२३ ॥\nमूलं हि सर्वधर्माणां ब्रह्मचर्यं परं तपः  ।\nतेनाहं तत्र स्थास्यामि मूलश्रीपतिसंज्ञितः  ॥ १९४.२४ ॥\nमूलश्रीः प्रोच्यते ब्राह्मी ब्रह्मचर्यस्वरूपिणी  ।\nसर्वयोगमयी पुण्या सर्वपापहरी शुभा  ॥ १९४.२५ ॥\nपतिस्तस्याः प्रभुरहं वरदः प्राणिनां प्रिये  ।\nरेवाजले नरः स्नात्वा योऽर्चयेन्मां यतव्रतः  ॥ १९४.२६ ॥\nमूलश्रीपतिनामानं वाञ्छिते प्राप्नुयात्फलम्  ।\nदानानि तत्र यो दद्यान्महादानानि च प्रिये  ॥ १९४.२७ ॥\nसहस्रगुणितं पुण्यमन्यस्थानादवाप्यते  ।\nदृष्टं त्वया तत्र देशे सम्यक्चैवावधारितम्  ।\nतदर्चित्वा परान् कामानाप्स्यसि त्वं न संशयः  ॥ १९४.२८ ॥\nवरं वृणीष्व देवेशि वाञ्छितं दुर्लभं सुरैः  ।\nदुर्गसंसारकान्तारपतितैः परमेश्वरि  ॥ १९४.२९ ॥"
  },
  {
    "text": "श्रीरुवाच -\nनारायण जगद्धातर्नारायण जगत्पते  ।\nनारायण परब्रह्म नारायणपरायण  ॥ १९४.३० ॥\nप्रसीद पाहि मां भक्त्या सम्यक्सर्गे नियोजय  ।\nप्रियो ह्यसि प्रियाहं ते यथा स्यां तत्तथा कुरु  ॥ १९४.३१ ॥\nगृहं धर्मार्थकामानां कारणं देव संमतम्  ।\nतदास्थायाश्रमं पुण्यं मां श्रेयसि नियोजय  ॥ १९४.३२ ॥"
  },
  {
    "text": "नारायण उवाच -\nनारायणगिरा देवि विज्ञप्तोऽस्मि यतस्त्वया  ।\nनारायणगिरिर्नाम तेन मेऽत्र भविष्यति  ॥ १९४.३३ ॥\nनारायणस्मृतौ याति दुरितं जन्मकोटिजम्  ।\nयस्माद्गिरति तस्माच्च गिरिरित्येव शब्दितम्  ॥ १९४.३४ ॥\nतस्मात्सर्वाश्रयो देवि गिरिः पर्वतराङ्भवेत् ।\nसुरासुरमनुष्याणां यथाहमपि चाश्रयः  ॥ १९४.३५ ॥\nय एतत्पूजयिष्यन्ति मण्डलस्थं परं मम  ।\nनारायणगिरिर्नाम देवरूपं शुभेक्षणे  ॥ १९४.३६ ॥\nते दिव्यज्ञानसम्पन्ना दिव्यदेहविचेष्टिताः  ।\nदिव्यं लोकमवाप्स्यन्ति दिव्यभोगसमन्विताः  ॥ १९४.३७ ॥"
  },
  {
    "text": "मार्कण्डेय उवाच -\nतयोरेवं संवदतोर्देवा इन्द्रपुरोगमाः  ।\nसमागता वनोद्देशं सागरान्ते महर्षयः  ॥ १९४.३८ ॥\nततो भृगुं देवराजो नारायणविचिन्तितम्  ।\nवव्रे ज्ञात्वा तु तत्कन्यां धर्मात्मा स ददौ च ताम्  ॥ १९४.३९ ॥\nधर्मोऽपि विधिवद्वत्स विवाहं समकारयत् ।\nदेवदेवस्य राजर्षे देवतार्थे समाहितः  ॥ १९४.४० ॥"
  },
  {
    "text": "युधिष्ठिर उवाच -\nधर्मो विवाहमकरोद्विधिवद्यत्त्वयोदितम्  ।\nको विधिस्तत्र का दत्ता दक्षिणा भृगुणापि च  ॥ १९४.४१ ॥\nविवाहयज्ञे समभूत्स्रुक्स्रुवग्रहणे च कः  ।\nऋत्विजः के सदस्याश्च तस्यासन् द्विजसत्तम  ॥ १९४.४२ ॥\nकिं तस्यावभृथं त्वासीत्तत्सर्वं वद विस्तरात् ।\nत्वद्वाक्यामृतपानेन तृप्तिर्मम न विद्यते  ॥ १९४.४३ ॥"
  },
  {
    "text": "मार्कण्डेय उवाच -\nनारायणविवाहस्य यज्ञस्य च युधिष्ठिर  ।\nतपसस्तस्य देवस्य सम्यगाचरणस्य च  ॥ १९४.४४ ॥\nवक्तुं समर्थो न गुणान्ब्रह्मापि परमेश्वरः  ।\nतथाप्युद्देशतो वच्मि शृणु भूत्वा समाहितः  ॥ १९४.४५ ॥\nब्रह्मा सप्तर्षयस्तत्र स्रुक्स्रुवग्रहणे रताः  ।\nअग्नीञ्जुहुविरे राजन्वेदिर्धात्री ससागरा  ॥ १९४.४६ ॥\nददुः समुद्रा रत्नानि ब्रह्मर्षिभ्यो नृपोत्तम  ।\nधनदोऽपि ददौ वित्तं सर्वब्राह्मणवाञ्छितम्  ॥ १९४.४७ ॥\nविश्वकर्माऽपि देवानां ब्रह्मर्षीणां परंतप  ।\nवेश्मानि सुविचित्राणि सर्वरत्नमयानि च  ॥ १९४.४८ ॥\nकृत्वा प्रदर्शयामास देवेन्द्राय यशस्विने  ।\nशतक्रतुस्ततो विप्रान्कापिष्ठलपुरोगमान्  ॥ १९४.४९ ॥\nशौनकादींश्च पप्रच्छ बष्कलाञ्छागलानपि  ।\nआत्रेयानपि राजेन्द्र वृणुध्वमभिवाञ्छितम्  ॥ १९४.५० ॥\nदृष्ट्वा ते चित्ररत्नानि प्राहुः सर्वेश्वरेश्वरम्  ।\nदेवानां च ऋषीणां च सङ्गमोऽयं सुपुण्यकृत् ॥ १९४.५१ ॥\nअस्मिन्पुण्ये सुरेशान वस्तुं वाञ्छामहे सदा  ।\nशतक्रतुः प्राह पुनर्वासो वात्र भविष्यति  ।\nसत्यधर्मरता यूयं यावत्कालं भविष्यथ  ॥ १९४.५२ ॥"
  },
  {
    "text": "मार्कण्डेय उवाच -\nपृष्टं यद्राजशार्दूल के मखे होत्रिणोऽभवन्  ।\nतत्प्रोच्यमानमधुना शृणु भूत्वा समाहितः  ॥ १९४.५३ ॥\nसनत्कुमारप्रमुखाः सदस्यास्तस्य चाभवन्  ।\nऔद्गात्रमत्र्यङ्गिरसौ मरीचिश्च चकार ह  ॥ १९४.५४ ॥\nहौत्रं धर्मवसिष्ठौ च ब्रह्मत्वं सनको मुनिः  ।\nषट्त्रिंशद्ग्रामसाहस्रं प्रादात्तेभ्यः शतक्रतुः  ॥ १९४.५५ ॥\nलक्ष्मीर्भर्त्रा च संयुक्ताभवत्तत्कृतवान्प्रभुः  ।\nब्रह्मणो जुह्वतो वह्निं यावद्देशस्थितैः सुरैः  ॥ १९४.५६ ॥\nदृष्टं ललाटं देशोऽसौ ललाट इति संज्ञितः  ।\nस देशः श्रीपतेः क्षेत्रपुण्यं देवर्षिसेवितम्  ॥ १९४.५७ ॥\nसर्वाश्चर्यमयं दिव्यं दिव्यसिद्धिसमन्वितम्  ।\nब्राह्मणानां ततः पङ्क्तिं निवेशयितुमुद्यता  ॥ १९४.५८ ॥\nलक्ष्मीः श्रीपतिनामानमाह देवं वचस्तदा  ।"
  },
  {
    "text": "श्रीरुवाच -\nय एते ब्राह्मणाः शिष्या भृग्वादीनां यतव्रताः  ॥ १९४.५९ ॥\nतान्निवेशयितुमिच्छामि त्वत्प्रसादादधोक्षज  ।\nमरीच्यादयः सुरेन्द्रेण स्थापिता गरुडध्वज  ॥ १९४.६० ॥\nनैष्ठिकव्रतिनो विप्रा बहवोऽत्र यतव्रताः  ।\nप्राजापत्ये व्रते ब्राह्मे केचिदत्र व्यवस्थिताः  ।\nतानहं स्थापयिष्यामि त्वत्प्रसादादधोक्षज  ॥ १९४.६१ ॥"
  },
  {
    "text": "मार्कण्डेय उवाच -\nततः कौतूहलधरो भगवान्वृषभध्वजः  ।\nपप्रच्छ व्रतिनः सर्वान्वृत्तिभेदे व्यवस्थितान्  ॥ १९४.६२ ॥\nनारदोऽपि महादेवमुपेत्य च सतीपतिम्  ।\nप्राह कृष्णाजिनधरो नैष्ठिका ब्राह्मणा ह्यमी  ॥ १९४.६३ ॥\nअमी कार्याः सुवस्त्रेण छन्नगुह्या द्विजोत्तमाः  ।\nप्राजापत्याश्चतुर्विंशसहस्राणि नरेश्वर  ॥ १९४.६४ ॥\nब्रह्मचर्यव्रतस्थानां व्रतब्रह्मविचारिणाम्  ।\nद्वादशैषां सहस्राणि सन्ति वै वृषभध्वज  ॥ १९४.६५ ॥\nनारदस्य वचः श्रुत्वा देवा देवर्षयोऽपि च  ।\nसाधु साध्वित्यमन्यन्त नोचुः केचन किंचन  ॥ १९४.६६ ॥\nसमाह्वयत्ततो लक्ष्मीस्तान् विप्रान् भक्तिसंयुता  ।\nउवाच चरणान्गृह्य प्रसादः क्रियतां मयि  ॥ १९४.६७ ॥\nषट्त्रिंशच्च सहस्राणि वेश्मनामत्र संस्थितिः  ।\nविश्वकर्मकृतानां तु तेषु तिष्ठन्तु वोऽखिलाः  ॥ १९४.६८ ॥\nते तथेति प्रतिज्ञाय स्थिताः संप्रीतमानसाः  ।\nधनधान्यसमृद्धाश्च वाञ्छितप्राप्तिलक्षणाः  ।\nसर्वकामसमृद्धाश्च ह्यनारम्भेषु कर्मणाम्  ॥ १९४.६९ ॥\nइति संस्थाप्य तान् विप्रान् सा स्थिता पर्यपालयत् ।\nचतुर्धा तु स्थितो विष्णुः श्रिया देव्याः प्रिये रतः  ॥ १९४.७० ॥\nएवं वैवाहिकमखे निवृत्ते ऋषयस्तु तम्  ।\nऊचुश्चावभृथस्नानं कुत्र कुर्मो जनार्दन  ॥ १९४.७१ ॥\nइति श्रुत्वा तु वचनं श्रीपतिः पादपङ्कजात् ।\nमुमोच जाह्नवीतोयं रेवामध्यगमं शुचि  ॥ १९४.७२ ॥\nहरेः पादोदकं दृष्ट्वा निःसृतं मुनयस्तु ते  ।\nविस्मिताः समपद्यन्त जानन्तस्तस्य गौरवम्  ॥ १९४.७३ ॥\nरुद्रेण सहिताः सर्वे देवता ऋषयस्तथा  ।\nसंकथा विस्मिताश्चक्रुर्विधुन्वन्तः शिरांसि च  ॥ १९४.७४ ॥\nऋषय ऊचुः  ।\nब्रूहि शम्भो किमत्रायं अकस्माद्वारिसम्भवः  ।\nविष्णोः पादाम्बुजोत्थश्च सम्मोहकरणः परः  ॥ १९४.७५ ॥"
  },
  {
    "text": "ईश्वर उवाच -\nपादोदकमिदं विष्णोरहं जानामि वै सुराः  ।\nदशाश्वमेधावभृथैः स्नानमत्रातिरिच्यते  ॥ १९४.७६ ॥\nयुष्माभिः श्रीपतिः पूज्यः स्नानं चावभृथं कुतः  ।\nभविष्यतीति तेनाशु इदं वोऽर्थे विनिर्मितम्  ॥ १९४.७७ ॥\nस्नात्वात्र त्रिदशेशाना यत्फलं सम्प्रपद्यते  ।\nवक्तुं न केनचिद्याति ततः किमुत्तरं वचः  ॥ १९४.७८ ॥"
  },
  {
    "text": "मार्कण्डेय उवाच -\nएवमुक्त्वा तु ते सर्वे स्नानं कृत्वा यथागतम्  ।\nजग्मुर्देवा महेशानपुरोगा भरतर्षभ  ॥ १९४.७९ ॥\nब्राह्मणाश्च ततः सर्वे स्ववेश्मान्येव भेजिरे  ।\nदेवतीर्थे महाराज सर्वपापप्रणाशने  ॥ १९४.८० ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे श्रीपतिविवाहवर्णनं नाम चतुर्नवत्युत्तरशततमोऽध्यायः ॥"
  }
]
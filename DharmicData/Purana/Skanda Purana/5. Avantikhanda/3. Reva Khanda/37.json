[
  {
    "text": "अध्याय ३७"
  },
  {
    "text": "श्रीमार्कण्डेय उवाच -\nततो गच्छेत राजेन्द्र देवतीर्थमनुत्तमम्  ।\nयेन देवास्त्रयस्त्रिंशत्स्नात्वा सिद्धिं परां गताः  ॥ ३७.१ ॥"
  },
  {
    "text": "युधिष्ठिर उवाच -\nकथं तात सुराः सर्वे दानवैर्बलवत्तरैः  ।\nनिर्जितास्तत्र तीर्थे च स्नात्वा सिद्धिं परां गताः  ॥ ३७.२ ॥"
  },
  {
    "text": "मार्कण्डेय उवाच -\nपुरा दैत्यगणैरुग्रैर्युद्धेऽतिबलवत्तरैः  ।\nइन्द्रो देवगणैः सार्द्धं स्वराज्याच्च्यावितो नृप  ॥ ३७.३ ॥\nहस्त्यश्वरथयानौघैर्मर्दयित्वा वरूथिनीम्  ।\nविध्वस्ता भेजिरे मार्गं प्रहारैर्जर्जरीकृताः  ॥ ३७.४ ॥\nजम्भशुम्भैश्च कूष्माण्डकुहकादिभिः  ।\nवेपमानार्दिताः सर्वे ब्रह्माणमुपतस्थिरे  ॥ ३७.५ ॥\nप्रणम्य शिरसा देवं ब्रह्माणं परमेष्ठिनम्  ।\nतदा विज्ञापयामासुर्देवा वह्निपुरोगमाः  ॥ ३७.६ ॥\nपश्य पश्य महाभाग दानवैः शकलीकृताः  ।\nवियोजिताः पुत्रदारैस्त्वामेव शरणं गताः  ॥ ३७.७ ॥\nपरित्रायस्व देवेश सर्वलोकपितामह  ।\nनान्या गतिः सुरेशान त्वां मुक्त्वा परमेश्वर  ॥ ३७.८ ॥"
  },
  {
    "text": "ब्रह्मोवाच -\nदानवानां विघातार्थं नर्मदातटमास्थिताः  ।\nतपः कुरुध्वं स्वस्थाः स्थ तपो हि परमं बलम्  ॥ ३७.९ ॥\nनान्योपायो न वै मन्त्रो विद्यते न च मे क्रिया  ।\nविना रेवाजलं पुण्यं सर्वपापक्षयंकरम्  ॥ ३७.१० ॥\nदारिद्र्यव्याधिमरणबन्धनव्यसनानि च  ।\nएतानि चैव पापस्य फलानीति मतिर्मम  ॥ ३७.११ ॥\nएवं ज्ञात्वा ततश्चैव तपः कुरुत दुष्करम्  ।\nतथा चैव सुराः सर्वे देवा ह्यग्निपुरोगमाः  ॥ ३७.१२ ॥\nतच्छ्रुत्वा वचनं तथ्यं ब्रह्मणः परमेष्ठिनः  ।\nनर्मदामागताः सर्वे देवा ह्यग्निपुरोगमाः  ॥ ३७.१३ ॥\nचेरुर्वै तत्र विपुलं तपः सिद्धिमवाप्नुवन्  ।\nतदाप्रभृति तत्तीर्थं देवतीर्थमनुत्तमम्  ॥ ३७.१४ ॥\nगीयते त्रिषु लोकेषु सर्वपापक्षयंकरम्  ।\nतत्र गत्वा च यो मर्त्यो विधिना संयतेन्द्रियः  ॥ ३७.१५ ॥\nस्नानं समाचरेद्भक्त्या स लभेन्मौक्तिकं फलम्  ।\nयस्तु भोजयते विप्रांस्तस्मिंस्तीर्थे नराधिप  ॥ ३७.१६ ॥\nस लभेन्मुख्यविप्राणां फलं साहस्रिकं नृप  ।\nतत्र देवशिला रम्या महापुण्यविवर्धिनी  ॥ ३७.१७ ॥\nसंन्यासेन मृता ये तु तेषां स्यादक्षया गतिः  ।\nअग्निप्रवेशं यः कुर्यात्तस्मिंस्तीर्थे नराधिप  ॥ ३७.१८ ॥\nरुद्रलोके वसेत्तावद्यावदाभूतसंप्लवम्  ।\nएवं स्नानं जपो होमः स्वाध्यायो देवतार्चनम्  ॥ ३७.१९ ॥\nसुकृतं दुष्कृतं वाऽपि तत्र तीर्थेऽक्षयं भवेत् ।\nएष ते विधिरुद्दिष्ट उत्पत्तिश्चैव भारत  ॥ ३७.२० ॥\nदेवतीर्थस्य निखिला यथा वै शङ्कराच्छ्रुता  ।\nपठन्ति ये पापहरं सर्वदुःखविमोचनम्  ॥ ३७.२१ ॥\nदेवतीर्थस्य चरितं देवलोकं व्रजन्ति ते  ॥ ३७.२२ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे देवतीर्थमाहात्म्यवर्णनं नाम सप्तविंशोऽध्यायः ॥"
  }
]
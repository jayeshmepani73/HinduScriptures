[
  {
    "text": "श्रीमार्कण्डेय उवाच -\nततः क्रोशान्तरे गच्छेत्तिलादं तीर्थमुत्तमम्  ।\nतिलप्राशनकृद्यत्र जाबालिः शुद्धिमाप्तवान्  ॥ २२२.१ ॥\nपितृमातृपरित्यागी भ्रातुर्भार्याभिलाषकृत् ।\nपुत्रविक्रयकृत्पापश्छलकृद्गुरुणा सह  ॥ २२२.२ ॥\nएवं दोषसमाविष्टो यत्र यत्रापि गच्छति  ।\nतत्र तत्रापि धिक्कारं लभते सत्सु भारत  ।\nन कोऽपि संगतिं धत्ते तेन सार्द्धं सभास्वपि  ॥ २२२.३ ॥\nइति लज्जान्वितो विप्रः काले न महता नृप  ।\nचिन्तामवाप महतीमगतिज्ञो हि पावने  ॥ २२२.४ ॥\nचकार सर्वतीर्थानि रेवां चाप्यवगाहयत् ॥ २२२.५ ॥\nअणिवापान्तमासाद्य दक्षिणे नर्मदातटे  ।\nतस्थौ यत्र व्रती पार्थ जाबालिः प्राशयंस्तिलान्  ॥ २२२.६ ॥\nतिलैरेकाशनं कुर्वंस्तथैवैकान्तराशनम्  ।\nत्र्यहषड्द्वादशाहाशी पक्षमासाशनस्तथा  ॥ २२२.७ ॥\nकृच्छ्रचान्द्रायणादीनि व्रतानि च तिलैरपि  ।\nतिलादत्वमनुप्राप्तो ह्यब्दद्वासप्ततिं क्रमात् ॥ २२२.८ ॥\nकालेन गच्छता तस्य प्रसन्नोऽभवदीश्वरः  ।\nप्रादादिहामुत्रिकीं तु शुद्धिं सालोक्यमात्मकम्  ॥ २२२.९ ॥\nतेन स स्थापितो देवः स्वनाम्ना भरतर्षभ  ।\nतिलादेश्वरसंज्ञां च प्राप लोकादपि प्रभुः  ॥ २२२.१० ॥\nतदा प्रभृति विख्यातं तीर्थं पापप्रणाशनम्  ।\nतत्र तीर्थे नरः स्नात्वा चतुर्दश्यष्टमीषु च  ॥ २२२.११ ॥\nउपवासपरः पार्थ तथैव हरिवासरे  ।\nतिलहोमी तिलोद्वर्ती तिलस्नायी तिलोदकी  ॥ २२२.१२ ॥\nतिलदाता च भोक्ता च नानापापैः प्रमुच्यते  ।\nतिलैरापूरयेल्लिङ्गं तिलतैलेन दीपदः  ।\nरुद्रलोकमवाप्नोति पुनात्या सप्तमं कुलम्  ॥ २२२.१३ ॥\nतिलपिण्डप्रदानेन श्राद्धे नृपतिसत्तम  ।\nविकर्मस्थाश्च गच्छन्ति गतिमिष्टां हि पूर्वजाः  ॥ २२२.१४ ॥\nस्वर्गलोकस्थिताः श्राद्धैर्ब्राह्मणानां च भोजनैः  ।\nअक्षयां तृप्तिमासाद्य मोदन्ते शाश्वतीः समाः  ॥ २२२.१५ ॥\nपितुः कुलं मातृकुलं तथा भार्याकुलं नृप  ।\nकुलत्रयं समुद्धृत्य स्वर्गं नयति वै नरः  ॥ २२२.१६ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे तिलादेश्वरतीर्थमाहात्म्यवर्णनं नाम द्वाविंशदधिकद्विशततमोऽध्यायः ॥"
  }
]
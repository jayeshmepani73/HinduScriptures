[
  {
    "text": "अध्याय १५"
  },
  {
    "text": "श्रीमार्कण्डेय उवाच -\nततो मातृसहस्रैश्च रौद्रैश्च परिवारिता  ।\nकालरात्रिर्जगत्सर्वं हरते दीप्तलोचना  ॥ १५.१ ॥\nततस्ता मातरो घोरा ब्रह्मविष्णुशिवात्मिकाः  ।\nवाय्विन्द्रानलकौबेरा यमतोयेशशक्तयः  ॥ १५.२ ॥\nस्कन्दक्रोडनृसिंहानां विचरन्त्यो भयानकाः  ।\nचक्रशूलगदाखड्गवज्रशक्त्यृष्टिपट्टिशैः  ॥ १५.३ ॥\nखट्वाङ्गैरुल्मुकैर्दीप्तैर्व्यचरन्मातरः क्षये  ।\nउमासंनोदिता सर्वाः प्रधावन्त्यो दिशो दश  ॥ १५.४ ॥\nतासां चरणविक्षेपैर्हुङ्कारोद्गारनिस्वनैः  ।\nत्रैलोक्यमेतत्सकलं विप्रदग्धं समन्ततः  ॥ १५.५ ॥\nहाहारवाक्रन्दितनिस्वनैश्च प्रभिन्नरथ्यागृहगोपुरैश्च  ।\nबभूव घोरा धरणी समन्तात्कपालकोशाकुलकर्बुराङ्गी  ॥ १५.६ ॥\nयदेतच्छतसाहस्रं जम्बूद्वीपं निगद्यते  ।\nसर्वमेव तदुच्छन्नं समाधृष्य नृपोत्तम  ॥ १५.७ ॥\nजम्बुं शाकं कुशं क्रौञ्चं गोमेदं शाल्मलिस्तथा  ।\nपुष्करद्वीपसहिता ये च पर्वतवासिनः  ॥ १५.८ ॥\nते ग्रस्ता मृत्युना सर्वे भूतैर्मातृगणैस्तथा  ।\nमहासुरकपालैश्च मांसमेदोवसोत्कटैः  ॥ १५.९ ॥\nरुधिरोद्गारशोणाङ्गी महामाया सुभीषणा  ।\nपिबन्ती रुधिरं तत्र महामांसवसाप्रिया  ॥ १५.१० ॥\nकपालहस्ता विकटा भक्षयन्ती सुरासुरान्  ।\nनृत्यन्ती च हसन्ती च विपरीता महारवा  ॥ १५.११ ॥\nत्रैलोक्यसंत्रासकरी विद्युत्संस्फोटहासिनी  ।\nसप्तद्वीपसमुद्रान्तां भक्षयित्वा च मेदिनीम्  ॥ १५.१२ ॥\nततः स्वस्थानमगमद्यत्र देवो महेश्वरः  ।\nनर्मदातीरमाश्रित्यावसन्मातृगणैः सह  ॥ १५.१३ ॥\nअमराणां कटे तुङ्गे नृत्यन्ती हसितानना  ।\nअमरा देवताः प्रोक्ताः शरीरं कटमुच्यते  ॥ १५.१४ ॥\nतैः कटैरावृतो यस्मात्पर्वतोऽयं नृपोत्तम  ।\nछिन्नभिन्नास्थिनिकरैर्वसामेदोऽस्रविप्लुतैः  ॥ १५.१५ ॥\nअमरंकट इत्येवं तेन प्रोक्तो मनीषिभिः  ।\nमहापवित्रो लोकेषु शम्भुना स विनिर्मितः  ॥ १५.१६ ॥\nनित्यं संनिहितस्तत्र शङ्करो ह्युमया सह  ।\nततोऽहं नियतस्तत्र तस्य पादाग्रसंस्थितः  ॥ १५.१७ ॥\nप्रह्वः प्रणतभावेन स्तौमि तं नीललोहितम्  ।\nततस्तालकसम्पातैर्गणैर्मातृगणैः सह  ॥ १५.१८ ॥\nसंप्रनृत्यति संहृष्टो मृत्युना सह शङ्करः  ।\nखट्वाङ्गैरुल्मुकैश्चैव पट्टिशैः परिघैस्तथा  ॥ १५.१९ ॥\nमांसमेदोवसाहस्ता हृष्टा नृत्यन्ति संघशः  ।\nवामना जटिला मुण्डा लम्बग्रीवोष्ठमूर्द्धजाः  ॥ १५.२० ॥\nमहाशिश्नोदरभुजा नृत्यन्ति च हसन्ति च  ।\nविकृतैराननैर्घोरैरर्भुजोल्बणमुखादिभिः  ॥ १५.२१ ॥\nअमरं कण्टकं चक्रुः प्राप्ते कालविपर्यये  ।\nतेषां मध्ये महाघोरं जगत्सन्त्रासकारणम्  ॥ १५.२२ ॥\nमृत्युं पश्यामि नृत्यन्तं तडित्पिङ्गलमूर्द्धजम्  ।\nतस्य पार्श्वे स्थितां देवीं विमलाम्बरभूषिताम्  ॥ १५.२३ ॥\nकुण्डलोद्घुष्टगण्डां तां नागयज्ञोपवीतिनीम्  ।\nविचित्रैरुपहारैश्च पूजयन्तीं महेश्वरम्  ॥ १५.२४ ॥\nअपश्यं नर्मदां तत्र मातरं विश्ववन्दिताम्  ।\nनानातरङ्गां सावर्तां सुवेलार्णवसंनिभाम्  ॥ १५.२५ ॥\nमहासरःसरित्पातैरदृश्यां दृश्यरूपिणीम्  ।\nवन्द्यमानां सुरैः सिद्धैर्मुनिसङ्घैश्च भारत  ॥ १५.२६ ॥\nएतस्मिन्नन्तरे घोरां सप्तसप्तकसंज्ञिताम्  ।\nमहावीच्यौघफेनाढ्यां कुर्वन्तीं सजलं जगत् ॥ १५.२७ ॥\nदृष्टवान्नर्मदां देवीं मृगकृष्णाम्बरां पुनः  ।\nसधूमाशनिनिर्ह्रादैर्वहन्तीं सप्तधा तदा  ॥ १५.२८ ॥\nइति संहारमतुलं दृष्टवान्राजसत्तम  ।\nनष्टचन्द्रार्ककिरणमभूदेतच्चराचरम्  ॥ १५.२९ ॥\nमहोत्पातसमुद्भूतं नष्टनक्षत्रमण्डलम्  ।\nअलातचक्रवत्तूर्णमशेषं भ्रामयंस्ततः  ॥ १५.३० ॥\nविमानकोटिसंकीर्णः स किंनरमहोरगः  ।\nमहावातः सनिर्घातो येनाकम्पच्चराचरम्  ॥ १५.३१ ॥\nरुद्रवक्त्रात्समुद्भूतः संवर्तो नाम विश्रुतः  ।\nवायुः संशोषयामास विततन् सप्तसागरान्  ॥ १५.३२ ॥\nउद्धूलिताङ्गः कपिलाक्षमूर्द्धजो जटाकलापैरवबद्धमूर्द्धजः  ।\nमहारवो दीप्तविशालशूलधृक्स पातु युष्मांश्च दिने दिने हरः  ॥ १५.३३ ॥\nशूली धनुष्मान्कवची किरीटी श्मशानभस्मोक्षितसर्वगात्रः  ।\nकपालमालाकुलकण्ठनालो महाहिसूत्रैरवबद्धमौलिः  ॥ १५.३४ ॥\nस गोनसौघैः परिवेष्टिताङ्गो विषाग्निचन्द्रामरसिन्धुमौलिः  ।\nपिनाकखण्टूवाङ्गकरालपाणिः स कृत्तिवासा डमरुप्रणादः  ॥ १५.३५ ॥\nस सप्तलोकान्तरनिःसृतात्मा महभुजावेष्टितसर्वगात्रः  ।\nनेत्रेण सूर्योदयसन्निभेन प्रवालकाङ्कूरनिभोदरेण  ॥ १५.३६ ॥\nसन्ध्याभ्ररक्तोत्पलपद्मरागसिन्दूरविद्युत्प्रकरारुणेन  ।\nततेन लिङ्गेन च लोचनेन चिक्रीडमानः स युगान्तकाले  ॥ १५.३७ ॥\nहिरण्मयेनैव समुत्सृजन् स दण्डेन यद्वद्भगवान् समेरुः  ।\nपादाग्रविक्षेपविशीर्णशैलः कुर्वञ्जगत्सोऽपि जगाम तत्र  ॥ १५.३८ ॥\nसंहर्तुकामस्त्रिदिवं त्वशेषं प्रमुञ्चमानो विकृताट्टहासम्  ।\nजहार सर्वं त्रिदिवं महात्मा संक्षोभयन्वै जगदीश एकः  ॥ १५.३९ ॥\nतं देवमीशानमजं वरेण्यं दृष्ट्वा जगत्संहरणं महेशम्  ।\nसा कालरात्रिः सह मातृभिश्च गणाश्च सर्वे शिवमर्चयन्ति  ॥ १५.४० ॥\nनन्दी च भृङ्गी च गणादयश्च तं सर्वभूतं प्रणमन्ति देवम्  ।\nजागद्वरं सर्वजनस्य कारणं हरं स्मरारातिमहर्निशं ते  ॥ १५.४१ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां पञ्चम आवन्त्यखण्डे रेवाखण्डे नर्मदामाहात्म्ये सृष्टिसंहरणसंरम्भवर्णनं नाम पञ्चदशोऽध्यायः ॥"
  }
]
[
  {
    "text": "अध्याय ३४"
  },
  {
    "text": "श्रीमार्कण्डेय उवाच -\nतत्रैव तु भवेदन्यदादित्यस्य महात्मनः  ।\nकीर्तयामि नरश्रेष्ठ यदि ते श्रवणे मतिः  ॥ ३४.१ ॥"
  },
  {
    "text": "युधिष्ठिर उवाच -\nएतदाश्चर्यमतुलं श्रुत्वा तव मुखोद्गतम्  ।\nविस्मयाद्धृष्टरोमाहं जातोऽस्मि मुनिसत्तम  ॥ ३४.२ ॥\nसहस्रकिरणो देवो हर्ता कर्ता निरञ्जनः  ।\nअवतारेण लोकानामुद्धर्ता नर्मदातटे  ॥ ३४.३ ॥\nपुरुषाकारो भगवानुताहो तपसः फलात् ।\nकस्य गोत्रे समुत्पन्नः कस्य देवोऽभवद्वशी  ॥ ३४.४ ॥"
  },
  {
    "text": "श्रीमार्कण्डेय उवाच -\nकुलिकान्वयसम्भूतो ब्राह्मणो भक्तिमाञ्छुचिः  ।\nईक्ष्यामीति रविं तत्र तीर्थे यात्राकृतोद्यमः  ॥ ३४.५ ॥\nयोजनानां शतं साग्रं निराहारो गतोदकः  ।\nप्रस्थितो देवदेवेन स्वप्नान्ते वारितः किल  ॥ ३४.६ ॥\nभोभो मुने महासत्त्व अलं ते व्रतमीदृशम्  ।\nसर्वं व्याप्य स्थितं पश्य स्थावरं जङ्गमं च माम्  ॥ ३४.७ ॥\nतपाम्यहं ततो वर्षं निगृह्णाम्युत्सृजामि च  ।\nन मृ(भृ?)तं चैव मृत्युं च यः पश्यति स पश्यति  ॥ ३४.८ ॥\nवरं वरय भद्रं त्वमात्मनो यस्तवेप्सितम्  ॥ ३४.९ ॥"
  },
  {
    "text": "ब्राह्मण उवाच -\nयदि तुष्टोऽसि मे देव देयो यदि वरो मम  ।\nउत्तरे नर्मदाकूले सदा संनिहितो भव  ॥ ३४.१० ॥\nये भक्त्या परया देव योजनानां शते स्थिताः  ।\nस्मरिष्यन्ति जितात्मानस्तेषां त्वं वरदो भव  ॥ ३४.११ ॥\nकुब्जान्धबधिरा मूका ये केचिद्विकलेन्द्रियाः  ।\nतव पादौ नमस्यन्ति तेषां त्वं वरदो भव  ॥ ३४.१२ ॥\nशीर्णघ्राणा गतधियो ह्यस्थिचर्मावशेषिताः  ।\nतेषां त्वं करुणां देव अचिरेण कुरुष्व ह  ॥ ३४.१३ ॥\nयेऽपि त्वां नर्मदातोये स्नात्वा तत्र दिने दिने  ।\nअर्चयन्ति जगन्नाथ तेषां त्वं वरदो भव  ॥ ३४.१४ ॥\nप्रभाते ये स्तविष्यन्ति स्तवैर्वैदिकलौकिकैः  ।\nअभिप्रेतं वरं देव तेषां त्वं दद भोच्युत  ॥ ३४.१५ ॥\nतवाग्रे वपनं देव कारयन्ति नरा भुवि  ।\nस्वामिंस्तेषां वरो देय एष मे परमो वरः  ॥ ३४.१६ ॥\nएवमस्त्विति तं चोक्त्वा मुनिं करुणया पुनः  ।\nशतभागेन राजेन्द्र स्थित्वा चादर्शनं गतः  ॥ ३४.१७ ॥\nतत्र तीर्थे नरो भक्त्या गत्वा स्नानं समाचरेत् ।\nतर्पयेत्पितृदेवांश्च सोऽग्निष्टोमफलं लभेत् ॥ ३४.१८ ॥\nअग्निप्रवेशं यः कुर्यात्तस्मिंस्तीर्थे नराधिप  ।\nद्योतयन्वै दिशः सर्वा अग्निलोकं स गच्छति  ॥ ३४.१९ ॥\nयस्तत्तीर्थं समासाद्य त्यजतीह कलेवरम्  ।\nस गतो वारुणं लोकमित्येवं शङ्करोऽब्रवीत् ॥ ३४.२० ॥\nतत्र तीर्थे तु यः कश्चित्संन्यासेन तनुं त्यजेत् ।\nषष्टिवर्षसहस्राणि स्वर्गलोके महीयते  ॥ ३४.२१ ॥\nअप्सरोगणसंकीर्णे दिव्यशब्दानुनादिते  ।\nउषित्वायाति मर्त्ये वै वेदवेदाङ्गविद्भवेत् ॥ ३४.२२ ॥\nव्याधिशोकविनिर्मुक्तो धनकोटिपतिर्भवेत् ।\nपुत्रदारसमोपेतो जीवेच्च शरदः शतम्  ॥ ३४.२३ ॥\nप्रातरुत्थाय यस्तत्र स्मरते भास्करं तदा  ।\nआजन्मजनितात्पापान्मुच्यते नात्र संशयः  ॥ ३४.२४ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे रवितीर्थवर्णनं नाम चतुस्त्रिंशोऽध्यायः ॥"
  }
]
[
  {
    "text": "अध्याय १८८\nश्रीमार्कण्डेय उवाच -\nततः परं महाराज चत्वारिंशत्क्रमान्तरे  ।\nशालग्रामं ततो गच्छेत्सर्वदैवतपूजितम्  ॥ १८८.१ ॥\nयत्रादिदेवो भगवान्वासुदेवस्त्रिविक्रमः  ।\nस्वयं तिष्ठति लोकात्मा सर्वेषां हितकाम्यया  ॥ १८८.२ ॥\nनारदेन तपस्तप्त्वा कृता शाला द्विजन्मनाम्  ।\nसिद्धिक्षेत्रं भृगुक्षेत्रं ज्ञात्वा रेवातटे स्वयम्  ॥ १८८.३ ॥\nशालग्रामाभिधो देवो विप्राणां त्वधिवासितः  ।\nसाधूनां चोपकाराय वासुदेवः प्रतिष्ठितः  ॥ १८८.४ ॥\nयोगिनामुपकाराय योगिध्येयो जनार्दनः  ।\nशालग्रामेति तेनैव नर्मदातटमाश्रितः  ॥ १८८.५ ॥\nमासि मार्गशिरे शुक्ला भवत्येकादशी यदा  ।\nस्नात्वा रेवाजले पुण्ये तद्दिनं समुपोषयेत् ॥ १८८.६ ॥\nरात्रौ जागरणं कुर्यात्सम्पूज्य च जनार्दनम्  ।\nपुनः प्रभातसमये द्वादश्यां नर्मदाजले  ॥ १८८.७ ॥\nस्नात्वा संतर्प्य देवांश्च पितॄन्मातॄंस्तथैव च  ।\nश्राद्धं कृत्वा ततः पश्चात्पितृभ्यो विधिपूर्वकम्  ॥ १८८.८ ॥\nशक्तितो ब्राह्मणान्पूज्य स्वर्णवस्त्रान्नदानतः  ।\nक्षमापयित्वा तान्विप्रांस्तथा देवं खगध्वजम्  ॥ १८८.९ ॥\nएवं कृते महाराज यत्पुण्यं च भवेन्नॄणाम्  ।\nशृणुष्वावहितो भूत्वा तत्पुण्यं नृपसत्तम  ॥ १८८.१० ॥\nन शोकदुःखे प्रतिपत्स्यतीह जीवन्मृतो याति मुरारिसाम्यम्  ।\nमहान्ति पापानि विसृज्य दुग्धं पुनर्न मातुः पिबते स्तनोद्यत् ॥ १८८.११ ॥\nशालग्रामं पश्यते यो हि नित्यं स्नात्वा जले नार्मदेऽघौघहारे  ।\nस मुच्यते ब्रह्महत्यादिपापैर्नारायणानुस्मरणेन तेन  ॥ १८८.१२ ॥\nवसन्ति ये संन्यसित्वा च तत्र निगृह्य दुःखानि विमुक्तसङ्घाः  ।\nध्यायन्तो वै सांख्यवृत्त्या तुरीयं पदं मुरारेस्तेऽपि तत्रैव यान्ति  ॥ १८८.१३ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शालग्रामतीर्थमहात्म्यवर्णनं नामाष्टाशीत्युत्तरशततमोऽध्यायः ॥"
  }
]
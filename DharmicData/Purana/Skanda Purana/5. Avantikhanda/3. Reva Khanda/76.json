[
  {
    "text": "अध्याय ७६"
  },
  {
    "text": "श्रीमार्कण्डेय उवाच -\nततो गच्छेत्तु राजेन्द्र पारेश्वरमनुत्तमम्  ।\nपराशरो महात्मा वै नर्मदायास्तटे शुभे  ॥ ७६.१ ॥\nतपश्चचार विपुलं पुत्रार्थं पाण्डुनन्दन  ।\nहिमवद्दुहिता तेन गौरी नारायणी नृप  ॥ ७६.२ ॥\nतोषिता परया भक्त्या नर्मदोत्तरके तटे  ।\nतस्य तुष्टा महादेवी शङ्करार्धाङ्गधारिणी  ॥ ७६.३ ॥\nभोभो ऋषिवर श्रेष्ठ तुष्टाहं तव भक्तितः  ।\nवरं याचय मे विप्र पराशर महामते  ॥ ७६.४ ॥"
  },
  {
    "text": "पराशर उवाच -\nपरितुष्टासि मे देवि यदि देयो वरो मम  ।\nदेहि पुत्रं भगवति सत्यशौचगुणान्वितम्  ॥ ७६.५ ॥\nवेदाभ्यसनशीलं हि सर्वशास्त्रविशारदम्  ।\nतीर्थे चात्र भवेद्देवि सन्निधानवरेण तु  ॥ ७६.६ ॥\nलोकोपकारहेतोश्च स्थीयतां गिरिनन्दिनि  ।\nपराशराभिधानेन नर्मदादक्षिणे तटे  ॥ ७६.७ ॥"
  },
  {
    "text": "श्रीदेव्युवाच -\nएवं भवतु ते विप्र तत्रैवान्तरधीयत  ।\nपराशरो महात्मा वै स्थापयामास पार्वतीम्  ॥ ७६.८ ॥\nशङ्करं स्थापयामास सुरासुरनमस्कृतम्  ।\nअच्छेद्यमप्रतर्क्यं च देवानां तु दुरासदम्  ॥ ७६.९ ॥\nपराशरो महात्मा वै कृतार्थो ह्यभवन्नृप  ॥ ७६.१० ॥\nतत्र तीर्थे तु यो भक्त्या शुचिः प्रयतमानसः  ।\nस्त्र्यथवा पुरुषो वापि कामक्रोधविवर्जितः  ॥ ७६.११ ॥\nमाघे चैत्रेऽथ वैशाखे श्रावणे नृपनन्दन  ।\nमासि मार्गशिरे चैव शुक्लपक्षे तु सर्वदा  ॥ ७६.१२ ॥\nतत्र गत्वा शुभे स्थाने नर्मदादक्षिणे तटे  ॥ ७६.१३ ॥\nउपोष्य परया भक्त्या व्रतमेतत्समाचरेत् ।\nरात्रौ जागरणं कृत्वा दीपदानं स्वशक्तितः  ॥ ७६.१४ ॥\nगीतं नृत्यं तथा वाद्यं कामक्रोधविवर्जितः  ।\nप्रभाते विमले प्राप्ते द्विजाः पूज्याः स्वशक्तितः  ॥ ७६.१५ ॥\nसम्पूज्य ब्राह्मणान् पार्थ धनदानहिरण्यतः  ।\nवस्त्रेण छत्रदानेन शय्याताम्बूलभोजनैः  ॥ ७६.१६ ॥\nप्रीणयेन्नर्मदातीरे ब्राह्मणाञ्छंसितव्रतान्  ।\nश्राद्धं कार्यं नृपश्रेष्ठ आमैः पक्वैर्जलेन च  ॥ ७६.१७ ॥\nस्त्रीणां चैव तु शूद्राणामामश्राद्धं प्रशस्यते  ।\nआमं चतुर्गुणं देयं ब्राह्मणानां युधिष्ठिर  ॥ ७६.१८ ॥\nवेदोक्तेन विधानेन द्विजाः पूज्याः प्रयत्नतः  ।\nहस्तमात्रैः कुशैश्चैव तिलैश्चैवाक्षतैर्नृप  ॥ ७६.१९ ॥\nविप्रा उदङ्मुखाः कार्याः स्वयं वै दक्षिणामुखः  ।\nदर्भेषु निक्षिपेदन्नमित्युच्चार्य द्विजाग्रतः  ॥ ७६.२० ॥\nप्रेता यान्तु परे लोके तीर्थस्यास्य प्रभावतः  ।\nपापं मे प्रशमं यातु एतु वृद्धिं शुभं सदा  ॥ ७६.२१ ॥\nवृद्धिं यातु सदा वंशो ज्ञातिवर्गो द्विजोत्तम  ।\nएवमुच्चार्य विप्राय दानं देयं स्वशक्तितः  ॥ ७६.२२ ॥\nगोभूतिसहिरण्यादि चान्नं वस्त्रं स्वशक्तितः  ।\nदातव्यं पाण्डवश्रेष्ठ पारेश्वरवराश्रमे  ॥ ७६.२३ ॥\nये शृण्वन्ति परं भक्त्या मुच्यन्ते सर्वपातकैः  ॥ ७६.२४ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे पारेश्वरतीर्थमाहात्म्यवर्णनं नाम षट्सप्ततितमोऽध्यायः ॥"
  }
]
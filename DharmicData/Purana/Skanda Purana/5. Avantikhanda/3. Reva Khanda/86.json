[
  {
    "text": "अध्याय ८६"
  },
  {
    "text": "श्रीमार्कण्डेय उवाच -\nततो गच्छेन्महाराज पिङ्गलावर्तमुत्तमम्  ।\nसङ्गमस्य समीपस्थं रेवाया उत्तरे तटे  ।\nहव्यवाहेन राजेन्द्र स्थापितः पिङ्गलेश्वरः  ॥ ८६.१ ॥"
  },
  {
    "text": "युधिष्ठिर उवाच -\nहव्यवाहेन भगवन्नीश्वरः स्थापितः कथम्  ।\nएतदाख्याहि मे सर्वं प्रसादाद्वक्तुमर्हसि  ॥ ८६.२ ॥"
  },
  {
    "text": "मार्कण्डेय उवाच -\nशम्भुना रेतसा राजंस्तर्पितो हव्यवाहनः  ।\nप्राप्तसौख्येन रौद्रेण गौर्याक्रीडनचेतसा  ॥ ८६.३ ॥\nहव्यवाहमुखे क्षिप्तं रुद्रेणामिततेजसा  ।\nरुद्रस्य रेतसा दग्धस्तीर्थयात्राकृतादरः  ॥ ८६.४ ॥\nसागरांश्च नदीर्गत्वा क्रमाद्रेवां समागतः  ।\nचचार परया भक्त्या ध्यानमुग्रं हुताशनः  ॥ ८६.५ ॥\nवायुभक्षः शतं साग्रं यावत्तेपे हुताशनः  ।\nतावत्तुष्टो महादेवो वरदो जातवेदसः  ।\nसंनिधौ समुपेत्याथ वचनं चेदमब्रवीत् ॥ ८६.६ ॥"
  },
  {
    "text": "ईश्वर उवाच -\nवरं वृणीष्व हव्याश यस्ते मनसि वर्तते  ॥ ८६.७ ॥"
  },
  {
    "text": "वह्निरुवाच -\nनमस्ते सर्वलोकेश उग्रमूर्ते नमोऽस्तु ते  ।\nरेतसा तव संदग्धः कुष्ठी जातो महेश्वर  ।\nकृपां कुरु महादेव मम रोगं विनाशय  ॥ ८६.८ ॥"
  },
  {
    "text": "ईश्वर उवाच -\nहव्यवाह भवारोगो मत्प्रसादाच्च सत्वरम्  ।\nअत्र तीर्थे कृतस्नानः स्वरूपं प्रतिपत्स्यसे  ॥ ८६.९ ॥\nइत्युक्त्वा च महादेवस्तत्रैवान्तरधीयत  ।\nअनन्तरं हव्यवाहः सस्नौ रेवाजले त्वरन्  ॥ ८६.१० ॥\nतदैव रोगनिर्मुक्तोऽभवद्दिव्यस्वरूपवान्  ।\nस्थापयामास देवेशं स वह्निः पिङ्गलेश्वरम्  ॥ ८६.११ ॥\nनाम्ना संपूजयामास तुष्टाव स्तुतिभिर्मुदा  ।\nततो जगाम देशं स्वं देवानां हव्यवाहनः  ॥ ८६.१२ ॥\nहव्यवाहेन भूपैवं स्थापितः पिङ्गलेश्वरः  ।\nजितक्रोधो हि यस्तत्र उपवासं समाचरेत् ॥ ८६.१३ ॥\nअतिरान्त्रफलं तस्य अन्ते रुद्रत्वमाप्नुयात् ।\nगुणान्विताय विप्राय कपिलां तत्र भारत  ॥ ८६.१४ ॥\nअलंकृत्य सवत्सां च शक्त्यालङ्कारभूषिताम्  ।\nयः प्रयच्छति राजेन्द्र स गच्छेत्परमां गतिम्  ॥ ८६.१५ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे पिङ्गलेश्वरतीर्थमाहात्म्यवर्णनं नाम षडशीतितमोऽध्यायः ॥"
  }
]
[
  {
    "text": "अध्याय ७०"
  },
  {
    "text": "श्रीमार्कण्डेय उवाच -\nरेवाया उत्तरे कूले तीर्थं परमशोभनम्  ।\nरविणा निर्मितं पार्थ सर्वपापक्षयंकरम्  ॥ ७०.१ ॥\nस्वांशेन भास्करस्तत्र तिष्ठते चोत्तरे तटे  ।\nसर्वव्याधिहरः पुंसां नर्मदायां व्यवस्थितः  ॥ ७०.२ ॥\nषष्ठ्यांषष्ठ्यां नृपश्रेष्ठ ह्यष्टम्यां च चतुर्दशीम्  ।\nस्नानं यः कारयेन्मर्त्यः श्राद्धं प्रेतेषु भक्तितः  ।\nतस्य पापक्षयः पार्थ सूर्यलोके महीयते  ॥ ७०.३ ॥\nततः स्वर्गाच्च्युतः सोऽपि जायते विमले कुले  ।\nधनाढ्यो व्याधिनिर्मुक्तो जीवेज्जन्मनिजन्मनि  ॥ ७०.४ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे रवितीर्थमाहात्म्यवर्णनं नाम सप्ततितमोऽध्यायः ॥"
  }
]
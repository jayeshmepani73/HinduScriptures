[
  {
    "text": "मार्कण्डेय उवाच -\nततः क्रोशान्तरे पार्थ वासवं तीर्थमुत्तमम्  ।\nवसुभिः स्थापितं तत्र स्थित्वा वै द्वादशाब्दकम्  ॥ २२३.१ ॥\nधरो ध्रुवश्च सोमश्च आपश्चैवानिलोऽनलः  ।\nप्रत्यूषश्च प्रभासश्च वसवोऽष्टाविमे पुरा  ॥ २२३.२ ॥\nपितृशापपरिक्लिष्टा गर्भवासाय भारत  ।\nनार्मदं तीर्थमासाद्य तपश्चक्रुर्यतेन्द्रियाः  ॥ २२३.३ ॥\nआराधयन्तः परमं भवानीपतिमव्यम्  ।\nद्वादशाब्दानि राजेन्द्र ततस्तुष्टो महेश्वरः  ॥ २२३.४ ॥\nप्रत्यक्षः प्रददौ तेभ्यस्त्वभीष्टं वरमुत्तमम्  ।\nततः स्वनाम्ना संस्थाप्य वसवस्तं महेश्वरम्  ।\nजग्मुराकाशमाविश्य प्रसन्ने सति शङ्करे  ॥ २२३.५ ॥\nततः प्रभृति विख्यातं तीर्थं तद्वासवाह्वयम्  ।\nतस्मिंस्तीर्थे महाराज यो भक्त्या पूजयेच्छिवम्  ।\nयथालब्धोपहारैश्च दीपं दद्यात्प्रयत्नतः  ॥ २२३.६ ॥\nशुक्लपक्षे तदाष्टम्यां प्रत्यहं वापि शक्तितः  ।\nअष्टौ वर्षसहस्राणि स वसेच्छिवसंनिधौ  ॥ २२३.७ ॥\nततः शिवालयं याति गर्भवासं न पश्यति  ।\nपुष्पैर्वा पल्लवैर्वापि फलैर्धान्यैस्तथापि वा  ॥ २२३.८ ॥\nपूजयेद्देवमीशानं स दैन्यं नाप्नुयात्क्वचित् ।\nसर्वशोकविनिर्मुक्तः स्वर्गलोके महीयते  ॥ २२३.९ ॥\nएकाहमपि कौन्तेय यो वसेद्वासवेश्वरे  ।\nपापराशिं विनिर्धूय भानुवद्दिवि मोदते  ॥ २२३.१० ॥\nविप्रांश्च भोजयेद्भक्त्या दद्याद्वासांसि दक्षिणाम्  ॥ २२३.११ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे वासवेश्वरतीर्थमाहात्म्यवर्णनं नाम त्रयोविंशत्यधिकद्विशततमोऽध्यायः ॥"
  }
]
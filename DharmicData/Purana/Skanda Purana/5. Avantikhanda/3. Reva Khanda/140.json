[
  {
    "text": "अध्याय १४०"
  },
  {
    "text": "मार्कण्डेय उवाच -\nततो गच्छेन्महाराज नन्दाह्रदमनुत्तमम्  ।\nयत्र सिद्धा महाभागा नन्दा देवी वरप्रदा  ॥ १४०.१ ॥\nमहिषासुरे महाकाये पुरा देवभयंकरे  ।\nशूलिन्या शूलभिन्नाङ्गे कृते दानवसत्तमे  ॥ १४०.२ ॥\nयेनैकादशरुद्राश्च ह्यादित्याः समरुद्गणाः  ।\nवसवो वायुना सार्द्धं चन्द्रादित्यौ सुरेश्वर  ॥ १४०.३ ॥\nबलिना निर्जिता येन ब्रह्मविष्णुमहेश्वराः  ।\nसङ्ग्रामे सुमहाघोरे कृते देवभयंकरे  ॥ १४०.४ ॥\nकृत्वा तत्कदनं घोरं नन्दा देवी सुरेश्वरी  ।\nयस्मात्स्नाता विशालाक्षी तेन नन्दाह्रदः स्मृतः  ॥ १४०.५ ॥\nतत्र तीर्थे तु यः स्नात्वा नन्दामुद्दिश्य भारत  ।\nददाति दानं विप्रेभ्यः सोऽश्वमेधफलं लभेत् ॥ १४०.६ ॥\nभैरवं चैव केदारं तथा रुद्रं महालयम्  ।\nनन्दाह्रदश्चतुर्थः स्यात्पञ्चमं भुवि दुर्लभम्  ॥ १४०.७ ॥\nबहवस्तं न जानन्ति कामरागसमन्विताः  ।\nनर्मदाया ह्रदं पुण्यं सर्वपातकनाशनम्  ॥ १४०.८ ॥\nतत्र तीर्थे तु यः स्नात्वा नन्दां देवीं प्रपूजयेत् ।\nकिं तस्य हिमवन्मध्यगमनेन प्रयोजनम्  ॥ १४०.९ ॥\nपरमार्थमविज्ञाय पर्यटन्ति तमोवृताः  ।\nतेषां समागमे पार्थ श्रम एव हि केवलम्  ॥ १४०.१० ॥\nपृथिव्यां सागरान्तायां स्नानदानेन यत्फलम्  ।\nतत्फलं समवाप्नोति स्नात्वा नन्दाह्रदे नृप  ॥ १४०.११ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नन्दाह्रदतीर्थमाहात्म्यवर्णनं नाम चत्वारिंशदधिकशततमोऽध्यायः ॥"
  }
]
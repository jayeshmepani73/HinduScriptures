[
  {
    "text": "अध्याय ५१"
  },
  {
    "text": "उत्तानपाद उवाच -\nकाले तत्क्रियते कस्मिञ्छ्राद्धं दानं तथेश्वर  ।\nयात्रा तत्र प्रकर्तव्या तिथौ यस्यां वदाशु तत् ॥ ५१.१ ॥"
  },
  {
    "text": "ईश्वर उवाच -\nपितृतीर्थं यथा पुण्यं सर्वकामिकमुत्तमम्  ।\nइदं तीर्थं तथा पुण्यं स्नानदानादितर्पणैः  ॥ ५१.२ ॥\nविशेषेण तु कुर्वीत श्राद्धं सर्वयुगादिषु  ।\nमन्वन्तरादयो वत्स श्रूयन्तां च चतुर्दश  ॥ ५१.३ ॥\nअश्वयुक्छुक्लनवमी द्वादशी कार्त्तिकस्य च  ।\nतृतीया चैत्रमासस्य तथा भाद्रपदस्य च  ॥ ५१.४ ॥\nआषाढस्यैव दशमी माघस्यैव तु सप्तमी  ।\nश्रावणस्याष्टमी कृष्णा तथाषाढस्य पूर्णिमा  ॥ ५१.५ ॥\nफाल्गुनस्य त्वमावास्या पौषस्यैकादशी सिता  ।\nकार्त्तिकी फाल्गुनी चैत्री ज्यैष्ठी पञ्चदशी तथा  ॥ ५१.६ ॥\nमन्वन्तरादयश्चैते अनन्तफलदाः स्मृताः  ।\nअयने चोत्तरे राजन्दक्षिणे श्राद्धमाचरेत् ॥ ५१.७ ॥\nकार्त्तिकी च तथा माघी वैशाखस्य तृतीयिका  ।\nपौर्णमासी च चैत्रस्य ज्येष्ठस्य च विशेषतः  ॥ ५१.८ ॥\nअष्टकासु च संक्रान्तौ व्यतीपाते तथैव च  ।\nश्राद्धकाला इमे सर्वे दत्तमेष्वक्षयं स्मृतम्  ॥ ५१.९ ॥\nमधुमासे सिते पक्ष एकादश्यामुपोषितः  ।\nनिशि जागरणं कुर्याद्विष्णुपादसमीपतः  ॥ ५१.१० ॥\nधूपदीपादिनैवेद्यैः स्रङ्मालागुरुचन्दनैः  ।\nअर्चां कुर्वन्ति ये विष्णोः पठेयुः प्राक्तनीं कथाम्  ॥ ५१.११ ॥\nऋग्यजुःसाममन्त्रोक्तं सूक्तं जपति यो द्विजः  ।\nसर्वपापविनिर्मुक्तो विष्णुलोकं स गच्छति  ॥ ५१.१२ ॥\nप्रातः श्राद्धं प्रकुर्वीत द्विजान् सम्पूज्य यत्नतः  ।\nदानं दद्याद्यथाशक्ति गोहिरण्याम्बरादिकम्  ॥ ५१.१३ ॥\nपितरस्तस्य तृप्यन्ति यावदाभूतसम्प्लवम्  ।\nश्राद्धदस्तु व्रजेत्तत्र यत्र देवो जनार्दनः  ॥ ५१.१४ ॥\nत्रयोदश्यां ततो गच्छेद्गुहावासिनि लिङ्गके  ।\nदृष्ट्वा मार्कण्डमीशानं मुच्यते सर्वपातकैः  ॥ ५१.१५ ॥"
  },
  {
    "text": "उत्तानपाद उवाच -\nगुहामध्ये महादेव लिङ्गं परमशोभितम्  ।\nयेन प्रतिष्ठितं देव तन्ममाख्यातुमर्हसि  ॥ ५१.१६ ॥"
  },
  {
    "text": "ईश्वर उवाच -\nत्रिषु लोकेषु विख्यातो मार्कण्डेयो मुनीश्वरः  ।\nदिव्यं वर्षसहस्रं स तपस्तेपे सुदारुणम्  ॥ ५१.१७ ॥\nगुहामध्यं प्रविष्टोऽसौ योगाभ्यासमुपाश्रितः  ।\nलिङ्गं तु स्थापितं तेन मार्कण्डेश्वरसंज्ञितम्  ॥ ५१.१८ ॥\nतत्र स्नात्वा च यो भक्त्या सोपवासो जितेन्द्रियः  ।\nतत्र जागरणं कुर्वन् दद्याद्दीपं प्रयत्नतः  ॥ ५१.१९ ॥\nदेवस्य स्नपनं कुर्यान्मृतैः पञ्चभिस्तथा  ।\nयथा शक्त्या समालभ्य पूजां कुर्याद्यथाविधि  ॥ ५१.२० ॥\nस्वशाखोत्पन्नमन्त्रैश्च जपं कुर्युर्द्विजातयः  ।\nसावित्र्यष्टसहस्रं तु शताष्टकमथापि वा  ॥ ५१.२१ ॥\nएतत्कृत्वा नृपश्रेष्ठ जन्मनः फलमाप्नुयात् ।\nचतुर्दश्यां तु वै स्नात्वा पूजां कृत्वा यथाविधि  ॥ ५१.२२ ॥\nपात्रं परीक्ष्य दातव्यमात्मनः श्रेय इच्छता  ।\nपितरस्तस्य तृप्यन्ति द्वादशाब्दान्यसंशयम्  ॥ ५१.२३ ॥\nदाता स गच्छते तत्र यत्र भोगाः सनातनाः  ।\nगुहामध्ये प्रविष्टस्तु लोटयेच्चैव शक्तितः  ॥ ५१.२४ ॥\nनीले गिरौ हि यत्पुण्यं तत्समस्तं लभन्ति ते  ।\nशूलभेदे तु यः कुर्याच्छ्राद्धं पर्वणि पर्वणि  ॥ ५१.२५ ॥\nविशेषाच्चैत्रमासान्ते तस्य पुण्यफलं शृणु  ।\nकेदारे चैव यत्पुण्यं गङ्गासागरसङ्गमे  ॥ ५१.२६ ॥\nसितासिते तु यत्पुण्यमन्यतीर्थे विशेषतः  ।\nअर्बुदे विद्यते पुण्यं पुण्यं चामरपर्वते  ॥ ५१.२७ ॥\nगयादिसर्वतीर्थानां फलमाप्नोति मानवः  ।\nविधिमन्त्रसमायुक्तस्तर्पयेत्पितृदेवताः  ॥ ५१.२८ ॥\nकुलानां तारयेद्विंशं दश पूर्वान् दशापरान्  ।\nदक्षिणस्यां ततो मूर्तौ शुचिर्भूत्वा समाहितः  ॥ ५१.२९ ॥\nन्यासं कृत्वा तु पूर्वोक्तं प्रदद्यादष्टपुष्पिकाम्  ।\nशास्त्रोक्तैरष्टभिः पुष्पैर्मानसैः शृणु तद्यथा  ॥ ५१.३० ॥\nवारिजं सौम्यमाग्नेयं वायव्यं पार्थिवं पुनः  ।\nवानस्पत्यं भवेत्षष्ठं प्राजापत्यं तु सप्तमम्  ॥ ५१.३१ ॥\nअष्टमं शिवपुष्पं स्यादेषां शृणु विनिर्णयम्  ।\nवारिजं सलिलं ज्ञेयं सौम्यं मधुघृतं पयः  ॥ ५१.३२ ॥\nआग्नेयं धूपदीपाद्यं वायव्यं चन्दनादिकम्  ।\nपार्थिवं कन्दमूलाद्यं वानस्पत्यं फलात्मकम्  ॥ ५१.३३ ॥\nप्राजापत्यं तु पाठाद्यं शिवपुष्पं तु वासना  ।\nअहिंसा प्रथमं पुष्पं पुष्पमिन्द्रियनिग्रहः  ॥ ५१.३४ ॥\nतृतीयं तु दया पुष्पं क्षमा पुष्पं चतुर्थकम्  ।\nध्यानपुष्पं तपः पुष्पं ज्ञानपुष्पं तु सप्तमम्  ॥ ५१.३५ ॥\nसत्यं चैवाष्टमं पुष्पमेभिस्तुष्यन्ति देवताः  ।\nभक्त्या तपस्विनः पूज्या ज्ञानिनश्च नराधिप  ॥ ५१.३६ ॥\nछत्रमावरणं दद्यादुपानद्युगलं तथा  ।\nतेन पूजितमात्रेण पूजिताः पुरुषास्त्रयः  ॥ ५१.३७ ॥\nस्वर्गलोके वसेत्तावद्यावदाभूतसम्प्लवम्  ।\nशूलपाणेस्तु भक्त्या वै जाप्यं कुर्वन्ति ये नराः  ॥ ५१.३८ ॥\nपञ्चामृतैः पञ्चगव्यैर्यक्षकर्दमकुङ्कुमैः  ।\nसमालभेत देवेशं श्रीखण्डागुरुचन्दनैः  ॥ ५१.३९ ॥\nनानाविधैश्च ये पुष्पैरर्चां कुर्वन्ति शूलिनः  ।\nनिशि जागरणं कुर्युर्दीपदानं प्रयत्नतः  ॥ ५१.४० ॥\nधूपनैवेद्यकं दद्यात्पठेत्पौराणिकीं कथाम्  ।\nतत्र स्थाने स्थिता भक्त्या जपं कुर्वन्ति ये नराः  ॥ ५१.४१ ॥\nश्रीसूक्तं पौरुषं सूक्तं पावमानं वृषाकपिम्  ।\nवेदोक्तैश्चैव मन्त्रैश्च रौद्रीं वा बहुरूपिणीम्  ॥ ५१.४२ ॥\nब्राह्मणान् पूजयेद्भक्त्या पूजयित्वा प्रणम्य च  ।\nनानाविधैर्महाभोगैः शिवलोके महीयते  ॥ ५१.४३ ॥\nअग्निमित्यादि जाप्यानि ऋग्वेदी जपते तु यः  ।\nरुद्रान् पुरुषसूक्तं च श्लोकाध्यायं च शुक्रियम्  ॥ ५१.४४ ॥\nइषेत्वा दिकमन्त्रौघं ज्योतिर्ब्राह्मणमेव च  ।\nगायत्र्यं वै मधु चैव मण्डलब्राह्मणानि च  ॥ ५१.४५ ॥\nएताञ्जप्यांस्तु यो भक्त्या यजुर्वेदी जपेद्यदि  ।\nदेवव्रतं वामदेव्यं पुरुषर्षभमेव च  ॥ ५१.४६ ॥\nबृहद्रथान्तरं चैव यो जपेद्भक्तितत्परः  ।\nस प्रयाति नरः स्थानं यत्र देवो महेश्वरः  ॥ ५१.४७ ॥\nपादशौचं तथाभ्यङ्गं कुरुते योऽत्र भक्तितः  ।\nगोदाने चैव यत्पुण्यं लभते नात्र संशयः  ॥ ५१.४८ ॥\nब्राह्मणान् भोजयेत्तत्र मधुना पायसेन च  ।\nएकस्मिन् भोजिते विप्रे कोटिर्भवति भोजिता  ॥ ५१.४९ ॥\nसुवर्णं रजतं वस्त्रं दद्याद्भक्त्या द्विजोत्तमे  ।\nतर्पितास्तेन देवाः स्युर्मनुष्याः पितरस्तथा  ॥ ५१.५० ॥\nचन्द्रसूर्यग्रहे भक्त्या स्नानं कुर्वन्ति ये नराः  ।\nदेवार्चनं ये च कुर्युर्जपं होमं विशेषतः  ।\nदद्याद्दानं यथाशक्ति ब्राह्मणे वेदपारगे  ॥ ५१.५१ ॥\nअश्वं रथं गजं यानं तुलापुरुषमेव च  ।\nशकटं यः प्रदद्याद्वा सप्तधान्यप्रपूरितम्  ॥ ५१.५२ ॥\nसयोक्त्रं लाङ्गलं दद्याद्युवानौ तु धुरंधरौ  ।\nगोभूतिलहिरण्यादि पात्रे दातव्यमर्चितम्  ॥ ५१.५३ ॥\nअपात्रे विदुषा किंचिन्न देयं भूतिमिच्छता  ।\nयतोऽसौ सर्वभूतानि दधाति धरणी किल  ॥ ५१.५४ ॥\nततो विप्राय सा देया सर्वसस्यौघमालिनी  ।\nअथान्यच्छृणु राजेन्द्र गोदानस्य तु यत्फलम्  ॥ ५१.५५ ॥\nयावद्वत्सस्य पादौ द्वौ मुखं योन्यां प्रदृश्यते  ।\nतावद्गौः पृथिवी ज्ञेया यावद्गर्भं न मुञ्चति  ॥ ५१.५६ ॥\nयेन केनाप्युपायेन ब्राह्मणे तां समर्पयेत् ।\nपृथ्वी दत्ता भवेत्तेन सशैलवनकानना  ॥ ५१.५७ ॥\nतारयेन्नियतं दत्ता कुलानामेकविंशतिम्  ।\nरौप्यखुरीं कांस्यदोहां सवस्त्रां च पयस्विनीम्  ॥ ५१.५८ ॥\nये प्रयच्छन्ति कृतिनो ग्रस्ते सूर्ये निशाकरे  ।\nतेषां संख्यां न जानामि पुण्यस्याब्दशतैरपि  ॥ ५१.५९ ॥\nसर्वस्यापि हि दानस्य संख्यास्तीह नराधिप  ।\nचन्द्रसूर्योपरागे च दानसंख्या न विद्यते  ॥ ५१.६० ॥\nयत्र गौर्दृश्यते राजन् सर्वतीर्थानि तत्र हि  ।\nतत्र पर्व विजानीयान्नात्र कार्या विचारणा  ॥ ५१.६१ ॥\nपुनः स्मृत्वा तु तत्तीर्थं यः कुर्याद्गमनं नरः  ।\nअथवा म्रियते योऽत्र रुद्रस्यानुचरो भवेत् ॥ ५१.६२ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शूलभेदे दानधर्मप्रशंसावर्णनं नामैकपञ्चाशत्तमोऽध्यायः ॥"
  }
]
[
  {
    "text": "अध्याय १२९"
  },
  {
    "text": "श्रीमार्कण्डेय उवाच -\nततो गच्छेन्महीपाल ब्रह्मतीर्थमनुत्तमम्  ।\nअन्येषां चैव तीर्थानां परात्परतरं महत् ॥ १२९.१ ॥\nतत्र तीर्थे सुरश्रेष्ठो ब्रह्मा लोकपितामहः  ।\nचतुर्णामपि वर्णानां नर्मदातटमाश्रितः  ॥ १२९.२ ॥\nवाचिकं मानसं पापं कर्मजं यत्पुराकृतम्  ।\nतत्क्षालयति देवेशो दर्शनादेव पातकम्  ॥ १२९.३ ॥\nश्रुतिस्मृत्युदितान्येव तत्र स्नात्वा द्विजर्षभाः  ।\nप्रायश्चित्तानि कुर्वन्ति तेषां वासस्त्रिविष्टपे  ॥ १२९.४ ॥\nये पुनः शास्त्रमुत्सृज्य कामलोभप्रपीडिताः  ।\nप्रायश्चित्तं वदिष्यन्ति ते वै निरयगामिनः  ॥ १२९.५ ॥\nस्नात्वादौ पातकी ब्रह्मन्नत्वा तु कीर्तयेदघम्  ।\nतस्य तन्नश्यते क्षिप्रं तमः सूर्योदये यथा  ॥ १२९.६ ॥\nतत्र तीर्थे तु यः स्नात्वा पूजयेत्पितृदेवताः  ।\nअग्निष्टोमस्य यज्ञस्य स लभेत्फलमुत्तमम्  ॥ १२९.७ ॥\nतत्र तीर्थे तु यद्दानं ब्रह्मोद्दिश्य प्रयच्छति  ।\nतदक्षयफलं सर्वमित्येवं शङ्करोऽब्रवीत् ॥ १२९.८ ॥\nगायत्रीसारमात्रोऽपि तत्र यः क्रियते जपः  ।\nऋग्यजुःसामसहितः स भवेन्नात्र संशयः  ॥ १२९.९ ॥\nतत्र तीर्थे तु यो भक्त्या त्यजेद्देहं सुदुस्त्यजम्  ।\nअनिवर्तिका गतिस्तस्य ब्रह्मलोकान्न संशयः  ॥ १२९.१० ॥\nयावदस्थीनि तिष्ठन्ति ब्रह्मतीर्थे च देहिनाम्  ।\nतावद्वर्षसहस्राणि देवलोके महीयते  ॥ १२९.११ ॥\nअवतीर्णस्ततो लोके ब्रह्मज्ञो जायते कुले  ।\nउत्तमः सर्ववर्णानां देवानामिव देवता  ॥ १२९.१२ ॥\nविद्यास्थानानि सर्वाणि वेत्ति वेदाङ्गपारगः  ।\nजायते पूजितो लोके राजभिः स न संशयः  ॥ १२९.१३ ॥\nपुत्रपौत्रसमोपेतः सर्वव्याधिविवर्जितः  ।\nजीवेद्वर्षशतं साग्रं ब्रह्मतीर्थप्रभावतः  ॥ १२९.१४ ॥\nएतत्पुण्यं पापहरं तीर्थं ज्ञानवतां वरम्  ।\nये पश्यन्ति महात्मानो ह्यमृतत्वं प्रयान्ति ते  ॥ १२९.१५ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे ब्रह्मतीर्थमाहात्म्यवर्णनं नामैकोनत्रिंशदधिकशततमोऽध्यायः॥"
  }
]
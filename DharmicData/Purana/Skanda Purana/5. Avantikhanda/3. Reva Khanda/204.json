[
  {
    "text": "अध्यायः २०४\nश्रीमार्कण्डेय उवाच -\nभृगुतीर्थं ततो गच्छेत्तीर्थराजमनुत्तमम्  ।\nपैतामहं महापुण्यं सर्वपातकनाशनम्  ॥ २०४.१ ॥\nब्रह्मणा तत्र तीर्थे तु पुरा वर्षशतत्रयम्  ।\nआराधनं कृतं शम्भोः कस्मिंश्चित्कारणान्तरे  ॥ २०४.२ ॥"
  },
  {
    "text": "युधिष्ठिर उवाच -\nकिमर्थं मुनिशार्दूल ब्रह्मा लोकपितामहः  ।\nआराधयद्देवदेवं महाभक्त्या महेश्वरम्  ॥ २०४.३ ॥\nआराध्यः सर्वभूतानां जगद्भर्ता जगद्गुरुः  ।\nश्रोतव्यं श्रोतुमिच्छामि महदाश्चर्यमुत्तमम्  ॥ २०४.४ ॥\nधर्मपुत्रवचः श्रुत्वा मार्कण्डेयो मुनीश्वरः  ।\nकथयामास तद्वृत्तमितिहासं पुरातनम्  ॥ २०४.५ ॥"
  },
  {
    "text": "मार्कण्डेय उवाच -\nस्वपुत्रिकामभिगन्तुमिच्छन्पूर्वं पितामहः  ।\nशप्तस्तु देवदेवेन कोपाविष्टेन सत्तम  ॥ २०४.६ ॥\nवेदास्तव विनश्यन्ति ज्ञानं च कमलासन  ।\nअपूज्यः सर्वलोकानां भविष्यसि न संशयः  ॥ २०४.७ ॥\nएवं दत्ते ततः शापे ब्रह्मा खेदावृतस्तदा  ।\nरेवाया उत्तरे कूले स्नात्वा वर्षशतत्रयम्  ।\nतोषयामास देवेशं तुष्टः प्रोवाच शङ्करः  ॥ २०४.८ ॥\nपूज्यस्त्वं भविता लोके प्राप्ते पर्वणि पर्वणि  ।\nअहमत्र च वत्स्यामि देवैश्च पितृभिः सह  ॥ २०४.९ ॥"
  },
  {
    "text": "श्रीमार्कण्डेय उवाच -\nतदाप्रभृति तत्तीर्थं ख्यातिं प्राप्तं पितामहात् ।\nसर्वपापहरं पुण्यं सर्वतीर्थेष्वनुत्तमम्  ॥ २०४.१० ॥\nतत्र भाद्रपदे मासि कृष्णपक्षे विशेषतः  ।\nअमावास्यां तु यः स्नात्वा तर्पयेत्पितृदेवताः  ॥ २०४.११ ॥\nपिण्डदानेन चैकेन तिलतोयेन वा नृप  ।\nतृप्यन्ति द्वादशाब्दानि पितरो नात्र संशयः  ॥ २०४.१२ ॥\nकन्यागते तु यस्तत्र नित्यं श्राद्धप्रदो भवेत् ।\nअवाप्य तृप्तिं तत्पूर्वे वल्गन्ति च हसन्ति च  ॥ २०४.१३ ॥\nसर्वेषु पितृतीर्थेषु श्राद्धं कृत्वास्ति यत्फलम्  ।\nतत्फलं समवाप्नोति दर्शे तत्र न संशयः  ॥ २०४.१४ ॥\nपैतामहे नरः स्नात्वा पूजयन्पार्वतीपतिम्  ।\nमुच्यते नात्र सन्देहः पातकैश्चोपपातकैः  ॥ २०४.१५ ॥\nतत्र तीर्थे मृतानां तु नराणां भावितात्मनाम्  ।\nअनिवर्तिका गती राजन्रुद्रलोकादसंशयम्  ॥ २०४.१६ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे पैतामहतीर्थमाहात्म्यवर्णनं नाम चतुरधिकद्विशततमोऽध्यायः ॥"
  }
]
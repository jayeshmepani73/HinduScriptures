[
  {
    "text": "सूत उवाच -\nइति वः कथितं विप्रा रेवामाहात्म्यमुत्तमम्  ।\nयथोपदिष्टं पार्थाय मार्कण्डेयेन वै पुरा  ॥ २३२.१ ॥\nतथा तीर्थकदम्बाश्च तेषु तीर्थविशेषतः  ।\nप्राधान्येन मया ख्याता यथासङ्ख्यं यथाक्रमम्  ॥ २३२.२ ॥\nएतत्पवित्रमतुलं ह्येतत्पापहरं परम्  ।\nनर्मदाचरितं पुण्यं माहात्म्यं मुनिभाषितम्  ॥ २३२.३ ॥\nसप्तकल्पानुगो विप्रो नर्मदायां मुनीश्वराः  ।\nमृकण्डतनयो धीमान्परमार्थविदुत्तमः  ॥ २३२.४ ॥\nसंसेव्य सर्वतीर्थानि नदीः सर्वाश्च वै पुरा  ।\nबहुकल्पस्मरां रेवामालक्ष्य शिवदेहजाम्  ॥ २३२.५ ॥\nमे कलेति च शर्वोक्तां शरणं शर्वजां ययौ  ।\nअजराममरां देवीं दैत्यध्वंसकरीं पराम्  ॥ २३२.६ ॥\nमहाविभवसंयुक्तां भवघ्नीं भवजाह्नवीम्  ।\nतस्यामाबध्य सत्प्रेम जातः सोऽप्यजरामरः  ॥ २३२.७ ॥\nषष्टितीर्थसहस्राणि षष्टिकोट्यश्च सत्तमाः  ।\nव्यवस्थितानि रेवायास्तीरयुग्मे पदे पदे  ॥ २३२.८ ॥\nसारितः परितः सन्ति सतीर्थास्तु सहस्रशः  ।\nन तुलां यान्ति रेवायास्ताश्च मन्ये मुनीश्वराः  ॥ २३२.९ ॥\nएतद्वः कथितं सर्वं यत्पृष्टमखिलं द्विजाः  ।\nयन्महेशमुखाच्छ्रुत्वा वायुराह ऋषीन्प्रति  ॥ २३२.१० ॥\nतद्वन्मृकण्डतनयोऽप्यनुभूयाखिलां नदीम्  ।\nसतीर्थां पदशः प्राह पाण्डुपुत्राय पावनीम्  ॥ २३२.११ ॥\nएतच्च कथितं सर्वं संक्षेपेण द्विजोत्तमाः  ।\nनर्मदाचरितं पुण्यं त्रिषु लोकेषु दुर्लभम्  ॥ २३२.१२ ॥\nकिमन्यैः सरितां तोयैः सेवितैस्तु सहस्रशः  ।\nयदि संसेव्यते तोयं रेवायाः पापनाशनम्  ॥ २३२.१३ ॥\nमेकलाजलसंसेवी मुक्तिमाप्नोति शाश्वतीम्  ॥ २३२.१४ ॥\nयथा यथा भजेन्मर्त्यो यद्यदिच्छति तीर्थगः  ।\nतत्तदाप्नोति नियतं श्रद्धयाश्रद्धयापि च  ॥ २३२.१५ ॥\nइदं ब्रह्मा हरिरिदमिदं साक्षात्परो हरः  ।\nइदं ब्रह्म निराकारं कैवल्यं नर्मदाजलम्  ॥ २३२.१६ ॥\nतावद्गर्जन्ति तीर्थानि नद्यो हृदयफलप्रदाः  ।\nयावन्न स्मर्यते रेवा सेवाहेवा कलौ नरैः  ॥ २३२.१७ ॥\nध्रुवं लोके हितार्थाय शिवेन स्वशरीरतः  ।\nशक्तिः कापि सरिद्रूपा रेवेयमवतारिता  ॥ २३२.१८ ॥\nतावद्गर्जन्ति यज्ञाश्च वनक्षेत्रादयो भृशम्  ।\nयावन्न नर्मदानामकीर्तनं क्रियते कलौ  ॥ २३२.१९ ॥\nगरिमा गाण्यते तावत्तपोदानव्रतादिषु  ।\nनरैर्वा प्राप्यते यावद्भुवि भर्गभवा धुनी  ॥ २३२.२० ॥\nये वसन्त्युत्तरे कूले रुद्रस्यानुचरा हि ते  ।\nवसन्ति याम्यतीरे ये लोकं ते यान्ति वैष्णवम्  ॥ २३२.२१ ॥\nधन्यास्ते देशवर्यास्ते येषु देशेषु नर्मदा  ।\nनरकान्तकरी शश्वत्संश्रिता शर्वनिर्मिता  ॥ २३२.२२ ॥\nकृतपुण्याश्च ते लोकाः शोकाय न भवन्ति ते  ।\nये पिबन्ति जलं पुण्यं पार्वतीपतिसिन्धुजम्  ॥ २३२.२३ ॥\nइदं पवित्रमतुलं रेवायाश्चरितं द्विजाः  ।\nशृणोति यः कीर्तयते मुच्यते सर्वपातकः  ॥ २३२.२४ ॥\nयत्फलं सर्ववेदैश्च सषडङ्गपदक्रमैः  ।\nश्रुतैश्च पठितैस्तस्मात्फलमष्टगुणं भवेत् ॥ २३२.२५ ॥\nसत्रयाजी फलं यच्च लभते द्वादशाब्दिकम्  ।\nश्रुत्वा सकृच्च रेवायाश्चरितं तत्फलं लभेत् ॥ २३२.२६ ॥\nसर्वतीर्थावगाहाच्च यत्फलं सागरादिषु  ।\nसकृच्छ्रुत्वा च माहात्म्यं रेवायास्तत्फलं लभेत् ॥ २३२.२७ ॥\nएतद्धर्म्यमुपाख्यानं सर्वशास्त्रेष्वनुत्तमम्  ।\nदेशे वा मण्डले वापि नगरे ग्राममध्यतः  ॥ २३२.२८ ॥\nगृहे वा तिष्ठते यस्य लिखितं सार्ववार्णिकम्  ।\nस ब्रह्मा स शिवः साक्षात्स च देवो जनार्दनः  ॥ २३२.२९ ॥\nधर्मार्थकाममोक्षाणां मार्गेऽयं देवसेवितः  ।\nगुरूणां च गुरुः शास्त्रं परमं सिद्धिकारणम्  ॥ २३२.३० ॥\nयश्चेदं शृणुयान्नित्यं पुराणं देवभाषितम्  ।\nब्राह्मणो वेदवान्भूयात्क्षत्रियो विजयी भवेत् ॥ २३२.३१ ॥\nधनाढ्यो जायते वैश्यः शूद्रो वै धर्मभाग्भवेत् ॥ २३२.३२ ॥\nसौभाग्यसन्ततिं नारी श्रुत्वैतत्समवाप्नुयात् ।\nश्रियं सौख्यं स्वर्गवासं जन्म चैवोत्तमे कुले  ॥ २३२.३३ ॥\nरसभेदी कृतघ्नश्च स्वामिध्रुङ्मित्रवञ्चकः  ।\nगोघ्नश्च गरदश्चैव कन्याविक्रयकारकः  ॥ २३२.३४ ॥\nब्रह्मघ्नश्च सुरापी च स्तेयी च गुरुतल्पगः  ।\nनर्मदाचरितं शृण्वंस्तामब्दं योऽभिषेवते  ॥ २३२.३५ ॥\nसर्वपापविनिर्मुक्तो जायते नात्र संशयः  ।\nपाकभेदी वृथापाकी देवब्राह्मणनिन्दकः  ॥ २३२.३६ ॥\nपरीवादी गुरोः पित्रोः साधूनां नृपतेस्तथा  ।\nतेऽपि श्रुत्वा च पापेभ्यो मुच्यन्ते नात्र संशयः  ॥ २३२.३७ ॥\nये पुनर्भावितात्मानः शस्त्रं शृण्वन्ति नित्यशः  ।\nपूजयन्ति च तच्छास्त्रं नार्मदं वस्त्रभूषणैः  ॥ २३२.३८ ॥\nपुष्पैः फलैश्चन्दनाद्यैर्भोजनैर्विविधैरपि  ।\nशास्त्रेऽस्मिन्पूजिते देवाः पूजिता गुरवस्तथा  ॥ २३२.३९ ॥\nइह लोके परे चैव नात्र कार्या विचारणा  ।\nतस्मात्सर्वप्रयत्नेन गन्धवस्त्रादिभूषणैः  ॥ २३२.४० ॥\nपूजयेत्परया भक्त्या वाचकं शास्त्रमेव च  ।\nवेदपाठैश्च यत्पुण्यमग्निहोत्रैश्च पालितैः  ॥ २३२.४१ ॥\nतत्फलं समवाप्नोति नर्मदाचरिते शुभे  ।\nकुरुक्षेत्रे च यत्पुण्यं प्रभासे पुष्करे तथा  ॥ २३२.४२ ॥\nरुद्रावर्ते गयायां च वाराणस्यां विशेषतः  ।\nगङ्गाद्वारे प्रयागे च गङ्गासागरसङ्गमे  ॥ २३२.४३ ॥\nएवमादिषु तीर्थेषु यत्पुण्यं जायते नृणाम्  ।\nनर्मदाचरितं श्रुत्वा तत्पुण्यं सकलं लभेत् ॥ २३२.४४ ॥\nआदिमध्यावसानेषु नर्मदाचरितं शुभम्  ।\nयः शृणोति नरो भक्त्या शृणुध्वं तत्फलं महत् ॥ २३२.४५ ॥\nसमाप्य शिवसंस्थानं देवकन्यासमावृतः  ।\nरुद्रस्यानुचरो भूत्वा शिवेन सह मोदते  ॥ २३२.४६ ॥\nधर्माख्यानमिदं पुण्यं सर्वाख्यानेष्वनुत्तमम्  ।\nगृहेऽपि पठ्यते यस्य चतुर्वर्णस्य सत्तमाः  ॥ २३२.४७ ॥\nधन्यं तस्य गृहं मन्ये गृहस्थं चापि तत्कुलम्  ।\nपुस्तकं पूजयेद्यस्तु नर्मदाचरितस्य तु  ॥ २३२.४८ ॥\nनर्मदा पूजिता तेन भगवांश्च महेश्वरः  ।\nवाचके पूजिते तद्वद्देवाश्च ऋषयोऽर्चिताः  ॥ २३२.४९ ॥\nलेखयित्वा च सकलं रेवाचरितमुत्तमम्  ।\nभूषणं सर्वशास्त्राणां यो ददाति द्विजन्मने  ॥ २३२.५० ॥\nनर्मदासर्वतीर्थेषु स्नानदानेन यत्फलम्  ।\nतत्फलं समवाप्नोति स नरो नात्र संशयः  ॥ २३२.५१ ॥\nएतत्पुराणं रुद्रोक्तं महापुण्यफलप्रदम्  ।\nस्वर्गदं पुत्रदं धन्यं यशस्यं कीर्त्तिवर्धनम्  ॥ २३२.५२ ॥\nधर्म्यमायुष्यमतुलं दुःखदुःस्वप्ननाशनम्  ।\nपठतां शृण्वतां चापि सर्वकामार्थसिद्धिदम्  ॥ २३२.५३ ॥\nयत्प्रदत्तमिदं पुण्यं पुराणं वाच्यते द्विजैः  ।\nशिवलोके स्थितिस्तस्य पुराणाक्षरवत्सरी  ॥ २३२.५४ ॥\nइति निगदितमेतन्नर्मदायाश्चरित्रं पवनगदितमग्र्यं शर्ववक्त्रादवाप्य  ।\nत्रिभुवनजनवन्द्यं त्वेतदादौ मुनीनां कुलपतिपुरतस्तत्सूतमुख्येन साधु  ॥ २३२.५५ ॥"
  },
  {
    "text": "॥ इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे रेवाखण्डसमाप्तिरेवाखण्डपुस्तकदानादिमाहात्म्यवर्णनं नाम द्वात्रिंशदधिकद्विशततमोऽध्यायः ॥"
  }
]
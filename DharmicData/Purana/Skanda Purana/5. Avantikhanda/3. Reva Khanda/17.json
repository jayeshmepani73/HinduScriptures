[
  {
    "text": "अध्याय १७"
  },
  {
    "text": "श्रीमार्कण्डेय उवाच -\nएवं संस्तूयमानस्तु ब्रह्माद्यैर्मुनिपुंगवैः  ।\nब्रह्मलोकगतैस्तत्र संजहार जगत्प्रभुः  ॥ १७.१ ॥\nस तद्भीमं महारौद्रं दक्षिणं वक्त्रमव्ययम्  ।\nमहादंष्ट्रोत्कटारावं पातालतलसंनिभम्  ॥ १७.२ ॥\nविद्युज्ज्वलनपिङ्गाक्षं भैरवं लोमहर्षणम्  ।\nमहाजिह्वं महादंष्ट्रं महासर्पशिरोधरम्  ॥ १७.३ ॥\nमहासुरशिरोमालं महाप्रलयकारणम्  ।\nग्रसत्समुद्रनिहितवातवारिमयं हविः  ॥ १७.४ ॥\nवडवामुखसङ्काशं महादेवस्य तन्मुखम्  ।\nजिह्वाग्रेण जगत्सर्वं लेलिहानमपश्यत  ॥ १७.५ ॥\nयोजनानां सहस्राणि सहस्राणां शतानि च  ।\nदिशो दश महाघोरा मांसमेदोवसोत्कटाः  ॥ १७.६ ॥\nतस्य दंष्ट्रा व्यवर्धत शतशोऽथ सहस्रशः  ।\nसासुरान्सुरगन्धर्वान् सयक्षोरगराक्षसान्  ॥ १७.७ ॥\nतस्य दंष्ट्राग्रसंलग्नान्स ददर्श पितामहः  ।\nदन्तयन्त्रान्तसंविष्टं विचूर्णितशिरोधरम्  ॥ १७.८ ॥\nजगत्पश्यामि राजेन्द्र विशन्तं व्यादिते मुखे  ।\nनानातरङ्गभङ्गाङ्गा महाफेनौघसंकुलाः  ।\nयथा नद्यो लयं यान्ति समुद्रं प्राप्य सस्वनाः  ॥ १७.९ ॥\nतथा ततं विश्वमिदं समस्तमनेकजीवार्णवदुर्विगाह्यम्  ।\nविवेश रुद्रस्य मुखं विशालं ज्वलत्तदुग्रं घननादघोरम्  ॥ १७.१० ॥\nज्वालास्ततस्तस्य मुखात्सुघोराः सविस्फुलिङ्गा बहुलाः सधूमाः  ।\nअनेकरूपा ज्वलनप्रकाशाः प्रदीपयन्तीव दिशोऽखिलाश्च  ॥ १७.११ ॥\nततो रविज्वालसहस्रमालि बभूव वक्त्रं चलजिह्वदंष्ट्रम्  ।\nमहेश्वरस्याद्भुतरूपिणस्तदा स द्वादशात्मा प्रबभूव एकः  ॥ १७.१२ ॥\nततस्ते द्वादशादित्या रुद्रवक्त्राद्विनिर्गताः  ।\nआश्रित्य दक्षिणामाशां निर्दहन्तो वसुंधराम्  ॥ १७.१३ ॥\nभौमं यज्जीवनं किंचिन्नानावृक्षतृणालयम्  ।\nशुष्कं पूर्वमनावृष्ट्या सकलाकुलभूतलम्  ॥ १७.१४ ॥\nतद्दीप्यमानं सहसा सूर्यैस्तै रुद्रसम्भवैः  ।\nधूमाकुलमभूत्सर्वं प्रणष्टग्रहतारकम्  ॥ १७.१५ ॥\nजज्वाल सहसा दीप्तं भूमण्डलमशेषतः  ।\nज्वालामालाकुलं सर्वमभूदेतच्चराचरम्  ॥ १७.१६ ॥\nसप्तद्वीपसमुद्रेषु सरित्सु च सरस्सु च अग्निरत्ति जगत्सर्वमाज्याहुतिमिवाध्वरे  ॥ १७.१७ ॥\nविशालतेजसा दीप्ता महाज्वालासमाकुलाः  ।\nददहुर्वै जगत्सर्वमादित्या रुद्रसम्भवाः  ॥ १७.१८ ॥\nआदित्यानां रश्मयश्च संस्पृष्टा वै परस्परम्  ।\nएवं ददाह भगवांस्त्रैलोक्यं सचराचरम्  ॥ १७.१९ ॥\nसप्तद्वीपप्रमाणस्तु सोऽग्निर्भूत्वा महेश्वरः  ।\nसप्तद्वीपसमुद्रान्तां निर्ददाह वसुंधराम्  ॥ १७.२० ॥\nसुमेरुमन्दरान्तां च निर्दहुर्वसुधां तदा  ।\nभित्त्वा तु सप्तपातालं नागलोकं ततोऽदहत् ॥ १७.२१ ॥\nभूम्यधः सप्तपातालान्निर्दहंस्तारकैः सह  ।\nचचाराग्निः समन्तात्तु निर्दहन्वै युधिष्ठिर  ॥ १७.२२ ॥\nधम्यमान इवाङ्गारैर्लोहरात्रिरिव ज्वलन्  ।\nतथा तत्प्राज्वलत्सर्वं संवर्ताग्निप्रदीपितम्  ॥ १७.२३ ॥\nनिर्वृक्षा निस्तृणा भूमिर्निर्निर्झरसरः सरित् ।\nविशीर्णशैलशृङ्गौघा कूर्मपृष्ठोपमाभवत् ॥ १७.२४ ॥\nज्वालामालाकुलं कृत्वा जगत्सर्वं चिदामकम्  ।\nमहारूपधरो रुद्रो व्यतिष्ठत महेश्वरः  ॥ १७.२५ ॥\nसमातृगणभूयिष्ठा सयक्षोरगराक्षसा  ।\nततो देवी महादेवं विवेश हरिलोचना  ॥ १७.२६ ॥\nनिर्वाणं परमापन्ना शान्तेव शिखिनः शिखा  ।\nजगत्सर्वं हि निर्दग्धं त्रिभिर्लोकैः सहानघ  ॥ १७.२७ ॥\nरुद्रप्रसादान्मुक्त्वा मां नर्मदां चाप्ययोनिजाम्  ।\nयुगानामयुतं देवो मया चाद्य बुभक्षणात् ॥ १७.२८ ॥\nपुरा ह्याराधितः शूली तेनाहमजरामरः  ।\nअघमर्षणघोरं च वामदेवं च त्र्यम्बकम्  ॥ १७.२९ ॥\nऋषभं त्रिसुपर्णं च दुर्गां सावित्रमेव च  ।\nबृहदारण्यकं चैव बृहत्साम तथोत्तरम्  ॥ १७.३० ॥\nरौद्रीं परमगायत्रीं शिवोपनिषदं तथा  ।\nयथा प्रतिरथं सूक्तं जप्त्वा मृत्युंजयं तथा  ॥ १७.३१ ॥\nसरित्सागरपर्यन्ता वसुधा भस्मसात्कृता  ।\nवर्जयित्वा महाभागां नर्मदाममृतोपमाम्  ॥ १७.३२ ॥\nमहेन्द्रो मलयः सह्यो हेमकूटोऽथ माल्यवान्  ।\nविन्ध्यश्च पारियात्रश्च सप्तैते कुलपर्वताः  ॥ १७.३३ ॥\nद्वादशादित्यनिर्दग्धाः शैलाः शीर्णशिलाः पृथक् ।\nभस्मीभूतास्तु दृश्यन्ते न नष्टा नर्मदा तदा  ॥ १७.३४ ॥\nहिमवान्हेमकूटश्च निषधो गन्धमादनः  ।\nमाल्यवांश्च गिरिश्रेष्ठो नीलः श्वेतोऽथ शृङ्गवान्  ॥ १७.३५ ॥\nएते पर्वतरा जानो देवगन्धर्वसेविताः  ।\nयुगान्ताग्निविनिर्दग्धाः सर्वे शीर्णमहाशिलाः  ॥ १७.३६ ॥\nएवं मया पुरा दृष्टो युगान्ते सर्वसंक्षयः  ।\nवर्जयित्वा महापुण्यां नर्मदां नृपसत्तम  ॥ १७.३७ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे श्रीनर्मदामाहात्म्ये द्वादशादित्यरूपेण जगत्संहरणवर्णनं नाम सप्तदशोऽध्यायः ॥"
  }
]
[
  {
    "text": "अध्याय २३१\nश्रीसूत उवाच -\nतथैव तीर्थस्तबकान् वक्ष्येऽहमृषिसत्तमाः  ।\nयैस्तु तीर्थावलीगुम्फः पूर्वोक्तैरेकतः कृतः  ॥ २३१.१ ॥\nविभक्तो भक्तलोकानामानन्दप्रथनः शुभः  ।\nमृकण्डतनयः पूर्वं प्राह पार्थाय पृच्छते  ॥ २३१.२ ॥\nयथा तथाहं वक्ष्यामि तीर्थानां स्तबकानिह  ।\nशिवाम्बुपानजा पुण्या रेवा कल्पलता किल  ॥ २३१.३ ॥\nतीरद्वयोद्भूततीर्थप्रसूनैः पुष्पिता शुभा  ।\nयत्पुण्यगन्धलक्ष्म्या वै त्रैलोक्यं सुरभीकृतम्  ॥ २३१.४ ॥\nतत्पुष्पमकरन्दस्य रसास्वादविदुत्तमः  ।\nभ्रमरः खलु मार्कण्डो मुनिर्मतिमतां वरः  ॥ २३१.५ ॥\nतत्पुष्पमालां हृदये तीर्थस्तबकचित्रिताम्  ।\nदधाति सततं पुण्यां मुनिर्भृगुकुलोद्वहः  ।\nतस्याः स्तबकसंस्थानं वक्ष्येऽहमृषिसत्तमाः  ॥ २३१.६ ॥\nओङ्कारतीर्थमारभ्य यावत्पश्चिमसागरम्  ।\nसंगमाः पञ्चत्रिंशद्वै नदीनां पापनाशनाः  ॥ २३१.७ ॥\nदशैकमुत्तरे तीरे सत्रिविंशति दक्षिणे  ।\nपञ्चत्रिंशत्तमः श्रेष्ठो रेवासागरसङ्गमः  ॥ २३१.८ ॥\nसङ्गमः सहितान्येवं रेवातीरद्वयेऽपि च  ।\nचतुःशतानि तीर्थानि प्रसिद्धानि द्विजोत्तमाः  ॥ २३१.९ ॥\nत्रिशतं शिवतीर्थानि त्रयीस्त्रिंशत्समन्वितम्  ।\nतत्रापि व्यक्तितो वक्ष्ये शृणुध्वं तानि सत्तमाः  ॥ २३१.१० ॥\nमार्कण्डेश्वरतीर्थानि दश तेषु मुनीश्वराः  ।\nदशादित्यभवान्यत्र नवैव कपिलेश्वराः  ॥ २३१.११ ॥\nसोमसंस्थापितान्यष्टौ तावन्तो नर्मदेश्वराः  ।\nकोटितीर्थान्यथाष्टौ च सप्त सिद्धेश्वरास्तथा  ॥ २३१.१२ ॥\nनागेश्वराश्च सप्तैव रेवातीरद्वयेऽपि तु  ।\nसप्तैव वह्निविहितान्यथाप्यावर्तसप्तकम्  ॥ २३१.१३ ॥\nकेदारेश्वरतीर्थानि पञ्च पञ्चेन्द्रजानि च  ।\nवरुणेशाश्च पञ्चैव पञ्चैव धनदेश्वराः  ॥ २३१.१४ ॥\nदेवतीर्थानि पञ्चैव चत्वारो वै यमेश्वराः  ।\nवैद्यनाथाश्च चत्वारश्चत्वारो वानरेश्वराः  ॥ २३१.१५ ॥\nअङ्गारेश्वरतीर्थानि तावन्त्येव मुनीश्वराः  ।\nसारस्वतानि चत्वारि चत्वारो दारुकेश्वराः  ॥ २३१.१६ ॥\nगौतमेश्वरतीर्थानि त्रीणि रामेश्वरास्त्रयः  ।\nकपालेश्वरतीर्थानि त्रीणि हंसकृतानि च  ॥ २३१.१७ ॥\nत्रीण्येव मोक्षतीर्थानि त्रयो वै विमलेश्वराः  ।\nसहस्रयज्ञतीर्थानि त्रीण्येव मुनिरब्रवीत् ॥ २३१.१८ ॥\nभीमेश्वरास्त्रयः ख्याताः स्वर्णतीर्थानि त्रीणि च  ।\nधौतपापद्वयं प्रोक्तं करञ्जेशद्वयं तथा  ॥ २३१.१९ ॥\nऋणमोचनतीर्थे द्वे तथा स्कन्देश्वरद्वयम्  ।\nदशाश्वमेधतीर्थे द्वे नन्दीतीर्थद्वयं द्विजाः  ॥ २३१.२० ॥\nमन्मथेशद्वयं चैव भृगुतीर्थद्वयं तथा  ।\nपराशरेश्वरौ द्वौ च अयोनीसंभवद्वयम्  ॥ २३१.२१ ॥\nव्यासेश्वरद्वयं प्रोक्तं पितृतीर्थद्वयं तथा  ।\nनन्दिकेश्वरतीर्थे द्वे द्वौ च गोपेश्वरौ स्मृतौ  ॥ २३१.२२ ॥\nमारुतेशद्वयं तद्वद्द्वौ च ज्वालेश्वरौ स्मृतौ  ।\nशुक्लतीर्थद्वयं पुण्यमप्सरेशद्वयं तथा  ॥ २३१.२३ ॥\nपिप्पलेश्वरतीर्थे द्वे माण्डव्येश्वरसंज्ञिते  ।\nद्वीपेश्वरद्वयं चैव प्राह तद्वद्भृगूद्वहः  ।\nउत्तरेश्वरतीर्थे द्वे अशोकेशद्वयी तथा  ॥ २३१.२४ ॥\nद्वे योधनपुरे चैव रोहिणीतीर्थकद्वयम्  ।\nलुङ्केश्वरद्वयं ख्यातमाख्यानं मुनिना तथा  ॥ २३१.२५ ॥\nसैकोनविंशतिशतं तीर्थान्येकैकशो द्विजाः  ।\nस्तबकेषु कृतं तीर्थं द्विशतं सचतुर्दशम्  ॥ २३१.२६ ॥\nशैवान्येतानि तीर्थानि वैष्णवानि च सत्तमाः  ।\nशृणुध्वं प्रोच्यमानानि ब्राह्मशाक्तानि च क्रमात् ॥ २३१.२७ ॥\nअष्टविंशतितीर्थानि वैष्णवान्यब्रवीन्मुनिः  ।\nतेषु वाराहतीर्थानि षडेव मुनिसत्तमाः  ॥ २३१.२८ ॥\nचत्वारि चक्रतीर्थानि शेषाण्यष्टादशैव हि  ।\nविष्णुनाधिष्ठितान्येव प्राह पूर्वं मृकण्डजः  ॥ २३१.२९ ॥\nतथैव ब्रह्मणा सिद्ध्यै सप्ततीर्थान्यवीवदत् ।\nत्रिषु च ब्रह्मणः पूजा ब्रह्मेशाश्चतुरोऽपरे  ।\nअष्टाविंशन्मया ख्याता यथासङ्ख्यं यथाक्रमम्  ॥ २३१.३० ॥\nएतत्पवित्रमतुलं ह्येतत्पापहरं परम्  ।\nनर्मदाचरितं पुण्यं माहात्म्यं मुनिभाषितम्  ॥ २३१.३१ ॥"
  },
  {
    "text": "सूत उवाच -\nएवमुद्देशतः प्रोक्तो रेवातीर्थक्रमो मया  ।\nयथा पार्थाय संक्षेपान्मार्कण्डो मुनिरब्रवीत् ॥ २३१.३२ ॥\nअवान्तराणि तीर्थानि तेषु गुप्तान्यनेकशः  ।\nयत्र यावत्प्रमाणानि तान्याकर्णयतानघाः  ॥ २३१.३३ ॥\nओङ्कारतीर्थपरितः पर्वतादमरकण्टात् ।\nक्रोशद्वये सर्वदिक्षु सार्धकोटीत्रयी मता  ॥ २३१.३४ ॥\nतीर्थानां संख्यया गुप्तप्रकटानां द्विजोत्तमाः  ।\nकोटिरेका तु तीर्थानां कपिलासङ्गमे पृथक् ॥ २३१.३५ ॥\nअशोकवनिकायाश्च तीर्थं लक्षं प्रतिष्ठितम्  ।\nशतमं गारगर्तायाः सङ्गमे मुनिसत्तमाः  ॥ २३१.३६ ॥\nतीर्थानामयुतं तद्वत्कुब्जायाः सङ्गमे स्थितम्  ।\nशतं हिरण्यगर्भायाः सङ्गमे समवस्थितम्  ॥ २३१.३७ ॥\nतीर्थानामष्टषष्टिश्च विशोकासङ्गमे स्थिता  ।\nतथा सहस्रं तीर्थानां संस्थितं वागुसङ्गमे  ॥ २३१.३८ ॥\nशतं सरस्वतीसङ्गे शुक्लतीर्थे शतद्वयम्  ।\nसहस्रं विष्णुतीर्थेषु महिष्मत्यामथायुतम्  ॥ २३१.३९ ॥\nशूलभेदे च तीर्थानां साग्रं लक्षं स्थितं द्विजाः  ।\nदेवग्रामे सहस्रं च तीर्थानां मुनिरब्रवीत् ॥ २३१.४० ॥\nलुङ्केश्वरे च तीर्थानां साग्रा सप्तशती स्थिता  ।\nतीर्थान्यष्टोत्तरशतं मणिनद्याश्च सङ्गमे  ।\nवैद्यनाथे च तीर्थानां शतमष्टाधिकं विदुः  ॥ २३१.४१ ॥\nएवं तावत्प्रमाणानि तीर्थे कुम्भेश्वरे द्विजाः  ।\nसाग्रं लक्षं च तीर्थानां स्थितं रेवोरसङ्गमे  ॥ २३१.४२ ॥\nततश्चाप्यधिकानि स्युरिति मार्कण्डभाषितम्  ।\nअष्टाशीतिसहस्राणि व्यासद्वीपाश्रितानि च  ॥ २३१.४३ ॥\nसङ्गमे च करञ्जायाः स्थितमष्टोत्तरायुतम्  ।\nएरण्डीसङ्गमे तद्वत्तीर्थान्यष्टाधिकं शतम्  ॥ २३१.४४ ॥\nधूतपापे च तीर्थानां षष्टिरष्टाधिका स्थिता  ।\nस्कन्दतीर्थे शतं पुण्यं तीर्थानां मुनिरुक्तवान्  ॥ २३१.४५ ॥\nकोहनेश च तीर्थानां षष्टिरष्टाधिका स्थिता  ।\nसार्धकोटी च तीर्थानां स्थिता वै कोरिलापुरे  ॥ २३१.४६ ॥\nरामकेशवतीर्थे च सहस्रं साग्रमुक्तवान्  ।\nअस्माहके सहस्रं च तीर्थानि निवसन्ति हि  ॥ २३१.४७ ॥\nलक्षाष्टकं सहस्रे द्वे शुक्लतीर्थे द्विजोत्तमाः  ।\nतीर्थानि कथयामास पुरा पार्थाय भार्गवः  ॥ २३१.४८ ॥\nशतमष्टाधिकं प्राह प्रत्येकं सङ्गमेषु च  ।\nनदीनामवशिष्टानां कावेरीसङ्गमं विना  ॥ २३१.४९ ॥\nकावेर्याः सङ्गमे विप्राः स्थिता पञ्चशती तथा  ।\nतीर्थानां पर्वसु तथा विशेषो मुनिनोदितः  ॥ २३१.५० ॥\nमोक्षतीर्थं हि सत्प्राहुः पुराणपुरुषाश्रितम्  ।\nभृगोः क्षेत्रे च तीर्थानां कोटिरेका समाश्रिता  ॥ २३१.५१ ॥\nसाधिकानामृषिश्रेष्ठा वक्तुं शक्तो हि को भवेत् ।\nसर्वामराश्रयं प्रोक्तं सर्वतीर्थाश्रयं तथा  ॥ २३१.५२ ॥\nत्रिषु लोकेषु विख्यातं पूजितं सिद्धिसाधनम्  ।\nभारभूत्यां च तीर्थानां स्थितमष्टोत्तरं शतम्  ॥ २३१.५३ ॥\nअक्रूरेश्वरतीर्थे च सार्धं तीर्थशतं स्थितम्  ।\nविमलेश्वरतीर्थे तु रेवासागरसङ्गमे  ।\nदशायुतानि तीर्थानां साधिकान्यब्रवीन्मुनिः  ॥ २३१.५४ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे तीर्थसंख्यापरिगणनवर्णनं नामैकत्रिंशदधिकद्विशततमोऽध्यायः ॥"
  }
]
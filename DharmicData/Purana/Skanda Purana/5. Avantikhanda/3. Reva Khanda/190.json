[
  {
    "text": "अध्याय १९०\nश्रीमार्कण्डेय उवाच -\nततो गच्छेन्महीपाल सोमतीर्थमनुत्तमम्  ।\nचन्द्रहासेति विख्यातं सर्वदैवतपूजितम्  ॥ १९०.१ ॥\nयत्र सिद्धिं परां प्राप्तः सोमो राजा सुरोत्तमः  ॥ १९०.२ ॥"
  },
  {
    "text": "युधिष्ठिर उवाच -\nकथं सिद्धिमनुप्राप्तः सोमो राजा जगत्पतिः  ।\nतत्सर्वं श्रोतुमिच्छामि कथयस्व ममानघ  ॥ १९०.३ ॥"
  },
  {
    "text": "मार्कण्डेय उवाच -\nपुरा शप्तो मुनीन्द्रेण दक्षेण किल भारत  ।\nअसेवनाद्धि दाराणां क्षयरोगी भविष्यसि  ॥ १९०.४ ॥\nउद्वाहितानां पत्नीनां ये न कुर्वन्ति सेवनम्  ।\nया निष्ठा जायते तेषां तां शृणुष्व नरोत्तम  ॥ १९०.५ ॥\nऋतुकाले तु नारीणां सेवनाज्जायते सुतः  ।\nसुतात्स्वर्गश्च मोक्षश्च हीत्येवं श्रुतिनोदना  ॥ १९०.६ ॥\nतत्कालोचितधर्मेण ये न सेवन्ति तां नराः  ।\nतेषां ब्रह्मघ्नजं पापं जायते नात्र संशयः  ॥ १९०.७ ॥\nतेन पापेन घोरेण वेष्टतो रौरवे पतेत् ।\nतस्य तद्रुधिरं पापाः पिबन्ते कालमीप्सितम्  ॥ १९०.८ ॥\nततोऽवतीर्णकालेन यां यां योनिं प्रयास्यति  ।\nतस्यां तस्यां स दुष्टात्मा दुर्भगो जायते सदा  ॥ १९०.९ ॥\nनारीणां तु सदा कामो ह्यधिकः परिवर्तते  ।\nविशेषेण ऋतोः काले भिद्यते कामसायकैः  ॥ १९०.१० ॥\nपरिभूता हि सा भर्त्रा ध्यायतेऽन्यं पतिं ततः  ।\nतस्याः पुत्रः समुत्पन्नो ह्यटते कुलमुत्तमम्  ॥ १९०.११ ॥\nस्वर्गस्थास्तेन पितरः पूर्वं जाता महीपते  ।\nपतन्ति जातमात्रेण कुलटस्तेन चोच्यते  ॥ १९०.१२ ॥\nतेन कर्मविपाकेन क्षयरोगी शशी ह्यभूत् ।\nत्यक्त्वा लोकं सुरेन्द्राणां मर्त्यलोकमुपागतः  ॥ १९०.१३ ॥\nतत्र तीर्थान्यनेकानि पुण्यान्यायतनानि च  ।\nभ्रमित्वा नर्मदां प्राप्तः सर्वपापप्रणाशिनीम्  ॥ १९०.१४ ॥\nउपवासस्तु दानानि व्रतानि नियमाश्च ये  ।\nचचार द्वादशाब्दानि ततो मुक्तः स किल्बिषैः  ॥ १९०.१५ ॥\nस्थापयित्वा महादेवं सर्वपातकनाशनम्  ।\nजगाम प्रभया पूर्णः सोमलोकमनुत्तमम्  ॥ १९०.१६ ॥\nयेनैव स्थापितो देवः पूज्यते वर्षसंख्यया  ।\nतावद्युगसहस्राणि तस्य लोकं समश्नुते  ॥ १९०.१७ ॥\nतेन देवान् विधानोक्तान् स्थापयन्ति नरा भुवि  ।\nअक्षयं चाव्ययं यस्मात्फलं भवति नान्यथा  ॥ १९०.१८ ॥\nसोमतीर्थे तु यः स्नात्वा पूजयेद्देवमीश्वरम्  ।\nजायते स नरो भूत्वा सोमवित्प्रियदर्शनः  ॥ १९०.१९ ॥\nचन्द्रप्रभासे यो गत्वा स्नानं विधिवदाचरेत् ।\nव्याधिना नाभिभूतः स्यात्क्षयरोगेण वा युतः  ॥ १९०.२० ॥\nचन्द्रहास्ये नरः स्नात्वा द्वादश्यां तु नरेश्वर  ।\nचतुर्दश्यामुपोष्यैव क्षीरस्य जुहुयाच्चरुम्  ॥ १९०.२१ ॥\nमन्त्रैः पञ्चभिरीशानं पुरुषस्त्र्यम्बकं यजेत् ।\nहविःशेषं स्वयं प्राश्य चन्द्रहास्येशमीक्षयेत् ॥ १९०.२२ ॥\nअनेन विधिना राजंस्तुष्टो देवो महेश्वरः  ।\nविधिना तीर्थयोगेन क्षयरोगाद्विमुच्यते  ॥ १९०.२३ ॥\nसप्तभिः सोमवारैर्यः स्नानं तत्र समाचरेत् ।\nस वै कर्णकृताद्रोगान्मुच्यते पूजयञ्छिवम्  ॥ १९०.२४ ॥\nअक्षिरोगस्तथा राजंश्चन्द्रहास्ये विनश्यति  ।\nचन्द्रहास्ये तु यो गत्वा ग्रहणे चन्द्रसूर्ययोः  ।\nस्नानं समाचरेद्भक्त्या मुच्यते सर्वपातकैः  ॥ १९०.२५ ॥\nतत्र स्नानं च दानं च चन्द्रहास्ये शुभशुभम्  ।\nकृतं नृपवरश्रेष्ठ सर्वं भवति चाक्षयम्  ॥ १९०.२६ ॥\nते धन्यास्ते महात्मानस्तेषां जन्म सुजीवितम्  ।\nचन्द्रहास्ये तु ये स्नात्वा पश्यन्ति ग्रहणं नराः  ॥ १९०.२७ ॥\nवाचिकं मानसं पापं कर्मजं यत्पुरा कृतम्  ।\nस्नानमात्रात्तु राजेन्द्र तत्र तीर्थे प्रणश्यति  ॥ १९०.२८ ॥\nबहवस्तन्न जानन्ति महामोहसमन्विताः  ।\nदेहस्थ इव सर्वेषां परमात्मेव संस्थितम्  ॥ १९०.२९ ॥\nपश्चिमे सागरे गत्वा सोमतीर्थे तु यत्फलम्  ।\nतत्समग्रमवाप्नोति चन्द्रहास्ये न संशयः  ॥ १९०.३० ॥\nसंक्रान्तौ च व्यतीपाते विषुवे चायने तथा  ।\nचन्द्रहास्ये नरः स्नात्वा सर्वपापैः प्रमुच्यते  ॥ १९०.३१ ॥\nते मूढास्ते दुराचारास्तेषां जन्म निरर्थकम्  ।\nचन्द्रहास्यं न जानन्ति नर्मदायां व्यवस्थितम्  ॥ १९०.३२ ॥\nचन्द्रहास्ये तु यः कश्चित्संन्यासं कुरुते नृप  ।\nअनिवर्तिका गतिस्तस्य सोमलोकात्कदाचन  ॥ १९०.३३ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे चन्द्रहास्यतीर्थमहात्म्यवर्णनं नाम नवत्युत्तरशततमोऽध्यायः ॥"
  }
]
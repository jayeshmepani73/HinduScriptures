[
  {
    "text": "अध्याय १६७"
  },
  {
    "text": "युधिष्ठिर उवाच -\nनर्मदादक्षिणे कूले त्वच्चिह्नेनोपलक्षितम्  ।\nतीर्थमेतन्ममाख्याहि सम्भवं च महामुने  ॥ १६७.१ ॥"
  },
  {
    "text": "मार्कण्डेय उवाच -\nपुरा कृतयुगस्यादौ दक्षिणे गिरिमुत्तमम्  ।\nविन्ध्यं सर्वगुणोपेतं नियतो नियताशनः  ॥ १६७.२ ॥\nऋषिसङ्घैः कृतातिथ्यो दण्डके न्यवसं चिरम्  ।\nउषित्वा सुचिरं कालं वर्षाणामयुतं सुखी  ॥ १६७.३ ॥\nतानृषीन् समनुज्ञाप्य शिष्यैरनुगतस्ततः  ।\nनिवृत्तः सुमहाभाग नर्मदाकूलमागतः  ॥ १६७.४ ॥\nपुण्यं च रमणीयं च सर्वपापविनाशनम्  ।\nकृत्वाहमास्पदं तत्र द्विजसंघसमायुतः  ॥ १६७.५ ॥\nब्रह्मचारिभिराकीर्णं गार्हस्थ्ये सुप्रतिष्ठितैः  ।\nवानप्रस्थैश्च यतिभिर्यताहारैर्यतात्मभिः  ॥ १६७.६ ॥\nतपस्विभिर्महाभागैः कामक्रोधविवर्जितैः  ।\nतत्राहं वर्षमयुतं तपः कृत्वा सुदारुणम्  ॥ १६७.७ ॥\nआराधयं वासुदेवं प्रभुं कर्तारमीश्वरम्  ।\nजपंस्तपोभिर्नियमैर्नर्मदाकूलमाश्रितः  ॥ १६७.८ ॥\nततस्तौ वरदौ देवौ समायातौ युधिष्ठिर  ।\nप्रत्यक्षौ भास्करौ राजन्नुमाश्रीभ्यां विभूषितौ  ॥ १६७.९ ॥\nप्रणम्याहं ततो देवौ भक्तियुक्तो वचोऽब्रुवम्  ।\nभवन्तौ प्रार्थयामि स्म वरार्हौ वरदौ शिवौ  ॥ १६७.१० ॥\nधर्मस्थितिं महाभागौ भक्तिं वानुत्तमां युवाम्  ।\nअजरो व्याधिरहितः पञ्चविंशतिवर्षवत् ।\nअस्मिन्स्थाने सदा स्थेयं सह देवैरसंशयम्  ॥ १६७.११ ॥\nएवमुक्तौ मया पार्थ तौ देवौ कृष्णशङ्करौ  ।\nमामूचतुः प्रहृष्टौ तौ निवासार्थं युधिष्ठिर  ॥ १६७.१२ ॥\nदेवावूचतुः  ।\nअस्मिन्स्थाने स्थितौ विद्धि सह देवैः सवासवैः  ।\nएवमुक्त्वा ततो देवौ तत्रैवान्तरधीयताम्  ॥ १६७.१३ ॥\nअहं च स्थापयित्वा तौ शङ्करं कृष्णमव्ययम्  ।\nकृतकृत्यस्ततो जातः सम्पूज्य सुसमाहितः  ॥ १६७.१४ ॥\nतस्मिंस्तीर्थे नरः स्नात्वा पूजयेत्परमेश्वरम्  ।\nमार्कण्डेश्वरनाम्ना वै विष्णुं त्रिभुवनेश्वरम्  ॥ १६७.१५ ॥\nस गच्छेत्परमं स्थानं वैष्णवं शैवमेव च  ।\nघृतेन पयसा वाथ दध्ना च मधुना तथा  ॥ १६७.१६ ॥\nनार्मदेनोदकेनाथ गन्धधूपैः सुशोभनैः  ।\nपुष्पोपहारैश्च तथा नैवेद्यैर्नियतात्मवान्  ॥ १६७.१७ ॥\nएवं विष्णोः प्रकुर्वीत जागरं भक्तितत्परः  ।\nस्नानादीनि तथा राजन्प्रयतः शुचिमानसः  ॥ १६७.१८ ॥\nज्येष्ठे मासि सिते पक्षे चतुर्दश्यामुपोषितः  ।\nद्वादश्यां कारयेद्देवपूजनं वैष्णवो नरः  ॥ १६७.१९ ॥\nएवं कृत्वा चतुर्दश्यामेकादश्यां नरोत्तम  ।\nवैष्णवं लोकमाप्नोति विष्णुतुल्यो भवेन्नरः  ॥ १६७.२० ॥\nमाहेश्वरे च राजेन्द्र गणवन्मोदते पुरे  ।\nश्राद्धं च कुरुते तत्र पितॄनुद्दिश्य सुस्थिरः  ॥ १६७.२१ ॥\nतस्य ते ह्यक्षयां तृप्तिं प्राप्नुवन्ति न संशयः  ।\nनर्मदायां द्विजः स्नात्वा मौनी नियतमानसः  ॥ १६७.२२ ॥\nउपास्य सन्ध्यां तत्रस्थो जपं कृत्वा सुशोभनम्  ।\nतर्पयित्वा पितॄन्देवान्मनुष्यांश्च यथाविधि  ॥ १६७.२३ ॥\nकृष्णस्य पुरतः स्थित्वा मार्कण्डेशस्य वा पुनः  ।\nऋग्यजुःसाममन्त्रांश्च जपेदत्र प्रयत्नतः  ॥ १६७.२४ ॥\nऋचमेकां जपेद्यस्तु ऋग्वेदस्य फलं लभेत् ।\nयजुर्वेदस्य यजुषा साम्ना सामफलं लभेत् ॥ १६७.२५ ॥\nएकस्मिन्भोजिते विप्रे कोटिर्भवति भोजिता  ।\nमृतप्रजा तु या नारी वन्ध्या स्त्रीजननी तथा  ॥ १६७.२६ ॥\nरुद्रांस्तु विधिवज्जप्त्वा ब्राह्मणो वेदतत्त्ववित् ।\nलिङ्गस्य दक्षिणे पार्श्वे स्थापयेत्कलशं शिवम्  ॥ १६७.२७ ॥\nरुद्रैकादशभिर्मन्त्रैः स्नापयेत्कलशाम्भसा  ।\nपुत्रमाप्नोति राजेन्द्र दीर्घायुषमकल्मषम्  ॥ १६७.२८ ॥\nमार्कण्डेश्वरवृक्षान्यो दूरस्थानपि पश्यति  ।\nब्रह्महत्यादिपापेभ्यो मुच्यते शङ्करोऽब्रवीत् ॥ १६७.२९ ॥\nय इदं शृणुयाद्भक्त्या पठेद्वा नृपसत्तम  ।\nसर्वपापविशुद्धात्मा जायते नात्र संशयः  ॥ १६७.३० ॥\nइदं यशस्यमायुष्यं धन्यं दुःखप्रणाशनम्  ।\nपठतां शृण्वतां वापि सर्वपापप्रमोचनम्  ॥ १६७.३१ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे मार्कण्डेश्वरतीर्थमाहात्म्यवर्णनं नाम सप्तषष्ट्युत्तरशततमोऽध्यायः ॥"
  }
]
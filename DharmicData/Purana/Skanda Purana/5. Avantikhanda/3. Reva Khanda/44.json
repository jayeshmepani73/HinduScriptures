[
  {
    "text": "श्रीमार्कण्डेय उवाच -\nतीर्थानां परमं तीर्थं तच्छृणुष्व नराधिप  ।\nरेवाया दक्षिणे कूले निर्मितं शूलपाणिना  ॥ ४४.१ ॥\nमोक्षार्थं मानवेन्द्राणां निर्मितं नृपसत्तम  ।"
  },
  {
    "text": "युधिष्ठिर उवाच -\nश्रुता मे विविधा धर्मास्तीर्थानि विविधानि च  ।\nदानधर्माः समस्ताश्च त्वत्प्रसादाद्द्विजोत्तम  ॥ ४४.२ ॥\nअन्यच्च श्रोतुमिच्छामि संसारश्छिद्यते यथा  ।\nपुनरागमनं नास्ति मोक्षप्राप्तिर्भवेद्यथा  ॥ ४४.३ ॥\nएतदाख्याहि मे सर्वं प्रसादाद्द्विजसत्तम  ॥ ४४.४ ॥"
  },
  {
    "text": "मार्कण्डेय उवाच -\nशृणुष्वैकमना भूत्वा तीर्थात्तीर्थान्तरं महत् ।\nश्रुते यस्य प्रभावे तु मुच्यते चाब्दिकादघात् ॥ ४४.५ ॥\nवाचिकैर्मानसैर्वापि शारीरैश्च विशेषतः  ।\nकीर्तनात्तस्य तीर्थस्य मुच्यते सर्वपातकैः  ॥ ४४.६ ॥\nपञ्चक्रोशप्रमाणं तु तच्च तीर्थं महीपते  ।\nभुक्तिमुक्तिप्रदं दिव्यं प्राणिनां पापकर्मिणाम्  ॥ ४४.७ ॥\nरेवाया दक्षिणे कूले पर्वतो भृगुसंज्ञितः  ।\nतस्य मूर्ध्नि च तत्तीर्थं स्थापितं चैव शम्भुना  ॥ ४४.८ ॥\nशूलभेदेति विख्यातं त्रिषु लोकेषु भूपते  ।\nतत्र स्थिताश्च ये वृक्षास्तीर्थाच्चैव चतुर्दिशम्  ॥ ४४.९ ॥\nपतिता निलयं यान्ति रुद्रस्य नात्र संशयः  ।\nमृतास्तत्रैव ये केचिज्जन्तवो भुवि पक्षिणः  ॥ ४४.१० ॥\nते यान्ति परमं लोकं तत्र तीर्थे न संशयः  ।\nपातालान्निःसृता गङ्गा भोगवतीतिसंज्ञिता  ॥ ४४.११ ॥\nनिष्क्रान्ता शूलभेदाच्च सर्वपापक्षयंकरी  ।\nया सा गीर्वाणनाम्न्यन्या वहेत्पुण्या महानदी  ॥ ४४.१२ ॥\nपतिता कुण्डमध्ये तु यत्र भिन्नं त्रिशूलिना  ।\nशम्भुना च पुरा तात उत्पाद्य च सरस्वती  ॥ ४४.१३ ॥\nसा तत्र पतिता राजन् प्राचीनाघविमोचिनी  ।\nभास्वत्या त्रितयं यत्र शिला गीर्वाणसंज्ञिता  ॥ ४४.१४ ॥\nतत्र तीर्थे च तत्तीर्थं न भूतं न भविष्यति  ।\nकेदारं च प्रयागं च कुरुक्षेत्रं गया तथा  ॥ ४४.१५ ॥\nअन्यानि च सुतीर्थानि कलां नार्हन्ति षोडशीम्  ।\nपञ्च स्थानानि तीर्थानि पृथग्भूतानि यानि च  ॥ ४४.१६ ॥\nवक्ष्यामि च समासेन एकैकं च पृथक्पृथक् ।\nगया नाभ्यां यथा पुण्या चक्रतीर्थं च तत्समम्  ॥ ४४.१७ ॥\nधर्मारण्ये यथा कूपं शूलभेदं च तत्समम्  ।\nब्रह्मयूपं यथा पुण्यं देवनद्यास्तथैव च  ॥ ४४.१८ ॥\nयथा गयाशिरः पुण्यं सुराणां च यथा शिला  ।\nयथा च पुष्करं स्थानं मार्कण्डह्रद एव च  ॥ ४४.१९ ॥\nदत्त्वा पिण्डोदकं तत्र पिण्डाणां च तथाक्षयम्  ।\nयस्तत्र कुरुते श्राद्धं तोयं पिबति नित्यशः  ।\nमुच्यते सर्वपापैस्तु उरगः कञ्चुकैरिव  ।\nअनिन्द्यान्पूजयेद्विप्रान् दम्भक्रोधविवर्जितान्  ॥ ४४.२० ॥\nत्रयोदशदिनं दानं त्रयोदशगुणं भवेत् ।\nअभ्यर्चितं सुरं दृष्ट्वा गणनाथं गजाननम्  ॥ ४४.२१ ॥\nसर्वे विघ्ना विनश्यन्ति दृष्ट्वा कम्बलक्षेत्रपम्  ॥ ४४.२२ ॥\nपूजयेत्परया भक्त्या शूलपाणिं महेश्वरम्  ॥ ४४.२३ ॥\nदेवस्य पूर्वभागे तु उमा पूज्या प्रयत्नतः  ।\nमार्कण्डेशं ततो भक्त्या पूजयेद्गुहवासिनम्  ॥ ४४.२४ ॥\nमुच्यन्ते पातकैः सर्वैरज्ञानज्ञानसंचितैः  ।\nगुहामध्ये प्रविष्टस्तु जपेत्सूक्तं तु त्र्यक्षरम्  ॥ ४४.२५ ॥\nनीलपर्वतजं पुण्यं षष्ठांशेन लभेत सः  ।\nत्रिनरास्तत्र तिष्ठन्ति सादित्यमरुतैः सह  ॥ ४४.२६ ॥\nसर्वदेवमयं स्थानं कोटिलिङ्गमनुत्तमम्  ।\nयथा नदीनदाः सर्वे सागरे यान्ति संक्षयम्  ॥ ४४.२७ ॥\nतथा पापानि नश्यन्ति शूलभेदस्य दर्शनात् ।\nप्रत्यक्षो दृश्यतेऽद्यापि प्रत्ययो ह्यवनीपते  ॥ ४४.२८ ॥\nविस्फुलिङ्गा लिङ्गमध्ये स्पन्दन्ते स्नानयोगतः  ।\nद्वितीयः प्रत्ययस्तत्र तैलबिन्दुर्न सर्पति  ॥ ४४.२९ ॥\nएवं हि प्रत्ययस्तत्र शूलभेदप्रभावजः  ।\nयः स्मरेच्छूलभेदं तु त्रिकालं नित्यमेव च  ॥ ४४.३० ॥\nस पूतश्च भवेत्साक्षात्सबाह्याभ्यन्तरो नृप  ।\nन कस्यचिन्मया ख्यातं पृष्टोऽहं त्रिदशैरपि  ॥ ४४.३१ ॥\nगुह्याद्गुह्यतरं तीर्थं सदा गोप्यं कृतं मया  ।\nसर्वपापहरं पुण्यं सर्वदोषघ्नमुत्तमम्  ॥ ४४.३२ ॥\nसर्वतीर्थमयं तीर्थं शूलभेदं जनेश्वर  ।\nश्रुते यस्य प्रभावे तु मुच्यते सर्वपातकैः  ॥ ४४.३३ ॥\nशूलभेदं मया तात संक्षेपात्कथितं तव  ।\nयः शृणोति नरो भक्त्या मुच्यते सर्वपातकैः  ॥ ४४.३४ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शूलभेदप्रशंसावर्णनं नाम चतुश्चत्वारिंशोऽध्यायः॥"
  }
]
[
  {
    "text": "श्रीमार्कण्डेय उवाच -\nततो गच्छेत्तु राजेन्द्र गङ्गावाहकमुत्तमम्  ।\nनर्मदायां महापुण्यं भृगुतीर्थसमीपतः  ॥ १७८.१ ॥\nतत्र गङ्गा महापुण्या चचार विपुलं तपः  ।\nपुरा वर्षशतं साग्रं परमं व्रतमास्थिता  ॥ १७८.२ ॥\nध्यात्वा देवं जगद्योनिं नारायणमकल्मषम्  ।\nआत्मानं परमं धाम सरित्सा जगतीपते  ॥ १७८.३ ॥\nततो जनार्दनो देव आगत्येदमुवाच ह  ॥ १७८.४ ॥"
  },
  {
    "text": "विष्णुरुवाच -\nतपसा तव तुष्टोऽहं मत्पादाम्बुजसम्भवे  ।\nमत्तः किमिच्छसे देवि ब्रूहि किं करवाणि ते  ॥ १७८.५ ॥"
  },
  {
    "text": "गङ्गोवाच -\nत्वत्पादकमलाद्भ्रष्टा गङ्गा सहचरा विभो  ।\nयदृच्छया त्रिलोकेश वन्द्यमाना दिवौकसैः  ॥ १७८.६ ॥\nनृपो भगीरथस्तस्मात्तपः कृत्वा सुदुष्करम्  ।\nसमाराध्य जगन्नाथं शङ्करं लोकशङ्करम्  ॥ १७८.७ ॥\nअवतारयामास हि मां पृथिव्यां धरणीधर  ।\nमया वै युवयोर्वाक्यादवतारः कृतो भुवि  ॥ १७८.८ ॥\nवैष्णवीमिति मां मत्वा जनः सर्वाप्लुतो मयि  ।\nये वै ब्रह्मणो लोके ये च वै गुरुतल्पगाः  ॥ १७८.९ ॥\nत्यागिनः पितृमातृभ्यां ये च स्वर्णहरा नराः  ।\nगोघ्ना ये मनुजा लोके तथा ये प्राणिहिंसकाः  ॥ १७८.१० ॥\nअगम्यागामिनो ये च ह्यभक्ष्यस्य च भक्षकाः  ।\nये चानृतप्रवक्तारो ये च विश्वासघातकाः  ॥ १७८.११ ॥\nदेवब्राह्मणवित्तानां हर्तारो ये नराधमाः  ।\nदेवब्रह्मगुरुस्त्रीणां ये च निन्दाकरा नराः  ॥ १७८.१२ ॥\nब्रह्मशापप्रदग्धा ये ये चैवात्महनो द्विजाः  ।\nभ्रष्टानशनसंन्यासनियतव्रतचारिणः  ॥ १७८.१३ ॥\nतथैवापेयपेयाश्च ये च स्वगुरुनिन्दकाः  ।\nनिषेधका ये दानानां पात्रदानपराङ्मुखाः  ॥ १७८.१४ ॥\nऋतुघ्ना ये स्वपत्नीनां पित्रोः सेहपरा न हि  ।\nबान्धवेषु च दीनेषु करुणा यस्य नास्ति वै  ॥ १७८.१५ ॥\nक्षेत्रसेतुविभेदी च पूर्वमार्गप्रलोपकः  ।\nनास्तिकः शास्त्रहीनस्तु विप्रः सन्ध्याविवर्जितः  ॥ १७८.१६ ॥\nअहुताशी ह्यसंतुष्टः सर्वाशी सर्वविक्रयी  ।\nकदर्या नास्तिकाः क्रूराः कृतघ्ना ये द्विजायः  ॥ १७८.१७ ॥\nपैशुन्या रसविक्रेयाः सर्वकालविनाकृताः  ।\nस्वगोत्रां परगोत्रां वा ये भुञ्जन्ति द्विजाधमाः  ॥ १७८.१८ ॥\nते मां प्राप्य विमुच्यन्ते पापसङ्घैः सुसंचितैः  ।\nतत्पापक्षारतप्ताया न शर्म मम विद्यते  ॥ १७८.१९ ॥\nतथा कुरु जगन्नाथ यथाहं शर्म चाप्नुयाम्  ।\nएवमुक्तस्तु देवेशस्तुष्टः प्रोवाच जाह्नवीम्  ॥ १७८.२० ॥"
  },
  {
    "text": "विष्णुरुवाच -\nअहमत्र वसिष्यामि गङ्गाधरसहायवान्  ।\nप्रविशस्व सदा रेवां त्वमत्रैव च मूर्तिना  ॥ १७८.२१ ॥\nमम पादतलं प्राप्य वह त्रिपथगामिनि  ।\nयदा बहूदककाले नर्मदाजलसंभृता  ॥ १७८.२२ ॥\nप्रावृट्कालं समासाद्य भविष्यति जलाकुला  ।\nप्लाव्योभयतटं देवी प्राप्य मामुत्तरस्थितम्  ॥ १७८.२३ ॥\nप्लावयिष्यति तोयेन यदा शङ्खं करे स्थितम्  ।\nतदा पर्वशतोद्युक्तं वैष्णवं पर्वसंज्ञितम्  ॥ १७८.२४ ॥\nन तेन सदृशं किंचिद्व्यतीपातादिसंक्रमम्  ।\nअयने द्वे च न तथा पुण्यात्पुण्यतरं यथा  ॥ १७८.२५ ॥\nतस्मिन्पर्वणि देवेशि शङ्खं संस्पृश्य मानवः  ।\nस्नानमाचरते तोये मिश्रे गाङ्गेयनार्मदे  ॥ १७८.२६ ॥\nपुण्यं त्वशेषपुण्यानां मङ्गलानां च मङ्गलम्  ।\nविष्णुना विधृतो येन तस्माच्छान्तिः प्रचक्रमे  ॥ १७८.२७ ॥\nतत्रान्तं पापसङ्घस्य ध्रुवमाप्नोति मानवः  ।\nशङ्खोद्धारे नरः स्नात्वा तर्पयेत्पितृदेवताः  ॥ १७८.२८ ॥\nतृप्तास्ते द्वादशाब्दानि सिद्धिं च सार्वकामिकीम्  ।\nगङ्गावहे तु यः श्राद्धं शङ्खोद्धारे प्रदास्यति  ॥ १७८.२९ ॥\nतेन पिण्डप्रदानेन नृत्यन्ति पितरस्तथा  ।\nशङ्खोद्धारे नरः स्नात्वा पूजयेद्बलकेशवौ  ॥ १७८.३० ॥\nरात्रौ जागरणं कृत्वा शुद्धो भवति जाह्नवि  ।\nयत्त्वं लोककृतं कर्म मन्यसे भुवि दुःसहम्  ॥ १७८.३१ ॥\nतस्मिन्पर्वणि तत्सर्वं तत्र स्नात्वा व्यपोहय  ।\nएवमुक्त्वा नरश्रेष्ठ विष्णुश्चान्तरधीयत  ॥ १७८.३२ ॥\nतदाप्रभृति तत्तीर्थं गङ्गावाहकमुत्तमम्  ।\nब्रह्माद्यैरृषिभिस्तात पारम्पर्यक्रमागतैः  ॥ १७८.३३ ॥\nतत्र तीर्थे तु यः स्नात्वा भक्तिभावेन भारत  ।\nगङ्गातीर्थे तु स स्नातः समस्तेषु न संशयः  ॥ १७८.३४ ॥\nतत्र तीर्थे मृतानां तु नराणां भावितात्मनाम्  ।\nअनिवर्तिका गतिस्तेषां विष्णुलोकात्कदाचन  ॥ १७८.३५ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे गङ्गावहकतीर्थमाहात्म्यवर्णनं नामाष्टसप्तत्युत्तरशततमोऽध्यायः ॥"
  }
]
[
  {
    "text": "अध्याय ११"
  },
  {
    "text": "युधिष्ठिर उवाच -\nअहो महत्पुण्यतमा विशिष्टा क्षयं न याता इह या युगान्ते  ।\nतस्मात्सदा सेव्यतमा मुनीन्द्रैर्ध्यानार्चनस्नानपरायणैश्च  ॥ ११.१ ॥\nयामाश्रित्य गता मोक्षमृषयो धर्मवत्सलाः  ।\nये त्वयोक्तास्तु नियमा ऋषीणां वेदनिर्मिताः  ॥ ११.२ ॥\nमोक्षावाप्तिर्भवेद्येषां नियमैश्च पृथग्विधैः  ।\nदशद्वादशभिर्वापि षड्भिरष्टाभिरेव वा  ॥ ११.३ ॥\nत्रिभिस्तथा चतुर्भिर्वा वर्षैर्मासैस्तथैव च  ।\nमुच्यन्ते कलिदोषैस्ते देवेशानसमर्चनात् ॥ ११.४ ॥\nब्रह्माणं वा सुरश्रेष्ठ केशवं वा जगद्गुरुम्  ।\nअर्चयन्पापमखिलं जहात्येव न संशयः  ॥ ११.५ ॥\nएतद्विस्तरतः सर्वं कथयस्व ममानघ  ।\nयस्मिन्संसारगहने निमग्नाः सर्वजन्तवः  ।\nते कथं त्रिदिवं प्राप्ता इति मे संशयो वद  ॥ ११.६ ॥"
  },
  {
    "text": "श्रीमार्कण्डेय उवाच -\nजन्मान्तरैरनेकैस्तु मानुष्यमुपलभ्यते  ।\nभक्तिरुत्पद्यते चात्र कथंचिदपि शङ्करे  ॥ ११.७ ॥\nतीर्थदानोपवासानां यज्ञैर्देवद्विजार्चनैः  ।\nअवाप्तिर्जायते पुंसां श्रद्धया परया नृप  ॥ ११.८ ॥\nतस्माच्छ्रद्धा प्रकर्तव्या मानवैर्धर्मवत्सलैः  ।\nईशोऽपि श्रद्धया साध्यस्तेन श्रद्धा विशिष्यते  ॥ ११.९ ॥\nअन्यथा निष्फलं सर्वं श्रद्धाहीनं तु भारत  ।\nतस्मात्समाश्रयेद्भक्तिं रुद्रस्य परमेष्ठिनः  ॥ ११.१० ॥\nतेषांहि सफलं जन्म येषां भक्तिरचञ्चला  ।\nसा चैव त्रिविधा भक्तिः सात्त्विकी राजसी तथा  ॥ ११.११ ॥\nतामसी सर्वलोकस्य त्रिविधं च फलं लभेत् ।\nते कर्मफलसंयोगादावर्तन्ते पुनःपुनः  ॥ ११.१२ ॥\nजन्मान्तरशतैस्तेषां ज्ञानिनां देवयाजिनाम्  ।\nदेवत्रये भवेद्भक्तिः क्षयात्पापस्य कर्मणः  ॥ ११.१३ ॥\nईशानात्तु पुनर्मोक्षो जायते छिन्नसंशयः  ।\nये पुनर्नर्मदातीरमाश्रित्य द्विजपुंगवाः  ॥ ११.१४ ॥\nत्रयीमार्गमसन्दिग्धास्ते यान्ति परमां गतिम्  ।\nएकाग्रमनसो ये तु शङ्करं शिवमव्ययम्  ॥ ११.१५ ॥\nअर्चयन्तीह निरताः क्षिप्रं सिध्यन्ति ते जनाः  ।\nकालेन महता सिद्धिर्जायतेऽन्यत्र देहिनाम्  ॥ ११.१६ ॥\nनर्मदायाः पुनस्तीरे क्षिप्रं सिद्धिरवाप्यते  ।\nषड्भिर्वर्षैस्तु सिध्यन्ति ये तु सांख्यविदो जनाः  ॥ ११.१७ ॥\nवैष्णवा ज्ञानसम्पन्नास्तेऽपि सिध्यन्ति चाग्रतः  ।\nसर्वयोगविदो ये च समुद्रमिव सिन्धवः  ॥ ११.१८ ॥\nएकीभवन्ति कल्पान्ते योगे माहेश्वरे गताः  ।\nसर्वेषामेव योगानां योगो माहेश्वरो वरः  ॥ ११.१९ ॥\nतमासाद्य विमुच्यन्ते येऽपि स्युः पापयोनयः  ।\nशिवमर्च्य नदीकूले जायन्ते ते न योनिषु  ॥ ११.२० ॥\nगतिरेषा दुरारोहा सर्वपापक्षयंकरी  ।\nमुच्यन्ते मङ्क्षु संसाराद्रेवामाश्रित्य जन्तवः  ॥ ११.२१ ॥\nतस्मात्स्नायी भवेन्नित्यं तथा भस्मविलेपनः  ।\nनर्मदातीरमासाद्य क्षिप्रं सिद्धिमवाप्नुयात् ॥ ११.२२ ॥\nत्रिकालं पूजयेच्छान्तो यो नरो लिङ्गमादरात् ।\nसर्वरोगविनिर्मुक्तः स याति परमां गतिम्  ॥ ११.२३ ॥\nषड्भिः सिध्यति मसैस्तु यद्यपि स्यात्स पापकृत् ।\nये पुनः शुद्धमनसो मासैः शुध्यन्ति ते त्रिभिः  ॥ ११.२४ ॥\nयथा दिनकरस्पृष्टं हिमं शैलाद्विशीर्यन्ते  ।\nतद्वद्विलीयते पापं स्पृष्टं भस्मकणैः शुभैः  ॥ ११.२५ ॥\nवैनतेयभयत्रस्ता यथा नश्यन्ति पन्नगाः  ।\nतद्वत्पापानि नश्यन्ति भस्मनाभ्युक्षितानि ह  ॥ ११.२६ ॥\nनर्मदातोयपूतेन भस्मनोद्धूलयन्ति ये  ।\nसद्यस्ते पापसङ्घाच्च मुच्यन्ते नात्र संशयः  ॥ ११.२७ ॥\nव्रतं पाशुपतं भक्तया यथोक्तं पालयन्ति ये  ।\nशूद्रान्नेन विहीनास्तु ते यान्ति परमां गतिम्  ॥ ११.२८ ॥\nअमृतं ब्राह्मणस्यान्नं क्षत्रियान्नं पयः स्मृतम्  ।\nवैश्यान्नमन्नमेव स्याच्छूद्रान्नं रुधिरं स्मृतम्  ॥ ११.२९ ॥\nशूद्रान्नरससंपुष्टा ये म्रियन्ते द्विजोत्तमाः  ।\nते तपोज्ञानहीनास्तु काका गृध्रा भवन्ति ते  ॥ ११.३० ॥\nदुष्कृतं हि मनुष्याणामन्नमाश्रित्य तिष्ठति  ।\nयो यस्यान्नं समश्नाति स तस्याश्नाति किल्बिषम्  ॥ ११.३१ ॥\nविशेषाद्यतिधर्मेण तपोलौल्यं समाश्रिताः  ।\nनरकं यान्त्यसन्दिग्धमित्येवं शङ्करोऽब्रवीत् ॥ ११.३२ ॥\nईदृग्रूपाश्च ये विप्राः पाशुपत्ये व्यवस्थिताः  ।\nते महत्पापसंघातं दहन्त्येव न संशयः  ॥ ११.३३ ॥\nविडम्बेन च संयुक्ता लौलुप्येन च पीडिताः  ।\nअसंग्राह्या इत्येवं श्रुतिनोदना  ॥ ११.३४ ॥\nमातापितृकृतैर्दोषैरन्ये केचित्स्वकर्मजैः  ।\nनष्टा ज्ञानावलेपेन अहङ्कारेणऽपरे  ॥ ११.३५ ॥\nशाङ्करे प्रस्थिता धर्मे ये स्मृत्यर्थबहिष्कृताः  ।\nक्लिश्यमानास्तु कलेन ते यान्ति परमां गतिम्  ॥ ११.३६ ॥\nअश्रद्दधानाः पुरुषा मूर्खा दम्भविवर्धिताः  ।\nन सिध्यन्ति दुरात्मानः कुदृष्टान्तार्थकीर्तनाः  ॥ ११.३७ ॥\nमहाभाग्येऽपि तीर्थस्य शाङ्करं व्रतमास्थिताः  ।\nवियोनिं यान्त्यसन्दिग्धं लौलुप्येन समन्विताः  ॥ ११.३८ ॥\nन तीर्थैर्न च दानैश्च दुष्कृतं हि विलुप्यते  ।\nअज्ञानाच्च प्रमादाच्च कृतं पापं विनश्यति  ॥ ११.३९ ॥\nएवं ज्ञात्वा तु विधिना वर्तितव्यं द्विजातिभिः  ।\nपरं ब्रह्म जपद्भिश्च वार्तितव्यं मुहुर्मुहुः  ॥ ११.४० ॥\nऊर्ध्वरूपं विरूपाक्षं योऽधीते रुद्रमेव च  ।\nईशानं पश्यते साक्षात्षण्मासात्सङ्गवर्जितः  ॥ ११.४१ ॥\nसंहिताया दशावृत्तीर्यः करोति सुसंयतः  ।\nनर्मदातटमाश्रित्य स मुच्येत्सर्वपातकैः  ॥ ११.४२ ॥\nपुराणसंहितां वापि शैवीं वा वैष्णवीमपि  ।\nयः पठेन्नर्मदातीरे शिवाग्रे स शिवात्मकः  ॥ ११.४३ ॥\nआ भूतसंक्षयं यावत्स्वर्गलोके महीयते  ।\nसंसाख्यसनं हातुं पुरा प्रोक्तं तु नन्दिना  ॥ ११.४४ ॥\nदेवर्षिसिद्धगन्धर्वसमवाये शिवालये  ।\nनन्दिगीतामिमां राजञ्छृणुष्वैकमनाः शुभाम्  ॥ ११.४५ ॥\nस्वर्गमोक्षप्रदां पुण्यां संसारभयनाशिनीम्  ॥ ११.४६ ॥\nसंसारगह्वरगुहां प्रविहातुमेतां चेदिच्छथ प्रतिपदं भवतापखिन्नाः  ।\nनानाविधैर्निजकृतैर्बहुकर्मपाशैर्बद्धाः सुखाय शृणुतैकहितं मयोक्तम्  ॥ ११.४७ ॥\nशक्र वक्रगतिं मा गा मा कृथा यम यातनाम्  ।\nचेतः प्रचेतः शमय लौलुप्यं त्यज वित्तप  ॥ ११.४८ ॥\nदीनानाथविशिष्टेभ्यो धनं सर्वं परित्यज  ।\nयदि संसारजलधेर्वीचीप्रेङ्खोल्लनातुरः  ॥ ११.४९ ॥\nजन्मोद्विग्नं मृतेस्त्रस्तं ग्रस्तं कामादिभिर्नरम्  ।\nस्रस्तं यो न यमादिभ्यः पिनाकी पाति पावनः  ॥ ११.५० ॥\nमा धेहि गर्वं कीनाश हास्यं यास्यसि पीडयन्  ।\nप्राणिनं सर्वशरणं तद्भावि शरणं तव  ॥ ११.५१ ॥\nकालः करालको बालः को मृत्युः को यमाधमः  ।\nशिवविष्णुपराणां हि नराणां किं भयं भवेत् ॥ ११.५२ ॥\nभवभारार्तजन्तूनां रेवातीरनिवासिनाम्  ।\nभर्गश्च भगवांश्चैव भवभीतिविभेदनौ  ॥ ११.५३ ॥\nशिवं भज शिवं ध्याय शिवं स्तुहि शिवं यज  ।\nशिवं नम वराक त्वं ज्ञानं मोक्षं यदीच्छसि  ॥ ११.५४ ॥\nपठ पञ्चाननं शास्त्रं मन्त्रं पञ्चाक्षरं जप  ।\nधेहि पञ्चात्मकं तत्त्वं यज पञ्चाननं परम्  ॥ ११.५५ ॥\nकिं तैः कर्मगणैः शोच्यैर्नानाभावविशेषितैः  ।\nयदि पञ्चाननः श्रीमान् सेव्यते सर्वथा शिवः  ॥ ११.५६ ॥\nकिं संसारगजोन्मत्तबृंहितैर्निभृतैरपि  ।\nयदि पञ्चाननो देवो भावगन्धोपसेवितः  ॥ ११.५७ ॥\nरे मूढ किं विषादेन प्राप्य कर्मकदर्थनाम्  ।\nभवानीवल्लभं भीमं जप त्वं भयनाशनम्  ॥ ११.५८ ॥\nनर्मदातीरनिलयं दुःखौघविलयंकरम्  ।\nस्वर्गमोक्षप्रदं भर्गं भज मूढ सुरेश्वरम्  ॥ ११.५९ ॥\nविहाय रेवां सुरसिन्धुसेव्यां तत्तीरसंस्थं च हरं हरिं च  ।\nउन्मत्तवद्भावविवर्जितस्त्वं क्व यासि रे मूढ दिगन्तराणि  ॥ ११.६० ॥\nभज रेवाजलं पुण्यं यज रुद्रं सनातनम्  ।\nजप पञ्चाक्षरीं विद्यां व्रज स्थानं च वाञ्छितम्  ॥ ११.६१ ॥\nक्लेशयित्वा निजं कायमुपायैर्बहुभिस्तु किम्  ।\nभज रेवां शिवं प्राप्य सुखसाध्यं परं पदम्  ॥ ११.६२ ॥\nएवं कैलासमासाद्य नदीं स शिवसन्निधौ  ।\nजगौ यल्लोकपालानां तन्मयोक्तं तवाधुना  ॥ ११.६३ ॥"
  },
  {
    "text": "मार्कण्डेय उवाच -\nस्नानदानपरो यस्तु नित्यं धर्ममनुव्रतः  ।\nनर्मदातीरमाश्रित्य मुच्यते सर्वपातकैः  ॥ ११.६४ ॥\nविधिहीनो जपेन्नित्यं वेदान्सर्वाञ्छतं समाः  ।\nमृत्युलाङ्गलजाप्येन समो योऽप्यधिको गुणैः  ॥ ११.६५ ॥\nबीजयोन्यविशुद्धस्तु यथा रुद्रं न विन्दति  ।\nतथा लाङ्गलमन्त्रोऽपि न तिष्ठति गतायुषि  ॥ ११.६६ ॥\nगायत्रीजपसंयुक्तः संयमी ह्यधिको गुणैः  ।\nअग्निमीडे इषेत्वो वा अग्न आयाहि नित्यदा  ॥ ११.६७ ॥\nशन्नो देवीति कूलस्थो जपेन्मुच्येत किल्बिषैः  ॥ ११.६८ ॥\nसाङ्गोपाङ्गांस्तथा वेदाञ्जपन्नित्यं समाहितः  ।\nन तत्फलमवाप्नोति गायत्र्या संयमी यथा  ॥ ११.६९ ॥\nरुद्राध्यायं सकृज्जप्त्वा विप्रो वेदसमन्वितः  ।\nमुच्यते सर्वपापेभ्यो विष्णुलोकं स गच्छति  ॥ ११.७० ॥\nअन्यद्वै जप्यसंस्थानं सूक्तमारण्यकं तथा  ।\nमुच्यते सर्वपापेभ्यो विष्णुलोकं स गच्छति  ॥ ११.७१ ॥\nयत्किंचित्क्रियते जाप्यं यच्च दानं प्रदीयते  ।\nनर्मदाजलमाश्रित्य तत्सर्वं चाक्षयं भवेत् ॥ ११.७२ ॥\nएवंविधैर्व्रतैर्नित्यं नर्मदां ये समाश्रिताः  ।\nते मृता वैष्णवं यान्ति पदं वा शैवमव्ययम्  ॥ ११.७३ ॥\nसत्यलोकं नराः केचित्सूर्यलोकं तथापरे  ।\nअप्सरोगणसंवीता यावदाभूतसम्प्लवम्  ॥ ११.७४ ॥\nएवं वै वर्तमानेऽस्मिंल्लोके तु नृपपुंगव  ।\nऋषीणां दशकोट्यस्तु कुरुक्षेत्रनिवासिनाम्  ॥ ११.७५ ॥\nमया सह महाभाग नर्मदातटमाश्रिताः  ।\nफलमूलकृताहारा अर्चयन्तः स्थिताः शिवम्  ॥ ११.७६ ॥\nतच्च वर्षशतं दिव्यं कालसंख्यानुमानतः  ।\nषड्विंशतिसहस्राणि तानि मानुषसंख्यया  ॥ ११.७७ ॥\nततस्तस्यामतीतायां सन्ध्यायां नृपसत्तम  ।\nशेषं मानुष्यमेकं तु काले वर्षशतं स्थितम्  ॥ ११.७८ ॥\nततोऽभवदनावृष्टिर्लोकक्षयकरी तदा  ।\nयया यातं जगत्सर्वं क्षयं भूयो हि दारुणम्  ॥ ११.७९ ॥\nये पूर्वमिह संसिद्धा ऋषयो वेदपारगाः  ।\nतेषां प्रभावाद्भगवान् ववर्ष बलवृत्रहा  ॥ ११.८० ॥\nमहती भूरिसलिला समन्ताद्वृष्टिराहिता  ।\nततो वृष्ट्या तु तेषां वै वर्तनं समजायत  ॥ ११.८१ ॥\nपुनर्युगान्ते सम्प्राप्ते किंचिच्छेषे कलौ युगे  ।\nनिःशेषमभवत्सर्वं शुष्कं स्थावरजङ्गमम्  ॥ ११.८२ ॥\nनिर्वृक्षौषधगुल्मं च तृणवीरुद्विवर्जितम्  ।\nअनावृष्टिहतं सर्वं भूमण्डलमभूद्भृशम्  ॥ ११.८३ ॥\nततस्ते ऋषयः सर्वे क्षुत्तृषार्ताः सहस्रशः  ।\nयुगस्वभावमाविष्टा हीनसत्त्वा अभवन्नृप  ॥ ११.८४ ॥\nनष्टहोमस्वधाकारे युगान्ते समुपस्थिते  ।\nकिं कार्यं क्व नु यास्यामः कोऽस्माकं शरणं भवेत् ॥ ११.८५ ॥\nतानहं प्रत्युवाचेदं मा भैष्टेति पुनःपुनः  ।\nईदृग्विधा मया दृष्टा बहवः कालपर्ययाः  ॥ ११.८६ ॥\nनर्मदातीरमाश्रित्य ते सर्वे गमिता मया  ।\nएषा हि शरणं देवी सम्प्राप्ते हि युगक्षये  ॥ ११.८७ ॥\nनान्या गतिरिहास्माकं विद्यते द्विजसत्तमाः  ।\nजनित्री सर्वभूतानां विशेषेण द्विजोत्तमाः  ॥ ११.८८ ॥\nपितामहा ये पितरो ये चान्ये प्रपितामहाः  ।\nते समस्ता गताः स्वर्गं समाश्रित्य महानदीम्  ॥ ११.८९ ॥\nभृग्वाद्याः सप्त ये त्वासन्मम पूर्वपितामहाः  ।\nधौमृणी च महाभागा मम भार्या शुचिस्मिता  ।\nमनस्वती च या मता भार्गवोऽङ्गिरसस्तथा  ॥ ११.९० ॥\nपुलस्त्यः पुलहश्चैव वसिष्ठात्रेयकाश्यपाः  ।\nतथान्ये च महाभागा नियमव्रतचारिणः  ।\nअन्ये च शतसाहस्रा अत्र सिद्धिं समागताः  ॥ ११.९१ ॥\nतस्मादियं महाभागा न मोक्तव्या कदाचन  ।\nनान्या काचिन्नदी शक्ता लोकत्रयफलप्रदा  ॥ ११.९२ ॥\nद्वन्द्वैरनेकैर्बहुभिः क्षुत्तृषाद्यैर्महाभयैः  ।\nमुच्यन्ते ते नराः सद्यो नर्मदातीरवासिनः  ॥ ११.९३ ॥\nतस्मात्सर्वप्रयत्नेन सेवितव्या सरिद्वरा  ।\nवाञ्छद्भिः परमं श्रेय इह लोके परत्र च  ॥ ११.९४ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे श्रीनर्मदामाहात्म्यवर्णनं नाम एकादशोऽध्यायः ॥"
  }
]
[
  {
    "text": "अध्यायः २०७\nश्रीमार्कण्डेय उवाच -\nतस्याग्रे पावनं तीर्थं स्वर्णबिन्द्विति विश्रुतम्  ।\nयत्र स्नात्वा दिवं यान्ति मृताश्च न पुनर्भवम्  ॥ २०७.१ ॥\nतत्र तीर्थे तु यः स्नात्वा दत्ते विप्राय काञ्चनम्  ।\nतेन यत्तु फलं प्रोक्तं तच्छृणुष्व महीपते  ॥ २०७.२ ॥\nसर्वेषामेव रत्नानां काञ्चनं रत्नमुत्तमम्  ।\nअग्नितेजःसमुद्भूतं तेन तत्परमं भुवि  ॥ २०७.३ ॥\nतेनैव दत्ता पृथिवी सशैलवनकानना  ।\nसपत्तनपुरा सर्वा काञ्चनं यः प्रयच्छति  ॥ २०७.४ ॥\nमानसं वाचिकं पापं कर्मणा यत्पुरा कृतम्  ।\nतत्सर्वं नश्यति क्षिप्रं स्वर्णदानेन भारत  ॥ २०७.५ ॥\nस्वर्णदानं तु यो दत्त्वा ह्यपि वालाग्रमात्रकम्  ।\nतत्र तीर्थे मृतो याति दिवं नास्त्यत्र संशयः  ॥ २०७.६ ॥\nतत्र विद्याधरैः सिद्धैर्विमानवरमास्थितः  ।\nपूज्यमानो वसेत्तावद्यावदाभूतसम्प्लवम्  ॥ २०७.७ ॥\nपूर्णे तत्र ततः काले प्राप्य मानुष्यमुत्तमम्  ।\nसुवर्णकोटिसहिते गृहे वै जायते द्विजः  ॥ २०७.८ ॥\nसर्वव्याधिविनिर्मुक्तः सर्वलोकेषु पूजितः  ।\nजीवेद्वर्षशतं साग्रं राजसं सत्सु विश्रुतः  ॥ २०७.९ ॥"
  },
  {
    "text": "॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सुवर्णबिन्दुतीर्थमाहात्म्यवर्णनं नाम सप्ताधिकद्विशततमोऽध्यायः ॥"
  }
]
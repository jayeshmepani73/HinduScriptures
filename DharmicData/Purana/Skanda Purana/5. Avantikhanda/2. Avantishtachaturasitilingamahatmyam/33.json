[
  {
    "text": "।। श्रीहर उवाच ।। ।।\nत्रयस्त्रिंशत्तमं देवमानंदेश्वरमीश्वरम् ।।\nविद्धि पापहरं पुण्यं सर्वसंपत्करं सदा ।। १ ।।\nपुरा राथंतरे कल्पे बभूव पृथिवीपतिः ।।\nअनमित्र इति ख्यातः सार्वभौमो महीतले ।।२।।\nधर्मात्मा महात्मा च पराक्रमधनो नृपः ।।\nअतीत्य सर्वभूतानि बभौ भानुरिवाव्ययः ।।३।।\nसमः शत्रौ च पुत्रे च मित्रे च परधर्म्मवित् ।।\nगिरिभद्रा गिरेः पुत्री तेनोढा वरवर्णिनी ।।४।।\nअतीव वल्लभा सा च प्राणेभ्योऽपि गरीयसी ।।\nआनंद इति पुत्रोऽभूत्तस्य ज्ञानरतः सुधीः ।। ५ ।।\nजातमात्रो निजोत्संगे स्थिरमुल्लाप्य वै पुनः ।।\nपरिष्वजति हार्देन उल्लापयति पुनःपुनः ।। ६ ।।\nस जातिस्मरणो जातो मातुरुत्संगमास्थितः ।।\nजहास च तदा माता संक्षुब्धा वाक्यमव्रवीत् ।। ७ ।।\nभीतास्मि किमिदं वत्स हासो यद्वदने तव ।।\nअकालबोधः संजातः किंस्वित्पश्यसि शोभनम् ।। ८ ।।\nइत्युक्तो मातरं प्राह सर्वोऽपि स्वार्थमीहते ।।\nमां नेतुमिच्छति पुरो मार्जारी किं न पश्यसि ।।\nअंतर्धानगता चेयं द्वितीया जातहारिणी ।। ९ ।।\nपुत्रप्रीत्या च मातस्त्वमतः स्वार्थं समीहसे ।।\nउल्लाप्योल्लाप्य बहुशः परिष्वजसि मां बत ।। 5.2.33.१० ।।\nउद्भूते बालके स्नेहात्संभ्रमात्स्त्रीजनोऽप्ययम् ।।\nततोयमागतो हासः शृणु चाप्यत्र कारणम् ।। ।। ११ ।।\nस्वार्थे प्रसक्ता मार्जारी लोलुपा मामवेक्षते ।।\nतथांतर्द्धानगा चेयं द्वितीया जातहारिणी ।। १२ ।।\nत्वं तु क्रमेणोपभोग्यं मत्तः फलमभीप्ससि ।।\nन मां जानासि कोऽप्येवं न वै चोपकृतं मया ।। १३ ।।\nसंगतिर्नाति बालानां पंचसप्तदिनात्मकम् ।।\nतथापि स्निह्यसि प्रीत्या परिष्व जसि संततम् ।। १४ ।।\nततेति वत्स भो भद्र इत्यलीकं ब्रवीषि माम् ।।\nपुत्रस्य वचनं श्रुत्वा क्रुद्धा माताऽब्रवीदिदम् ।। १५ ।।\nनाहं त्वामुपकारार्थं वत्स प्रीत्या परिष्वजे ।।\nस्वार्थो मया परित्यक्तो यस्त्वत्तो मे भविष्यति ।। १६ ।।\nइत्युक्त्वा सा तमुत्सृज्य निष्क्रांता सूतिकागृहात् ।।\nजहार तत्परित्यक्तं सा तदा जातहारिणी ।। १७ ।।\nसा हृत्वा तं तदा बालं पूर्वजातिस्मरं प्रिये ।।\nहैमिन्याः शयने न्यस्यद्विक्रांतस्य महीभृतः ।। १८ ।।\nमत्वा स्वकीयं पुत्रं तु विक्रांतेन महीभृता ।।\nकृतं वै नामकरणमानंद इति विश्रुतम् ।। १९ ।।\nविक्रांतस्य सुतो नीतो बोधस्य च द्विजन्मनः ।।\nचैत्रनामा कृतस्तेन संस्कृतो वेदमंत्रकैः ।। 5.2.33.२० ।।\nतृतीयं भक्षयामास बोधपुत्रं निशाचरी।।\nजातिस्मरोऽप्यथानंदः कृतोपनयनस्तदा ।। २१ ।।\nगुरुणा समनुज्ञातं क्रियतामभिवादनम् ।।\nजनन्याः प्रागुपस्थानमित्युक्तो वाक्यमब्रवीत् ।। २२ ।।\nवंद्या मे कतमा माता जनित्री पालिनी च वा ।।\nआनंदस्य वचः श्रुत्वा गुरुर्वचनमब्रवीत् ।। २३ ।।\nनन्वियं ते महाभाग जनित्री जनकात्मजा ।।\nविक्रांतस्याग्रमहिषी हैमिनीनाम नामतः ।। २४ ।।\n।। ।। आनंद उवाच ।। ।।\nचैत्रस्य प्रसवित्रीयं चैत्रोऽयं द्विजवेश्मनि ।।\nसंस्कृतो ब्राह्मणैर्मंत्रैर्गिरिभद्रासुतस्त्वहम् ।। २५ ।।\nगुरुराह ततः कस्त्वं चैत्रः को वा त्वयोच्यते ।।\nततः स कथयामास पूर्ववृत्तांतमादितः ।। २६ ।।\n।। गुरुरुवाच ।। ।।\nअतीव गहनं वत्स संकटं महदागतम् ।।\nन वेद्मि किंचिन्मोहेन भ्रमंति मम बुद्धयः ।। २७ ।।\n।। आनंद उवाच ।। ।।\nमोहस्यावसरः कोऽत्र जगत्येवं व्यवस्थितः ।।\nकः कस्य पुत्रो विप्रर्षे को वा कस्य न बांधवः ।। २८ ।।\nअतः संसारता हंति संसारं प्राणिनामिह ।।\nमहामोहहतं चेतश्चित्रमत्र कथं गुरो ।। २९ ।।\nब्रह्मपुत्रस्य दुष्टस्य दुःसहस्य सुता भुवि ।।\nजातहारिणिकानाम परिवर्त्तयते सुतान् ।। 5.2.33.३० ।।\nमातृद्वयं मया प्राप्तमस्मिन्नेव हि जन्मनि ।।\nमातृद्वयमथो प्राप्तं जातिं संस्मरता सता ।। ३१ ।।\nसोऽहं तपः करिष्यामि चैत्र आनीयतामिति ।।\nततः सुविस्मितो राजा सभार्यः सह बंधुभिः ।।३२।।\nतस्मान्निवर्त्त्य ममता मनुमेने च तं प्रति ।।\nचैत्रमानीय तनयं राज्ययोग्यं चकार सः ।। ३३ ।।\nसन्मान्य ब्राह्मणं येन पुत्रबुद्ध्या स पालितः ।।\nसोऽप्यानंदस्तपस्तेपे महाकालवने शुभे ।। ३४ ।।\nइंद्रेश्वरस्य देवस्य पश्चिमे लिंगमुत्तमम् ।।\nभक्त्या ह्याराधयामास तपसा दुष्करेण तु ।। ३५ ।।\nतपस्यंतं ततस्तं तु देवः प्राह शुचिस्मिते ।।\nकिमर्थं तप्यसे वत्स तपस्तीव्रं ब्रवीमि ते ।। ३६ ।।\nमनुना भवता भाव्यं षष्ठेन व्रज तत्कुरु ।।\nअलं ते तपसा तस्मिंस्ततो मुक्तिमवाप्स्यसि ।। ३७ ।।\nइत्युक्तो देवदेवेन तथेत्याह महामतिः ।।\nबभूव स मनुर्देवि ब्रह्मतुल्यो महायशाः ।। ३८ ।।\nपुत्रानुत्पादयामास लिंगस्यास्य समर्चनात् ।।\nकृतं नाम तदा देवैरानंदेश्वरमुत्तमम् ।।३९।।\nआनंदेन यतः प्राप्ता सिद्धिर्देवि सुदुर्ल्लभा ।।\nअतो नाम सुविख्यातमानंदेश्वरमीक्ष्यताम् ।।5.2.33.४०।।\nये पश्यंति विशालाक्षि आनंदेश्वरमीश्वरम् ।।\nते पुत्रपौत्रसंपन्ना भविष्यंति महीतले ।। ४१ ।।\nयेषां क्षीणं नृणां पापं कोटिजन्मशतोद्भवम् ।।\nतेषां भवति सा भक्तिरानंदेश्वरदर्शनात् ।।४२।।\nतदैव पुरुषो मुक्तो जन्ममृत्युजरादिभिः ।।\nयदा पश्यति देवेशमानंदेश्वरसंज्ञकम् ।। ४३ ।।\nमयोक्तं मुक्तिदं नृणामानन्देश्वरदर्शनम् ।।\nस्वर्गापवर्गदं देवमानंदं लिंगमुत्तमम् ।।\nअत्र देवैर्विशालाक्षि पूजितं लिंगमुत्तमम् ।। ।। ४४ ।।\nएष ते कथितो देवि प्रभावः पापनाशनः ।।\nआनंदेश्वरदेवस्य शृणु त्वं कंथडेश्वरम् ।। ४५ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्य आनंदेश्वरमाहात्म्यवर्णनंनाम त्रयस्त्रिंशोऽध्यायः ।। ३३ ।।"
  }
]
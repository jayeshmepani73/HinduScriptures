[
  {
    "text": "।। ईश्वर उवाच ।। ।।\nमहालयं महाभागे चतुर्विंशतिकं शुभम् ।।\nब्रह्मादिस्तंबपर्यंतं त्रैलोक्यं सचरा चरम् ।। १ ।।\nउत्पादितं धृतं व्याप्तं त्वया देव मया श्रुतम् ।।\nत्वयैकेन विशुद्धेन सर्वगेन महात्मना ।। २ ।।\nअत्यर्थं मुनयः सर्वे मुदिता मौनिनो ऽव्ययाः ।।\nवदंति कारणं चास्य त्रैलोक्यस्य महेश्वर ।। ३ ।।\nत्वया सर्वमिदं सृष्टं त्रैलोक्यं भूर्भुवादिकम् ।।\nउत्पाद्यमानमुत्पन्नं प्रलीयच्च सहस्रशः ।। ४ ।।\nदेवदानवगंधर्वमुनिचारणभोगिनाम् ।।\nउत्पत्तिस्थितिसंहारास्त्वया दृष्टा मुहुर्मुहुः ।। ५ ।।\nजगच्चराचरं देव कुत्र स्थित्वासृजस्य लम् ।।\nलीलया संहरस्येतत्प्रसादाद्वक्तुमर्हसि ।। ६ ।।\nकोऽसौ महालयो रौद्रग्रहरूपी व्यवस्थितः ।।\nयस्मिन्धृतं त्वया सर्वं त्रैलोक्यं भूर्भुवादिकम् ।। ।। ७ ।।\nइति पृष्टस्त्वया देवि मया ते कथितं पुरा ।।\nइदानीं कथयिष्यामि शृणुष्वैकाग्रमानसा ।। ८ ।।\nपृथिव्यादीनि भूतानि महाकालवने प्रिये ।।\nधृतानि प्रलयस्यांते एकोद्देशे महालये ।। ९ ।।\nब्रह्मलोकादिभिर्लोकैरनौपम्यगुणं शुभम् ।।\nस्थानं महालयं तत्र ममानंदकरं परम् ।। 5.2.24.१० ।।\nपरं ब्रह्ममयं लिंगं तत्र तिष्ठति सर्वदा ।।\nतस्य लिंगस्य मध्ये तु धृतं कृत्स्नं चराचरम् ।। ११ ।।\nतत्र ब्रह्मादयो देवा विष्णुस्तत्रैव संस्थितः ।।\nलिंगस्याभ्यंतरे देवि सर्वमेवाधितिष्ठति ।।\nतस्माल्लिंगात्समुत्पन्नो महानात्मा महामतिः ।। १२ ।।\nभूतादिश्चाप्यहंकारो विष्णुः शंभुश्च पार्वति ।।\nबुद्धिः प्रज्ञा धृतिः ख्यातिः स्मृतिर्लज्जा सरस्वती ।।१३।।\nसर्वतः पाणिपादं तत्सर्वतोऽक्षिशिरोमुखम् ।।\nसर्वतः श्रुतिमल्लोके सर्वमावृत्य तिष्ठति ।।१४।।\nअस्माद्भूतानि लिंगानि महाभूतानि पञ्च वै ।।\nपृथिवी वायुराकाशमापो ज्योतिः प्रलीयते ।। १५ ।।\nस्थलमापस्तथाकाशं जन्म चापि चतुर्विधम्।।\nअण्डजोद्भिज्जं च सस्वेदं जरायुजमथापि वा ।। १६ ।।\nचतुर्द्धा जन्मचिह्नं यल्लिंगेस्मिन्नेव लक्ष्यते ।।\nतपः कर्म च पुण्यं च व्रतं दानं तथैव च ।। १७ ।।\nरजःसत्त्वं तमोभावस्तस्माल्लिंगाच्च जायते ।।\nतस्मिंस्तच्छ्रूयते सत्यं ज्योतिर्ब्रह्म सनातनम् ।। १८ ।।\nअव्यक्तकारणं सूक्ष्मं यत्तत्सदसदात्मकम् ।।\nयस्मात्पितामहो जज्ञे प्रभुरेकः प्रजापतिः ।। १९ ।।\nविश्वेदेवास्तथादित्या वसवोऽथाश्विनावपि ।।\nयक्षाः साध्याः पिशाचाश्च गुह्यकाः पितर स्तथा ।। 5.2.24.२० ।।\nआपो द्यौः पृथिवी वायुरंतरिक्षं दिशस्तथा ।।\nसंवत्सरर्तवो मासाः पक्षाहोरात्रयस्तथा ।। २१ ।।\nयच्चान्यदपि तत्सर्वं संभूतं लोक साक्षिकम् ।।\nयदिदं दृश्यते किंचित्तस्यांते च प्रलीयते ।। २२ ।।\nअतो महालयोनाम विख्यातो भुवनत्रये ।।\nमुक्तीश्वरस्य देवस्य दक्षिणे संव्यव स्थितः ।। २३ ।।\nयः पूजयति तल्लिंगं रुद्रमूर्त्या महालयम् ।।\nत्रैलोक्यविजयी नित्यं कीर्त्तिमान्स नरो भवेत् ।। २४ ।।\nमहालयेश्वरे पुण्ये पूजिते परमेश्वरे ।।\nभक्त्या परमया चैव सर्वे देवाः सुपूजिताः ।।\nभवंतीह महाभागे यतस्तैरपि पूज्यते ।। २५ ।।\nइति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये महालयेश्वरमाहात्म्यवर्णनंनाम चतुर्विंशोऽध्यायः ।। २४ ।।"
  }
]
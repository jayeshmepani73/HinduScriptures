[
  {
    "text": "।। श्रीहर उवाच ।। ।।\nद्वाचत्वारिंशतं देवं गंगेश्वरमथो शृणु ।।\nयस्य दर्शनमात्रेण सर्वतीर्थफलं लभेत् ।।\nध्रुवाधारं जगद्योनेः पदं नारायणस्य तु ।। १ ।।\nपदात्प्रवृत्ता या देवी गंगा त्रिपथगा नदी ।।\nसा प्रविश्य सुधायोनिं सोममाधारमंभसाम् ।। २ ।।\nततः संवर्द्धमानार्करश्मिसंगतिपावनी ।।\nपपात मेरुपृष्ठे च सा चतुर्धा ततो ययौ ।। ३ ।।\nमेरुकूटतटान्तेभ्यो निपतन्ती यशस्विनी ।।\nविकीर्यमाणसलिला निरालंबा पपात सा ।। ४ ।।\nमन्दरादिषु शैलेषु प्रविभक्तोदका समम् ।।\nतत्र सीतेति विख्याता ययौ चैत्ररथं वनम् ।। ५ ।।\nतत्प्लायित्वा च ययावरुणोदं सरिद्वरा ।। ६ ।।\nतथैवालकनन्दाख्या दक्षिणे गन्धमादने ।।\nमेरुपादवनं गत्वा नन्दने देवनन्दने ।।७।।\nमानसं च महावेगात्प्लावयित्वा सरोवरम् ।।\nतस्माच्च शैलराजानं रम्यं त्रिशिखरं गता ।। ८ ।।\nतस्माच्च पर्वताः सर्वे प्लावितास्तत्क्षणात्प्रिये ।।\nतान्प्लावयित्वा संप्राप्ता हिमवन्तं महागिरिम् ।। ९ ।।\nमया धृता च तत्रैव जटाजूटेन पार्वति ।।\nन मुक्ता च यदा गंगा तदा क्रुद्धा ममोपरि ।। 5.2.42.१० ।।\nगात्राणि प्लावयामास मदीयानि वरानने ।।\nमया च रुद्धा क्रोधेन जटामध्ये यशस्विनि ।। ११ ।।\nतत्रैव सा तपश्चक्रे बहुकल्पशतानि च ।।\nभगीरथेनोपवासैः स्तुत्या चाराधितो ह्यहम् ।। १२ ।।\nतदा मुक्ता मया देवि गंगा त्रिपथगामिनी ।।\nमहाकालमनुप्राप्ता प्लावयित्वोत्तरान्कुरून्।। १३ ।।\nसमुद्रमहिषी जाता प्राणेभ्योऽपि गरीयसी ।।\nनदीनामुत्तमा गंगा समुद्रेण कृता तदा ।।\nस तया सहितो रेमे समुद्रः सरितांपतिः ।। १४ ।।\nततः कदाचिद्ब्रह्माणमुपासांचक्रिरे सुराः ।।\nतथार्णवो जगामाथ ब्रह्मलोकं सनातनम्।।\nगंगया सहितो देवि दर्शनार्थं महोत्सवे ।। १५ ।।\nअथ गंगा सरिच्छ्रेष्ठा समुपायात्पितामहम् ।।\nतस्या वासः समुद्धूतं मारुतेन शशिप्रभम् ।। १६ ।।\nततोऽभवन्सुरगणाः सहसाऽवाङ्मुखास्तदा ।।\nमहाभिषस्तु राजर्षिर्निःशंको दृष्टवान्नदीम् ।। १७ ।।\nतस्य भावं विदित्वाऽथ ब्रह्मणा स तिरस्कृतः ।।\nउक्तस्तु जातो मर्त्येषु पुनर्लोकानवाप्स्यसि ।। १८ ।।\nगंगा शप्ताथ क्रुद्धेन समुद्रेण यशस्विनि ।।\nमां विहायान्यसक्तासि तस्माद्यास्यसि मानुषम् ।। १९ ।।\nलोकमल्पायुषं दीना तत्र दुःखमवाप्स्यसि ।।\nतं शापं दारुणं श्रुत्वा गंगा वचनमब्रवीत् ।। 5.2.42.२० ।।\nविनापराधाच्छप्ताहं कस्माद्वै देवसंसदि ।।\nपतिव्रता पतिप्राणा पतिना परमार्थतः ।। २१ ।।\nप्रमादाद्वस्त्रमुद्धूतं वायुना व्यापकेन तु ।।\nप्रत्युवाच ततो ब्रह्मा तां नदीं लोकपावनीम् ।। २२ ।।\nवसूनां कारणाद्देवि शप्ता यस्मान्महानदि ।।\nभाव्यर्थे तोयनिधिना तस्माच्छीघ्रं व्रजाधुना ।। २३ ।।\nमहाकालवने रम्ये सिद्धगंधर्वसेविते ।।\nशिप्राया दक्षिणे भागे विद्यते लिंगमुत्तमम्।। २४ ।।\nसर्वसिद्धिकरं पुण्यं सर्वपातकनाशनम् ।।\nतमाराधय यत्नेन स ते दास्यति वांछितम्।।२५ ।।\nपितामहवचः श्रुत्वा तुष्टा त्रिपथगामिनी ।।\nगमनं तत्र मेऽभीष्ट विद्यते यत्सखी मम ।।\nशिप्रापि मे प्रिया पुण्या महापातकनाशिनी ।। २६ ।।\nइति संचिंत्य मनसा दिव्या देवनदी तदा ।।\nआजगाम महाकाले ह्यपश्यल्लिंगमुत्तमम् ।। २७ ।।\nपूजयामास पयसा दिव्येन विधिना तदा ।।\nदृष्ट्वा शिप्रां सखीं तत्र संश्लेषं चाभवत्तयोः ।। २८ ।।\nततः प्रभृति संजाता सा शिप्रा पूर्ववाहिनी ।।\nत्रिषु लोकेषु विख्यातो देवो गंगेश्वरः स्वयम् ।।\nगंगयाराधितो यस्मात्समीहितफलप्रदः ।। २९ ।।\nसंस्तुता देवगंधर्वैर्गंगा देवनदी तदा ।।\nऋषिभिर्वालखिल्याद्यैस्तथान्यैर्मुनिभिर्मुदा ।। 5.2.42.३० ।।\nसमुद्रस्तत्र संप्राप्तो मानिता सा महानदी ।।\nलिंगेनोक्ता तदा गंगा कलया स्थीयतामिति ।। ३१ ।।\nतत्समीपे महापुण्ये यावत्तिष्ठति मेदिनी ।।\nअंगीकृतं समुद्रेण यथोक्तं च तथा स्त्विति ।।३२।।\nएवमुक्त्वा गता गंगा कलया तत्र संस्थिता ।।\nगंगेश्वरं तु यः पश्येत्स्नात्वा शिप्रांभसि प्रिये ।। ३३ ।।\nगोसहस्रफलं तस्य जायते नात्र संशयः ।।\nसर्वतीर्थफलं तस्य सर्वधर्मफलं तथा।।३४।।\nसर्वयज्ञफलं सम्यक्सर्वदानफलं तथा ।।\nसर्वयोगफलं देवि प्राप्नोत्येव निरन्तरम्।।३५।।\nतत्र तीर्थानि सुभगे पृथिव्यां यानि कानिचित्।।\nधर्मारण्यं फल्गुतीर्थं पुष्करं नैमिषं गया ।। ३६ ।।\nप्रयागं च कुरुक्षेत्रं केदारममरेश्वरम् ।।\nचंद्रभागा विपाशा च सरयूर्देविका कुहू ।। ३७ ।।\nगोदावरी शतद्रुश्च बाहुदा वेत्रवत्यपि ।।\nसर्वा एवात्र सरितः संगताः संति गंगया ।। ३८ ।।\nगुप्तानि पुण्यतीर्थानि सिद्धक्षेत्राणि चैव हि ।।\nतत्र सर्वाणि तिष्ठंति कलामात्रेण पार्वति ।। ३९ ।।\nएतेषां फलमाप्नोति यः पश्यति समाहितः ।।\nस्नात्वा गंगेश्वरं देवं सत्यमेतन्मयोदितम् ।।\nअतः पुण्यतमं स्थानं गीयते गणवंदिते ।।5.2.42.४०।।\nएष ते कथितो देवि प्रभावः पापनाशनः ।।\nगंगेश्वरस्य देवस्य शृण्वंगारेश्वरं परम् ।। ४१ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये गंगेश्वर माहात्म्यवर्णनंनाम द्वाचत्वारिंशोऽध्यायः ।। ४२ ।।"
  }
]
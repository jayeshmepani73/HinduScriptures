[
  {
    "text": "।। श्रीहर उवाच ।। ।।\nचतुस्त्रिंशत्तमं विद्धि देवं वै कंथडेश्वरम् ।।\nयस्य दर्शनमात्रेण सर्वपापैः प्रमुच्यते ।। १ ।।\nवितस्तायास्तटे रम्ये ब्राह्मणो निवसन्पुरा ।।\nबभूव पांडवोनाम दरिद्रेणातिपीडितः ।। २ ।।\nज्ञातिभिश्च परित्यक्तो दुष्टया भार्यया तथा ।।\nकंथाप्येका स्थिता यस्य सर्वस्वप्रेमधारिणी ।। ३ ।।\nतेनाहं सुतकामेन तोषितो गिरिगह्वरे ।।\nमयाप्युक्तं विशालाक्षि पुत्रस्तव भविष्यति ।। ४ ।।\nतस्य पुत्रः समुत्पन्नः कंथामध्यादयो निजः ।।\nशीतोष्णवारिणी कंथा तस्य पुत्रस्य साऽभवत् ।। ५।।\nस च लब्धः प्रसादेन मदीयेन वरानने ।।\nरुद्रेण च वरो दत्तः कंथाया भविता पुनः ।। ६ ।।\nअथ षष्ठे गते वर्षे मौंजीबंधमचिंतयत् ।।\nतदामंत्र्य मुनीन्सर्वान्प्रसाद्य च पुनः पुनः ।।\nनमस्कृत्य ऋषीन्सर्वान्पूजयामास भक्तितः ।। ७ ।।\nफलैर्वित्तानुसारेण मौंजी तस्याप्यबंधत ।।\nतेऽप्युक्ता मुनयः सर्वे प्रसाद्य च पुनःपुन ।। ८ ।।\nदीयतामाशिषो ह्यस्मै पुत्राय मुनिसत्तमाः ।।\nमम पुत्रस्य पुत्रोऽयं दीर्घायुर्जायतां चिरम् ।। ९ ।।\nतूष्णींभूयः स्थिताः सर्वे तच्छ्रुत्वा नोत्तरं ददुः ।।\nयदा ते नोत्तरं प्रोचुस्तदा मुनिवरः स्वयम् ।।\nध्यानेन चिंतयामास नूनमल्पायुषं सुतम् ।। 5.2.34.१० ।।\nइति ज्ञात्वा तु संमोहमगमत्सहसा मुनिः ।।\nविललाप स दुःखार्त्तः सुतस्नेहेन दुःखितः ।। ११ ।।\n।। वाडव उवाच।। ।।\nदत्तः स्वयं महेशेन ममाल्पायुः कथं सुतः ।।\nरुद्रेण च वरो दत्तः प्रसन्नेन पुरा मम ।। १२।।\nमत्तुल्यवीर्यः पुत्रस्ते कंथामध्याद्भ विष्यति ।।\nजातं च दत्त्वा ह्यल्पायुं मिथ्या त्र्यक्षस्य तद्वचः ।। १३ ।।\nपितरं दुःखितं दृष्ट्वा तूष्णींभूतो मुनिस्तदा ।।\nस बालः सहसा वाक्यं बभाषे हर्षवर्द्धनम् ।। १४ ।।\nत्यजत भयमिदानीं यन्ममार्थे विषण्णा विनिहतनिजयत्नं प्रेतराजं करोमि ।।\nशृणुत मम गिरं भोः सेश्वरा लोकपालाः पितृपतिविजयार्थं सत्प्रतिज्ञा ममैषा ।। १५ ।।\nअतिविषमतपोभिः शंकरं तोषयित्वा स्वपितुरपि च भक्त्या हन्मि मृत्योर्जयाशाम् ।।\nकिमतिशयविषाद व्याकुलास्तात सर्वे सपदि पितृपतिं तं स्वे वशे स्थापयामि ।। १६ ।।\nप्रयामि रुद्रं शरणं महेश्वरं देवं वरं चाप्युमयाऽविहीनम् ।।\nशृण्वंतु सर्वे मुनयः समंतान्न मादृशे मृत्युपराभवोस्ति ।। १७ ।।\nतपोभिरुग्रैः शितिकंठपादौ प्रसाद्य मृत्युं न चिराद्विनेष्ये ।।\nकंथाजवाक्यामृतलोलनेत्राः संजातरोमां चलसत्स्वदेहाः ।। १८ ।।\nपप्रच्छुरेनं मुनयः शिशुं तं जानासि रुद्रं परमं कथं त्वम् ।।\nवयं चिरं कालमुपासमानास्तपोभिरुग्रैर्व्रतसंचयैश्च ।। १९ ।।\nतथापि विद्मो न वयं महेशं ज्ञातस्त्वयासौ कथमर्भकेण ।।\nईहामहे तं किल पुत्र सम्यक्छ्रोतुं प्रहर्षाद्भुतजातरोमाः ।। 5.2.34.२० ।।\nज्ञातस्त्वया कुत्र कथं महेशो महेश्वरो वै भुवनैकनाथः ।। २१ ।।\nइति तेषां वचः श्रुत्वा मुनीनां भावितात्मनाम् ।।\nस बालः कथयामास वृत्तांतं पर्वतात्मजे ।। २२ ।।\nममात्र क्रीडतः सिद्धः सिद्धिदः समुपागतः ।।\nविज्ञायाल्पायुषं मां तु वात्सल्यादब्रवीदिदम् ।। २३ ।।\nगच्छ पुत्र ममादेशान्महाकालवनोत्तमे ।।\nदक्षिणे चास्ति यल्लिंगमानंदेश्वरलिंगतः ।। २४ ।।\nतमाराधय शीघ्रं त्वं चिरजीवी भविष्यसि ।।\nतस्योपदेशदानेन ज्ञातं सम्यङ्महेश्वरात् ।। २५।।\nनान्यो देवोस्ति लोकेषु सत्यं सत्यं मुनीश्वराः ।।\nतस्मादद्यैव यास्यामि महाकालवने शुभे ।। २६ ।।\nलिंगमाराधयिष्यामि विषादस्त्यज्यतामिह ।।\nतस्य तद्वचनं श्रुत्वा तेन सार्द्धं महर्षयः ।। २७ ।।\nपिता च विस्मितो देवि सर्व एव समागताः ।।\nदेवमाराधयामास बालः कालजिघांसया।। २८ ।।\nलिंगमध्यात्ततो वाणी निःसृता पर्वतात्मजे ।।\nअहो तुष्टोस्मि ते वत्स कं कामं प्रददाम्यहम् ।। २९ ।।\n।। बाल उवाच ।। ।।\nयदि तुष्टोऽसि मे देव ये त्वां पश्यंति शंकर ।।\nपापकंथाविनिर्मुक्तास्ते संतु चिरजीविनः ।। 5.2.34.३० ।।\nबालस्य भाषितं श्रुत्वा लिंगे नोक्तं यशस्विनि ।।\nये च मां पूजयिष्यंति श्रद्धया परया युताः ।।\nते भविष्यंति सततं जरामरणवर्जिताः ।। ३१ ।।\nलप्स्यंते परमान्कामान्भविष्यंति गणोत्तम ।।\nपूज्याः सर्वेषु लोकेषु सर्वालंकारभूषिताः ।। ३२ ।।\nएवं लब्धवरः कंथः प्रांजलिः समुपस्थितः ।।\nलिंगेनोक्तः प्रसन्नेन भूयो वरय सुव्रत ।। ३३ ।।\nवरो वै दुर्लभो लोके देवदानवगुह्यकैः ।।\nमयावतारितो यस्मान्नास्त्यदेयं तवाधुना ।। ३४ ।।\nबालेनोक्तो महादेव यदि देयो वरः पुनः ।।\nमन्नाम्ना देव ते ख्यातिर्भूयात्त्रिभुवने भुवि ।। ३५ ।।\nएवमस्त्विति लिंगेन प्रोक्तं तुष्टेन पार्वति ।।\nतदाप्रभृति देवेशो विख्यातः कंथडेश्वरः ।।\nयस्य दर्शनमात्रेण चिरायुर्जायते नरः ।। ३६ ।।\nयः समीक्षति तल्लिंगं कंथडेश्वरमीश्वरम् ।। ३७ ।।\nपापकंथाविनिर्मुक्तो मुक्तिं यास्यति गौरि सः ।।\nपुण्यं यशस्यं गेयं तल्लिंगं पापप्रणाशनम् ।।\nपुनाति पातकान्सर्वान्मम नामानुकीर्तनात् ।। ३८ ।।\nतेऽधन्याः पुरुषा लोके तेषां जन्म निरर्थकम्।।\nयैर्न दृष्टो महाकाले देवोऽसौ कंथडेश्वरः ।। ३९ ।।\nएष ते कथितो देवि प्रभावः पापनाशनः ।।\nकंथडेश्वरदेवस्य इन्द्रेश्वरमथो शृणु ।। 5.2.34.४० ।।\nइति श्रीस्कांदे महापुराण एकाशीतिसाहस्र्यां संहितायां पंचम आवंत्यखण्डे चतुरशीतिलिङ्गमाहात्म्ये कंथडेश्वरमाहात्म्यवर्णनंनाम चतुस्त्रिंशोऽध्यायः ।। ३४ ।।"
  }
]
[
  {
    "text": "श्रीविश्वनाथ उवाच।।\nत्रिंशत्तमं विजानीहि त्वं देवि च्यवनेश्वरम्।।\nयस्य दर्शनमात्रेण स्वर्गभ्रंशो न जायते।।१।।\nभृगोर्महर्षेः पुत्रश्च च्यवनो नाम पार्वति।।\nस्थाणुभूतस्तपस्तेपे निराहारो महामुनिः ।। २ ।।\nवितस्तायास्तटे रम्ये बहुवर्षगणान्किल ।।\nसवल्मीकोऽभवद्विप्रो लताभिरभिसंवृतः ।। ३ ।।\nकालेन महता देवि समाकीर्णः पिपीलकैः ।।\nतथा स संवृतो धीमान्मृत्पिंड इव सर्वशः ।। ४ ।।\nआजगाम तमुद्देशं विहर्तुं वन उत्तमे ।।\nशर्यातिर्नाम धर्मात्मा सकुटुंबो मुदान्वितः ।। ५ ।।\nतस्य स्त्रीणां सहस्राणि चत्वार्यासन्परिग्रहः ।।\nएकैव तु सुता सुभ्रूः सुकन्यानाम नामतः ।। ६ ।।\nसा सखीभिः परिवृता सर्वाभरणभूषिता ।।\nसा भ्रम्यमाणा वल्मीके दृष्ट्वा भार्गवचक्षुषी ।। ७ ।।\nसा कौतुकात्कण्टकेन बुद्धिमोहवती तदा ।।\nकिं नु खल्विदमित्युक्त्वा निर्बिभेदास्य लोचने ।। ८ ।।\nअभवत्स तया विद्धो नेत्रयोः परमार्तिमान् ।।\nततः शर्यातिसैन्यस्य शकृन्मूत्रं समारुणत् ।। ९ ।।\nततो रुद्धे शकृन्मूत्रे पर्यतप्यत पार्थिवः ।।\nप्रत्युवाच ततः क्रुद्धो राजा गद्गदया गिरा ।। 5.2.30.१० ।।\nकेनापकृतमद्येह भार्गवस्य महात्मनः ।।\nतपोनित्यस्य वृद्धस्य रोषणस्य विशेषतः ।। ११ ।।\nज्ञातं वा यदि वाज्ञातं तदिदं ब्रूत मा चिरम् ।।\nतमूचुः सैनिकाः सर्वे न विद्मोऽपकृतं वयम् ।। १२ ।।\nततः स पृथिवीपालः साम्ना चोग्रेण च स्वयम् ।।\nपर्यपृच्छत्स्ववर्ग च भूयोभूयः सुदुःखितः ।। १३ ।।\nपितरं दुःखितं दृष्ट्वा सुकन्या तमथाब्रवीत् ।।\nमया किंचिच्च वल्मीके दृष्टं सत्त्वमतिच्छवि ।। १४ ।।\nखद्योतवदभिज्ञातं तन्मया विद्धमंतिकम् ।।\nएतच्छ्रुत्वा तु शर्यातिर्वल्मीकं क्षिप्रमभ्यगात् ।। १५ ।।\nतत्रापश्यत्तपोवृद्धं वयोवृद्धं च भार्गवम् ।।\nप्रार्थयामास सैन्यार्थे प्रांजलिः स महीपतिः ।। १६ ।।\nअज्ञानाद्बालया यत्तेऽपकृतं तु महीसुर ।।\nइमामेव च ते कन्यां ददामि सुदृढव्रताम् ।। १७ ।।\nभार्यार्थे त्वं गृहाणेमां प्रसीद द्विजसत्तम ।।\nततोब्रवीमहीपालं च्यवनो भार्गवस्तथा ।। १८ ।।\nयद्येवं प्रतिगृह्यैतां क्षमिष्यामि महीपते ।।\nददौ दुहितरं तस्मै च्यवनाय महीपतिः ।। १९ ।।\nप्रतिगृह्य च तां कन्यां भगवान्प्रससाद ह ।।\nप्राप्ते प्रसादे राजाथ ससैन्यो विषयं गतः ।। 5.2.30.२० ।।\nसुकन्यापि पतिं लब्ध्वा तपस्विनमनिंदिता ।।\nनित्यं पर्यचरत्प्रीत्या तपसा नियमेन च ।। २१ ।।\nकस्यचित्त्वथ कालस्य नासत्यावश्विनौ प्रिये ।।\nकृताभिषेकां विवृतां सुकन्यां तामपश्यताम् ।। २२ ।।\nतां दृष्ट्वा दर्शनीयांगीं देवराजसुतामिव ।।\nऊचतुः समुपद्रुत्य कस्य त्वमतिशोभने ।। २३ ।।\nसा प्रोवाच महाभागा पतिव्रतपरायणा ।।\nशर्यातितनयां चैव भार्यां च च्यवनस्य हि।। २४ ।।\nततोश्विनौ प्रहस्यैनामब्रूतां पुनरेव तु ।।\nकस्मादेवंविधा भूत्वा जराजर्जरितं पतिम् ।।२५।।\nत्वमपास्येह कल्याणि कामभोगबहिष्कृता ।।\nवृद्धं च्यवनमुत्सृज्य वरयस्वैकमावयोः ।। २६ ।।\nपत्यर्थं देवगर्भाभे मा वृथा यौवनं कृथाः ।।\nएवमुक्ता सुकन्या तु दस्रौ ताविदमब्रवीत् ।। २७ ।।\nरताहं च्यवने देवे मैवं मा पर्यशंकतम् ।।\nततोऽब्रूतां पुनस्त्वेनामावां देवभिषग्वरौ ।। २८ ।।\nयुवानं रूपसंपन्नं करिष्यावः पतिं तव ।।\nएतेन समयेनावामामंत्रय सुमध्यमे ।।२७।\nसा तयोर्वचनं श्रुत्वा कथयामास  भार्गवे ।।\nतच्छ्रुत्वा च्यवनो भार्यां क्रियतामित्यभा षत ।। 5.2.30.३० ।।\nऊचतू राजपुत्रीं तां पतिस्तव विशत्वपः ।।\nततोऽप्सु च्यवनः शीघ्रं रूपार्थी प्रविवेश ह ।। ३१ ।।\nअश्विनावपि तत्काले सरः प्राविशतां प्रिये ।।\nततो मुहूर्त्तादुत्तीर्णा सर्वे ते सरसस्तदा ।। ३२ ।।\nदिव्यरूपधराः सर्वे युवानो दिव्यकुंडलाः ।।\nतुल्यवेषधराश्चैव मनसः प्रीतिवर्द्धनाः ।। ।। ३३ ।।\nतेऽब्रुवन्सहिताः सर्वे वृणीष्वान्यतमं शुभम् ।।\nअस्माकमीप्सितं भद्रे पतित्वे वरवर्णिनि ।। ३४ ।।\nसा समीक्ष्य तु तान्सर्वांस्तुल्यरूपधरा न्स्थितान् ।।\nनिश्चित्य मनसा बुद्ध्या देवी वव्रे स्वकं पतिम् ।। ३५।।\nलब्ध्वा तु च्यवनो भार्यां वयो रूपं तु वांछितम् ।।\nहृष्टोऽब्रवीन्महातेजास्तौ नासत्याविदं वचः ।। ३६ ।।\nयदहं रूपसंपन्नो वयसा च समन्वितः ।।\nकृतो भवद्भ्यां वृद्धः सन्भार्यां च प्राप्तवानिमाम् ।। ३७ ।।\nतस्माद्युवां करि ष्यामि प्रीत्याहं सोमपायिनौ ।।\nसत्यमेतन्न संदेहो देवराजस्य पश्यतः ।। ३८ ।।\nतच्छ्रुत्वा हृष्टमनसौ दिवं देवौ प्रजग्मतुः ।।\nयाजयामास सोमार्हौ नासत्यावश्विनाविति ।। ३९ ।।\nभिषजौ देवतानां हि कर्मणा तेन गर्हितौ ।।\nआभ्यामर्थाय सोमं त्वं प्रदास्यसि यदि स्वयम् ।। 5.2.30.४० ।।\nवज्रं ते प्रहरिष्यामि घोररूपं सुदारुणम् ।।\nएवमुक्तः स्मयन्निन्द्रमभिवीक्ष्य स भार्गवः ।।\nबलिनं वासवं ज्ञात्वा चिंतयामास सत्वरम् ।। ४१ ।।\nदेवमाराधयिष्यामि महादेवं महेश्वरम् ।।\nयस्य कर्मकरः शक्रो यस्य देवा वशानुगाः ।।\nयः समर्थो जगद्गोप्ता सृष्टिसंहारकारकः ।। ४२ ।।\nइत्युक्त्वा च्यवनो देवि महाकालवनं गतः ।।\nरामेश्वरस्य देवस्य लिंगमीशानतः स्थितम् ।।\nश्रद्धयाराधितं तेन च्यवनेन महात्मना ।। ४३ ।।\nतस्य प्रसन्नो रुद्रस्तु स वज्रादभयं ददौ ।।\nतस्य प्रहरतो बाहुं स्तंभयामास भार्गवः ।। ४४ ।।\nसमाराधनतुष्टस्य लिंगस्यास्य प्रभावतः ।।\nएतस्मिन्नंतरे ज्वाला निःसृता लिंगमध्यतः ।। ४६ ।।\nतया देवगणाः सर्वे दह्यमाना विचेतसः ।।\nप्रोचुर्गद्गदया वाचा धूमेनांधीकृते क्षणाः ।। ४६ ।।\nक्रियेतां सोमपावेतावश्विनौ बलसूदन ।।\nदेवानां वचनं श्रुत्वा च्यवनं भयपीडितः ।।\nप्रत्युवाच ततः शक्रः प्रणामानतकंधरः ।। ४७ ।।\nसोमपावश्विनावेतावद्यप्रभृति भार्गव ।।\nभविष्यतस्ततः सर्वमेतत्सत्यं ब्रवीमि ते ।। ४८ ।।\nमा तेऽतिथ्याभिसंरंभो भविष्यति तपोधन ।। ।\nलिंगस्यास्य प्रभावोऽयं यदहं निष्प्रभीकृतः ।। ४९ ।।\nततस्त्वन्नामधेयेन प्रसिद्धिर्भुवि यास्यति ।।\nआराधितं यतो देवि च्यवनेन महात्मना ।। 5.2.30.५० ।।\nच्यवनेश्वरमेतद्वै ख्यातं त्रिभुवनेऽभवत् ।।\nभक्ता ये पूजयिष्यंति देवेशं च्यवनेश्वरम् ।।\nआजन्मप्रभवं पापं तेषां नश्यति तत्क्षणात् ।। ५१ ।।\nयः पश्यति नरो नित्यं च्यवनेश्वरसंज्ञकम् ।।\nजन्मदुःखजरारोगैर्मुक्तो मुक्तिमवाप्नुयात् ।। ५२ ।।\nयंयं काममभिध्यायेन्मनसाभिमतं नरः ।।\nतंतं दुर्लभमाप्नोति च्यवनेश्वरदर्शनात् ।। ५३ ।।\nनियमेन प्रपश्यंति ये देवं च्यवनेश्वरम् ।।\nते प्रयांति तनुं त्यक्त्वा मदीये भुवने प्रिये ।। ५४ ।।\nयः शृणोति कथां पुण्यां सर्वपापहरां शुभाम् ।।\nस पुण्यात्मा परं स्थानं याति दिव्यं न संशयः ।। ५५ ।।\nभक्तिहीनः क्रियाहीनो यः पश्यति प्रसंगतः ।।\nस पुण्यां गतिमाप्नोति योगिगम्यां यशस्विनि ।। ५६ ।।\nपुष्पैर्विचित्रैर्ये देवं यजंते च्यवनेश्वरम् ।।\nसंसारार्णवमुल्लंघ्य ते यांति परमं पदम् ।। ५७ ।।\nएष ते कथितो देवि प्रभावः पापनाशनः ।।\nच्यवनेश्वरदेवस्य शृणु खंडेश्वरं शिवे ।। ५८ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिंगमाहात्म्ये च्यवनेश्वरमाहात्म्यवर्णनंनाम त्रिंशोऽध्यायः ।। ३० ।।"
  }
]
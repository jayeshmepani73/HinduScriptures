[
  {
    "text": "।। श्रीमहादेव उवाच ।। ।।\nसप्तविंशतिमं देव्यनरकेश्वरसंज्ञकम् ।।\nयस्य दर्शनमात्रेण स्वप्नेपि नरकः कुतः ।। १ ।।\nपुरा कलियुगे देवि कल्पे वाराहसंज्ञके ।।\nकलुषं कालमासाद्य सत्ये च प्रलयं गते ।। २ ।।\nनिर्मर्यादा निराधारा निरौका नास्तिका जनाः ।।\nवर्णाश्रमाश्च संजाता वंचयंति परस्परम् ।। ३ ।।\nनार्चयंति सुरान्विप्राः कर्म कुर्वंति कुत्सितम् ।।\nलोभमोहपरा भूत्वा कामासक्ताश्च मानवाः ।। ४ ।।\nवैरबद्धाश्च संजाताः परस्परवधे रताः ।।\nनिवृत्तयज्ञस्वाध्यायपिंडोदकविवर्जिताः ।। ५ ।।\nब्राह्मणाः सर्वभक्ष्याश्च मृषावादपरायणाः ।।\nभूयिष्ठं कूटमानैश्च पण्यं विक्रीणते तदा ।। ६ ।।\nदृश्यंते षोडशे वर्षे नराः पलितिनः प्रिये ।।\nआयुःक्षयो मनुष्याणां क्षिप्रमेव प्रपद्यते ।। ७ ।।\nएवंविधाः समुद्भूता नरा नार्यश्च पातकैः ।।\nनरकेषु प्रपद्यंते क्रमात्पापानुसारतः ।। ८ ।।\nकुठारैर्भिन्नमूर्द्धानः क्रकचैः पाटिताः परे ।।\nअग्निवर्णैश्च संदंशैरुत्पाटितविलोचनाः ।। ९ ।।\nभिन्नाश्चायोमयैस्तीक्ष्णैरग्नितप्तैश्च कीलकैः ।।\nपीड्यंते शैलशिखरैश्चूर्ण्यंते क्रूरभूधरैः ।। 5.2.27.१० ।।\nक्षिप्यंते तप्तकुण्डेषु दह्यंते वह्निराशिषु ।।\nअमेध्येऽधोमुखाश्चान्ये मर्द्दिता दंडपाणिना ।। ११ ।।\nलौहैश्च शृङ्खलैर्बद्धा ह्यधोवक्त्रैश्च लंबितैः ।।\nअंतरिक्षे परिक्षेपात्क्रंदंतोऽतीव दुःखिताः ।।१२।।\nकृमिभिर्भ्रमरैस्तीक्ष्णैर्दंशैश्च मशकैस्तथा ।।\nलोहतुंडैश्च विहगैर्निर्दयैर्भक्षिता नराः।।१३।।\nकेचित्कृत्ताः प्रधावंति तोयार्थं च तृषातुराः ।।\nस्वमूत्रं पायिताश्चंडैः क्षुभिताश्चापि घातनैः ।। १४ ।।\nयैश्चांगैः पतितं कर्म क्रियते पुरुषैर्भुवि ।।\nतेषां तान्येव चांगानि शोध्यंते यातनागतैः ।। १५ ।।\nये पश्यंति गुरुं देवान्ब्राह्मणान्क्रुद्धचक्षुषा ।।\nदुष्टेन परदारांश्च वीक्षंते लोचनेन ये ।।\nतेषां नेत्राणि भिद्यंते कृष्यंते लोहशंकुभिः ।। १६ ।।\nश्रवणौ च प्रपूर्यंते लौहेन शंकुना ततः ।।\nपुनश्च शस्त्रैः कृष्यंते पुनस्तप्तैश्च कीलकैः ।। १७ ।।\nलौहैर्वेगान्निखन्यंते यैः श्रुतं गुरुनिंदनम् ।।\nमित्राणां देवतानां च साध्वीनामथवा क्वचित् ।। १८ ।।\nशतशः पाट्यते जिह्वा वह्निवर्णैरयोमुखैः ।।\nशंकुभि स्तीक्ष्णसूक्ष्माग्रैः पूर्यंते चानिलैः पुनः ।। १९ ।।\nतद्वक्त्राणि बहून्वारान्येपवादरता नराः ।।\nये गुरुं मातरं वापि पारुष्येण वदंति वै ।। 5.2.27.२० ।।\nये निघ्नंति दुराचाराः सुरार्थायोपकल्पिते ।।\nआरामे पुष्पपत्राणि तेषामंगानि कृंतति ।। २१ ।।\nयैरप्यालिंगिता नारी परस्य च दुरात्मभिः ।।\nतेषामयोमयी नारी वह्निवर्णा तु वक्षसि ।। २२ ।।\nस्थाप्यते वध्यते चापि प्रचंडैर्यमकिंकरैः ।।\nनार्यश्च पुरुषैस्तप्तैरालिंग्यंते ह्ययोमयैः ।। २३ ।।\nतदा लोहमये गेहे ज्वलितानलसंस्तरे ।।\nनिक्षिप्यंते नरैः सार्द्धमासाद्य कालसंक्षयम् ।। २४ ।।\nयावती वेदना देहे इह लोके प्रदृश्यते ।।\nनराणामंगपीडा वै तस्माच्छतगुणा भवेत् ।। २५ ।।\nकाकैश्च वृश्चिकैर्गृध्रैर्भक्ष्यंतेऽप्यपरे नराः ।।\nदह्यमाना विलपंति भ्रातस्तातेति चाकुलाः ।।\nवदंत्यसकृदुद्विग्ना न च शांतिं लभंति वै ।। २६ ।।\nदुःखानि ते प्राप्नुवंति यान्यसह्यानि पार्वति ।।\nएवं ते यातनादुःखं प्राप्नुवंति सुनिश्चितम् ।।\nनिमिर्नाम महाभागो यममार्गं ददर्श ह ।। २७ ।।\nरौद्रं भयानकं दुर्गं पूरितं पापकर्मभिः ।।\nतमसा संवृतं चैव केशशैवालशाद्वलम् ।। २८ ।।\nसंपृक्तं पापकृद्गंधैर्मांसशोणितकर्द्दमैः ।।\nवह्निज्वालेन दीप्तेन समंतात्परिवारितम् ।। २९ ।।\nअधोमुखैश्च कर्कोटैर्गृध्रैश्च समभिद्रुतम् ।।\nसूचीमुखैस्तथा प्रेतैविंध्यशैलोपमैर्वृतम् ।। ।। 5.2.27.३० ।।\nवृक्षै रुधिरमांसैश्च छिन्नबाहूरुपाणिभिः ।।\nनिकृत्तोदरहस्तैश्च तत्रतत्र प्रचारितैः ।। ३१ ।।\nवृतं कुणपदुर्गंधैरशिवं भोगवर्जितम् ।।\nअसिपत्र वनं चैव समंतात्परिवारितम् ।। ३२ ।।\nकरंभवालुकाकीर्णमायसीश्च शिलाः पृथक् ।।\nददर्श चापि देहोत्थयातनां पापकर्मणाम् ।। ३३ ।।\nस तं दुर्गंधमालक्ष्य पुरुषं तमुवाच ह ।।\nकियदध्वानमस्माभिर्गंतव्यमिदमब्रवीत् ।। ३४ ।।\nदेशोऽयं कश्च देवानामेतदिच्छामि वेदितुम् ।।\nइत्युक्तो यमदूतस्तु दण्डहस्तोऽग्निसप्रभः ।।\nपुरतो दर्शयन्मार्गमित एहीत्युवाच ह ।। ३५ ।।\nभूयः स राजा तं प्राह किंकरं विनयान्वितः ।।\nभो याम्यपुरुषाचक्ष्व किं मया दुष्कृतं कृतम् ।। ३६ ।।\nयेनेदं व्यसनं प्राप्तं मया च धार्मिकेण हि ।।\nनिमिर्नामाहं विख्यातो जनकानामहं कुले ।। ३७ ।।\nजातो विदेहविषये सम्यग्मनुजपालकः ।।\nचातुर्वर्ण्यं च धर्मस्थं कृत्वा संरक्षितं मया ।। ३८ ।।\nधर्मप्रधानकल्पेन मनुनात्र यथा पुरा ।।\nयज्ञैर्मयेष्टं बहुभिर्धर्मतः पालिता मही ।। ३९ ।।\nनोत्सृष्टश्चैव संग्रामो नातिथिर्विमुखोऽभवत् ।।\nकृता स्पृहा च न मया परस्त्रीविभवादिषु ।। 5.2.27.४० ।।\nसोऽहं कथमिमं प्राप्तो नरकं भृशदारुणम् ।।\nइति पृष्टस्तदा तेन निमिना यमकिंकरः ।।\nउवाच प्रणतो भूत्वा क्रूरोऽपि प्रश्रितं वचः ।। ४१ ।।\n।। पुरुष उवाच ।। ।।\nमहाराज यथात्थ त्वं तथैतन्नात्र संशयः ।।\nकिन्तु स्वल्पं कृतं पापं भवंतं स्मारयामि तत् ।। ४२ ।।\nउक्ता या दक्षिणा श्राद्धे न दत्ता सा त्वया नृप ।।\nप्रमादाद्विस्मृता चैव तस्येदं कर्मणः फलम् ।। ४३ ।।\nएतावदेव ते पापं नान्य त्किंचन विद्यते ।।\nवैदेहागच्छ पुण्यानामुपभोगाय पार्थिव ।। ४४ ।।\nएवं श्रुत्वा तु राजर्षिर्निमिर्दूतमथाब्रवीत् ।।\nयास्यामि देवानुचर यत्र मां त्वं हि नेष्यसि ।। ४५ ।।\nकिंचित्पृच्छामि ते तत्त्वं यथावद्वक्तुमर्हसि ।।\nवज्रतुंडास्त्वमी काकाः पुंसां नयनहारिणः ।। ४६ ।।\nपुनः पुनश्च नेत्राणि तद्वत्तेषां भवंति हि ।।\nकिं कृतं कर्म दूतेंद्र कथयैतज्जुगुप्सितम् ।। ४७ ।।\nहरंत्येषां तथा जिह्वां जायमानां पुनर्नवाम् ।।\nकरपत्रेण पाट्यंते कस्मादेते सुदुःखिताः ।। ४८ ।।\nकिमेते नष्टचित्ताश्च तुद्यंतेऽहर्निशं नराः ।।\nएताश्चान्याश्च दृश्यंते यातनाः पापकर्मिणाम् ।।\nकियत्कालं भविष्यंति तन्ममोद्दे शतो वद ।। ४९ ।।\n।। पुरुष उवाच ।। ।।\nयन्मां पृच्छसि भूपाल पापकर्मफलोदयम् ।।\nतत्तेहं संप्रवक्ष्यामि संक्षेपेण यथातथम् ।। 5.2.27.५० ।।\nपुण्या पुण्ये हि पुरुषः पर्यायेण समश्नुते ।।\nभुंजतश्च क्षयं याति पुण्यं पापमथापि वा ।। ५१ ।।\nन तु भोगादृते पुण्यं पापं कर्म च मानवः ।।\nपरित्यजति राजेन्द्र सत्यमेतदुदाहृतम् ।। ५२ ।।\nएवमेते महापापा यातनाभिरहर्निशम् ।।\nक्षपयंति महाघोरं नरकांतरवर्त्तिनः ।। ५३ ।।\nदेवत्वेऽथ मनुष्यत्वे तिर्यक्त्वेऽथ शुभाशुभम् ।।\nपुण्यपापोद्भवं भुंक्ते सुखदुःखं न संशयः ।। ५४ ।।\nएतदुद्देशतो राजन्भवता कथितं मया ।।\nस्वकर्मफलमोक्षाणां पुण्यानां पापिनां तथा ।। ५५ ।।\nतदेह्यन्यत्र गच्छावि यथा दृष्टं त्वयाधुना ।।\nततस्तमग्रतः कृत्वा स राजा गंतुमुद्यतः ।। ५६ ।।\nतदा हि सर्वैरुद्घुष्टं यातना स्थायिभिर्नृभिः ।।\nप्रसादं कुरु भूपेति तिष्ठ तावन्मुहूर्त्तकम् ।।\nत्वदंगसंगी पवनो देहान्ह्लादयते हि नः ।। ५७ ।।\nपरितापं च गात्रेभ्यः पीडा बाधाश्च कृत्स्नशः ।।\nअपहंति नरव्याघ्र कृपां कुरु महीपते ।। ५८ ।।\nएतच्छ्रुत्वा वचस्तेषां तं याम्यपुरुषं नृपः ।।\nपप्रच्छ कथमेतेषामाह्लादो मयि तिष्ठति ।।५९ ।।\nकिं मया कर्म तत्पुण्यं मर्त्यलोके महत्कृतम् ।।\nप्रह्लादजननी दृष्टिर्यस्येयं तदुदीर्यताम् ।। 5.2.27.६० ।।\n।। पुरुष उवाच ।। ।।\nत्वया दृष्टो महाकाले विख्यातोऽनरकेश्वरः ।।\nआश्विनस्य चतुर्दश्यां तस्येदं फलमीदृशम् ।। ६१ ।।\nततस्तद्गात्रसंसर्गी पवनो ह्लाददायकः ।।\nपापकर्मकृतां राजन्यातना न प्रबाधते ।। ६२ ।।\n।। राजोवाच ।। ।।\nयदि मत्संनिधाने सा यातना न प्रबाधते ।।\nततो भद्रमुखात्राहं स्थास्ये स्थाणुरिवाचलः ।। ६३ ।।\n।। पुरुष उवाच ।। ।।\nएहि राजेंद्र गच्छावो निजपुण्यसमार्जितान् ।।\nभुंक्ष्व भोगान्न यास्येतां यातनां पापकर्मणाम् ।। ।। ६४ ।।\n।। राजोवाच ।। ।।\nन स्वर्गे ब्रह्मलोके वा तत्सुखं प्राप्यते नरैः ।।\nयदार्त्तजंतुं निर्वाणमानेतुमिति मे मतिः ।। ६५ ।।\nतस्मान्न तावद्यास्यामि यावदेते सुदुःखिताः ।।\nमत्संनिधानात्सुखिनो भवंतु नरकौकसः ।। ६६ ।।\nप्राप्स्यंते ते यदि सुखं बहवो दुःखिते मयि ।।\nकिं तु प्राप्तं मया सर्वं तस्मात्त्वं व्रज मा चिरम् ।। ६७ ।।\n।। पुरुष उवाच ।। ।।\nएष धर्मश्च शक्रश्च त्वां नेतुं समुपागतौ ।।\nअवश्यमस्माद्गंतव्यं तस्मात्पार्थिव गम्यताम्।। ६८ ।।\nएतस्मिन्नंतरे धर्मः शक्रेण सहितोब्रवीत् ।।\nनिमे परमधर्मज्ञ प्रीता देवगणास्तव ।। ६९ ।।\nएह्येहि पुरुषव्याघ्र कृतमेतावता प्रभो।।\nसिद्धिः प्राप्ता त्वया राजँल्लोकाश्चाप्यक्षयान्विताः ।। 5.2.27.७० ।।\nन च मन्युस्त्वया कार्यः शृणु मे वचनं विभो ।।\nअवश्यं नरकस्तावद्द्रष्टव्यः सर्वराजभिः ।। ७१ ।।\nनयामि त्वामहं स्वर्गं त्वया सम्यगुपासितः ।।\nविमानवरमारुह्य विमलं चाद्य गम्यताम् ।। ७२ ।। ।।\n।। निमिरुवाच ।। ।।\nनरके मानवा धर्म पीड्यंतेऽत्र सहस्रशः ।।\nत्राहीति वार्त्तां क्रंदंतो मामतो न व्रजाम्यहम् ।। ७३ ।।\n।। इन्द्र उवाच ।। ।।\nकर्मणा नरके प्राप्तिरेषां च पापकर्मणाम् ।।\nस्वर्गे त्वयापि गंतव्यं नृप पुण्येन कर्मणा ।। ७४ ।।\n।। राजोवाच ।। ।।\nपरिजानासि धर्मज्ञ त्वं वा शक्र शचीपते ।।\nविशिष्टं मम किं पुण्यं शुभं तद्वक्तुमर्हसि ।। ७५ ।।\n।। धर्म उवाच ।। ।।\nआश्विनस्य तु मासस्य कृष्णपक्षे चतुर्दशी ।।\nतस्यां त्वया महाबाहो महाकालवनोत्तमे ।।\nदृष्टो देवः सुविख्यातः स्वर्गदोऽनरकेश्वरः ।। ७६ ।।\nतद्विशिष्टं च ते पुण्यं तस्य संख्या न विद्यते ।।\nस्वकर्मोपार्जितं पुण्यं भुंक्ष्व राजन्यथासुखम् ।।\nएते नारकिकाः सर्वे क्षपयंतु स्वकर्मजाम् ।। ।। ७७ ।।\n।। राजोवाच ।। ।।\nकथं स्पृहां करिष्यंति सत्संगेषु च मानवाः ।।\nयदि मत्संनिधावेषामुत्कर्षो नोपजायते ।। ७८ ।।\nतस्माद्यत्सुकृतं किंचिद्विशिष्टतरमस्ति वै ।।\nतेन मुच्यंतु नरकात्पापिनो यातनागताः ।। ७९ ।।\n।। धर्म उवाच ।। ।।\nराजंस्त्वया कृतं पूर्वेऽनरकेश्वरदर्शनम् ।।\nतदुत्पन्नस्य पुण्यस्य कलामेभ्यः प्रयच्छ वै ।। 5.2.27.८० ।।\nतत्पुण्यस्य प्रभावेण मोक्ष्यंते नरकादिमे ।।\nतथा कृते ततस्तेन विमुक्ता नरकाच्च ते ।। ८१ ।।\nततोऽब्रवीद्धर्मराजो निमिं शक्रसमन्वितः ।।\nएवं श्रेष्ठतरं स्थानं त्वया प्राप्तं महीपते ।। ८२ ।।\nएतांश्च नारकान्पश्य विमुक्तान्पापकर्मणः।।\nततोऽपतत्पुष्पवृष्टिस्तस्योपरि महीपतेः ।। ८३ ।।\nविमानं चाधिरोप्यैनं स्वर्लोकमनयद्धरिः ।।\nयेये तत्राभवन्पापा यातनाभ्यः परिच्युताः ।। ८४ ।।\nप्रभावात्तस्य देवस्य स्वर्गलोकं गताः प्रिये ।।\nअतो देवः सुविख्यातः सदेवोऽनरकेश्वरः ।। ८५ ।।\nस्तुतो देवगणैः सर्वैर्नरकादवतारकः।।\nजातः स एव सुकृती कुलं तेनैव पावितम्।।८६।।\nयः पश्यति नरो नित्यं देवं चानरकेश्वरम्।।\nतेषां विलीयते पापं पूर्वजन्मशतोद्भवम्।।८७।।\nयेनुमोदंति देवस्य दर्शनं पर्वतात्मजे।।\nतेऽपि पापविनिर्मुक्ताः प्रयांति मम मंदिरे।।८८।।\nसमतीतं भविष्यच्च कुलानामयुतं नरः।।\nमम लोकं नयत्याशु तस्य लिंगस्य दर्शनात्।।८९।।\nशिवयोगसमायुक्ता कृष्णा या च चतुर्दशी ।।\nसा प्रोक्ता वल्लभा तस्य सर्वपापप्रणाशिनी ।। 5.2.27.९०।।\nये चायाzति नरास्तस्यां देवं चानरकेश्वरम् ।।\nउपोष्य पापैर्मुच्यंते ते नराः शतजन्मजैः ।। ९१ ।।\nकर्मणा मनसा वाचा यत्पापं समुपार्जितम् ।।\nतत्क्षालयति देवोसौ तिथौ तस्यां समर्चितः ।। ९२ ।।\nएष ते कथितो देवि प्रभावः पापनाशनः ।।\nजटेश्वरस्य देवस्य शृणु माहात्म्यमुत्तमम् ।।९३।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिंगमाहात्म्येऽनरकेश्वरमाहात्म्यवर्णनंनाम सप्तविंशोऽध्यायः ।। २७ ।।"
  }
]
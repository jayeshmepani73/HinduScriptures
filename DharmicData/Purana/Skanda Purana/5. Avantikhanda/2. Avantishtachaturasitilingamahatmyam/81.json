[
  {
    "text": "।। ईश्वर उवाच ।। ।।\nचतुर्द्वारस्थितं देवि शृणु लिंगचतुष्टयम् ।।\nयस्य दर्शनमात्रेण कृतकृत्यो नरो भवेत् ।। १ ।।\nअहं पृष्टस्त्वया देवि कौतुकाच्च वरानने ।।\nअतीव रमणीयं च स्थलं दर्शय मे प्रभो ।। २ ।।\nसेवितं बहुभिः सिद्धैः पुनरावृत्तिकांक्षिभिः ।।\nयद्गुह्यं च पवित्रं च प्रलयेऽप्यविनाशि यत् ।। ३ ।।\nअनन्यसदृशं दिव्यं यत्तीर्थं यत्तपोवनम् ।।\nअसंख्येयगुणोपेतं भुक्तिमुक्तिकरं शुभम् ।। ४ ।।\nसुवर्णशृंगाः प्रासादा हर्म्याणि विविधानि च ।।\nउद्यानानि विचित्राणि मार्गाश्च विविधाः शुभाः ।। ५ ।।\nसमीहितफलावाप्तिर्यत्र लभ्या सुखेन वै ।।\nसिद्धचारणगन्धर्वकिंनरोद्गीतनादितम् ।। ६ ।।\nपुण्यलोको पमस्थानं त्रिविष्टपविभूषणम् ।।\nएवमभ्यर्थितो देवि मंदरे चारुकन्दरे ।। ८० ।।\nमया प्रोक्तं प्रसन्नेन स्थानं शृणु सनातनम् ।।\nमहाकालवनं रम्यं स्वर्गात्सुखकरं परम् ।। ८ ।।\nअनौपम्यगुणोपेतं भुक्तिमुक्तिकरं शुभम् ।।\nतत्समः कोऽपि धन्योऽन्यो न दृष्टो भुवनत्रये ।। ९ ।।\nदेवगन्धर्व्वसिद्धैश्च सेव्यं वै मुक्तिकांक्षिभिः ।।\nविनोदार्थं मया सृष्टं त्वत्प्रियार्थं कुतूहलात् ।। 5.2.81.१० ।।\nतिलकं सर्वतीर्थानां जंबूद्वीपे मनोरमे ।।\nइच्छाकामफलावाप्तिरनायासेन लभ्यते ।। ११ ।।\nजरारोगभयैर्हीनं सर्वव्याधिविवर्जितम् ।।\nशक्राग्नियमरक्षोंबुवायुसोमेशसेवितम् ।।\nस्वर्गे प्रमुदिता देवास्तेऽपि कांक्षंति सर्वदा ।। १२ ।।\nअसंख्येयफलं त्वत्र अक्षया च गतिः सदा ।।\nयैर्न संसेवितं स्थानं वंचितास्ते नरा भुवि ।। १३ ।।\nक्षेत्रस्य च गुणान्वक्तुं देवदानवमानवैः ।।\nन शक्यते प्रयत्नाच्च स्वयं यत्र स्थितो ह्यहम् ।। १४ ।।\nयत्किंचिदशुभं कर्म कृतं मानुषकर्मणा ।।\nमहाकालवनं प्राप्य तत्सर्वं भस्मसाद्भवेत् ।। १५ ।।\nन सा गतिः कुरुक्षेत्रे गंगाद्वारे त्रिपुष्करे ।।\nया गतिर्विहिता पुंसां महाकालवने सदा ।। १६ ।।\nतिर्यग्योनिगता गत्वा महाकालवने स्थिताः ।।\nतत्रैव निधनं प्राप्तास्ते यांति परमां गतिम् ।। १७ ।।\nमेरुमंदरमात्रोपि राशिः पापस्य कर्मणः।।\nमहाकालवनं प्राप्य सर्वोपि व्रजति क्षयम् ।। १८ ।।\nश्मशानमिति चाख्यातं महाकालवनं प्रिये ।।\nतत्र ब्रह्मादयो देवा नारायणपुरोगमाः ।। १९ ।।\nयोगिनश्च तथा सांख्याः सिद्धाश्च सनकादयः ।।\nउपासते च मां भक्त्या मद्भक्त्या मत्परायणाः ।। 5.2.81.२० ।।\nया गतिर्योगतपसां या गतिर्यज्ञयाजिनाम् ।।\nमहाकालवने क्षेत्रे सा गतिर्विहिता मया ।। २१ ।।\nसंहरामि च तत्रस्थस्त्रैलोक्यं सचराचरम् ।।\nअतो देवि समाख्यातं महाकालवनं शुभम् ।। २२ ।।\nएवं बहुविधाञ्छुत्वा गुणान्बहुविधांस्तथा ।।\nदेवि त्वं विस्मिता जाता गमनाय मनो दधे ।। २३ ।।\nक्षेत्रस्यालोकने चित्तं जातमुत्कंठितं तव ।।\nत्वया सार्द्धं समा गत्य महाकालवने शुभे ।। २४ ।।\nपश्य देवि विचित्राख्यं यन्मया कथितं तव ।।\nअमरेशपुरस्पर्द्धि वर्द्धितानंदसुंदरम् ।।\nवर्णितं यन्मया देवि भुक्ति मुक्तिकरं परम् ।। २५ ।।\nत्वया प्रोक्तं विशालाक्षि दृष्ट्वा क्षेत्रमनुत्तमम् ।।\nअस्य स्थानस्य रक्षार्थं भक्तं गणचतुष्टयम् ।।\nनियुज्यतां महादेव संतोषाय मम प्रभो ।। २६ ।।\nद्वाराणि तत्र चत्वारि क्रियतां परमेश्वर ।।\nचत्वारः कलशाश्चैव हैमाः कार्या दृढाः शुभाः ।। २७ ।।\nपूर्वादिक्रमयोगेन चतुर्वर्गो नियोज्यताम् ।।\nधर्मश्चार्थश्च कामश्च मोक्षश्चैव महेश्वर ।। २८ ।।\nत्वदीयं वचनं श्रुत्वा मया देवि प्रयत्नतः ।।\nअस्य क्षेत्रस्य रक्षार्थं स्मृतं गणचतुष्ट यम् ।। २९ ।।\nचत्वार ईश्वरास्तेऽपि स्थापितास्तदनंतरम् ।।\nपिंगलेशो धनाध्यक्षस्तथा कायावरोहणः ।। 5.2.81.३० ।।\nबिल्वेश्वरो गणश्रेष्ठो दुर्दर्शो गण नायकः ।।\nएते मया नियुक्ता वै समर्थाः क्षेत्ररक्षणे ।। ३१ ।।\nपूर्वादिक्रमयोगेन त्वत्प्रियार्थं वरानने ।।\nनियुक्तास्त्वन्मतेनैव पूर्वस्यां दिशि पिंगलः ।। ।। ३२ ।।\nदक्षिणस्यां दिशि तथा प्रिये कायावरोहणः ।।\nबिल्वेश्वरः प्रतीच्यां तु दुर्द्दर्शश्चोत्तरे तथा ।। ३३ ।।\nमानवा ये म्रियंतेऽत्र क्षेत्रमध्ये गणो त्तमाः ।।\nतेषां रक्षा परा कार्या भवद्भिर्मम शासनात्।।३४।।\nकथां शृणु प्रयत्नेन पिंगलेश्वरसंभवाम् ।।\nयस्याः श्रवणमात्रेण कृतकृत्यो नरो भवेत् ।। ।।। ३५ ।।\nपिंगला कन्यका देवि कान्यकुब्जे बभूव ह ।।\nसुशीला च सुवेषा च सौंदर्येणातिनिर्मिता ।।३६।।\nपिता तस्या महाप्राज्ञः सर्वशास्त्रार्थतत्त्व वित् ।।\nज्ञानध्यानरतश्चैव स्वाध्यायपरिनिष्ठितः ।। ३७।।\nपिंगलोनाम विप्रेंद्रो भार्या तस्य पतिव्रता ।।\nपिंगाक्षी विश्रुता लोके सा च पंचत्वमा गता ।। ३८ ।।\nततस्तेन स दुःखेन गृहस्थाश्रमनिःस्पृहः ।।\nतपोवनं जगामाथ गृहीत्वा तनयां स्वकाम् ।। ३९ ।।\nऋषिभिः सेवितं पुण्यं शाकमूल फलाशनैः।।\nस तत्र मुनिभिः सार्द्धं ध्यानयोगपरायणः ।। 5.2.81.४० ।।\nनिवासं कृतवान्देवि पिंगलायाश्च रक्षणम् ।।\nपालयामास धर्मात्मा पुत्रिकां हृदयोपमाम् ।। ४१ ।।\nतामेव सततं साध्वी मन्यमानो महातपाः ।।\nन पाणिं ग्राहयामास मातृहीनेति चिंतयन् ।। ४२ ।।\nविरक्तोऽपि महाभाग संसारा त्सर्वधर्म्मवित् ।।\nपुत्रिकां प्रेक्षयन्सम्यक्संन्यासं नाकरोद्वशी ।। ४३ ।।\nअथ संरक्षयन्बालां मातृहीनां तपस्विनीम् ।।\nसंयुक्तः कालधर्मेण स विप्रः स्वर्जगाम ह ।।४४ ।।\nततः सा र्पिगला दीना हीना पित्रा सुदुःखिता।।\nविललापातुरा देवि पतिता शोकसागरे ।। ४५ ।।\nपिंगलोवाच ।। ।।\nअद्य मे च पिता दैवात्कालधर्ममुपेयिवान् ।।\nमां त्यक्त्वा गतवानेको दयालुर्निःस्पृहो यथा ।।४६।।\nस समः सर्वभूतेषु ममात्यंतं हिते रतः ।।\nमामेकां संपरित्यज्य परलोकमितो गतः ।। ४७ ।।\nसाऽहं परमदुःखार्ता पितृशोकेन विह्वला ।।\nशरीरं धारयामीदं कृपणं व्यर्थजीवितम् ।। ४८ ।।\nब्रह्मज्ञोपि हि तातो मे शांतो दांतो जितेंद्रियः ।।\nमामेव पालयामास मातृहीनेति चिंतयन् ।। ४९ ।।\nयेन संरक्षिता बाल्ये येनास्मि परिवर्धिता ।।\nतेन पित्रा वियुक्ताहं न जीविष्ये कदाचन ।। 5.2.81.५० ।।\nनद्यां वा निपतिष्यामि समिद्धे वा हुताशने ।।\nपर्वताद्वा पतिष्यामि पितृहीना निराश्रया ।। ५१ ।।\nइति शोकातुरा बाला विलपंती पुनःपुनः ।।\nबोध्यमाना महाभागैः  सदारैर्ऋषिसत्तमैः ।।५२।।\nकन्यकाभी रुदंतीभिर्वयस्याभिः समंततः।।\nआलिंग्यालिंग्य बहुशः पीड्यमाना सुदुःखिता ।।\nआगत्य करुणाविष्टो धर्मः परहिते रतः ।। ५३ ।।\nस्थविरो ब्राह्मणो भूत्वा प्रोवाचेदं वचस्तदा ।।\nअलं बाले विशालाक्षि रोदनैरतिदारुणैः ।।\nन भूयः प्राप्यते तातस्तस्मान्नार्हसि शोचितुम् ।। ५४ ।।\nअनित्यं यौवनं रूपं जीवितं द्रव्यसंचयः ।।\nप्रियैः सह च संवासस्तन्न शोचन्ति पंडिताः ।। ५५ ।।\nत्वया वै तत्कृतं कर्म पूर्वजन्मनि शोभने ।।\nयेन पित्रा वियोगः स्यादरण्ये मुनिसेविते ।। ५६ ।।\nत्वां विहाय गतः क्वापि पश्य बाले विधेर्बलम् ।।\nइदं कृतमिदं कार्यमिदमन्यत्कृताकृतम् ।। ५७ ।।\nएवमीहा समासक्तं मृत्युः प्रकुरुते वशे ।।\nतस्माद्दुःखं समुत्सृज्य श्रोतुमर्हसि शोभने ।। ५८ ।।\nपितृभ्यां च वियोगश्च येनाभूत्तव कर्मणा ।।\nपुरा त्वं सुन्दरी नाम वेश्यारूपेण सुन्दरी ।। ५९ ।।\nनृत्यगेयादि निपुणा वीणावेणुविचक्षणा।।\nआदिश्च पण्यनारीणां भूषणाच्छादनादिभिः ।।5.2.81.६०।।\nतां दृष्ट्वा रूपसंपन्नां सुवेषां सुविभूषिताम् ।।\nब्राह्मणो गुणवान्क श्चिद्बभूव मदनातुरः ।। ६१ ।।\nतं विदित्वा तथाभूतं ब्राह्मणं मदनातुरम् ।।\nसमाश्चतस्रस्तेन त्वं रमिता कामिना ततः ।। ६२ ।।\nसोऽथ पापरतिर्मूढो ब्राह्मणो विषयात्मकः ।।\nहतः शूद्रेण केनापि कामिना तव वेश्मनि ।। ६३ ।।\nविहाय भार्यामप्रौढां शुभां द्वादशवार्षिकीम् ।।\nप्रयातो नरकं घोरं शूद्रासंपर्कदूषितः ।।६४।।\nततस्तस्य पिता विद्वान्मातातीव च दुःखिता ।।\nआर्त्ता पुत्रवियोगेन शापो दत्तो भयावहः ।। ६५ ।।\n।। मातोवाच ।। ।।\nऔषधादि प्रयुक्तं च वशीकर्तुं ममात्मजम् ।।\nयदस्माकं वियोगाय वंचितो दुष्टचारिणि ।। ६६ ।।\nयस्माच्च मम पुत्रेण सा वियोगमकारयत् ।।\nतेन जन्मांतरे दीना पतिहीना भवत्वसौ ।। ६७ ।।\n।। पितोवाच ।। ।।\nबाल्ये वयसि वर्त्तंती मातृहीना सुदुःखिता ।।\nबहिष्कृता विवाहेन पितृहीना भविष्यसि ।। ६८ ।।\n।। धर्म्म उवाच ।। ।।\nतस्मात्पूर्वकृतेनैव कर्मणा वरवर्णिनि ।।\nइदं दुःखमनुप्राप्ता कन्यका भवती सती ।। ।। ६९ ।।\n।। पिंगलोवाच ।। ।।\nत्वया जन्मांतरे वृत्तं मम प्रोक्तं द्विजोत्तम ।।\nतस्माद्ब्रूहि भवन्प्रश्नं पृच्छंत्या निश्चयं स्वकम् ।। 5.2.81.७० ।।\nइत्थं सुघोरपापाहं पापाचारा तथाऽधमा ।।\nकथं तु ब्राह्मणेनाहमुत्पन्ना ब्रह्मवादिना ।। ७१ ।।\nदशसूनासमश्चक्री दशचक्रिसमो ध्वजः ।।\nदशध्वजसमा वेश्या दशवेश्यासमो नृपः ।।७२।।\nएवं वदंति धर्मज्ञा ब्राह्मणाः संशितव्रताः ।।\nतस्माद्द्विजोत्तमादस्मात्कथं जन्माभवन्मम ।।७३।।\n।। ब्राह्मण उवाच ।। ।।\nपापाचारपरापि त्वं ब्राह्मणानां कुले शुभे ।।\nउत्पन्ना तत्र वक्ष्यामि कारणं शृणु पिंगले ।। ७४ ।।\nब्राह्मणो विषयासक्तः कश्चिद्बद्धो नृपाज्ञया ।।\nचौर्यं कर्म कृतं तेन वेश्यालुब्धेन सुन्दरि ।। ७५ ।।\nमुच्यतां च त्वयाप्युक्तं न चौरो नैव पातकम् ।।\nयद्यनेन कृतं चौर्यं तन्मयैव कृतं भवेत् ।। ।। ७६ ।।\nददामि वित्तमधिकं मुच्यतां द्विजसत्तमः ।।\nइत्युक्त्वा गृहमानीय तेनैव सहिता पुनः ।। ७७ ।।\nगृहं च कल्पितं शुभ्रं पुष्पधृपादिवा सितम् ।।\nरमितश्च त्वया विप्रो यथासुखमनुत्तमम् ।। ७८ ।।\nतस्य पुण्यस्य माहात्म्याद्गता स्वर्गमनुत्तमम् ।।\nसमुत्पन्ना कुले पुत्री ब्राह्मणस्य विशेषतः ।। ७९ ।।\nशापाच्चैव वियोगं त्वं प्राप्ता पुत्र्यधुना परम् ।। 5.2.81.८० ।।\n।। पिंगलोवाच ।। ।।\nपूर्वजन्मनि वेश्याहं जाता दुष्कृतकारिणी ।।\nपरद्रव्यपरा दुष्टा शौचाचारविवर्जिता ।।\nइदानीं दुःखिता जाता पितृमातृवियोगतः ।। ८१ ।।\nपाणिग्रहणधर्मेण वर्जिता शापतः प्रभो ।।\nप्रसादं कुरु मे विप्र को भवान्कथयस्व मे ।। ८२ ।।\nकथं जन्म न मे भूयात्कथं मुक्तिर्भवेन्मम ।।\nभवबन्धविनिर्मुक्ता कथं यास्यामि सद्गतिम् ।। ।। ८३ ।।\n।। विप्र उवाच ।। ।।\nधर्मोहं द्विजरूपेण त्वां जिज्ञासुरिहागतः ।।\nममोपदेशात्तन्वंगि लिंगस्यैकस्य दर्शनात् ।।\nक्षेत्रस्य च प्रसादात्त्वं परां मुक्तिमवाप्स्यसि ।। ८४ ।।\n।। पिंगलोवाच ।। ।।\nकस्मिन्क्षेत्रे परा मुक्तिः कस्य लिंगस्य दर्शनात् ।।\nलभ्यते सहसा धर्म एतदिच्छामि वेदितुम् ।। ८५ ।।\n।। धर्म उवाच ।। ।।\nअस्ति गुप्ततमं क्षेत्रं महाकालवनं शुभम् ।।\nसर्वेषामेव जंतूनां हेतुर्मोक्षस्य सर्वदा ।। ८६ ।।\nतस्मिन्क्षेत्रवरे पुण्ये स्थाने योजनविस्तृते ।।\nलिंगं मोक्षप्रदं पुत्रि पूर्वस्यां दिशि संस्थितम् ।।\nतस्य दर्शनमात्रेण मुक्तिमाप्स्यसि पिंगले ।। ८७ ।।\nतस्य तद्वचनं श्रुत्वा धर्मस्य च यशस्विनि ।।\nजगाम पिंगला तूर्णं यत्र तल्लिंगमुत्तमम् ।।\nददर्श परया भक्त्या पस्पर्श च पुनःपुनः ।। ८८ ।।\nदर्शनात्तस्य लिंगस्य तस्मिल्लिंगे लयं गता ।।\nअत्र चावसरे देवाः प्रोचुस्तत्रैव संस्थिताः ।। ८९ ।।\nअन्यजन्मनि पापिष्ठा मुक्ता त्वं पिंगलेक्षणा ।। 5.2.81.९० ।।\nअतो लोकेषु विख्यातः पिंगलेश्वरसंज्ञकः ।।\nभविष्यति न संदेहो महापातकनाशनः  ।। ९१ ।।\nदिशि पश्यंति ये गत्वा पूर्वस्यां पिंगलेश्वरम् ।।\nतेषां शतक्रतुस्तुष्टः पूजां सम्यग्विधास्यति ।। ९२ ।।\nदेवा वश्या भविष्यंति स्वर्गस्तेषां न संशयः ।।\nभविष्यति च वशगा नगरी चामरावती ।। ९३ ।।\nधर्मो धनेन सहितः कुले तेषां न नश्यति ।।\nलोको धर्मेण चरतां वशगः संभ विष्यति ।।\nपितॄणामक्षया तृप्तिर्भविष्यति न संशयः ।। ९४ ।।\nअश्वमेधसहस्रेण यत्पुण्यं समुदाहृतम् ।।\nतत्सर्वं भविता सम्य क्पिंगलेश्वरदर्शनात् ।। ९५ ।।\nयानि लिंगानि क्षेत्रेऽस्मिन्गोप्यानि प्रकटानि च ।।\nपूजितानि भवंतीह पिंगलेश्वरदर्शनात् ।। ९६ ।।\nएष ते कथितो देवि प्रभावः पापनाशनः ।।\nपिंगलेश्वरदेवस्य शृणु कायावरोहणम् ।। ९७ ।।\nइति श्रीस्कादे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये पिंगलेश्वरमाहात्म्यवर्णनंनामैकाशीतितमोऽध्यायः ।। ८१ ।। ।। छ ।।"
  }
]
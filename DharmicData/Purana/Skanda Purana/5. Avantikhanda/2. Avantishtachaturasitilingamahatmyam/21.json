[
  {
    "text": "ईश्वर उवाच।।\nएकविंशतिकं विद्धि कुक्कुटेश्वरसंज्ञकम्।।\nयस्य दर्शनमात्रेण तिर्यग्योनिर्न लभ्यते।।१।।\nकौशिकोनाम राजाभूत्कुक्कुटो जायते सदा।।\nदृश्यते वासरे भागे सर्वाभरणभूषितः।।२।।\nव्याप्ता च पृथिवी तेन सशैलवनकानना ।।\nपूर्वकर्मप्रभावेन प्राप्तं राज्यमकण्टकम् ।। ३ ।।\nविशालानाम विख्याता भार्या तस्य महीपतेः ।।\nरूपलावण्यसंयुक्ता चतुःषष्टिकलान्विता ।।४।।\nतया चकार सहितः स राज्यं राजसत्तमः ।।\nसा वल्लभापि नृपतेः प्राणेभ्योऽपि गरीयसी ।। ५ ।।\nतया सार्द्धं कदाचिच्च सुरतं नास्ति पार्वति ।।\nसंतप्ता सर्वदा सा च रत्यभावाद्बभूव ह ।। ६ ।।\nएवं गच्छति काले तु सह राज्ञा स्मरातुरा ।।\nसर्वसत्त्वरुतज्ञा सा विशाला विपुलेक्षणा ।।\nददर्श कीटमिथुनमनंगकलहातुरम् ।। ७ ।।\nप्रसादयंस्तथा कीटः स्वां प्रियां च मुहुर्मुहुः ।।\nदासोऽस्मि तव कांतेऽहं रूपसौभाग्य सुन्दरि ।। ८ ।।\nभजस्व मां यथाकाममनंगशरपीडितम् ।।\nशिरसा प्रणतेनैव रचितस्ते मयांजलिः ।। ९ ।।\nन त्वया सदृशी लोके कामिनी विद्यते क्वचित् ।।\nसुवर्णवर्णसदृशी मद्भक्ता चारुहासिनी ।। 5.2.21.१० ।।\nकुतो वा मयि दीने त्वं क्रुद्धेव प्रियवादिनि ।।\nकिमर्थं वद कल्याणि सरोषव दना स्थिता ।। ११ ।।\nसा तमाह प्रकोपाच्च किमालपसि मां वृथा ।।\nत्वया मोदकचूर्णं तु मां विहाय मनोरमाम् ।।\nप्रदत्तं कामलुब्धेन अन्यस्य कीटकाधम ।। १२ ।।\nनाहमेवं करिष्यामि कीटः प्राह पुनःपुनः ।।\nस्पृशामि पादौ सत्येन प्रणतस्य प्रसीद मे ।। १३ ।।\nइति तद्वचनं श्रुत्वा सा प्रसन्नाभवत्तदा ।।\nआत्मानमर्पयामास कामनाय पिपीलिका ।। १४ ।।\nदृष्ट्वा तन्महदाश्चर्यं सा राज्ञी विललाप ह ।।\nधिग्राज्यं धिक्च मे रूपं धिक्च यौवनमद्य मे ।।\nन कामिताहं कांतेन मरिष्यामि न संशयः ।। १५ ।।\nएवं विलप्य बहुधा विनिःश्वस्य पुनःपुनः ।।\nउन्मत्तेव विशालाक्षी गालवस्याश्रमं गता ।। १६ ।।\nदृष्ट्वा तमृषिमासीनं तपोयोनिं दृढव्रतम् ।।\nउवाच प्रणतांगी सा शोकसंतप्तमानसा ।। १७ ।।\nएकोऽयं संशयो ब्रह्मन्हृदये परिवर्त्तते।।\nवश्योऽपि हि च मे भर्त्ता रूपलावण्यवानपि।।\nन जाने कारणं किं तु संगमो नोपजायते।।१८।।\nयो गत्वा प्रमदाराज्यं जित्वा सर्वाः पुरा रणे।।\nआजहार शुभास्तासां मध्यादष्टौ वरांगनाः।।\nनैव कामयते तासु किमेतदिति सुव्रत।।१९।।\nवाजिनो वारणाश्चैव धनधान्यमनंतकम्।।\nवर्त्तते हि जनः सर्वो ममाज्ञां पालयन्क्षितौ।।5.2.21.२०।।\nकेन कर्मविपाकेन ममेदं यौवनं दृढम् ।।\nव्यर्थं जातं द्विजश्रेष्ठ रतिं न कुरुते नृपः।। ।। २१ ।।\nदृश्यते वासरे भागे रात्रौ चैव न दृश्यते ।।\nइहजन्मकृतं चैतदाहोस्वित्पारलौकिकम् ।। २२ ।।\nदुष्कृतावर्जनं ब्रह्मन्ममेदं वक्तुमर्हसि ।।\nतस्यास्तद्वचनं श्रुत्वा गालवो वाक्यमब्रवीत्।। २३।।\nशृणु पुत्रि  पुरावृत्तं बालभावेन यत्कृतम्।।\nअनेन राज्ञा धर्मज्ञे रात्रौ येन न दृश्यते।।२४।।\nविदूरथस्य तनयस्तव भर्ता स निश्चितम्।।\nमांसाहारी दोषरतिर्विषयासक्तमानसः।।२५।।\nबहवः कुक्कुटास्तेन भक्षिता राजसूनुना ।। २६ ।।\nएवं भक्षयतस्तस्य बहुशो वत्सरा गताः ।।\nकालेन महता राज्ञा ताम्रचूडेन मंत्रिणः।।\nपृष्टाः किं कारणं नात्र समायांति हि कुक्कुटाः ।। २७ ।।\nअथ केनापि कथितं कुक्कुटानां च भक्षणम् ।।\nविदूरथस्य पुत्रेण कौशिकेन दुरात्मना ।।\nभक्षिताः कुक्कुटाः सर्वे विना कारणतो नृप ।। २८ ।।\nताम्रचूडोऽथ संक्रुद्धो ददौ शापं दुरात्मने ।।\nकौशिकाय क्षयो रोगो भविष्यति भयावहः ।। ।। २९ ।।\nतदाप्रभृत्यभूत्क्षीणो राजपुत्रो दिनेदिने ।।\nऔषधैरधिकोऽभ्येति व्याधिना पीडितो भृशम् ।। 5.2.21.३० ।।\nअथ केनापि कामेन वामदेवाश्रमं गतः ।।\nक्षयरोगाभिभूतोऽसौ मरणोत्सुकमानसः ।।\nपप्रच्छ वामदेवं स नमस्कृत्य पुनःपुनः ।।३१।।\nभगवन्केन पापेन क्षीयतेऽहर्निशं वपुः ।।\nमदीयं पोष्यमाणं हि मांसेन विविधेन च ।। ३२ ।।\nवामदेवोऽथ तं प्राह कुक्कुटा भक्षितास्त्वया ।।\nताम्रचूडेन शप्तोऽसि कुक्कुटानां नृपेण हि ।। ३३ ।।\nतमेव शरणं गच्छ स उपायं वदिष्यति ।।\nततः स ताम्रचूडस्याभ्यर्णमागानृपात्मजः ।। ३४ ।।\nदृष्ट्वा च ताम्रचूडं तं महाभक्त्या कृतांजलिः ।।\nप्रोवाच प्रणतो भूत्वा पाहि मां शरणागतम्।।३५।।\nअज्ञानाद्भक्षिता देव कुक्कुटाः पुष्टिकारणात् ।।\nक्षंतुमर्हसि देवेश ममागः कृपणस्य च ।।३६।।\nप्रोवाच ताम्रचूडोऽथ यस्मात्प्रार्थयसे नृप ।।\nतस्मात्ते वासरे प्राप्ते पुरुषत्वं भविष्यति।।३७।।\nशास्ता गोप्ता च लोकानां राजा दंडधरः प्रभुः ।।\nकुक्कुटो भविता रात्रौ सर्वभोगविवर्जितः ।।३८।।\nअतो न दृश्यते पुत्रि तिर्यग्भावं समाश्रितः।।३९।।\nइति तस्य वचः श्रुत्वा गालवस्य महात्मनः ।।\nसा संपूज्य विशालाक्षी गालवं मुनिसत्तमम् ।।\nपप्रच्छ परया भक्त्या शापांतो हि कथं भवेत् ।। 5.2.21.४० ।।\nगालवः कथयामास ध्यानेनालोक्य यत्नतः ।। ४१ ।।\nमहाकाल वने लिंगं पक्षियोनिविमोचनम् ।।\nज्वालेश्वरस्य देवस्य पूर्वभागे व्यवस्थितम् ।।\nतस्य दर्शनमात्रेण शापस्यांतो भविष्यति ।। ४२ ।।\nसा प्रणम्य मुनिश्रेष्ठमाजगाम त्वरान्विता ।।\nयत्रास्ते नृपशार्दूलो विध्यन्बहुविधान्मृगान् ।। ४३ ।।\nप्रफुल्लनयनाभ्यां सा दृष्टा लोलेक्षणा प्रिया ।।\nआह्लादिता बहुविधैः कोमलैर्वचनामृतैः ।। ४४ ।।\nततस्तेन तदा राज्ञा प्रोक्ता सा मृगलोचना ।।\nइदानीं कि मया कांते कार्यं भवति कथ्यताम् ।। ४५ ।।\nतया प्रोक्तं महाराज गम्यतेऽद्य मया सह ।।\nमहाकालवने पुण्ये सर्वदुष्कृतनाशने ।। ४६ ।।\nतस्यास्तद्वचनं श्रुत्वा त्वरमाणो मुदान्वितः ।।\nतया नीतोऽथ नृपतिर्लिंगस्यास्य समीपतः ।। ४७ ।।\nपूजयित्वाथ तल्लिंगं पक्षियोनिविमोचनम् ।।\nतत्रैव च स्थितो राजा प्रियया सह पार्वति ।। ४८ ।।\nतस्यां रात्रौ न संजातः कुक्कुटो यादृशः सदा ।।\nशिवप्रसादादभवद्दिव्यरूपी मनोहरः ।। ४९ ।।\nरूपेण निर्जितः कामस्तेनाप्रतिमतेजसा ।।\nततो विस्मयमापन्नश्चिंतयामास पार्थिवः ।।\nकोऽयं प्रभावो येनाहं शापान्मुक्तः सुदुस्तरात् ।। 5.2.21.५० ।।\nप्रियां पप्रच्छ नृपतिः पूर्णेन्दुवदनां भृशम् ।।\nकथं शापाद्विमुक्तोऽहं केन पुण्येन कर्मणा ।। ५१ ।।\nअथ सा कथयामास वृत्तांतं विस्तरान्मुदा ।।\nगालवेन हि यत्प्रोक्तं यत्किंचिच्छापमोक्षणम् ।।५२।।\nराजञ्छापाद्विमुक्तोऽसि लिंगस्यास्य प्रभावतः ।।\nपुनः प्रसाद्य तल्लिंगं भुक्त्वा भोगांश्चिरं भुवि ।। ५३ ।।\nतया सार्द्धं ययौ राजा स्वर्गं सुरगणैः स्तुतः ।।\nतदाप्रभृति तल्लिंगं कुक्कुटेश्वरसंज्ञकम् ।। ५४ ।।\nविख्यातं देवि लोकेऽस्मिन्सर्वकामफलप्रदम् ।।\nतच्च ये पूजयिष्यंति कुक्कुटेश्वरसंज्ञकम् ।।\nतिर्यग्योनिं न यास्यंति न वियोगो भविष्यति ।। ५५ ।।\nन चापि नरकावाप्तिर्न दुःखं न जरा भयम् ।।\nनाकाले मरणं नॄणां न च कष्टं भवि ष्यति ।। ५६ ।।\nरूपसौभाग्यसंपन्ना भविष्यंति युगेयुगे ।।\nचतुर्द्दश्यां प्रपश्यति लिंगं ये कुक्कुटेश्वरम् ।।\nतेषां कुले च ये केचित्पितरो निरयस्थिताः ।। ।। ५७ ।।\nतिर्यग्योनिगता ये च पशुयोनिं तु ये गताः ।।\nवृक्षत्वमथवा प्राप्तास्तेषां मोक्षो भविष्यति ।। ५८ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये कुक्कुटेश्वरमाहात्म्यवर्णनंनामैकविंशोऽध्यायः ।। २१ ।। छ ।। ।।"
  }
]
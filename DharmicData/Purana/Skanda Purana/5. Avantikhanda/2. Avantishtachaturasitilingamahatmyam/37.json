[
  {
    "text": "।। श्रीहर उवाच ।। ।।\nसप्तत्रिंशत्तमं विद्धि शिवेश्वरमनंतकम् ।।\nयस्य दर्शनमात्रेण जायंते सर्वसंपदः ।। १ ।।\nराजा रिपुंजयोनाम ब्रह्मकल्पे पुराभवत् ।।\nमहाकालवने रम्ये प्रजापालनतत्परः ।। २ ।।\nदेवपूजां व्रतं दानं ध्यानं स्वाध्यायसत्क्रियाम् ।।\nप्रजापालनकं कृत्वा न स जानाति किंचन ।। ३ ।।\nस प्रजाः पालयामास पुत्रवत्परिपालिताः ।।\nप्रजास्ताः सुखसंवृद्धा जरामृत्युविवर्जिताः ।। ४ ।।\nपुत्रिणो धनधान्याढ्याः सर्वकामसमन्विताः ।।\nतस्यैव तेजसा व्याप्तं महाकालपुरं प्रिये ।। ५ ।।\nएतस्मिन्नंतरे पृथ्वीं तस्मिञ्छासति पार्वति ।।\nमहाकालवनं देवि स्वपुरं चिह्नितं मया ।।\nविना चोज्जयिनीं गंतुं न रतिं प्राप कुत्रचित् ।। ६ ।।\nतदा मया गणेशस्तु शिवसंज्ञो गणाग्रणीः ।।\nचिंतितस्तत्क्षणात्प्राप्तः किं करोमीत्युवाच ह ।। ७ ।।\nमयाप्युक्तो गणेशो हि गच्छ पुत्र मम प्रियम् ।।\nमहाकालपुरं व्याप्तं राजा रिपुञ्जयेन हि ।। ८ ।।\nइत्युक्तः स मया देवि तथेत्युक्ता कृतांजलिः ।।\nगतोऽसौ मानुषे लोके ममाज्ञाहर्षिताननः ।। ९।।\nगते शिवगणे देवि संतुष्टोऽहं शुचिस्मिते ।।\nयुक्तिज्ञानवृतो दक्षः प्रभोर्भृत्यो हि दुर्लभः ।। 5.2.37.१० ।।\nततः स भिक्षु रूपेण बह्वोषधिपरिग्रहः ।।\nगृहीत्वा दुंदुभिं स्कंधे वचनं चेदमब्रवीत् ।। ११ ।।\nकश्च भूतविषग्रस्तो नानादोषैः समाश्रितः ।।\nकस्य को व्याधिरत्युग्रो यमहं प्रशमं नये ।। १२ ।।\nकोऽपुत्रः पुत्रवानस्तु मन्मंत्रबलमाश्रितः ।।\nवैद्योऽस्मि सर्वयुक्तिज्ञः सर्वकामप्रदायकः ।। १३ ।।\nतस्य वाक्यं समाकर्ण्य कौतूहलसमन्वितः ।।\nसवृद्धबालनारीको जनस्तमभिजग्मिवान् ।। १४ ।।\nतेषां स नाशयामास व्याधिं दुर्जयमप्यति ।।\nते च तस्मै सुमहतीं पूजां चक्रुः सुहर्षिताः ।।\nहेमरत्नांबरधनैर्धान्यग्रामपुरादिभिः ।। १५ ।।\nएवं स न्यवसत्तत्र वर्षाणि च चतुर्द्दश ।।\nनृपतेरंतरप्रेक्षी न चांतर मवाप सः ।। १६ ।।\nअहोऽतिदुष्करो राजा अहो लोकपरायणः ।।\nअहो तेजोनिधिर्वीरो दुर्जयोऽसौ महामतिः ।। १७ ।।\nएवं स चिंतयंस्तत्र भिक्षु रूपी शिवो गणः ।।\nजीर्णोद्यानलताजालगहने संवृतः स्थितः ।। १८ ।।\nअत्रांतरे तु नृपतेस्तस्य लोकव्रतस्य तु ।।\nमहिषी निर्जरा राज्ञः प्राणेभ्योपि गरीयसी ।। १९ ।।\nरूपेणाप्रतिमा लोके सा चापुत्रा सुतार्थिनी ।।\nसपत्नीबहुला देवी श्रुत्वा भिक्षुं समाश्रिता।। 5.2.37.२० ।।\nसर्वकामप्रदं ज्ञात्वा नाग राणां सकौतुकम्।।\nस्वां सखीं प्रेषयामास सुनंदांनाम  भामिनी ।। २१ ।।\nभिक्षोरायतने गुप्तमंतःपुरमतंद्रिता ।।\nतया चासादितो भिक्षुर्विचिंत्य नगरं तदा ।।\nउवाच चिंतापरमं भिक्षुं भिक्षासमन्वितम् ।। २२ ।।\nप्रणम्य प्रांजलिर्भूत्वा कार्यार्थं विगतव्यथा ।।\nभगवन्महिषी राज्ञः प्राणेभ्योऽपि गरीयसी ।।\nवंध्या पुत्रार्थिनी देवी गुप्तं त्वां द्रष्टुमिच्छति ।। २३ ।।\nभवान्कृपाकरः प्रायः प्रजानामीहितप्रदः ।।\nएवं श्रुत्वा शिवगणो लब्ध्वा रन्ध्र मुवाच ह ।। २४ ।।\n।। भिक्षुरुवाच ।। ।।\nभद्रे केयं तव मतिर्विपरीतप्रलापिनी ।।\nअविज्ञातो नरपतेर्गृहमेहीति भाषसे ।।\nअविज्ञातः पुरे दृष्टः साहसी पुरुषो भवेत् ।। २५ ।।\nएवं मत्वा व्रज क्षिप्रं स्वमेवांतःपुरं शुभे ।।\nनाहं तत्रागमिष्यामि यावन्न नृपतेर्वचः ।। २६ ।।\nसा तु तस्य वचः श्रुत्वा भिक्षोः क्षुभितमानसा ।।\nजगामान्तःपुरं तूर्णं देव्यै तच्च न्यवेदयत् ।। २७ ।।\nसखीवचस्तु सा श्रुत्वा देवी दीना उवाच ताम् ।।\nसुनन्दे क उपायोस्ति राजा येन प्रवर्त्तते ।।\nभिक्षोरानयने क्षिप्रं यावन्नासौ व्रजेत्क्वचित् ।। २८ ।।\nउवाच सा तां युक्त्यैव सुनंदा युक्तभाषिणी ।।\nत्वं तस्य वल्लभा राज्ञः प्राणेभ्योपि गरीयसी ।। २९ ।।\nतस्मादस्वस्थचित्तत्वं राज्ञः स्वं संप्रदर्शय ।।\nहेतुना तेन राजा च वाक्यं तव करिष्यति ।। 5.2.37.३० ।।\nएतस्मिन्नेव काले तु देव्या दर्शनलालसः ।।\nजगामांतःपुरं राजा प्रियां दीनां ददर्श ह ।।\nतामपृच्छत्ततो राजा स्नेहार्द्रीकृतमानसः ।। ३१ ।। ।।\n।। राजोवाच ।। ।।\nकिमिदं देवि ते रूपं विमनस्केव भाषसे ।।\nभग्नासि केन दुःखेन कस्यापकृतमीदृशम् ।। ३२ ।।\nनृपस्य वचनं श्रुत्वा राज्ञी वचनमब्रवीत् ।।\nन पुत्रा नृप मे संति तेन मे नास्ति निर्वृतिः ।। ३३ ।।\nक्रीडनं पीडनायैव तेषां ये पुत्रवर्जिताः ।।\nअपुत्रा जगतो दीना दुःखिताः पुत्रवर्जिताः ।।\nअपुत्रे च गतिर्नास्ति सुतापुत्रविवर्जिते ।। ३४ ।।\nसुखिनस्ते जना लोके ये बालं पांसुभूषितम् ।।\nपरिष्वजंति स्वसुतमस्फुटाक्षरभाषकम् ।। ३५ ।।\nअनेन कारणेनास्मि निर्वेदं परमं गता ।।\nउपायो हि मया दृष्टः पुत्रार्थे मम सांप्रतम् ।। ३६ ।।\nइह भिक्षुः समायातो देवरूपी सनातनः ।।\nतस्य चाव्याहता शक्तिः श्रूयते सर्ववस्तुषु ।। ३७ ।।\nसस्त्रीबालो जनश्चात्र शरणं यस्य गच्छति ।।\nतस्य भिक्षोः प्रसादेन सुतवत्यो वयं नृप ।।\nभविष्यामोऽत्र संदेहो न मे मनसि वर्त्तते ।। ३८ ।।\nतस्याः स वचनं श्रुत्वा जीर्णोद्यानं जगाम ह ।।\nप्रियया सहितो राजा तं च भिक्षुं ददर्श ह ।। ३९ ।।\nदृष्टमात्रो नृपतिना भिक्षुर्लिगत्वमागतः ।।\nदृष्ट्वा सुमहदाश्चर्यं भक्तिनम्रो महीपतिः ।।\nपूजयामास विधिवत्तल्लिंगं भिक्षु रूपकम् ।। 5.2.37.४० ।।\nअपुत्रोऽस्मीत्युवाचेदं धन्येयं महिषी मम ।।\nदेहि मे तनयं देव शिवो भवान्महेश्वरः ।। ४१ ।।\nइत्युक्तो राजसिंहेन भिक्षुर्लिंगा कृतिस्तदा ।।\nप्रत्युवाच महीपालं पुत्रस्ते भविता नृप ।। ४२ ।।\nततःप्रभृति राजासौ सकलत्रो महामतिः ।।\nसर्वभावेन तं देवं जगाम शरणं  मुदा ।। ४३ ।।\nदेवदेवस्य माहात्म्यात्पुत्रो जातो महाबलः ।।\nधर्मात्मा च यशस्वी च सार्वभौमो गुणाधिकः ।। ४४ ।।\nअथाहं मन्दराद्देवि कौतु- कात्तु समागतः ।।\nलिंगाकारं गणं दृष्ट्वा राजानं सेवकं तथा ।।४५।।\nयोगैश्वर्येण च मया कृतं वै पुरमात्मनः ।।\nनानारत्नप्रभोद्द्योतं नानासिद्धिनि षेवितम् ।।\nतच्छिवं शाश्वतं स्थानं दत्तं देवि तदा मया ।। ४६ ।।\nमार्कंडेयेश्वराद्देवादुत्तरे वरवर्णिनि ।।\nतदाप्रभृति देवोऽसौ शिवेश्वर इति स्मृतः ।।. ।। ४७ ।।\nयेऽर्चयिष्यन्ति सततं शिवेश्वरमनुत्तमम्।।\nनिर्धूतसर्वपापास्ते भविष्यंति गणोत्तमाः ।। ४८ ।।\nविदित्वार्भगुरुं लोकं ये द्रक्ष्यंति शिवेश्व रम् ।।\nअन्तकाले प्रदास्यामि तेषां ज्ञानमनुत्तमम् ।।४९।।\nमोक्षं सुदुर्लभं मत्वा संसारं चातिभीषणम् ।।\nअपुनर्भवहेतुत्वात्संसेव्योऽसौ शिवेश्वरः ।। ।। 5.2.37.५० ।।\nसर्वावस्थोऽपि यो मर्त्यः संश्रयेत्तं शिवेश्वरम् ।।\nस तां गतिमवाप्नोति यज्ञैर्दानैर्हि या गतिः ।। ५१ ।।\nआख्यानं प्रयतो मर्त्त्यो य इदं श्रावयेच्छुचिः ।।\nपठेद्वा वाचयेद्वापि स मुच्येत्सर्वकिल्विषैः ।। ५२ ।।\nएष ते कथिता देवि प्रभावः पापनाशनः ।।\nशिवेश्वरस्य देवस्य कुसुमेश मतः शृणु ।। ५३ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये शिवेश्वरमाहात्म्यवर्णनंनाम सप्तत्रिंशोऽध्यायः ।।३७।।"
  }
]
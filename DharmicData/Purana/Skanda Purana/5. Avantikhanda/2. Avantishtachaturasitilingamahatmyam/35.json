[
  {
    "text": "।। श्रीमहादेव उवाच ।। ।।\nपंचत्रिंशत्तमं देवर्मिद्रेश्वरमनुत्तमम् ।।\nमहासिद्धिप्रदं देवि ब्रह्महत्याविनाशनम् ।। १ ।।\nआसीत्प्रजापतिस्त्वष्टा तस्य पुत्रः कुशध्वजः ।।\nस्वकर्मनिरतो दांतो वासवेन निपातितः ।। २ ।।\nतस्य पुत्रं हतं श्रुत्वा त्वष्टा क्रुद्धः प्रजापतिः ।।\nअवलुच्य जटामेकामिदं वचनमब्रवीत् ।। ३ ।।\nअद्य पश्यंतु मे वीर्यं त्रयो लोकाः सदेवताः ।।\nस च पश्यतु दुर्बुद्धिर्ब्रह्महा पाकशासनः ।। ४ ।।\nस्वकर्मनिरतो येन मत्सुतो विनिपातितः ।।\nइत्युक्त्वा कोपरक्ताक्षो जटामग्नौ जुहाव ताम् ।। ५ ।।\nततो वृत्रः समुत्तस्थौ ज्वालामालासमाकुलः ।।\nमहाकायो महादंष्ट्रो भिन्नांजनचयप्रभः ।।६।।\nइंद्रशत्रुरमेयात्मा त्वष्टुस्तेजोऽभिबृंहितः ।।\nअहन्यहनि सोऽवर्द्धदिषुपातं महाबलम् ।।७।।\nवधाय चात्मनो दृष्ट्वा वृत्रं शक्रो महासुरम्।।\nचिंतयामास सहसा किं कृतं सुकृतं भवेत् ।। ८ ।।\nएतस्मिन्नंतरे प्राप्तो वृत्रो बलवतां वरः ।।\nददर्श वासवं तत्र देवैः सार्द्धं वरानने ।। ९ ।।\nदैत्यो वृत्रो महाकायश्चक्रे संग्राममुल्बणम् ।।\nनानाशस्त्रास्त्रसंक्षोभं भटसंघट्टसंकटम् ।। 5.2.35.१० ।।\nछिन्नभिन्नतनुत्राणक्रोधरक्तधरातलम् ।।\nलूनाननाब्जप्रकरं करपल्लवदुर्गमम् ।।११।।\nकबंधसंघघटनं घटितामरसैनिकम् ।।\nविकीर्णाभरणस्फीतस्फुरद्योधांगभूषणम् ।। १२ ।।\nकल्लोलरुधिरोद्गारपाटलीकृतदिङ्मुखम् ।।\nतस्मिन्रणे महाभीमे देवान्भित्त्वा सगुह्यकान् ।। १३ ।।\nवासवं बंधयित्वा तु स्वर्गलोकं जगाम ह ।।\nराज्यं चकार निःशंको निस्सपत्नं वरानने ।। १४ ।।\nततस्तु बद्धे देवेंद्रे बृहस्पतिरुदारधीः ।।\nआजगाम तमुद्देशं यत्र बद्धः शतक्रतुः ।। १५ ।।\nदृष्ट्वा तथाविधं शक्रमाशीर्भिरभिनंद्य च ।।\nबंधनान्मोचयित्वा तु प्रोवाचेदं वचस्तदा ।। १६ ।।\nअनुकूलो न कालोयं सुरेशस्य तवाधुना ।।\nउद्योगः सुमहान्दृष्टः संघातश्च सुरद्विषाम् ।।\nदृष्टा हि प्रवराः सर्वे मया तत्र महासुराः ।। १७ ।।\nएकैकोपि विजेतुं त्वां शक्तः स्यादिति मे मतिः ।।\nन तादृक्संगमः शक्र कदाचित्सुरविद्विषाम् ।।\nदृष्टो वापि श्रुतो वापि यादृशो ह्यवलोकितः ।। १८ ।।\nबृहस्पतिवचः श्रुत्वा शक्रः संभ्रममागमत ।।\nध्यात्वा मुहूर्त्तं प्रोवाच बृहद्बुद्धे बृहस्पते ।।१९।।\nकिमत्र प्रतिकर्त्तव्यं वद तावद्बृहस्पते ।।\nबहवो बलवंतश्च दानवाः स्वल्पकैर्दिनैः।।\nमत्सकाशं समेष्यंति स च वृत्रो महा बलः ।। 5.2.35.२० ।।\nइति शक्रवचः श्रुत्वा बृहस्पतिरुवाच तम् ।।\nउपायः क्रियतां तूर्णं गच्छ शक्र ममाज्ञया ।। २१ ।।\nमहाकालवने रम्ये खंडेश्वरस्य दक्षिणे ।।\nसर्वसंपत्करं लिंगं विद्यते तत्र वासव ।। २२ ।।\nतदाराधय यत्नेन तत्ते कामं प्रदास्यति ।।\nबृहस्पतिवचः श्रुत्वा शक्रः शीघ्रतरं गतः ।। २३ ।।\nमहाकालवने देवि दृष्ट्वा लिंगमनुत्तमम् ।।\nस्तुतिं चकार सहसा भक्तिनम्रात्मकंधरः ।। २४ ।।\nनमो देवाधिदेवाय शंकराय वृषाय च ।।\nकाम्याय बहुरूपाय व्यालयज्ञोपवीतिने ।।\nवरेण्याय नमो नित्यं नमस्ते सर्वकामद ।। २५ ।।\nआद्यः प्रजा सृष्टिकरस्त्वमेव कालः प्रजाः संहरसि त्वमेव ।।\nअपांपतिर्भूतपतिस्त्वमेव धनेश्वरस्त्वं दहनस्त्वमेव ।। २६ ।।\nचंद्रश्च सूर्यः पवन स्त्वमेव धाता विधाता परमः पुराणः ।।\nजलाशयस्त्वं वरुणस्त्वमेव शैलोत्तमस्त्वं भुजगेश्वरश्च ।।\nडिंडिर्महाकाल वृषस्त्वमेव विनायको गुह्यवरस्त्वमेव ।। २७ ।।\nइतीरितां स्तुतिं श्रुत्वा लिंगेनोक्तः शतक्रतुः ।।\nगच्छ शक्र ममादेशान्मत्तेजोबृंहितो रणे ।।\nहनिष्यसि न संदेहो वृत्रं रिपुविदारण ।। २८ ।।\nतस्य लिंगस्य माहात्म्यादपां फेनेन पार्वति ।।\nजघान समरे वृत्रं पश्यतां त्रिदशद्विषाम् ।। २९ ।।\nनिहत्य दानवान्पश्चाल्लीलया रणकर्कशः ।।\nउवाचेन्द्रस्तदा देवान्हतो वृत्रो महारणे ।। 5.2.35.३० ।।\nत्रैलोक्याध्यक्षतां प्राप्ता भवंतो मत्पराक्रमात् ।।\nएवमुक्तास्तु शक्रेण ते देवा विस्मयान्विताः ।। ३१ ।।\nअस्य देवस्य माहात्म्याद्धतो वृत्रो महासुरः ।।\nशरीरे च स्थिताः पापा दर्शनात्संक्षयं गताः ।। ३२ ।।\nइन्द्रेणाराधितो यस्माद्देवदेवो महेश्वरः ।।\nतस्मादिंद्रेश्वरोनाम ख्यातो भुवि भविष्यति ।। ३३ ।।\nदर्शनादस्य लिंगस्य पुरीमिंद्रस्य शोभनाम् ।।\nपापिनोपि गमिष्यंति सर्वपातकवर्जिताः ।। ३४ ।।\nयः पश्यति नरो नित्यं श्रीइन्द्रेश्वरसंज्ञकम् ।।\nस मुक्तः पातकैः सर्वैर्दिवि मोदिष्यते चिरम् ।। ३५ ।।\nइंद्रेणाराधितं लिंगं भक्त्या यः पूजयिष्यति ।।\nस याति वै परं स्थानं दिव्यकल्पचतुष्टयम् ।। ३६ ।।\nयेन चेंद्रेश्वरो देवो भक्त्या सम्यक्प्रपूजितः ।।\nतेन विष्णुप्रभृतयो वयं सर्वे सवासवाः ।।\nमुनयो लोकपालाश्च पूजिताः स्युर्न संशयः ।। ३७ ।।\nइत्युक्तः स सुरैः शक्रो वैकुण्ठाद्यैः समंततः ।।\nतैरेव सहितो देवो जगामाथ त्रिविष्टपम् ।। ३८ ।।\nइंद्रेश्वरस्य देवस्य प्रभावः कथितस्त्वयम् ।।\nमार्कंडेयेश्वरं देवं शृणु पार्वति सांप्रतम् ।। ३९ ।।\nइति श्रीस्कांदे महापुराण एकाशीतिसाहस्र्यां संहितायां पंचम आवन्त्यखण्डे चतुरशीतिलिंगमाहात्म्य इन्द्रेश्वरमाहात्म्यवर्णनंनाम पंचत्रिंशोऽध्यायः ।। ३५ ।।"
  }
]
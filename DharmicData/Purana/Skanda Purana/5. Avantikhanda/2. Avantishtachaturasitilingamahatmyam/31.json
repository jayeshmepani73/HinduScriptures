[
  {
    "text": "।। श्रीमहादेव उवाच ।। ।।\nएकत्रिंशत्तमं विद्धि देवं खंडेश्वरं प्रिये ।।\nसंपूर्णं जायते यस्य दर्शाद्दानव्रतादिकम् ।। १ ।।\nआसीत्त्रेतायुगे देवि भद्राश्वोनाम पार्थिवः ।।\nयस्य नाम्नाऽभवद्वर्षं भद्राश्वंनाम नामतः ।। २ ।।\nतस्यागस्त्यः कदाचित्तु गृहमागम्य सत्तमः ।।\nउवाच सप्तरात्रं तु वसामि भवतो गृहे ।। ३ ।।\nतं राजा शिरसा नत्वा स्वास्यतामित्यभाषत ।।\nतस्य कांतिमतीनाम भार्या परमशोभना ।। ४ ।।\nतस्यास्तेजः समभवद्द्वादशादित्यसंनिभम् ।।\nसपत्नीनां शतं तस्या विद्यते वरवर्णिनि ।। ५ ।।\nता दास्य इव कर्माणि कुर्वंत्यहरहः सदा ।।\nकांतिमत्याः प्रभावेन भयोत्त्र स्ताः सुलोचनाः ।। ६ ।।\nतामगस्त्यस्तथा दृष्ट्वा तन्मुखासक्तलोचनाम् ।।\nएवंभूतां तथा दृष्ट्वा राज्ञीं परमशोभनाम् ।।\nसाधुसाधु जगन्नाथेत्यगस्त्यः प्राह हर्षितः ।। ७ ।।\nद्वितीये दिवसेप्येवं राज्ञीं दृष्ट्वा महाप्रभाम् ।।\nअहो ह्यंगनया मुष्टं जगदेतच्चराचरम् ।। ८ ।।\nइत्यगस्त्यो द्वितीयेऽह्नि राज्ञीं दृष्टेत्युवाच ह ।।\nतृतीयेऽह्नि च तां दृष्ट्वा पुनरेवमुवाच ह ।। ९ ।।\nअहो मूढा न जानंति लिंगमाहात्म्यमुत्तमम् ।।\nमहाकालवने क्षेत्रे च्यवनेशस्य पूर्वतः ।। 5.2.31.१० ।।\nखंडव्रतानि जायंते पूर्णानि दर्शनाद्यदः ।।\nचतुर्थे दिवसे हस्तावुत्क्षिप्य पुनरब्रवीत् ।।११।।\nसाधुसाधु जगन्नाथ साधु भद्राश्व सुव्रत ।।\nपंचमे दिवसेऽप्येवं षष्ठे चैव पुनःपुनः ।। १२ ।।\nनृत्यंतं सप्तमे दृष्ट्वा दिने पत्न्या समन्वितः ।।\nप्रोवाच चैनं राजा स विस्मितेनांतरात्मना ।।\nकिं हर्षकारणं ब्रह्मन्येन नृत्यसमन्वितः ।। १३ ।।\n।। अगस्त्य उवाच ।। ।।\nअहो भूपाल मूढस्त्वं महामूर्खाश्च मंत्रिणः ।।\nअहो पुरोहितो मुग्धो ये न जानंति मे मतम् ।। १४ ।।\nईदृशा अपि जायंते राजानो यस्य दर्शनात् ।।\nएवमुक्तस्ततो राजा कृतांजलिरभाषत ।। १५ ।।\nन जानीमो वयं ब्रह्मन्नभिप्रायं तवाधुना ।।\nकथयस्व महाभाग यद्यनुग्रहकृद्भवान् ।। १६ ।।\n।। अगस्त्य उवाच ।। ।।\nइयं राज्ञी त्वदीयाभूद्दासी वैश्यस्य वैदिशे ।।\nनगरे हरिदत्तस्य त्वमस्याः पतिरेव च ।।\nखंडव्रतप्रभावेन जातः कर्मकरो भवान् ।। १७ ।।\nस च वैश्यो महाकाले गत्वा देवं महेश्वरम्।।\nअर्चयामास विविवद्गंधपुष्पादिभिः शुभैः ।। १८ ।।\nअभ्यर्च्य तु गृहं यावद्भवंतौ रक्षपालकौ ।।\nततः कालेन महता मृतौ द्वावपि दंपती ।। १९ ।।\nतेन पुण्येन ते जन्म प्रियव्रतगृहेऽभवत् ।।\nइयं च पत्नी ते जाता पुरा वैश्यप्रदासिका ।। 5.2.31.२० ।।\nपरकीयप्रसंगेन संजाता भूभिरुत्तमा ।।\nराज्यं पत्नी सुता साधुरित्युक्तं वचनं मया ।। २१ ।।\nतस्य देवस्य माहात्म्याद्यजंतं विविधैर्मखैः ।।\nपश्यामि त्वां महीपाल भूपालशतवेदितम् ।। २२ ।।\nअतः साधुपुरा प्रोक्तं मया तव महीपते ।। २३ ।।\nइति तस्य वचः श्रुत्वा कुंभयोनेर्महात्मनः ।।\nमहाकालवने गंतुं मतिं चक्रे महीपतिः ।।\nततः सांतःपुरः प्रायात्तेन सार्द्धं महर्षिणा ।।२४।।\nअगस्त्यकथितं लिंगं ददर्श श्रद्धया पुनः ।।\nपूजयामास विधिवत्पत्न्या सार्द्धं महीपतिः ।। २५ ।।\nततस्तुष्टस्तदा देवो नृपं प्राहामितद्युतिः ।।\nमनोऽभीष्टं तपस्तेस्तु भोगमैश्वर्यमेव च ।। २६ ।।\nकुलं प्रभावं सौभाग्यं दीर्घमायुररोगिताम् ।।\nनिःसपत्नं ततो राज्यं कृत्वा स्वर्गमवाप्स्यति ।। २७ ।।\nइत्युक्तो देवदेवेन् गतोऽसौ विषयं स्वकम् ।।\nनिष्कंटकं ततो राज्यं कृत्वा स्वर्गं गतः प्रिये ।। २८ ।।\nअनेकजन्मचरितं खंडव्रतकदम्बकम् ।।\nसंपूर्णमभवद्देवि लिंगस्यास्य प्रभावतः ।। २९ ।।\nअतः खण्डेश्वरो देवो विख्यातो भुवनत्रये ।।\nये पश्यंति नरा देवि देवं खण्डेश्वरं शिवम् ।। 5.2.31.३० ।।\nखण्डव्रतानि पूर्णानि तेषामाशु भवंति हि ।।\nतपःखण्डं व्रते खण्डं दानखंडं च यत्कृ तम्।।\nतत्सर्वं पूर्णतां याति श्रीखंडेश्वरदर्शनात् ।। ३१ ।।\nदृष्ट्वा खंडेश्वरं देवं पापविघ्नैः प्रमुच्यते ।।\nसप्तजन्मकृतैर्देवि मनोवाक्कायकर्मभिः ।। ३२ ।।\nदृष्ट्वा खण्डेश्वरं देवं कृतकृत्यत्वमाप्यते ।।\nतस्य नश्यति दौर्भाग्यं सप्तजन्मोद्भवं प्रिये ।। ३३ ।।\nखंडेश्वरेऽर्चिते देवे सर्वे देवाः सवासवाः।।\nसंतुष्टा वरदाश्चैव भवंति वरवर्णिनि ।। ३४ ।।\nदेवं खंडेश्वरं ये वै यजंति श्रद्धया प्रिये ।।\nपुण्यैर्नानाविधैः स्नानैः सुगन्धैश्च विशेषतः ।। ३५ ।।\nधूप दीपैर्नमस्कारैर्जपैः स्तोत्रैः पृथग्विधैः ।।\nते सर्वे कामसंपन्नाः श्रीमन्तो राज्यसंयुताः ।। ३६ ।।\nदीर्घायुषः शुभाचारा जायंते देहिनोऽमलाः ।।\nअति श्रेष्ठा गतिस्तेषां विशोका नित्यमक्षयाः ।।\nखंडेश्वरप्रसादेन जायंते नात्र संशयः ।। ३७ ।।\nएते च विष्णुब्रह्मेंद्रकुवेरदहनादयः ।।\nपरां सिद्धिं सुसंप्राप्ताः खंडेश्वरसमर्चनात् ।। ३८ ।।\nएष ते कथितो देवि प्रभावः पापनाशनः ।।\nखंडेश्वरस्य देवस्य शृणु वै पत्तनेश्वरम् ।। ३९ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे चतुरशीतिलिङ्गमाहात्म्ये खण्डे श्वरमाहात्म्यवर्णनंनामैकत्रिंशोऽध्यायः ।। ।। ३१ ।।"
  }
]
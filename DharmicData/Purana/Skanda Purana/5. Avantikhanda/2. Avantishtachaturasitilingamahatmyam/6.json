[
  {
    "text": "।। श्रीमहादेव उवाच ।। ।।।\nस्वर्णज्वालेश्वरं षष्ठं विद्धि चात्र यशस्विनि ।।\nयस्य दर्शनमात्रेण धनवानिह जायते ।। १ ।।\nपुरा सार्द्धं त्वया देवि क्रीडतो मम मंदिरे ।।\nजातं वर्षशतं दिव्यं सुरतैकरसस्य च ।। २ ।।\nदेवैः सर्वैस्ततो वह्निः प्रेरितो मम संनिधौ ।।\nततो वह्निः समायातस्त्रैलोक्यार्थे यशस्विनि।। ३ ।।\nततो वह्निमुखे क्षिप्तं वीर्यं स्वं क्रीडता मया ।।\nदह्यमानस्तदा तेन गंगां वह्निर्जगाम ह ।। ४ ।।\nतत्र गत्वा प्रचिक्षेप वीर्यमग्निः सुदुर्द्धरम् ।।\nतथापि दह्यते वह्निर्वीर्यशेषेण पार्वति ।। ५ ।।\nजातं रम्यं ततो दिव्यं वीर्यशेषेण कांचनम् ।।\nज्वलंतं चातितापेन दुःसहं दुर्द्धरं प्रिये ।। ६ ।।\nअग्नेरपत्यं प्रथमं दृष्ट्वोत्पन्नं तु पार्वति ।।\nलोभाभिभूता असुराः सुरा गन्धर्वकिन्नराः ।। ।। ७ ।।\nयक्षाः साध्याः पिशाचाश्च मनुष्या राक्षसाः खगाः ।।\nअभ्यधावन्सुसंरब्धास्ते सुवर्णजिघृक्षवः ।। ८ ।।\nसुवर्णार्थे महान्नादो ममेदमिति जल्पताम् ।।\nअज्ञानात्संगरश्चैव संजातः प्राणहारकः ।। ९ ।।\nअथावरणमुख्यानि नानाप्रहरणानि च ।।\nप्रगृह्याभ्यनदन्नादैर्देवैः सार्द्धं यशस्विनि ।। 5.2.6.१० ।।\nअसुरा असुरैः सार्द्धं मनुष्या मानुषैः सह ।।\nगन्धर्वाः सह गन्धर्वैः किंनरैः सह किंनराः ।। ।। ११ ।।\nभूतैः सार्द्धं च भूतानि राक्षसैः सह राक्षसाः ।।\nवेतालैः सह वेताला युद्धं चक्रुः सुदारुणम् ।। १२ ।।\nपुत्रस्तु पितरं द्वेष्टि पिता पुत्रं तथैव च ।।\nहंति भार्या स्वभर्तारं भर्ता च स्वां प्रियां तथा ।। १३ ।।\nमातरं स्वसुतो हंति माता पुत्रं हिनस्ति च ।।\nततो वैरविनिर्बंधः संजातः स्वर्णकारणात्।। १४ ।।\nसुराणामसुराणां च सर्वं घोरतरं महत् ।।\nप्रासाश्च विपुलास्तीक्ष्णा न्यपतंत सहस्रशः ।।\nतोमराश्च सुतीक्ष्णाग्राः शस्त्राणि विविधानि च ।। १५ ।।\nसुवर्णार्थे महादेवि वमंतो रुधिरं बहु ।। १६ ।।\nअसिशक्तिगदाऋष्ट्यो निपेतुर्धरणीतले ।।\nछिन्नानि पट्टिशैश्चैव शिरांसि युधि दारुणैः ।। १७ ।।\nरुधिरेणावलिप्तांगा निहताश्च परस्परम् ।।\nअद्रीणामिव कूटानि धातुयुक्तानि शेरते ।। १८ ।।\nहाहाकारः समभवद्भयकृच्च सहस्रशः ।।\nअन्योन्यं छिंदतां शस्त्रैः सुवर्णस्य च कारणात् ।। १९ ।।\nपरिघैरायसैः पाशैर्वज्रकल्पैश्च मुष्टिभिः ।।\nनिघ्नतां समरे ऽन्योन्यं शब्दो दिवमिवास्पृशत् ।। 5.2.6.२० ।।\nछिंधिभिंधि प्रधाव त्वं पातयाधिसरेति च ।।\nअश्रूयन्त महाघोराः शब्दास्तत्र समंततः ।। २१ ।।\nएवं तु तुमुले युद्धे वर्त्तमाने महाभये ।।\nकंपिता धरणी देवि देवास्त्रस्ताः सवासवाः ।। २२ ।।\nक्षुभ्यंति स्म समुद्राश्च चेलुश्च धरणीधराः ।।\nतस्यार्थे पीडितं सर्वं सदेवासुरमानुषम्।।२३।।\nऋषयो वालखिल्याद्या देवाः शक्रपुरोगमाः।।\nबृहस्पतिं पुरस्कृत्य ब्रह्मलोकं गताः स्त्रियः।।२४।।\nसोच्छ्वासा कथयामासुर्जर्जरीकृतमस्तकाः ।।\nवृत्तांतं विस्तरात्सर्वं लोकत्रयविनाशनम् ।। २५ ।।\nतच्छ्रुत्वा वचनं तेषां ब्रह्मा लोकपितामहः ।।\nचिंतयित्वा च तैः सार्द्धमाजगाम ममांतिकम् ।। २६ ।।\nमया पृष्टास्तु ते सर्वे केनैते जर्जरीकृताः ।।\nशस्त्रास्त्रैः पीडिताः केन कस्माद्वो भयमागतम् ।। २७ ।।\nकश्चासौ दानवो दुष्टो येन वै पीडिता भृशम् ।।\nतत्सर्वं कथितं देवि ममाग्रे भयविह्वलैः ।। २८ ।।\nते मामूचुस्तदा देवा ब्रह्माद्या भयकारणम् ।। ।। २९ ।।\nलोभात्सर्वे विनष्टाः स्म सुवर्णस्य च कारणात् ।।\nपीडितं च जगत्सर्वं सदेवासुरमानुषम् ।। 5.2.6.३० ।।\nइति तेषां वचः श्रुत्वा मया ज्ञातं वरानने ।।\nतस्यार्थे कलहो घोरः संजातो हि परस्परम् ।। ३१ ।।\nलोकत्रयविनाशश्च सहसा येन वै कृतः ।।\nयमुद्दिश्य त्यजेत्प्राणांस्तमाहुर्ब्रह्मघात कम् ।। ३२ ।।\nब्रह्महा वह्निपुत्रस्तु यमुद्दिश्य मृतो जनः ।।\nशरीरं शबलं चैव सविकारं भविष्यति ।। ३३ ।।\nधातवो हि भविष्यंति तस्य देहे न संशयः ।।\nलक्ष्यते दुःखमतुलं छेददाहादिघर्षणम् ।। ३४ ।।\nएतस्मिन्नंतरे वह्निर्दृष्ट्वा पुत्रस्य चेष्टितम् ।।\nज्ञात्वा क्रोधं मदीयं तु भीतो वै पुत्रकार णात् ।। ३५ ।।\nआजगाम सुवर्णेन सार्द्धं देवि ममांतिकम् ।।\nप्रसादितोऽहं पुत्रार्थे वह्निना हि वरानने ।। ३६ ।।\nरक्षणीयस्त्वया देव पुत्रोयं तव शंकर ।।\nभाण्डागारे स्वकीये तु क्रियतां परमेश्वर ।। ३७ ।।\nत्वयि तुष्टे महादेव प्राप्योऽयं नात्र संशयः ।।\nइच्छया दीयतां देवि यस्य कस्य जनस्य च ।। ३८ ।।\nइति तस्य वचः श्रुत्वा पितृदेवमुखस्य च ।।\nतथेति च प्रतिज्ञातं मया लोभाद्यशस्विनि ।। ३९ ।\nस्नेहान्मया वह्निपुत्र उत्संगे च कृतस्तदा ।।\nस्नेहाद्वै चुंबितो मूर्ध्नि परिष्वक्तः पुनःपुनः ।। 5.2.6.४० ।।\nददामि ते महाभाग वरं वरय शोभनम् ।।\nपरितुष्टोऽस्मि वै कामं यथेष्टं समवाप्नुहि ।। ४१ ।।\nअहमाज्ञापयामि त्वां श्रेयश्चैवमवाप्स्यसि ।।\nममाभीष्टकरं स्थानं विद्यते पृथिवीतले ।। ४२ ।।\nअक्षयं प्रलये पुत्र महाकालवनं शुभम् ।।\nतत्रैव विद्यते लिंगं कर्कोटकस्य दक्षिणे ।। ४३ ।।\nमहापापहरं पुत्र दर्शनाद्दीप्तिदायकम् ।।\nतस्य दर्शनमात्रेण कृतकृत्यो भविष्यसि ।। ४४ ।।\nपुण्यश्चैव पवित्रेण दुर्लभश्च भविष्यति ।।\nअकुलीनः कुलीनस्तु समलो निर्मलो नरः ।। ४५ ।।\nविरूपो रूपवांश्चैव त्वत्प्रसादाद्भविष्यति ।।\nदानानि परिपूर्णानि व्रतानि नियमास्तथा ।। ४६ ।।\nयज्ञाश्चैवोपवासाश्च तीर्थं पिंडादिकं त्वया ।।\nसुसंपूर्णा भविष्यंति तव दानेन सुव्रत ।। ४७ ।।\nसर्वेषां चैव रत्नानामाधिपत्यं करिष्यसि ।।\nप्रियाभीष्टो हि देवानां लोकानां च भविष्यसि ।।४८।।\nइत्युक्तोऽसौ महादेवि दिव्यरूपो वरानने ।।\nज्वालामाला वृतः पुण्यो निर्मलो हि बभूव ह ।।४९।।\nलिंगेनोक्तः सुवर्णस्तु दिष्ट्यादिष्ट्येति कांचनम् ।।\nअद्यप्रभृति नाम्ना वै ख्यातिं यास्यसि भूतले ।। 5.2.6.५० ।।\nस्थातव्यं मत्समीपे तु वह्निपुत्र त्वया सदा ।।\nअक्षया भविता कीर्त्तिस्त्वदीया भुवनत्रये ।। ५१ ।।\nइत्युक्तो देवि लिंगेन वह्निपुत्रोऽतिनिर्मलः ।।\nज्वालावृततनुर्जातः सूर्यकोटिसमप्रभः ।। ५२ ।।\nदीप्तिर्लब्धा सुवर्णेन ज्वालामालाकुला तदा ।।\nअतो देवि सुविख्यातः स्वर्णज्वालेश्वरः शिवः ।। ५३ ।।\nयस्तमर्चयते भक्त्या स्वर्णज्वालेश्वरं शिवम् ।।\nतस्य संजायते देवि विजयो राज्यमूर्जितम् ।।\nऐश्वर्यं दानशक्तिश्च पुत्रपौत्रमनंतकम् ।। ।। ५४ ।।\nज्ञानतोऽज्ञानतो वापि यत्पापं कुरुते नरः ।।\nतत्क्षालयति देहोत्थं दर्शनान्नात्र संशयः ।। ५५ ।।\nयत्फलं पिंडदानेन गयायां लभते नरः ।।\nतत्फलं द्विगुणं प्रोक्तं पूजया नात्र संशयः ।। ५६ ।।\nगायत्र्याः शतसाहस्रैः सम्यग्जप्तैश्च यत्फलम्।।\nतत्फलं समवाप्नोति स्वर्णज्वालेश्वरस्तुतेः ।। ५७ ।।\nयत्पुण्यं सर्वदानेन दत्तेन विधिपूर्वकम् ।।\nतत्फलं समवाप्नोति कीर्तनान्नात्र संशयः ।। ५८ ।।\nपूजयंति चतुर्दश्यां स्वर्णज्वालेश्वरं तु ये ।।\nपूज्यंते ते सदा लक्ष्म्या पूरयंत्या मनोरथान् ।। ५९ ।।\nरक्षितं त्रिदशैर्देवि गणैर्नानाविधैस्तथा ।।\nलिंगं कश्चिन्न जानाति मम मायाविमोहितः ।। 5.2.6.६० ।।\nमम प्रसादात्तद्देवि दृश्यते लिंगमुत्तमम् ।।\nएतत्ते कथितं सम्यगन्यच्छृणु वरानने ।। ६१ ।।\nइति श्रीस्कांदे महापुराण एकाशीतिसाहस्र्यां संहितायां पंचम आवंत्यखण्डे चतुरशीतिलिङ्गमाहात्म्ये स्वर्णज्वालेश्वरमाहात्म्यवर्णनंनाम षष्ठोऽध्यायः ।। ६ ।।"
  }
]
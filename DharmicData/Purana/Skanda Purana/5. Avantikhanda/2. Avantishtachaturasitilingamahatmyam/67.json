[
  {
    "text": "।। ईश्वर उवाच ।।\nसप्तषष्टिकसंख्याकं केदारेश्वरसंज्ञकम् ।।\nदेवं शृणु वरारोहे दर्शनात्पापनाशनम् ।। १ ।।\nसृष्टिकाले पुरा देवि देवा व्याप्ता हिमेन हि ।।\nशीतार्त्ता विह्वलाः सर्वे ब्रह्माणं शरणं गताः ।। २ ।।\nहिमाद्रिणार्दिताः सर्वे वयं देव जगत्पते ।।\nत्राहि भीतांश्चतुवक्त्र पितामह नमोऽस्तु ते ।। ३ ।।\nदेवानां वचनं श्रुत्वा प्रोक्तं वै ब्रह्मणा प्रिये ।।\nपीडिता हिमशैलेन शंकरश्वशुरेण च ।। ४ ।।\nनाहं यातुं समर्थोऽस्मि सत्यमेतन्मयोदितम्।। ।।\nमहादेव मृते देवा गतिरन्या न विद्यते ।। ५ ।।\nस एव शरणं देवः सर्वेषां नो भविष्यति ।।\nतस्याज्ञया मया सर्वे पर्वता रचिताः पुरा ।। ६ ।।\nकृता बुद्धिर्विचित्रा च हिमाद्रिश्च मया कृतः ।।\nअसेव्यः सर्वजंतूनामधृष्यो दुर्गमो गिरिः ।। ७।।\nहिमाचलस्य तस्यैव शास्ता देवो महेश्वरः ।।\nतस्माद्यास्यामहे देवा कैलासं पर्वतोत्तमम्।। ८ ।।\nयत्र तिष्ठति विश्वात्मा देवदेवो महेश्वरः ।।\nएवमुक्त्वा गतो ब्रह्मा देवैः सार्द्धं ममांतिकम् ।।\nदृष्टोहं पूजितस्तैस्तु स्तुतोऽहं विविधैः स्तवैः ।। ९ ।।\nमया संमानिता देवाश्चतुवक्त्रः प्रपूजितः ।।\nपूजयित्वा मया पृष्टो ब्रह्मा गमनकारणम् ।।5.2.67.१ ०।।\nकिं कार्यं त्रिदशैः सार्द्धमागतोऽसि पितामह ।।\nकथितं ब्रह्मणा सर्वं श्रुतं सर्वं मया प्रिये ।। ११ ।।\nहिमाचलं समाहूय मर्यादा च कृता मया ।।\nशैलानां राजराजत्वे हिमाद्रिश्च प्रतिष्ठितः ।। १२ ।।\nदेवानां विषयाश्चैव गंधर्वाणां तथैव च ।।\nयक्षाणामथ नागानां किंनराणां तथैव च ।। १३ ।।\nविद्याधराणां क्रीडार्थं पृथक्पृथङ्निवेशिताः ।।\nरूपतो भाति शैलेंद्रः शुद्धस्फटिकसंनिभः ।। १४ ।।\nजाह्नवीनिर्झरोष्णीषः शर्वाणीजनकस्तथा ।। १५ ।।\nसर्वदेवमयो दिव्यः सर्वतीर्थमयः कृतः ।।\nसर्वाश्रमनिवासश्च सर्वामरनिषेवितः ।। १६ ।।\nएवं संस्थाप्य शैलेंद्रं लिंगमूर्त्तिरहं स्थितः ।।\nविख्यातस्त्रिषु लोकेषु केदारेश्वरनामतः ।। १७ ।।\nउदकं निर्मितं तत्र मंत्रपूर्णं मया प्रिये ।।\nमाहात्म्यं विविधं प्रोक्तं लिंगस्य च जलस्य च ।। १८ ।।\nयोत्रागत्य नरो भक्त्या सम्यङ्मां पूजयिष्यति ।।\nजलं योऽत्रैव गृह्णाति विधानेन वरानने ।।\nतस्योदरे भविष्यामि लिंगरूपी न संशयः ।। १९ ।।\nइत्युक्ते वचने देवि सदेवासुरपन्नगाः ।।\nयक्षरक्षःपिशाचाश्च भूतवैतालकिंनराः ।। 5.2.67.२० ।।\nविद्याधरगणाश्चैव मम दर्शनलालसाः ।।\nसमायाता वरारोहे पीत्वा तत्र जलं शुभम् ।। २१ ।।\nदृष्टोऽहं विधिना तैस्तु लिंगमूर्त्तिगतः प्रिये ।।\nमम तुल्याश्च ते जातास्तस्मिन्नद्रिवरे स्थिताः ।।\nजनलोकगतैः सिद्धैः पूज्यमाना वरानने ।। २२ ।।\nअथ कालेन बहुना श्रुत्वा माहात्म्यमुत्तमम् ।।\nकेदारेश्वरदेवस्य जलस्य च विशेषतः ।। २३ ।।\nमनुष्याः समुपायातास्ते रजोबहुला यतः ।।\nतमःप्राया विशालाक्षि तदाहं माहिषं वपुः ।। २४ ।।\nकृतवांस्तद्भयार्थाय न च ते भीतिमागताः ।।\nइह देवोत्र देवोऽत्र बभ्रमुस्ते दिदृक्षवः ।। २५ ।।\nन तैर्दृष्टो महादेवि यतोऽहं महिषाकृतिः ।।\nस्थितोऽस्म्यलक्ष्यरूपेण ततस्ते दीनमानसाः ।।\nउद्विग्ना निश्वसन्तश्च वैराग्यं परमं गताः ।। २६ ।।\nनात्र देवो न तीर्थानि न गंगा पुण्यदायिनी ।।\nन धर्मो न परो लोकः सर्वमे तद्विडम्बनम् ।। २७ ।।\nएवं किल पुराणेषु श्रूयते सर्वदा श्रुतौ ।।\nहिमालये च केदारं लिंगं मोक्षप्रदायकम्।। २८ ।।\nएवं तु वदतां तेषां मानुषाणां यशस्विनि ।।\nआकाशादुत्थिता वाणी मया प्रोक्तानुकंपया ।। २९ ।।\nअमार्गं मा वदत्वत्र न निंद्याः श्रुतयोऽव्ययाः ।।\nपुराणं नान्यथा प्रोक्तं ब्रह्मणा लोककर्तृणा ।। 5.2.67.३० ।।\nये निंदंति पुराणानि धर्मशास्त्राणि नास्तिकाः ।।\nते यांति नरकं घोरं यावदाभूतसंप्लवम् ।। ३१ ।।\nसदा देवोत्र केदारः स्वर्गमोक्षप्रदायकः ।।\nविद्यते त्रिदशैः पूज्यः सततं नैव दृश्यते ।। ३२ ।।\nकरोति पूजां हिमवान्मासानष्टौ च शाश्वतान् ।।\nहिमाद्रिस्तेन पुण्येन नगेन्द्रस्तु कृतो नगैः ।।\nसेव्यश्च रमणीयश्च सर्वतीर्थनमस्कृतः ।। ३३ ।।\nसर्वरत्ननिधानश्च देवानां वल्लभस्तथा ।।\nग्रीष्मे चैव वसन्ते च देवदेवोऽत्र दृश्यते ।। ३४ ।।\nनियतेनैव कालेन मानुषाणां च सर्वदा ।।\nयदि बुद्धिः परा जाता सर्वदा मम दर्शने ।। ३५ ।।\nआख्यास्ये तदुपायं च श्रूयतां सावधानतः ।।\nमा विकल्पोऽत्र कर्त्तव्यः सर्वान्कामानवाप्स्यथ ।। ३६ ।।\nक्षेत्राणामुत्तमं क्षेत्रं भुक्तिमुक्तिप्रदायकम् ।।\nप्रलयेऽप्यक्षयं   प्रोक्तं महाकालवनं नराः ।। ३७ ।।\nतत्राहं संभविष्यामि लोकानामनुकंपया ।।\nलिंगरूपेण शिप्रायास्तटे पुण्ये सुशोभने ।। ३८ ।।\nसोमेश्वरस्य देवस्य पश्चिमे स्थानमुत्तमम् ।।\nप्रसिद्धमुपयास्यामि केदारेश्वरनामतः ।। ३९ ।।\nसर्वदा दर्शनं तत्र मया सार्द्धं भविष्यति ।।\nसर्वेषां च प्रदास्यामि सर्वा न्कामान्न संशयः ।। 5.2.67.४० ।।\nइह यावत्फलं तस्माद्दास्यामि ह्यधिकं ततः ।।\nइति ते मानवाः सर्वे श्रुत्वा वाणीं मनोरमाम् ।।\nआकाशादुत्थितां दिव्यां मनःप्रह्रादकारिकाम् ।। ४१ ।।\nगता वनं महाकालं संस्मरन्तो महेश्वरम् ।।\nविकल्पेन विचित्रेण सत्यमेवेति नान्यथा ।। ४२ ।।\nस्नात्वा शिप्राजले पुण्ये यावत्पश्यन्ति भास्करम् ।।\nतावदृष्टिपथोत्पन्नं लिंगं पापप्रणाशनम् ।। ४३ ।।\nअथ ते हर्षिताः प्रोचुः केदारोऽयं न संशयः ।।\nदृष्टोऽस्माकं न सन्देहो गंगा शिप्राजले स्थिता ।। ४४ ।।\nततस्ते पूजयामासुः पुष्पैर्नानाविधैस्तथा ।।\nपूजितोऽहं विशालाक्षि तेषां तुष्टो वरानने।। ।। ४५ ।।\nदुर्लभोऽतिवरो दत्तः कैलासे स्थानमुत्तमम् ।।\nअक्षयं च पदं दत्तं पुनरावृत्तिवर्जितम् ।। ४६ ।।\nअतोऽहं त्रिदशैः प्रोक्तः केदारेश्वरना मतः ।।\nप्रार्थितः परया भक्त्या लोकानामनुकंपया ।। ४७ ।।\nइहागत्य नरा ये च त्वां पश्यंति सुभक्तितः ।।\nतेषां फलं त्वया देव दातव्यमधिकं यतः ।। ४८ ।।\nहिमाद्रौ हिमनाथस्य यात्रायाः प्रत्यहं फलम् ।।\nलभन्ते च नरा नित्यं नात्र कार्या विचारणा ।। ४९ ।।\nब्रह्महा वा सुरापो वा स्ते यी वा गुरुतल्पगः ।।\nतत्संपर्की नरो यस्तु त्वां दृष्ट्वा किल्विषाकरः ।। 5.2.67.५० ।।\nसोऽपि याति परं स्थानं पुनरावृत्तिवर्जितम् ।।\nचांद्रायणानां विधि वच्छतानां चैव यत्फलम् ।।\nतत्फलं समवाप्नोति केदारेश्वरदर्शनात् ।। ५१ ।।\nते नराः पशवो लोके तेषां जन्म निरर्थकम् ।।\nयैर्न दृष्टो महाकाले केदारेश्वरसंज्ञकः ।। ५२ ।।\nकौमारे यौवने बाल्ये वार्द्धके यदुपार्जितम्।।\nतत्पापं संक्षयं याति केदारेश्वरदर्शनात् ।। ५३ ।।\nहिमालयकृता यात्रा तस्याः प्रोक्तं च यत्फलम्।।\nतत्फलं समवाप्नोति केदारेश्वरदर्शनात्।।५४।।\nइत्युक्तोऽहं तदा देवि देवैः प्रणतिपूर्वकम् ।।\nतथेति च मया प्रोक्तं तेऽपि देवा दिवं गताः ।। ५५ ।।\nएष ते कथितो देवि प्रभावः पापनाशनः ।।\nकेदारेश्वरदेवस्य पिशाचाख्यमतः शृणु ।। ५६ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिङ्गमाहात्म्ये केदारेश्वरमाहात्म्यवर्णनंनाम सप्तषष्टितमोऽध्यायः ।। ६७ ।।"
  }
]
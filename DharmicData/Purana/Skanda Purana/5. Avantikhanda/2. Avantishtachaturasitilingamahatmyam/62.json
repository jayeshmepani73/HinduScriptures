[
  {
    "text": "॥ ईश्वर उवाच ॥ ॥\nद्विषष्टिकं विजानीहि देवं रूपेश्वरं प्रिये॥\nयस्य दर्शनमात्रेण रूपवाञ्जायते नरः ॥ १ ॥\nपाद्मकल्पे महादेवि पद्मोनाम महीपतिः ॥\nपद्मगर्भसमुद्भूतो बभूवातिपराक्रमी ॥\nपृथिव्याश्चतुरंताया जातो धर्मरतो बली ॥ २ ॥\nस कदाचिन्महाबाहुः प्रभूतबलवाहनः॥\nवनं जगाम गहनं हयनागशतैर्वृतः ॥ ३ ॥\nबिल्वार्कखदिराकीर्णं कपित्थधवसंकुलम् ॥\nमृगसिंहैर्वृतं घोरैरन्यैश्चापि वनेचरैः ॥ ४॥\nतत्र वन्यसहस्राणि हत्वा सबलवाहनः ॥\nराजा मृगप्रसंगेन वनमन्यद्विवेश सः ॥ ९ ॥\nएक एवोत्तमबलः क्षुत्पिपासासमन्वितः।\nस वनस्यांतमासाद्य महदारण्यमासदत् ॥ ६॥\nतच्चाप्यतीत्य नृपतिर्ददर्शाश्रममुत्तमम् ॥\nमनःप्रह्लादजननं दृष्टिकांतमतीव च ॥ ७॥\nपुष्पितैः पादपैः कीर्णमतीव सुखशाद्वलम् ॥\nततोऽगच्छन्महाबाहुरेकोऽमात्यान्विसृज्य तान् ॥ ८॥\nनापश्यदाश्रमे तस्मिंस्तमृषिं संशितव्रतम्॥\nउवाच क इहेत्युच्चैर्वनं संनाद्यन्निव ॥९॥\nश्रुत्वाथ तं तथा शब्दं कन्या श्रीरिव रूपिणी ॥\nनिश्चक्रामाश्रमात्तस्मात्तापसाकारधारिणी॥5.2.62.१०॥\nसा तं दृष्ट्वैव राजानं पद्मगर्भसमुद्भवम्॥\nआसनेनार्चयित्वा च पप्रच्छ नाम तं तदा ॥११॥\nउवाच स्मयमानाथ किं कार्यं क्रियतामिति॥\nतामब्रवीत्ततो राजा कन्यां मधुरभाषिणीम्॥१२॥\nदृष्ट्वा चैवानवद्यांगीं यथावत्प्रतिपूजितः ॥\nआगतोऽहं महाभागे मुनिश्रेष्ठमुपासितुम् ॥ १३ ॥\nक्व गतो भगवान्भद्रे तन्ममाचक्ष्व शोभने ॥\nएवमुक्ता तु सा कन्या तेन राज्ञा तदाश्रमे ॥\nहसंती प्रत्युवाचेदं वाक्यं समधुराक्षरम्॥ १४॥\nकन्याहं पृथिवीपाल कौमारब्रह्मचारिणः ॥\nतपस्विनो धृतिमतो धर्मज्ञस्य मनस्विनः ॥ १५॥\nसुता कण्वस्य मामेवं विद्धि त्वं मनुजाधिप ।।\nकण्वं हि पितरमन्ये पितरं स्वमजानती ।। १६ ।।\nतस्यास्तद्वचनं श्रुत्वा नृपेणोक्तं वरानने ।।\nसुव्यक्तं राजपुत्री त्वं यथा कल्याणि भाषसे ।। १७ ।।\nभार्या मे भव सुश्रोणि ब्रूहि किं करवाणि ते ।।\nसुवर्णरत्नवासांसि कुंडले परिहारके ।। १८ ।।\nआहरामि तवाद्याहं भार्या मे भव शोभने ।।\nगांधर्वेण च मां भीरु विवाहेनैव सुंदरि ।।\nविवाहानां च रंभोरु गांधर्वः श्रेष्ठ उच्यते ।। १९ ।।\nनृपस्य वचनं श्रुत्वा कन्या वचनमब्रवीत् ।।\nमुहूर्त्तं संप्रतीक्षस्व स मां तुभ्यं प्रदास्यति ।। 5.2.62.२० ।।\n।।राजोवाच ।। ।।\nइच्छामि त्वां वरारोहे भजमानमनिंदिते ।।\nतदर्थं मां स्थितं विद्धि त्वया मेऽपहृतं मनः ।। २१ ।।\nआत्मनो बंधुरात्मैव गतिरात्मैव चात्मनः ।।\nआत्मनैवात्मनो दानं कर्तुमर्हसि धर्मतः ।। ।। २२ ।।\n।। कन्योवाच ।। ।।\nयदि धर्मपथस्त्वेष यदि चात्मा प्रभुर्मम ।।\nसत्यं मे प्रतिजानीहि दत्तमात्मानमद्य मे ।। २३ ।।\nइति तस्या वचः श्रुत्वा परिणीता नृपेण हि ।।\nगांधर्वेण विवाहेन कामासक्तेन पार्वति ।। २४ ।।\nकामिता सा नृपेणेव ततो गंतुं समुद्यतः ।।\nएतस्मिन्नंतरे देवि कण्वश्चाश्रममभ्यगात् ।। २५ ।।\nसा कन्या पितरं दृष्ट्वा ह्रिया नोपजगाम तम् ।।\nविज्ञायाथ च तां विप्रो दिव्यज्ञानो महातपाः ।। २६ ।।\nउवाच परमं कुद्धस्तां कन्यां काममोहिताम् ।।\nत्वयापि दुष्टे रहसि मामवज्ञाय यत्कृतः ।। २७ ।।\nस्वयं स्वयंवरो मोहात्तस्मात्कृष्णा भविष्यसि ।।\nकुत्सिता निर्घृणा दीना निर्लज्जा रूपवर्जिता ।। २८ ।।\nअयं ते नृपतिर्भर्त्ता दुष्टरूपो भविष्यति ।। २९ ।।\nइत्युक्ता तत्क्षणाज्जाता सा कन्या रूपवर्जिता ।।\nकुरूपो नृपतिर्जातः शापात्तस्य महात्मनः ।। 5.2.62.३० ।।\nअथ प्रसादयामास सा कन्या पितरं तदा ।।\nबालानभिज्ञा मूढाहं मन्मथेन प्रपीडिता ।। ३१ ।।\nअज्ञानाच्च कृतं पापं तात त्वं क्षंतुमर्हसि ।।\nअयं महीपतिस्तात प्रत्यग्लीनो महाव्रतः ।। ३२ ।।\nन चाहं प्रार्थिता तेन मयासौ प्रार्थितो नृपः ।।\nतस्मादनुग्रहं तात कर्त्तुमर्हसि चावयोः ।। ३३ ।।\nइति तस्या वचः श्रुत्वा स विप्रोऽतिकृपान्वितः ।।\nउवाच स्वां दुहितरमाश्वास्यैवं पुनःपुनः ।। ३४ ।।\nनैव वागनृतं पुत्रि यावदद्य स्मराम्यहम् ।।\nदैवमत्र परं मन्ये धिग्बुद्धिं धिक्पराक्रमम् ।। ३५ ।।\nअकार्यं कारितो येन बलादहमनिंदिते ।।\nउपदेशं प्रदास्यामि तत्त्वं कर्तुमिहार्हसि ।। ३६ ।।\nमहाकालवने पुण्ये लिंगं रूपप्रदायकम् ।।\nपशुपेश्वरपूर्वे तु विद्यतेऽभीष्टदायकम् ।।३७ ।।\nतत्त्वं गच्छ त्वरा युक्ता सह भर्त्रा नृपेण हि ।।\nरूपं प्राप्स्यसि दुष्प्राप्यं लिंगदर्शनमात्रतः ।। ३८ ।।\nइत्युक्ता सा तदा कन्या सह भर्त्रा गता प्रिये ।।\nमहाकालवने रम्ये यत्र लिंगमनुत्तमम् ।। ३९ ।।\nददर्श परया भक्त्या स च राजा नरोत्तमः ।।\nतत्क्षणाद्दिव्यदेहा सा रूपेणातिमनोहरा ।।\nदिव्यवस्त्रपरीधाना दिव्यालंकारभूषिता ।। 5.2.62.४० ।।\nस च राजा तथा जातः कंदर्पसदृशाकृतिः ।।\nरूपेणाप्रतिमो लोके तस्य लिंगस्य दर्शनात् ।। ४१ ।।\nअतो लोकेषु विख्यातो देवो रूपेश्वरः प्रिये ।।\nरूपदो धनदोऽत्यर्थं पुत्रदः स्वर्गदस्तथा ।। ४२ ।।\nस च राजा स्वकं प्राप्तो राष्ट्रं सस्यादिसंयुतम् ।।\nप्रियया परया सार्धं चक्रे राज्यमकंटकम् ।। ४३ ।।\nराज्यं कृत्वा गतः स्वर्गं भार्यया सह पार्वति ।।\nदेदीप्यमानो वपुषा द्वितीय इव भास्करः ।। ४४ ।।\nविमानेन सुदीप्तेन वंद्यमानो दिवालये ।।\nदर्शनात्तस्य लिंगस्य प्राप्तः पदमनामयम् ।। ४५ ।।\nये पश्यंति विशालाक्षि देवं रूपेश्वरं शिवम् ।।\nन ते रूपेण हीयंते यशसा च कुलेन च ।। ४६ ।।\nसदा रूपकरं लिंगं भुक्तिमुक्तिफलप्रदम् ।।\nये पश्यंति वरारोहे तेषां लोकाः सदाऽक्षयाः ।। ४७ ।।\nयेऽर्चयंति नरा नित्यं देवं रूपेश्वरं परम् ।।\nतेऽर्चिता यांति यानेन मम लोकं सनातनम् ।। ४८ ।।\nस एव सुकृती लोके कुलं तेनाप्यलंकृतम्।।\nयः पूजयति रूपेशं रूपसौभाग्यदायकम् ।। ४९ ।।\nयः पूजयति देवेशं प्रसंगादपि पार्वति ।।\nधनवान्रूपवान्सोऽपि राजा भवति भूतले ।। 5.2.62.५० ।।\nएष ते कथितो देवि प्रभावः पापनाशनः ।।\nरूपेश्वरस्य देवस्य धनुःसाहस्रकं ७ब् ।। ५१ ।।\nइति श्रीस्कांदे महापुराण एकाशीति साहस्र्यां संहितायां पंचम आवन्त्यखण्डे चतुरशीतिलिंगमाहात्म्ये रूपेश्वरमाहात्म्यवर्णनंनाम द्विषष्टितमोऽध्यायः ।। ६२ ।। ।। छ ।। ।। ।।"
  }
]
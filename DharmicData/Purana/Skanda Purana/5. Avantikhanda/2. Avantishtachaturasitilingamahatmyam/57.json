[
  {
    "text": "।। ईश्वर उवाच ।। ।।\nसप्तपंचाशतं विद्धि घंटेश्वरमथो शृणु ।।\nयस्य दर्शनमात्रेण कामावाप्तिश्च जायते।। १ ।।\nघंटोनाम गणश्रेष्ठो बभूव मम वल्लभः ।।\nचाक्षुषस्य मनोः  काले कौतुकार्थं यदृच्छया ।।\nप्रस्थितो ब्रह्मसदनं द्रष्टुं ब्रह्माणमव्ययम्।।२।।\nअथायान्तं समालोक्य गन्धर्वं गीतकोविदम्।।\nचित्रसेनं गणश्रेष्ठः पप्रच्छ कुशलं मुदा।।३।।\nमया तत्रैव गन्तव्यं सदने परमेष्ठिनः।.\nगीतैराराधयिष्यामि ब्रह्माणं जगतां पतिम्।।४।।\nचित्रसेनोऽथ तं देवि प्रत्युक्तो घंटमब्रवीत्।।\nपद्मयोनिः सुरैः सार्धं गुह्यं मन्त्रमचीकरत् ।। ५ ।।\nएतच्छ्रुत्वा गणो घंटस्तस्थौ विस्मितमानसः ।।\nमूहूर्तं चिंतयामास प्रतिहारनिवारितः ।। ६ ।।\nहित्वा स्वामिनमीशानं द्रष्टुं ब्रह्माणमागतः ।।\nप्रवेशोपि न लभ्येत प्रसादो दूरतः स्थितः ।। ७।।\nएवं चिंतयतस्तस्य साग्रः संवत्सरो गतः ।।\nघंटस्य ब्रह्मणो द्वारि प्रवेशो देवि नाभवत् ।। ८ ।।\nनिर्गच्छतमथालोक्य वीणाहस्तं समुत्सुकम् ।।\nनारदं स गणश्रेष्ठः पद्मयोनिं गृहोदरात् ।। ९ ।।\nप्रोक्तो घंटेन सहसा मां निवेदय नारद ।।\nगणोऽहं गीततत्त्वज्ञो महादेवस्य वल्लभः ।। 5.2.57.१० ।।\nदर्शनार्थं समायातो ब्रह्मणः परमेष्ठिनः ।।\nघंटस्य वचनं श्रुत्वा प्रीतिमानभवन्मुनिः ।।\nनारदः प्रत्युवाचेदं समाश्वास्य सकैतवम् ।। ११ ।।\nअहं बृहस्पतेः पार्श्वे प्रेषितोऽस्मि गणाधिप ।।\nकिंचित्कार्यांतरं प्रष्टुं ब्रह्मणा लोककर्तृणा ।।\nआयास्यामि क्षणेनैव तावत्कालं प्रतीक्ष्यताम् ।। १२ ।।\nइत्युक्त्वा नारदो देवि मम पार्श्वमुपागतः।।\nवृत्तांतं कथयामास घंटस्य मुनिसत्तमः।।१३।।\nईदृशो दुर्ल्लभो भृत्यो घंटेन सदृशः प्रभो ।।\nयस्त्वां त्यक्त्वा गणो देव सेवायै परमेष्ठिनः।।\nस्थितः संवत्सरं साग्रं प्रवेशं न च लब्धवान्।।१४\nतच्छ्रुत्वा वचनं तस्य नारदस्य मुनेस्तदा।।\nमया शप्तस्तु कोपेन पत घण्ट महीतले।।१५।।\nमां त्यक्त्वा हि गतोन्यत्र सेवार्थं परवेश्मनि।।\nमयेत्युक्ते च वचने ब्रह्माद्वारि स्थितोऽपि सन्।। १६।।\nपतितो भूतले घंटो देवदारुवनांतिके ।।\nआत्मानं पतितं दृष्ट्वा भूमौ घंटेन पार्वति ।। १७ ।।\nप्रोक्तं शोकोत्तरेणैव वचनं गद्गदाक्षरम् ।।\nसेवार्थं याति योऽन्यत्र परिहृत्य स्वकं प्रभुम् ।। १८ ।।\nस याति नरकं घोरमपकीर्तिं च विंदति ।।\nनारदेन मम त्वद्य वंचितस्य द्वयं गतम् ।।\nयस्मात्स्वामी न मे ब्रह्मा न च देवो महेश्वरः ।। १९ ।।\nएवं विलपतस्तस्य नारदो मुनिसत्तमः ।।\nआजगाम तमुद्देशं यत्र घंटो व्यवस्थितः ।। 5.2.57.२० ।।\nदेवदारुवने देवि दर्शनार्थं तपस्विनाम् ।।\nघंटेन नारदो दृष्टो भीतेनाकुलचेतसा ।। २१ ।।\nअवस्थामीदृशीं कृत्वा किमन्यन्मे करिष्यति ।।\nएवं तं चिंतयानं  तु नारदो वाक्यमब्रवीत् ।। २२ ।।\nगणाध्यक्ष न ते कार्यो मन्युः पुण्यविनाशनः ।।\nकीर्त्यर्थं पतितो घंट प्रायश्चित्तार्थमेव च ।। २३ ।।\nप्रायश्चित्तविशुद्धात्मा प्रभुं प्राप्स्यसि शंकरम् ।।\nतस्माद्गच्छ ममादेशान्महाकालवनं शुभम् ।। २४ ।।\nरेवंतेश्वर पूर्वे तु विद्यते लिंगमुत्तमम् ।।\nसर्वसंपत्करं दिव्यं त्वन्नाम्ना ख्यातिमेष्यति ।। २५ ।।\nइत्युक्तो नारदेनैव जैगीषव्यः समागतः ।।\nतेनापि कथितं सर्वं सत्यमुक्तमनेन वै ।। २६ ।।\nनारदेन गणाध्यक्ष कीर्त्तिस्ते भविताऽक्षया ।।\nकश्यपेन मृकण्डेन कण्वेन जमदग्निना ।।२७।।\nअत्रिणा भृगुणा देवि लोमशेन सुरर्षिणा ।।\nप्रोक्तो घंटो गतः शीघ्रं महाकालवनं शुभम् ।। २८ ।।\nयत्र घंटानिनादेन युध्यतो मम संयुगे ।।\nपापक्षयकरं  देवि संभूतं लिंगमुत्तमम् ।।\nदृष्टं तत्र गणेनैव लिंगं  तेजोमयं शुभम् ।। २९ ।।\nदर्शनात्तस्य लिंगस्य भूयो घंटो गणोऽभवत् ।।\nलक्ष्म्या कांत्या समायुक्तः सहस्रकिरणाकृतिः ।। 5.2.57.३० ।।\nघण्टोभिनंदितोऽत्यर्थं विमानैः सार्वकामिकैः ।।\nमम पार्श्वं समायातो ममातीव प्रियोऽभवत् ।। ३१ ।।\nये पश्यन्ति विशालाक्षि देवं घण्डेश्वरं शिवम् ।।\nते घण्टाभिर्नादितास्तु विमानैः सार्वकामिकैः ।।३२।।\nयास्यंति सुचिरं कालं मम लोकं सनातनम् ।।\nघण्टेश्वरं परं लिंगं नाख्येयं यस्यकस्यचित् ।। ३३ ।।\nव्याधितो यदि वा दीनो दुःखितो वा भवेन्नरः ।।\nयः पश्यति प्रसंगेन देवं घण्टेश्वरं प्रिये ।।\nदीप्तकांचनवर्णाभैर्विमानैः सार्वकामिकैः ।। ३४ ।।\nगंधर्वाप्सरसां  मध्ये स्वर्गे मोदति मानवः ।।\nईप्सिताँल्लभते कामान्वीणावेणुविनोदितः ।। ३५ ।।\nततः स्वर्गात्परिभ्रष्टः सर्वैश्वर्यसमन्वितः ।।\nहिरण्यधान्यसंपूर्णे समृद्धे जायते कुले ।।\nराजा वा राजतुल्यो वा जंबूद्वीपपतिर्भवेत् ।। ३६ ।।\nयः पूजयति देवेशं श्रद्धया परया युतः ।।\nस याति परमं स्थानमपुनर्भवकारणम् ।। ३७ ।।\nएष ते कथितो देवि प्रभावः पापनाशनः ।।\nघण्टेश्वरस्य देवस्य प्रयागेशमथो शृणु ।। ३८ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिङ्गमाहात्म्ये घण्टेश्वर माहात्म्यवर्णनंनाम सप्तपंचाशत्तमोऽध्यायः ।। ५७ ।।"
  }
]
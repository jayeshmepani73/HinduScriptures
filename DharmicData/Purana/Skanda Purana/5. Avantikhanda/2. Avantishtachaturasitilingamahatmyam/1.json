[
  {
    "text": "।।अथ श्रीस्कांदे महापुराणे पञ्चमआवन्त्यखंडे ऽवंतीस्थचतुरशीतिलिङ्गमाहात्म्यं द्वितीयं प्रारभ्यते।।(५-२)।।\n।। श्रीगणेशाय नमः ।।\nश्रीमहाकालाय नमः ।।\n।। अथावन्त्यखण्डेऽवन्तीस्थचतुरशीतिलिङ्गमाहात्म्यं प्रारभ्यते ।।\n।। उमोवाच ।। ।।\nपृथिव्यां यानि तीर्थानि पुण्याश्च सरितस्तथा ।।\nकथ्यतां तानि यत्नेन श्राद्धं येषु प्रदीयते ।। १ ।।\n।। ईश्वर उवाच ।। ।।\nअस्ति लोकेषु विख्याता गंगा त्रिपथगामिनी ।।\nसेविता देवगंधर्वैर्मुनिभिश्च निषेविता ।। २ ।।\nतपनस्य सुता देवी यमुना लोकपावनी ।।\nपितॄणां वल्लभा देवि महापातक हारिणी ।। ३ ।।\nचन्द्रभागा वितस्ता च नर्मदाऽमरकंटके ।।\nकुरुक्षेत्रं गया देवि प्रभासं नैमिषं तथा ।।४।।\nकेदारं पुष्करं चैव तथा कायावरोहणम् ।।\nतथा पुण्यतमं देवि महाकालवनं शुभम् ।। ५ ।।\nयत्रास्ते श्रीमहाकालः पापेंधनहुताशनः ।।\nक्षेत्रं योजनपर्यंतं ब्रह्महत्याविनाशनम् ।। ६ ।।\nभुक्तिदं मुक्तिदं क्षेत्रं कलिकल्मषनाशनम् ।।\nप्रलयेऽप्यक्षयं देवि दुष्प्राप्यं त्रिदशैरपि ।। ७ ।।\n।। उमोवाच ।। ।।\nप्रभावः कथ्यतां देव क्षेत्रस्यास्य महेश्वर।। ८ ।।\nयानि तीर्थानि वंद्यानि यानि लिंगानि संति वै ।।\nतान्यहं श्रोतुमिच्छामि परं कौतूहलं हि मे ।। ९ ।।\n।। ईश्वर उवाच ।। ।।\nशृणु देवि प्रयत्नेन प्रभावं पापनाशनम् ।।\nक्षेत्रमाद्यं महादेवि ममातीव प्रियं सदा ।। 5.2.1.१० ।।\nयत्रास्ति च महापुण्या सर्वपापहरा परा ।।\nतथा गंधवती पुण्या दिव्या नवनदीप्रिया ।। ११ ।।\nनीलगंगा चतुर्थी तु श्रेष्ठा नद्यः प्रकीर्तिताः ।।\nआसां तु संगमे स्नात्वा श्राद्धं यः कुरुते नरः ।। ।। १२ ।।\nगंगायास्त्रिगुणं देवि चतुर्वर्गफलप्रदम् ।।\nक्षेत्रं योजनपर्यंतमवंत्या विद्धि सुव्रते ।। १३ ।।\nसिद्धलिंगानि तिष्ठंति भुक्तिमुक्तिकराणि च ।।\nईश्वराश्चतुराशीतिस्तथाष्टौ संति भैरवाः ।। १४ ।।\nएकादश तथा रुद्रा आदित्या द्वादश स्मृताः ।।\nषड्वै विनायकाश्चात्र चतुर्विंशतिमातरः ।। १५ ।।\nयदाहं गतवांस्तत्र महाकालवने शुभे ।।\nब्रह्मविष्ण्वादयः सर्वे तत्राजग्मुर्मुदान्विताः ।। १६ ।।\nएभिर्व्याप्तं क्षेत्रमिदं देवि योजनमायतम् ।।\nदश स्थानगतो विष्णुः सर्वपापप्रणाशनः ।। १७ ।।\nएतन्नामानि योऽधीते प्रभाते भक्तितः पुमान् ।।\nविमुक्तः सर्वपापैस्तु रुद्रलोकं स गच्छति ।। १६ ।।\n।। उमोवाच ।। ।।\nचतुराशीतिलिंगानि त्वयोक्तानीह यानि तु।।\nतानि विस्तरतो ब्रूहि सर्वपापहराणि तु ।। १९ ।।\n।। हर उवाच ।। ।।\nशृणु देवि प्रवक्ष्यामि तेषां नामानि यानि च ।।\nख्यातं पृथिव्यां प्रथममगस्त्येश्वरमुत्तमम् ।।\nयस्य दर्शनमात्रेण कृतकृत्यो नरो भवेत् ।। 5.2.1.२० ।। ।।\n।। उमोवाच ।। ।।\nअगस्त्येश्वरनामेह कथं लब्धमनेन वै।।\nकस्मिन्स्थाने कथं जातं विस्तराद्वक्तुमर्हसि ।। २१ ।।\n।। हर उवाच ।। ।।\nशृणु देवि महाभागे कथामस्य पुरातनीम् ।।\nसर्वपापप्रशमनीं समीहितफलप्रदाम्।।२२।।\nपुराऽसुरैर्जिता देवा निरुत्साहाश्च ते ततः।।\nभागाश्चैषां हृताः सर्वे निराशाः पितरः कृता ।।\nभ्रष्टैश्वर्य्यास्तदा देवि चेरुर्देवा महीतले ।। २३ ।।\nततः कदाचित्ते दीना दीप्तमादित्यवर्चसम्।।\nददृशुस्तेजसायुक्तमगस्त्यं विपुलव्रतम् ।। २४ ।।\nअभिवाद्य ततो देवा दृष्ट्वा तं तेजसा वृतम् ।।\nइदमूचुर्महात्मानमगस्त्यं लोकविश्रुतम् ।। २५।।\nदानवैर्निर्जिता युद्धे सर्वे स्वर्गाच्च पातिताः ।।\nततस्त्वं नो भयात्तीव्रात्त्रायस्व मुनिपुंगव ।। २६ ।।\nइत्युक्तः स तदा देवैरगस्त्यः कुपितोऽभवत् ।।\nप्रजज्वाल च तेजस्वी कालाग्निरिव संक्षये ।। २७ ।।\nतदा दीप्तांशुजालेन निर्दग्धा दानवास्तथा ।।\nअंतरिक्षान्महादेवि पतिताश्च सहस्रशः ।। २८ ।।\nदह्यमानास्ततो दैत्या स्तस्यागस्त्यस्य तेजसा ।।\nऋषेश्च दानवाः सर्वे पातालं वव्रजुर्भयात् ।। २९ ।।\nततो ऽगस्त्यो महात्मा वै तान्हत्वा शोकमूर्छितः ।।\nबभूवातिशयं चासौ चिंतयोद्विग्नमानसः ।। 5.2.1.३० ।।\nकृतं घोरं महत्पापं हता यद्दानवा मया ।।\nअहिंसा परमो धर्मो मनुना कथ्यते यतः ।।\nकिं करोमि क्व गच्छामि कथं शुध्येय चाप्यहम् ।। ३१ ।।\nएवं चिंतयतस्तस्य समागच्छत्पितामहः ।।\nप्रोवाच स मुनिं तत्र कस्मात्त्वं शोकविह्वलः ।। ३२ ।।\nलक्ष्यसे मुनिशार्दूल कारणं कथ्यतां त्वरम् ।।\nस ब्रह्माणं नमस्कृत्य कथयामास पृच्छतः ।। ३३ ।।\nदेवदेव जगन्नाथ दाहोंतर्मानसं मम ।।\nब्रह्महत्या समायाता यन्मया दानवा हताः ।। ३४ ।।\nममोपायं समाचक्ष्व प्रसादत्सुरसत्तम ।।\nबहुकालार्जितं देव गतं मे संक्षयं तपः ।।३५।।\nप्रोवाचेदं सुरश्रेष्ठः शृणु त्वं यत्नतः परम्।।\nउपायं सर्वपापस्य क्षयो येन भवेद्ध्रुवम्।।३६।।\nमहाकालवने दिव्ये यक्षगंधर्वसेविते।।\nउत्तरे वटयक्षिण्या यत्तल्लिंगमनुत्तमम्।।३७।।\nपिशाचस्यापि तीर्थस्य भागे दक्षिणतः स्थितम् ।।\nतं समाराध्यतः सर्वं पापं नाशमवाप्नुयात् ।। ३८ ।।\nआराधय शुभं लिंगं सर्वपापप्रणा शनम् ।।\nबाढं प्रोवाच धर्मात्मा महाकालवनं ययौ ।।३९।।\nतस्मिन्स लिंगे देवेशि समाराधनतत्परः ।।\nबभूवाहर्निशं भक्त्या तद्ध्यानैकरतो मुनिः ।। 5.2.1.४० ।।\nअहं तुष्टस्तदा देवि मुनेस्तस्य महात्मनः ।। ४१ ।।\nप्रोक्तं मया महाभाग मुने शृणु समाहितः ।।\nवरं वरय विप्रेंद्र यत्ते मनसि वर्त्तते ।। ४२ ।।\nतुष्टोऽहमनया भक्त्या तपसा दुष्करेण तु ।।\nलिंगस्यास्य प्रभावेण जातस्त्वं निर्मलोऽधुना ।।४३।।\nप्रणष्टा ब्रह्महत्या ते दानवोत्था मुनीश्वर ।।\nमदीयं वचनं श्रुत्वा तेनोक्तं वरवर्णिनि ।। ४४ ।।\nयदि देव प्रसन्नस्त्वं शरणागतवत्सलः ।।\nत्वदंघ्रियुगले भूयान्मम भक्तिर्महेश्वर ।। ४५ ।।\nतपस्यथ तथा धर्मे न मे विघ्नो भवेदिति ।।\nतस्य तद्वचनं श्रुत्वा कुंभयोनेर्महात्मनः ।।\nमया प्रोक्तं विशालाक्षि मुने एवं भविष्यति ।। ४६ ।।\nयस्त्वया पूजितो देवो ब्रह्महत्याविनाशनः ।।\nत्वन्नाम्ना त्रिषु लोकेषु सोऽहं ख्यातो भविष्यति ।। ४७ ।।\nअगस्त्येश्वरदेवोपि विख्यातो भुवनत्रये ।।\nएवमुक्तो मया देवि स विप्रस्तत्र संस्थितः ।।\nकृपया तस्य लिंगस्य पंचमुद्राविभूषितः ।। ४८ ।।\nये नरास्तन्महालिंगं निरीक्षिष्यंति भक्तितः ।।\nसर्वपापविनिर्मुक्ताः सर्वकामैरलंकृताः।।४९।।\nभविष्यंति महात्मानः पुत्रैश्वर्यसमन्विताः ।।\nअंतकाले च मां यांति विमानैः सर्वकामदैः ।।5.2.1.५०।।\nस्तुता गंधर्वमुख्यैश्च रुद्रलोके च शाश्वते ।।\nयेऽर्चयंति सदा देवमगस्त्वेश्वरसंज्ञकम्।।५१ ।।\nकृतपुण्या नरा मर्त्त्यास्ते यांति परमं पदम् ।।\nसंस्मृते देवदे वेशे नराणां कोटिजन्मजम्।।५२।।\nअशुभं क्षयमाप्नोति कस्तं न प्रणमेच्छिवम्।।\nयः प्रणम्य नरो भक्त्या देवं तं च निषेवते।।५३।।\nमुच्यते ब्रह्महत्यादिपा तकैर्नरकप्रदैः ।। ५४ ।।\nराजसूयशतेनैव यत्पुण्यं च भविष्यति ।।\nतत्पुण्यमधिकं देवि दर्शनाच्च भविष्यति ।। ५५ ।।\nकिं तीर्थैर्विविधैः स्नानैः किं दानैर्विविधैः कृतैः ।।\nते प्राप्स्यंति फलं सर्वे मत्प्रसादान्न संशयः ।।५६।।\nअष्टम्यां च चतुर्द्दश्यां दिने सोमस्य शक्तितः ।।\nयः करिष्यति लिंगस्य पूजा भक्तिसमन्वितः ।।\nकुलानां तारयत्येव मातृकं पितृकं शतम् ।।५७।।\nये च पश्यंति पुरुषा भावहीनाः प्रसंगतः ।।\nन ते पश्यंति संसारे नरकं वै कदा चन ।। ५८ ।।\nएतत्ते कथितं देवि लिंगमहात्म्यमुत्तमम् ।।\nप्रथमं कथितं लोके द्वितीयं शृणु यत्नतः।। ५९ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिंगमाहात्म्येऽगस्त्येश्वरमाहात्म्यवर्णनंनाम प्रथमोऽध्यायः ।। १ ।। ।। छ ।।"
  }
]
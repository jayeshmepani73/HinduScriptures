[
  {
    "text": "।। श्रीहर उवाच ।।\nद्वादशं विद्धि देवेशि लोकपालेश्वरं शिवम् ।।\nयस्य दर्शनमात्रेण सर्वपापैः प्रमुच्यते ।। १ ।।\nपुरा दैत्यगणा देवि प्रादुर्भूताः सहस्रशः ।।\nहिरण्यकशिपोर्वक्षःस्थलादतिपराक्रमाः ।। २ ।।\nतैरियं वसुधा व्याप्ता सशैलवनकानना ।।\nविध्वस्ताः स्वाश्रमाः सर्वे यज्ञा विध्वंसितास्तथा ।। ३ ।।\nब्राह्मणा भक्षिताश्चैव वेद वेदांगपारगाः ।।\nपूरितान्यग्निकुण्डानि पांसुना मधुना तथा ।। ४ ।।\nविध्वस्ताः कलशाः सर्वे मृद्भांडादि च चूर्णितम् ।।\nनिःस्वाध्यायवषट्कारा स्वधास्वाहाविवर्जिता ।। ५ ।।\nकृता च धरणी देवि नष्टयज्ञोत्सवाभवत् ।।\nलोकपालास्ततो भीता माधवं शरणं गताः ।। ६ ।।\nऊचुः प्रांजलयः सर्वे क्षुधार्ता दुःखिताः कृताः ।।\nवयं ग्लानिं गता देव यज्ञभागं विना कृताः ।। ७ ।।\nवयं त्रातास्त्वया पूर्वं नमुचेर्वृषपर्वणः ।।\nहिरण्यकशिपो रौद्रान्नरकाच्च मुरोस्तथा ।। ८ ।।\nतथा रक्ष सुरश्रेष्ठ भयं नः समुपस्थितम् ।। ९ ।।\nतेषां तद्वचनं श्रुत्वा शंखचक्रगदाधरः ।।\nजगाम स ततो दैत्याः प्रविष्टा वरुणालयम् ।।5.2.12.१ ०।।\nते निष्क्रम्य ततो रात्रौ निघ्नंति द्विजसत्तमान् ।।\nतापसान्दीक्षितान्देवि धर्मव्रतपरायणान् ।। ११ ।।\nअथ स्वर्गं गताः कांते जितः शक्रो मरुत्पतिः ।।\nतथैव दक्षिणामाशां धर्मराजो जितस्ततः ।। १२ ।।\nगत्वाथ पश्चिमामाशां जलराजो विनिर्जितः ।।\nउत्तरे धनदो देवि तैर्दैत्यैः स विनिर्जितः ।। १३ ।।\nततस्ते व्याकुला जाता विष्णुं शरणमागताः ।।\nउपायः कथितो देवि देवेभ्यो विष्णुना तदा ।। १४ ।।\nमहाकालवनं गत्वा देवा भक्त्या समाहिताः।।\nआराधयत सर्वेशं शंकरं लोकशंकरम्।।१५।।\nभवतां भविता सिद्धिस्तत्र तस्य प्रसादतः।। १६।।\nइति तस्य वचः श्रुत्वा कृष्णस्यामिततेजसः ।।\nप्रस्थिता लोकपालास्ते महाकालवने शुभे ।। १७ ।।\nतावत्तत्रैव संरुद्धा दैत्यैः शस्त्रधरैस्तदा।।\nभूयो नष्टाश्च संप्राप्ता यत्र देवो जनार्दनः ।। १८ ।।\nकथयामासुरत्युग्रं यथा रुद्धं जगत्त्रयम् ।।\nनारायणेन ते प्रोक्ता लोकपालाः पुनः पुनः ।। १९ ।।\nयूयं व्रतधरा भूत्वा कपालैश्च विभूषिताः ।।\nखट्वांगधारिणः शांताः पंचमुद्राविभूषिताः ।। 5.2.12.२० ।।\nभस्मभूषितसर्वांगाः क्षुद्रघंटाविराजिताः ।।\nमहाव्रतधरा भूत्वा महाकालवनो त्तमम् ।।\nगच्छध्वं ब्रह्मणा सार्द्धं पादबद्धैश्च नूपुरैः ।। २१ ।।\nअथ ते लोकपालाश्च श्रुत्वा कृष्णस्य भाषितम् ।।\nसमायाता महादेवि कृत्वा कापालिकं वपुः ।। २२ ।।\nतत्र दृष्टं महल्लिंगं तेजसां राशिमद्भुतम् ।।\nस्तुतं च विविधैः स्तोत्रैर्लोकपालैः पुनःपुनः ।। २३ ।।\nततस्तु तस्य लिंगस्य वह्निज्वाला विनिःसृता ।।\nयया ते दानवाः सर्वे दग्धा भस्मत्वमागताः ।। २४ ।।\nज्ञात्वा लिंगस्य माहात्म्यं नाम चक्रुः समाहिताः ।।\nसेवितं लोकपालैस्तु लिंगं तेजोमयं परम् ।। २५ ।।\nलोकपालेश्वरोनाम ख्यातिं यास्यति भूतले ।।\nइत्युक्त्वा त्रिदशाः सर्वे लोकपालैः समावृताः ।।\nस्वस्वस्थानं गता दिव्यं यथापूर्वं मुदान्विताः ।। २६ ।।\nये पश्यंति नरा देवि लोकपालेश्वरं शिवम् ।।\nसमृद्धिभिः सुसंपन्ना भवेयुर्जन्मजन्मसु ।। ।। २७ ।।\nन दारिद्र्यं न च व्याधिर्नाकालमरणं तथा ।।\nऐश्वर्यं चातुलं तेषां जायते दर्शनात्सदा ।। २८ ।।\nयो यमुद्दिश्य वै कामं दर्शनं तु करिष्यति ।।\nतस्य तज्जायते सर्वं मृतस्य परमा गतिः ।। २९ ।।\nअश्वमेधस्य यज्ञस्य सम्यगिष्टस्य यत्फलम् ।।\nतत्फलं लभते देवि लोकपाले श्वरार्चनात् ।। 5.2.12.३० ।।\nप्रसंगेनापि यः पश्येल्लोकपालेश्वरं शिवम् ।।\nमोदते स्वर्गलोके स लोकपालैः समं सदा ।। ३१ ।।\nसंक्रांतौ सोमवारे च चतुर्दश्यां विशेषतः ।।\nये पश्यंति नरा भक्त्या ह्यष्टम्यामयनद्वये ।।३२।।\nते दुर्द्धर्षा भवंतीह शत्रूणां संगरे तथा ।।\nमृता यांति विमानेन शक्रलोकं सुदुर्लभम् ।। ३३ ।।\nक्रमेण वारुणं लोकं धनदस्य यथासुखम् ।।\nपुनः पैतामहं यांति लोकं देवैः सुदुर्लभम् ।। ३४ ।।\nएष ते कथितो देवि प्रभावः पापनाशनः ।।\nदुर्लभः परमो गुह्यं कामेश्वरमथो शृणु ।। ३५ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये लोकपालेश्वरमाहात्म्यवर्णनंनाम द्वादशोऽध्यायः ।। १२ ।। ।। छ ।।"
  }
]
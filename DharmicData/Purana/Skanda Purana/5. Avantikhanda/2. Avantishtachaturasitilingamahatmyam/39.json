[
  {
    "text": "।। हर उवाच ।। ।।\nअक्रूरेश्वरमेकोनचत्वारिंशत्तमं शृणु ।।\nयस्य दर्शनमात्रेण सुबुद्धिर्जायते नृणाम् ।। १ ।।\nपुरा त्वयैव कल्पादौ परया शक्तिरूपया ।।\nकृतं कृत्स्नं वरारोहे त्रैलोक्यं सचराचरम् ।। २ ।।\nततस्त्वं संस्तुता देवैः सकिंनरमहोरगैः ।।\nप्रदक्षिणां प्रकुर्वति गणा नानाविधास्तु ते ।। ३ ।।\nनमस्कारं प्रकुर्वति स्तोत्रं कुर्वंति चापरे ।।\nन करोति नमस्कारमेको भृंगिरिटिस्तदा ।। ४ ।।\nक्रूरां बुद्धिं समासाद्य गर्वेणतीव गर्वितः ।। ५ ।।\nएको देवो महादेवः स्त्रिया किमनया मम ।।\nयदा नायाति ते पार्श्वं तदा प्रोक्तस्त्वया गतः ।। ६ ।।\nकस्मान्न कुरुषे पूजां प्रदक्षिणमथो स्तुतिम् ।।\nमद्भक्तो मदधीनोऽसि मम पुत्रो मया कृतः ।।\nइत्थंभूतगणेश त्वं किं वै लौल्येन वर्त्तसे ।। ७ ।।\nइति भृंगिरिटिः श्रुत्वा कुद्धस्त्वामाह गर्वितः ।।\nनाहं पार्वति ते पुत्रः पुत्रोऽहं शंकरस्य तु ।। ८ ।।\nएष एव च मे माता एष एव च मे पिता ।।\nएवं रात्रिदिनं यामि शरणं परमेष्ठिनम् ।।९।।\nत्वमप्यस्यैव शरणं ननु पार्वति संस्थिता।।\nयदि च त्वामहं  वंदे तद्वंदे सकलान्गणान् ।।5.2.39.१०।।\nइति भृंगिरिटेः श्रुत्वा वाक्यं कुपितया त्वया ।।\nतस्योक्तं प्रमथेशस्य भीरु भृंगिरिटेरिदम् ।।११।।\nसुतो भूत्वा भवान्कस्माददाक्षिण्यं ब्रवीषि माम् ।।\nत्वङ्मांसशोणितांत्रं च मातृकं तनयस्य तु ।। १२ ।।\nनखदंतास्थिसंघातः शिश्नं वाक्च शिरस्तथा ।।\nतथैव शुक्रं गणप पैतृकं तु शरीरकम् ।। १३ ।।\nइति भृंगिरिटिः श्रुत्वा सद्यो योगबलेन तु ।।\nमांसादि त्यक्तवान्सर्वं मातृकं भागमेव हि ।। १४ ।।\nततः प्रभृति वामोरु नखदंतास्थिनासिकः ।।\nस च क्रूरां मतिं कृत्वा क्रोधसंरक्तलोचनः।। ।। १५ ।।\nत्वां परित्यज्य दुःखार्त्त आजगाम ममांतिकम् ।।\nअथ त्वया तदा शप्तो गणो भृंगिरिटिः प्रिये ।। १६ ।।\nक्रूरा बुद्धिः कृता यस्मात्त्वया कुमतिना भृशम् ।।\nतस्मात्त्वं मानुषे लोके गमिष्यसि न संशयः ।। १७ ।।\nइत्युक्तस्तु त्वया देवि गणो भृंगिरिटिस्तथा ।।\nपपात मानुषं लोकं पुण्यांते सुकृती यथा ।। १८ ।।\nस गत्वा पुष्करद्वीपं तपसे भावितात्मवान् ।।\nतत्रैकपादूर्द्ध्वभुजो दशपद्मान्यवस्थितः ।।\nदग्धीभूतं च तपसा जगद्वै दुष्करेण तु ।। १९ ।।\nततो ब्रह्मा च विष्णुश्च शक्रश्च त्रिदशैः सह ।।\nवयं च चारुजघने तत्समीपं समागतः ।। 5.2.39.२० ।।\nउपगम्य ततस्तस्य कथितं पुरतो मया ।।\nअलं क्रूरेण तपसा लोकस्योत्सादनेन वै ।। २१ ।।\nत्रैलोक्यमपि निःसंज्ञं जातमेवं स्थिते त्वयि ।।\nसंहरस्व तपो घोरं लोकसंतापनं महत्।।२२।।\nप्रार्थ्यतां पार्वती पुत्र सा दास्यति वरं च ते।।\nअस्याः प्रसादान्मुक्तिस्ते शापाच्चैव भविष्यति ।।\nएवमुक्तस्तदा तेन प्रार्थिता त्वं महेश्वरि ।।\nगणेन भृंगिरिटिना भक्तिनम्रेण सादरात् ।। २४ ।।\nत्वया प्रोक्तं विशालाक्षि पुत्र गच्छ ममाज्ञया ।।\nमहाकालवने रम्ये तत्राऽक्रूरो भविष्यसि ।। २५ ।।\nपुनः प्राप्स्यसि कैलासं सिद्धगंधर्वसेवितम्।।\nअंकपादाग्रतो लिंगं सप्तकल्पानुगं महत् ।।\nयस्य दर्शनमात्रेण शुभा बुद्धिः प्रजायते ।। २६ ।।\nकृतघ्ना नास्तिकाः क्रूरा ये च विश्वासघातकाः ।।\nमहापातकिनो ये च ये च शापवशं गताः ।।\nदर्शनात्तस्य लिंगस्य तेऽपि स्वर्ग भुजो नराः ।। २७ ।।\nक्रूरां बुद्धिं समासाद्य कंसं हत्वा च केशिहा ।।\nबलदेवेन सहितस्त्यक्त्वा तां मथुरां पुरीम् ।। २८ ।।\nमहाकालवनं गत्वा तोष यित्वा महेश्वरम्।।\nअक्रूरत्वं च संप्राप्तं कीर्त्तिर्लब्धा च शाश्वती ।। २९ ।।\nत्वदीयं वचनं श्रुत्वा गणो भृंगिरिटिस्तदा ।।\nतथेति प्रत्ययी जातो महा कालवनं गतः ।।\nदेवमाराधयामास तपसा दुष्करेण तु ।। 5.2.39.३० ।।\nएतस्मिन्नंतरे देवि लिंगमध्यात्त्वमुत्थिता ।।\nअर्द्धांगं मामकं कृत्वा स्वकीयांगमथा र्द्धतः ।।\nफणींद्रबद्धजूटार्द्धमर्द्धधमिल्लभूषितम्।। ३१ ।।\nपत्रवल्लीविचित्रार्धमर्द्धचंद्रविराजितम् ।।\nमुक्ताहारनिबद्धार्द्धमर्द्धं सर्पैश्च वेष्टितम् ।। ३२ ।।\nततो भृंगिरिटिर्देवि दृष्ट्वा तन्महदद्रुतम् ।।\nचिंतयामास हृदये मयाऽज्ञानादनुष्ठितम् ।। ३३ ।।\nउमा च शंकरश्चैव देहमेकं सनातनम् ।।\nएका मूर्त्तिरनिर्देश्या द्विधा भेदेन दृश्यते ।। ३४ ।।\nएवं चिंतयतस्तस्य भक्तिनम्रस्य पार्व्वति ।।\nप्रोक्तं त्वया प्रसन्नाहं वरं वरय पुत्रक ।। ३५ ।।\nतेनोक्तं यदि तुष्टासि मातर्मम महेश्वरि ।।\nअस्य लिंगस्य माहात्म्यात्क्रूरा बुद्धिर्गता मम ।। ३६ ।।\nअक्रूरेश्वरनामायं देवः ख्यातो भवत्विति ।।\nत्वं देवि सर्वभावानामेका कारणमुच्यते ।।३७।।\nत्वं मूर्ता पुण्यनिचया त्वं गतिः पुण्यसेविनाम्।।\nपिता माता सुहृद्बन्धुस्त्वमेका कारणं परम् ।। ३८ ।।\nकुरु पुण्यतमं स्थानं ब्रह्महत्यादिनाशनम् ।।\nभुक्तिदं मुक्तिदं चैव वांछितार्थप्रदायकम्।। ३९ ।।\nतथेति च त्वया प्रोक्तं गिरा मधुरया तदा ।।\nयत्ते प्रियतमं वत्स तत्पूर्वं प्रकरोम्यहम् ।। 5.2.39.४० ।।\nन मेऽस्ति दुष्करं पुत्र त्वत्कृते कनकप्रभ ।।\nअस्मिन्स्थाने तु ये देवमकूरेश्वरसंज्ञकम् ।।\nप्रसंगादपि पश्यंति अपि पापरता नराः ।।\nतेऽप्यवश्यं भविष्यंति त्वत्समा नियतं गणाः ।।४१।।\nभक्त्या स्तोष्यंति ये नाम लिंगस्यास्य च मानवाः ।।\nमानसैः पातकैर्मुक्ता यास्यंति स्वर्गमक्षयम् ।।४२।।\nस्नात्वा तु विधिवत्पूजां यः करिष्यति मानवः।।\nस मुक्तः पातकैः सर्वैः प्राप्स्यते रविमंडलम् ।।४३।।\nआयुरारोग्यमैश्वर्यं काममत्र हि वांछितम् ।।\nगोसहस्रफलं चात्र स्पृष्ट्वा प्राप्स्यति मानवः ।।४४।।\nस्नात्वा मंदाकिनीकुंडे योऽकूरेश्वरमीश्वरम् ।।\nपूजयेद्विविधैः पुष्पैर्महापापहतोपि वा।।४५।।\nविमानं दिव्यमारूढो यावत्कल्पचतुष्टयम् ।।\nगंधर्वैर्गीयमानस्तु सोऽपि स्वर्गं गमिष्यति।। ४६ ।।\nइत्युक्तः स गणो देवि मत्समीपमुपागतः ।।\nशापान्मुक्तस्त्वया सार्धं विस्मृता किं वरानने ।। ४७ ।।\nएष ते कथितो देवि प्रभावः पापनाशनः ।।\nअक्रूरेश्वरदेवस्य शृणु कुंडेश्वरं परम् ।। ४८ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिङ्गमाहात्म्येऽक्रूरेश्वरमाहात्म्यवर्णनंनामै कोनचत्वारिंशोऽध्यायः ।। ३९ ।। ।।"
  }
]
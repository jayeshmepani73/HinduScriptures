[
  {
    "text": "।। ईश्वर उवाच ।। ।।\nद्विसप्ततीश्वरं विद्धि चन्द्रादित्येश्वरं प्रिये ।।\nयस्य दर्शनमात्रेण कृतकृत्यो नरो भवेत् ।। १ ।।\nशंबरेण पुरा देवि निर्जिताः संगरे सुराः ।।\nनष्टा रणं परित्यज्य प्राणत्राणपरायणाः ।। २ ।।\nग्रस्तं च राहुणा दृष्ट्वा शशांकं भयविह्वलम् ।।\nविनतायाः सुतो ज्येष्ठः प्रोक्तः सूर्येण सारथिः ।। ३ ।।\nवहारुण रथं शीघ्रं यत्र युद्धं न विद्यते ।।\nश्रूयते चन्द्रसूर्यौ तौ दैत्यानां बलवत्तरौ ।। ४ ।।\nराहुर्दंष्ट्राकरालस्तु स तृतीयो भयंकरः ।।\nन ज्ञायते रणे चन्द्रो मृतो नष्टोऽथवा पुनः ।।५ ।।\nस च न ज्ञायते शक्रः क्व गतो वरुणो रणे।।\nयमो न ज्ञायते कुत्र धनदस्य च का कथा।।६।।\nएवमुक्तोऽरुणो रुग्णो रविणा रणमध्यतः।।\nरथं संप्रेरयामास यत्र युद्धं न विद्यते ।। ७ ।।\nएतस्मिन्नंतरे चन्द्रः समायातस्तु तत्क्षणात् ।।\nराहुग्रहगृहीतोऽपि यत्र देवो दिवस्पतिः ।। ८ ।।\nसंत्रस्तः स विलोलाक्षः क्षणमात्रमचेतनः ।।\nबभूव सहसा चन्द्रो दृष्ट्वा देवं दिवाकरम् ।। ९ ।।\nशंबरेण रणे रुद्धा रुद्राश्च भयविद्रुताः ।।\nजग्मुर्दिशो दश भयादसुरेन्द्रविभीषिताः ।। 5.2.72.१० ।।\nसाध्याः सर्वे भयत्रस्ता गता यत्र न दानवाः ।।\nतेषु भग्नेषु देवेषु हतशिष्टेषु संगरे ।। ११ ।।\nव्यधमत्सर्वगात्राणि वर्माणि च जनक्षये ।।\nपलायमानदेवानामसुरो बलवच्छरैः ।। १२ ।।\nपृष्ठतो निजघानाथ निकृत्ताश्च सहस्रशः ।।\nअहं नष्टच्छलेनैव व्यग्रीभूते ऽसुरे तदा ।। १३ ।।\nआसुरं रूपमास्थाय प्राणत्राणपरायणः ।।\nशीघ्रं च गम्यते तावद्यावन्नायाति शंबरः ।। १४ ।।\nइत्युक्तं निशिनाथेन भयभीतेन पार्वति ।।\nचन्द्रादित्यौ क्षणान्नीतावरुणेन रथेन वै ।। १५ ।।\nयत्र देवो जगन्नाथो गरुडस्थो जनार्दनः ।।\nसुरसंघातसंकेतकिंनराकीर्णकंदरे ।। ।। १६ ।।\nमंदरे सुरनारीणां नंदने वरचन्दने ।।\nदृष्ट्वा तत्र जगन्नाथं शंखचक्रगदाधरम् ।।\nस्तुतिं तौ चक्रतुर्देवौ चन्द्रसूर्यौ यशस्विनि ।। १७ ।।\nनमो लोकत्रयाध्यक्ष स्वप्रभाजितभास्कर ।।\nनमो विष्णो नमो जिष्णो नमस्ते कैटभांतक ।। १८ ।।\nनमः सर्वक्रियाकर्त्रे जगत्त्रात्रे च ते नमः ।।\nनमश्चक्रायुधाधृष्य नमो दानवघातिने ।। १९ ।।\nनमः क्रमत्रयाक्रांतत्रैलोक्यांतर्हितोद्भव ।।\nनमः प्रचंडदैत्येंद्रकुलकाल महाबल ।। ।। 5.2.72.२० ।।\nनमो नाभिह्रदोद्भूतपद्मगर्भमहाप्रभो ।।\nजनिताशेषलोकेशविरंचाय महाद्युते ।। २१ ।।\nअमरारिविनाशाय महासमरशालिने ।।\nनमस्ते विबुधाधीश शरणं भव नः प्रभो ।। २२ ।।\nचन्द्रसूर्यकृतं स्तोत्रं श्रुत्वा देवो जनार्दनः ।।\nआश्वास्य स्तुतिपूर्वेण प्राह देवो ह्यधोक्षजः ।। २३ ।। ।।\n।। विष्णुरुवाच ।। ।।\nस्वागतं चन्द्रसूर्यौ भो भवंतौ स्तुतिभाजनौ ।।\nकिं कारणमिह प्राप्तौ तद्ब्रूतां विगतज्वरौ ।। २४ ।।\nनारायणेनैवमुक्तौ प्रोचतुश्चंद्रभास्करौ ।।\nसमरे निर्जिता देवाः शंबरेण दुरात्मना ।। २५ ।।\nन ज्ञाताः क्त्र गतास्ते च आवां नष्टौ प्रयत्नतः ।।\nअरुणेन इहानीतौ दृष्टस्त्वं देव दैवतः ।। २६ ।।\nशंबरेण जिता देवाः स च सर्वत्र दृश्यते ।।\nस्थले चैव जले चैव शंबरः क्रूरपौरुषः ।। २७ ।।\nनश्यतां त्रिदशेंद्राणां पृष्ठतः शरवृष्टिभिः ।।\nचिच्छेद नरवर्माणि च्छत्राणि च धनूंषि च ।। २८ ।।\nवर्माणि च विचित्राणि मुकुटानि महांति च ।।\nपृथूनि चापि चापानि चर्माणि विविधानि च ।। २९ ।।\nगजाश्च मदसंभिन्नकपोलाः कोटिशः सुराः ।।\nवाजिनश्चामरापीडा रत्नपर्याणभूषणाः ।। 5.2.72.३० ।।\nविबुधा ध्वस्तसन्नाहा विगजा विपदातिनः ।।\nविपदामाकराकारा बभूव सुरवाहिनी ।। ३१ ।।\nततो दैत्याधिपो मानी परिवृत्तो महारणात् ।।\nनिर्जितारिर्महातेजा ज्वालावानिव पावकः ।। ३२ ।।\nवंद्यमानो मुनिगणैः स्तूयमानो महर्षिभिः ।।\nआनंदितो जयाशीर्भिः प्रवरैर्दैत्यपुंगवैः।। ३३।।\nतत्र सर्वर्द्धिसंपूर्णमासनं हेमभूषणम् ।।\nअध्यतिष्ठत दैत्येंद्रस्तत्र मंगलवेश्मनि ।।\nतत्रोपविष्टः शुशुभे दैत्यराजो महायशाः ।। ३४ ।।\nदिव्यचंदनपुष्टांगः सुरपुष्पसमुज्ज्वलः ।।\nमुकुटाकारजुष्टांगः सितचामरवीजितः ।।\nमृतोत्थितैस्तथा दैत्यैर्दैत्याधीशैरधिष्ठितः ।। ३५ ।।\nक्रतुभिर्मूर्त्तिमद्भिश्च सेव्य मानो महाबलः ।।\nसर्वपुष्पोत्करयुतैर्नानाविहगनादिभिः ।। ३६ ।।\nतत्र श्रीरतुला लोके तत्र लक्ष्मीर्निरर्गला ।।\nतत्र कांतिर्द्युतिः शोभा शंबरो यत्र दानवः ।। ३७ ।।\nएवं स दैत्यनृपतिः सभृत्यस्तत्र मोदते ।।\nस्वयमिंद्रस्तु संजातश्चंद्रसूर्यौ कृतौ स्वकौ ।। ३८।।\nतयोरिति वचः श्रुत्वा स देवः पुरुषोत्तमः ।।\nचिरं ध्यात्वा स्वमनसि तदावोचदिदं प्रिये ।। ३९ ।।\nचंद्रसूर्यौ मया ज्ञातं शंबरस्य विचेष्टितम् ।।\nब्रह्मणो वरदानेन भोक्तव्यं तपसः फलम्।। 5.2.72.४० ।।\nशंबराय पुरा क्षिप्तं वज्रं कुलिशपाणिना ।।\nहृदये निहतः सोऽपि तथापि न मृतोऽसुरः ।। ४१ ।।\nगम्यतां च मयाज्ञप्तौ महाका लवनोत्तमे ।।\nचन्द्रसूर्यौ ममादेशात्तत्र सिद्धिं च लप्स्यथ ।। ४२ ।।\nतत्रानंतो महाकालो लिंगरूपो महेश्वरः ।।\nतस्य चोत्तरतो देशे लिंगं कामप्रदं शिवम् ।। ४३ ।।\nतस्य दर्शनमात्रेण कृतकृत्यौ भविष्यथः ।।\nतस्य ज्वालासमूहेन मरणं शंबरस्य च ।।\nभविष्यति न संदेहस्तस्मात्तत्रैव गम्य ताम्।। ४४ ।।\nइत्युक्तौ वासुदेवेन चंद्रसूर्यौ यशस्विनि ।।\nसत्वरं हृष्टरोमाणौ महाकालवनं गतौ ।। ४५ ।।\nतत्र दृष्ट्वा महादेवं तेजसो राशिमव्य यम् ।।\nस्तुतं च विविधैः स्तोत्रैः पूजितं कुसुमैः शुभैः ।। ४६ ।।\nएतस्मिन्नंतरे वाणी लिंगमध्यात्समुत्थिता ।।\nआश्वासयंती तरसा चन्द्रसूर्यौ हिमात्मजे ।। ४७ ।।\nहतः स शंबरो दैत्यो गतौ तौ चन्द्रभास्करौ ।।\nदैत्यानां निर्मितौ दुष्टौ पातालांतरसंस्थितौ ।। ४८ ।।\nराहुकेतू ग्रहांते तु कृतौ समयपूर्वकौ ।।\nस्थापितः स्वपदे शक्रो देवैः सह न संशयः ।। ४९ ।।\nस्वं स्वं स्थानं गताः सर्वे लोकपाला मुदा युताः ।।\nकांतिप्रतापसंयुक्तौ भवन्तौ भुवनत्रये ।। 5.2.72.५० ।।\nगगने ग्रहनक्षत्रैः सहितौ विचरिष्यथः ।।\nपूर्ववत्पुण्यपापानां साक्षिभूतौ भविष्यथः ।। ५१ ।।\nइत्युक्तौ चन्द्रसूर्यौ तु तया वाण्या वरानने ।।\nसन्तुष्टौ कृतकृत्यौ तु संजातौ लिंगदर्शनात् ।। ५२ ।।\nएतस्मिन्नंतरे देवा विमानस्था समागताः ।।\nयत्र चंद्रश्च सूर्यश्च महाका लवने शुभौ ।। ५३ ।।\nज्ञात्वा लिंगस्य माहात्म्यं नाम चकुः समाहिताः ।।\nसेवितं चंद्रसूर्याभ्यां लिंगं तेजोमयं परम् ।। ५४ ।।\nचन्द्रादित्येश्वरंनाम ख्यातिं यास्यति भूतले ।।\nलिंगस्यास्य समुत्थेन ज्वालासंघेन शंबरः।।\nदग्धो भृत्यजनैः सार्द्धं चन्द्रसूर्यानुसेवनात्।। ५५ ।।\nइत्युक्त्वा त्रिदशाः सवें समीपे सर्वतः स्थिताः।।\nस्तुवन्तो  विविधैः स्तोत्रैश्चंद्रादित्येश्वरं शिवम्।। ५६ ।।\nचन्द्रादित्यौ च तत्रस्थौ स्थितौ लिंगसमीपतः ।।\nआराधयन्तौ देवेशं पदं प्राप्तौ च पूर्ववत् ।। ५७ ।।\nये पश्यंति नरा भक्त्या चन्द्रादित्येचरं शिवम् ।।\nते यांति सूर्यलोकं तु चन्द्रलोकं तथैव च ।।५८।।।\nविमानैः सूर्यसकाशैस्तथा चंद्रप्रभैः शुभैः ।।\nयावच्चन्द्रश्च सूर्यश्च तावत्तेषां सुखं भवेत् ।। ५९ ।।\nचन्द्रसूर्योपरागे तु चंद्रादित्येश्वरं शिवम् ।।\nये पश्यंति नरा भक्त्या स्नात्वा शिप्रां च पावनीम्।। 5.2.72.६० ।।\nतेषां कुलशतं यावत्पैतृकं मातृकं तथा ।।\nलोके चंद्रस्य सूर्यस्य मोदते शाश्वतीः समाः।। ।। ६१ ।।\nअमासोमसमायोगे ये पश्यन्ति प्रसंगतः ।।\nचन्द्रादित्येश्वरं देवं न ते यांति यमालयम् ।। ६२ ।।\nएष ते कथितो देवि प्रभावः पापनाशनः ।।\nचन्द्रादित्येश्वरेशस्य श्रूयतां करभेश्वरम् ।। ६३ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे चतुरशीति लिङ्गमाहात्म्य उमामहेश्वरसंवादे चद्रादित्येश्वरमाहात्म्यवर्णनंनाम द्विसप्ततितमोऽध्यायः ।। ७२ ।।"
  }
]
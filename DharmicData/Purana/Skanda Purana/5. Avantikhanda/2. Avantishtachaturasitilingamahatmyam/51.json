[
  {
    "text": "।। ईश्वर उवाच ।। ।।\nएकाधिकं विजानीहि पंचाशत्तममीश्वरम् ।।\nदेवं शूलेश्वरं देवि सर्व व्याधिविनाशनम् ।। १ ।।\nआद्ये कल्पे प्रवृत्ते च राज्यहेतोर्वरानने ।।\nदेवानां दानवानां च युद्धमासीत्सुदारुणम् ।।\nदैत्यानामीश्वरे जंभे देवानां च शचीपतौ ।। २ ।।\nततो देवाः पराभूता दैत्या विजयिनोऽभवन् ।।\nअंधको मंदरं प्राप्तो दूतं मे प्राहिणोत्तदा ।। ३ ।।\nस दूतो मामुवाचोच्चैः सगर्वो दुष्टमानसः ।।\nअन्धकेनाहमादिष्टः शृणु शंकर मद्वचः ।। ४ ।।\nगौरीं मे देहि पत्न्यर्थं मंदरस्त्यज्यतामयम् ।।\nएवं कृते कृतार्थस्त्वमन्यथा नास्ति ते गतिः ।। ५ ।।\nउक्तोऽहं तेन दूतेन त्वया सह महागिरौ ।।\nस्मिताननः क्षणं भूत्वा मया प्रोक्तमिदं वचः ।। ६ ।।\nगच्छ दूत ममादेशादंधकं ब्रूहि सत्वरम्।।\nइहाभ्येत्याहवं कृत्वा जित्वेमां सुन्दरीं नय ।। ७ ।।\nइत्युक्तः प्रययौ दूतस्तेनाख्यातं वचो मम ।।\nअन्धकोऽपि तदा दैत्यः समरार्थी तु मन्दरम् ।।\nसमायातः सहामात्यो बलेन चतुरंगिणा ।। ८ ।।\nमया सह ततस्तस्य घोरं युद्धमभूच्चिरम् ।।\nअन्धकस्य रथो घोरश्छिन्नो भिन्नः समं ततः ।। ९ ।।\nततः कुद्धोंऽधको देवि रथात्तस्मादवप्लुतः ।।\nमद्रथं बलवान्गृह्य मया सह बलोत्कटः ।।\nयुयुधे स महादैत्यः शूलेन ताडितो मया ।। ।। 5.2.51.१० ।।\nमया धृतोन्तरिक्षे स शूलप्रोतो महासुरः ।।\nशूलप्रोतोऽथ वै दुष्टस्तावत्स भ्रामितो मया ।। ११ ।।\nसुस्राव तस्य गात्रेभ्यः शोणितोघ स्ततो महान् ।।\nबिन्दौबिन्दौ तु रक्तस्य तत्तुल्या दानवास्तथा ।। १२ ।।\nसंभूताः कोटिशो देवि तैरहं पुनरर्द्दितः ।।\nकिं कर्त्तव्यमिति ध्यायन्स्थि तोऽहं तत्र भामिनि ।। १३ ।।\nमया चोत्पादिता दुर्गा रक्तदंता सुभीषणा ।।\nअन्धकस्य तदा पीतं रक्तं वहुविधं तया ।। १४ ।।\nतस्मिन्पीते ततो रक्ते नोत्तस्थुर्देवि चापरे ।।\nपूर्वोत्थितास्तयैवाशु निहता दानवाधिपाः ।।\nतेन शूलवरेणैव तत्क्षणान्निधनं गताः ।। १५ ।।\nस मामुवाच हृष्टात्मा कृतां जलिपुटोंऽधकः ।।\nत्वयि भक्तिः सदा मेस्तु दुर्लभं तव दर्शनम् ।। १६ ।।\nस्वामिना निहतश्चाहं कोऽन्यो धन्यतरो हि मत् ।।\nत्वच्छूलेन विनिर्भिन्नो ह्यन्तरिक्षे ततोऽप्यहम् ।। १७ ।।\nसंकल्पाक्षेपविक्षेपं कल्पकार्यप्रवर्त्तकम् ।।\nसहस्रवक्त्रशिरसं त्वामहं शरणं व्रजे ।। १८ ।।\nगिरींद्रतनयानाथं गिरींद्रशिखरालयम् ।।\nमहालयकृतावासं त्वामहं शरणं व्रजे ।। १९ ।।\nएवं स्तुतोऽहं दैत्येन शूलप्रोतेन सुन्दरि ।।\nततो मे करुणा जाता कृतोंधको गणस्तदा ।।5.2.51.२०।।\nस च शूलवरो देवि मया प्रोक्तो मुदा तदा ।।\nएहि शूल हतो दैत्यस्त्वया दुष्टोंधको मृधे ।।२१।।\nपरितुष्टः प्रयच्छामि परमं स्थानमुत्तमम्।।\nन देवैर्न च गन्धर्वैर्नापि तत्परमर्षिभिः।।२२।।\nसंप्राप्यं मामनाराध्य तथा विध्वस्तकल्मषैः।।\nमामुवाच ततः शूलः प्रणम्यानतकन्धरः ।।२३।।\nयदि प्रसन्नो भगवन्करुणा मयि ते यदि ।।\nकथयस्व परं स्थानं मनो मे यत्र शुद्ध्यति ।।\nदुष्टसंपर्कसंजातमन्यत्पातकमात्मनः ।। २४ ।।\nततो मया समादिष्टः करुणाश्लिष्टचेतसा ।।\nमहाकालवनं रम्यमतिपुण्यफलप्रदम् ।। २५ ।।\nतत्रास्मत्प्राप्तिदं लिंगं लोकानुग्रहकारकम् ।।\nपृधुकेश्वरपूर्वेण तदाराधय यत्नतः ।। २६ ।।\nमदीयं वचनं श्रुत्वा स जगाम त्वरान्वितः ।।\nददर्श तत्र तल्लिंगमनेकफलदायकम् ।। २७ ।।\nलिंगेन च पुनर्दृष्टः शूलः शंकरवल्लभः ।।\nसंभूतोऽनेकवक्त्रस्तु हर्षाद्विस्मितमानसः ।। २८ ।।\nस्नेहात्संश्लेषितोऽत्यर्थं पृष्टस्तु कुशलं पुनः ।।\nकथितं तेन शूलेन दुष्टांधक वधं तदा ।। २९ ।।\nप्रभुणा प्रेरितोऽत्यर्थं शुद्ध्यर्थं भवतोंतिके ।।\nत्वद्दर्शनेन पूतोऽहं यास्यामि शिवसंनिधौ ।।\nअद्यप्रभृति भूलोके मन्नाम्ना ख्या तिमेष्यसि ।। 5.2.51.३० ।।\nततो भविष्यत्यधिकं दर्शनात्ते वृणोम्यहम् ।।\nकिं तीर्थैर्विविधैः स्नातैः किं दानैर्विविधैः कृतैः ।। ३१ ।।\nते प्राप्स्यंति फलं सर्वंं ये त्वां द्रक्ष्यंति भक्तितः ।। ३२ ।।\nयः करिष्यति ते पूजां भक्तियुक्तोऽपि मानवः ।।\nअष्टम्यां वा चतुर्दश्यां दिने भौमस्य भक्तितः ।। ।। ३३ ।।\nविमानवरमास्थाय कामगं रत्नभूषितम् ।।\nउदितादित्यसंकाशं स मुदा विचरिष्यति ।। ३४ ।।\nत्वन्नाम ये ग्रहीष्यंति सर्वदा भयपीडिताः ।।\nव्याधिभिः पीडिता नित्यं दुःखैर्वा क्लेशिता भृशम् ।।\nन भविष्यति भीस्तेषां घोरसंसारसागरे ।। ३५ ।।\nये त्वां द्रक्ष्यंति पुरुषा भावहीनाः प्रसंगतः ।।\nन पतिष्यंति संसारे नरके चातिदारुणे ।। ३६ ।।\nइत्युक्तं तेन शूलेन लिंगमाश्लिष्य यत्नतः ।। ३७ ।।\nएष ते कथितो देवि प्रभावः पापनाशनः ।।\nशूलेश्वरस्य देवस्य अथोंकारेश्वरं शृणु ।। ३८ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिङ्गमाहात्म्ये शूलेश्वरमाहात्म्यवर्णनंनामैकपञ्चाशत्तमोऽध्यायः ।। ५१ ।।"
  }
]
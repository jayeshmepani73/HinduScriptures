[
  {
    "text": "।। श्रीशिव उवाच ।। ।।\nदेवमष्टादशं विद्धि ख्यातं कलकलेश्वरम् ।।\nयस्य दर्शनमात्रेण कलहो नैव जायते ।। १ ।।\nसर्वदुःखोपशमनं सर्वपाप प्रमोचनम्।।\nव्याधिसर्पाग्निचौराणां शमनं वांछितप्रदम् ।। २ ।।\nमम देवि त्वया सार्द्धं कलहः समपद्यत ।।\nपुरा विस्तरतो वच्मि शृण्वेकाग्रमनाः शुभे ।। ३ ।।\nयदा त्वं हिमशैलस्य दुहिता वरवर्णिनि ।।\nतदा विवाहितं कांते यथोक्तविधिना मया ।। ४ ।।\nविनिवृत्ते विवाहे च त्वया सार्द्धं वरानने ।।\nमहाकालीति नाम्ना वै वर्णेनापि च तादृशी ।। ५ ।।\nनीलोत्पलनिभप्रख्या नीलकुंचितमूर्द्धजा ।।\nअप्येकस्मिंस्तदा त्वं हि मातॄणां मंडपे शुभे ।।\nमध्ये समुपविष्टासि कृष्णांजनसमप्रभा।। ६ ।।\nकालि सुंदरि मत्पार्श्वे वल्लभे त्वमुपाविश ।।\nशरीरे मम तन्वंगि सिते भास्यसितद्युतिः।।७।।\nभुजंगीवासिता शुभ्रे संश्लिष्टा चंदने तरौ ।।\nरजनीवासिते पक्षे दृष्टिदोषहरासि मे ।। ८ ।।\nइत्युक्तासि मया देवि गिरिजे चारुहासिनि ।।\nतदा प्रोक्तं त्वया वाक्यं मामुद्दिश्य सगद्गदम् ।। ९ ।।\nयदा त्वया मदर्थे हि प्रेरिता वेदपारगाः ।।\nसप्तर्षयो महाभागाः किंकृते न तदात्थ माम् ।। 5.2.१० ।।\nतदा त्वया मदर्थेऽपि प्रार्थितो जनको मम ।।\nहिमाद्रिराजो यत्नेन किं काली न तदात्थ माम् ।। ११ ।।\nयदाप्युक्तं त्वया दैन्यान्मदर्थे गच्छ नारद ।।\nप्रार्थ्यतां पार्वती शीघ्रं किं काली न तदात्थ माम् ।। १२ ।।\nसत्येयं लौकिकी गाथा न वृथा परिजायते ।।\nस्वकृतेन जनः सर्वो जाड्येन परि भूयते ।। १३ ।।\nअवश्यमर्थी प्राप्नोति खंडनां तुंडमुंडनाम्।।\nतपोतिदीर्घचारैर्तयत्त्वां प्रार्थितवत्यहम् ।। १४ ।।\nतस्या मे नियतस्त्वेष ह्यवमानः पदेपदे ।।\nनैवास्मि कुटिला रौद्रा विषमा न च धूर्जटे ।। १५ ।।\nनाकुलीना वृथाचारा न दुष्टा न समत्सरा ।।\nसविषस्त्वं यतः ख्यातो व्यक्तं दोषा कराश्रयः ।।१६।।\nअकुलीनो वृथाचारो मात्सर्येणाश्रितः सदा ।।\nनाहं मुष्णामि नयने तत्र हंता त्वमेव च ।।१७।।\nआदित्यस्त्वां विजानातु भगवान्द्वादशात्मकः ।।\nमया नोत्पाटिता दंताः कस्यापि निरपत्रप ।।१८।।\nपूषादेवो विजानाति द्वादशात्मा दिवाकरः ।।\nमूर्ध्नि शूलं तव यतः स्वैदोषैर्मामधिक्षिपः ।।१९।।\nयत्तु मामाह कृष्णेति महाकालेति विश्रुतः।।\nइत्यथापि प्रवादोऽयं प्रवरः ख्यामि ते हर ।।5.2.२०।।\nनिदर्शनार्थं न द्वेषाच्छ्रुत्वा तं क्षंतुमर्हसि।।\nविरूपो यावदादर्शे नात्मनः पश्यते मुखम्।।२१।।\nमन्यते तावदात्मानमन्येभ्यो रूपवत्तमम् ।।\nयदा तु मुखमादर्शे विकृतं सोऽभिवीक्षते।।२२।।\nतदेतरं विजानाति ह्यात्मानं नेतरं जनम्।।\nसत्यधर्मच्युतात्पुंसः क्षुद्रादाशीविषादिव ।। २३ ।।\nस नास्तिकोप्युद्विजते जनः किं पुनरास्तिकः ।।\nइत्युक्तोऽहं त्वया देवि मया कोलाहलः कृतः ।। २४ ।।\nअनात्मज्ञासि गिरिजे मृडे पंडितमानिनि ।।\nसत्यं सर्वैरवयवैः स्तुतोऽपि सदृशः पितुः ।।२५।।\nकाठिन्यं कष्टमभ्येति धातुभ्यो बहुघातिता ।।\nकुटिलत्वं च सर्वेभ्योऽसेव्यत्वं च हिमादिव ।।२६।।\nइत्युक्ताऽसि मया देवि पुनः प्रोक्तं त्वया वचः ।।\nतथापि दुष्टसंसर्गात्संक्रांतं सर्वमेव हि ।।२७।।\nव्यालेभ्योऽनेकजिह्वत्वं भस्मतः स्नेहवर्जनम् ।।\nहृत्कालुष्यं शशांकाद्वै दुर्बोधत्वं वृषादपि।।२८।।\nश्मशानवासाद्भीरुत्वं नग्नत्वं च न लज्जया ।।\nनिर्घृणत्वं कपालाच्च दया ते विगता चिरम् ।। २९ ।।\nएवं तदाभवद्रौद्रः कलहो भयकृच्छुभे ।।\nएवं प्रवृत्ते तु तदा कंपितं भुवनत्रयम् ।। 5.2.३० ।।\nभीताश्च देवगंधर्वा यक्षगंधर्वराक्षसाः ।।\nतस्मात्कोलाहलो भूमिं भित्त्वा लिंगमभूत्तदा ।। ३१ ।।\nलिंगमध्यात्समुत्पन्ना वाणी सुखकरी शुभा ।।\nआश्वासयंती देवान्वै त्रैलोक्यं सचराचरम् ।। ३२ ।।\nनामास्य चक्रुर्देवेशास्तदा कलकलेश्वरम् ।।\nस्वरनामासौ ततोऽभूच्छङ्करो भुवि विश्रुतः ।। ३३ ।।\nयस्तमर्चयते भक्त्या देवं कलकलेश्वरम्।।\nन राक्षसाः पिशाचाश्च न भूता न विनायकाः ।।\nविप्रं कुर्युर्वरारोहे कलहो न भवेद्गृहे ।। ३४ ।।\nसुशीला गृहिणी तस्य सुरूपा सुभगा प्रिये ।।\nबहुपुत्रा बहुधना जायते दर्शनात्तथा ।। ३५ ।।\nये पश्यंति चतुर्द्दश्यां देवं कलकलेश्वरम् ।।\nन दुःखं न जराव्याधिर्नाकालमरणं तथा ।। ३६ ।।\nन च शत्रुभयं तेषां जायते गिरिपुत्रके ।।\nलोकोऽक्षयो भवेद्देवि यावदिंद्राश्चतुर्द्दश ।। ३७।।\nएष ते कथितो देवि प्रभावः पापनाशनः ।।\nयस्य श्रवणमात्रेण क्षेममत्र परत्र च ।। ३८ ।।\nइति श्रीस्कांदे महापुराणे एकाशीतिसाहस्र्यां संहितायां पञ्चम आवंत्यखंडे चतुरशीतिलिङ्गमाहात्म्ये कलकलेश्वरमाहात्म्यवर्णनंनामाष्टादशोऽध्यायः ।। १८ ।।।छ।।।"
  }
]
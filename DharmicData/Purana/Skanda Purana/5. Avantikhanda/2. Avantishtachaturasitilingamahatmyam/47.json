[
  {
    "text": "।। श्रीदेवदेव उवाच ।। ।।\nसप्ताधिकं विजानीहि नूपुरेश्वरसंज्ञकम् ।।\nयस्य दर्शनमात्रेण प्राप्यंते सर्वसिद्धयः ।। ।। १ ।।\nपुरा राथन्तरे कल्पे नूपुरोनाम वै गणः ।।\nरुद्रभक्तिपरोनित्यं पंचमुद्राविभूषितः ।। २ ।।\nस एकदा कुबेरस्य सभायां प्राप्य संस्थितः ।।\nद्रष्टुं महोत्सवं तत्र अप्सरोभिः कृतं तदा ।। ३ ।।\nननृतुश्चापरास्तत्र ह्युर्वशी योषितां वरा ।।\nरंभा तिलोत्तमा मेना ननृतुर्हर्षसंयुताः ।। ४ ।।\nतासां नृत्यं तदा वीक्ष्य नूपुरो गणपस्तदा ।।\nकामबाणार्दितो नूनं तासां मध्ये ननर्त्त ह ।। ५ ।।\nनृत्यमानस्ततो हृष्टः पुष्पगु च्छेन वक्षसि ।।\nउर्वशीं ताडयामास कामबाणप्रपीडितः ।। ६ ।।\nउर्वशी तु ततः क्रुद्धा पुष्पगुच्छेन ताडिता ।।\nजगाम शरणं देवं धनदं सर्वकामदम् ।। ७ ।।\nउवाच धनदस्तत्र क्रोधेनाकुलमानसः ।। ८ ।।\nयस्मात्त्वया रंगभंगः कृतः कामार्द्दितेन वै ।।\nतस्मात्त्वं मानुषे लोके पतस्व पापपूरुष ।। ९ ।।\nकुबेरस्य च शापात्तु जगाम धरणीतलम् ।।\nविललाप सुदुःखार्त्तः किं कृतं पापिना मया ।। 5.2.47.१० ।।\nविलप्य सुभृशं सोऽथ शरणं परमेश्वरीम् ।।\nजगाम मनसा देवि त्वां स वै वरदायिनीम् ।। ११ ।।\nत्वं तुष्टा तु तदा जाता प्रत्यक्षा परमेश्वरी ।।\nउवाच गणपं प्रीत्या भक्तिनम्रं तदा भुवि ।। १२ ।।\nगच्छ पुत्र ममादेशान्महाकालवनं शुभम् ।।\nप्राचीसरस्वती तत्र वाप्याकारा च विद्यते ।। १३ ।।\nतस्या दक्षिणतो वत्स विद्यते लिंगमुत्तमम् ।।\nवाप्यां स्नात्वा च तल्लिंगं समाराधय भक्तितः ।।१४।।\nसा प्राची स च देवेशस्त्वन्नाम्ना ख्यातिमेष्यति ।।\nइत्युक्तो नूपुरो देवि महाकालवनं गतः ।। १५ ।।\nत्वया च प्रेरितो देवि कीर्त्यर्थं तत्र गम्यताम् ।।\nइत्युक्तो नूपुरो दिव्यो गणो हृष्टः कृतांजलिः ।। १६ ।।\nमहाकालवनं रम्यं देवगंधर्वसेवितम् ।।\nददर्श तत्र तल्लिंगं सुरगन्धर्वसेवितम् ।। १७ ।।\nप्राची सरस्वती तत्र वाप्याकारा च संस्थिता ।।\nतस्यां स्नात्वा ततो देवं पूजयामास नूपुरः ।। १८ ।।\nततो देवः प्रसन्नात्मा प्रत्युवाचाथ नूपुरम्।।\nसाधु नूपुर भद्रं ते स्वस्ति प्राप्नुहि सर्वदा ।। ।। १९ ।।\nभविता वल्लभो देव्याः पार्वत्याः शंकरस्य च ।।\nइत्युक्तस्तेन लिंगेन तत्क्षणान्नूपुरः प्रिये ।। 5.2.47.२० ।।\nउदितादित्यसंकाशो विभावसुसम द्युतिः ।।\nतेजोराशिश्च संजातो दुर्निरीक्ष्यस्त्रिविष्टपैः ।। २१ ।।\nप्रभावं तादृशं दृष्ट्वा देवैरुक्तं वरानने ।।\nअहो लिंगस्य माहात्म्यं दृश्यतेत्यद्भुतं भुवि ।। २२ ।।\nप्राप्ता च कामिकी सिद्धिर्नूपुरेण च दर्शनात् ।।\nअतो देवोऽद्यप्रभृति विख्यातो भूतलेऽभवत् ।। २३ ।।\nसर्वकामप्रदो नित्यं नूपुरेश्वर नामतः ।।\nदर्शनं ये करिष्यंति स्नात्वा वाप्यां समाहिताः ।। २४ ।।\nनूपुरेश्वररुद्रस्य ते यांति परमं पदम् ।।\nये च पूजां करिष्यंति भक्तिभावसम न्विताः ।।\nवसंति मुदिताः सर्वे यावदाभूतसंप्लवम् ।। २५ ।।\nजन्ममृत्युजरारोगदुःखानि विविधानि च ।।\nप्रयांति विलयं सद्यः पूजिते नूपुरेश्वरे ।। २६ ।।\nवापी गंगासमा सा तु स्वयमेव शुभेक्षणे ।।\nसंगमस्तु वितस्तायां यमुनायास्तु सुव्रते ।।\nप्रयागमेतज्जानीहि भूधरेंद्रांगसंभवे ।। २७ ।।।\nसोमतीर्थं तदा देवि सर्वपातकनाशनम् ।।\nतत्र स्नात्वा पुमान्देवि वाजपेयफलं लभेत् ।। २८ ।।\nकृष्णाष्टम्यां च यः स्नात्वा पूजयेन्नूपुरेश्वरम् ।।\nकुलं वै तारयेत्सोपि मातृकं पितृकं शतम् ।। २९ ।।\nएष ते कथितो देवि प्रभावः पापनाशनः ।।\nनूपुरेश्वरदेवस्य श्रूयतामभयेश्वरम् ।। 5.2.47.३० ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिंगमाहात्म्ये नूपुरेश्वरमाहात्म्यवर्णनंनाम सप्तचत्वारिंशो ऽध्यायः ।। ४७ ।।"
  }
]
[
  {
    "text": "।। महादेव उवाच ।। ।।\nकायावरोहणस्यापि उत्पत्तिं शृणु पार्वति ।।\nयस्याः श्रवणमात्रेण न नरः कायवान्भवेत् ।। १ ।।\nब्रह्मणः सृष्टिकामस्य मनोवर्वैस्वतेंऽतरे ।।\nदक्षस्त्व जायतांगुष्ठाद्दक्षिणात्स प्रजापतिः ।। २ ।।\nवामादजायतांगुष्ठाद्भार्या तस्य महात्मनः ।।\nतस्यां पञ्चाशतं कन्याः स एवाजनयत्प्रभुः ।। ३ ।।\nताः सर्वाश्चानवद्यांगीः कन्याः कमललोचनाः ।।\nपुत्रिकाः स्थापयामास नष्टपुत्रः प्रजापतिः ।। ४ ।।\nददौ स दश धर्माय कश्यपाय त्रयोदश ।।\nदिव्येन विधिना देवि सप्तविंशतिमिंदवे ।। ५ ।।\nरोहिणी वल्लभा जाता तस्य चन्द्रस्य सर्वदा ।।\nषड्विंशतिकृते चन्द्रः शप्तो दक्षेण पार्वति ।। ६ ।।\nचंद्रेणापि तथा शप्तो दक्षः प्राचेतसः कृतः ।।\nअयजत्सोऽश्वमेधेन भूत्वा प्राचेतसात्मजः ।। ७ ।।\nनामंत्रितोऽहं मोहेन दक्षेण पर्वतात्मजे ।।\nतत्र देवनिकायानां यज्ञभागानशेषतः ।। ८ ।।\nहव्यवाहस्तदा युक्तो वहन्मंत्रैः समीरितः ।।\nत्वया दृष्टो विशालाक्षि निरालंबेंऽबरे स्थितः ।। ९ ।।\nस्मरंत्या पूर्ववैरं तु विज्ञप्तोऽहं त्वया प्रिये ।।\nत्वं देवः सर्वदेवानां गतिश्च शरणं तथा ।। ५.२.८२.१० ।।\nत्वं यज्ञस्त्वं वषट्कारो होताऽध्वर्युस्त्वमेव च ।।\nत्वया विना कथं यज्ञो वर्त्तते सर्वदेवप ।। ११ ।।\nदेवानां भागधेयानि वहत्यग्निरयं भयात् ।।\nसगर्वश्चावलिप्तश्च दक्षः प्राचेतसः किल ।। १२ ।।\nअनुस्मरन्पूर्ववैरं नैव दास्यत्यशासितः ।।\nकायहीनश्च कर्त्तव्यो दक्षो वह्निस्तथैव च ।। १३ ।।\nये च यज्ञे समानीता देवा दक्षस्य शंकर ।।\nते सर्वे कायरहिताः कार्या स्त्रिपुरसूदन ।। १४ ।।\nएवमुक्ते त्वया देवि मयाप्युक्तं वरानने ।।\nपूर्वजन्मनि दक्षोऽयं पिता तव शुचिस्मिते ।। १५ ।।\nवह्निश्चादेशकारी च देवाः क्रीडनकाः प्रिये ।।\nमदीयं वचनं श्रुत्वा कृतः क्रोधस्त्वया प्रिये ।। १६ ।।\nललाटे भ्रुकुटीं कृत्वा प्रोच्छ्वसंत्या पुनःपुनः ।।\nक्रोधात्करेण नासाग्रं मर्दितं बहुशस्तदा ।। १७ ।।\nतस्मिन्संमर्द्यमाने तु नासाग्रे पर्वतात्मजे ।।\nजाता स्त्री भ्रुकुटीवक्रा चतुर्दंष्ट्रा त्रिलोचना ।। १८ ।।\nबद्धगोधांगुलित्रा च कवचाबद्धमेखला ।।\nसखड्गा सधनुष्का च सतूणा सपताकिनी ।। १९ ।।\nसहस्रास्या शतभुजा सहस्रचरणोदरी ।।\nप्रतिकूलैः पदैर्देवि कंपयंती तथा भुवम् ।। ५.२.८२.२० ।।\nकृतं नाम त्वया देवि तां दृष्ट्वा च तमोमयीम् ।।\nभद्रकाली च माया च सर्वलोकनमस्कृते ।। २१ ।।\nमया सृष्टस्तु पुरुषस्तादृशो लोमहर्षणः ।।\nस चापि प्रांजलिर्भूत्वा मामुवाच पुनःपुनः।।\nआज्ञापय सुरेशान किं करोमि जगत्प्रभो ।।२२।।\nततो देवि मयाज्ञप्तो भावं ज्ञात्वा त्वदीयकम् ।।\nकृत्वा नाम मनोज्ञं तु वीरभद्र इति स्मृतः ।। २३ ।।\nवीरभद्र ममादेशाद्भद्रकाल्या सहानया ।।\nप्राचेतसात्मजं दक्षं सगर्वं सहदैवतम् ।। २४ ।।\nविध्वंसय गणाध्यक्ष सयज्ञं सपरिग्रहम् ।।\nदत्तं मया महत्सैन्यमसंख्येयगुणस्य च ।। २५ ।।\nत्वयापि भद्रकाल्यास्तु दत्तं सैन्यं भयावहम् ।।\nकपालकर्त्रिकाहस्तं मातॄणां गणमक्षयम् ।। २६ ।।\nततस्तौ तेन सैन्येन महतातिसमावृतौ ।।\nजग्मतुस्तत्र यत्रास्ते दक्षः प्राचेतसो यजन् ।। २७ ।।\nदेवैः परिवृतो देवि सदस्यैर्ब्राह्मणैः सह ।।\nततो देवाः सुरुद्धास्ते तेन सैन्येन पार्वति ।।\nविश्रब्धा मंत्रपूतं तु पिबंतः सोममध्वरे ।। ।। २८ ।।\nत्रिनेत्रेण त्रिशूलेन त्रिदशाधिप ईश्वरः ।। त्रा\nसितः सहसा शक्रो गणेनाध्वरमध्यगः ।। २९ ।।\nयमाख्येन गणेनैव यमकल्पप्रभेण च ।।\nसोमपाने प्रसक्तश्च यमश्चाकर्षितोऽध्वरे।।५.२.८२.३०।।\nपाशेन वरुणो बद्धः पाशेन गणपेन तु ।।\nपश्चिमाशाधिपो वीरः प्राणेन परमेश्वरि ।।३१।।\nताडितोऽनिल एवाथ उत्तरे नरवाहनः ।।\nउत्तराशाधिपो देवि निधानैः सहितोऽध्वरे ।।\nवीरभद्रनियुक्तास्ते चक्रुर्युद्धं सुदारुणम् ।। ३२ ।।\nअथ युद्धं चकारो च्चैर्भद्रकाली भयावहा ।।\nविकराली महाकाली कालिका कलशोदरी ।। ३३ ।।\nप्रज्वालज्वलनाकारा शुष्कमांसातिभैरवा ।।\nएताश्चान्याश्च शतशो नरमालाविभूषणाः ।। ३४ ।।\nकपालकर्त्रिकाहस्ता जघ्नुर्देवगणास्तदा ।।\nइति मातृगणं क्रुद्धं मर्दयंतं सुरास्तदा ।।\nदृष्ट्वाभ्युपगता देवास्तुषिता युद्धलालसा ।।३५।।\nकेचिच्च चिक्षिपुः शक्तीः केचित्प्रासांस्तथापरे ।।\nकेचिच्च तोमरैस्तीक्ष्णैः केचित्खङ्गैश्च पट्टिशैः ।।३६।।\nअर्द्दितो मातृसंघस्तु पीडिताः प्रमथा यदा ।।\nभद्रकाली तदा क्रुद्धा गदया शरवृष्टिभिः।।३७ ।।\nखड्गादिभिः षडर्कांशुः पीडयामास संयुगे ।।\nभगस्य नेत्रे पूष्णस्तु दशनाः सूदिता मुखात् ।। ३८ ।।\nकरान्दिनकरस्यैव चरणौ भास्करस्य च ।।\nमुशलेन हता येऽष्टौ वसवो रणकोविदाः ।। ३९ ।।\nवमन्तो रुधिरं तेऽपि नष्टा जर्जर मस्तकाः ।।\nविदेहाश्च कृता युद्धे तुषिता रणगर्विताः ।। ५.२.८२.४० ।।\nबद्धः प्राचेतसो दक्षः पाशेन सुदृढेन च ।।\nशेषाश्च त्रिदशा भीता ब्रह्माणं शरणं गताः ।। ४१ ।।\nवृत्तांतः कथितः सर्वो विस्तरेण यथा तथा ।।\nआद्या ये तुषिता देवा विदेहाश्चैव ते कृताः ।। ४२ ।।\nनष्टाश्च वसवो देवाः पीडिता भास्करा रणे ।।\nन ज्ञायते सहस्राक्षो न यमो न धनेश्वरः ।।\nवरुणो यादसां नाथः क्व गतः परमेश्वरः ।। ४३ ।।\nभद्रकाल्या हतं सर्वं वीरभद्रगणेन च ।।\nभग्नश्च यज्ञयूपो वै विध्वस्तं कलशं तदा ।। ४४ ।।\nप्रदीपिता महाशाला भग्नं वै यज्ञतोरणम् ।।\nतेषां तु वचनं श्रुत्वा ब्रह्मा लोकपितामहः ।।\nआजगाम कृपाविष्टो यत्राहं मन्दरे स्थितः ।। ४५ ।।\nस्तुतिं कृत्वा मदीयां तु वाक्यमुक्तमिदं तदा।।\nआद्या ये तुषिता देवा विदेहाश्चैव ते कृताः ।। ।। ४६ ।।\nभद्रकाल्या महादेव वसवो जर्जरीकृताः ।।\nपीडिता भास्करा युद्धे शेषा नष्टा दिशो गताः ।। ४७ ।।\nकायावरोहणं देव तुषितानां कथं भवेत्।।\nब्रह्मणो वचनं श्रुत्वा मया प्रोक्तं वरानने ।। ४८ ।।\nमहाकालवने क्षेत्रे गच्छन्तु तुषितास्त्वमी ।।\nलकुटीशो गतो यत्र कायावरोहणाद्ग्र हम्।। ४९ ।।\nब्राह्मणाश्च ममादेशाच्चतुःशिष्यैः समन्विताः ।।\nद्वापरे समतिक्रांते प्राप्ते कलियुगे तथा ।। ५.२.८२.५० ।।\nतत्र कायमनुप्राप्ता मम शिष्या ममो पमाः ।।\nअवसंत क्षितौ धन्या रक्षणार्थं द्विजन्मनाम् ।। ५१ ।।\nक्षेत्रस्य दक्षिणे तस्य विद्यते लिंगमुत्तमम् ।।\nसर्वसंपत्करं दिव्यं सिद्धानां काय दायकम्।। ५२ ।।\nप्रसादात्तस्य लिंगस्य कायान्प्राप्स्यंत्यमी सुराः ।।\nमदीयं वचनं श्रुत्वा गतास्ते तुषिताः प्रिये ।। ५३ ।।\nमुदिता ब्रह्मणा सार्द्धं यत्र तल्लिंगमुत्तमम्।।\nप्रसादात्तस्य लिंगस्य प्राप्तं कायमनुत्तमम् ।। ५४ ।।\nपुनस्ते तादृशा जातास्तुषिता यादृशाऽभवन् ।।\nअतो देवैः कृतं नाम कायावरोहणेश्वरः ।।\nसमीहितप्रदो नित्यं ख्यातो देवो भविष्यति ।। ५५ ।।\nये गत्वा दक्षिणामाशां देवं कायावरोहणम् ।।\nपश्यन्ति परया भक्त्या यमस्तेषां पिता भवेत्।। ५६ ।।\nजन्मकोटिसहस्रैस्तु यत्पापं समुपार्जितम् ।।\nतत्सर्वं नाशमायाति दर्शनादेव नान्यथा ।। ५७ ।।\nस्वकर्मणा गता ये च नरके पितरो गणाः।।\nदर्शनात्तस्य  लिंगस्य तेषां मुक्तिर्भविष्यति ।।५८।।\nये पश्यंति प्रसंगेन देवं कायारोहणम् ।।\nन तेषां पुनरावृत्तिः कल्पकोटिशतैरपि ।। ५९ ।।\nस्पर्शनात्तस्य लिंगस्य पापिनोपि हि ये नराः ।।\nते यास्यंति परं स्थानं सर्वपापविवर्जितम् ।। ५.२.८२.६० ।।\nशाठ्येन पूजितो देवः कायावरोहणेश्वरः ।।\nददाति राज्यं भोगांश्च स्वर्गलोकं सनातनम् ।। ६१ ।।\nद्वादश्यां ये प्रपश्यंति स्नात्वा कायावरोहणम् ।।\nते भित्त्वा ब्रह्मसदनं यास्यन्ति परमां गतिम्।। ६२ ।।\nएष ते कथितो देवि प्रभावः पापनाशनः ।।\nकायावरोहणेशस्य बिल्वेश्वरमथो शृणु ।। ६३ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे चतुरशीतिलिङ्गमाहात्म्य उमामहेश्वरसंवादे कायावरोहणेश्वरमाहात्म्यवर्ण नंनाम द्वयशीतितमोऽध्यायः ।। ८२ ।।"
  }
]
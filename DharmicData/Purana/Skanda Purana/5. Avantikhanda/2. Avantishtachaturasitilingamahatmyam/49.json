[
  {
    "text": "।।ईश्वर उवाच।।\nशृणु पंचाशदेकोनं देवेशं पृथुकेश्वरम्।।\nयस्य दर्शनमात्रेण सार्वभौमो नरो भवेत् ।। १ ।।\nवंशे स्वायंभुवे देवि ह्यंगो राजा बभूव ह ।।\nमृत्योस्तु दुहिता तेन परिणीता सुदुर्मुखा ।।२ ।।\nवेननामा सुतो जातो नास्तिको धर्मदूषकः ।।\nदेवब्रह्मस्वहारी च परभार्यापहारकः ।। ३ ।।\nस च शप्तो द्विजैर्देवि तत्क्षणान्निधनं गतः ।।\nतदूरोर्मथ्यमानात्तु निपेतुर्म्लेछजातयः ।। ४ ।।\nशरीरे मातुरंशेन कृष्णांजनचयप्रभाः ।।\nपितुरंशात्समुत्पन्नो धार्मिको द्विजसत्तमैः ।।\nमथिताद्दक्षिणाद्धस्तात्पृथुः प्रथितविक्रमः ।। ५ ।।\nस विप्रैरभिषिक्तश्च तपः कृत्वा सुदुष्करम् ।।\nविष्णोर्वरेण महता प्रभुत्वमगमन्नृपः ।। ६ ।।\nस च स्वाध्यायरहिता निर्वषट्कारनिर्द्धनाः ।।\nहाहाभूताः प्रजा दृष्ट्वा ततोऽभूद्दुःखितो नृपः ।। ७ ।।\nस दोग्धुमैच्छत्त्रैलोक्यं सदेवासुरमानुषम् ।। ८ ।।\nएतस्मिन्नंतरे प्राप्तो नारदो मुनिसत्तयः ।।\nक्रोधाविष्टं पृथुं दृष्ट्वा वाक्यं चेदमुवाच ह ।। ९ ।।\nलोकत्रयविनाशाय मा कोपं कुरु भूपते ।।\nपृथ्व्यानया ग्रासितानि सस्यानि विविधानि च ।।\nगिलितानि च अन्नानि विद्ध्येवैतन्मतं मम ।। 5.2.49.१० ।।\nनारदस्य च वाक्येन क्रोधं चक्रे पृथुस्तदा ।।\nनिर्दग्धुमैच्छत्पृथिवीं सशै लवनकाननाम् ।। ११ ।।\nमुमोच शस्त्रमाग्नेयं तेन सा धरणी तदा ।।\nदह्यमाना भयार्त्ता च गौर्भूत्वा पृधुमभ्यगात् ।। १२ ।।\nसा वध्यमाना तेनैव नृपं वचनमब्रवीत् ।।\nशरणं समनुप्राप्ता गौरहं नृपसत्तम ।। १३ ।।\nगौरवध्या महीपाल वत्सं कृत्वा च दुग्धि माम् ।। १४ ।।\nतस्यास्तद्वचनं श्रुत्वा दुदोह नृपसत्तमः ।।\nभास्वद्रत्नानि सस्यानि कृत्वा वत्सं हिमालयम् ।।१५।।\nजाताः प्रजाश्च सुमुखाः प्रवृत्तश्च महोत्सवः ।।\nप्रवृत्ता यागदानादि क्रिया मगलपूर्विकाः ।। १६ ।।\nराजाथ चिंतयामास मया पापमिदं कृतम् ।।\nअवध्याश्च स्त्रियः प्रोक्ता गौरवध्या द्विजस्तथा ।। १७ ।।\nस्त्रीरूपधारिणी पृथ्वी मोहादेषा मया हता ।।\nगोवधे च कृता बुद्धिरहो पापपरंपरा।।\nतस्माद्वह्निं प्रवेक्ष्यामि चितां कृत्वा न संशयः ।। १६ ।।\nएवं चिंतयतस्तस्य पृथोरमिततेजसः ।।\nआजगाम पुनस्तत्र नारदो भगवानृषिः ।। १९ ।।\nदृष्ट्वा तथाविधं दीनं चिंतयानं पृथुं प्रिये ।।\nउवाच नारदो धीमान्किमेतदिति पार्थिव।। 5.2.49.२० ।।\nततः स कथयामास मया पापमिदं कृतम्।।\nअवध्या स्त्री हता विप्र कृता बुद्धिश्च गोवधे ।। २१ ।।\nकाँल्लोकानु गमि ष्यामि कृत्वा कर्म सुदारुणम् ।।\nमरिष्यामि न संदेहो ब्रह्महा पापपूरुषः ।। २२ ।।\nअथ चेष्टोपदेशेन दुःखादुद्धर मां द्विज ।।\nतस्य तद्वचनं श्रुत्वा कथयामास नारदः ।।\nमहापापप्रशमनं लिंगमाहात्म्यमुत्तमम् ।। २३ ।।\nमहाकालवने लिंगमभयेश्वरपश्चिमे ।।\nमहापापक्षयकरं विद्यते तत्र भूपते ।।\nगच्छ त्वं सहसा राजंस्तत्र पूतो भविष्यसि ।। २४ ।।\nनारदस्य वचः श्रुत्वा पृधुस्तत्र जगाम सः ।।\nदृष्ट्वा लिंगं च वै रम्यं विपापस्तत्क्षणादभूत् ।। ।। २५ ।।\nद्वादशादित्यसंकाशो बभूव पृथिवीपतिः ।। २६ ।।\nततोंऽतरिक्षगैर्देवि कृतं नाम वरानने ।।\nपृथुना पूजितो यस्माद्भविष्यति महीतले ।।\nअद्यप्रभृति विख्यातो देवोऽयं पृथुकेश्वरः ।। २७ ।।\nये च द्रक्ष्यंति देवेशं पृथुकेश्वरमीश्वरम् ।।\nते सर्वकामसंपूर्णा भविष्यंति महीतले ।। २८ ।।\nअज्ञानाज्ज्ञानतो वापि यत्पापं जायते नृणाम्।।\nतत्पापं यास्यति क्षिप्रं पृथुकेश्वरदर्शनात् ।। २९ ।।\nवाचिकं मानसं वापि कायिकं गुह्यसंभवम् ।।\nप्रकाशं वा कृतं पापं प्रसंगादपि यत्कृतम् ।।\nतत्सर्वं यास्यति क्षिप्रं पुथुकेश्वरदर्शनात् ।। 5.2.49.३० ।।\nपूजयिष्यंति ये भक्त्या देवं वै पृधुकेश्वरम् ।।\nराज्यं प्राप्स्यंति ते सम्यङ्नृलोके च त्रिविष्टपे ।। ३१ ।।\nभुक्त्वा राज्यं मनुष्याणां देवानां च महीतले ।।\nयास्यंति परमं स्थानं ब्रह्मणः परमेष्ठिनः ।। ३२ ।।\nइत्युक्त्वा देवसंघैश्च पूजितः पृथुकेश्वरः ।।\nपृथुः शशास पृथिवीं सपत्तनां सपर्वताम् ।। ३३ ।।\nएष ते कथितो देवि प्रभावः पापनाशनः ।।\nपृथुकेश्वर देवस्य शृणु वै स्थावरेश्वरम् ।। ३४ ।।\nइति श्रीस्कांदे महापुराण एकाशीतिसाहस्र्यां सहितायां पञ्चम आवंत्यखण्डे चतुरशीतिलिंगमाहात्म्ये पृथुकेश्वरमाहात्म्यवर्णनंनामैकोनपंचाशत्तमोऽध्यायः।। ४९।।"
  }
]
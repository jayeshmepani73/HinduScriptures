[
  {
    "text": "।। श्रीमहादेव उवाच ।। ।।\nचत्वारिंशत्तमं सैकमीश्वरं विद्धि पार्वति ।।\nलुंपेश्वरमिति ख्यातं नाम यस्य महीतले ।। १ ।।\nदेशे म्लेच्छगणाकीर्णे बभूव जगतीपतिः ।।\nलुंपाधिप इति ख्यातो महेंद्रसमविक्रमः ।। २ ।।\nतस्यासीद्दयिता भार्या विशालानाम नामतः ।।\nसा यौवनगुणोपेता रूपेणाप्रतिमा भुवि ।। ३ ।।\nस युद्धकामो नृपतिः पर्यपृच्छद्विजोत्तमान् ।। ४ ।।\nअथ केनापि कथितमाश्रमे सामगो द्विजः ।।।\nतेन सार्द्धं महाबाहो युध्यस्व त्वं नृपोत्तम ।। ५ ।।\nततः स प्रस्थितो राजा म्लेच्छैः सार्द्धं सहस्रशः ।।\nतुषारैर्बर्बरैर्लुंपैः पह्लवैः श्वगणैस्तथा ।। ६।।\nदस्युभिः संवृतः क्रूरैः क्रोधेनाकुलितेंद्रियः ।।\nआजगामाश्रमं पुण्यं सामगस्य मुनेस्तदा ।। ७ ।।\nमुनिना पूजितस्तेन मधुपर्कादिविष्टरैः ।।\nएतस्मिन्नन्तरे राजा होमधेनुं ददर्श ह ।। ८ ।।\nप्रार्थयामास सहसा न दत्ता मुनिना तदा ।।\nप्रमथ्य चाश्रमं तस्य होमधेनुं जहार सः ।।\nवनं बभंज सकलं तस्य विप्रस्य पश्यतः ।। ९ ।।\nकाल्यमानां च गां दृष्ट्वा वत्सं चातीव दुःखितम् ।।\nउवाच वचनं विप्रो मा राजन्साहसं कुरु ।। 5.2.41.१० ।।\nएवं वदंतं विप्रेंद्रं शरैस्तीक्ष्णैर्जघान ह ।।\nलुंपः क्रोधसमाविष्टो दुष्टो दुष्टजनैर्वृतः ।। ११ ।।\nअसकृत्पुत्रपुत्रेति विलपंतमनाथवत् ।।\nहत्वा च सामगं विप्रं जगाम स्वगृहं नृपः ।। १२ ।।\nएतस्मिन्नंतरे पुत्रः समित्पाणिरुपागतः ।।\nदृष्ट्वा च पितरं विप्रं तदा मृत्युवशं गतम् ।।\nअनागसं महात्मानं विललाप सुदुःखितः ।। १३ ।।\nकेनेदं कुत्सितं कर्म कृतं पापेन मे पिता ।।\nअयुध्यमानो वृद्धः सन्हतः शरशतैः शितेः ।। १४ ।।\nविलप्यैवं सकरुणं बहुना नाविधं तथा ।।\nप्रेतकार्याणि सर्वाणि पितुश्चक्रे विधानतः ।। १५ ।।\nददाह पितरं चाग्नौ तोयमादाय सत्वरम् ।।\nतस्य लुंपाधिपस्यापि ददौ शापं सुदारुणम् ।। १६ ।।\nस्वधर्मनिरतो विद्वान्येन मे निहतः पिता ।।\nस पापात्मा दुराचारः कुष्ठरोगमवाप्नुयात् ।। १७ ।।\nएतस्मिन्नन्तरे राजा कुष्ठरोगेण पीडितः ।।\nअचंक्रमणतां प्राप्तो लुंपाधीशो वरानने ।। १८ ।।\nऔषधैरधिकोऽभ्येति ब्रह्मशापप्रभावतः ।।\nवैराग्यान्मर्तुकामोऽसौ काष्ठान्यादाय दुःखितः ।। १९ ।।\nचितां कर्तुं समारेभे समायातोऽथ नारदः ।।\nपूजितो विधिना तेन दुःखितेन नृपेण हि ।। 5.2.41.२० ।।\nअथ पप्रच्छ लुंपोऽसौ नारदं मुनिसत्तमम् ।।\nअकस्मान्मम देवर्षे कुष्ठरोगो बभूव ह ।।\nतेनाहं पीडितोऽतीव न च शांतिं व्रजत्यसौ ।। २१ ।।\nऔषधैर्वर्द्धते कस्मादेतदाख्यातुमर्हसि ।।\nन तेस्त्वविदितं किंचिदिहलोके परत्र च ।। २२ ।।\nतस्य तद्वचनं श्रुत्वा लुंपाधीशस्य नारदः ।।\nकथयामास तत्सर्वं ब्रह्मशापं सुदुस्तरम्।। २३ ।।\nततः सभार्यो नृपतिः प्रार्थयामास नारदम् ।।\nकथं मे भगवञ्छापो दुस्तरो यास्यति क्षयम् ।। २४ ।।\nएवमुक्तस्तु लुम्पेन नारदो भगवानृषिः ।।\nकारुण्यात्कथयामास सभार्यस्य यशस्विनि ।। २५ ।।\nमहाकालवने राजँल्लिंगं कुष्ठहरं परम् ।।\nसर्वसंपत्करं तत्र विद्यते पापनाशनम् ।। २६ ।।\nशिप्रायाश्च तटे रम्ये केशवार्कस्य पूर्वतः ।।\nतत्र त्वं गच्छ राजेंद्र कांत्या युक्तो भविष्यसि ।। २७ ।।\nएवमुक्तस्तु लुंपोऽसौ ह्याजगाम त्वरान्वितः ।।\nमहाकालवनं रम्यं महर्षिगणसेवितम् ।। २८ ।।\nप्राप्तः स्वर्गोपमं भूपः शिप्रया परिशोभितम् ।।\nविवेश च मुदा युक्तो दृष्ट्वा लिंगमनुत्तमम् ।। २९ ।।\nस्नात्वा शिप्राजले पुण्ये महापातकनाशने ।।\nदर्शनात्तस्य लिंगस्य दिव्यरूपो वभूव ह ।। 5.2.41.३० ।।\nकुष्ठरोगेण मुक्तस्तु मुक्तो वै ब्रह्महत्यया ।।\nकृतकृत्यो नृपो जातो दर्शनादेव पार्वति ।। ३१ ।।\nस तत्र तामुषित्वैकां रजनीं पृथिवीपतिः ।।\nतापसानां परं चक्रे सत्कारं भार्यया सह ।। ३२ ।।\nततः कृतस्वस्त्वयनस्तापसैस्तैर्महात्मभिः ।।\nदिव्यज्ञानान्वितैर्दिव्यैः सूर्यवैश्वानरप्रभैः ।। ३३ ।।\nकृतं नाम तदा तस्य लिंगस्य कमलानने ।।\nलुंपेनाराधितो यस्माद्देवोऽयं कुष्ठनाशनः ।।\nलुम्पेश्वर इति ख्यातो भविष्यति महीतले ।। ३४ ।।\nपूजयिष्यंति ये भक्त्या लिंगं लुम्पेश्वरं परम् ।।\nस्नात्वा शिप्राजले पुण्ये ते यास्यंति परं पदम् ।। ३५ ।।\nप्रार्थयिष्यंति यान्कामान्मनसा। चेप्सितान्प्रियान् ।।\nतानाप्स्यंति न सन्देहो लुम्पेशस्य च दर्शनात् ।। ३६ ।।\nमहापापसमायुक्तो यः पश्यति समाहितः ।।\nलिंगं लुम्पेश्वरं सोऽपि देवतुल्यो भविष्यति ।। ३७ ।।\nगोघ्नश्चैव कृतघ्नश्च मातृहा गुरुतल्पगः ।।\nदुष्टकर्मसमाचारो भ्रातृहा पितृहा तथा ।। ३८ ।।। ।\nलुम्पेश्वरं सकृत्पश्यन्मुच्यते सर्वकिल्बिषैः ।।\nपूजितोऽपि दहेत्पापं सप्तजन्मार्जितं च यत् ।। ३९ ।।\nइत्युक्त्वा मुनयः सर्वे पूजयामासु रन्विताः ।।\nकुष्ठरोगविनिर्मुक्तो राजा स्वविषयं गतः ।। 5.2.41.४० ।।\nएष ते कथितो देवि प्रभावः पापनाशनः ।।\nलुम्पेश्वरस्य देवस्य शृणु गंगेश्वरं परम् ।। ४१ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिङ्गमाहात्म्ये लुंपेश्वरमाहात्म्यव र्णनंनामैकोनचत्वारिंशोऽध्यायः ।। ४१ ।।"
  }
]
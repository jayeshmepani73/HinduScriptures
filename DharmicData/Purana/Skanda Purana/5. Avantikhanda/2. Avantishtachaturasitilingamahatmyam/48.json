[
  {
    "text": "।। श्रीरुद्र उवाच ।। ।।\nअष्टाधिकं विजानीहि चत्वारिंशत्तमं प्रिये ।।\nयस्य दर्शनमात्रेण न भवस्य भयं भवेत् ।। १ ।।\nकल्पावसाने प्रथमे पाद्मे पद्मनिभेक्षणे ।।\nनष्टचंद्रार्कनक्षत्रे नष्टभूमित्रिविष्टपे ।।\nब्रह्मा वै चिंतयामास कथं सृष्टिर्भवेदिति ।। २ ।।\nइत्याकुलितरूपस्य तस्य नेत्रद्वयात्तदा ।।\nपपाताश्रुकणः स्थूलो नेत्राद्वामान्महात्मनः ।। ३ ।।\nतस्मादश्रुकणाज्जातो हारवोनाम दानवः ।।\nतीक्ष्णदंष्ट्रो महाकायो भिन्नांजनचयप्रभः ।। ४ ।।\nदक्षिणान्नयनाज्जातः कालकेलीतिविश्रुतः ।।\nकृष्णदेहोऽतिदीर्घश्च महादंष्ट्रोर्ध्वरोमकः ।। ५ ।।\nकरालवदनो दुष्टो यमरूपो दुरासदः ।।\nकृष्णांजनचयाकारः पाशपाणिर्विभीषणः ।। ६ ।।\nतौ तु दैत्यौ समागत्य कृतसंकेतकौ तदा ।।\nब्रह्माणं हंतुमिच्छंतौ प्रमत्तावभिधावितौ ।। ७ ।।\nततो ब्रह्मा भयाविष्टः कांदिशीकश्चचार ह ।।\nततो जलेऽतिगंभीरे सोऽपश्यदमितद्युतिम् ।। ८ ।।\nपुरुषं पीतवसनं शंखचक्रगदाधरम् ।।\nतमालोक्य ततो ब्रह्मा संत्रासं परमं गतः ।।\nउवाच को भवाञ्छेते निःशेषेस्मिंश्चराचरे ।। ९ ।।\nतमुवाच ततो विष्णुरहमेवं जगत्पिता ।।\nलोककृल्लोकसंहर्त्ता लोकस्थितिविधायकः ।। 5.2.48.१० ।।\nइत्युक्तः पद्मजस्तेन कृष्णेनाक्लिष्टकर्मणा ।।\nप्रत्युवाच तदा ब्रह्मा स्रष्टाहं भुवनत्रये ।। ११ ।।\nमया सृष्टं जगत्सर्वं सदेवासुरमानुषम् ।।\nअत्रांतरे च तौ दैत्यावायातौ बलदर्पितौ ।। १२ ।।\nभोक्तुकामौ क्षुधाविष्टौ दृष्ट्वा ब्रह्माब्रवीदिदम् ।।\nकृष्णं कमलपत्राक्षं कंपिताधरपल्लवः ।। १३ ।।\nयदि त्वं कारणं किंचिदस्य लोकस्य कथ्यसे ।।\nतदा तावसुरौ भीमौ हंतुमर्हसि सांप्रतम् ।। १४ ।।\nतच्छ्रुत्वा तु तदा विष्णुर्ज्ञात्वा दुःखं परस्परम् ।।\nक्षणं विश्रम्यतां तावत्पश्चाद्द्वंद्वं भविष्यति ।। १५ ।।\nइत्युक्त्वा कृतसंकेतौ तौ दैत्यौ बलगर्वितौ ।।\nब्रह्मनारायणौ हंतुं धावितौ तु त्वरान्वितौ ।। १६ ।।\nब्रह्मविष्णू तदा दृष्ट्वा दानवौ दुर्जयौ रणे ।।\nसंत्रासं जग्मतुस्तत्र स्वेदकंपपरिप्लुतौ ।। १७ ।।\nअन्योन्यमूचतुस्तौ हि देशकालोचितं वचः ।।\nकर्तव्यं किं नु वा कार्यं मम वा तव वा भवेत् ।। १८ ।।\nउपस्थितं भयं घोरं तत्र किं कार्यमस्ति नौ ।।\nआसन्नं मरणं दृष्ट्वा ब्रह्मा प्रोवाच केशवम् ।। १९ ।।\nगम्यतां कृष्ण शीघ्रं वै महाकालवनोत्तमम् ।।\nप्रलयेऽप्यक्षयं प्रोक्तं तत्र रक्षा भविष्यति ।।\nअहं तत्र गमिष्यामि व्रज त्वं तत्र केशव ।। 5.2.48.२० ।।\nइत्युक्तो ब्रह्मणा कृष्णो जगाम सह तेन वै ।।\nमहाकालवनं प्राप्तौ न च दृष्टो महेश्वरः ।।\nतत्रापि दशसाहस्रकालः पर्यटतोस्तयोः ।। २१ ।।\nततो ज्वालामयं दिव्यं नूपुरेश्वरदक्षिणे ।।\nदृष्ट्वा तल्लिंगमाहात्म्यं ब्रह्मविष्णू ततः स्वयम् ।।\nप्रार्थयांचक्रतुर्देवमभयं देहि नौ प्रभो ।। २२ ।।\nशरणं भव देवेश दानवाभ्यां प्रपीडितौ ।।\nअभयं च ततो दत्तं तेन लिंगेन पार्वति ।। २३ ।।\nशुश्राव गर्जितं ताभ्यां दानवाभ्यां पितामहः ।।\nप्रत्युवाच भयत्रस्तो लिंगं कंपितकं धरः ।। २४ ।।\nस एष मृत्युरस्माकमेति शीघ्रं भयावहः ।।\nदीयतामभयं देव कृष्णेनोक्तं तदा प्रिये ।। २५ ।।\nभयार्त्तवचनं श्रुत्वा ब्रह्मणः केशवस्य च ।।\nतौ दैवौ तेन लिंगेन जठरे संनिवेशितौ ।। २६ ।।\nदृष्टं ताभ्यां जगत्सर्वं सार्कचंद्रमहीधरम् ।।\nससिद्धगंधर्वकुलं शैलताललताकुलम् ।। २७ ।।\nसमुद्रपीठसंयुक्तं नानावर्णाश्रमोज्ज्वलम् ।।\nसपातालतलं देवि सभुजंगमहीरुहम् ।। २८ ।।\nससप्तलोकविन्यासं सदेवासुरराक्षसम् ।।\nपुनस्तौ निःसृतौ तस्माज्जठराद्विस्मयान्वितौ ।। २९ ।।\nदृष्ट्वौ भस्मीकृतौ दैत्यौ तेन लिंगेन पार्वति ।।\nतुष्टुवाते परं लिंगं भक्त्या परमया युतौ ।। 5.2.48.३० ।।\nलिंगेनोक्तं प्रसन्नेन भवद्भ्यां किं ददाम्यहम्।।\nममामोघमिदं देवौ दर्शनं चातिदुर्लभम् ।। ३१ ।।\nततो ब्रह्मा च विष्णुश्च वरयामासतुर्वरम् ।।\nयदि देयो वरोऽ स्माकं नृणामभयदो भव ।। ३२ ।।\nये च त्वां पूजयिष्यंति यक्ष्यंति च समाहिताः ।।\nसंस्मरिष्यंति सततं तेषामभयदो भवे ।। ३३ ।।\nअभयेश्वरसंज्ञस्तु ख्यातो भुवि भविष्यसि ।।\nते कृतार्था भविष्यंति ये त्वां पश्यंति भक्तितः ।। ३४ ।।\nभविष्यति भयं नैव संसारपतनं तथा ।।\nधनपुत्रकलत्राणां वियोगो न भविष्यति ।। ३५ ।।\nदुःखिता दुर्भगा नारी दर्शनं या करिष्यति ।।\nसौभाग्यसुखसंयुक्ता भविष्यति न संशयः ।।\nवीरं तु गुर्विणी कन्या पतिमाप्स्यति शोभनम् ।। ३६ ।।\nयंयं काममभिध्याय ये त्वां पश्यंति मानवाः ।।\nतंतं मनोरथं सर्वं गमिष्यंति न संशयः ।। ३७ ।।\nएवं भविष्यतीत्युक्त्वा लिंगेन परमेश्वरि ।।\nविसर्जितौ गतौ दैवौ ब्रह्मविष्णू स्वमालयम् ।। ३८ ।।\nएष ते कथितो देवि प्रभावः पापनाशनः ।।\nअभयेश्वर देवस्य श्रूयतां पृथुकेश्वरम्।।३९।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिंगमाहात्म्येऽभयेश्वरमाहात्म्यवर्णनंनामाष्टाचत्वारिंशोऽध्यायः।।४८।।"
  }
]
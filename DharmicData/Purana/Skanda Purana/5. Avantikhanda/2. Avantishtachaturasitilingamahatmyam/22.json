[
  {
    "text": "।। श्रीविश्वनाथ उवाच ।। ।।\nद्वाविंशतितमं विद्धि कर्कटेश्वरसंज्ञकम् ।।\nयस्य दर्शनमात्रेण तिर्यग्योनिर्न दृश्यते ।। १ ।।\nआसीत्पुरा बृहत्कल्पे धर्म मूर्तिर्जनाधिपः ।।\nसुहृच्छक्रस्य निहता येन दैत्याः सहस्रशः ।। २ ।।\nसोमसूर्यादयो यस्य तेजसा निष्प्रभाः कृताः ।।\nप्रजाश्च पालिता येन निहत्य समरे द्विषः ।। ३ ।।\nयथेच्छारूपधारी च संग्रामेष्वपराजितः ।।\nतस्य भानुमतीनाम भार्या त्रैलोक्यसुंदरी ।। ४ ।।\nराज्ञस्तस्याग्रमहिषी प्राणेभ्योऽपि गरीयसी ।।\nदशनारीसहस्राणां मध्ये श्रीरिव राजिता ।। ५ ।।\nनृपो नृपसहस्रेण न कदाचित्प्रमुच्यते ।।\nकदाचिदेकांतगतः पप्रच्छ स्वपुरोहितम् ।।\nविस्मयेनावृतमना वशिष्ठमृषिसत्तमम् ।। ६ ।।\nभगवन्केन धर्मेण मम लक्ष्मीरनुत्तमा ।।\nकस्माच्च विपुलं तेजो दुःसहं मम दृश्यते ।। ७ ।। ।।\n।। वशिष्ठ उवाच ।। ।।\nपुरा त्वमवनीपाऽऽसीः शूद्रजातिसमुद्भवः ।।\nबहुदोषसमाविष्टो दुष्टया भार्ययाऽनया ।। ८ ।।\nनिवसन्दुष्टहृदयो वर्षाणि सुबहून्यपि ।।\nमहाक्रोधाभिभूतात्मा सदा निष्ठुरजल्पकः ।। ९ ।।\nसदा ब्रह्मस्वहारी त्वं सदा वेदविनिंदकः ।।\nसदा चासूयको राजन्सदा विश्वासघातकः ।। 5.2.22.१० ।।\nअथ पंचत्वमापन्नः काले नरकमाप्तवान् ।।\nताम्रभ्राष्ट्रे परं दग्धो दशवर्षाणि पंच च ।। ११ ।।\nरौरवे कुम्भिपाके च महारौरवसंज्ञके ।।\nसूक्ष्माणि तिलमात्राणि कृत्वा खंडान्यनेकशः ।। १२ ।।\nमूषायां धीमतो राजन्नसिपत्रे च दारितः ।।\nशेषपातकशुद्ध्यर्थं धराया मवतारितः।।१३।।\nविधाय कार्कटं रूपं यमेन त्वयि पार्थिव ।।\nशिवस्य सरो विख्यातं महाकालवनोत्तमे।।१४।।\nदत्तं जप्तं कृतं यच्च हुतं देवार्चनादि यत्।।\nसर्वं तदक्षयं कर्म तस्मिन्सरसि विश्रुतम् ।।१५।।\nनिक्षिप्तस्त्वं तदा तेन भाविपुण्येन कर्मणा।।\nतत्र स्थितस्त्वं भूपाल वर्षाणां पंचकं तथा।।१६।।\nकदाचित्तीरभूम्यां त्वं गतः संक्रीडितुं शनैः ।।\nसमीक्ष्य तत्र काकेन धृत्वा चंचुपुटेन च ।।१७।।\nआकाशमार्गं चोड्डीनः स त्वया ताडितो भृशम्।।\nत्वत्तीक्ष्णपातैश्चरणैस्ताडितो व्यथितस्तदा ।। १८ ।।\nमुक्तस्त्वं चंचुपुटतो वायसेनाकुलेन तु ।।\nस्वर्गद्वारस्य पूर्वे तु देव्यगारे सुपुण्यदे ।। १९ ।।\nशिवस्य क्षिप्तस्त्वं शीघ्रं चञ्च्वाक्षेपप्रपीडितः ।।\nमृतोऽसि संनिधौ तत्र देवस्य परमेष्ठिनः।।5.2.22.२०।।\nविमुच्य देहं तज्जीर्णं यावत्तं कार्कटं पुरा।।\nतत्क्षणाद्दिव्य देहश्च दिव्याभरणभूषितः ।। २१ ।।\nतस्य लिंगस्य माहात्म्याद्भूत्वा विद्याधरेश्वरः ।।\nकामगेन विमानेन पूज्यमानो गणेश्वरैः ।।२२।।\nस्वर्गे व्रजंस्त्वं संपृष्टः सुरसंघैश्च सादरम्।।\nकोयं महात्मा मुदितो याति दिव्यपथोंऽबरात् ।। २३ ।।\nततो रुद्रगणैः सर्वं सुराणां कथितं पुरा ।।\nवृत्तांतं विस्तरात्सर्वं कार्कटत्वविमोचनूम् ।। २४ ।।\nतस्य लिंगस्य देवेशाः प्रभावोऽयमुपस्थितः ।।\nदेवैः प्रोक्तं च सहसा लिंगस्यास्य प्रभावतः ।।२५।।\nकार्कटीयोनि मुक्तस्य प्राप्तं स्वर्गसुखं यतः ।।\nकर्कटेश्वरनामायमतो लोके भविष्यति ।। २६ ।।\nतदाप्रभृति देवोऽयं कर्कटेश्वरसंज्ञकः ।।\nत्वया स्वर्गे महाभोगा भुक्ता राजन्यथेच्छया ।। २७ ।।\nआगतोऽसि पुनर्भूमौ लब्धं राज्यमकंटकम् ।।\nतस्य लिंगस्य माहात्म्याज्जातं सर्वं तवाधुना ।। २८ ।।\nतस्मात्पार्थिव भूयस्त्वं लिंगमाराधय द्रुतम् ।।\nजातिस्मरत्वमापन्नो वशिष्ठवचनात्तदा ।। २९ ।।\nपूर्वं कर्म स्मृतं तेन स्वकीयं पार्थिवेन तु ।।\nपुनर्गत्वा च तल्लिंगं पूजयामास यत्नतः ।।5.2.22.३० ।।\nतस्मिँल्लिंगे लयं प्राप्तः स्वशरीरेण पार्वति।।\nयेऽर्चयंति सदा भक्त्या कर्कटेश्वरसंज्ञकम्।।\nभुक्त्वा भोगांश्चिरं भूमौ ते यांति परमां गतिम्।।३१।।\nनियमेन प्रपश्यंति ये देवं कर्कटेश्वरम्।।\nअष्टम्यां वा चतुर्दश्यां  तेषां पुण्यफलं शृणु।।३२।।\nसूर्यदीप्तिप्रतीकाशैर्विमानैः सार्वकामिकैः।।\nमृता मम पुरं यांति त्रिसप्तकुलसंयुताः।।३३।\nतत्र दिव्यैर्महाभोगैः स्त्रीसहस्रैर्मनोरमैः।।\nकल्पकोटिशतैर्देवि सेव्यमाना वसंति हि ।। ३४ ।।\nतदंते विष्णुभवने तावत्कालं च संति हि ।।\nवैष्णवैर्विविधैर्भोगैः स्त्रीसहस्रैस्तु सेविताः ।। ३५ ।।\nविष्णुलोकाद्ब्रह्मलोकं संप्राप्य मुदिताः पुनः ।।\nभोगान्नानाविधान्भुक्त्वा ततो यांति परं पदम् ।। ३६ ।।\nदशाश्वमैधैर्यत्पुण्यं तत्फलं तीर्थयात्रया ।।\nकर्कटेश्वरदेवस्य मेघनादेश्वरं शृणु ।। ३७ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे चतुरशीतिलिङ्गमाहात्म्ये कर्कटेश्वरमाहात्म्यवर्णनं नाम द्वाविंशोऽध्यायः ।। २२ ।।"
  }
]
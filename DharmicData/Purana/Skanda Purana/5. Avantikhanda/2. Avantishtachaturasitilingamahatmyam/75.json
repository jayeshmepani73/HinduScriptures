[
  {
    "text": "॥ईश्वर उवाच ॥ ॥\nपञ्चसप्ततिकं देवं वडलेश्वरसंज्ञकम्॥\nविद्धि पापहरं देवि दर्शनात्कामदं नृणाम् ॥ १ ॥\nधनदस्य सखा देवि मणिभद्रो बभूव ह ।।\nईर्ष्याप्रभावस्तत्पुत्रो वडलोनाम कोपनः ।। २ ।।\nरूपवान्सर्वदा कामी सदा मत्तो बलाधिकः ।।\nकदाचित्स गतो रम्यां नलिनीं धनदस्य च ।। ३ ।।\nरत्यर्थं कामसेवार्थं गुप्तां रहसि निर्मिताम् ।।\nददर्श कुसुमैश्छन्नां वज्रवैडूर्यभूषिताम् ।। ४ ।।\nतां वै विद्रुमसंछन्नां मुक्तादामविरा जिताम् ।।\nसुरम्यां विपुलच्छायां स्वर्णपंकजशोभिताम् ।। ५ ।।\nकुबेरभवनाभ्याशे वल्लभां धनदस्य च ।।\nआक्रीडं राजराजस्य कुबेरस्य महा त्मनः ।। ६ ।।\nराक्षसैः किंनरैश्चैव गुप्तां खङ्गधरैः सदा ।।\nतां दृष्ट्वा परमप्रीतो बभूव वडलस्तदा ।। ७ ।।\nप्रियया सहितो रेमे स्थाने गुप्ते मनोहरे ।।\nरेमे रमणकैर्योगैरनंगेन वशीकृतः ।। ८ ।।\nतत्र गुप्ता रणे शूरा राक्षसा रणकोविदाः ।।\nरक्षंति शतसाहस्रं सर्वायुधपरिच्छदाः ।। ९ ।।\nते तु दृष्ट्वैव वडलं मणिभद्रसुतं प्रिये ।।\nभक्ष्यैः संपूरितमुखं दिव्यचन्दनभूषितम् ।। 5.2.75.१० ।।\nकेतकीगर्भपत्राभैर्दंतैर्दिव्यतराननम् ।।\nयुद्धार्थे बद्धनिस्त्रिंशं शक्तियुक्तमरिंदमम् ।। ११ ।।\nभार्यासहायमुन्मत्तं पर्यंके च स्थितं सदा ।।\nरत्यर्थमागतं ज्ञात्वा अन्योन्यमभिचुक्रुशुः ।। १२ ।।\nमा वीरानेन मार्गेण सभार्यो गन्तुमर्हसि ।।\nआक्रीडोऽयं कुबेरस्य धनदस्य महात्मनः ।। १३ ।।\nदेवा देवर्षयो यक्षा गन्धर्वाः किंनरास्तथा ।।\nआमन्त्र्य यक्षप्रवरं विहरंति रमंति च ।। १४ ।।\nनेह शक्यं विनादेशाद्विहर्तुं क्रीडितुं चिरम्।।\nभ्रात्रामात्येन सुहृदा केनापि च सुतेन च ।। १५ ।।\nयेनकेनचिदन्यायादवमन्य धनेश्वरम् ।।\nविहारः क्रियते दर्पात्स विनश्येदसंशयम् ।। १६ ।।\nएवं स राक्षसैर्घोरैर्वडलो विनिवारितः ।।\nमा मैवमिति सक्रोधं भर्त्सयद्भिः समंततः ।। १७ ।।\nकदर्थीकृत्य तु स तान्राक्षसान्भीमविक्रमः ।।\nव्यगाहत महातेजास्ते सर्वे तं न्यवारयन् ।। १८ ।।\nगृह्णीत बध्नीत निकृन्ततैनं पिबाम खादाम च वृत्तहीनम् ।।\nक्रुद्धा ब्रुवंतो ह्यपतन्द्रुतं ते शस्त्राणि चोद्यम्य विवृत्तनेत्राः ।। १९ ।।\nततः स गुर्वीं यमदण्डकल्पां महागदां कांचनपट्टनद्धाम् ।।\nप्रगृह्य तामभ्यपतत्तरस्वी ततोऽब्रवीत्तिष्ठत तिष्ठतेति ।। 5.2.75.२० ।।\nते तस्य वीर्यं च वलं च दृष्ट्वा विद्याबलं बाहुबलं तथैव ।।\nन शक्नुवंतः सहितुं समेता हताः प्रवीराः सहसा निवृत्ताः ।। २१ ।।\nविदार्यमाणास्तत एव तूर्णमाकाशमास्थाय विमूढसंज्ञाः ।।\nकैलासशृंगाण्यभि दुद्रुवुस्ते यक्षार्दिता रक्षपालाः प्रभग्नाः ।। २२ ।।\nस शक्रवद्दानवदैत्यसंघान्विक्रम्य जित्वा मदनाभितप्तः ।।\nविगाह्य तां पुष्करिणीं समर्थः कामं स चिक्रीडति यक्षपुत्रः ।। २३ ।।\nततस्तु ते रक्षपालाः समेत्य धनेश्वरं वै वडलेन नुन्नाः ।।\nयक्षस्य धैर्यं सुबलं च संख्ये यथावदाचख्युरतीव भीताः ।। ।। २४ ।।\nतेषां तु वचनं श्रुत्वा मणिभद्रो महायशाः ।।\nशशाप पुत्रं दयितं वडलं प्रभुकारणात् ।। २५ ।।\nयस्मात्सा नलिनी रम्या सेविता वडलेन तु।।\nदयिता धनदस्यापि यथा माता तथैव सा ।।२६।।\nतस्मात्पुत्रो मदीयस्तु सर्वभागविवर्जितः।।\nपंग्वन्धो बधिरो दीनः क्षयरोगमवाप्स्यति।। ।। २७ ।।\nइति शप्तस्तदा जातो वडलो भोगवर्जितः ।।\nपतितो भूतले चैव तस्मिन्स्थाने गतोऽपि सन् ।। २८ ।।\nपीडितः क्षयरोगेण न शशाक विचेष्टितुम् ।।\nअन्धोऽथ बधिरो जातो गुरुशापहतस्तदा ।। २९ ।।\nचिंतयामास सहसा शापमत्यद्भुतं महत् ।।\nशप्तोऽहं केन सहसा जीवन्योन्यंतरं गतः ।। 5.2.75.३० ।।\nकथं शप्तोऽस्मि तातेन मणिभद्रेण वल्लभः ।।\nपुत्रो युवा च शूरश्च शत्रुपक्षक्षयंकरः ।। ३१ ।।\nधन्योऽसौ मणिभद्रोऽपि मत्तातो येन भूतले ।।\nप्रभुभक्त्या निजः पुत्रः शप्तस्त्यक्तश्च तत्क्षणात् ।। ३२ ।।\nवडलेन पुनः प्रोक्तं धन्योऽहं प्रभुकारणात्।।\nउत्सवो निधनंनाम भर्तृपिण्डोपजीविनाम् ।। ३३ ।।\nअन्यायेन यथाकामं प्रारब्धः संचितश्चिरम्।।\nतेनाहं शापतां प्राप्तो यास्यामि नरकं ध्रुवम्।। ३४ ।।\nएवं विलपतस्तस्य वडलस्य वरानने ।।\nआजगाम तमुद्देशं मणिभद्रो महाबलः ।।\nददर्श पुत्रं पंग्वंधं क्षयरोगप्रपीडितम् ।। ३५ ।।\nनिःश्वसंतं सुदुःखार्त्तं विल पंतं पुनःपुनः ।।\nप्रत्युवाच सुतं यक्षो मणिभद्रोऽतिदुःखितः ।।\nमया कुपित्रा हा वत्स शप्तस्त्वं प्रभुकारणात् ।। ३६ ।।\nत्वयेयं नलिनी रम्या धन दस्यातिवल्लभा ।।\nसेविता कामतप्तेन प्रवरा राक्षसा हताः ।। ३७ ।।\nतस्मात्पुत्र मया शप्तो न मिथ्या स भविष्यति ।।\nप्रभुर्देवः प्रभुः स्वामी प्रभुर्माता प्रभुः पिता ।। ३८ ।।\nस्वाम्यर्थे यः प्रियान्प्राणान्परित्यजति संगरे ।।\nस याति परमं स्थानं ब्रह्मलोकं सनातनम्।। ३९ ।।\nन मन्त्रसाध्यः शापोयं नौषधेन व्रतेन च ।।\nनियमेन च दानेन तस्मान्मद्वचनं कुरु ।। 5.2.75.४० ।।\nमया श्रुतं शक्रलोके पुराणं स्कंदकीर्त्तितम् ।।\nब्रुवतो नारदस्यैव देवानां संनिधौ पुरा ।। ४१ ।।\nप्रभावो वर्णितस्तेन महाकालवनस्य च ।।\nक्षेत्रे ह्यस्मिन्महालिंगं स्वर्गद्वारस्य दक्षिणे ।। ४२ ।।\nविद्यते व्याधिशमनं रूपसौभाग्यदायकम् ।।\nतत्राहं त्वां च नेष्यामि विमानेनाशुगामिना ।। ४३ ।।\nइत्युक्त्वा मणिभद्रेण समानीतः सुतस्तदा ।।\nयत्र देवाधिदेवोऽसौ स्वर्गद्वारस्य दक्षिणे।। ४४ ।।\nस्पर्शनात्तस्य लिंगस्य चक्षुष्मान्रूपवान्बली ।।\nसुपादः श्रुतिसंयुक्तस्तत्क्षणादभवत्तदा ।।४५।।\nदृष्ट्वा सुमहदाश्चर्यं  मणिभद्रेण पार्वति।।\nकृतं नाम सुहृष्टेन स्वीयपुत्रस्य नामतः।।\nचक्षुष्मान्वडलो जातो लिंगस्यास्य प्रभावतः।।४६।।\nअद्यप्रभृति देवोऽयं वडलेश्वरसंज्ञकः।।\nभविष्यति त्रिलोकेषु विख्यातो नेत्रदायकः।।४७।।\nपूजयिष्यंति ये देवं वडलेश्वरसंज्ञकम्।।\nलिंगं लोकेषु विख्यातं ते प्राप्स्यंति मनोरथम्।।४८।।\nदृष्टो हरति पापानि स्पृष्टो राज्यं प्रयच्छति।।\nअर्चितो भक्तिभावेन मोक्षं दद्यान्न संशयः।।४९।।\nकार्त्तिके शुक्लपक्षस्य तिथिर्वै द्वादशी भवेत् ।।\nतस्यां ये पूजयिष्यंति वडलेश्वरसंज्ञकम् ।।5.2.75.५० ।।\nदानं तैः सततं दत्तं ते यांति परमं पदम् ।।\nप्रयागे च प्रभासे च गंगासागरसंगमे ।।५१।।\nतपस्तप्तं भवेत्तैस्तु ते मुक्ता नात्र संशयः ।।\nगर्भवासे न जायंते सर्वसौख्यसमन्विताः ।। ५२ ।।\nगाणपत्या भविष्यंति शंकरस्य सदा प्रियाः ।।\nसौभाग्यरूपसंपन्नाः पुत्रपौत्रैश्च संयुताः ।।\nजायंते मानवा लोके वडलेश्वरदर्शनात् ।। ५३ ।।\nगर्भवासे महाकष्टे यस्य वासो न रोचते ।।\nसोऽभ्यर्चयतु भावेन वडलेश्वरमीश्वरम् ।। ५४ ।।\nन लिंगेन विना सिद्धिर्दुर्लभं परमं पदम् ।।\nगतिर्न जायते स्वर्गे यावल्लिंगं तु नार्चयेत् ।।५५।।\nलिंगार्चन विहीनानां सिद्धिश्चापि सुदुर्लभा ।।\nमम पुत्रेण संप्राप्तमीप्सितं लिंगतो यतः ।। ५६ ।।\nइत्युक्त्वा मणिभद्रोऽपि सुतेन सहितो ययौ ।।\nयत्र देवो धनाध्यक्षः स्थानं स्वं परमं गतः ।। ५७ ।।\nएष ते कथितो देवि प्रभावः पापनाशनः ।।\nवडलेश्वरदेवस्य श्रूयतामरुणेश्वरम् ।। ५८ ।।\nइति श्रीस्कांदे महापुराण एकाशीतिसाहस्र्यां संहितायां पंचम आवंत्यखण्डे चतुरशीतिलिङ्गमाहात्म्य उमामहेश्वरसंवादे वडलेश्वरमाहात्म्यवर्णनं नाम पंचसप्ततितमोऽध्यायः ।। ७५ ।।"
  }
]
[
  {
    "text": "।। श्रीदेवदेव उवाच । ।।\nपंचचत्वारिकं विद्धि देवं त्रिलोचनेश्वरम् ।।\nयस्य दर्शनमात्रेण सर्वसिद्धिरवाप्यते ।। १ ।।\nइतिहासमिहासीद्यत्पीठे विरजसंज्ञके ।।\nत्रिलोचनस्य प्रासादे मणिमाणिक्यनिर्मिते ।। २ ।।\nनानाभंगिगवाक्षाढ्ये रत्नसानाविवापरे ।।\nदेदीप्यमानसौवर्णकलशेन विराजिते ।। ।। ३ ।।\nपार्वणेन शशांकेन खेदादिव समासिते ।।\nतत्र पारावतद्वंद्वं वसत्स्वैरं कृतालयम् ।। ४ ।।\nप्रातः सायं च मध्याह्ने कुर्व न्नित्यप्रदक्षिणम् ।।\nउड्डीयमानं परितः पक्षवातैरितस्ततः ।। ५ ।।\nरजःप्रासादसंलग्नं दूरीकुर्वद्दिशो दश ।।\nत्रिलोचनेति सततं नाम भक्तैरुदाहृतम् ।।\nत्रिविष्टपेति च तथा तयोः कर्णातिथीभवेत् ।। ६ ।।\nचतुर्विधानि वाद्यानि शंभुप्रीतिकराण्यलम् ।।\nतयोः कर्णगुहां प्राप्य प्रतिशब्दं प्रतन्वते ।। ७ ।।\nमंगलारात्रिकज्योतिस्त्रिसंध्यं पक्षिणोस्तयोः ।।\nनेत्रांतं निर्विशन्नित्यं भक्तचेष्टां प्रदर्शयत् ।। ८ ।।\nप्राणयात्रां विहायापि कदाचित्स्थिरमानसौ ।।\nनोड्डीय वांछितं यातः पश्यंतौ कौतुकं खगौ ।। ९ ।।\nतत्रासकृज्जनाकीर्णं प्रासादं परितोऽवनौ ।।\nतंडुलादि चरंतौ तौ कुर्वंतौ च प्रदक्षिणम् ।। 5.2.45.१० ।।\nदेवदक्षिणदिग्भागे विष्णुदेहोद्भवं जलम् ।।\nतृषार्त्तौ पिबतो नित्यं स्नात्वा चाजग्मतुश्च तौ ।। ११।।\nतयोरित्थं विचरतोस्त्रिलोचनसमीपतः ।।\nअगाद्बहुतिथः कालो द्विजयोः साधुचेष्टयोः ।। १२ ।।\nअथ देवालयस्कंधे गवाक्षांतर्गतौ च तौ।।\nश्येनेन केनचिद्दृष्टौ क्रूरदृष्ट्या सुखं स्थितौ ।। १३ ।।\nतच्च पारावतद्वंद्वं श्येनः परिजिघृक्षया ।।\nअवतीर्यांबरादाशु उपविष्टः शिवालये ।। १४ ।।\nततो विलोकयामास तदागमविनिर्गमौ ।।\nकेन मार्गेण विशतो दुर्गमेण पतत्रिणौ ।। १५ ।।\nकेनाध्वना च निर्यातः किंकाले कुरुतश्च किम् ।।\nकथं युगपदेतौ मे ग्राह्यौ स्वैरं भविष्यतः ।। १६ ।।\nदुर्बलोऽप्याकलयितुं सहसारिर्न शक्यते ।।\nकरिणां च सहस्रेण वराश्वानां च लक्षतः ।। १७ ।।\nन कर्म सिद्ध्येन्नृपतेर्दुगेणैकेन यद्भवेत् ।।\nदुर्गस्थो नाभिभूयेत विपक्षः केनचित्क्वचित्।।\nस्वतंत्रं यदि दुर्गं स्यादपमार्गप्रकाशकम् ।।१८।।\nइति दुर्गे बलं शंसञ्छ्येनो रोषारुणेक्षणः ।।\nअसाध्वसौ कलरवौ वीक्ष्य यातो नभोंगणे ।। १९ ।।\nअथ पारावती दक्षा विपक्षक्षपणेक्षणम् ।।\nमहाबलं दुर्गबलात्प्राह पारा वतं पतिम् ।। 5.2.45.२० ।।\n।। कलरव्युवाच ।। ।।\nप्रिय पारावत प्राज्ञ सर्वकामसुखारव ।।\nतव दृग्विषयं प्राप्तः श्येनोऽयं प्रबलो रिपुः ।। २१ ।।\nस च तद्वाक्यमाकर्ण्य पारावत्याश्च सत्पतिः ।।\nपारावतीमुवाचेदं का चिंतेति तव प्रिये ।। २२\n।। पारावत उवाच ।। ।।\nकति नाम न संतीह सुभगे व्योमचारिणः ।।\nकति देवालयाद्येषु खगा नोपवसंति हि ।। २३ ।।\nकति चैव न पश्यंति नौ सुखस्थाविह प्रिये ।।\nतेभ्यो यदीह भेतव्यं कुतो नौ तत्सुखं प्रिये ।। २५ ।।\nरम त्वं च मया सार्द्ध त्यज चिंतामिमां शुभे ।।\nअस्य श्येनवराकस्य गणनापि न मे हृदि ।।२५।।\nइत्थं पारावतवराच्छुत्वा पारावती वचः ।।\nमौनमालम्ब्य संतस्थे पत्युः पादार्पितेक्षणा ।। २६ ।।\nहितवत्योपदिश्यापि प्रियं प्रियचिकीर्षया ।।\nपत्न्या जोषं समास्थेयं कार्यं पत्युर्वचः सदा ।। २७ ।।\nअन्येद्युरप्यथायातः श्येनः पश्यन्स दंपती ।।\nअपरिच्छिन्नया दृष्ट्या यथा मृत्युर्गतायुषम् ।। २८ ।।\nअथ मंडलगत्या स प्रासादं परितो भ्रमन् ।।\nप्रोवाच प्रेयसी नाथ दृष्टो दुष्टस्त्वयाऽहितः ।। २९ ।।\nतस्या वाक्यं समाकर्ण्य पुनः कलरवोऽब्रवीत् ।।\nकिं करिष्यत्यसौ मुग्धे मम व्योमविहारिणः ।। 5.2.45.३० ।।\nदुर्गं च स्वर्गतुल्यं मे यत्र नास्त्यरितो भयम् ।।\nअयं न तां गतिं वेत्ति यां वेदाहं नभोंगणे ।। ३१ ।।\nप्रडीनोड्डीनसंडीनकांडव्यांडकपाटिका ।।\nस्रंसिनी मंडलवती गतयोऽष्टावुदाहृताः ।। ३२ ।।\nयथैतासु हि कौशल्यं मयि वर्त्तति च प्रिये ।।\nगतिषु क्वापि कस्यापि पक्षिणो न तथांबरे।।\nसुखेन तिष्ठ का चिंचा मयि जीवति ते प्रिये।।३३।।\nइति तद्वचनं श्रुत्वा आस्थिता मूकवत्सती।।\nअपरेद्युरपि श्येनस्तत्रायातः शिलातले।।\nकियदंतरमासाद्य उपविष्टोऽतिहृष्टवत्।।\nआयामांते च स स्थित्वा तत्कुलायकुलस्य च।३५।।\nपुनः श्येनो विनिर्यातः सापि कांताऽब्रवीत्पुनः।।\nप्रिय स्थानमिदं त्याज्यं दुष्टदृष्टिविदूषितम्।।३६।।\nअसौ क्रूरोऽतिनिकटमुपविष्टोऽतिहृष्टवत्।।\nसावज्ञं स पुनः प्राह किं करिष्यत्यसौ प्रिये ।। ३७ ।।\nमृगाक्षीणां स्वभावोयं प्रायशो भीरुवृत्तयः ।।\nइतरेद्युरपि प्राप्तः स च श्येनो महाबलः ।। ।। ३८ ।।\nतयोरभिमुखं तत्र स्थितो यामद्वयावधि ।।\nपुनर्विलोक्य तद्वर्त्म शीघ्रं यातो यथागतम् ।। ३९ ।।\nगतेथ शकुनौ तस्मिन्सा बभाषे विहंगमम्।।\nनाथ स्थानांतरं यावो मृत्युर्वै निकटेऽन्वगात् ।। 5.2.45.४० ।।\nपुनर्दृष्टे प्रणष्टः स्यादावासश्च सुखं प्रिय ।।\nप्रिय यस्यास्ति पक्षस्य गतिः सर्वत्र सिद्धिदा ।। ४१ ।।\nस किं स्वदेशरागेण नाशं प्राप्नोति बुद्धिमान् ।।\nसोपसर्गं निजं देशं त्यक्त्वा योन्यं तु न व्रजेत् ।। ४२ ।।\nस पंगुर्ना शमाप्नोति कूलस्थित इव द्रुमः ।।\nप्रियोदितं निशम्येति स भवित्रीदशार्द्दितः ।। ४३ ।।\nतां वाक्यं पुनरप्याह प्रिये मा भैः खगार्दिता ।।\nअपरस्मिन्नहनि च स श्येनः प्रातरेव हि ।।४४।।\nतद्द्वारदेशमासाद्य सायं यावत्स्थितोऽचलः ।।\nअस्ताचलस्य शिखरं याते भानौ गते खगे ।। ४५ ।।\nकुलायाद्बाह्यमागत्योवाच पारावती पतिम् ।।\nनाथ निर्गमनस्यायं कालः कालोऽस्ति दूरतः ।।४६।।\nयावत्तावद्विनिर्याहि त्यक्त्वा मामपि शंसिनीम् ।।\nत्वयि जीवति दुष्प्राप्यं न किंचिज्जगतीतले ।। ४७ ।।\nपुनर्दाराः पुनः पुत्राः पुनर्वसु पुनर्गृहम् ।।\nयद्यात्मारक्षितः पुंसां दारैपि धनैरपि ।। ४८ ।।\nतदा सर्वं हरिश्चंद्रभूपतेरिव लभ्यते ।।\nअयमात्मा प्रियो बंधुरयमात्मा महद्धनम् ।।४९।।\nधर्मार्थकाममोक्षाणामयमात्मार्जकः परः ।।\nयावदात्मनि वै क्षेमं ताव त्क्षेमं जगत्त्रये ।।5.2.45.५०।।\nसोऽपि क्षेमः सुगतिना यशसा सह वांछ्यते ।।\nयशोहीनं तु यत्क्षेमं तक्षेमान्निधनं वरम् ।।५१।।\nतद्यशः प्राप्यते पुंभिर्नीतिमार्गं प्रवर्तिभिः ।।\nअतो नीतिपथं चिंत्यं नाथ स्थानादितो व्रज।।\nन व्रजिष्यसि चेत्प्रातस्ततो मां संस्मरिष्यसि ।।५२।।\nइत्युक्तोऽपि स वै पत्न्या पारावत्या सुमेधया ।।\nन निर्ययौ ततः स्थानाद्भवित्र्या प्रतिवारितः ।।५३।।\nअथोषसि समागत्य श्येनेन बलिना तदा ।।\nनिर्गमद्वारमारुद्धं किंचिद्भक्ष्य वता तदा ।। ५४ ।।\nदिनानि कतिचित्तत्रातिष्ठच्छयेनो महाबलः ।।\nपारावतमुवाचेदं धिक्त्वा पौरुषवर्जितम् ।। ५५ ।।\nकिं वा युध्यस्व दुर्बुद्धे किं वा निर्याहि मे गिरा ।।\nक्षुधाक्षीणो मृतः पश्चान्निरयं पश्यसि धुवम् ।।\nविधिरेव हि साहाय्यं न कुर्यात्तव नोदितम् ।। ५६ ।।\nइत्थं श्येनेन स प्रोक्तः पत्न्या स सहितः खगः ।।\nअयुध्यत्तेन श्येनेन स्वदुर्गद्वारमाश्रितः ।। ५७ ।।\nक्षुधितस्तृषितः सोऽथ श्येनेन बलिना धृतः ।।\nचरणेन दृढेनाशु चंच्वा सापि धृता खगी ।। ५८ ।।\nतावादायोड्डयांचक्रे श्येनो व्योमनि सत्वरम् ।।\nचिंतयन्भक्षणस्थानमन्यत्पक्षिविवर्जितम् ।। ५९ ।।\nअथ पत्न्या कलरवः प्रोक्तस्तत्र सुमेधया।।\nयतोऽवमानिता नाथ त्वयाहं स्त्रीति बुद्धितः।।5.2.45.६०।।\nअतोऽवस्थामिमां प्राप्तः किं कुर्यामबला यतः।।\nअधुनापि वचश्चैकं करोषि यदि मे प्रिय ।। ६१ ।।\nतदा हितं ते वक्ष्यामि कुर्वे तदविचारितम् ।।\nममैकवाक्यकरणात्स्त्रीजितो न भविष्यसि ।। ६२ ।।\nयावदास्यं गतास्म्यस्य यावत्खस्थो न भूमिगः ।।\nतावदात्मविमुक्त्यै त्वं चंच्वा पादं दृढं दश ।। ६३ ।।\nइति पत्नीवचः श्रुत्वा तथा स कृतवान्खगः ।।\nस पीडितो दृढं पादे श्येनश्चीत्कृतवान्बहु ।। ६४ ।।\nतेन चीत्करणेनाथ मुक्ता सा मुखसंपुटात ।।\nपादांगुलीनां शून्यत्वे सोऽपि पारावतोऽपतत् ।। ।। ६५ ।।\nविपद्यपि च प्राज्ञैर्न संत्याज्यः क्वचिदुद्यमः ।।\nक्व च चंचुपुटस्तस्य क्व च तत्पादपीडनम् ।।६६।।\nक्व च द्वयोस्तथाभूतं दूरे मोक्षणमद्भुतम्।।\nदुर्बलेऽप्युद्यमः श्रेयानिति शास्त्रेषु गीयते ।। ६७ ।।\nतस्माद्भाग्यानुसारेण फलत्येव सदोद्यमः ।।\nप्रशंसंत्युद्यमं चातो विपद्यपि मनीषिणः ।। ६८ ।। ।\nअथ तौ कालयोगेन जंबूमार्गे मृतौ तदा ।।\nजंबूमार्गे मृता ये वै तेषां स्वर्गः सदाऽक्षयः ।। ६९ ।।\nपुण्यशेषे तदा जातो गंधर्वतनयः शुभः ।।\nमंदारदामतनयो नाम्ना परिमलालयः ।। 5.2.45.७० ।।\nअनेकविद्यानिलयः कलाकौशलभाजनम् ।।\nकौमारं वपुरासाद्य शिवभक्तिपरोऽभवत् ।। ७१ ।।\nनियमं चापि जग्राह विजितेद्रियमानसः ।।।\nएकपत्नीव्रतं नित्यं चरिष्यामीति निश्चितम् ।। ७२ ।।\nपरयोषित्समासक्तिरायुः कीर्तिं र्बलं सुखम् ।।\nहरेत्स्वर्गगतिं चापि तस्मात्तां वर्जयेत्सुधीः ।। ७३ ।।\nअपरं चापि नियमं स शुचिष्मान्समाददे ।।\nगतजन्मांतराभ्यासाविलोचनसमाश्रयात् ।।७४।।  ।\nसमस्तपुण्यनिलयः समस्तार्थप्रकाशकः ।।\nसमस्तकामजनकं परानंदैककारणम् ।। ७५ ।।\nयावच्छरीरं निरुजं यावन्नेद्रियविप्लवः ।।\nतावत्त्रिलोचनोवंत्यां मंतव्यो नात्र संशयः ।। ७६ ।।\nइत्थं मंदारदामिः स काश्यां परिमलालयः ।।\nनित्यं त्रिविष्टपं द्रष्टुं समागच्छेत्प्रयत्नतः ।।७७।।\nपारावत्यपि  संजाता रत्नदीपस्य मंदिरे ।।\nनागराजस्य पाताले नाम्ना रत्नावलीति च ।। ७८ ।।\nसमस्तनागकन्यानां रूपशीलकलागुणैः ।।\nएकैव रत्नभूताऽऽसीद्रत्न दीपोरगात्मजा ।। ७९ ।।\nतस्याः सखीद्वयं चासीदेका नाम्ना प्रभावती ।।\nकलावती तथान्या च नित्यं तदनुगे शुभे ।। 5.2.45.८० ।।\nस्वदेहादनपायिन्यौ छायाकांती यथा तथा ।।\nपूर्वे सख्यौ भवेतां हि रत्नावल्या महेश्वरि ।। ८१ ।।\nसा तु बाल्ये व्यतिक्रांते किंचिदुद्भिन्नयौवना ।।\nशिवभक्तं स्व पितरं दृष्ट्वा नियममग्रहीत् ।। ८२ ।।\nपितस्त्रिलोचनं काश्यामर्चयित्वा दिनेदिने ।।\nआभ्यां सखीभ्यां सहिता मौनं त्यक्ष्यामि नान्यथा ।। ।। ८३ ।।\nएवं नागकुमारी सा सखीद्वयसमन्विता ।।\nत्रिलोचनं समभ्यर्च्य गृहानहरहर्व्रजत् ।। ८४ ।।\nमां प्रत्यग्रैः सुकुसुमैः सुशुभैरि ष्टगंधिभिः ।।\nसुविचित्राणि माल्यानि परिगुंफ्यार्चयेद्विभुम् ।। ८५ ।।\nतिस्रोऽपि गीतं गायंति ललितं चैव सुस्वरम् ।।\nनारीमंडलभेदेन लास्यं तिस्रोऽपि र्वते ।। ८६ ।।\nवीणावेणुमृदंगांश्च लयतालविचक्षणाः ।।\nवादयंति मुदायुक्तास्तिस्रोऽपि विरमंति वै ।। ८७ ।।\nइत्थमाराधयंतीशं  तिस्रो नागकुमारिकाः ।।\nविचित्रभंगीमालाभिरर्चयंत्यस्त्रिलोचनम् ।। ८८ ।।\nप्रातश्चतुर्थ्यां ताः स्नात्वा तीर्थे पिलिपिले शुभे ।।\nत्रिलोचनं समर्च्याथ प्रसुप्ता रंगमण्डपे ।। ८९ ।।\nसुप्तासु तासु स शिवस्त्रिनेत्रः शशिभूषणः ।।\nवामार्द्धविलसच्छक्तिर्नागयज्ञोपवीतकः ।। 5.2.45.९० ।।\nलिंगादेव हि निर्गत्य गंगापन्नगमेखलः ।।\nप्रत्युवाच ततः कन्या विभुरुत्तिष्ठतेति सः ।। ९१ ।।\nउत्थाय ता विनिर्मथ्य लोचने श्रुतिसंगमे ।।\nअंगमोटनवत्यश्च तदा निर्घूर्णितेक्षणाः ।। ९२ ।।\nयावत्पश्यंति पुरतः संभ्रमापन्नमानसाः ।।\nअतर्कितागमस्तावत्ताभिर्दृष्टस्त्रिलोचनः ।। ९३ ।।\nववंदिरेऽथ ता बाला ज्ञात्वा लक्ष्मभिरीश्वरम् ।।\nतुष्टुवुश्च प्रहृष्टास्ताः सन्नकंठ्योऽतिविक्लवम् ।। ९४ ।।\nजय शंभो जयेशान जय सर्वग सर्वद ।।\nजय त्रिपुरसंहर्तर्जयांधकनिषूदन ।। ९५ ।।\nजय जालंधरहर जय कंदर्पदर्पहृत् ।।\nजय त्रैलोक्यजनक जय त्रैलोक्यवंदित ।।\nजय भक्तजनाधीश जय प्रमथ नायक ।। ९६ ।।\nनमस्तुभ्यं नमस्तुभ्यं नमस्तुभ्यं नमोनमः ।।\nत्रिलोचन नमस्तुभ्यं त्रिविष्टप नमोऽस्तु ते ।। ९७ ।।\nइत्युक्त्वा दंडवद्भूमौ प्रणिपेतुः कुमारिकाः ।।\nअथोत्थाप्य कुमारीस्ताः प्रोवाच शशिभूषणः ।। ९८ ।।\nसुतो मंदारदाम्नश्च नाम्ना परिमलालयः ।।\nपतिर्विद्याधरवरो भवतीनां भविष्यति ।। ९९ ।।\nचिरं विद्याधरे लोके भोगान्भुक्त्वा समंततः ।।\nततो ह्यवंतिकां प्राप्य मां ध्यात्वा सिद्धिमाप्स्यथ ।। 5.2.45.१०० ।।\nजन्मांतरेपि मे भक्तिर्भवतीभिश्च तेन च ।।\nविहिता तेन वो जन्म निर्मलं भक्तिभावितम् ।। १०१ ।।\nएतत्प्रभावतीस्तोत्रं ये पठिष्यंति मे पुरः ।।\nतेभ्यः कामान्प्रदास्यामि भवतीनामयं वरः ।। १०२ ।।\nइत्युक्तवति देवेशे ताः कन्या हृष्टमानसाः ।।\nप्रणम्य प्रोचुरीशानं प्रबद्धकरसंपुटाः ।। १०३ ।। ।।\n।। नागकन्या ऊचुः ।।\nपृच्छामो ब्रूहि नो नाथ करुणाकर शंकर ।।\nजन्मांतरे कथं सेवा चतुर्भिर्भवतः कृता ।। १०४ ।।\nततः प्राक्तनवृत्तांत मेतस्यापि कृतात्मनः ।।\nअस्माकमपि चाख्याहि कृपां कुरु कृपानिधे ।। १०५ ।।\nइति श्रुत्वा प्रणयतो बालोदीरितमीप्सितम् ।।\nप्रोवाच तासामपि च भवांतरविचेष्टितम् ।। १०६ ।।\n।। ईश्वर उवाच ।। ।।\nशृणुध्वं नागतनयास्तिस्रोपि हि समाहिताः ।।\nप्राग्भवं भवतीनां च तस्यापि कथयाम्यहम् ।।१०७।।\nएषा रत्नावली पूर्वमासीत्पारावती खगी ।।\nस च विद्याधरवरः पतिरस्याः खगोऽभवत् ।।१०८।।\nप्रासादे च ममैताभ्यामुषितं सुचिरं सुखम्।।\nरजः प्रासादसंलग्नं नुन्नं पक्षानिलैः पुनः ।। १०९ ।।\nउपरिष्टादधस्ताच्च कृता भूरिप्रदक्षिणाः ।।\nव्योम्नि संचरमाणाभ्यां संचीर्णं च ममाजिरे ।। 5.2.45.११० ।।\nस्नातं चतुर्नदे तीर्थे पीतं तत्रांबु चासकृत् ।।\nआभ्यां कलरवाभ्यां च कृताः कलरवा मुदा ।। १११ ।।\nएताभ्यां स्थिरचित्ताभ्यां मुदिता त्वमतीव हि ।।\nदृष्ट्वा हि कौतुकान्यत्र मम भक्तैः कृतान्यपि ।। ११२ ।।\nअमूभ्यां बहुशो दृष्टा मम मंगलदीपिकाः ।।\nपीतं श्रुतिपुटाभ्यां च मम नामाक्षरामृतम् ।।\nतिर्यग्योनिप्रभावेन न मृतौ मम संनिधौ ।।११३।।\nजंबूमार्गे मृतौ यस्मात्स्वर्गप्राप्तिकरे ध्रुवम् ।।\nतस्मात्पारावती ह्येषा रत्नदीपसुताऽभवत् ।। ११४ ।।\nपतिः पारावतोऽस्याश्च जातो विद्याधरांगजः ।।\nएषा प्रभावती नागी नागराजस्य सद्मनि ।।\nइह जन्मनि कन्यासीत्पूर्वजन्म ब्रवीमि च ।। ११५ ।।\nत्रिशिखस्योरगेंद्रस्य सुता चेयं कलावती ।।\nएतस्या अपि वृत्तांतं निशामय तु वच्म्यहम् ।। ।।११६ ।।\nभवांतरे तृतीयेतः कन्ये चारायणस्य च ।।\nआस्तां महर्षेः शीलाढ्ये प्रेमवत्यौ परस्परम् ।। ११७ ।।\nपित्रा चारायणेनापि ताभ्यां संप्रेरितेन वै ।।\nआमुष्यायणपुत्राय दत्ते नारायणाय हि ।। ११८ ।।\nअप्राप्तयौवनोरण्ये समिदाहरणाय वै ।।\nगतो विधिवशाद्दष्टो दंदशूकेन कानने ।। ११९ ।।\nभवानीगौतमीनाम्न्यौ ते तु चारायणांगजे ।।\nवैधव्यदुःखमापन्ने दैन्यग्रस्ते बभूवतुः ।। 5.2.45.१२० ।।\nअत एव प्रयत्नेन परिणेता विवर्जयेत ।।\nदेवतासरिदाह्वानकन्यापाणिग्रहं सुधीः ।। १२१ ।।\nअथर्षेः कस्यचिद्दैवादाश्रमे देवसन्निभे ।।\nरंभाफलान्यदत्तानि मोहाज्जग्रहतुस्तदा ।। ।। १२२ ।।\nकृत्वा नानोपवासादिव्रतानि ब्राह्मणांगजे ।।\nअध्यास्य निधनं कालाच्छाखामृग्यौ बभूवतुः ।। १२३ ।।\nफलचौर्यविपाकेन वानर त्वं तयोरभूत् ।।\nशीलरक्षणभावेनावंत्यां जनिमवापतुः ।। १२४ ।।\nस च नारायणो विप्रः पितृशुश्रूषणे रतः ।।\nदष्टोऽपि दंदशूकेन काश्यां पारावतो भवत ।। १२५ ।।\nएवं भवांतरे चासीदेतयोः पतिरेव सः ।।\nतिसृणां भवतीनां च भावी भर्ता पुनः स वै ।। १२६ ।।\nप्रासादस्यापि पार्श्वे तु न्यग्रोधश्च महानगः ।।\nतस्मिञ्छाखिनि वासाढ्ये शाखामृग्यो बभूवतुः ।। १२७ ।।\nविष्णुदेहजले तीर्थे क्रीडया च ममज्जतुः ।।\nपपतुश्चापि पानीयं तस्मिंस्तीर्थे तृषातुरे ।। १२८ ।।\nजातिस्वभावचापल्यात्कीडंत्यौ च प्रदक्षिणम् ।।\nचक्रतुर्बहुकृत्वश्च लिंगं ददृश तुर्बहु ।। १२९ ।।\nविचरंत्यावितः स्वैरं तत्र न्यग्रोधसंनिधौ ।।\nकेनचिद्योगवेषेण पाशेन च नियंत्रिते ।।5.2.45.१३०।।\nभिक्षार्थं शिक्षिते तेन न प्लुतिर्न निवर्त्तनम् ।।\nअथ ते क्वापि मर्कट्यौ कालधर्मवशंगते ।। १३१ ।।\nअवन्तीवासपुण्येन त्रिलोचनस्य सेवया ।।\nप्रादक्षिण्यानुरूपेण जाते नागसुते अपि ।। १३२ ।।\nअधुना तं पतिं प्राप्य विद्याधरकुमारकम् ।।\nनिर्विश्य स्वर्गभोगांश्चावंत्यां निर्वृतिमाप्स्य ।। १३३ ।।\nयैरल्पमपि चावंत्या कृतं कर्म शुभावहम् ।।\nतस्य मोक्षः परीपाको निश्चितं मदनुग्रहात् ।।\nत्रैलोक्येऽपि च सर्वस्मिञ्छ्रेष्ठाऽवन्तीपुरी सदा ।। १३४ ।।\nततोऽपि लिंगमोंकारं ततोऽप्यत्र त्रिलोचनम् ।।\nतिष्ठगानोऽत्र लिंगेऽहं भुक्तिं मुक्तिं ददामि वै ।। १३५ ।।\nअतः सर्वप्रयत्नेनावन्त्यां पूज्यस्त्रिलोचनः ।।\nइत्युक्त्वा देवदेवेशस्तत्प्रासादांतरेऽविशत् ।।१३६।।\nलिंगस्वरूपमासाद्य शुभं त्रिभुवनादपि ।।\nताश्च स्वसदनं प्राप्य तद्वृत्तांतमशेषतः ।।\nस्वमातुः पुरतश्चोक्त्वा कृतकृत्या इवाभवन् ।। १३७ ।।\nएकदा माधवे मासि सह सार्थाः समागताः ।।\nविद्याधरास्तथा नागा मिलिताः सपरिच्छदाः ।। १३८ ।।\nविरजस्के महाक्षेत्रे त्रिलोचनसमीपतः ।।\nदेवस्य वरदानाच्च पृष्ट्वान्योन्यं कुलावलिम् ।। १३९ ।।\nविद्याधराय ताः कन्या नागैस्तिस्रोऽपि कल्पिताः ।।\nमंदारदामा सन्तुष्टः प्राप्य तच्च स्नुशत्रयम् ।।5.2.45.१४०।।\nरत्नदीपैश्च नागेन्द्रः पद्मी च भुजगेश्वरः ।।\nविशिखोऽपि फणींद्रश्च हृष्टा एते त्रयोऽपि च ।।\nजामातरं समासाद्य शुभं परिमलालयम् ।। १४१ ।।\nअन्योऽन्यं स्वजनास्ते तु मुदा विकसितेक्षणाः ।।\nविवाहोत्सवमारच्य स्वंस्वं भवनमाविशन् ।। १४२ ।।\nत्रिलोचनस्य लिंगस्य वर्णयंतोऽपि गौरवम् ।।\nस च विद्याधरः श्रीमान्नागीभिर्विपुलं सुखम् ।।\nभुक्त्वावन्तीं ततः प्राप्य संसेव्य च त्रिलोचनम् ।। १४३ ।।\nगायन्गीतं सुमधुरं नागीभिः सहितः कृती ।।\nआत्मानं चातिविस्मृत्य मध्येलिंगं लयं गतः ।। १४४ ।।\nत्रिलोचनस्य महिमा कलौ देवेन गोपितः ।।\nततोल्पसत्त्वा मनुजा न तल्लिमगमुपासते ।। १४५ ।।\nत्रिलोचनकथामेतां श्रुत्वा पापान्वितोऽप्यहो ।।\nविपापो जायते मर्त्यो लभते च परां गतिम् ।। १४६ ।।\nएष ते कथितो देवि प्रभावः पापनाशनः ।।\nत्रिलोचनस्य देवस्य शृणु वीरेश्वरं परम् ।। ।। १४७ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिंगमाहात्म्ये त्रिलोचनमाहात्म्यवर्णनंनाम पंचचत्वारिंशोऽध्यायः ।। ४५ ।।"
  }
]
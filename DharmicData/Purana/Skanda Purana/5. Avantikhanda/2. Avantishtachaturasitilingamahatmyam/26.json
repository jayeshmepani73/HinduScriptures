[
  {
    "text": "ईश्वर उवाच ।।\nविद्धि षड्विंशकं देवि देवं सोमेश्वरं परम्।।\nयस्य दर्शनमात्रेण निष्कलंको नरो भवेत्।।१।।\nअत्रिर्नाम महाभागो ब्रह्मणो मानसः सुतः।।\nप्रजापतिरभूद्देवि कल्पे वाराहसंज्ञके।।२।।\nतस्य पुत्रोऽभवत्सोमो दक्षोथ मातृभागतः।।\nसप्तविंशतिर्याः कन्या दाक्षायण्यः प्रकीर्तिताः।।३।।\nसोमपत्न्यो हि मंतव्यास्तासां श्रेष्ठा तु रोहिणी।।\nतामेव भजते सोमो नेतरां इति शुश्रुम।। ।। ४ ।।\nइतराः प्रोचुरागत्य दक्षस्याग्रे यथातथम् ।।\nदक्षोऽथ स तदागत्य तमुवाच स नाकरोत् ।। ५ ।।\nयदा न वारितस्तस्थौ दक्षः कुद्धस्तदा प्रिये ।।\nशशाप सोमं संक्रुद्धः शीघ्रमंतर्हितो भव ।। ६ ।।\nएवं शप्तस्तु सोमो वै तदा ह्यंतर्हितोऽभवत् ।।\nशशाप सोमो दक्षं तु भवानपि भविष्यति ।। ।। ७ ।।\nअनेकत्वं विहायैतज्जलदेहं सनातनम् ।।\nअतः प्राचेतसो दक्षो ब्रह्मपुत्रोऽपि गीयते ।। ८ ।।\nएवमंतर्हितः सोमो गतो वै दक्षशापतः ।।\nदेवाश्च नागा यक्षाश्च गंधर्वाः पितृभिः सह ।।\nवैराजं ब्रह्मसदनं ब्रह्माणं समुपस्थिताः ।। ९ ।।\nतस्याग्रे कथयामासुर्नमस्कृत्य पुनःपुनः ।।\nभगवन्सर्वभूतानामादिकर्त्ता स्वयंभुवः।।5.2.26.१०।।\nस्रष्टा च हव्यकव्यानां पाहि नः शरणागतान्।।\nदेवानां वचनं श्रुत्वा ज्ञात्वा देवः प्रजापतिः।।११।।\nआश्वासयामास सुरान्सुश्लिष्टैर्वचनांबुभिः ।।\nअवश्यं त्रिदशास्तेन प्राप्तव्यं कर्मणः फलम् ।। १२ ।।\nशापांतं भगवान्देवो विष्णुरेव करिष्यति ।।\nएतच्छ्रुत्वा ततो देवा वाक्यं पंकजजन्मनः ।।\nशरण्यं शरणं विष्णुमुपतस्थुर्गतव्यथाः ।। १३ ।।\nब्रह्मणा सहिता देवि स्तुतिं चक्रुः समाहिताः ।।\nनमस्ते देवदेवेश नमस्ते विश्वभावन ।।\nनमस्तेऽस्तु हृषीकेश महापुरुषपूर्वज ।। १४ ।।\nनारायण जगन्नाथ देवास्त्वां शरणं गताः ।।\nत्वं हि नः परमो ध्येय स्त्वं हि नः परमो गुरुः ।। १५ ।।\nत्वं हि नः परमो देवो ब्रह्मादीनां सुरोत्तम ।।\nअंतर्धानं गतः सोमो दक्षशापाज्जनार्द्दन ।। १६ ।।\nविना सोमेन चौषध्यो नष्टा देव महीतले ।।\nतेषां तद्वचनं श्रुत्वा विष्णुर्वचनमव्रवीत् ।। १७ ।।\nभयं त्यजध्वममरा अभयं वो ददाम्यहम् ।।\nनष्टं चंद्रमसं शीघ्रं मानयिष्याम्यसंशयम् ।। १८ ।।\nएवमुक्त्वा तु भगवान्विसृज्य त्रिदशेश्वरान् ।।\nसोमं सस्मार सहसा शंखचक्रगदाधरः ।। १९ ।।\nयदा स्मृतो न चाभ्येति तदा क्रुद्धो जनार्दनः ।।\nपुराणपुरुषो देवो ब्रह्माणमिदमव्रवीत् ।। 5.2.26.२० ।।\nदेवैरसुरसंघैश्च मथ्यतां कलशोदधिः ।।\nभविष्यति पुनश्चंद्रो मथ्यमाने महोदधौ ।। २१ ।।\nअमृतं तत्र लप्स्यध्वं रत्नानि विविधानि च ।।\nतस्य तद्वचनं श्रुत्वा वासुदेवस्य पार्वति ।। २२ ।।\nमंथानं मंदरं कृत्वा नेत्रं कृत्वा च वासुकिम् ।।\nदेवा मथितुमारब्धाः समुद्रं निधिमंभसाम् ।। २३ ।।\nसोमार्थे च पुरा देवि तथैवासुरदानवाः ।।\nएतैर्मुखमुपाश्लिष्टौ नाग राजो महेर्ष्यया ।। २४ ।।\nविबुधाः सहिताः सर्वे यतः पुच्छं ततः स्थिताः ।।\nअतो वै भगवान्देवो यतो नारायणस्ततः ।। २५ ।।\nशिरस्युद्यम्य नाग स्य पुनः पुनरवाक्षिपत् ।।\nउदधौ मथ्यमाने वै महाञ्छब्दो बभूव ह ।। २६ ।।\nतत्र नानाजलचरा विनिष्पिष्टा महाद्रिणा ।।\nविलयं समुपाजग्मुः शतशोथ सहस्रशः ।। २७ ।।\nतस्मिंस्तु मथिते देवि प्रयत्नात्केशवस्य च ।।\nप्रसन्नात्मा समुत्पन्नः सोमः शीतांशुरुज्वलः ।। २८ ।।\nतमेव देवा मनुजाः पितरश्च यशस्विनि ।।\nउपजीवंति वृक्षाश्च तथैवौषधयो विधुम् ।। २९ ।।\nसमुत्पन्नमथो दृष्ट्वा भगवान्प्राह केशवः ।।\nपालयेमाः प्रजाश्चंद्र त्वं ज्येष्ठो जगतो भव ।। 5.2.26.३० ।।\nइत्युक्तो वासुदेवेन प्रजाः पालयितुं शशी ।।\nपूर्वं सोमोपि यो नष्टः प्रविष्टो गहनं वनम् ।। ३१ ।।\nतस्याग्रे नारदः सर्वं कथयामास सत्वरम् ।।\nदेवर्षेर्वचनं श्रुत्वा नारदस्य महात्मनः ।। ३२ ।।\nपीडितो दक्षशापेन सोमोऽप्यंतर्हितस्तदा ।।\nजगाम शरणं देवि ब्रह्माणं परमेष्ठिनम् ।। ३३ ।।\nतत्र गत्वा यथाशापं कथयामास गद्गदः ।।\nपूर्वचंद्रवचः श्रुत्वा ब्रह्मा वचनमब्रवीत् ।। ३४ ।।\nअयं मे प्रथमः पुत्रः पीडितः शशिना भृशम् ।।\nनवेनोदधिजातेन किं मया क्रियते पुनः ।। ३५ ।।\nविष्णुना च बलं दत्तमस्मै चंद्रमसे दृढम् ।।\nतस्माद्यास्यामि तत्राहं यत्र देवो जनार्दनः ।। ३६ ।।\nतं दृष्ट्वा मधुहंतारं ब्रह्मा विष्णुमुवाच ह ।।\nत्वदादेशाजगन्नाथ एष चंद्रः कृतो मया ।। ३७ ।।\nस चायं पीडितो देव शशांकेन नवेन वै ।।\nइत्युक्तो ब्रह्मणा देवि वासुदेवो जगत्पतिः ।।\nवृत्तांतं कथयामास ब्रह्माग्रे च पुनःपुन. ।। ३८ ।।\nब्रह्मापि पूर्वचंद्रार्थे विष्णुं लोकनमस्कृतम् ।।\nतुष्टाव प्रणतो भूत्वा प्रांजलिः प्रणतः स्थितः ।। ३९ ।।\nनमः कृष्ण नमो विष्णो नमो जिष्णो नमोनमः ।।\nनमो वामन गोविंद नमोऽनंत नमोऽच्युत ।।5.2.26.४०।।\nजयस्व गोविंद महानुभाव जयस्व विश्णो जय पद्मनाभ ।।\nजयस्व सर्वाद्य गदाधरेश जयस्व विश्वेश्वर विश्वमूर्त्ते ।। ४१ ।।\nएवं स्तुतस्तदा देवि ब्रह्मणा लोककारिणा ।।\nसमीपस्थं समालोक्य सोमं वचनम ब्रवीत् ।। ४२ ।।\nगच्छ सोम ममादेशान्महाकालवनोत्तमे ।।\nउत्तरे मुक्तिलिंगस्य लिंगं कातिकरं परम् ।।\nतमाराधय यत्नेन स ते देहं प्रदास्यति ।। ।। ४३ ।।\nइत्युक्तो वासुदेवेन ब्रह्मणा च पुनः पुनः ।।\nआजगाम महादेवि महाकालवनोत्तमे ।।\nलिंगं दृष्ट्वा च तुष्टाव स्तोत्रेणानेन सुव्रते ।। ४४ ।। ।।\n।। चंद्र उवाच ।। ।।\nनमो देवाधिदेवाय त्रिनेत्राय महात्मने ।।\nरक्तपिंगलनेत्राय जटामुकुटधारिणे ।। ४५ ।।\nभूतवेतालजुष्टाय महादेवाय शूलिने ।।\nभीमाट्टहासयुक्ताय कपर्दिस्थाणवे नमः ।। ४६ ।।\nपूष्णो दंतविनाशाय तथांधकविनाशिने ।।\nकैलासवरवासाय सर्वदेवायते नमः ।। ।। ४७ ।।\nविकरालोर्द्ध्वकेशाय भैरवाय नमोनमः ।।\nअग्निज्वालाकरालाय कलिधर्मविवासिने ।। ४८ ।।\nतथा दारुवनध्वंसकारिणे तिग्मशूलिने ।।\nकृतकंकणभोगींद्रकंठसूत्राय शूलिने ।। ४९ ।।\nप्रचंडदंडहस्ताय वडवाग्निमुखाय च ।।\nवेदांतवेद्याय नमो यज्ञमूर्ते नमोनमः ।। 5.2.26.५० ।।\nदक्षयज्ञविनाशाय जगद्भयकराय च ।।\nविश्वेश्वराय देवाय स्थूलसूक्ष्माय शंभवे ।।\nकपर्दिने करालाय सर्वदेवाय ते नमः ।। ५१ ।।\nएवं स्तुतस्तदा देवि चंद्रेणांतर्हितेन च ।।\nलिंगरूपी महादेवस्तुष्टो वाक्यमथाब्रवीत् ।। ५२ ।।\nस्तोत्रेणानेन तुष्टोऽस्मि ब्रूहि सोम किमिच्छसि ।।\nयत्तेभिलषितं सर्वं तत्कर्त्तास्मि न संशयः ।। ५३ ।।\n।। सोम उवाच ।। ।।\nयदि त्वहमनुग्राह्यो यदि तुष्टोऽसि मे प्रभो ।।\nकांत्या दीप्त्या तथा मूर्त्या तथा रूपेण च प्रभो।। ।। ५४ ।।\nस्वपदं कर्त्तुमिच्छामि त्वत्प्रसादान्महेश्वर ।।\nएवमस्त्विति लिंगेन तत्क्षणाद्रजनीचर ।। ५५ ।।\nद्विजराजेन तत्प्राप्तं लिंगस्यास्य प्रसादतः ।।\nसोमेनाराधितो यस्माद्देवदेवो महेश्वरि ।। ५६ ।।\nतेन सोमेश्वरोनाम विख्यातो भुवनत्रये ।।\nयेऽर्चयंति महादेवि देवं सोमेश्वरंपरम्।। ५७ ।।\nकृत पुण्या नरा मर्त्यास्ते यांति परमं पदम् ।।\nयः पश्यति नरो भक्त्या लिंगं सोमेश्वरं प्रिये ।। ५८ ।।\nविमुक्तो जन्मदुःखाद्यैर्लीयते मयि मानवः ।।\nते नराः पशवो लोके किं तेषां जीविते फलम् ।। ५९ ।।\nयैश्च सोमेश्वरो देवो न दृष्टो न च पूजितः ।।\nसंसारेऽस्मिन्महाघोरे जन्मरोगभयाकुले ।। 5.2.26.६० ।।\nएकः सोमेश्वरः पूज्यः कुष्ठरोगविनाशनः ।।\nस एव सुकृती लोके कुलं तेनाभ्यलंकृतम् ।। ६१ ।।\nआधारः सर्वलोकानां येन सोमेश्वरो ऽर्चितः ।।\nसकृदभ्यर्च्य सोमेशं बिल्वपत्रेण मानवः ।।\nमुक्तो भोगी निरातंको मम लोके वसेच्चिरम् ।। ६२ ।।\nकांचनैः कुसुमैर्देवि लिंगं सोमेश्वरं प्रिये ।।\nपूजयंति नरा भक्त्या ते यांति परमां गतिम् ।। ६३ ।।\nएष ते कथितो देवि प्रभावः पापनाशनः ।।\nसोमेश्वरस्य देवस्य शृणुष्वानरकेश्वरम् ।। ६४ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे चतुरशीतिलिङ्गमाहात्म्ये सोमेश्वरमाहात्म्यवर्णनं नाम षड्विंशोऽध्यायः ।। २६ ।।"
  }
]
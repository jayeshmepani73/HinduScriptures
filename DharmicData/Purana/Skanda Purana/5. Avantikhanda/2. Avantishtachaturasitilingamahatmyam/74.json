[
  {
    "text": "।। श्रीहर उवाच ।। ।।\nचतुःसप्ततिकं विद्धि शिवं राजस्थलेश्वरम् ।।\nयस्य दर्शनमात्रेण सर्वपापैः प्रमुच्यते ।। १ ।।\nविष्णुकल्पे पुरा वृत्ते मन्वंतरमुखप्रिये ।।\nअराजके महीपृष्ठे ब्रह्मा चिंतापरोऽभवत् ।। २ ।।\nन मनुष्यैर्विना देवाः समर्था लोकधारणे ।।\nदानेज्याजपतोदेवा भजंते पुष्टिमुत्तमाम् ।। ३ ।।\nयोग्यो राजा प्रजापालः को भवेज्जनवत्सलः ।।\nसोऽपश्यदथ राजर्षि स्तपस्यंतं रिपुंजयम् ।। ४ ।।\nपृथ्व्यां सर्वगुणाकीर्णं धर्मनिष्ठं महाव्रतम् ।।\nतमुवाचाथ देवेशो ब्रह्मा लोकपितामहः ।। ५ ।।\n।। ब्रह्मोवाच ।। ।।\nरिपुंजय निबोधेदं वचनं मम पुत्रक ।।\nराज्यं च पाल्यतां वत्स एककल्पेन चेतसा ।। ६ ।।\nअलं ते तपसा तात कष्टेनानेन सांप्रतम् ।।\nधर्मेण विजिताः सर्वे त्वया लोका नरोत्तम ।। ७ ।।\nक्रियतामधुना लोकपालनं तु ममाज्ञया ।।\nयतः परोपकारो हि फलं देहस्य देहिनः ।। ८ ।।\nन धर्मस्तादृशोऽन्योऽस्ति न चान्योऽर्थस्य साधकः ।।\nनिरयाप्तिरपि श्रेय उपकृत्य परस्य वै ।।९।।\nनापकारेण भूतानामपि स्याद्भुवनेशता ।।\nसततं लोक कार्यार्थं मदाज्ञागौरवेण च ।।\nपृथ्वीं समुद्रवसनां प्रजाश्चैव प्रपालय ।। 5.2.74.१० ।।\nइत्युक्तः स तु राजर्षिर्ब्रह्मणा पर्वतात्मजे ।।\nप्रोवाच प्रांजलिर्भूत्वा ब्रह्माणं तु रिपुंजयः ।। ११ ।।\nस्वभावेनाचला पृध्वी त्वया पूर्वं विनिर्मिता ।।\nविनैव पालकं ह्येषा कुत्र यास्यति मेदिनी ।। १२ ।।\nयद्यवश्यं मया पृध्वी पालनीया पितामह ।।\nदेहि मे नगरीं रम्यामवन्तीं सप्तकल्पगाम् ।।१३।।\nमनुष्यलोके विख्याता सकले सामरावती ।।\nस्वर्गच्युतानां देवानां निवासार्थं प्रतिष्ठिता ।। १४ ।।\nमर्यादामनुवत्तेंयुर्यदि मे नाकवासिनः ।।\nअदत्ते च मया स्थाने न वासः कस्यचिद्भवेत् ।।\nअनेन विधिना पृथ्वीं पालयिष्याम्यहं प्रभो ।। १५।।\n।। ब्रह्मोवाच ।। ।।\nभविष्यत्येष ते कामो यस्त्वयोक्तो नरोत्तम।।\nये केचित्त्रिदशाः संति मद्गौरववशेन ते ।।\nतवादेशं करिष्यंति सदा त्वद्वशवर्त्तिनः ।। १६।।\nदेवनाथेति वै नाम भविष्यति च सुव्रत।।\nइत्युक्त्वांतर्दधे ब्रह्मा हंसयानं समास्थितः ।।१७।।\nअथ राजा प्रतिज्ञाय ब्रह्मणा भूमिपालनम्।।\nपृथ्व्यामुद्घोषयामास प्रोवाच त्रिदिवौकसाम् ।।१८।।\nभवतां विहितः स्वर्गो मनुजानां च भूतलम् ।।\nये चात्र कंद ररताः स्थले वा भूधरेषु च ।। १९।।\nये स्थिता यांतु ते देवा मनुजानामियं धरा ।।\nतच्छ्रुत्वा घोषितं तस्य राज्ञो भयनिपीडिताः ।।\nत्रिदशा ब्रह्मणो वाक्याद्गौरवात्त्रिदिवं गताः ।। 5.2.74.२० ।।\nअथ प्रजाः स नृपतिर्धर्मेणावर्धयत्तदा ।।\nपुत्रवत्सेहयुक्तेन हृदयेनातिनिर्वृताः।।२१।\nप्रजास्तत्सुखसंवृद्धा जरामृ त्युविवर्जिताः ।।\nपुत्रिणो धनधान्याढ्याः सर्वकामसमन्विताः ।।२२।।\nयौवनस्थाश्च निर्द्वंद्वाः सततं धर्मसंश्रयाः ।।\nनासीत्पृथिव्यां शैलस्तु स्थलो वा द्वीप एव च ।। २३ ।।\nअकृष्टपच्या पृथिवी स्वादवद्भिः फलैर्युता ।।\nदेवलोक इवासीद्भूः सर्वकामगुणोज्ज्वला ।।२४।।\nएवं व्रजति काले वै राज्ञि राज्यं प्रकुर्वति ।।\nमहामर्षपरा देवा विप्रकार्यार्थमुद्यताः ।।२५।।\nप्रजानां बहुदुःखानि मुहुः कुर्वंत्यनेकशः ।।\nअथानावृष्टिमकरोत्सुदीर्घां पाकशासनः ।।२६।।\nतथा संह्रियमाणेषु लोकेषु नृपसत्तमः।।\nमेघो भूत्वा दिवं प्राप्य सुवृष्टिमकरोन्नृपः ।।२७।।\nतेनैवाप्यायितो लोकः सुखी जातो यशस्विनि।।\nततः काले तु कस्मिंश्चिद्वर्षत्पाकशासनः ।।\nसंवर्त्तो वारिदो भूत्वा मेघान्वै विन्यपातयत् ।। २८ ।।\nततस्तु मारुतो भूत्वा नृपतिस्तामधारयत् ।।\nततोनलः प्रनष्टोऽभूत्सर्वतः पृथिवीतलात् ।। २९ ।।\nन यज्ञा न जपो होमो न च पक्तिरवर्त्तत ।।\nलोकश्च व्याधिसंक्षुब्धस्तदाभूद्विषमे स्थितः ।। 5.2.74.३० ।।\nततः स राजा तं दृष्ट्वा त्वभवद्धव्यवाहनः ।।\nसोऽधारयत्प्रजाः सर्वा यज्ञांश्च त्रिदिवौकसः ।। ३१ ।।\nएतस्मिन्नंतरे देवि त्वया सार्द्धं समागतः ।।\nदर्शनार्थं स्वनगरीमहं भूतगणैर्वृतः ।। ३२ ।।\nततो देवगणाः सर्वे सकिंनरमहोरगाः ।।\nसयक्षरक्षोगन्धर्वाः सिद्धविद्याधरोरगाः ।। ३३ ।।\nभूताः प्रेताः पिशाचाश्च ये चान्ये गगनेचराः ।।\nचत्वारः सागराश्चैव क्षारक्षीरादिसिंधवः ।। ३४ ।।\nगंगा च यमुना सिंधुश्चंद्रभागा सरस्वती ।।\nचर्मण्वती भीम रथी पुण्या गोदावरी नदी ।। ३५ ।।\nविपाशा देविका पुण्या शरयूः कौशिकी तथा ।।\nगोमती धूतपापा च बाहुदा च दृषद्वती ।। ३६ ।।\nपारा वेद स्मृतिश्चैव वेत्रघ्नी नर्मदा शिवा ।।\nतापी पयोष्णी निर्विन्ध्या सर्वास्तत्र समागताः ।। ३७ ।।\nपुष्करश्च प्रयागश्च प्रभासो नैमिषस्तथा ।।\nपृथुतीर्थोदकश्चैव तथैवामरकंटकः । ३८ ।।\nगंगाद्वारः कुशावर्त्तो बिल्वको नीलपर्वतः ।।\nवाराहपर्वतश्चैव तीर्थं कनखलं तथा ।। ३९ ।।\nभृगुतुंगः सुकुक्षश्चाप्यजगंधश्च पार्वति ।।\nकालिंजरः सकेदारो रुद्रकोटिर्महालयः ।। 5.2.74.४० ।।\nस्थानानि च समस्तानि पुण्यान्यायतनानि च ।।\nमेरुर्महेंद्रो मलयो मंदरो गंधमादनः ।। ४१ ।।\nमुनयो वालखिल्याश्च वेदाश्चत्वार एव च ।।\nएते चान्ये च बहवः समायाता मया सह ।। ४२ ।।\nअनंतरं मया मेरुः स्थलाकारः कृतस्ततः ।।\nतस्मिन्स्थले स्थितो देवि उपविष्टः सुरैर्वृतः ।।\nनियुक्ताः सागराः पार्श्वे चत्वारो लवणादयः ।। ४३ ।।\nअथ व्याकुलतां प्राप्तः स च राजा रिपुंजयः।।\nस्वस्थलस्थं मां दृष्ट्वा समायातस्तु मां प्रति।।४४।।\nतेजसा दह्यमानोऽपि मदीयेन वरानने ।।\nभीतोऽपि तोषयामास कोऽसि देव नमोऽस्तु ते ।। ४५ ।।\nस्थलेस्मिन्नृप राजाहं मयाप्युक्तं विनोदतः ।।\nचतुर्वर्गश्चतुर्मूर्त्तिश्चतुर्द्धा संस्थितो नृपः ।। ४६ ।।\nतेनाहं सर्वतो दृष्टो वाङ्मये सचराचरे ।।\nअनंतरं स्तुतस्तेन भक्त्या परमया प्रिये ।। ४७ ।।\nप्रभावमतुलं दृष्ट्वा मदीयं व्यापकं परम् ।।\nभक्त्या परमया देवि स च मां शरणं गतः।।\nभूयःस्तुतोऽपि तेनाहं  तुष्टो वै तस्य भूपतेः ।।\nतेनोक्तं यदि मे देव तुष्टस्त्वं परमेश्वर ॥ ४९ ॥\nभक्तिर्मे सुदृढा भूयात्त्वयि सर्वॆश शाश्वती।\nतुष्टोहं तेन वाक्येन पुनः प्रोक्तो मया नृप ॥ 5.2.74.५० ॥\nएवं भविष्यतीत्युक्त्वा पुनर्मां ब्रूहि पार्थिव ।\nहृदि स्थितश्च ते कामः सर्वकालं भविष्यति ॥ ५१ ॥\nअधृष्यः सर्वेदेवानां सर्वदा संभविष्यसि ॥\nतेनाहं प्रार्थितो देवि भूयो वरमनुत्तमम् ॥ ५२ ॥\nअतीव राजते देव स्थलोऽयं तव सन्निधौ ॥\nमेरुरेष न संदेहो वृल्लभः सर्वदा तव ॥ ५३॥\nराजस्थलेश्वरोऽसि त्वं विख्यातो भुवनत्रये॥\nभविष्यसि यथा देव तथा त्वं कर्तुमर्हसि ॥ ५४॥\nअत्रागत्य च यो देव भक्त्या परमया युतः ॥\nयात्रां करोति भावेन पुराणोक्तविधानतः ॥५५ |॥\nतस्य त्वया प्रदातव्यं सर्वं मनसि चिंतितम् ।\nअणिमादिगुणाः सर्वे गुटिकासिद्धिरंजनम्॥ ५६॥\nखड्गं च पादुकां चैव जलवासं रसायनम्॥\nराजस्थलेश्वरं यस्तु भक्त्या पश्यति मानवः ॥ ५७॥\nदशम्यां तु विशेषेण कृत्वा नियमपूर्वकम्॥\nदेवानामपि देवत्वं संप्राप्नोति महेश्वरः ॥ ५८ ॥\nपूजनीयस्तु त्रिदिवैर्यथा देवः पुरंदरः॥\nदृष्ट्वा राजस्थले देवं योऽत्र यात्रां करिष्यति ॥५९॥\nतस्य श्रीर्विजयश्चैव भवत्येव वरो मम ॥\nशत्रवः संक्षयं यांतु संपद्यतां मनोरथाः ॥ 5.2.74.६०॥\nवृद्धिर्भवतु वंशे च दर्शनात्तव शंकर॥\nसर्वेऽत्र देवास्तिष्ठंतु मेरुरत्रैव तिष्ठतु ॥\nतिष्ठंतु सागराः सर्वे तव देव समीपतः ॥ ६१ ॥\nइत्युक्तोऽहं तदा तेन मया चोक्तं वरानने॥\nसुद्युम्नोनाम भूपालो यदात्रैवागमिष्यति ॥ ६२ ॥\nपुत्रार्थं भार्यया सार्द्धं तदा दास्यामि वांछितम् ॥\nतदा समुद्राश्चत्वारः स्थास्यन्ति सफलाः स्वयम् ॥६३॥\nतस्याराधनतो भूप पुत्रं दास्यामि शोभनम्॥\nये चात्र मानवा राजन्यात्रां कुर्वंति भक्तितः ॥\nतेषां मनोरथावाप्तिर्भविष्यति न संशयः ॥ ६४ ।\nराजा रिपुंजयो भक्त्या गणाधीशः कृतो मया।॥ ६५॥\nएष ते कथितो देवि प्रभावः पापनाशनः ॥\nराजस्थलेश्वरेशस्य श्रूयतां वडलेश्वरम् ॥ ६६ ॥\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे चतुरशीतिलिङ्गमाहात्म्ये राजस्थलेश्वरमाहात्म्यवर्णनंनाम चतुःसप्ततितमोऽध्यायः ॥ ७४ ॥"
  }
]
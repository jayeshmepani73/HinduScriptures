[
  {
    "text": "।। श्रीमहादेव उवाच ।। ।।\nचतुःपंचाशतं विद्धि देवं कंटेश्वरं प्रिये ।।\nयस्य दर्शनमात्रेण कृतकृत्यो नरो भवेत ।। १ ।।\nआद्यकल्पे पुरा देवि राजाभूत्सत्यविक्रमः ।।\nस शत्रुभिर्जितः संख्ये हृतकोशोऽतिदुःखितः ।। २ ।।\nवनं जगाम गहनमेकाकी श्रमकर्शितः ।।\nतत्राश्रमं ददर्शाथ वसिष्ठस्य महात्मनः ।। ३ ।।\nतेनर्षिणा वसिष्ठेन दृष्टमात्रः स भूपतिः ।।\nपूजितो विष्टराद्येन राजार्हेण च सादरम् ।। ४ ।।\nज्ञात्वा तपःप्रभावेन सूर्यवंशोद्भवं नृपम् ।।\nपप्रच्छागमनं देवि कुशलं च पुनः पुनः ।। ५ ।।\nस नृपः कथयामास वसिष्ठाय सुदुःखितः ।।\nराज्यं च सकलं ब्रह्मन्हृतं विद्वेषिभिर्मम ।। ६ ।।\nत्वामहं शरणं प्राप्तो दुःखैकायतनो यतः ।।\nनिष्कण्टकं कथं राज्यं भविष्यति पुनः प्रभो ।।\nउपदेशप्रदानेन प्रसादं कर्तुमर्हसि ।। ७ ।।\nतस्य तद्वचनं श्रुत्वा वसिष्ठो भगवानृषिः ।।\nध्यात्वा च कथयामास बहुकौतू हलान्वितः ।। ८ ।।\nमहाकालवनं भूप व्रज त्वं कार्यसिद्धये ।।\nदिव्या नदी वने तत्र विश्रुता भुवनत्रये ।। ९ ।।\nतस्यास्तीरे शुभं लिंगं पृथुकेश्वर दक्षिणे ।।\nद्रक्ष्यसे नृपशार्दूल तपस्यंतं च तापसम् ।।\nअस्थिचर्मावशेषं तु चीरवल्कलधारिणम् ।। 5.2.54.१० ।।\nवचनात्तस्य विप्रस्य वसिष्ठस्य महात्मनः ।।\nजगाम सहसा राजा महाकालवनं शुभम् ।। ११ ।।\nददर्श तापसं तत्र चिरंजीविनमव्ययम् ।।\nउपवासकृतक्षामं द्वादशादित्यवर्चसम् ।। ।। १२ ।।\nतापसेन नृपो दृष्टो मित्रोऽयं मम वल्लभः ।।\nप्राप्तो राज्यपरिभ्रष्टो ज्ञात्वा वचनमब्रवीत् ।। १३ ।।\nएह्येहि नृपशार्दूल दिष्ट्या प्राप्तोऽसि मेंऽतिके ।।\nइत्युक्त्वा तापसेनैव हुंकारश्च कृतस्तदा ।। १४ ।।\nतद्धुंकारात्तु पातालं भित्त्वा पंच च कन्यकाः ।।\nनिर्ययुः कांचनं पीठमेका तासां प्रगृह्य वै ।। १५।।\nभृंगारं तु गृहीत्वान्या निःसृता जलसंभृतम् ।।\nपादप्रक्षालनार्थाय तृतीया समुपस्थिता ।। १६ ।।\nअन्ये द्वे व्यजने गृह्य पार्श्वाभ्यां च व्यवस्थिते ।।\nततो हुंकारमकरोत्पुनरेव महातपाः ।। १७ ।।\nतेन हुंकारशब्देन देवलोकात्समागतम् ।।\nदृष्ट्वा चाप्सरसां संघं नृत्यगीतमनो हरम् ।। १८ ।।\nअनंतरं ददर्शाथ लिंगं ज्योतिष्करं परम् ।।\nउत्पन्नं च जगद्यस्मिँल्लीयते सचराचरम् ।। १९ ।।\nतद्दृष्ट्वा विस्मयाविष्टो बभूव नृपसत्तमः ।।\nप्रणम्य शिरसा विप्रं किमिदं द्विजसत्तम ।। 5.2.54.२० ।।\nएवं पृष्टो नृपेणाथ स विप्रो वाक्यमब्रवीत् ।।\nसप्तजन्मानि राजेंद्र त्वयाहं परितोषितः ।। २१ ।।\nअतस्ते दर्शिता माया तपसा दुष्करेण तु ।।\nलिंगस्यास्य प्रभावेण पश्य मे तपसो बलम् ।। २२ ।।\nहुंकारेण कृता पृथ्वी जलपूर्णा तु तत्क्षणात् ।।\nहुंकाराच्च जलं ग्रस्तं मुखादग्निरजायत ।। २३ ।।\nहुंकारात्पृथिवी सर्वा जाता वह्निमयी तदा ।।\nसंहृत्य तत्क्षणाद्वह्निं मुखाद्वायुर्विनिर्ययौ ।। २४ ।।\nहुंकारेण कृतं सर्वं तत्क्षणादेव पार्वति ।।\nन दिशः प्रदिशो वापि न नक्षत्रग्रहास्तदा ।। २५ ।।\nततो बभ्राम तन्नास्ति स नृपो विस्मयान्वितः ।।\nचिंतयामास सहसा क्व लिंगं क्व च तापसः ।। २६ ।।\nएवं चिंतयतस्तस्य ततः शब्दो महानभूत् ।।\nतस्माच्छब्दाच्च संजातं पुरं प्राकारसंवृतम् ।।२७ ।।\nसुहर्म्यकक्ष्यारचितं विशालं विशुद्धजांबूनदभूषितं च ।।\nदिव्यैर्जनैः सेवितमात्मविद्भिर्ददर्श राजा सहसा पुरं तत् ।। २८ ।।\nभूयोभवन्महाशब्दस्तस्मात्स्त्रीयुगलं वभौ ।।\nसितवस्त्रधरा चैका कृष्णवस्त्रधरा सिता ।। २९ ।।\nपुनः शब्दो बभूवाथ तस्मात्पुरुषसत्तमः ।।\nद्विशिराः षण्मुखश्चैव पादैर्द्वादशभिर्युतः ।। 5.2.54.३० ।।\nपुनः शब्दाच्च संजज्ञे पुरुषः सप्तधा गतः ।।\nसंहृतं हि पुनस्तच्च दर्शयित्वा द्विजेन तु ।।\nप्रोक्तमित्थं विशालाक्षि जातकंटकितं नृपम् ।। ३१ ।।\nपश्य लोकमिमं मह्यं तपसा निर्मितं नृप ।।\nत्वत्प्रियार्थमयं लोको दर्शितस्ते नृपोत्तम ।। ३२ ।।\nएवमुक्तस्तदा तेन तापसेन नराधिपः ।।\nविस्मयापन्नहृदयः पप्रच्छ प्रयतः सुधीः ।। ३३ ।।\nभगवन्सितकृष्णे द्वे के स्त्रियौ द्विजस त्तम ।।\nकोऽसौ द्वादशपाद्विप्र द्विशिराः षण्मुखः पुनः ।। ३४ ।।\nकश्चासौ पुरुषो ब्रह्मन्य एकः सप्तधाऽभवत् ।।\nतस्य तद्वचनं श्रुत्वा कथयामास तापसः ।। ३८ ।।\nएते स्त्रियौ त्वया दृष्टे सितकृष्णे नृपोत्तम ।।\nते च रात्र्यहनी प्रोक्ते ब्रह्मणा निर्मिते पुरा ।। ३६ ।।\nशीर्षद्वयं च यद्दृष्टं तेऽयने द्वे प्रकीर्तिते ।।\nमुखानि यानि दृष्टानि षट् च ते ह्यृतवः स्मृताः ।।\nपादा द्वादश ये दृष्टा मासा द्वादश ते स्मृताः ।। ३७ ।।\nयः पुमान्सप्तधा जात एकीभूतो नरेश्वर ।।\nस समुद्रस्तु विज्ञेयः सप्तधैको व्यवस्थितः ।। ३८८।।\nएतत्संवत्सरं चक्रं त्वत्प्रियार्थं निदर्शितम् ।।\nएवं विदित्वा राजेंद्र न शोकं कर्तुमर्हसि ।। ३९ ।।\nसर्वो विनश्वरो लोकः सदेवासुरमानुषः ।।\nमया दृष्टो हि बहुशो लिंगस्यास्य प्रभावतः ।। 5.2.54.४० ।।\nकुरु शत्रुविनाशाय लिंग स्यास्य च दर्शनम् ।।\nराज्यं निष्कण्टकं राजन्भविप्यति न संशयः ।। ४१ ।।\nएवमुक्तस्तदा राजा दृष्टवाँल्लिंगमुत्तमम् ।।\nदर्शनात्तस्य लिंगस्य कण्टका ये महीभृतः ।।\nविद्वेषिणो मृतास्तेऽपि श्रुतास्तेन महीभृता ।। ४२ ।।\nगतस्तं विषयं राजा चक्रवर्ती बभूव ह ।।\nलिंगस्यास्य प्रभावेन राज्यं कृत्वा महाधनैः ।। ४३ ।।\nयज्ञैश्च विविधैरिष्ट्वा परं निर्वाणमाप्तवान् ।।\nतापसेन श्रुतं सर्वं दृष्टं ध्यानेन तेन वै ।। ४४ ।।\nलब्धं निष्कण्टकं राज्यं लिंगस्यास्य च दर्शनात् ।।\nमम मित्रेण सहसा राज्यभ्रष्टेन तेन वै ।। ४५ ।।\nअतो नाम सुविख्यातं कण्टेश्वर इति क्षितौ ।।\nभविष्यति न संदेहो दर्शनाद्राज्यदायकः ।। ४६ ।।\nअद्यप्रभृति पश्यन्ति देवं कण्टेश्वरं शिवम् ।।\nतेषां च कण्टकाः सद्यो विनश्यन्ति न संशयः ।। ४७ ।।\nनैमिषेथ कुरुक्षेत्रे गंगाद्वारे च पुष्करे ।।\nस्नानात्संसेवनाद्वापि यत्पुण्यं च भविष्यति ।।\nतत्पुण्यं भविता सम्यक्छ्रीगणेश्वरदर्शनात् ।। ४८ ।।\nगृहिणो लिंगिनो वापि ये पश्यंति यतव्रताः ।।\nदेवं कण्टेश्वरं भक्त्या तेषां सिद्धिर्भविष्यति ।। ४९ ।।\nजन्मांतरसहस्रेण यत्पापं पूर्वसंचितम् ।।\nतत्सर्वं यास्यति क्षिप्रं श्रीकण्टेश्वरदर्शनात् ।। 5.2.54.५० ।।\nदत्तं जप्तं हुतं चेष्टं तपस्तप्तं कृतं च यत् ।।\nध्यानमध्ययनं चैव सर्वं भवति चाक्षयम् ।। ५१ ।।\nएवं ब्रुवाणं तं विप्रं तापसं संशितव्रतम् ।।\nलिंगेनोक्तं विशालाक्षि तुष्टेन वरपूर्वकम् ।। ५२ ।।\nजरारोगविनिर्मुक्तः सर्वशोकविवर्जितः ।।\nभविष्यति गणाध्यक्षो वरदः सर्वपूजितः ।।\nअवध्यश्चापि सर्वेषां योगैश्वर्यसमन्वितः ।। ५३ ।।\nएवमुक्तोऽथ लिंगेन तापसो गणतां गतः ।।\nगणैः परिवृतो देवि मम पार्श्वमुपागतः ।। ५४ ।।\nअन्धकेन पुरा युद्धे सिंहनादो यदा कृतः ।।\nतदा देवि मदीयं तु जातं कण्टकितं वपुः ।। ५५ ।।\nउत्पन्नं च तदा लिंगमशेषारिविनाशनम् ।।\nदेवानां कण्टका ये च दग्धा लिंगाग्निना यतः ।।\nअतः कंटेश्वरो देवो विख्यातो भुवनत्रये ।।५६।।\nएष ते कथितो देवि प्रभावः पापनाशनः ।।\nकंटेश्वरस्य देवस्य शृणु सिंहेश्वरं परम् ।। ५७ ।।\nइति श्रीस्कांदे महापुराण एकशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये कंटेश्वरमाहात्म्यवर्णनंनाम चतुःपञ्चाशत्तमोऽध्यायः ।। ५४ ।।"
  }
]
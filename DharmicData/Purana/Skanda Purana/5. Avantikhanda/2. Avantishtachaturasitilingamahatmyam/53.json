[
  {
    "text": "।। ईश्वर उवाच ।। ।।\nत्रिपंचाशत्तमं विद्धि सुप्रसिद्धमथेश्वरम् ।।\nपरं विश्वेश्वरं ख्यातं विश्वेषु भुवनेष्वपि ।। १ ।।\nबभूव नृपतिः पूर्वं विदर्भायां विदूरथः ।।\nसोन्तःपुरायुतोपेतं चक्रे राज्यमकंटकम् ।। २ ।।\nजघान तापसं सोऽथ प्रमादान्मृगया गतः ।।\nकृष्णाजिनधरं शांतं ध्यायंतं ब्रह्म शाश्वतम् ।। ३ ।।\nमृगं मत्वा महारण्ये ब्राह्मणं देवमोहितः ।।\nतेन कर्मविपाकेन देहांते रौरवं गतः ।। ४ ।।\nतत्रासौ यातना घोरां अनुभूयात्मकालतः ।।\nतस्मादिहागतो मर्त्त्ये सर्पो विषधरोऽभवत् ।। ५ ।।\nअदशत्सोऽपि कोपेन ब्राह्मणं चरणे प्रिये ।।\nलकुटेन हतः सोऽपि पंचत्वं तत्क्षणाद्गतः ।। ६ ।।\nच्युतस्तु नरकात्सिंहो द्वितीयेऽभूत्सुदारुणः ।।\nराजानं भक्षयामास राजलोकैर्निपातितः ।। ७ ।।\nपुनर्व्याघ्रो बभूवासौ तृतीयेऽपि भवांतरे ।।\nतीक्ष्णपादनखैर्घोरैर्घातयामास सूकरान् ।। ८ ।।\nतेनापि वैश्यो निधनं नीतः कश्चिद्वनांतरे ।।\nनिषादैर्निहतः सोऽपि बाणैः पंचत्वमागतः ।। ९ ।।\nचतुर्थे ऽपि गजो जातः सिंहाद्वधमवाप्तवान् ।।\nपंचमे मकरो जातः क्षारांभसि महोदधौ ।। । 5.2.53.१० ।।\nस्नातुकामामथो रामामाजघानातिपापकृत् ।।\nधीवरैः  कृतधिक्कारैर्बडिशैः सन्निपातितः ।। ११ ।।\nपुनः षष्ठे भवे जातः पिशाचः पिशिताशनः ।।\nसिद्धमंत्रैरथोदग्रैरथर्वप्रभवैर्भृशम् ।। १२ ।।\nमंत्री  मंत्रविदां श्रेष्ठो ब्राह्मणस्तं जघान ह ।।\nसप्तमे स पुनर्जातो दुर्निरीक्ष्यवपुर्भृशम् ।। १३ ।।\nतीक्ष्णदंष्ट्रः करालास्यो मांसशोणितभोजनः ।।\nशुष्कांगो मरुभूमीषु पापिष्ठो ब्रह्मराक्षसः ।। १४ ।।\nआक्रम्य निमिराजेन राज्ञा राक्षसशत्रुणा ।।\nसमारोप्य धनुः संख्ये ब्रह्मास्त्रेण निपातितः ।।१५।।\nदारुणः सारमेयोऽभूदतिकृष्णोऽष्टमे भवे ।।\nस शूकरखुराघातव्रणैः पंचत्वमागतः ।। १६ ।।\nनवमे जंबुको जातः श्मशाने स च मांसभुक् ।।\nलौल्यात्स निधनं प्राप्तो दुःखार्त्तो दाववह्निना ।। १७ ।।\nदशमे त्वभवद्गृध्रस्तीक्ष्णतुंडो भयावहः ।।\nपूतिमांसवसाहारो रोगेण निधनं गतः ।। १८ ।।\nएकादशे ऽपि चंडालो गतोऽवंत्यां वरानने ।।\nद्रव्यस्य हरणार्थं वै प्रविष्टो द्विजवेश्मनि ।। १९ ।।\nस दंडपाशिकेनैव प्राप्तो बद्धश्च तत्क्षणात् ।।\nआनीतो हि वधार्थाय वृक्षाग्रे ह्यवलंबितः ।। 5.2.53.२० ।।\nतत्रैव लिंगमासन्नं साध्वि शूलेश्वरोत्तरे ।।\nतस्य दृष्टिपथं प्राप्तमतिविक्लवचेतसः ।। २१ ।।\nक्षणेन निधनं प्राप्तः स गतस्त्रिदशालयम् ।।\nतत्र भुक्त्वा वरान्भोगानवतीर्य च भूतले ।। २२ ।।\nजातः ख्यातो विदर्भायां विश्वेशोनाम पार्थिवः ।।\nजातिस्मरत्वमापन्नो लिंगदर्शनपुण्यतः ।। २३ ।।\nदुर्लभान्बुभुजे भोगान्प्राप्तं राज्यं चकार सः ।।\nसोऽभिषिच्य सुतं राज्ये विनीतमतिधर्मवित् ।।\nसंस्मरन्पूर्ववृत्तांतं जगामावंतिकां पुरीम् ।। २४ ।।\nतत्र दृष्ट्वा महल्लिंगं दुर्दर्शमतितेजसा ।।\nदिव्येन चक्षुषाऽपश्यल्लिंगमध्ये चराचरम् ।। २५ ।।\nलिंगमध्ये स्थिताः सर्वे सागराः सरितस्तथा ।।\nद्वीपाश्च पर्वताश्चैव तथान्या दिव्यभूतयः ।। २६ ।।\nचंद्रमाः सह नक्षत्रैरादित्यश्चाग्निना सह ।।\nधनदो वरुणश्चैव यमः शक्रो मरुत्पतिः ।। २७ ।।\nमरुतो देवगंधर्वा ऋषयश्च तपोधनाः ।।\nनागा यक्षाः पिशाचाश्च राक्षसा भीमविक्रमाः ।। २८ ।।\nब्रह्माद्या देवताश्चान्याः स्कंदो लंबोदरस्तथा।।\nसर्वं त्रिभुवनं देवि लिंगमध्ये विलोकितम्।।२९।।\nप्रभावं  तस्य लिंगस्य ज्ञात्वा सम्यङ्महीपतिः।।\nसंयतः  पूजयामास विश्वयोनिं महेश्वरम् ।।5.2.53.३०।।\nप्रसन्नश्चाभवत्तस्य वचनं चेदमब्रवीत्।।\nवरं वरय भद्रं ते किमभीष्टं ददामि ते।।३१।।\nतेनोक्तं वचनं राज्ञा यदि तुष्टोसि मे प्रभो।।\nये त्वां पश्यंति मनुजाः श्रद्धयाऽश्रद्धयाऽथवा ।।३२।।\nमा भूत्तेषां प्रपतनं घोरे संसारसागरे।।\nविश्वेश्वरेति नाम्ना वै प्रसिद्धो भव भूतले ।।३३।।\nइत्युक्ते वचने भूयो विश्वेशोऽलंकृतो गणैः ।।\nविमानेन सुदीप्तेन गतो लोकं मदीयकम् ।।३४।।\nगणैर्नानाविधैः सार्द्धं स्तूयमानो वरानने ।।\nकिरीटी कुण्डली चैव मुक्ताहारविभूषितः ।।\nविमानं तस्य तद्दिव्यं परिक्रम्य समंततः ।। ३५ ।।\nसमहेंद्रधनाध्यक्षनानानाकनिवासिनः ।।\nमुनयः सिद्धगंधर्वास्तथा चाप्सरसां गणाः ।। ३६ ।।\nनृत्येनामरनारीणां विलोकितविनोदकः ।।\nयुगकोटिसहस्रं तु मत्समीपे व्यवस्थितः ।। ३७ ।।\nअतो देवि भुवि ख्यातो देवो विश्वेश्वरेश्वरः ।।\nदृष्ट्वा लिंगं च विश्वेशं पातकैर्विप्रमुच्यते ।। ३८ ।।\nसप्तजन्मकृतैर्देही मनोवाक्कायकर्मभिः ।।\nदृष्ट्वा विश्वेश्वरं लिंगं कृतकृत्यत्वमाप्यते ।। ३९ ।।\nतस्य नश्यति दौर्भाग्यमलक्ष्मीर्नाशमेति च ।।\nप्राप्नोति देही कामांश्च समृद्धिं मानसीं सदा ।। 5.2.53.४० ।।\nदुःस्वप्नो व्याधयः क्रूरा ग्रहा भूताश्च दारुणाः ।।\nप्रणश्यन्ति वरारोहे विश्वेशे पूजिते सदा ।। ४१ ।।\nये केचिच्छ्रद्धया युक्ता लिंगमाराधयंति वै ।।\nते सर्वकाम संपन्ना जायंते च युगेयुगे ।। ४२ ।।\nअंते गतिश्च सा दिव्या जायते मत्प्रसादतः ।।\nयत्र संपूज्यते लिगं तस्मिन्देशे शुभाः क्रियाः ।। ४३ ।।\nन तत्र दुर्भिक्षभयं नापमृत्युभयं क्वचित् ।।\nप्रेतयोनौ च वेताला न नागा न च दंष्ट्रिणः ।। ४४ ।।\nएते च विष्णुब्रह्मेंद्रकुबेरवरुणादयः ।।\nलिंगार्चनेन संप्राप्ताः परां सिद्धिं महौजसः ।। ४५ ।।\nएष ते कथितो देवि प्रभावः पापनाशनः ।।\nविश्वेश्वरस्य देवस्य कण्टेश्वरमतः शृणु ।। ४६ ।।\nइति श्रीस्कांदे महापुराण एकाशीतिसाहस्र्यां संहितायां पंचम आवंत्यखण्डे चतुरशीतिलिङ्गमाहात्म्ये विश्वेश्वरमाहात्म्यवर्णनंनाम त्रिपंचा शत्तमोऽध्यायः ।। ५३ ।।"
  }
]
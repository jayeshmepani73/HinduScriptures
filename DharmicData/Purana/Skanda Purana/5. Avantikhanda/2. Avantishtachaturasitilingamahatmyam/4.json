[
  {
    "text": "श्रीमहादेव उवाच ।।\nख्यातोऽवंत्यां चतुर्थोऽसौ देवो डमरुकेश्वरः।।\nदृष्टे यस्मिञ्जगन्नाथे याति पापं च संक्षयम् ।।१।।\nपुरा वैवस्वते कल्पे रुरुर्नाम महासुरः ।।\nतस्य पुत्रो महाबाहुर्वज्रोनाम महाबलः ।।\nबभूव सुमहाकायस्तीक्ष्णदंष्ट्रो भयंकरः ।। २ ।।\nतेन देवाः स्वाधिकाराच्चालितास्त्रिदशाल यात् ।। ३ ।।\nततो नीतं धनं तेषां ब्रह्माणं ते ततो ययुः ।।\nब्रह्मापि भयसंविग्नो बभूवाकुलितेंद्रियः ।। ४ ।।\nज्ञात्वावध्यं सुरैः सार्धं सर्वैः सोऽथमहा बलः ।।\nतेषु नष्टेषु ये विप्रा यज्वानोऽथ तपस्विनः ।।\nताञ्जघान स दुष्टात्मा ये चान्ये धर्मचारिणः ।। ५ ।।\nनिःस्वाध्यायवषट्कारं तदासीद्धरणीत तलम्।।\nनष्टयज्ञोत्सवं देवि हाहाभूतमचेतनम् ।। ६।।\nततः प्रव्यथिता देवास्तथा सर्वे महर्षयः ।।\nसमेत्यामंत्रयन्मंत्रं वधार्थं तस्य दुर्मतेः ।। ७ ।।\nततः कायोऽभवत्सद्यः सर्वेषां पुरतस्तदा ।।\nतेषां चिंतयतां देवि तेजःपुंजेन चावृतः ।। ८ ।।\nतस्मात्कृत्या समुत्पन्ना दिव्या कमललोचना ।।\nद्योतयंती दिशः सर्वाः स्वतेजोभिः समंततः ।। ९ ।।\nसाब्रवीत्त्रिदशान्सर्वान्कस्मात्सृष्टा ह्यहं सुराः ।।\nयत्कर्तव्यं मया कर्म तच्छीघ्रं संनिवेद्यताम् ।। 5.2.4.१० ।।\nततस्तु त्रिदशाः सर्वे श्रुत्वा तस्याः शुभा गिरः ।।\nआचख्युः सकलं तस्यै तदा वज्रस्य चेष्टितम् ।। ११ ।।\nश्रुत्वा जहास सा देवी साट्टहासं मुहुर् मुहुः ।।\nतस्या हसंत्या निःसस्रुः कन्याः कमललोचनाः ।। १२ ।।\nपाशांकुशधरा रौद्रा ज्वालामालावृताननाः ।।\nफेत्कारेण च संनादैश्चालयंत्यश्चराचरम् ।। १३ ।।\nगताः सर्वा महादेवि यत्र वज्रो महासुरः ।।\nयुद्धं तु तुमुलं जातं ताभिस्तस्य भयावहम् ।। १४ ।।\nशस्त्रास्त्रैर्बहुधा मुक्तैर्व्याप्तं चैव दिगंतरम् ।।\nसंनद्धाखिलसैन्यास्ते युयुधुः समरे भृशम् ।। १५ ।।\nततः प्रववृते युद्धं तया देव्या सुरद्विषाम् ।।\nततो मातृगणं क्रुद्धं मर्द्दयन्तं महासु रान् ।।\nपराङ्मुखं बलं दृष्ट्वा वज्रो मायामथासृजत् ।। १६ ।।\nतामसींनाम दुःसाध्यां यया मुह्यति कन्यकाः ।। १७ ।।\nतमोभूते ततस्तस्मिन्सा देवी भयविह्वला ।।\nताभिः सार्द्धं समायाता महाकालवनोत्तमम् ।। १८ ।।\nकपालवान्हरो यत्र लिंगाकारेण संस्थितः ।।\nज्ञात्वा मातृगणं नष्टं ततो मायाप्रभावतः ।। १९ ।।\nवज्रोऽपि त्रिदशाञ्ज्ञात्वा देव्या सार्द्धमथोपि(षि?)तान् ।।\nआजगाम तमुद्देशं स्वसैन्यपरिवारितः ।। 5.2.4.२० ।।\nमहाकालवने दिव्ये रथकोटिशतैर्वृतः।।\nसमंताच्च वनं देवि तत्क्रुद्धो वाक्यमब्रवीत् ।।२१।।\nअद्य देवान्हनिष्यामि तया साकं सुदुष्टया ।।\nकन्याभिः सह या नष्टा तमोमायाबलेन तु।।२२।।\nएतस्मिन्नंतरे काले नारदो मुनिसत्तमः।।\nसोत्सुकस्तु समायातो मंदरे चारुकंदरे।। २३ ।।\nकथयामास देवनां वज्राद्देवपराभवम्।।२४।।\nमहाकालवने देव ताडितास्त्त्रिदशाः प्रभो।।\nवज्रेण रुरुपुत्रेण तस्माद्याहि महेश्वर।।२५।।\nनारदस्य वचः श्रुत्वा ततोऽहं परमेश्वरि।।\nमंदरादागतस्तूर्णं कृत्वा रूपं सुभैरवम्।।२६।।\nसर्पैर्लसद्भिरत्युग्रैर्भीषणैर्गणसंवृतः।।\nअग्रे दृष्टं महत्सैन्यं दानवानां भयावहम्।।२७।।\nमहाकालवनं रुद्धं समंतादसुरेण तु ।।\nवज्रेण रुरुपुत्रेण दुःसहेन यशस्विनि ।। २८ ।।\nतदागत्य मया ताड्य  रौद्रं डमरुकं तथा ।।\nमोहितं सहसा सैन्यं वज्रस्यैव दुरात्मनः ।। २९ ।।\nडमरुकस्य नादेन ह्युत्थितं  लिंगमुत्तमम् ।।\nविदार्य वसुधां देवि ज्वालामालाकुलं तदा ।। 5.2.4.३० ।।\nतस्य लिंगस्य च तदा महाज्वाला विनिर्गता ।।\nएकदेशाद्वरारोहे ब्रह्मांडव्यापिनी तथा ।। ३१ ।।\nलिंगस्यान्यप्रदेशात्तु वायुः समभवन्महान् ।। ३२ ।।\nतेजोज्वालासमूहेन वातेन प्रेरितेन च ।।\nसह चक्रेण तत्सैन्यं दग्धं भस्मत्वमागतम् ।। ३३ ।।\nततो देवगणाः सर्वे हर्षनिर्भरमानसाः ।।\nनमश्चक्रुर्ह ते तस्मिन्रुरुपुत्रे महाबले ।। ३४ ।।\nअस्य देवस्य माहात्म्याद्दग्धो वज्रो महाबलः ।।\nससैन्योभूत्ततस्तस्मादेष डमरुकेश्वरः ।।\nख्यातिं यास्यति लोकेस्मिन्सर्वकामफलप्रदः ।। ३५ ।।\nडमरुकस्य तु नादेन जातो यस्मान्महीतले ।।\nअतः पूज्यवरो देवो भविष्यति न संशयः ।। ३६ ।।\nदृष्ट्वा ये पूजयिष्यंति देवं डमरुकेश्वरम् ।।\nते सर्वे दुःखनिर्मुक्ता भविष्यंति गतज्वराः ।। ३७ ।।\nचांद्रायणानां विधिवच्छतानामथ यत्फलम् ।।\nतत्फलं समवाप्नोति डमरुकेश्वरपूजनात् ।। ३८ ।।\nअस्मिन्स्थाने स्थितं लिंगं भक्त्या डमरुकेश्वरम् ।।\nप्रसंगादपि पश्यंति ह्यपि पापपरा नराः ।। ३९ ।।\nतेऽप्यवश्यं तु यास्यंति रुद्रलोकं सनातनम् ।।\nभक्ताः स्तोष्यंति ये लिंगं ख्यातं डमरुकेश्वरम् ।।5.2.4.४०।।\nमानसैः पातकैर्मुक्ता यास्यंति परमं पदम् ।।\nअश्वमेधसहस्रं तु वाजपेयशतं भवेत् ।।\nगोसहस्रफलं चात्र दृष्ट्वा प्राप्स्यंति मानवाः ।। ४१ ।।\nयो याति संगरे धीरो दृष्ट्वा डमरुकेश्वरम् ।।\nजयेद्रिपूनथांते स रुद्रलोके महीयते ।। ४२ ।।\nएष ते कथितो देवि प्रभावः पापनाशनः ।।\nस्तुतस्तु कीर्तितश्चैव सर्वाभीष्टफलप्रद ।। ४३ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिङ्गमाहात्म्ये डमरुकेश्वरूमाहात्म्यवर्णनंनाम चतुर्थोऽ ध्यायः ।। ४ ।। ।। छ ।। ।।"
  }
]
[
  {
    "text": "।। ईश्वर उवाच ।। ।।\nअष्टषष्टिकसंख्याकं पिशाचाख्यमथेश्वरम्।।\nशृणु देवि प्रयत्नेन दर्शनात्पापनाशनम् ।। १ ।।\nआदौ कलियुगे देवि शूद्रो बहुधनोऽभवत्।।\nसोमो नाम सुविख्यातो नास्तिको वेदनिंदकः ।।२।।\nअब्रह्मण्यो नृशंसश्च कदर्यो निरपत्रपः ।।\nविश्वासघातकश्चैव परस्वहरणे रतः।। ।।३।।\nत्रिवर्गहंता चान्येषामात्मकामानुवर्त्तकः ।।\nस कदाचिन्मृतो देवि कष्टेन परमेण च ।। ४ ।।\nमरुदेशे पिशाचोऽभून्नग्नो दीनो भयावहः ।।\nनाशकृत्स पिशाचानां स्वपक्षोच्छेदकारकः ।।५।।\nबहवो मर्द्दितास्तेन पिशाचा बलवत्तराः ।।६।।\nअथ तेनैव मार्गेण कदाचिच्छाकटायनः ।।\nस्वाध्यायनिरतो विद्वान्वाग्ग्मी शमपरायणः ।। ७ ।।\nउदयादित्यसंकाशो विभावसुसमद्युतिः ।।\nशकटेन सदा याति स पश्यन्पर्वतात्मजे ।। ८ ।।\nगतो ददर्श तं रौद्रं पिशाचं च भयावहम्।।\nस पिशाचः क्षुधाविष्टो भोक्तुकामोऽभ्यधावत ।। ९ ।।\nदृष्ट्वा तं शकटारूढं ब्राह्मणं शाकटायनम् ।।.\nशकटस्य ध्वनिं श्रुत्वा रूपं दृष्ट्वा द्विजस्य च ।। 5.2.68.१० ।।\nतथारूपः पिशाचस्तु कर्णाभ्यां बधिरीकृतः ।।\nआत्मत्राणपरो भूत्वा नष्टः कष्टेन पार्वति ।।\nतं धावंतं समालोक्य पिशाचं ब्राह्मणोऽब्रवीत्।। ११ ।।\nपिशाच त्रस्तरूपोऽसि त्वरितश्चैव लक्ष्यसे ।।\nक्व धावसि समाचक्ष्व कुतस्ते भयमागतम् ।। १२ ।। ।।\n।। पिशाच उवाच ।। ।।\nशकटस्यास्य महतो घोषं श्रुत्वा भयंकरम् ।।\nकर्णाभ्यां बधिरो जातो विसंज्ञस्तव दर्शनात् ।। १३ ।। ।।\n।।ब्राह्मण उवाच ।। ।।\nपिशाचानां बलिष्ठाश्च श्रूयंते ब्रह्मराक्षसाः ।।\nस त्वं मां भोक्तुकामोऽसि विख्यातो ब्रह्मराक्षसः ।।१४ ।। ।।\n।।पिशाच उवाच  ।।\nपिशाचानां समर्थोऽस्मि नष्टोऽहं तव दर्शनात् ।।\nदुःखं हि मृत्युः सर्वेषां जीवितं च सुदुर्ल्लभम् ।।\nअतो भीतः पलायामि जीवहेतोः सुखार्थतः ।। १५ ।।\n।। ब्राह्मण उवाच ।। ।।\nकुतः पिशाच सौख्यं ते मरणं श्रेय एव ते ।।\nपैशाची कुत्सिता योनिः पापिनामेव जायते।।१६।।\n।।पिशाच उवाच।। ।।\nसर्वत्र हि गतो जीवो भवत्येव सुखाश्रयः।।\nतस्माज्जीवितुमिच्छामि प्रसीद ब्रह्मराक्षस।। ।।१७।।\n।। ब्राह्मण उवाच।। ।।\nनाहं त्वां भोक्तुकामोऽस्मि ब्राह्मणोऽहं न राक्षसः।।\nसर्वभूतहितार्थाय विचरामि महीतले।।१८।।\nसर्वेषामेव जंतूनां मैत्रो ब्राह्मण उच्यते ।।\nमा कुरुष्व भयं मत्तो मित्रभावगतो ह्यहम् ।। १९ ।।\nतस्य तद्वचनं श्रुत्वा पिशाचः स्वस्थमानसः ।।\nप्रणम्य प्रत्युवाचेदं ब्राह्मणं शाकटायनम् ।। 5.2.68.२० ।।\nयदि ते सर्वभूतानां दत्ता ह्यभयदक्षिणा ।।\nकर्मणा मनसा वाचा मित्रभावं गतो यदि ।। २१ ।।\nपृच्छामि त्वां महाभाग संशयो हृदये स्थितः ।।\nश्रुत्वानुकंपया सम्यक्तन्मे व्याख्यातुमर्हसि ।। २२ ।।\nकेन कर्मविपाकेन पैशाचं याति मानवः ।।\nपिशाचत्वात्कथं मुक्तिः प्राप्यते पापकर्मभिः ।।२३।।\nइति तस्य वचः श्रुत्वा पिशाचस्य वरानने ।।\nममत्वेनावृतस्तस्मै प्रावोचच्छाकटायनः ।।२४।।\nअपहृत्य च विप्रस्वं देवस्वं च विशेषतः ।।\nतेन पापेन पापिष्ठाः पिशाचत्वं प्रयांति च ।। २५ ।।\nपितरं मातरं चैव स्त्रियं बालं द्विजं तथा ।।\nवंचयित्वा हरत्यर्थं स पिशाचो भवेन्नरः ।। २६ ।।\nराजद्रव्यं गृहीत्वा तु न यजेन्न ददाति यः ।।\nआत्मानमेव पुष्णाति पिशाचत्वं स गच्छति ।। २७ ।।\nविश्वासघातका ये च परदाररताश्च ये ।।\nप्राप्नुवंति पिशाचत्वं तथा ये वेदनिंदकाः ।। २८ ।।\nनिंदंति ये पुराणानि धर्मशास्त्राणि सर्वदा ।।\nते भवंति पिशाचाश्च ये सदा पिशुना नराः ।। २९ ।।\nइति ते कथितं सर्वं वेदप्रामाण्यतोऽधुना ।।\nइदानीं कथयिष्यामि यस्त्वं जातोसि तच्छृणु ।। ।। 5.2.68.३० ।।\nसोमको नाम शूद्रस्त्वं परमर्मप्रकाशकः ।।\nविश्वासघातको जातो देवब्राह्मणदूषकः ।। ३१ ।।\nनास्तिको भिन्नमर्यादो जन्मन्यत्रापि सप्तमे ।।\nसकुलं पातयित्वात्र नरके दारुणे भृशम् ।। ३२ ।।\nपिशाचयोनिं संप्राप्तः पुनः प्राप्स्यसि रौरवम् ।।\nमहारौरवसंज्ञं तु क्रकचं कालसूत्रकम्।।\nयंत्रपीडनकं रौद्रं मथनं कुम्भवालुकम् ।। ३३ ।।\nइत्येवं वदतस्तस्य ब्राह्मणस्य यशस्विनि ।।\nसस्मार प्राक्तनं जन्म सत्संगात्कुत्सितं स्वकम् ।। ।। ३४ ।।\nदुःखाभिभूतो निश्चेष्टो धिग्धिगित्यसकृद्ब्रुवन् ।।\nपतितो भूतले देवि इदं वाक्यमथाब्रवीत् ।। ३५ ।।\nअहो केनापि पुण्येन भवता सह दर्शनम् ।।\nजातं ममाल्पपुण्यस्य दीनस्य कृपणस्य च ।। ३६ ।।\nनास्ति धर्मसमं मित्रं नास्ति धर्मसमा गतिः ।।\nनास्ति धर्मसम्ं त्राणं स च नास्ति मम प्रभो ।। ३७ ।।\nमग्नोऽहं दुःखजलधौ मग्नोऽहं पापकर्दमे ।।\nभ्रांतोऽहमंधतमसि ततस्त्वां शरणं गतः ।। ३८ ।।\nनमस्तेऽस्तु महाभाग किं करोमि प्रशाधि माम् ।।\nतत्तपोबलनिर्दिष्टमिदं प्राप्तं मयाऽधुना ।। ३९ ।।\nएवं निगदतस्तस्य पिशाचस्य वरानने ।।\nकथयामास माहात्म्यं स विप्रः शाकटायनः ।। 5.2.68.४० ।।\nपृथिव्यां यानि तीर्थानि आसमुद्रगतानि वै ।।\nक्षेत्राणि यानि संतीह तेषां क्षेत्रं सुपुण्यदम् ।।४१।।\nमहाकालवनं क्षेत्रं प्रलयेऽप्यक्षयं गतम् ।।\nलिंगं तत्र महाक्षेत्रे पिशाचत्वविनाशनम् ।। ४२ ।।\nढुंढेश्वरस्य देवस्य दक्षिणे त्रिदशार्चितम् ।।\nपैशाचं विद्यते भूयः पिशाचयोनिनाशनम् ॥\nतस्य दर्शनमात्रेण पिशाचत्वात्प्रमोक्ष्यसे ॥ ४३ ।\nतस्य तद्वचनं श्रुत्वा स पिशाचो वरानने ॥\nआजगाम त्वरायुक्तो नमस्कृत्य द्विजं तदा ॥४४॥\nमहाकालवने पुण्ये समीहितफलप्रदे॥\nददर्श तत्र तल्लिंगं स्नात्वा शिप्राजले शुभे॥४५॥\nदर्शनात्तस्य लिंगस्य स पिशाचो वरानने ॥\nतत्क्षणाद्दिव्यदेहस्तु दिव्याभरणभूषितः ॥ ४६ ॥\nदिव्यं विमानमारूढो गतो लोके सनातने ॥\nउद्धृत्य सकलं गोत्रं मातृकं पैतृकं तथा॥४७॥\nदृष्ट्वा तन्महदाश्चर्यं माहात्म्यातिशयं श्रिये ॥\nप्रोक्तं देवैर्विमानस्थैः सिद्धैराकाशगैस्तथा ॥ ४८॥\nपिशाचोपि गतः स्वर्गमस्य लिंगस्य दर्शनात्।\nअतो देवः स विख्यातो भविष्यति महीतले॥\nपिशाचेश्वरसंज्ञस्तु सर्वपापप्रणाशनः ॥ ४९ ॥\nये पश्यंति नरा देवि पिशाचेश्वरसंज्ञकम् ।\nतेषां हि पितरः सद्यो ये चापि निरये स्थिताः ॥\nपिशाचत्वाद्विमुच्यंते स्वर्गं यांति न संशयः ॥ 5.2.68.५० ॥\nअश्वमेधस्य यज्ञस्य सम्यगिष्टस्य यत्फलम् ॥\nतत्फलं लभते सोऽपि पिशाचेश्वरदर्शनात् ॥ ५१ ।\nगयायां पिंडदानेन यत्पुण्यं समुदाहृतम्॥\nतत्पुण्यमधिकं ज्ञेयं पिशाचेश्वरदर्शनात् ॥ ५२॥\nये पश्यंति चतुर्दश्यां पिशाचेश्वरसंज्ञकम् ॥\nप्रेतत्वं च पिशाचत्वं कुले तेषां न जायते ॥ ५३॥\nन वियोनिं  नरो याति नरकं च न पश्यति ॥\nप्रसंगेनापि यः पश्येत्पिशाचेश्वरसंज्ञकम् ॥ ५४ ॥\nसर्वैश्वर्यसमायुक्तः सर्वबन्धुसमन्वितः ॥\nमोदते पितृलोके स पिशाचेश्वरदर्शनात् ॥ ५५ ॥\nकीर्तनान्मुच्यते पापाद्दृष्ट्वा स्वर्गं च गच्छति ॥\nस्पर्शनादस्य लिंगस्य पुनात्यासप्तमं कुलम्॥ ५६ ॥\nतदैव स नरो मुक्तः संसारनिगडादिभिः ॥\nयदैव वीक्षते लिंगं पिशाचेश्वरसंज्ञकम् ॥ ५७ ॥\nयज्ञानां तपसां चैव दानानां चैव यत्फलम् ॥\nतत्फलं कोटिगुणितं जायते तस्य दर्शनात् ॥ ५८॥\nयदि पश्येच्चतुर्दश्यां वैशाखे कार्त्तिके तथा ।\nतस्य पुण्यमसंख्यातं जायते नात्र संशयः॥ ५९ ॥\nएष ते कथितो देवि प्रभावः पापनाशनः ॥\nपिशाचेश्वरदेवस्य श्रूयतां संगमेश्वरम् ॥ 5.2.68.६० ॥\nइति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे पिशाचेश्वरमाहात्म्यवर्णनंनामाष्टषष्टितमोऽध्यायः ॥ ६८ । ।॥छ॥. ॥"
  }
]
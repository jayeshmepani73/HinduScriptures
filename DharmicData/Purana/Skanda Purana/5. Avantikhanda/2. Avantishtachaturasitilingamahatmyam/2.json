[
  {
    "text": "श्रीरुद्रउवाच ।। ।।\nशृणु गुहेश्वरं लिंगं द्वितीयं पापनाशनम् ।।\nयस्य दर्शनमात्रेण जायते सिद्धिरुत्तमा ।। १ ।।\nपुरा राथंतरे कल्पे देवदारुवने शुभे ।।\nऋषिर्मंकणकोनाम वेदवेदांगपारगः ।।\nयोगाभ्यासरतो नित्यं शांतिदांतिसमास्थितिः ।। २ ।।\nसिद्धिकामस्तपस्तेपे कथं सिद्धो भवाम्यहम् ।।\nरक्तमयविकारोयं कथं यास्यति संक्षयम् ।। ३ ।।\nइति संचिंत्य हृदये प्रारब्धं तप उत्तमम् ।।\nबहून्यब्दसहस्राणि तस्यातीतानि पार्वति ।। ४ ।।\nकस्मिंश्चिदथ काले तु विद्धस्य पर्वतात्मजे ।।\nकराच्छाकरसो जातः कुशाग्रेण तदैव हि ।। ५ ।।\nस च दृष्ट्वा तदाश्चर्यं विस्मयं परमं गतः ।।\nमेने सिद्धिं परां प्राप्तां सगर्वो वाक्यमब्रवीत् ।। ६ ।।\nअहो तपःप्रभावोऽयं प्राप्ता सिद्धिर्मयाद्य वै ।।\nमत्तुल्यो नास्ति वै विप्रो येन सिद्धिः समागता ।। ७ ।।\nशरीरं कुत्सितं चेदं मलमूत्रेण संयुतम् ।।\nमन्त्रस्नायुवसापृक्तमांसशोणितपूरितम् ।।\nहर्षेण महता युक्तः स ननर्त्त द्विजस्तथा ।। ८ ।।\nएतस्मिन्नृत्यति विप्रे जगत्स्थावर जंगमम् ।।\nअनृत्यद्रागसंयुक्तं प्रभावात्तस्य वै मुनेः ।। ९ ।।\nन स्वाध्यायो वषट्कारः कर्मकांडो न च क्वचित् ।। 5.2.2.१० ।।\nएतस्मिन्नंतरे देवा ब्रह्मविष्णु पुरःसराः ।।\nमामूचुर्विस्मिताः सर्वे नाथ नृत्यं तदा कुरु ।। ११ ।।\nऋषौ मंकणके देव नृत्यति नृत्यति सर्वतः ।।\nसदेवासुरमानुष्यं सर्वं लोकत्रयं विभो ।। १२ ।।\nचलिताः पर्वताः स्थानात्क्षुभिता मेघपंक्तयः ।।\nशिखराणि विशीर्यंते धरणी पीडिता भृशम् ।। १३ ।।\nस्रोतोमात्रा महानद्यो ग्रहा उन्मार्गतः स्थिताः ।। १४ ।।\nत्रैलोक्यं व्याकुलीभूतं यावन्नायाति संक्षयम् ।।\nतावन्निवारयस्वैनं नान्यः शक्तो विना त्वया ।। १५ ।।\nतेषां तद्वचनं श्रुत्वा त्रिदशानां यशस्विनि ।।\nप्रतिज्ञातं मयात्यर्थं गत्वा तस्य समीपतः ।। १६ ।।\nद्विजरूपं समास्थाय मया पृष्टो द्विजोत्तमः ।।\nकिमर्थं नृत्यसि ब्रह्मन्कस्मात्ते हर्ष आगतः ।। १७ ।।\nविरुद्धमृषिधर्माणां कामरागेण नर्त्तनम् ।।\nगीतं च नर्त्तनं चैव युवतीजनवल्लभम् ।। १८ ।।\nब्राह्मणस्य तपो भ्रंशः सदाचारस्य सत्तम ।।\nइति मत्वा द्विजश्रेष्ठ किमर्थं नृत्यसे भृशम्।। १९ ।।\n।। ऋषिरुवाच ।। ।।\nकिं न पश्यसि भो ब्रह्मन्कराच्छाकरसं च्युतम् ।।\nअतएव हि मे नृत्यं सिद्धोऽहं नात्र संशयः ।। 5.2.2.२० ।।\nतस्य तद्वचनं श्रुत्वा हासोऽतीव मया कृतः ।।\nअंगुष्ठस्ताडितः स्वीयोंगुल्यग्रेण च पार्वति ।। २१ ।।\nततो विनिर्गतं भस्म तत्क्षणाद्धिमपांडुरम् ।।\nहासेनोक्तो विशालाक्षि सगर्वो ब्राह्मणो मया ।। २२ ।।\nपश्य मेंऽगुष्ठतो ब्रह्मन्भूरि भस्म विनिर्गतम् ।।\nन नृत्येहं न मे हर्षस्तथापि मुनिस्सम ।। २३ ।।\nतद्दृष्ट्वा महदाश्चर्यं लज्जितो द्विजसत्तमः ।।\nधैर्यं च तादृशं दृष्ट्वा विस्मयं परमं गतः ।। २४ ।।\nअब्रवीत्प्रांजलिर्भूत्वा विस्मितेनांतरात्मना ।।\nनान्यं देवमहं मन्ये त्वां मुक्त्वा वृषभध्वजम् ।। २५ ।।\nनान्यस्य  विद्यते शक्ति रीदृशी भुवनत्रये ।।\nतस्मात्क्षमस्व देवेश मयाज्ञानादनुष्ठितम् ।। २६ ।।\nतपःक्षयकरं कर्म विरुद्धं नर्त्तनं सताम्।।\nबहुकालार्जितं पुण्यं तपसा दुष्क रेण तु ।।\nतद्गतं सहसा देव मदीयं नर्त्तनेन सु ।। २७ ।।\nतस्य तद्वचनं श्रुत्वा मयोक्तो द्विजसत्तमः ।।\nवरं वरय भद्रं ते तुष्टोऽहं द्विजसत्तम ।। २८ ।।\nज्ञानेनानेन विप्रेंद्र कं ते कामं करोम्यहम् ।।२९ ।।\nऋषिरुवाच ।। ।।\nयदि देव प्रसन्नस्त्वं शरणागतवत्सल ।।\nयथा न स्यात्तपोहानिस्तथा नीतिर्विधीयताम्।।5.2.2.३०।।\nमया प्रोक्तं प्रसन्नेन तस्य विप्रस्य पार्वति   ।।\nतपस्ते वर्द्धतां विप्र महाकालवनं व्रज।।३१।।\nतत्रास्ते सर्वदा पुण्या सप्तकल्पोद्भवा गुहा।।\nपिशाचेश्वरदेवस्य उत्तरेण व्यवस्थिता ।। ३२ ।।\nतत्र द्रक्ष्यसि यल्लिंगं सप्तकल्पोद्भवं शुभम्।।\nतस्य दर्शनमात्रेण तपस्ते वृद्धिमेष्यति ।।३३।।\nकाम क्रोधोद्भवं पापं लोभमोहसमन्वितम् ।।\nईर्ष्यामत्सरजं चैव नाशं याति च किल्बिषम् ।।३४।।\nमदीयं वचनं श्रुत्वा स विप्रो वेदपारगः ।।\nश्रुत्वा च नियमं देवि मदुक्तं स ततो द्विजः ।। ३५ ।।\nनिःसृतो नियतो भूत्वा नमस्कृत्य पुनःपुनः ।।\nआजगाम गुहा यत्र महाकालवनोत्तमे।। ३६।।\nददर्श तत्र तल्लिंगं तपसो वर्द्धनं परम् ।।\nद्वादशादित्यसंकाशो जातो वै लिंगदर्शनात् ।।३७।।\nएतस्मिन्नंतरे देवि देवैरुक्तं नभस्तले ।।\nगोप्यं लिंगं गुहोत्थं तु  दृष्टं मंकणकेन तु ।।३८।।\nसिद्धिः प्राप्ता द्विजेनैव दर्शनेन सुदुर्लभा ।।\nतस्माद्गुहेश्वरो देवि भविष्यति महीतले ।।३९।।\nभक्त्या परमयोपेता ये द्रक्ष्यंति गुहेश्वरम् ।।\nन तेषां जायते विघ्नो धर्मस्य तपसस्तथा ।। 5.2.2.४० ।।\nअष्टम्यां वा चतुर्दश्यां दर्शनं यः करिष्यति ।।\nब्रह्मलोकं गमिष्यंति पितरस्तस्य देहिनः ।। ४१ ।।\nअत्रागत्य प्रयत्नेन दर्शनं यः करिष्यति ।।\nउद्धरिष्यति चात्मानं पुरुषानेकविंशतिम्।। ४२ ।।\nकृत्वा पापसहस्राणि दर्शनं यः करिष्यति ।।\nस याति परमं स्थानं यत्र देवो महेश्वरः ।। ४३ ।।\nब्रह्महत्या सुरापानं स्तेयं गुर्वंगनागमः ।।\nदर्शनात्तस्यलिंगस्य सर्वं यास्यति संक्षयम् ।। ४४ ।।\nयत्किंचिदशुभं कर्म जन्मकोटिशतार्जितम् ।।\nक्षयं यास्यति तत्सर्वं स्पर्शमात्रेण नान्यथा ।। ४५ ।।\nमहापातकयुक्ता हि देहिनो ये महीतले ।।\nतेऽपि लिंगं समासाद्य मुच्यंते सर्वपातकैः ।। ४६ ।।\nइत्युक्त्वा स द्विजो देवि दिव्यो मंकणको मुनिः ।।\nकृत्वाश्रमपदं पुण्यं तत्रैव तपसि स्थितः ।। ४७ ।।\nएष वै कथितो देवि प्रभावः पापनाशनः ।।\nश्रवणात्कीर्त्तनाद्वापि सर्वपापैः प्रमुच्यते ।। ४८ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे चतुरशीतिलिङ्गमाहात्म्ये गुहेश्वरमाहात्म्यवर्णनंनाम द्वितीयोऽध्यायः ।। २ ।।"
  }
]
[
  {
    "text": "।। श्रीमहादेव उवाच ।। ।।\nकुटुंबेश्वरसंज्ञं तु देवं विद्धि चतुर्दशम् ।।\nयस्य दर्शनमात्रेण गोत्रवृद्धिश्च जायते ।। १ ।।\nयदा देवासुरैः पूर्वं मथितः क्षीरसागरः ।।\nतदा च निर्गतं देवि दुर्द्धरं दुःसहं विषम् ।। २ ।।\nकालकूटमयं रौद्रं विषं ज्वालाविभीषणम् ।।\nदह्यते च जगत्तेन सदेवासुरमानुषम् ।। ३ ।।\nततो देवगणाः सर्वे सासुरा यक्षराक्षसाः ।।\nविषज्वालातिभीताश्च मामेव शरणं गताः ।। ४ ।।\nस्तुतोहं विविधैः स्तोत्रैरिदमुक्तं वरानने ।।\nअमृतार्थे कृतो यत्नः संप्राप्तं मरणं विभो ।। ५ ।।\nअन्यथा चिंतितं कार्यं दैवेन कृतमन्यथा ।।\nअतिमथितुमारब्धे लोभाद्वै क्षीरसागरम् ।।६।।\nउत्पन्नं कालकूटं तु येन दग्धं चराचरम् ।।\nततोऽस्माकं भयं जातं कालकूटोद्भवं प्रभो ।। ।।७।।\nरक्षां कुरु जगन्नाथ शरणागतवत्सल ।।\nहितार्थं सर्वलोकानां यथा न प्रलयो भवेत् ।। ८ ।।\nमया तेषां वचः श्रुत्वा त्रिदशानां यशस्विनि ।।\nमायूरं रूपमास्थाय देवानामनुकंपया ।।\nकंठे धृतं महारौद्रं कालकूटाह्वयं तदा ।। ९ ।।\nत्वं भीता सहसा नष्टा रूपं दृष्ट्वा तु मामकम् ।।\nविषवृक्षमसेव्यं तु ततोऽहं दुःखितोऽभवम् ।।5.2.14.१ ०।।\nनदीसंघसमायुक्ता गंगा दृष्टा च पार्श्वतः ।।\nसा च प्रोक्ता मया देवि सादरं स्तुतिपूर्वकम् ।। ११ ।।\nकालकूटविषं गंगे वेगान्नय महोदधिम् ।।\nनान्या शक्ता समानेतुं त्वां विना लोकपावनि ।। १२ ।।\n।। गंगोवाच ।। ।।\nनास्ति मे भगवञ्छक्तिर्विवोढुं च जगत्पते ।।\nरौद्ररूपी च दुःसेव्यो दहत्येव न संशयः ।। १३ ।।\nततस्तु यमुना प्रोक्ता न समर्था सरस्वती ।।\nअन्याश्च विविधा नद्यो मयाहूताः पृथ क्पृथक् ।। १४ ।।\nअशक्तास्ताः समानेतुं कालकूटाह्वयं विषम् ।।\nतदाहूता मया देवि शिप्रा ब्रह्मसमुद्भवा ।। १५ ।।\nशिप्रे पुत्रि ममादेशान्महाकाल वनं व्रज ।।\nगृहीत्वा कालकूटं तु पुरः कामेश्वरस्य हि ।।१६।।\nविद्यते परमं लिंगं तस्मिंल्लिंगे नियोजय ।।\nमया प्रोक्ता तदा प्राह ब्रह्मणः परमा कला ।। १७ ।।\nएषास्मि प्रस्थिता देव तव वाक्यादसंशयम् ।।\nदुःस्पर्शः कालकूटोऽयं नूनं मां भक्षयिष्यति ।। १८ ।।\nअसेव्याहं भविष्यामि दुष्टसंपर्क योगतः ।।\nततो मया पुनः प्रोक्ता शिप्रा पातकनाशिनी ।। १९ ।।\nयानि तीर्थानि भूलोके पाताले यानि संति वै ।।\nस्वर्गलोके ह्यंतरिक्षे पुण्यानि चारुहासिनि ।। 5.2.14.२० ।।\nतानि सर्वाणि सेवार्थमागत्य मम वाक्यतः ।।\nआज्ञां तव करिष्यंति गच्छ पुत्रि ममाज्ञया ।। २१ ।।\nएवमुक्ता तदा शिप्रा गृहीत्वा कालकूटकम् ।।\nसमायाता वरारोहे यत्र लिंगमनुत्तमम् ।। २२ ।।\nतद्विषं कालकूटाह्वं निक्षिप्तं लिंगमूर्द्धनि ।।\nविषलिंगस्ततो जातो दृष्टो मृत्युप्रदायकः ।। २३ ।।\nपशुः पक्षी नरो वापि यो हि पश्यति तं शिवम् ।।\nम्रियते स तदा देवि तस्य देवस्य दर्शनात् ।। २४ ।।\nतीर्थयात्रां ततः कर्तुं तत्रायातांस्तपोधनाः ।।\nतं च देवं ततो दृष्ट्वा मृताः सर्वे च तत्क्षणात् ।। २५ ।।\nततो हाहाकृतं देवि त्रैलोक्यं सचराचरम्।।\nहाहाकारं महच्छ्रुत्वा मया ते द्विजसत्तमाः ।।\nसंजीविताश्च वै सर्वे दृष्टिपातेन पार्वति ।। २६ ।।\nतुष्टुवुः प्रणता विप्रा मामतो विविधैः स्तवैः ।।\nमया प्रोक्तास्तु ते विप्रा वृणुध्वं वरमुत्तमम् ।। २७ ।।\nतैरुक्तं प्रणतैर्देवि लोकानां च हितार्थतः ।।\nसंम्रियंते प्रजा देव लिंगेनानेन शंकर ।। २८ ।।\nताः संरक्ष जगन्नाथ ह्येषोऽस्माकं वरः प्रभो ।।\nप्रतिज्ञातं मया देवि लोकानामनुकंपया ।। २९ ।।\nक्षेमारोग्यकरं लिंगं भविष्यति न संशयः ।।\nकायावरोहणाद्विप्राः स्वयमत्रागमिष्यति ।। 5.2.14.३० ।।\nलकुलीशस्तदा चायं देवः स्पृश्यो भविष्यति ।।\nवृद्धिकारी कुटुम्बस्य भविष्यति न संशयः ।।३१।।\nकुटुंबेश्वर इति नाम्ना लोके ख्यातिं गमिष्यति ।।\nइत्युक्तास्ते मया विप्रास्तत्रैव तपसि स्थिताः ।। ३२ ।।\nलकुलीशोऽथ तल्लिंगमारुरोह ममाज्ञया ।।\nजनयन्विस्मयं लोके कीर्तिं जनपदे तथा ।। ३३ ।।\nकुटुम्बेश्वरसंज्ञं तु ये पश्यंति यशस्विनि ।।\nतेषां कुले तु वृद्धिः स्यात्कुटुंबस्य न संशयः ।। ३४ ।।\nआश्विनासितपंचम्यां दर्श नं यः करिष्यति ।।\nबहुपुत्रो बहुधनो भविष्यति न संशयः ।। ३५ ।।\nमहतीं श्रियमाप्नोति रोगैश्चापि प्रमुच्यते ।।\nसर्वकामसमृद्धोऽसौ मम लोके स मोदते ।।३६ ।।\nदर्शनं ये करिष्यंति स्पर्शनं यजनं तथा ।।\nते सर्वे कामसंपूर्णाः प्रयांति मम मंदिरम् ।। ३७ ।।\nसमीपे तु सरिच्छिप्रा वापीकूपेन संयुता ।।\nयस्या दर्शनमात्रेण नरः पापात्प्रमुच्यते ।।३८।।\nसोमवारेर्कवारे च स्नात्वा तस्यां समाहितः।।\nअष्टम्यां वा चतुर्दश्यां यः पश्येत्कुटुंबेश्वरम् ।। ।। ३९ ।।\nराजसूयसहस्रस्य वाजपेयशतस्य च ।।\nफलं स लभते देवि सत्यमेतन्मयोदितम् ।। 5.2.14.४० ।।\nएष ते कथितो देवि प्रभावः पापनाशनः ।।\nकुटुंबेश्वरदेवस्य त्विंद्रद्युम्नेश्वरं शृणु ।। ४१ ।।\nइति श्रीस्कांदे महापुराण एकाशीतिसाहस्यां संहितायां पञ्चम आवंत्यखंडे चतुरशीतिलिङ्गमाहात्म्ये कुटुंबेश्वरमाहात्म्यवर्णनंनाम चतुर्दशोऽध्यायः ।।१४।।"
  }
]
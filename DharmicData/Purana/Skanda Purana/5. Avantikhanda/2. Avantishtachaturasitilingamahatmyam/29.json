[
  {
    "text": "।। श्रीहर उवाच ।। ।।\nएकोनत्रिंशतं विद्धि देवं रामेश्वरं प्रिये ।।\nयस्य दर्शनमात्रेण मुच्यते ब्रह्महत्यया ।। १ ।।\nपुरा त्रेतायुगे देवि रामः शस्त्रभृतां वरः ।।\nशूरः सर्वगुणोपेतः पितृभक्तो बभूव ह ।। २ ।।\nरेणुकागर्भसंभूतः स्वयं रामो बभूव ह ।।\nविष्णुरेवावतीर्णोऽसौ भृगोः शापात्सुदुस्तरात् ।। ३ ।।\nस कदाचिन्नियुक्तोऽसौ मुनिना जमदग्निना ।।\nशिरश्छिन्धीत्युवाचेदं मातुस्ते विपुलं सुत ।। ४ ।।\nस पितुर्वचनं श्रुत्वा भ्रातॄणां मातुरेव च ।।\nशिरांसि चिच्छिदे रामो जमदग्निर्वरं ददौ ।। ५ ।।\nसर्वेषां पृथिवीशानां त्वमजेयो भविष्यसि ।।\nसर्वक्षयकरो भावी न चिरादेव भार्गव ।। ६ ।।\nगृहाण परशुं पुत्र वह्निज्वालोद्भवं दृढम्।।\nअनेन शितशस्त्रेण ततः ख्यातो भवि ष्यति ।। ७ ।।\nअथ केनापि कालेन कार्त्तवीर्यार्जुनो नृपः ।।\nहैहयानां कुले जातः सहस्रबाहुविश्रुतः ।। ८ ।।\nजघान जमदग्निं तु कामधेनुकृते कुधीः ।।\nपितरं निहतं दृष्ट्वा रामः कुद्धोऽब्रवीदिदम् ।। ९ ।।\nअथ पश्यंतु मे वीर्यं त्रयो लोकाः सनातनम् ।।\nस च पश्यतु दुर्बुद्धिर्ब्रह्महा कृतवीर्यजः ।। १० ।।\nमत्पिता निहतो येन सत्कर्मनिरतः सदा ।।\nतस्य बाहुसहस्रं तु छेत्स्यामीह न संशयः ।। ११ ।।\nइत्युक्त्वा क्रोधरक्ताक्षः कार्त्तवी र्यार्जुनं भुवि ।।\nधर्षयित्वा यथाकामं क्रोशमानं पुनःपुनः ।। १२ ।।\nकृत्स्नं बाहुसहस्रं च चिच्छेद भृगुनंदनः ।।\nपरश्वधेन तीक्ष्णेन ज्ञातिभिः सहितं तदा ।। १३ ।।\nरथस्थं पातयामास जघान नृपतिं प्रिये ।।\nत्रिःसप्तकृत्वः पृथिवी तेन निःक्षत्रिया कृता ।। १४ ।।\nकृत्वा निःक्षत्रियां चैव भार्गवः स महाबलः ।।\nसर्वपापविनाशाय वाजिमेधेन चेष्टवान् ।। १५ ।।\nतस्मिन्यज्ञे महादाने दक्षिणां भृगुनंदनः ।।\nमारीचाय ददौ प्रीतः कश्यपाय वसुन्धराम् ।। १६ ।।\nवारुणांस्तुरगाञ्छुभ्रान्रथं च रथिनां वरः ।।\nहिरण्यमक्षयं धेनूर्गजेंद्राश्च महामतिः ।। १७ ।।\nतदा तस्मिन्महायज्ञे वाजिमेधे महायशाः ।।\nतथापि न गता हत्या ह्यनेकप्राणिसंभवा ।। १८ ।।\nएवं किल पुराणेषु सर्वागमभिदादिषु ।।\nविश्वस्तघातिनां चैव निष्कृतिः श्रूयते यथा ।। १९ ।।\nअश्वमेधेन यज्ञेन ब्रह्महत्या विनश्यति ।।\nअथवा द्वादशाब्देन यद्येकाऽऽस्या कृता भुवि ।। २० ।।\nमया पुनर्नृशंसेन बहवः प्राणिनो हताः ।।\nविश्वस्ताश्च प्रमत्ताश्च गर्भस्थाश्च पुनःपुनः ।। २१ ।।\nस्त्रियो वृद्धाश्च बालाश्च माता चैव विशेषतः ।।\nइति दुःखान्वितो रामो विषादं परमं गतः ।। २२ ।।\nचिंतयित्वा मुहूर्तं तु गतो रैवतकं गिरिम् ।।\nतथा तपो ऽतपद्धोरं बहून्वर्षगणान्प्रिये ।। २३ ।।\nतथापि न गता हत्या ह्यनेकप्राणिसंभवा ।।\nअथ रामो जगामाथ महेन्द्रे मलये तथा ।। २४ ।।\nसह्ये हिमालये रम्ये पुण्ये बदरिकाश्रमे ।।\nचरित्वा पर्वतान्सर्वान्स्नानार्थं नर्मदां ययौ ।। २५ ।।\nयमुनां चंद्रभागां च गंगां त्रिपथगामिनीम् ।।\nइरावतीं वितस्तां च परां चर्मण्वतीं शुभाम् ।। २६ ।।\nविशालां कपिलां दुर्गां गंभीरां गोमतीं शिवाम् ।।\nगोदावरीं दशार्णां च पुण्यां भीमरथीं तथा ।। २७ ।।\nगयां चैव कुरुक्षेत्रं नैमिषं पुष्करं तथा ।।\nअट्टहासं प्रभासं च केदारममरेश्वरम् ।। २८ ।।\nकृतयात्रोऽपि दुःखार्त्तश्चिंतयामास भार्गवः ।।\nन नूनं तीर्थमाहात्म्यं दृश्यते भुवि सांप्रतम् ।। २९ ।।\nन गता ब्रह्महत्या मे कृतो धर्मो निरर्थकः ।।\nमिथ्या तत्कथ्यते शास्त्रे तीर्थदानादिभिः शुभैः ।।\nयदि स्यात्सत्यमेतच्च नष्टं जातं कथं मम ।। 5.2.29.३० ।।\nएतस्मिन्नेव काले तु नारदो मुनिपुंगवः ।।\nआजगाम तमुद्देशं यत्र रामो व्यवस्थितः ।। ।। ३१ ।।\nविषण्णवदनो दीनश्चिंतयानः पुनःपुनः ।।\nदृष्ट्वा तथाविधो रामः प्रत्युवाचाथ नारदम् ।। ३२ ।।\nभोभो नारद देवर्षे शृणु मे परमं वचः ।।\nजननी निहता पूर्वं पितुर्वाक्याहिजोत्तम ।। ३३ ।।\nपितुः पराभवाद्भूमौ भृमिपाला मया हताः ।।\nगर्भा विदारिताः स्त्रीणां बाला वृद्धाश्च योषितः।। ३४ ।।\nनिरंतरा हता लोका विशोकेनादयालुना ।।\nपश्चाद्धृणा समुत्पन्ना परलोकं ममेक्षतः ।। ३५ ।।\nयज्ञः कृतोऽश्वमेधश्च दत्तं दानमनेकधा।।\nस्नातोहं सर्वतीर्थेषु सर्वप्रस्रवणेषु च।।३६।।\nपर्वतेषु तपस्तप्तं हुतं जप्तं निरंतरम्।।\nब्रह्महत्याविनाशार्थंं किं किं नात्र मया कृतम् ।।३७।।\nपरं नैव गता हत्या तस्मात्सर्वं निरर्थकम् ।। ३८ ।।\nइति तस्य वचः श्रुत्वा नारदो भगवानृषिः ।।\nप्रत्युवाच हितं सत्यं चिरं ध्यात्वा वचस्तदा ।।\nभोभो राम किमात्मानं न स्मरस्यधुना हरिम् ।। ३९ ।।\nत्वयैव कथितं पूर्वं ब्रह्महत्याविनाशनम् ।।\nमहाकालवने क्षेत्रे क्षेत्राणामुत्तमं परम् ।।\nतस्मिन्क्षेत्रे महालिंगं ब्रह्महत्याविनाशनम् ।। 5.2.29.४० ।।\nजटेश्वरो महाभाग विद्यते सर्वसिद्धिदम् ।।\nकृतावतार राम त्वं तत्र गच्छाविलंबितम ।।\nनारदस्य वचः श्रुत्वा स्मृत्वा क्षेत्रमनुत्तमम् ।। ४१ ।।\nजगाम त्वरितं देवि महाकालवने ततः ।।\nलिंगमाराधयामास ततो हत्या गता क्षयम् ।।\nलिंगमध्यादहं देवि प्रसन्नो निर्गतस्तदा ।। ४२ ।।\nजामदग्न्यो मया प्रोक्तः कांतकामं ददाम्यहम् ।।\nस प्रोवाच ततो रामो भक्तिनम्रात्मकंधरः ।। ।। ४३ ।।\nत्वत्पादपंकजे भूयाद्भक्तिर्मे विपुला सदा ।।\nवरमेतं प्रयच्छाद्य यदि तुष्टो महेश्वर ।। ४४ ।।\nइत्युक्तोऽहं तदा तेन यथा तुष्टेन पार्वति ।।\nतस्मै दत्ता मयाभीष्टा वरा कीर्त्तिकरा स्थितिः ।। ४५ ।।\nअद्यप्रभृति ते नाम्ना देवः ख्यातो भविष्यति ।।\nतदा रामेश्वर इति त्रिषु लोकेषु गीयते ।। ४६ ।।\nभक्त्या ये पूजयिष्यंति देवं रामेश्वरं परम् ।।\nआजन्मप्रभवं पापं तेषां न३यति तत्क्षणात् ।। ४७ ।।\nस एव पुण्यवान्पूज्य इह लोके परत्र च ।।\nयः पश्यति नरो भक्त्या देवं रामेश्वरं शिवम् ।। ४८ ।।\nयेऽनुमोदंति देवस्य दर्शनं यजनं तथा ।।\nतेऽपि पापविनिर्मुक्ताः प्रयांति मम मंदिरम् ।। ।। ४९ ।।\nयच्चापि पातकं घोरं ब्रह्महत्यासहस्रकम् ।।\nतत्पापं विलयं याति रामेश्वरसमर्चनात्।। 5.2.29.५० ।।\nदुष्प्राप्यं यत्फलं विप्रैर्वाजपेयादिभिर्मखैः ।।\nप्राप्यते तत्सुखेनैव श्रीरामेश्वरदर्शनात् ।। ५१ ।।\nये हताभिमुखाः शूरा गोविप्रार्थे रणाजिरे।।\nगतिरभ्यधिका तेभ्यो दृष्ट्वा रामेश्वरं शिवम् ।। ।। ५२ ।।\nजितास्तेन सदा लोका रामेणेव जगत्त्रयम् ।।\nदृष्टं येन सदा भक्त्या लिंगं रामेश्वरं शिवम् ।। ५३ ।।\nएष ते कथितो देवि प्रभावः पापनाशनः ।।\nरामेश्वरस्य देवस्य शृणु त्वं च्यवनेश्वरम् ।। ५४ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्य खण्डे चतुरशीतिलिंगमाहात्म्ये रामेश्वरमाहात्म्यवर्णनं नामैकोनत्रिंशोध्यायः।। २९।।"
  }
]
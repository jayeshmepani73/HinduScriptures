[
  {
    "text": "।। ईश्वर उवाच ।। ।।\nदेवं सप्तदशं विद्धि विख्यातमप्सरेश्वरम् ।।\nयस्य दर्शनमात्रेण लोकोऽभीष्टानवाप्नुयात् ।। १ ।।\nनंदनाख्ये वने देवि सर्वकामसमन्विते ।।\nसिद्धचारणगंधर्वकिंनरोद्गीतनादिते ।। २ ।।\nशुककोकिलचक्राह्वचकोरकुररावृते ।।\nदिव्यलोकोपमस्थाने त्रिविष्टपवि भूषणे ।। ३ ।।\nतत्रोपविष्टो वृत्रारिः सुरज्येष्ठश्च सेवितः ।।\nननर्त्त रंभा तस्याग्रे नृत्यभावान्विवृण्वती ।। ४ ।।\nततोन्यचित्ता संजाता किंचित्स्मृत्वा प्रमादतः ।।\nलयतालविहीना च दृष्टा वै वासवेन सा ।। ५ ।।\nचुकोप च सुरश्रेष्ठस्तस्याः शापं ददौ किल ।।\nविस्मृतिर्मानुषं कर्म न दिव्यं क्वापि दृश्यते ।।\nतस्मात्तु मानुषे लोके गच्छ त्वं निष्प्रभा सती ।। ६ ।।\nअथेंद्रकोपसंक्षोभात्पतिता भुवि साप्सराः।।\nनिश्चेष्टा विकलीभूता रुदती विस्वरं बहु ।। ७ ।।\nकरुणं विलपंती च किं मया दुष्कृतं कृतम् ।।\nनिर्मलं न तपस्तप्तं कथं नाराधितः सुरः ।। ८ ।।\nअथाप्सरोगणः सर्वः सखीगण समन्वितः ।।\nरंभा यत्रैव पतिता समायातो वरानने ।।\nतस्याः शोकाग्निदाहेन संतप्तोऽप्सरसां गणः ।। ९ ।।\nसुसुप्ता पद्मिनी साभ्रे यथा नैव विराजते ।।\nतथा शापेन विध्वस्ता रंभा नो राजते सदा ।। 5.2.17.१० ।।\nसखीगणैः परिवृता रंभा दृष्टा वरानने ।।\nदेवर्षिणा नारदेन विस्मितेनांतरात्मना ।। ११ ।।\nकस्मादप्सरसः सद्यो दृश्यंते शोकविह्वलाः ।।\nकस्माच्च करुणं रंभा रोदित्येषा मुहुर्मुहुः ।। ।। १२ ।।\nपप्रच्छ च समागत्य कस्मादप्सरसो वराः ।।\nविषण्णवदना दीनाः कथ्यतां मम सादरम् ।। १३ ।।\nवृत्तांतं कथयामासुस्ताश्च तस्मै पुरातनम् ।।\nश्रुत्वा च नारदस्तत्र ध्यानासक्तोऽभवन्मुनिः ।। १४ ।।\nउपायं कथयामास हितं तासां प्रयत्नतः ।।\nगच्छंत्वप्सरसः सर्वा महाकालवनोत्तमे ।। १५ ।।\nआराधयध्वं देवेशं लिंगं सर्वार्थसाधकम् ।।\nपृच्छादेव्यास्तु पुरतः पुरा कल्पे प्रपूजितम् ।। १६ ।।\nउर्वश्या मम वाक्येन भर्त्ता प्राप्तः पुरूरवाः ।।\nनारदस्य वचः श्रुत्वा समाजग्मुर्गणास्तथा ।। १७ ।।\nमहाकालवने रम्ये लिंगाराधनकाम्यया ।।\nततस्तुष्टः स्वयं रुद्रस्तासां भक्त्या वरं ददौ ।। १८ ।।\nरंभे प्राप्स्यसि सौभाग्यं स्वर्गलोकं यशस्विनि ।।\nभविष्यसि महाभागे जिष्णोस्त्वं वल्लभा धुवम् ।। १९ ।।\nतस्मात्त्रिविष्टपं गच्छ संघेनानेन पूजिता ।।\nआराधितोऽप्सरोभिश्च पुरा स्वर्गार्थकाम्यया ।।\nअतोप्सरेश्वरः ख्यातो ययौ ख्यातिं जगत्त्रये ।। 5.2.17.२० ।।\nये समाराधयिष्यंति भक्त्या चाप्सरसेश्वरम् ।।\nते सर्वकामसंपूर्णा भविष्यंति युगेयुगे ।। २१ ।।\nप्रेरयिष्यंति ये लोके दर्शनार्थं यशस्विनि ।।\nस्थानभ्रंशो वियोगश्च तेषां स्वप्ने न जायते ।। २२ ।।\nकिं दानैः किं तपोभिश्च किं यज्ञैर्बहुदक्षिणैः ।।\nस्पर्शनाल्लभते राज्यं स्वर्गं मोक्षं क्रमेण तु ।। २३ ।।\nएष ते कथितो देवि प्रभावः पापनाशनः ।।\nअप्सरेश्वरदेवस्य श्रूयतां कल्कलेश्वरः ।। २४ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिङ्गमाहात्म्येऽप्सरेश्वरमाहात्म्यवर्णनंनाम सप्तदशोऽध्यायः ।। १७ ।। ।। छ ।। ।।"
  }
]
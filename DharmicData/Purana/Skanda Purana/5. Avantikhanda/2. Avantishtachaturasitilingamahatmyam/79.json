[
  {
    "text": "।। श्रीमहादेव उवाच ।। ।।\nएकोनाशीतिकं विद्धि हनुमत्केश्वरं प्रिये ।।\nयस्य दर्शनमात्रेण समीहितफलं लभेत् ।। १ ।।\nप्राप्तराज्यस्य रामस्य राक्षसानां वधे कृते ।।\nआगता मुनयो देवि राघवं प्रतिनंदितुम् ।। २ ।।\nरामेण पूजिताः सर्वे ह्यगस्तिप्रमुखा द्विजाः ।।\nप्रहृष्टमनसो विप्रा रामं वचनमब्रुवन् ।। ३ ।।\nदिष्ट्या तु निहतो राम रावणः पुत्रपौत्रवान् ।।\nदिष्ट्या विजयिनं त्वाऽद्य पश्यामः सह भार्यया ।। ४ ।।\nहनूमता च सहितं वानरेण महात्मना ।।\nदिष्ट्या पवनपुत्रेण राक्षसांतकरेण च ।। ५ ।।\nचिरं जीवतु दीर्घायुर्वानरो हनुमान्सदा ।।\nअंजनीगर्भसंभूतो रुद्रांशो हि धरातले ।। ६ ।।\nआखंडलोऽग्निर्भगवान्यमो वै निऋतिस्तथा ।।\nवरुणः पवनश्चैव धनाध्यक्षस्तथा शिवः ।।\nब्रह्मणा सहिताश्चैव दिक्पालाः पातु सर्वदा ।। ७ ।।\nश्रुत्वा तेषां तु वचनं मुनीनां भावितात्मनाम् ।।\nविस्मयं परमं गत्वा रामः प्रांजलिरब्रवीत् ।। ८ ।।\nकिमर्थं लक्ष्मणं त्यक्त्वा वानरोऽयं प्रशंसितः ।।\nकीदृशः किंप्रभावो वा किंवीर्यः किंपराक्रमः ।। ९ ।।\nअथोचुः सत्यमेवैतत्कारणं वानरोत्तमे ।।\nन त्वस्य सदृशो वीर्ये विद्यते भुवनत्रये ।। 5.2.79.१० ।।\nएष देव महाप्राज्ञो योजनानां शतं प्लुतः ।।\nधर्षयित्वा पुरीं लंकां रावणांतःपुरं गतः ।। ११ ।।\nप्रादेशमात्रप्रतिमं कृतं रूपमनेन वै ।।\nदृष्टा संभाषिता सीता पृष्टा विश्वासिता तथा ।। १२ ।।\nसेनाग्रगा मंत्रिपुत्राः किंकरा रावणात्मजाः ।।\nहता हनुमता तत्र ताडिता रावणालये ।। १३ ।।\nभूयो बन्धविमुक्तेन संभाष्य तु दशाननम् ।।\nलंका भस्मीकृता तेन पातकेनेव मेदिनी ।। १४ ।।\nन कालस्य न शक्रस्य न विष्णोर्वेधसोऽपि वा ।।\nश्रूयंते तानि कर्माणि यादृशानि हनूमतः ।। १५ ।। ।।।\n।। राम उवाच ।। ।।\nएतस्य बाहुवीर्येण लंका सीता च लक्ष्मणः ।।\nप्राप्तो मम जयश्चैव राज्यं मित्राणि बान्धवाः ।। १६ ।।\nसखायं वानरपतिर्मुक्त्वैनं   हरिपुंगवम् ।।\nप्रवृत्तिमपि को वेत्तुं जानक्याः शक्तिमान्भवेत् ।। १७ ।।\nवाली किमर्थमेतेन सुग्रीवप्रियकाम्यया ।।\nतदा वैरे समुत्पन्ने न दग्धस्तृणवत्कथम् ।। १८ ।।\nनायं विदितवान्मन्ये हनुमानात्मनो बलम् ।।\nउपेक्षितः क्लिश्यिमाने किमर्थं वानराधिपे ।। १९ ।।\nएवं ब्रुवाणं रामं तु मुनयो वाक्यमब्रुवन् ।।\nसत्यमेतद्रघुश्रेष्ठ यद्ब्रवीषि हनूमतः ।। 5.2.79.२० ।।\nन बले विद्यते तुल्यो न गतौ न मतावपि ।।\nअमोघवाक्यैः शापस्तु दत्तोऽस्य मुनिभिः पुरा ।। २१ ।।\nन ज्ञातं हि बलं येन बलिना वालिमर्दने ।।\nबाल्येऽप्यनेन यत्कर्म कृतं नाम महात्मना ।। २२ ।।\nतन्न वर्णयितुं शक्यमेतस्य तु बलं महत् ।।\nयदि श्रोतुं तवेच्छास्ति निशामय वदामहे ।। २३ ।।\nअसौ हि जातमात्रोऽपि बालार्क इव मूर्त्तिमान् ।।\nग्रहीतुकामो बालार्कं पुप्लावांबरमध्यतः ।। २४ ।।\nतूर्णमाधावतो राम शक्रेण विदितात्मना ।।\nहनुस्तेनास्य सहसा कुलिशेनैव ताडितः ।। २५ ।।\nततो गिरौ पपातैष शक्रवज्राभिताडितः ।।\nपततोस्य महावेगाद्वामो हनुरभज्यत ।।\nअस्मिंस्तु पतिते बाले मृतकल्पेऽशनिक्षतात् ।। २६ ।।\nततो वायुः समादाय महा कालवनं गतः ।।\nलिंगमाराधयामास पुत्रार्थं पवनस्तदा ।। २७ ।।\nस्पृष्टमात्रस्तु लिंगेन समुत्तस्थौ प्लवंगमः ।।\nजलसिक्तं यथा सस्यं पुनर्जीवि तमाप्तवान् ।। २८ ।।\nप्राणवंतमिमं दृष्ट्वा पवनो हर्षितस्तदा ।।\nप्रत्युवाच प्रसन्नात्मा पुत्रमादाय सत्वरम् ।। २९ ।।\nस्पर्शनादस्य लिंगस्य मम पुत्रः समुत्थितः ।।\nहनुमत्केश्वरो देवो विख्यातोऽयं भविष्यति ।। 5.2.79.३० ।।\nएतस्मिन्नंतरे शक्रः समायातः सुरैर्वृतः ।।\nनीलोत्पलमयीं मालां संप्रगृह्येदमब्रवीत् ।। ३१ ।।\nमत्करोत्सृष्टवज्रेण यस्मादस्यहनुर्हतः ।।\nतदेष कपिशार्दूलो हनुमांस्तु भविष्यति ।। ३२ ।।\nवरुणोऽस्व वरं प्रादान्नास्य मृत्युर्भविष्यति ।।\nयमो दंडादवध्यत्वमारोग्यं धनदो ददौ ।। ३३ ।।\nसूर्येण च प्रभा दत्ता पवनेन गतिर्द्रुता ।।\nलिंगेन च वरो दत्तो देवानां संनिधौ तदा ।। ३४ ।।\nआयुधानां हि सर्वेषामवध्योऽयं भविष्यति ।।\nअजरश्चामरश्चैव भविष्यति न संशयः ।। ३५ ।।\nअमित्रभयदो ह्येष मित्राणामभय प्रदः ।।\nअजेयो भविता युद्धे लिंगेनोक्तं पुनःपुनः ।। ३६ ।।\nशत्रोर्बलोत्सादनाय राघवप्रीतये सदा ।।\nकियत्कालं बलं स्वीयं न स्मरिष्यति शापतः ।। ३७ ।।\nहते तु रावणे भूयो रामस्यानुमते स्थितः ।।\nविभीषणं प्रार्थयित्वा मामत्र स्थापयिष्यति ।। ३८ ।।\nततो मां त्रिदशाः सर्वे पूजयिष्यंति भाविताः ।।\nतेनैव नाम्ना विख्यातिं पुनर्यास्यामि भूतले ।। ३९ ।।\nअथ गंधवहः पुत्रं प्रगृह्य गृहमानयत् ।।\nअंजनायै तदाचख्यौ वरलब्धिं च लिंगतः ।। 5.2.79.४० ।।\nएवं लिंगप्रभावाच्च बलवान्मारुतात्मजः ।।\nस जातस्त्रिषुलोकेषु राम तस्मात्प्रशस्यते ।। ४१ ।।\nपराक्रमोत्साहमति प्रतापैः सौशील्यमाधुर्यनयादिकैश्च ।।\nगांभीर्यचातुर्यसुवीर्यधैर्यैर्हनूमतः कोऽभ्यधिकोऽस्ति लोके ।। ४२ ।।\nममेव विक्षोभितसागरस्य लोकान्दि धक्षोरिव पावकस्य ।।\nप्रजा जिहीर्षोरिव चातकस्य हनूमतः स्थास्यति कः पुरस्तात् ।। ४३ ।।\nएतद्वै कथित तुभ्यं यन्मां त्वं परि पृच्छसि ।।\nहनूमतोऽस्य बालस्य कर्माण्यद्भुतविक्रम ।। ४४ ।।\nदृष्टः सभाजितश्चापि राम गच्छामहे वयम् ।।\nएवमुक्त्वा गताः सर्वे मुनयोऽवंतिमण्डलम् ।।\nपूजयामासुरीशानं हनुमत्केश्वरं शिवम् ।।  ।।\nसमर्चयंति ये भक्त्या लिंगं त्रिदशपूजितम् ।।\nहनुमत्केश्वरं देवं ते कृतार्थाः कलौ युगे ।। ४६ ।।\nव्रजंत्येव सुदुष्प्राप्यं ब्रह्मसायुज्यमव्ययम्।\nसंप्राप्य तु पुनर्जन्म लभंते मोक्षमव्ययम् ।। ४७ ।।\nयः पश्यति नरो लिंगं हनुमत्केश्वरॆ प्रिय ।।\nसोऽधिकं फलमाप्नोति सर्वदुःखविवर्जितः ।। ४८ ।।\nसर्वलोकेषु तस्यैव गतिर्न प्रतिहन्यते ।।\nदिव्येनैश्वर्ययोगेन युज्यते नात्र संशयः ।। ४९ ।।\nबालसूर्यप्रतीकाशविमानेन सुवर्चसा ।।\nवृतः स्त्रीणां सहस्रैस्तु स्वच्छदगमनागमः ।। 5.2.79.५० ।।\nविचरत्यविचारेण सर्वलोकान्दिवौकसाम् ।।\nस्पृहणीयतमः पुंसां सर्ववर्णोत्तमोधुना ।। ५१ ।।\nस्वर्गाच्च्युतः प्रजायेत कुले महति रूपवान् ।।\nधर्मज्ञो रुद्रभक्तश्च सर्वविद्यार्थपारगः ।।५२।।\nराजा वा राजतुल्यो वा दर्शनादस्य जायते ।।\nस्पर्शनात्परमं पुण्यं यजनात्परमं पदम् ।।५३।।\nएष ते कथितो देवि प्रभावः पापनाशनः ।।\nहनुमत्केश्वरेशस्य स्वप्नेश्वरमथो शृणु ।। ५४ ।।\nइति श्रीस्कांदे महापुराण एकाशीतिसाहस्र्यां संहितायां पंचम आवन्त्यखण्डे चतुरशीतिलिंगमाहात्म्य उमामहेश्वरसंवादे हनुमत्केश्वरमाहात्म्यवर्णनंनामैकोनाशीतितमोऽध्यायः ।। ७९ ।। ।। छ ।।"
  }
]
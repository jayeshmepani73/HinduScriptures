[
  {
    "text": "।। श्रीमहादेव उवाच ।। ।।\nसप्तसप्ततिकं देवि पुष्पदंतेश्वरं शृणु ।।\nयस्य दर्शनमात्रेण गर्भवासो न जायते ।। १ ।।\nशिनिर्नाम द्विजो देवि स चापुत्रोऽभवत्पुरा ।।\nपुत्रार्थं चिंतयामास स तपांसि बहूनि ह ।। २ ।।\nवायुभक्षोंऽबुभक्षश्च निराहारोर्ध्वबाहुकः ।।\nशाकमूलफलाहारः पर्णाश्येकद्वि पर्णभुक् ।। ३ ।।\nएवमादीनि चान्यानि तपांसि श्रेयसे परम् ।।\nएतेषां तपसां मध्ये तप एकं समाश्रये ।। ४ ।।\nपरं विघ्नोपशांत्यर्थं तोषयिष्येऽहमी श्वरम् ।।\nएवं संचिंत्य मनसा ऊर्ध्वबाहूर्ध्वपादकः ।।\nआभ्यां न स दुरासाद्यो नापराधो भविष्यति ।। ५ ।।\nतथा चकार स मुनिर्वर्षाणां द्वादशैव हि ।।\nतपस्यंतं च तं दृष्ट्वा नियमे परमे स्थितम् ।। ६ ।।\nविज्ञप्तोहं त्वया देवि मंदरे चारुकंदरे ।।\nकरोत्येष तपः क्रूरं पुत्रहेतोर्मुनिर्म हान् ।। ७ ।।\nतेजसा दीपयच्छैलं शोषयन्सलिलाशयान् ।।\nतपसा दुष्करेणैव क्षुभिता नाकवासिनः ।। ८ ।।\nव्यालेंद्रा व्याकुलीभूता लुलिताश्चाचलेश्वराः ।।\nमुनयो विस्मृतिं प्राप्ताः कंपेते चापि रोदसी ।। ९ ।।\nअयोनिजः शिनिर्विप्रः पुत्रमिच्छत्ययोनिजम् ।।\nत्वं योनिर्गुणसंघानां त्वं योनिस्तपसामपि ।। 5.2.77.१० ।।\nत्वं तपस्त्वं परं धाम शिखिचंद्रार्कलोचन ।।\nसर्वेश्वर सुतोऽभीष्टः किं न विप्राय दीयते ।। ११ ।।\nसुरासुरगुरो किं न पुत्रमस्मै प्रयच्छसि ।।\nतपसा क्षीणदोषस्य ब्रह्मत्वे भावितात्मनः ।। १२ ।।\nशिनेः पुत्रप्रदानं त्वं कुरु मद्वचनाच्छिव ।।\nतपसा दुष्करेणैव गाढं क्लिष्टो महामुनिः ।। १३ ।।\nतेजांसि ज्योतिषामेव महतां च विधिस्थितः ।।\nअहरत्तेजसा स्वेन तमांसीव दिवाकरः ।। १४ ।।\nत्वद्भक्तस्य च देवेश व्यर्थः कस्मात्परिश्रमः ।।\nउदितेऽर्के तमांसीह न भवंति कदाचन ।। १५ ।।\nत्वत्परस्य न देवश युक्ता दुःखविभीषिका ।।\nइत्यहं प्रार्थितो देवि त्वया पर्वतपुत्रिके ।। १६ ।।\nविप्रार्थमनुकंपार्थं पुत्रार्थं च विशेषतः ।।\nआकारिता मया देवि गणास्त्व द्गौरवेण तु ।। १७ ।।\nरुद्राश्च हरभक्ताश्च कूष्मांडा गगनेचराः ।।\nरोमरौद्रा महानीलाः शिखावंतः सकोकिलाः ।। १८ ।।\nअन्ये च विविधाकाराः कालास्या हरिपिंगलाः ।।\nजटाजूटधराश्चित्रा वीथिनक्षत्रचारिणः ।। १९ ।।\nनीलग्रीवा कृष्णमुखाः पिंगधौतजटासटाः ।।\nज्वरो डिंडिर्महाकालो लांगुलिश्च महेश्वरः ।। 5.2.77.२० ।।\nघंटाकर्णो विशाखश्च परिशेषा गणाश्च ये ।।\nवृषारूढाः कामतुल्याः कामरूपबलास्तथा ।। २१ ।।\nशूलचंद्रधराः सर्वे सर्वे तुल्यपराक्रमाः ।।\nममादेशात्समायाताः कृतांजलिपुटाः स्थिताः ।। २२ ।।\nस्तुवंतो विविधैः स्तोत्रैरूचुरेवं समाहिताः ।।\nकिं कर्त्तव्यमिहास्माभिरादेशो दीयतां प्रभो ।। २३ ।।\nगणानां वचनं श्रुत्वा ज्ञात्वा भक्तिं च तादृशीम् ।।\nमहातपःप्रभावोऽयं शिनिविप्रस्य कीर्त्तितः ।। २४ ।।\nपुत्रार्थं तप्यति तपः शिनिर्ब्राह्मणसत्तमः ।।\nमद्वाक्यात्को नु विप्रस्य पुत्रत्वं संप्रदास्यति ।। २५ ।।\nतस्याहं संप्रदास्यामि सर्वान्कामा न्यथेप्सितान् ।।\nअमरं चाजरं पुत्रं मुनिर्वांछति सांप्रतम् ।। २६ ।।\nमद्वाक्यं क्रियतां सद्यो विप्रः क्लेशाद्विमुच्यताम्।।\nमद्भक्तस्य न संकल्पो मिथ्या भवितुमर्हति।। २७ ।।\nमदीयं वचनं श्रुत्वा सर्वे कंपितकंधराः ।।\nसर्वे चावाङ्मुखा जाताः सर्वे ध्यानपरायणाः ।। २८ ।।\nन कश्चिद्भाषते किंचिन्न कश्चिद्वीक्षते तदा ।।\nअथोक्तं पुष्पदंतेन रभसान्मानितेन तु ।। २९ ।।\nमम चित्तमविज्ञाय गणानामनुकंपया ।।\nन यास्यंति गणा देव त्वां विहाय महीतलम् ।। 5.2.77.३० ।।\nइह स्थास्यंति सततं त्वत्समीपे न संशयः ।।\nकथं योनिं प्रयास्यंति संप्राप्य मुदमुत्तमाम् ।। ३१ ।।\nहीनां रजोऽधिकां दीनां तमोबहुलधारिणीम् ।।\nकथं स्वर्गं परित्यज्य यास्यामो नरकं परम् ।। ३२ ।।\nब्रुवन्नेवं भ्रमेणैव भाव्यर्थेन प्रणोदितः ।।\nउक्तो मया विशालाक्षि पुष्पदंतो गणाग्रणीः ।। ३३ ।।\nपत त्वं मानुषे लोके यस्मान्मे विप्रियं कृतम् ।।\nशप्त्वा तं पुष्पदंतं तु वीरकः प्रेरितो मया ।। ।। ३४ ।।\nविप्रस्य पुत्रतां तूर्णं पुत्र गच्छ ममाज्ञया ।।\nततस्ते संप्रदास्यामि सर्वान्कामान्यथेप्सितान् ।। ३५ ।।\nइत्युक्तो वीरको देवि गतो विप्रस्य पुत्रताम् ।।\nपुष्पदंतोऽपि करुणं विललाप सुदुःखितः ।। ३६ ।।\nपश्चात्तापेन संयुक्तो निश्वस्य च पुनःपुनः ।।\nअहो तत्सफलं जन्म यदाज्ञा क्रियते नरैः ।। ३७ ।।\nप्रभूणामेकचित्तेन ते भृत्या दुर्लभाः स्मृताः ।।\nतेषामर्थश्च धर्मश्च कुलं चैव च तारितम् ।। ३८ ।।\nप्रसन्नास्त्रिदशास्तेषां प्रभु भक्ताश्च ये नराः ।।\nसेवाधर्मो हि गहनो योगिनामपि दुष्करः ।। ३९ ।।\nन ज्ञेयः केन तत्त्वेन दुराराध्यः प्रभुर्भवेत् ।।\nएकेनाप्यपराधेन प्रकोपं कुरुते प्रभुः ।। 5.2.77.४० ।।\nविनश्यंत्युपकाराणि तस्मात्सेवा सुदुष्करा ।।\nस्वामी सर्पश्च वह्निश्च तप्तभावं व्रजंति हि ।। ४१ ।।\nतस्माद्यत्नेन संसेव्या आत्मरक्षणतत्परैः ।।\nसोऽहं भूमौ निपतितः प्रभोरादेशभंजकः ।। ४२ ।।\nकांस्तु लोकान्गमिष्यामि कलुषी भूणहा इव ।।\nएवं विलप्य बहुशो मामेव शरणं गतः ।।\nउवाच दीनया वाचा प्रणिपत्य पुनःपुनः ।। ४३ ।।\nदीनोऽस्मि ज्ञानहीनोऽस्मि प्रणतोऽस्मि च शंकर ।।\nकुरु प्रसादं देवेश अपराधं क्षमस्व मे ।। ४४ ।।\nन हि निर्वहणं यांति प्रभूणामाश्रिता रुषः ।।\nप्रसीद देवदेवेश दीनस्य कृपणस्य च ।। ४५ ।।\nअपि कीट पतंगत्वं गच्छेयं तव शासनात ।।\nभक्तोहं सर्वदा देव पुत्रत्वे हि प्रतिष्ठितः ।। ४६ ।।\nइति तस्य वचः श्रुत्वा पुष्पदंतस्य पार्वति ।।\nममत्वेन तदा देवि प्रोक्तमित्थं त्वया वचः ।। ४७ ।।\nगच्छ पुत्र ममादेशान्महाकालवनं शुभम् ।।\nलिंगमाराधय क्षिप्रं तत्त्वन्नाम्ना भविष्यति ।। ४८ ।।\nकीर्त्तिस्ते भविता पुत्र यावदाभूतसंप्लवम् ।।\nइत्युक्ते तु त्वया देवि मयाप्युक्तं वरानने।४९।।\nन मे मिथ्या वचः पुत्र भविष्यति कथंचन ।।\nदर्शनादेव लिंगस्य ममाभीष्टो भविष्यसि ।। 5.2.77.५० ।।\nविमाने पुष्पपादे तु समारूढो भविष्यसि ।।\nपुष्पैः संपूज्यमानस्तु पदं प्राप्स्यसि शाश्वतम् ।। ५१ ।।\nगणैः सार्द्धं मया चैव मुदितो विचरिष्यसि ।।\nममापि न रतिर्वत्स भविष्यति त्वया विना ।। ५२ ।।\nअहं तत्रागमिष्यामि महाकालवने शुभे ।।\nतुष्टोऽहं सर्वदा वत्स गणानामग्रणीः कृतः ।।५३।।\nअनया शुद्धया भक्त्या लोकानामुपकारकः ।।\nभविष्यसि न संदेहस्तस्मिन्क्षेत्रे गतो ध्रुवम्।।५४।।\nइत्युक्तो हि मया देवि पुष्पदंतो गणाग्रणीः ।।\nमानी ममाज्ञया मौनी महाकालवने शुभम् ।। ५५ ।।\nलिंगमाराधयामास दुर्वासेशादथोत्तरे ।।\nलिंगेनोक्तस्तु सहसा तुष्टोऽहं गणसत्तम ।।\nत्वन्नाम्ना ख्यातिमेष्यामि प्रसादस्ते कृतोऽधुना ।। ५६ ।।\nएतस्मिन्नन्तरे देवि त्वया सार्द्धमहं गतः ।।\nशक्राद्यैस्त्रिदशैः सार्द्धं गणैर्नानाविधैस्तथा ।। ५७ ।।\nहृष्टस्तु पुष्पदंतोऽपि पुष्पपट्टासने शुभे ।।\nपुष्पैः प्रकीर्यमाणोऽपि पुनः प्राप्तो ममांतिकम् ।। ५८ ।।\nमया संश्लेषितः स्नेहादुत्संगेऽप्यधिरोपितः ।।\nस्थानं दत्तं विशालाक्षि इदमुक्तं मया तदा ।। ५९ ।।\nये पश्यंति नरा लिंगं त्वया संपूजितं भुवि ।।\nते यास्यंति पुष्पकेण क्रीडन्तो वै त्रिविष्टपम् ।। 5.2.77.६० ।।\nगणाध्यक्षा भविष्यंति सर्वकामैरलंकृताः ।।\nमम लोके गणाध्यक्षा यावदिंद्राश्चतुर्दश ।। ६१ ।।\nदर्शनात्क्षीयते पापमैहिकं पूर्वकं तथा ।।\nततः प्रसादान्मे सर्वं ज्ञानं सम्यग्भविष्यति ।। ६२ ।।\nयः पूजयेच्चतुर्द्दश्यामष्टम्यां सोमवासरे ।।\nअमरैः सह संहृष्टो मोदते दिवि सर्वदा ।। ६३ ।।\nपैतृकैर्मातृकैः सार्द्धं कुलैस्तु सप्तभिर्युतः ।।\nन वदेत्केनचित्सार्द्धं नरो यः प्रातरुत्थितः ।। ६४ ।।\nपुष्पदंतेश्वरं दृष्ट्वा सोऽश्वमेधफलंलभेत् ।।\nमुच्यते पातकाद्यैश्च यः शाठ्येनापि पश्यति ।। ६५ ।।\nमृतो गांधर्वलोके तु याति विद्याधरैर्वृतः ।।\nन तस्य संतति च्छेदो यः पश्यति दिनेदिने ।।\nनियमेन गणाध्यक्ष जायते ब्रह्मणो  दिनम्।। ६६ ।।\nऐश्वर्यं सप्तलोकेषु भुक्त्वा भोगान्यथाक्रमम्।।\nपृथिव्यामेकराड्भूत्वा ममांगे संभविष्यति ।। ६७ ।।\nएष ते कथितो देवि प्रभावः पापनाशनः ।।\nपुष्पदन्तेश्वरेशस्य अविमुक्तेश्वरं शृणु ।। ६८ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम् आवंत्यखण्डे चतुरशीतिलिङ्गमाहात्म्य उमामहेश्वरसंवादे पुष्पदन्तेश्वरमाहात्म्यवर्णनंनाम सप्त सप्ततितमोऽध्यायः ।। ७७ ।। ।। छ ।।"
  }
]
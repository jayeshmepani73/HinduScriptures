[
  {
    "text": "।। ईश्वर उवाच ।।\nआशीतिकं विजानीहि देवं स्वप्नेश्वरं प्रिये ।।\nयस्य दर्शनमात्रेण दुःस्वप्नं नश्यति ध्रुवम् ।। १ ।।\nकल्माषपादेति ख्यातो लोके राजा बभूव ह ।।\nइक्ष्वाकुवंशजो देवि तेजसा सूर्यवद्भुवि ।। २ ।।\nस कदाचिद्वने राजा वशिष्ठसुतमौरसम् ।।\nशक्तिं परमधर्मज्ञं ददर्श विजितेंद्रियम् ।।\nमार्गस्थितं तपोनिष्ठमपगच्छेति चाब्रवीत् ।। ३ ।।\nअमुंचंतं तु पंथानं तमृषिं नृपसत्तमः ।।\nजघान कशया मोहात्तदा राक्षसवन्मुनिम् ।। ४ ।।\nकशाप्रहाराभिहतस्ततः स मुनिपुंगवः ।।\nतं शशाप रुषाविष्टो वाशिष्ठः क्रोधमूर्छितः ।। ५ ।।\nहंसि राक्षसवद्यस्माद्राजापसद तापसम् ।।\nतस्मात्त्वमद्यप्रभृति पुरुषादो भविष्यति।।६।।\nसततं पिशितासक्तश्चरिष्यसि महीमिमाम्।।\nस तु शप्तस्तदा तेन तत्क्षणाद्वै नृपोत्तमः ।।७।।\nजगाम शरणं शक्तिं प्रसादयितुम र्हयत्।।\nयदा न तुष्टो विप्रर्षिः शक्तिः परमकोपनः ।।\nप्रसाद्यमानो भूपेन तदा तेनापि भक्षितः ।। ८ ।।\nशक्तिं तं भक्षयित्वा तु वशिष्ठस्यापरान्तु तान् ।।\nभक्षयामास सहसा सिंहः क्षुद्रमृगानिव ।। ९ ।।\nतदाप्रभृति संजातः पुरुषादो नृपोत्तमः ।।\nरात्रौ पश्यति दुःस्वप्नान्पापसंघेन मोहितः ।। ।। 5.2.80.१० ।।\nदृष्ट्वा भयानकान्स्वप्नान्स राजा पर्य्यतप्यत ।।\nपश्चात्तापेन संयुक्तो विललाप सुदुःखितः ।। ११ ।।\nअथाप्युक्तममात्यैश्च किं करोषि महीपते ।।\nकस्मात्ते निष्प्रभा कांतिर्विवर्णो हरिणः कृशः ।। १२ ।।\nस राजा कथयामास दुःस्वप्नाननुपूर्वशः ।।\nस्वप्नेऽहं सागरं शुष्कं चन्द्रं च पतितं भुवि ।। १३ ।।\nउपरुद्धां च जगतीं घनेन तमसा वृताम्।।\nआत्मानं चाहमद्राक्षं मलिनं मुक्तमूर्द्धजम् ।। १४ ।।\nपतंतमद्रिशिखरात्कलुषे गोमये ह्रदे ।।\nपिबन्नंजलिना तैलं हसन्निव मुहुर्मुहुः ।। १५ ।।\nतैलेनाभ्यक्तसर्वांगस्तैलमेवावगाहयन् ।।\nपीठे कार्ष्णायसे चैव निषण्णोऽहमधो मुखः ।। १६ ।।\nगायंति प्रमदा रक्ता रक्तमाल्यानुलेपनाः ।।\nकृष्णांबरधराश्चान्याः कृष्णमाल्यानुलेपनाः ।। १७ ।।\nताभिराकृष्यमाणोऽपि नीतोऽहं दक्षिणां दिशम् ।।\nबद्ध्वा रज्ज्वा सुवर्णस्य लोहस्य रजतस्य च ।। १८ ।।\nपांसुकर्दमयोर्मध्ये मग्नोहं लोहयंत्रितः ।।\nकपोतैस्तुद्यमानोऽहं गृध्रैः काकैश्च दारुणैः ।। १९ ।।\nसृगालैर्भक्ष्यमाणश्च स्थितो मद्गुरमस्तके ।।\nऋक्षवानरयानस्थो गतोऽहं दक्षिणां दिशम् ।। 5.2.80.२० ।।\nनदीं निमग्नो निश्चेष्टो जलहीनां महीसमाम्।।\nदंतैर्विदारितो रात्रौ रासभेनाहमर्द्दितः ।। २१ ।।\nताडितो हदयेत्यर्थं चरणैर्वज्रसंनिभैः ।।\nदृष्टिश्च हन्यतेऽत्यर्थं वेतालैर्लोहशं कुभिः ।।२२।।\nकरालैः कंटकैः कृष्णैः पुरुषैरुद्यतायुधैः।।\nस्वप्नेहं ताडितोत्यर्थमप्रमाणैः शितैः शरैः ।।२३।।\nएवमेतन्मया दृष्टमिमांरात्रिं भयावहाम्।।\nसंख्यां कर्तुं न शक्येत दुःस्वप्नानपरान्बहून् ।।२४।।\nइमां तु दुःस्वप्नगतिं निरीक्ष्य वै ह्यनेकरूपामविचिंतितां पुरा ।।\nभयं महन्मे हृदयं न शुद्ध्यति प्रगृह्य बाहू विलपाम्यनाथवत् ।। २५ ।।\nनृपस्य वचनं श्रुत्वा अमात्या भृशदुःखिताः ।।\nपश्यंतो दुर्निमित्ताश्च उल्कापातादिकास्तदा ।। २६ ।।\nसौरि सूर्यकुजाक्रांतं नगरं दृश्यतेऽधुना।।\nनागं चतुष्पदं विष्टिं  किंस्तुघ्नं शकुनिं तथा ।।२७।।\nकरणानि न शस्यंते मुहूर्त्ता दारुणाभवन् ।।\nविदित्वा नृपभंगं तु देशभंगकुलक्षयम्।।२८।।\nआश्वासयंतो राजानमिदं वचनमब्रुवन् ।।\nअलं शोकेन काकुत्स्थ सत्यासत्या हि विभ्रमाः ।।२९।।\nदृश्यंते भाविताः पुंसि स्वप्ने धातुवशेन हि ।।\nतथा पित्रादिदेवांश्च पूजय ब्राह्मणांस्तथा ।। 5.2.80.३० ।।\nएभिस्ततो मोक्ष्यसे त्वं मानसादधिविभ्रमात् ।।\nयस्माद्दैवोपघातानां दैवमेव हि रक्षणम्।।३१।।\nएवमाश्वासितो भूपो ह्यमात्यैर्धर्मकोविदैः ।।\nतत्पापं कथयामास गुरुपुत्रवधादिकम् ।।३२।।\nवशिष्ठस्य सुतो ज्येष्ठः शक्ति र्वै भक्षितो मया ।।\nनृशंसेन तथामात्या एकोनं भक्षितं शतम् ।। ३३ ।।\nतेन पापेन संतप्तः कथं स्वस्थो भवामि वै ।।\nएकापि ब्रह्महत्याया सापि दैवात्सुदुष्करा ।। ३४ ।।\nमया पुनर्नृशंसेन सा तथा न तु वर्जिता ।।\nकांस्तु लोकान्गमिष्यामि कृत्वा कर्म सुदारुणम् ।।\nराक्षसोऽहमनेनैव शरीरेण कुलांतकृत्।। ३५ ।।\nजातः कुले रघूणां वै पापात्मा पापसंभवः ।।\nसोऽहमत्र मरिष्यामि साधयित्वा हुताशनम् ।। ३६ ।।\nइति तस्य वचः श्रुत्वा सौदासस्य सुविस्मिताः ।।\nअमात्या वेदतत्त्वज्ञाः सर्वशास्त्रविशारदाः ।। ३७।।\nअहो पापमिदं भूरि कृतं पापेन सर्वथा ।।\nप्रायश्चित्तं न  जानीमो वशिष्ठेन विनाऽधुना ।। ३८ ।।\nतस्मादद्यैव गंतव्यमस्य भूपस्य कारणात् ।।\nयत्र तिष्ठति विप्रर्षिर्वशिष्ठो भगवान्मुनिः ।। ३९ ।।\nइत्युक्त्वा सहितास्तेन तेऽमात्या भृशदुःखिताः ।।\nगत्वा यत्राश्रमे विप्रो वशिष्ठो भगवानृषिः ।। 5.2.80.४० ।।\nअदृश्यंतीं वधूं दीनां यत्राश्वासयति प्रभुः ।।\nअदृश्यंती तु तं दृष्ट्वा कूरकर्माणमग्रतः ।।\nभयसंविग्नया वाचा वशिष्ठमिदमब्रवीत् ।। ४१ ।।\nअसौ मृत्युरिवोग्रेण दण्डेन वहुगर्वितः ।।\nप्रगृहीतेन काष्ठेन राक्षसोऽभ्येति भीषणः ।।४२।।\nतन्निवारयितुं शक्तो नान्यो वै भुवि कश्चन ।।\nत्वामृतेऽद्य महाभाग सर्ववेदविदां वर ।। ४३ ।।\nत्राहि मां भग वन्पापादस्माद्दारुणदर्शनात् ।।\nराक्षसोऽयमिहागत्य नूनमावां समीहते ।। ४४ ।।\n।। वशिष्ठ उवाच ।। ।।\nमा भैः पुत्रि न भेतव्यं राक्षसात्ते कथंचन ।।\nनैतद्रक्षो भयं यस्मात्पश्यसि त्वमुपस्थितम्।।\nराजा कल्माषपादोऽयममात्यैः सहितो विभुः ।। ४५ ।।\nस एषोऽस्मिन्वनोद्देशे समा यातो ममांतिकम् ।।\nतमायांतमथालक्ष्य वशिष्ठो भगवानृषिः ।।\nवारयामास तेजस्वी हुंकारेण नृपोत्तमम् ।।४६।।\nमन्त्रपूतेन च ततः समभ्युक्ष्य च वारिणा ।।\nमोक्षयामास वै भावाद्राक्षसाद्राजसत्तमम्।। ४७ ।।\nप्रतिलभ्य ततः संज्ञामभिवाद्य कृतांजलिः।।\nउवाच नृपतिः काले वशिष्ठमृषिसत्त मम् ।। ४८ ।।\nसौदासोऽहं महाभाग दासोऽहं तव सुव्रत ।।\nअस्मिन्काले यदिष्टं ते ब्रूहि किं करवाणि ते ।। ४९ ।।\nतस्य तद्वचनं श्रुत्वा नृपस्य द्विजसत्तमः ।।\nज्ञात्वा तपोबलेनैव विश्वामित्रस्य चेष्टितम् ।।\nराजानं प्रत्युवाचेदं विनयावनतं तथा ।। 5.2.80.५० ।।\nज्ञातमेव यथाकालं गच्छ राजन्कुश स्थलीम्।।\nमहाकालसमीपे तु लिंगं दुःस्वप्ननाशनम्।। ५१ ।।\nराजसंपत्करं दिव्यं पुत्रपौत्रविवर्द्धनम् ।।\nब्रह्महत्यासहस्राणां स्फोटनं पापनाश नम् ।।\nतस्य दर्शनमात्रेण विपाप्मा च भविष्यसि ।। ५२ ।।\nदुःस्वप्नजं भयं घोरं विनंक्ष्यति न संशयः ।।\nग्रहाश्च सानुकूलास्ते भविष्यन्ति नृपो त्तम ।।५३।।\nइत्युक्तो गुरुणा भूयो वशिष्ठेन महात्मना ।।\nजगाम त्वरितो देवि महाकालवनं शुभम् ।।\nददर्श तत्र तल्लिंगं दुष्टदुःस्वप्ननाशनम् ।।५४।।\nनष्टाः सर्वेपि दुःस्वप्नाः सुस्वप्नाश्चाभवंस्तदा ।।\nराजा निष्कल्मषो भूत्वा पुनः प्राप्नोन्निजं पदम् ।।\nअयोध्यायां गतो राज्यं चकार मुदितस्तदा ।। ।। ५५ ।।\nतदाप्रभृति देवोऽयं सुस्वप्नेश्वरसंज्ञकः ।।\nबभूव भुवने ख्यातः सर्वदुःस्वप्ननाशनः ।।५६।।\nअष्टम्यां च चतुर्दश्यां देवं स्वप्नेश्वरं शिवम् ।।\nदर्शनं ये करिष्यंति स्नात्वा शिप्राजले शुभे।।\nआजन्मप्रभवं तेषां दुःस्वप्नं च विनश्यति।।५७।।\nस एव सर्वदा पूज्य इह लोके परत्र च ।।\nयः पश्यति नरो भक्त्या देवं स्वप्नेश्वरं शिवम् ।। ५८ ।।\nयं यं काममभिध्याय मनसाभिमतं नरः ।।\nतं तं दुर्ल्लभमाप्नोति सुस्वप्नेश्वरदर्शनात् ।। ५९ ।।\nनियमेन प्रपश्यंति देवं स्वप्नेश्वरं सदा ।।\nते प्रयांति तनुं त्यक्त्वा मदीयं भवनं प्रिये ।। 5.2.80.६० ।।\nभक्तिहीनः क्रियाहीनो यः पश्यति प्रसंगतः ।।\nसुपुण्यां गतिमाप्नोति योगिगम्यां यशस्विनि ।। ६१ ।।\nये च पुष्पैर्विचित्रैश्च पूजयन्ति च पर्वसु ।।\nते सर्वकामसंपन्नाः श्रीबलारोग्यसंयुताः ।।\nदीर्घायुषः शुभाचारा जायन्ते देहिनोऽमलाः ।। ६२ ।।\nएते च ब्रह्मविष्ण्विंद्रकुबेरदहनादयः ।।\nसुस्वप्नं परमं प्राप्ताः श्रीस्वप्नेश्वरदर्शनात् ।।६३।।\nएष ते कथितो देवि प्रभावः पापनाशनः ।।\nस्वप्नेश्वरस्य देवस्य शृणु लिंगचतुष्टयम् ।। ६४ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे उमामहेश्वरसंवादे स्वप्नेश्वरमाहात्म्यवर्णनं नामाशीतितमोऽध्यायः ।। ८० ।।"
  }
]
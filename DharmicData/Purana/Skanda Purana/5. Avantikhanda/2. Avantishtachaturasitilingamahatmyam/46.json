[
  {
    "text": "।। श्रीहर उवाच ।। ।।\nषट्चत्वारिंशकं देवि वीरेश्वरमथो शृणु ।।\nयस्य दर्शनमात्रेण कुलवृद्धिर्भवेद्ध्रुवम् ।। १ ।।\nनिशामय महा वि वीरेशाविर्भवं परम् ।।\nयच्छ्रुत्वा पितरः पुण्यं प्राप्नुयुर्विपुलं शिवे ।। २ ।।\nआसीदमित्रजिन्नाम राजा परपुरंजयः ।।\nधार्मिकः सत्त्वसंपन्नः प्रजारंजनतत्परः ।। ३ ।।\nयशोधनो वदान्यश्च सुधीर्ब्राह्मणदैवतः ।।\nसदैवावभृथस्नातः परिक्लिन्नशिरोरुहः ।।४।।\nविनीतो नीतिसंपन्नः कुशलः सर्वकर्मसु ।।\nविद्याविशारदश्चाथ गुणवान्गुणिवत्सलः ।। ५ ।।\nकृतज्ञो मधुरालापः पापकर्मपराङ्मुखः ।।\nसत्यवाञ्छौचनिलयः सत्यवाग्विजितेंद्रियः ।। ६ ।।\nरणांगणे कृतांतस्य संख्यावांश्च सदोजिरे ।।\nकामिनीकेलिकालज्ञो युवापि स्थविरप्रियः ।। ७ ।।\nधर्मार्थ धनकोशश्च समृद्धबलवाहनः ।।\nसुभगश्च सुरूपश्च सुमेधाः सुप्रजाप्रियः ।। ८ ।।\nस्थैर्यधैर्यसमापन्नो देशकालविचक्षणः ।।\nमान्यानां मानदो नित्यं सर्वदूषणवर्जितः ।। ९ ।।\nवासुदेवांघ्रियुगले चेतोवृत्तिं निधाय च ।।\nचकार राज्यं निर्द्वंद्वं धिग्धिगीतिविवर्जितम ।। 5.2.46.१० ।।\nअलंघ्यशासनः श्रीमान्विष्णुभक्तिपरायणः ।।\nअभुनक्प्रवरान्भोगान्समंताद्विष्णुसंस्कृतान् ।। ११ ।।\nहरेराराधनान्युच्चैः प्रतिसौधं पदेपदे ।।\nतस्य राज्ये समभवन्महाभागनिधेः शिवे ।। १२ ।।\nगोवृन्दगोपगोपालगोपीजनमनोहर ।।\nगदापाणे गुणातीत गुणाश्च गरुडध्वज ।। १३ ।।\nकेशिहन्कैटभाराते कंसारे कमलापते ।।१४।।\nकृष्ण केशव कंजाक्ष कीनाशभयनाशन ।।\nपुरुषोत्तम पापारे पुण्डरीकविलोचन ।।१५।।\nपीतकौशेयवसन पद्मनाभ परात्पर ।।\nजनार्द्दनजगन्नाथ जाह्नवीजलजन्मभूः ।।१६।।\nजन्मिनां जन्महरण जंजपूकौघनाशन ।।\nश्रीवत्सवक्षः श्रीकंठ श्रीकर श्रेयसांनिधे ।। १७ ।।\nश्रीरंग शार्ङ्गकोदंड शौरे शीतांशुलोचन।।\nदैत्यारे दानवाराते दामोदर दुरंतक ।।१८।।\nदेवकीहृदयानंद दंदशूकेश्वरेशय ।।\nविष्णो वैकुण्ठनिलय बाणारे विष्ट रश्रवः ।।१९।।\nविष्वक्सेन विभो वीर वनमालिन्बलिप्रिय ।।\nत्रिविक्रम त्रिलोकेश चक्रपाणे चतुर्भुज ।।5.2.46.२०।।\nइत्यादीनि पवित्राणि नामानि प्रति मंदिरे ।।\nस्त्रीवृद्धबालगोपालवदनोदीरितानि तु ।। २१ ।।\nश्रूयंते यत्र कुत्रापि रम्याणि मधुविद्विषः ।।\nसुरम्यकाननान्येव विलोक्यंते गृहेगृहे ।। ।। २२ ।।\nविचित्राणि चरित्राणि गीयंते च गृहेगृहे ।।\nसौधभित्तिषु दृश्यंते चित्राणि कृत्रिमाणि च ।। २३ ।।\nऋते हरिकथायास्तु नान्या वार्त्ता निशम्यते ।।\nहरिणा नैव वध्यंते हरिणा मांसधारिणः ।। २४ ।।\nतस्य राज्ञो भयाद्व्याधैररण्ये सुखचारिणः ।।\nन मत्स्या नैव च बका वराहाश्च न केनचित् ।। २५ ।।\nहन्यंते क्वापि तद्भीत्या मत्स्यमांसाशिनाऽपि व ।।\nअपुत्रा न नरास्तस्य राष्ट्रेऽमित्रजितः क्वचित् ।। २६ ।।\nस्तनपानं न कुर्वंति संप्राप्य हरिवासरम् ।।\nपशवोऽपि तृणाहारं परित्यज्य हरेर्दिने ।।\nउपोषणपरा जाता अन्येषां का कथा नृणाम् ।। २७ ।।\nमहामहोत्सवः सर्वैः पुरौकोभिर्वितन्यते ।।\nअस्मिन्प्रशासति भुवं संप्राप्ते हरिवासरे ।। २८ ।।\nयो विष्णुभक्तिरहितः प्राणैरपि धनैरपि ।।\nस एव दण्ड्यो भुंक्ते यो राज्ञोऽमित्रजितः क्षितौ ।। २९ ।।\nअन्त्यजा अपि तद्राष्ट्रे शंखचक्रांकधारिणः ।।\nसंप्राप्य वैष्णवीं दीक्षां दीक्षिता इति संस्थिताः ।। 5.2.46.३० ।।\nशुभानि यानि कर्माणि क्रियंतेऽनुदिनं जनैः ।।\nवासुदेवे समर्प्यंते तानि तैरफलेप्सुभिः ।। ३१ ।।\nविना मुकुंदगोविंद परमानंदमच्युतम् ।।\nनान्यो जप्येत नम्येत सभाज्येत जनः क्वचित् ।।\nकृष्ण एव परो बंधुस्तस्यासीदवनीपतेः ।।३२।।\nएवं तस्मिन्महीपाले राज्ये सम्यक्प्रशासति ।।\nएकदा नारदः श्रीमांस्तं दिदृक्षुः समाययौ ।। ३३ ।।\nराज्ञा समर्चितः सोऽथ मधुपर्कविधानतः ।।\nनारदो वर्णयामास तममित्रजितं नृपम् ।। ३४ ।।\n।। श्रीनारद उवाच ।। ।।\nधन्योऽसि कृतकृत्योऽसि मान्योऽप्यसि दिवौकसाम् ।।\nसर्वभूतेषु गोविंदं परिपश्यन्विशांपते ।। ३५ ।।\nयो वेदपुरुषो विष्णुर्यो यज्ञपुरुषो हरिः ।।\nयोंऽतरात्मास्य जगतः कर्ता हर्ताविता विभुः ।। ३६ ।।\nतन्मयं पश्यतो विश्वं तव भूपालसत्तम ।।\nदर्शनं प्राप्य शुभदं शुचित्वमगमं परम् ।। ३७ ।।\nएष एव हि सारोऽत्र संसारे क्षणभंगुरे ।।\nकमलाकांतपादाब्जभक्तिभावोऽखिलप्रदः ।। ३८ ।।\nपरित्यज्य हि यः सर्वं विष्णुमेकं सदा भजेत् ।।\nसुमेधसं भजंते तं पदार्थाः सर्व एव हि ।। ३९ ।।\nहृषीकेशे हृषीकाणि यस्य स्थैर्यं गतान्यहो ।।\nस एव स्थैर्यमाप्नोति ब्रह्मांडेऽतीव चंचले ।। 5.2.46.४० ।।\nयौवनं धनमायुष्यं जलं पद्मदले यथा ।।\nअतीव चंचलं ज्ञात्वाऽच्युतमेव सदाश्रयेत् ।। ४१ ।।\nवाचि चेतसि कर्णेऽथ यस्य देवो जनार्दनः ।।\nस एव सर्वदा वेद्यो नररूपी जनार्द्दनः ।।\nनिर्व्याजप्रणिधानेन शीलयित्वा श्रियःपतिम् ।। ४२ ।।\nपुरुषोत्तमतां को न प्राप्तस्त्वमिव भूतले ।।\nअनया विष्णुभक्त्या ते संतुष्टेंद्रियमानसः ।।\nउपकर्तुमना ब्रूयां तन्निशामय भूपते ।। ४३ ।।\nमालाविद्याधरसुता नाम्ना मलयगंधिनी ।।\nक्रीडंती पितुराक्रोडे हृता कंकालकेतुना ।। ४४ ।।\nकपालकेतुपुत्रेण दानवेन बलीयसा ।।\nआगामिन्यां तृतीयायां तस्याः पाणिग्रहः किल ।। ४५ ।।\nपाताले चंपकावत्यां नगर्यां सास्ति सांप्रतम् ।।\nहाटकेशात्समागच्छंस्तयाऽहं साश्रुनेत्रया ।। ।। ४६ ।।\nदृष्टः प्रणम्य विज्ञप्तो यथा तच्च निशामय ।।\nब्रह्मचारिन्मुनिश्रेष्ठ गंधमादनशैलतः ।। ४७ ।।\nबालक्रीडनकासक्तां मां जह्रे त्रस्तमान साम् ।।\nकंकालकेतुर्दुर्वृत्तस्तस्य नास्ति च पातकः ।। ४८ ।।\nस स्वत्रिशूलघातेन म्रियते नान्यथा रणे ।।\nजगत्पर्याकुलीकृत्य निद्रात्यथ विनिर्भयः ।। ४९ ।।\nयदि कोपि कृतज्ञो मां हत्वेमं दुष्टदानवम् ।।\nमद्दत्तेन त्रिशूलेन नयेद्भद्रं च वै कृतम् ।। 5.2.46.५० ।।\nयद्यत्रोपचिकीर्षुस्त्वं रक्ष मां दुष्ट दानवात् ।।\nममापि हि वरो दत्तो भगवत्योमया पुरा ।।\nविष्णुभक्तो युवा धीमान्पुत्रि त्वां परिणेष्यति ।। ५१ ।।\nआतृतीयातिथि यथा तद्वाक्यं तथ्यतां व्रजेत्।।\nतथा निमित्तमात्रं त्वं भव यत्नं समाचर ।। ५२ ।।\nइति तद्वचनाद्राजन्विष्णुभक्तिपरायणम् ।।\nयुवानं चापि धीमन्तं त्वामनुप्राप्तवानहम् ।।५३।।\nतद्गच्छ कार्यसिद्ध्यै त्वं हत्वा तं दुष्टदानवम्।।\nआनयाशु महाबाहो शुभां मलयगंधिनीम्।।५४।।\nसा तु विद्याधरी बाला विलोक्य त्वां नरेश्वर ।।\nअवश्यमेव तच्छूलं दास्यतीति विनिश्चितम् ।।\nपार्वतीवचनाद्दुष्टं घातयिष्यस्यसंशयम्।। ५५।।\nइति नारदवाक्यं स निशम्यामित्रजिन्नृपः ।।\nअनल्पोत्कलिको जातो विद्याधरसुतां प्रति।।\nउपायं चापि पप्रच्छ गंतुं वै चंपकावतीम् ।।५६।।\nनारदेन पुनः प्रोक्तः स राजा गिरिराजजे ।।\nतूर्णमर्णवमासाद्य पूर्णिमादिवसे नृप ।।५७।।\nभवान्द्रक्ष्यति पोतस्थकल्पवृक्षरथास्थिताम्।।\nतत्र दिव्यांगनां कांचिद्दिव्यपर्यंकसुस्थिताम्।।\nवीणामादाय गायंतीं गाथामत्यंतसुस्वरम् ।।५८।।\nयत्कर्म विहितं येन शुभं वाप्यथवाऽशुभम् ।।\nस एव भुंक्ते  तत्तथ्यं विधिस्तत्र नियंत्रितः ।।५९।।\nगाथामिमां तु संगीय सरथा समहीरुहा ।।\nसपर्यंका क्षणादेव मध्येसिंधुं प्रवेक्ष्यति ।।5.2.46.६०।।\nभवानप्यविशंकं च ततः पोतान्महार्णवे ।।\nतमनुव्रजतु क्षिप्रं यज्ञवाराहसा त्मवान् ।। ६१ ।।\nततो द्रक्ष्यसि पाताले नगरीं चंपकावतीम् ।।\nमहामनोहरा राजन्सनाथां बालया तया ।। ६२ ।।\nइत्युक्त्वांतर्हितो देवि स चतुर्मु खनंदनः ।।\nराजाप्यर्णवमासाद्य यथोक्तं परिलक्ष्य च ।। ६३ ।।\nविवेशांतः समुद्रं च नगरीमाससाद ताम् ।।\nसापि विद्याधरी बाला नेत्रयोः प्राघु णीकृता ।। ६४ ।।\nतेन राज्ञा त्रिजगतीसौंदर्यश्रीरिवैकिका ।।\nपाताले देवतेयं वा मम नेत्रोत्सवाय किम् ।। ६५ ।।\nनिरमायि प्रमोद्देशात्स्रष्टृसृष्टिर्वि लक्षणा ।।\nकुहूराहुभयद्वेषात्कांतिश्चांद्रमसी किमु ।। ६६ ।।\nयोषिद्रूपं समाश्रित्य तिष्ठत्यत्राकुतोभया ।।\nइत्थं क्षणं च निर्वर्ण्य स राजाऽगच्छदंति कम् ।। ६७ ।।\nसा विलोक्याथ तं बालं नितरां मधुराकृतिम् ।।\nविशालोरःस्थलतलप्रलंयतुलसीस्रजम् ।। ६८ ।।\nशंखचक्रांकसुभगभुजद्वयविराजि तम् ।।\nहरिनामाक्षरसुधासुधौतरदनावलिम् ।। ६९ ।।\nभवानीभक्तिबीजोत्थभूरुहं पुरुषाकृतिम् ।।\nअनेनात्र कृतं कस्य भवनं मधुराकृति ।। 5.2.46.७० ।।\nइति पर्याकुलीकृत्य चक्षुषी च मुहुर्मुहुः ।।\nकंकालकेतुर्दुर्वृत्तस्त्ववध्यः परहेतिभिः ।।७१।।\nतावद्गुप्तं समातिष्ठ शस्त्रागारेऽत्र गह्वरे ।।\nन मे कन्याव्रतं भग्नं सामर्थ्याच्चण्डिकावरात् ।।७२।।\nआगामिन्यां तृतीयायां परश्वः पाणिपीडनम् ।।\nस चिकीर्षति दुष्टात्मा गतायुर्मम शापतः ।।७३।।\nमा तद्भीतिं कुरु युवंस्त्वत्कार्यं भविताचिरात् ।।\nविद्याधर्येति चोक्तः स शस्त्रागारे निगूढवत् ।। ७४ ।।\nस्थिरो वीरो महाबाहुर्दानवागमनेक्षणः ।। ७५ ।।\nअथ सायं समायातो दानवो भीषणाकृतिः ।।\nत्रिशूलं कलयन्पाणौ मृत्योरपि भयावहम् ।। ७६ ।।\nआगत्य दानवो रौद्रः प्रलयांबुदनिस्वनः ।।\nविद्याधरीं जगादेति मदाघूर्णितलोचनः ।।७७।।\nगृहाणेमानि रत्नानि दिव्यानि वरवर्णिनि ।।\nकन्यात्वं हि परश्वस्ते पाणिग्राहो भविष्यति ।। ७८ ।।\nदासीनामयुतं प्रातर्दास्यामि तव सुंदरि ।।\nआसुरीणां सुरीणां च दानवीनां मनोहरम् ।। ७९ ।।\nगन्धर्वीणां किंनरीणां सततं परिचारिकाः ।।\nविद्याधरीणां नागीनां यक्षीणां च शतानि षट् ।। 5.2.46.८० ।।\nराक्षसीनां शतान्यष्टौ शतमप्सरसां वरम् ।।\nएतास्ते परिचारिण्यो भविष्यंत्यमलाशये ।। ।। ८१ ।।\nयावत्संपत्तिसंभारो दिक्पालानां गृहेषु वै ।।\nमत्परिग्रहतां प्राप्तौ तावतस्त्वं महेश्वरी ।। ८२ ।।\nदिव्यान्भोगान्मया सार्द्धं भोक्ष्यसे मत्परिग्र हात् ।।\nकदा परश्वो भविता यस्मिन्वैवाहिको विधिः ।। ८३।।\nत्वदंगसंगसंस्पर्शसुखस्वादातिमेदुरः ।।\nपरां निर्वृतिमाप्स्यामि परश्वो निकटं यदि ।। ।। ८४ ।।\nमनोरथाश्चिरं यावद्ये मे हृदि समेधिताः ।।\nतान्कृतार्थी करिष्यामि परश्वस्तव संगमात् ।। ८५ ।।\nजित्वा देवान्रणे सर्वानिंद्रादीन्मृगलो चने।।\nत्रैलोक्यैश्वर्यसंपत्तेस्त्वां करिष्यामि चेश्वरीम् ।।८६।।\nआधायांके त्रिशूलं च सुष्वापेति प्रलप्य सः।।\nनरमांसस्य स्वादेन प्रमत्तो वीतसाध्वसः।। ।। ८७ ।।\nवरं स्मरंती सा गौर्या विद्याधरकुमारिका ।।\nविज्ञाय तं प्रमत्तं च प्रसुप्तं चातिनिर्भयम् ।।\nआहूय तं नरवरं वरं सर्वांगसुंदरम् ।। ८८ ।।\nविष्णुभक्तिकृतत्राणं प्राणनाथेति जल्प्य च ।।\nशूलं तदंकादादाय ददौ तस्मै च सुंदरी ।।८९।।\nतमादाय त्रिशूलं च स तदामित्रजिन्नृपः ।।\nसंस्मरंश्चक्रिणं चित्ते जगद्रक्षामणिं हरिम्।। 5.2.46.९० ।।\nजगादोत्तिष्ठ रे दुष्ट कन्यादूषणलालस ।।\nयुध्यस्व च मया सार्द्धं न सुप्तं हन्म्यहं रिपुम् ।। ९१ ।।\nइति संश्रुत्य संप्राप्तः कस्य दृष्टोद्य चांतकः ।।\nक आयुषाद्य संत्यक्तो यः प्राप्तो मम गोचरम् ।।९२।।\nमम प्रचंडदोर्दंडकंडूकंडूयनक्षमः ।।\nमाल्यो नरोऽयं भविता किं त्रिशूलेन सुंदरि ।। ९३ ।।\nमा भैर्मे कौतुकं पश्य भक्षोयं मम सांप्रतम् ।।\nकालेन मत्तो भीतेन स्वयमेवोपढौकितः ।। ९४ ।।\nइत्युक्त्वा मुष्टिघातेन तेनोच्चैर्दंडसूनुना ।।\nहृदये निहतो राजा शिलातिकठिने द्रुतम् ।। ९५ ।।\nस चक्रिणा कृतत्राणः पीडां नाल्पीयसीमपि ।।\nविवेद कठिनोरस्कः करस्तस्य प्रपीडितः ।। ९६ ।।\nअथ कोपवता राज्ञा हतो वक्त्रे चपेटया ।।\nआघूर्णितशिरा भूमौ पतित्वा पुनरुत्थितः ।।\nउवाच च वचो धैर्यमवष्टभ्य महाबली ।। ९७ ।।\n।। दानव उवाच ।। ।।\nज्ञातं तत्त्वं मनुष्योसि नृरूपेण चतुर्भुजः ।।\nततस्त्वं छिद्रमासाद्य हंतुं मां दानवांतक ।। ।।९८।।\nएवंविधो हि मधुभिद्यदि त्वं बलवानसि।।\nविहायैतन्महच्छूलं युध्यस्व स्वायुधैर्मया।। ९९।।\nत्वया कपटरूपेण बलिना कैटभादयः।।\nन बलेन हताः संख्ये हता एव च्छलेन हि ।।5.2.46.१००।।\nबलिं पातालमनयस्त्वं नृवामनतां दधत् ।।\nनृमृगत्वेन भवता हिरण्यकशिपुर्हतः ।।१।।\nतथा जटिलरूपेण लंकेशो विनिपातितः।।\nगोपालवेषमालंब्य कंसाद्या घातितास्त्वया ।।\nस्त्रीभूय चाहरस्त्वं हि विप्रतार्यासुरान्सुधाम् ।।२।।\nयादोरूपेण भवता शंखाद्या निहता इह ।।\nमायाविना त्वयाऽगण्याः सर्वमर्मज्ञ माधव ।। ३ ।।\nन त्वत्तोऽहं बिभेम्यद्य सद्यः पातः शरीरिणाम् ।।\nवरं तव श्रये मृत्युं बलेनापि छलेन वा ।। ४ ।।\nन त्यक्ष्यसि त्रिशूलं त्वं न त्वां योत्स्याम्यहं रणे ।।\nअवश्यमेव मर्त्तव्यं मया प्रातः शरीरिणा।। ५ ।।\nइयं विद्याधरी कन्या न मया दूषिता सती ।।\nसाक्षाच्छ्रीरिव मंतव्या तवार्थं रक्षिता मया ।। ६ ।।\nइत्युक्त्वा वामदोर्दंडप्रहारेणापि निष्ठुरम् ।।\nनिजघान दनोः सूनुस्तं शिलोच्चय घातिना ।। ७ ।।\nनृपतिस्त्वथ संधार्य विषह्य रणमूर्द्धनि ।।\nजघानाशु तदा क्रूरं त्रिशूलेनाथ वक्षसि ।।८ ।।\nतत्प्रहारान्महाबाहुः पंचत्वमगम त्क्षणात् ।।\nलक्ष्यीचकार तद्वक्त्रं त्रिशूलं तोलयन्करे ।। ९ ।।\nपश्यतोऽस्य महाबाहोः स च प्राणाञ्जहौ क्षणात्।।\nइत्थं कंकालकेतुं स निहत्य सुरकं पनम् ।।5.2.46.११०।।\nविद्याधरीं प्रपश्यंतीं प्राह हृष्टतनूरुहः ।।\nनारदस्य मुनेर्वाक्यात्तव सुश्रोणि वांछितम् ।। ११ ।।\nकृतं मया कृतज्ञे किं करवाण्यधुना वद ।।\nश्रुत्वेति तस्य सा वाक्यं प्राह गंभीरचेतसा ।। १२ ।।\n।। मलयगंधिन्युवाच ।। ।।\nअत्युदारमते वीर निजप्राणैः पणीकृताम् ।।\nकिं मां पृच्छसि युवतीं कुलकन्यामदूषिताम् ।। १३ ।।\nइति ब्रुवंत्यां कन्यायां  पुनः स्वैरचरो मुनिः ।।\nअतर्कितागमः प्राप्तो नारदो देवलोकतः ।। ।। १४ ।।\nततस्तुष्टुवतुस्तौ तु तं दृष्ट्वा मुनिसत्तमम् ।।\nकृतप्रणामौ मुनिना प्रतिज्ञाप्रापिताशिषौ ।। १५ ।।\nपाणिग्रहेण विधिनाऽभिषिक्तौ नारदेन तु ।।\nजग्मतुर्नारदादिष्टवर्त्मना कृतमंगलौ ।। १६ ।।\nतया मलयगंधिन्या वृतः सोऽमित्रजिन्नृपः ।।\nपुरीं चोज्जयिनीं प्राप्य पौरैर्विहितमंगलाम्।। ।। १७ ।।\nतद्वीक्षणादपि नरो नारकीं नैव जातुचित् ।।\nगतिं प्राप्नोति मेधावी तां पुरीमविशन्नृपः ।। १६ ।।\nयस्यां पुर्यां प्रवेशं न लभन्ते वास वादयः ।।\nकैवल्यजयजैत्र्यां हि तां पुरीमविशन्नृपः ।। १९ ।।\nसापि विद्याधर्यवंतीं समृद्धां वीक्ष्य दूरतः ।।\nनिनिंद स्वर्गलोकं च पातालनगरी मपि ।। 5.2.46.१२० ।।\nप्राप्यामित्रजितं कांतं तथा हृष्टा न सा वधूः ।।\nयथा दृष्ट्वाप्यहोऽवंतीं परमानंददायिनीम् ।। २१ ।।\nसा कृतार्थामिवात्मानं मन्य माना मनस्विनी ।।\nतेन पत्योज्जयिन्यां च परां निर्वृतिमाप सा ।। २२ ।।\nसोऽप्यमित्रजिदासाद्य पत्नीं मलयगंधिनीम् ।।\nधर्मप्रधानं संसेव्य कामं प्रापोत्तमं सुखम् ।। २३ ।।\nसा पतिं विष्णुभजने रतं प्रोवाच भामिनी ।। २४ ।।\n।। राज्ञ्युवाच ।। ।।\nभूपाभीष्टतृतीयायां चरिष्यामि महा व्रतम् ।।\n।। राजोवाच ।। ।।\nदेव्यभीष्टतृतीयायां व्रतं कीदृग्भवेद्वद ।।२५।।\nइति राज्ञोदिता राज्ञी प्रवक्तुमुपचक्रमे ।।\nइति कर्तव्यतां तस्य व्रतस्य सविधानकाम्।। २६ ।।\n।। राज्ञ्युवाच ।। ।।\nपुरा देवर्षिणा चेदं व्रतं लक्ष्म्यै प्रतिश्रुतम् ।।\nतया प्राप्तास्तु सकलाः कामाः स्वर्गापवर्गदाः ।। २७ ।।\nमार्गशीर्षतृतीयायां शुक्लायां कलशोपरि ।।\nताम्रपात्रं निधायैव तंदुलैः परिपूरितम् ।। २८ ।।\nअच्छिद्रं च नवीनं च रजनीरागरंजितम् ।।\nवासः पात्रोपरि न्यस्य सूक्ष्मात्सूक्ष्मतरं परम् ।। २९ ।।\nतस्योपरि शुभं पद्मं रविरश्मिप्रकाशितम् ।।\nतत्कर्णिकाया उपरि चतुःस्वर्णविनिर्मितम् ।।\nविधिं संपूजयेद्भक्त्या रक्तमाल्यांबरादिभिः ।। 5.2.46.१३० ।।\nपुष्पैः सुगंधैः कर्पूरकस्तूर्यादिभिरर्चयेत् ।।\nरात्रौ जागरणं कार्यं विप्राणां परमोत्सवैः ।।३१।।\nहोमः कार्यो महाभक्त्या सहस्रपरिसंख्यया ।।\nनवप्रसूतां कपिलां दद्याच्च सुपयस्विनीम् ।। ३२ ।।\nदद्यादाचार्यवर्याय सालंकारां सदक्षिणाम् ।।\nउपोष्य दंपती भक्त्या नवांबरविभूषितौ ।। ३३ ।।\nप्रातः स्नात्वा चतुर्थ्यां च संपूज्याचार्यमादितः ।।\nवस्त्रैराभरणैर्माल्यैर्दक्षिणाभिर्मुदान्वितः ।।\nसोपस्करां च तां मृर्तिमाचार्याय प्रदापयेत् ।। ३४ ।।\nमंत्रः ।।\nनमो विश्वविधानज्ञे विद्ये विविधकारिणि ।।\nसुतं च शंकरं देहि तुष्टा ह्यस्माद्व्रतोत्तमात ।। ३५ ।।\nसहस्रं भोजयित्वाथ द्विजानां भक्तिपूर्वकम् ।।\nभुक्तशेषेण चान्नेन कुर्याद्वै पारणं ततः ।। ३६ ।।\nइत्थमेतद्व्रतं नाथ चिकीर्षामि त्वदाज्ञया ।।\nकुरु चैतत्प्रियं मह्यमभीष्टफललब्धये ।। ३७ ।।\nइति भूपालवर्येण श्रुत्वा संहृष्टचेतसा ।।\nतदा व्रतं समाचीर्णं सांतर्वत्नी बभूव ह ।। ३८ ।।\nतयाथ प्रार्थिता गौरी गर्भिण्या भक्तितोषिता ।।\nपुत्रं देहि महामाये साक्षाद्विष्ण्वंशसंभ वम् ।। ३९ ।।\nजातमात्रो व्रजेत्स्वर्गं पुनरायाति चात्र वै ।।\nभक्तः सदाशिवेऽत्यर्थं प्रसिद्धः सर्वभूतले ।।\nविनैव स्तन्यपानेन षोडशाब्दाकृतिः क्षणात ।। 5.2.46.१४० ।।\nएवंभूतः सुतो गौरि यथा स्यान्मे तथा कुरु ।।\nमृडान्यापि तथेत्युक्ता राज्ञी भक्त्यातितुष्टया ।। ४१ ।।\nअथ कालेन तनयं मूलर्क्षे साऽप्यजीजनत् ।।\nहितैरमात्यैरथ सा विज्ञप्तारिष्टसंस्थिता ।। ४२ ।।\nदेवि राजार्थिनी त्वं तु त्यज दुष्टर्क्षजं  सुतम् ।।\nसा मंत्रिवाक्यमाकर्ण्य केवलं पतिदेवता ।। ४३ ।।\nअत्याक्षीत्तं तथा प्राप्तं तनयं नयकोविदा ।।\nधात्रिकां तु समाहूय प्राहेदं सा नृपांगना ।। ४४ ।।\nपंचमुद्रे महापीठे विकटानाम मातृका ।।\nतदग्रे स्थापयित्वामुं बालं धात्रि त्विदं वद ।। ४५ ।।\nगौरि दत्तः शिशुरसौ तवाग्रे विनिवेदितः ।।\nराज्ञ्या पत्युः प्रियैषिण्या मंत्रिविज्ञप्तिनुन्नया ।। ४६ ।।\nसापि राज्ञ्युदितं श्रुत्वा बालं शिशुशशिप्रभम् ।।\nविकटायाः पुरोभागे संस्थाप्य गृहमागता ।। ४७ ।।\nअथ सा विकटा देवी समाहूय च योगिनीः ।।\nउवाच नयत क्षिप्रं शिशुं मातृगणाग्रतः ।। ४८ ।।\nतासामाज्ञां च कुरुत रक्षतामुं प्रयत्नतः ।।\nयोगिन्यो विकटावाक्यात्खेचर्यस्तत्क्षणेन तम् ।। ४९ ।।\nनिन्युर्गगनमार्गेण ब्राह्म्याद्या यत्र मातरः ।।\nप्रणम्य योगिनीवृन्दं तं शिशुं सूर्यवर्चसम् ।। 5.2.46.१५० ।।\nपुरो निधाय मातॄणां प्रोचुश्च विकटोदितम् ।।\nब्रह्माणी वैष्णवी रौद्री वाराही नारसिंहिका ।।\nकौमारी चापि माहेन्द्री चामुण्डा चैव चंडिका ।। ५१ ।।\nदृष्ट्वा तं बालकं रम्यं विकटाप्रेषितं ततः ।।\nपप्रच्छुर्युगपद्वाक्यं कस्ते बाल प्रमुख्यकः ।। ५२ ।।\nमातृभि श्चेति पृष्टस्तु यदा किंचिन्न वक्ति सः ।।\nतदा च योगिनीचक्रं प्राह मातृगणस्त्विति ।। ५३ ।।\nराज्ययोग्यो भवत्येष महालक्षणलक्षितः ।।\nपुनस्तत्रैव नेतव्यो योगिन्यस्त्वविलंबितम् ।। ५४ ।।\nपञ्चमुद्रा महादेवी तिष्ठते यत्र कामदा ।।\nयस्याः संसेवनान्नॄणां निर्वाणश्रीरदूरतः ।। ५५ ।।\nतत्पीठसे वनादस्य षोडशाब्दाकृतेः शिशोः ।।\nसिद्धिर्भवित्री परमा रुद्रस्यानुग्रहात्परा ।। ५६ ।।\nएवं मातृगणात्सद्यो योगिनीभिः क्षणेन तु ।।\nप्रापितो मातृवाक्येन पञ्चमुद्रांतिकं पुनः ।। ५७ ।।\nसंप्राप्य तन्महापीठं स्वर्गलोकादिहागतः ।।\nमहाकालवने पुण्ये तताप विपुलं तपः ।। ५८ ।।\nतपसातीव तीव्रेण निश्चलेन्द्रियमानसः ।।\nतस्य राजकुमारस्य प्रसन्नोऽभूदुमाधवः ।। ५९ ।।\nआविर्बभूव पुरतो लिंगरूपेण शंकरः ।।\nउवाच च प्रसन्नोस्मि वरं ब्रूहि नृपांगज ।। 5.2.46.१६० ।।\nसर्वज्योतिर्मयं लिंगं पुरतो दृष्टवान्स्वयम् ।।\nसप्तपातालमुद्भिद्योत्थितं बृहदनुग्रहात् ।। ६१ ।।\nप्रणम्य दंडवद्भूमौ परि तुष्टाव धूर्जटिम् ।।\nसूक्तैर्जन्मांतराभ्यासात्सुहृष्टो रुद्रदैवतैः ।।\nवरं च प्रार्थयांचक्रे परिहृष्टतनूरुहः ।। ६२ ।।\nदेवदेव महादेव यदि देयो वरो मम ।।\nतदत्र भवता स्थेयं भवतापहृता सदा ।। ६३ ।।\nअस्मिँल्लिंगे स्थितः शंभो कुरु भक्तसमीहितम् ।।\nविना मुद्रादिकरणं मंत्रेणापि विना विभो ।। ।। ६४ ।।\nअस्य लिंगस्य ये भक्ता मनोवाक्कायकर्मभिः ।।\nसदैवानुग्रहस्तेषु कर्त्तव्यो वर एष मे ।। ६५ ।।\nइति तद्वरमाकर्ण्य लिंगरूपोऽवदत्प्रभुः ।।\nएवमस्तु यदुक्तं ते वीर वैष्णवसूनुना ६६ ।।\nवीर वीरेश्वरंनाम लिंगमेतत्त्वदाख्यया ।।\nअवंत्यां संप्रदास्यामि भक्तानां चिंतितान्यहो ।। ६७ ।।\nअत्र दत्तं हुतं जप्तं स्तुतमर्चितमेव च ।।\nतदक्षयं भवेदत्र भक्तानां नात्र संशयः ।। ६८ ।।\nत्वं तु राज्यं परं प्राप्य सर्वभूपालदुर्लभम् ।।\nभुक्त्वा भोगांश्च विपुलानंते सिद्धिमवाप्स्यसि ।। ६९ ।।\nएष ते कथितो देवि प्रभावः पापनाशनः ।।\nवीरेश्वरस्य देवस्य नूपुरेशमथो शृणु ।। 5.2.46.१७० ।।\nइति श्रीस्कांदे महापुराण एकाशीतिसाहस्र्यां संहिताया पञ्चम आवंत्यखण्डे चतुरशीतिलिंगमाहात्म्ये वीरेश्वरमाहात्म्यवर्णनंनाम षट्चत्वारिंशो ऽध्यायः ।। ४६ ।। ।। छ ।।"
  }
]
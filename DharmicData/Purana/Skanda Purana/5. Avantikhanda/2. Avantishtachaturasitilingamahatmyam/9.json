[
  {
    "text": "।। श्रीरुद्र उवाच ।। ।।\nस्वर्गद्वारेश्वरं लिंगं नवमं विद्धि पार्वति ।।\nसर्वपापहरं देवि स्वर्गमोक्षफलप्रदम् ।। १ ।।\nयदा देवि समायाताः कैलासे पर्वतोत्तमे ।।\nअश्विन्याद्या भगिन्यस्तास्त्वां दृष्ट्वा विस्मयान्विताः ।। २ ।।\nनिमंत्रिता वयं यज्ञे सकांताः सपरिग्रहाः ।।\nस्नेहेन देवि तातेन बहुमानपुरः सरम् ।। ३ ।।\nकच्चित्स्मृता विशालाक्षि किं वा तातस्य विस्मृतिः ।।\nकारणं किं समुद्दिश्य तातेन न निमंत्रिता ।। ४ ।।\nतासां तद्वचनं श्रुत्वा अवमा नात्तदा त्वया ।।\nप्राणा मुक्तास्तु योगेन पुरतस्तासु पार्वति ।।५।।\nअथ ताः शोकसंतप्ता गता यत्र प्रजापतिः।।\nआचख्युः सकलं वृत्तं दक्षस्याग्रे यथा तथम् ।।६।।\nतच्छुत्वा दारुणं वाक्यं दक्षो नोवाच किंचन ।।७।।\nमया दृष्टा यदा देवि भूमौ पंचत्वमागता ।।\nयज्ञप्रध्वंसनार्थाय तदा वै प्रेरिता गणाः।। ।।८।।\nते गत्वाथ गणा रौद्राः शतशोऽथ सहस्रशः ।।\nविरूपा भीषणा रौद्रा नानाशस्त्रा महाबलाः ।।\nमुमुचुः शरवर्षाणि कुर्वंतो भैरवान्रवान् ।। ९ ।।\nततो देवगणाः सर्वे वसवः सह भास्करैः ।।\nविश्वेदेवाश्च साध्याश्च धनुर्हस्ता महाबलाः ।।5.2.9.१ ०।।\nयुद्धाय च विनिष्क्रांता मुमुचुः सायकान्सितान् ।।\nते समेत्याथ युयुधुः प्रमथा विबुधैः सह ।।\nमुमुचुः शरवर्षाणि वारिधारा यथा घनाः ।। ११ ।।\nतेषां मध्ये गणो नाम वीरभद्रो महाबलः ।।\nस शक्रं ताडयामास शूलेन हृदये तथा ।। १२ ।।\nस तु तेन प्रहारेण विसंज्ञो निषसाद ह ।।\nअथ मुष्ट्या हतः कुम्भे नाग ऐरावतस्तथा ।।१३।।\nस हतः सहसा तेन गजेंद्रो भेरवान्रवान् ।।\nविनदन्भयमास्थाय यज्ञवाटमुपाद्रवत् ।। १४ ।।\nएतस्मिन्नंतरे  देवा कृतास्तेन पराङ्मुखाः ।।\nततस्ते शरणं जग्मुर्विष्णुं विश्वैकनायकम् ।। १५ ।।\nततः कोपसमाविष्टो विष्णुर्दृष्ट्वा दिवालयान् ।।\nगणैर्विद्रावितान्सर्वान्मुमोचाशु सुदर्शनम् ।। १६ ।।\nतदापतत्तु वेगेन चक्रं विष्णोः सुदर्शनम् ।।\nप्रसार्य वक्त्रं सहसा ह्युदरस्थं चकार ह ।। १७ ।।\nतस्मिंश्चक्रे तदा ग्रस्ते ह्यमोघे दैत्यसूदने ।।\nक्रुद्धो नारायणो देवि वीरभद्रमुपाद्रवत् ।। १८ ।।\nगृहीत्वा पादयोर्भूमौ निजघानातिदूरतः ।।\nहन्यमानस्याथ भूमौ गदया च सुदर्शनम् ।। १९ ।।\nरुधिरोद्गारसंयुक्तं वक्त्रात्तच्च विनिर्गतम् ।।\nमत्तो लब्धवरो देवि वीरभद्रो गणोत्तमः ।।\nन तु पंचत्वमापन्नो गदया ताडितोऽपि सः ।। 5.2.9.२० ।।\nततस्तु प्रमथाः सर्वे विष्णुवीर्यबलार्द्दिताः ।।\nकृच्छ्रेण सहसा प्राप्ता यत्राहं देवि संस्थितः ।। २१ ।।\nमां दृष्ट्वा शूलहस्तं तु विष्णुश्चांतरधीयत ।।\nइंद्रोऽपि त्रिदशैः सार्द्धं पितृभिर्ब्राह्मणैः सह ।। २२ ।।\nमत्तस्त्रासपरीतात्मा ततश्चादर्शनं गतः ।।\nएवं विध्वंसिते यज्ञे नष्टो देवगणो यदा ।। २३ ।।\nमया निरूपितो देवि स्वर्गद्वारे गणस्तदा ।।\nप्रवेशो नैव दातव्यस्त्रिदशानां गणेश्वर ।। २४ ।।\nद्वारावरोधः कर्त्तव्यो यत्नतः शासनान्मम ।।\nयः कोपि दृश्यते देवः स हंतव्यो न संशयः ।। २५ ।।\nउद्वसश्च ततो जातः स्वर्गो देवा विनिर्जिताः ।।२६।।\nस्वर्गद्वारे निरुद्धे तु शक्राद्या भयविह्वलाः।।\nब्रह्मलोकं गता देवा मंत्रयित्वा पुनःपुनः ।। २७ ।।\nतस्याग्रे कथितं सर्वं स्वर्गद्वारावरोधनम् ।।\nमहेश्वरगणैर्व्याप्तं स्वर्गद्वारं पितामह ।। २८ ।।\nप्रवेशो दुर्लभो जातः कृते द्वारावरोधने ।।\nकेनोपायेन यास्यामः स्वर्गलोकं तथाविधम्  २९ ।।\nनास्माकं जायते प्रीतिर्विना स्वर्गं पितामह ।। ।। 5.2.9.३० ।।\nइति तेषां वचः श्रुत्वा प्रोक्तं तु ब्रह्मणा तदा ।।\nआराध्यः शंकरो देवो महादेवो जगत्पतिः ।। ३१ ।।\nस्तुत्यो वंद्यो नमस्कार्यः सृष्टि संहारकारकः ।।\nदुर्लभस्तु सुराः स्वर्गो विना तस्य प्रसादतः ।। ३२\nगोप्ता स्रष्टा समर्थश्च स चास्माकं परा गतिः ।।\nस एवाराधनीयस्तु स च पूज्यतमो मतः ।। ३३ ।।\nतस्मात्सर्वप्रयत्नेन गम्यतां शरणं शिवः ।।\nउपायं कथयिष्यामि श्रूयतां सावधानतः ।। ३४ ।।\nत्रिदशैः सहितः शक्र तूर्णं गच्छ ममाज्ञया ।।\nमहाकालवने रम्ये कपालेश्वरपूर्वतः ।। ३५ ।।\nस्वर्गद्वार परं लिंगं विद्यते तत्तु वासव ।।\nलोकानामनुकंपार्थं महादेवेन निर्मितम् ।।\nतमाराधयत क्षिप्रं स वः कामं प्रदास्यति ।। ३६ ।।\nब्रह्मणो वचनं श्रुत्वा त्रिदशा मुदिता भृशम् ।।\nसमायाता महादेवि महाकालवनं तदा ।। ३७ ।।\nस्वर्गद्वारप्रदं पुण्यं ददृशुर्लिंगमुत्तमम् ।।\nतस्य दर्शनमात्रेण स्वर्गद्वारमपावृतम् ।। ३८ ।।\nस्वर्गलोकं गताः सर्वे यथापूर्वं यशस्विनि ।।\nनिःशंकांस्त्रिदशान्दृष्ट्वा विज्ञप्तोहं गणैस्तदा ।। ३९ ।।\nमयाज्ञप्ताश्च ते सर्वे निवर्त्तध्वं गणोत्तमाः ।।\nस्वयमेव प्रतिज्ञातं कथं मिथ्या भविष्यति ।। ।। 5.2.9.४० ।।\nस्वर्गद्वारप्रदो देवो दृष्टो देवैर्न संशयः ।।\nमहाकालवने रम्ये कथितो हि विरंचिना ।। ४१ ।।\nस्वर्गद्वारं गताः सद्यः शक्राद्यास्त्रिदशा गणाः ।।\nअतः प्रभृति विख्यातः स्वर्गद्वारेश्वरः शिवः ।। ४२ ।।\nख्यातिं यास्यति भूलोके स्वर्गलोकप्रदायकः ।। ४३ ।।\nये पश्यंति नरा लोके स्वर्गद्वारेश्वरं शिवम् ।।\nते यांति स्वर्गलोकं हि स्वर्गद्वारेश्वरार्चनात् ।। ४४ ।।\nस्वर्गद्वारेश्वरं देवं ये पश्यंति प्रसंगतः ।।\nन तेषां भयमस्तीति कल्प कोटिशतैरपि ।। ४५ ।।\nअश्वमेधसहस्रेण यत्पुण्यं समुदाहृतम् ।।\nतत्पुण्यमधिकं देवि स्वर्गद्वारेश्वरार्चनात् ।। ४६ ।।\nजन्मांतरसहस्रेण यत्पापं पूर्व संचितम् ।।\nयत्पापं विलयं यांति लिंगस्यास्य च कीर्तनात् ।। ४७ ।।\nअष्टम्यां वा चतुर्दश्यामथवा चंद्रवासरे ।।\nये पश्यंति नरा भक्त्या स्वर्गद्वारेश्वरं शिवम् ।।\nते देवि मे शरीरं तु प्रविष्टास्त्वपुनर्भवाः ।। ४८ ।।\nदशकोटिसहस्राणि तस्मिँल्लिंगे तु पूजिते ।।\nपूजितानि भवं तीह लिंगान्यंतःस्थितानि तु ।। ४९ ।।\nस्पर्शनात्तस्य लिंगस्य कीर्त्तनाद्यजनात्तथा ।।\nसुखेन स्वर्गमायांति यथा कामानवाप्नुयात् ।। 5.2.9.५० ।।\nअकामावा सकामा वा ये पश्यंति दिने दिने ।।\nतेऽपि पुण्या महाभागाः स्वर्गलोकं प्रयांति वै ।। ५१ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिङ्गमाहात्म्ये स्वर्गद्वारेश्वरमाहात्म्यवर्णनंनाम नवमोऽध्यायः ।। ९ ।। ।।"
  }
]
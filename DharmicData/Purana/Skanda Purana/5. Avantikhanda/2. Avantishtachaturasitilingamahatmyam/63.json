[
  {
    "text": "।। श्रीहर उवाच ।। ।।\nधनुःसाहस्रनामानमीश्वरं शृणु पार्वति ।।\nत्रिषष्टिसंख्यकं दिव्यं दर्शनात्पापनाशनम् ।। १ ।।\nविदूरथोनाम नृपः ख्यातकीर्त्तिरभूद्भुवि ।।\nतस्य पुत्रद्वयं जातं सुनीतिः .सुमतिस्तथा ।। २ ।।\nएकदा तु वनं यातो मृगयां स विदूरथः ।।\nददर्श गर्त्तं सुमहद्भूमेर्मुखमिवोद्गतम् ।। ३ ।।\nतं दृष्ट्वा चिंतयामास किमेतदिति पार्थिवः ।।\nपातालविवरं मन्ये वडवानलसंनिभम् ।। ४ ।।\nचिंतयन्निव तत्रासौ ददर्श विजने वने ।।\nब्राह्मणं सुव्रतं नाम तपस्विनमकल्मषम् ।। ५ ।।\nस तं पप्रच्छ नृपतिः किमेतदिति भो द्विज ।। ६ ।।\n।। ब्राह्मण उवाच ।। ।।\nदानवः सुमहावीर्यो वसत्युग्रो रसातले ।।\nकुजंभोनाम विख्यातो भिनत्ति वसुधामिमाम् ।। ७ ।।\nतमजित्वा कथं राज्यं भोक्ष्यसे वसुधाधिप ।।\nतेन विध्वंसिता विप्रा रात्रौ निःसृत्य पार्थिव ।। ८ ।।\nउपद्रुतास्तथा देशा ध्वस्ताश्चैव तथाश्रमाः ।।\nआप्याययति दैत्योऽयं सबली मुशलायुधः ।। ९ ।।\nयदि त्वं घातयस्येनं पातालांतरगोचरम् ।।\nततः समस्तवसुधापतिरेव भविष्यसि ।। 5.2.63.१० ।।\nइति विप्र वचः श्रुत्वा मंत्रयामास पार्थिवः ।।\nमंत्रिभिः सहितोऽमोघं श्रुत्वा मुशलमद्रिजे ।। ११ ।।\nतं मंत्रं क्रियमाणं तु सूनुभ्यां सह मंत्रिभिः ।।\nतत्पार्श्ववर्त्तिनी कन्या शुश्रावाथ मुदावती ।। १२ ।।\nततः कतिपयाहे तु तां कन्यां जलजेक्षणाम् ।।\nजहारोपवनाद्दैत्यः कुजंभः स्वसखीवृताम् ।। १३ ।।\nएतच्छ्रुत्वा महीपालः क्रोधपर्याकुलेक्षणः ।।\nउवाच पुत्रौ जानेऽहं सकुजंभो महासुरः ।। १४ ।।\nदृष्ट्वा भूमौ पुरा गत्तें तत्र संशयिते मयि ।।\nकथितो द्विजमुख्येन मया पृष्टेन पुत्रकौ ।। १५ ।।\nस हन्यतां सोऽपहर्त्ता मुदावत्याः सुदुर्मतिः ।।\nप्रस्थितौ नृपभक्त्याथ स्वसैन्यपरिवारितौ ।। १६ ।।\nतौ सुतौ तत्र संप्राप्तौ पाताले पितृशासनात्।।\nयुयुधाते कुजंभेन स्वशक्त्या सेनया वृतौ ।। १७ ।।\nततः परिघनिस्त्रिंशशक्तिशूलपरश्वधैः ।।\nबाणैश्चिरतरं युद्धं तेषामासीत्सदारुणम्।। १८ ।।\nततो मायाबलवता तेन दैत्येन तत्क्षणात् ।।\nअमोघेनाद्वितीयेन मुशलेन वरानने ।। १९ ।।\nहत सैन्यौ रणे बद्धौ राजपुत्रौ महाबलौ ।। 5.2.63.२० ।।\nततः श्रुत्वा महीपालो विवर्णवदनोऽभवत् ।।\nबद्धपुत्रः परामार्त्तिं जगाम गिरिपुत्रिके ।। २१ ।।\nरुरोद बहुधात्यर्थं पुत्रस्नेहेन पार्थिवः ।।\nततो विलपतस्तस्य मार्कंडेयो महामुनिः ।।\nअनेकसृष्टिसंहारदृष्टकार्यपरावरः ।। २२ ।।\nउदितादित्यसंकाशः सप्तकल्पानुगो वशी ।।\nआजगाम नृपाभ्याशे विलपंतं ददर्श सः ।।\nराजानं कथयामास त्रिकालज्ञो महामुनिः ।। २३ ।।\nमा शुचस्त्वं महीपाल क्षत्त्रियोऽसि दृढव्रतः ।।\nक्व शोक क्व महीपालो दुर्जयो लोकपालवत् ।। २४ ।।\nशोकं कुपुरुषाचीर्णं त्यज त्वं राजसत्तम ।।\nउद्यमं कुरु राजेंद्र कुजंभं घातयिष्यसि ।। २५ ।।\nनात्युच्चं मेरुशिखरं नातिनीचं रसातलम् ।।\nव्यवसायः सखा यस्य नास्ति दूरे महोदधिः ।। २६ ।।\nमहाकालवने लिंगमाराधय समाहितः ।।\nरूपेश्वरस्य देवस्य पार्श्वे दक्षिणतः स्थितम् ।। २७ ।।\nधनुःसाहस्रतुल्यं तु मुशलस्य निवारणम् ।।\nधनुः प्राप्स्यसि राजेंद्र कुजंभं विनिपातय ।। २८ ।।\nधनुःसाहस्रहस्तैस्तु रक्षितं योधसत्तमैः ।।\nलिंगं देवासुरैर्युद्धे सहस्राक्षेण सेवितम् ।।\nइंद्रेण च धनुर्लब्धं जंभो वै येन पातितः ।।२९ ।।\nतस्य तद्वचनं श्रुत्वा स राजाथ विदूरथः ।।\nजगाम त्वरितो देवि महाकालवनं शुभम् ।। 5.2.63.३० ।।\nददर्श तत्र तल्लिंगं पूजयामास भक्तितः ।।\nतस्य तुष्टस्तदा देवो ददौ दिव्यं धनुस्तदा ।। ३१ ।।\nधनुःसाहस्रतुल्यं च मुशलस्य निवारणम् ।।\nधनुर्लब्ध्वा तदा राजा बद्धगोधांगुलित्रवान्।।\nजगाम धीरः पातालं तेन गर्तेन सत्वरम् ।। ३२ ।।\nततो ज्यास्वनमत्युग्रं स चक्रे पार्थिवस्तदा ।।\nयेन पातालमखिलमासीदापूरितांतरम्।। ३३ ।।\nततो ज्यास्वनमाकर्ण्य कुजंभो दानवेश्वरः ।।\nआजगामातिकोपेन स्वसैन्यपरिवारितः ।। ३४ ।।\nततो युद्धमभूत्तस्य सह राज्ञा वरानने ।।\nदिनानि त्रीणि स यदा योधितस्तेन दानवः ।। ३५ ।।\nततः कोपपरीतात्मा मुशलायाभ्यधावत ।।\nगंधैर्माल्यैस्तथा धूपैः पूज्यमानः स तिष्ठति ।। ३६ ।।\nयावद्गृह्णाति मुशलं तावत्सा च मुदावती ।।\nपस्पर्श चंदनव्याजैरनेकैश्च पुनःपुनः ।। ३७ ।।\nततः स गत्वा युयुधे मुसलेनासुरेश्वरः ।।\nतदा मुसलपातास्ते धनुषा निष्प्रभीकृताः ।। ३८ ।।\nधनुर्ज्याघातशब्देन पतिते भूतले तदा ।।\nगतो वैवस्वतं लोकं कुजंभोनाम दानवः ।। ३९ ।।\nततोऽपतत्पुष्पवृष्टिस्तस्योपरि महीपतेः ।।\nजगुर्गंधर्वपतयो देववाद्यानि सस्वनुः ।। 5.2.63.४० ।।\nस चापि राजा तं हत्वा पुत्रौ लब्ध्वा सुतां तदा ।।\nमुदावतीं मुदा युक्तो हर्षगद्गदनिर्भरः ।। ४१ ।।\nपुत्राभ्यां सहितो देवि सुसंपूर्णमनोरथः ।।\nसांतःपुरपरीवारः पुनरायाद्वरानने ।। ४२ ।।\nमहाकालवने रम्ये यत्र तल्लिंगमुत्तमम्।।\nपूजयामास रत्नैश्च वस्त्रैराभरणैस्तथा ।। ४३ ।।\nततः स पूजितो देवैः शक्रेण च पुनःपुनः ।।\nअस्य लिंगस्य माहात्म्याद्धनुः प्राप्तं नृपेण ३ ।। ४४ ।।\nकुजंभोऽपि हतो दैत्यो देवविद्वेषकारकः ।।\nधनुःसाहस्रनामायमतः ख्यातिं गमिष्यति ।। ४५ ।।\nभक्त्या ये पूजयिष्यंति धनुःसाहस्रमीश्वरम्।।\nयास्यन्ति शत्रवस्तेषां क्षयं नैवात्र संशयः ।। ४६ ।।\nअर्चिते देवदेवेशे धनुःसाहस्रिके शिवे ।।\nअर्चिताः सर्वदेवाः स्युर्वरदाश्च न संशयः ।। ४७ ।।\nप्रातर्मध्येऽपराह्णे च धनुःसाहस्रकं शिवम् ।।\nये नमन्ति नरा नित्यं न ते नरकभोगिनः ।।४८ ।।\nतीर्थानां च यथा गंगा रक्षिता योधसत्तमैः ।।\nतथायं रक्षको देवो नाम्ना धनुःसहस्रकः ।।४९।।\nतत्र गंगादितीर्थानि विद्यन्ते विविधानि च ।।\nसुरहस्यातिपुण्यानि सद्यः पापहराणि च ।। 5.2.63.५० ।।\nतेषां फलं विनिर्दिष्टं ये पश्यन्ति तु भक्तितः ।।\nधनुःसाहस्रकं नाम सदा शत्रुक्षयंकरम् ।। ५१ ।।\nएष ते कथितो देवि प्रभावः पापना शनः ।।\nधनुःसाहस्रदेवस्य देवं पशुपतिं शृणु ।। ५२ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीति लिङ्गमाहात्म्ये धनुःसाहस्रमाहात्म्यवर्णनंनाम त्रिषष्टितमोऽध्यायः ।। ६३ ।। ।।  ।।"
  }
]
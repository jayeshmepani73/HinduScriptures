[
  {
    "text": "।। ।। श्रीईश्वर उवाच ।। ।।\nपंचाधिकं विजानीहि पंचाशत्तममीश्वरम् ।।\nसिंहेश्वरं वरारोहे महाभयविनाशनम ।। १ ।।\nसद्यःकल्पे त्वया देवि मदर्थं हि महत्तपः ।।\nकृतं नीलोत्पलापांगि भीषणं संशितव्रतम् ।।\nतपसा तव रौद्रेण दग्धं हि भुवनत्रयम् ।। २ ।।\nदुष्करं हि तपो ज्ञात्वा भगवां श्चतुराननः ।।\nआगत्योवाच देवेशो देवि त्वां शुभया गिरा ।। ३ ।।\nकिं पुत्रि प्राप्तुकामासि किमलभ्यं ददामि ते ।।\nविरम्यतामतिक्लेशात्त पसोऽस्मान्ममाज्ञया ।। ४ ।।\nत्वया च वचनं श्रुत्वा गुरोर्गौरवगर्भितम् ।।\nप्रियं तथ्यं हितं तत्र वर्णनिर्णीतवांछितम् ।। ५ ।।\nप्रत्युक्तः स तदा ब्रह्मा प्रणामनम्रया त्वया ।।\nतपसा दुष्करेणाप्तः पतित्वे शंकरो मया ।। ६ ।।\nस मां श्यामलवर्णेति बहुशः प्रोक्तवान्भवः   ।।\nश्यामाहं कांचनाकारा वल्लभेन च संयुता ।।\nभर्त्ता भूतपतिर्वश्यः कथं स्यादिति मे तपः ।। ७ ।।\nत्वदीयं वचनं श्रुत्वा वरार्हो वरदः प्रभुः ।।\nएवं भविष्यतीत्याह ब्रह्मा लोकपितामहः ।। ८ ।।\nकियता चैव कालेन वांछासिद्धिर्भविष्यति ।।\nगौरीनाम्ना तु ते मूर्त्तिः कांत्या दीप्ता भविष्यति ।। ९ ।।\nएतच्छ्रुत्वा त्वया वाक्यं ब्रह्मणः परमेष्ठिनः ।।\nक्रुद्धा त्वं गिरिजेऽत्यर्थं कालेऽभीष्टं भविष्यति ।। 5.2.55.१० ।।\nक्रोधात्सिंहः समुद्भूतो वदनात्ते भयावहः ।।\nविवृतास्यो महारौद्रो जटाजटिलकंधरः ।। ११ ।।\nप्रोद्धूतवल्गुलांगूलो दंष्ट्रोत्कटमुखोत्कटः ।।\nतस्यास्ये पतितुं देवि व्यवसायः कृतस्त्वया ।। १२ ।।\nसोऽपि सिंहः क्षुधाविष्टस्त्वां भक्षयितुमुद्यतः ।।\nन चैवासौ समर्थोऽभूद्वीक्षितुं वा तपोधिकाम् ।। १३ ।।\nस दह्यमानः सहसा तेजसा तपसा तव ।।\nपराङ्मुखः समभवत्प्राणत्राणपरायणः ।। १४ ।।\nततस्तवाभूत्करुणा सिंहं प्रति यतव्रते ।।\nक्षुधितस्य त्वया तस्य क्षीरं ह्यमृतसन्निभम् ।। १५ ।।\nउत्पादितं स्तनाभ्यां तु तस्य सिंहस्य कारणात ।।\nतथापि दह्यतेऽत्यर्थं दुष्टभावं यतो गतः ।। १६ ।।\nतेनोक्तं दह्यमानेन मातर्दग्धोस्मि तेजसा ।।\nत्वदीयेन दुराचारो दुष्टोहं पापविग्रहः ।। १७ ।।\nत्वामत्तुकामो दुष्टात्मा त्वयाहं जनितोऽधुना ।।\nतस्माद्यास्यामि नरकं मातृहा गुरुघातकः ।। ८ ।।\nतस्य तद्वचनं श्रुत्वा दुःखितस्य सुतस्य तु ।।\nममत्वेन विशालाक्षि सिंहस्य कथितं त्वया ।।१९।।\nअधमं विद्यते क्षेत्रं महाकालवनं सुत।।\nतत्र गच्छ ममादे शाच्छीघ्रं देवविनिमितम् ।। 5.2.55.२० ।।\nकंटेश्वरस्य देवस्य समीपे लिंगमुत्तमम् ।।\nसिंहनादात्समुत्पन्नं शंकरस्य महात्मनः ।। २१ ।।\nअंधकासुरयुद्धे वै पीडिते वासवे पुरा ।।\nत्वदीयं वचनं श्रुत्वा सिंहस्त्वरितविक्रमः ।। २२ ।।\nगतो महाकालवनं दृष्टो देवोऽथ तत्क्षणात्।।\nदिव्यदेहो मृगारिस्तु जातो लिंगस्य दर्शनात् ।। २३ ।।\nममत्वात्तस्य लिंगस्य त्वं गता तत्र पार्वति ।।\nसिंहिकारूपमास्थाय शीघ्रं सिंहस्त्वया प्रिये ।। २४ ।।\nदृष्टो दिव्यशरीरस्तु लिंगस्यास्य प्रभावतः ।।\nतव तुष्टिः परा जाता दृष्ट्वा सिंहं महाद्युतिम् ।। २५ ।।\nकृतं नाम त्वया देवि लिंगस्यास्य वरानने ।।\nदिव्यदेहस्तु सिहोयं जातो लिंगस्य दर्शनात् ।। २६ ।।\nअतः सिंहेश्वरो देवो भुवि ख्यातो भविष्यति ।।\nएतस्मिन्नंतरे ब्रह्मा संप्राप्तस्तत्र सुव्रते ।।\nउवाच त्वां वरारोहे देवैः परिवृतस्तदा ।।२७।।\nय एष सिंहः संभूतस्तव क्रोधात्सुतो यतः ।।\nततोऽसौ वाहनो देवि भविष्यति न संशयः ।। २८ ।।\nलिंगं सिंहेश्वरं भक्त्या यः पश्यति समाहितः ।।\nतस्य वासोऽक्षयो दिव्यो भविष्यति त्रिविष्टपे ।।२९।।\nकीर्तनान्मुच्यते पापाद्दृष्ट्वा भद्राणि पश्यति ।।\nस्पर्शनादस्य लिंगस्य पुनात्यासप्तमं कुलम् ।। 5.2.55.३० ।।\nमनसा चिंतितान्कामांस्तांश्च प्राप्नोति पुष्कलान् ।।\nतदैव पुरुषो मुक्तो जन्मदुःखजरादिभिः ।। ३१ ।।\nयदा पश्यति सिंहेशं संसारार्णवतारकम् ।।\nव्यालव्याघ्रादयश्चौरास्तथा साहसिकाश्च ये ।।३२।।\nतेभ्यो भयं न भवति श्रीसिंहेश्वरदर्शनात् ।।\nयज्ञानां तपसां चैव दानादीनां च यत्फलम् ।।\nतत्फलं जायते सम्यग्दृष्ट्वा सिंहेश्वरं शिवम् ।। ३३ ।।\nमदीयं लोकमाप्नोति सुरासुरनमस्कृतम् ।।\nयः पश्यति प्रयत्नेन देवं सिंहेश्वरं तदा ।। ३४ ।।\nइत्युक्त्वासौ जगामाथ ब्रह्मा लोके स्वकं प्रिये ।।\nयद्वपुस्तव पूर्वं स्यात्कालकांतिकलंकितम् ।।\nप्रभावात्तपसस्तस्य गौरत्वं प्राप्तमद्भुतम् ।। ३५ ।।\nएष ते कथितो देवि प्रभावः पापनाशनः ।।\nसिंहेश्वरस्य देवस्य रेवंतेशमतः शृणु ।। ३६ ।।\nइति श्रीस्कांदे महापुराण एकाशीतिसाहस्र्यां संहितायां पंचम आवंत्यखंडे चतुरशीतिलिंगमाहात्म्ये सिंहेश्वरमाहात्म्यवर्णनंनाम पंचपंचाशत्तमोऽध्यायः ।। ।। ५५ ।।"
  }
]
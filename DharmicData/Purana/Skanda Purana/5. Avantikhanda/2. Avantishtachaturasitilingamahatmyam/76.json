[
  {
    "text": "।। ईश्वर उवाच ।। ।।\nषट्सप्ततितमं देवमरुणेश्वरसंज्ञकम् ।।\nविद्धि पापहरं देवि दर्शनात्कामदं नृणाम् ।। १ ।।\nपुरा देवयुगे देवि प्रजापतिसुते शुभे ।।\nआस्तां भगिन्यौ रूपेण समुपेतेऽद्भुतेऽनघे ।। २ ।।\nते भार्ये कश्यपस्यास्तां कद्रूश्च विनता तथा ।।\nप्रादात्ताभ्यां वरं प्रीतः प्रजापतिसमः पतिः ।। ३ ।।\nकश्यपो धर्मपत्नीभ्यां मुदा परमया युतः ।।\nवरातिसर्गं श्रुत्वैव कश्यपादुत्तमं तु ते ।। ४ ।।\nहर्षादभ्यधिकां प्रीतिं प्रापतुः स्म वरस्त्रियौ ।।\nवव्रे कद्रूः सुतान्नागान्सहस्रं तुल्यवर्चसः ।। ५ ।।\nद्वौ पुत्रौ विनता वव्रे कद्रूपुत्राधिकौ बले ।।\nओजसा तेजसा चैव विक्रमेणाधिकौ च तौ ।। ६ ।।\nतस्यै भर्त्ता वरं प्रादाल्लप्स्यसे पुत्रकोत्तमौ ।।\nएवमस्त्विति तां चाह कश्यपो विनतां तदा ।। ७ ।।\nयथा च प्रार्थितं लब्ध्वा वरं तुष्टाऽभवत्तदा ।।\nकृतकृत्या तु विनता लब्ध्वा वीर्याधिकौ सुतौ ।। ८ ।।\nकद्रूश्च लब्ध्वा पुत्राणां सहस्रं तुल्यतेजसाम् ।।\nधार्यौ गर्भौ प्रयत्नेन इत्युक्त्वा स महातपाः ।। ९ ।।\nते भार्ये वरसंहृष्टे कश्यपो वनमाविशत् ।।\nकालेन महता कद्रूर्नागानां सा शतीर्दश ।।\nजनयामास चार्वंगी द्वे चांडे विनता तदा ।। 5.2.76.१० ।।\nतयोरंडानि निदधुः प्रहृष्टाः परिचारिकाः ।।\nसोपस्वेदेषु भांडेषु पंचवर्षशतानि च ।। ११ ।।\nततः पंचशते काले कद्रूपुत्रा विनिर्गताः ।।\nअंडभ्यां विनतायास्तु मिथुनं न व्यदृश्यत ।। १२ ।।\nततः पुत्रार्थिनी देवी व्रीडिता सा तपस्विनी ।।\nअंडं बिभेद विनता तत्र पुत्रं ददर्श ह ।। १३ ।।\nपूर्वार्द्धकायसंपन्नमितरेणा प्रकाशितम् ।।\nस पुत्रो रोषसंरब्धः शशापैनामिति श्रुतम् ।। १४ ।।\nयोऽहमेवं कृतो मातस्त्वया लोभपरीतया ।।\nशरीरेणासमग्रेण तस्माद्दासी भविष्यसि ।। १५ ।।\nपंचवर्षशतान्यस्या यया विस्पर्द्धसे सदा ।।\nएष ते च सुतो मातर्दास्याद्वै मोक्षयिष्यति ।। १६ ।।\nयद्येनमपि मातस्त्वं मामिवांडविभेदनात् ।।\nन करिष्यस्यनंगं वा पुत्रं चाति तरस्विनम् ।।१७।।\nप्रतिपालयितव्यस्ते जन्मकालोऽस्य धीरया।।\nविशिष्टबलमीप्संत्या पंचवर्षशतान्यतः।।१८।।\nएवं शप्त्वा ततो देवि विनतां मातरं स्वकम् ।।\nअरुणो विललापाथ वाष्पशोकपरिप्लुतः ।। १९ ।।\nहाहा मया नृशंसेन माता स्वजननी स्वका ।।\nशप्ता विनापराधेन कथं यास्यामि सद्गतिम् ।।\nमाता देहारणिः पुंसां माता दुःखसहा परा ।।5.2.76.२०।।\nगर्भक्लेशे परं दुःखं माता जानाति यादृशम् ।।\nवात्सल्यं चाधिकं मातुर्दृश्यते न तु पैतृकम् ।। २१ ।।\nगुरूणामेव सर्वेषां माता गुरुतरा स्मृता ।।\nएकस्यापि सुतस्यैव न दृष्टा निष्कृतिः श्रुतौ ।।२२।।\nयदि पिंडप्रदानं तु गयायां कुरुते सुतः ।।\nगते पितरि पंचत्वं माता पुत्रस्य निर्वृतिः ।।\nन च मातृविहीनस्य ममत्वं कुरुते पिता ।।२३।।\nविकलो मातृहीनस्तु पुत्रो हि प्रोच्यते तदा ।।\nयदा स वृद्धो भवति तदा भवति दुःखितः ।।\nतदा शून्यं जगत्सर्वं यदा माता वियुज्यते ।। २४ ।।\nसोऽहं पापसमाचारो जातो मातृविहिंसकः ।।\nमरिष्यामि न संदेहः साधयित्वा हुताशनम् ।। २५ ।।\nजातोऽहं विकलांगस्तु प्राक्कृतेनैव कर्मणा ।।\nन माता कारणं यस्मात्स्वकीयं कर्म भुज्यते ।। ।। २६ ।।\nएवं विलपतस्तस्य कश्यपस्य सुतस्य च ।।\nअरुणस्य विशालाक्षि नारदः समुपागतः ।। २७ ।।\nदृष्ट्वारुणं सुदुःखार्त्तं विलपंतं पुनः पुनः ।।\nप्रत्युवाच प्रसन्नात्मा नारदः प्रहसन्निव।।२८।।\nअरुणोऽयमहो रौति कश्यपस्यात्मसंभवः ।।\nविनतायाः सुतो ज्येष्ठः संभूतस्तपसां निधिः ।। ।। २९ ।।\nउत्पादितोऽयमल्पाहैरर्द्धकायो महाबलः ।।\nएनमाश्वासयिष्यामि विनतागर्भसंभवम् ।।\nमोहेन विलपंतं च श्रेयो मे भविता धुवम् ।। ।। 5.2.76.३० ।।\nइति संचिंत्य मनसि वाक्यैर्मध्वमृतोपमैः ।।\nप्रत्युवाचारुणं तत्र नारदो द्विजसत्तमः ।। ३१ ।।\nतात कश्यपदायाद विनतागर्भसंभव ।।\nतेजोराशे दुराधर्ष संतापं मा कृथा वृथा।। ३२ ।।\nभाविनोऽर्था भवंतीह दुःखस्य च सुखस्य च ।।\nयत्त्वया विनता शप्ता रहस्यं देवनिर्मितम्।। ।। ३३ ।।\nयदि तेस्ति घृणा चित्ते शप्तात्मजननी त्वया ।।\nतदा गच्छ ममादेशान्महाकालवनं शुभम् ।।३४।।\nउत्तरे देवदेवस्य यात्रेशस्य च पुण्यदम्।।\nविद्यते त्रिदशैः पूज्यं सर्वदा सर्वदं शिवम् ।। ३५ ।।\nअरुणस्त्वेवमुक्तस्तु नारदेन महात्मना ।।\nआजगाम क्षणार्द्धेन महाकालवनं शुभम् ।। ३६ ।।\nददर्श तत्र तल्लिंगं तेजःकूटोपमं शुभम् ।।\nपूजयामास विधिवत्पुष्पैर्भावसमन्वितः ।। ३७ ।।\nलिंगेनोक्तोऽरुणो देवि सारथ्यं कुरु सर्वदा ।।\nसूर्यस्य भ्रमतस्तस्य त्वत्तुल्यो नास्ति सारथिः ।। ३८ ।।\nमया दत्तं तु सामर्थ्यं सूर्यस्य पुरतः सदा ।।\nउदयस्तेऽरुण प्राग्वै पश्चात्सूर्य उदेष्यति ।। ३९ ।।\nत्वन्नाम्ना त्रिषु लोकेषु ख्यातोऽहमरुणेश्वरः ।।\nभविष्यामि न संदेहो नृणामर्थप्रदायकः ।। 5.2.76.४० ।।\nये मां पश्यंति सततं त्वन्नाम्ना चारुणेश्वरम् ।।\nते यास्यंति परं स्थानं दाहप्रलयवर्जितम् ।। ४१ ।।\nमोदिष्यंति कुलैः सार्द्धं पितृमातृसमुद्भवैः ।।\nकल्पकोटिसहस्रं तु ये पश्यंति समाहिताः ।। ४२ ।।\nन दुःखं जायते तेषां ये पश्यंति रवेर्द्दिने।।\nसंसारसागरोत्थं वै यावदिंद्राश्चतुर्दश ।।४३।।\nयः पश्यति चतुर्दश्यां कृष्णायामरुणेश्वरम् ।।४४।।\nस नेष्यति पितॄन्स्वर्गे नरकस्थान्न संशयः ।।\nसंक्रांतौ रविवारे च यः पश्येदरुणेश्वरम् ।।\nशुंडीरस्वामिनो यात्रा कृता तेन न संशयः ।।४५।।\nइत्युक्तस्तेन लिंगेन विनतानंदनस्तदा।।\nआगतः कृतकृत्यात्मा यत्र देवो दिवस्पतिः ।।४६।।\nअस्य लिंगस्य माहात्म्यात्कश्यपस्यात्मसंभवः ।।\nअरुणो दृश्यते व्योम्नि सूर्यस्य पुरतः सदा ।। ४७ ।।\nएष ते कथितो देवि प्रभावः पापनाशनः ।।\nअरुणेश्वरदेवस्य पुष्पवंतेश्वरं शृणु ।। ४८ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्येऽरुणेश्वरमाहात्म्यवर्णनंनाम षट्सप्ततितमोऽध्यायः ।। ७६ ।।"
  }
]
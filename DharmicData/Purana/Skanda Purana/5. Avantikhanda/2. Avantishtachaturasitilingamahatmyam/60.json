[
  {
    "text": "।। श्रीमहादेव उवाच ।। ।।\nमतंगेश्वर संज्ञं तु षष्टिसंख्याकमीश्वरम् ।।\nविद्धि पापहरं देवि समीहितकरं सदा ।। १ ।।\nसुगतिर्नाम विप्रेन्द्रो बभूव द्वापरे युगे ।।\nसत्यवादी सदा दांतो वेदाध्ययनतत्परः ।। २ ।।\nमतंगस्तस्य पुत्रोऽभूद्बाल्याद्दारुणतां गतः ।।\nसबालं गर्दभं देवि तिष्ठन्तं मातुरंतिके ।।\nदण्डकाष्ठेन सहसा ताडयामास चापलात् ।। ३ ।।\nतं तु तीव्राहतं दृष्ट्वा गर्दभी पुत्रगृद्धिनी ।।\nउवाच मा शुचः पुत्र चंडालोऽयं न वै द्विजः ।। ४ ।।\nब्राह्मणे दारुणं नास्ति मैत्रो ब्राह्मण उच्यते ।।\nतुदन्पापाकृतिरयं बाले न कुरुते दयाम् ।। ५ ।।\nस्वकीयां भजते चाथ प्रकृतिं मानवः सदा ।।\nएतच्छ्रुत्वा मतंगस्तु दारुणं गर्द्दभीवचः ।। ६ ।।\nदंडकाष्ठं परित्यज्य रासभीं प्रत्यभाषत ।।\nब्रूहि रासभि कल्याणि माता मे येन दूषिता ।। ७ ।।\nकथं मां वेत्सि चंडालं यायावरकुलोद्भवम् ।।\nकेन जातोस्मि चंडालो ब्राह्मण्यं येन मे गतम् ।। ८ ।।\n।। गर्दभ्युवाच ।। ।।\nनापितेन प्रमत्तेन ब्राह्मण्यां वृषलेन हि ।।\nततस्त्वमसि चांडालो ब्राह्मण्यं तेन ते गतम् ।। ९ ।।\nएवमुक्तो मतंगस्तु पितरं वाक्यमब्रवीत् ।।\nताताश्चर्यं श्रुतं मेऽद्य जातोऽहं नापितेन वै ।। 5.2.60.१० ।।\nगर्दभ्या कथितं सम्यक्तस्मात्तप्स्ये महत्तपः ।।\nएवमुक्त्वा स पितरं प्रतस्थे कृतनिश्चयः ।।११।।\nस गत्वा च ततोऽरण्यमतप्यत महत्तपः ।।\nततः संतापयामास विबुधांस्तपसान्वितः ।। १२ ।।\nतं तथा तपसा युक्तमुवाच हरिवाहनः ।।\nमतंग तप्यसे किं त्वं भोगानुत्सृज्य मानुषान्।।\nवरं ददामि तेऽहं तं वृणीष्व त्वं यदिच्छसि ।। १३ ।।\n।। मतङ्ग उवाच ।। ।।\nब्राह्मण्यं कामयानोऽहमिदमारब्धवांस्तपः ।।\nदेहि मे शाश्वतं शक्र वर एष वृतो मया ।। १४ ।।\nएतच्छ्रुत्वा तु वचनं तमुवाच पुरंदरः ।।\nब्राह्मण्यं याचसे त्वं हि दुष्प्रापमकृतात्मभिः ।। ।। १५ ।।\nनाशमेष्यसि दुर्बुद्धे तदुपारम मा चिरम्।।\nचंडालयोनौ जातेन न तत्प्राप्यं कथंचन ।। १६ ।।\nएवमुक्तो मतंगस्तु संशितात्मा यत व्रतः ।।\nअतिष्ठदेकपादेन वर्षाणां शतसंख्यया ।। १७ ।।\nतमुवाच ततः शक्रः पुनरेव महायशाः ।।\nब्राह्मण्यं दुर्लभं वीर मा कृथाः साहसं वृथा ।। १८ ।।\nन हि शक्यं प्राप्तुमेवमचिरान्नाशमेष्यसि ।।\nवृणु वा काममन्यं त्वं ब्राह्मणत्वं सुदुर्लभम् ।। १९ ।।\nएवमुक्तो मतंगस्तु संशितात्मा दृढव्रतः ।।\nसहस्रमेकं पादेन ततोऽब्दानामवर्त्तत ।।5.2.60.२०।।\nतदेव च पुनर्वाक्यमुवाच बलवृत्रहा ।।\nचंडालायौनौ जातेन नावाप्यं ते कथंचन ।। २१ ।।\nअन्यं वरं वृणीष्व त्वं मा कृथास्तत्स्वयं श्रमम् ।।\nएवमुक्तो मतंगस्तु भृशं शोकपरायणः ।। २२ ।।\nअतिष्ठत गयां गत्वा सोंगुष्ठेन शतं समाः ।।\nसुदुष्करं वहन्योगं प्राणायामपरायणः ।। २३ ।।\nत्वगस्थिभूतो धर्मात्मा तताप परमं तपः ।।\nतपंतं तमभिद्रुत्य परिजग्राह वासवः ।। २४ ।।\nवराणामीश्वरो दाता सर्वभूतहिते रतः ।। २५ ।।\n।। शक्र उवाच ।। ।।\nमतंग ब्राह्मणत्वं हि विरुद्धमिह दृश्यते ।।\nब्राह्मण्यं दुर्ल्लभं तात ह्यसतां पापशीलिनाम् ।। २६ ।।\nब्राह्मणे सर्वभूतानां योगक्षेमः समाहितः ।।\nतदुत्सृज्येह दुष्प्राप्यं ब्राह्मण्यमकृतात्मभिः ।। २७ ।।\nअन्यं वरं वृणीष्व त्वं दुर्लभोऽयं हि ते वरः ।। २८ ।।\n।। मतंग उवाच ।। ।।\nकिं मां तुदसि दुःखार्तं मृतं मारयसे च माम् ।।\nतं तु शोचामि यो लब्ध्वा ब्राह्मण्यं नानुपालयेत्।।२९।।\nब्राह्मण्यं यदि दुष्प्राप्यं त्रिभिर्वर्णैः शतक्रतो।।\nतपसा च कथं लब्धं विश्वामित्रेण भूभुजा।।5.2.60.३०।।\nवीतहव्यश्च राजर्षिस्तपसा विप्रतां गतः।।\nतस्मात्तपः करिष्यामि निर्द्वंद्वो निष्परिग्रहः।। ३१।।\nअहिंसादमसत्यस्थः कथं नार्हामि विप्रताम् ।।\nदैवेन कृतमेतद्धि यद्यहं मातृदोषतः।।३२।।\nएतामवस्थां संप्राप्तो दैवयोगात्पुरंदर ।।\nनूनं दैवं न शक्यं तु पौरुषेण निवर्त्तितुम् ।। ३३ ।।\nयदहं यत्नवानेवं न लभे विप्रतां विभो ।।\nएवं ज्ञात्वा तु देवेश दातुमर्हसि मे परम्।।३४।।\nयदि तेऽहमनुग्राह्यः किंचिद्वा सुकृतं मम।।\nतदुपायं हि मे शंस कथं विप्रो भवामि वै।।३५।।\nयथा ममाक्षया कीत्तिर्भवेद्वापि पुरंदर ।।\nकर्तुमर्हसि तद्देव शिरसा त्वां प्रसादये । ३६ ।।\nइत्युक्तो हि मतंगेन वासवो बलवृत्रहा ।।\nकथयामास संतुष्टो लिंगमाहात्म्यमुत्तमम् ।। ३७ ।।\n।। इन्द्र उवाच ।। ।।\nमहाकालवने लिंगं स्थापितं ब्रह्मणा पुरा ।।\nदिव्यमूर्त्तिधरं दिव्यं श्रीसिद्धेश्वरपूर्वतः ।। ३८ ।।\nतस्य दर्शनमात्रेण विप्रत्वं समवाप्स्यसि ।।\nवासवस्य च वाक्येन मतंगो गतवांस्तदा ।। ३९ ।।\nमहाकालवनं रम्यं सिद्धक्षेत्रमथापरम् ।।\nददर्श तत्र तल्लिंगमशेषफलदायकम् ।। 5.2.60.४० ।।\nदृष्ट्वा संपूजयामास पुष्पैर्नानाविधैस्तथा ।।\nपूजितः प्रत्युवाचेदं मतंगं देवसत्तमः ।। ४१ ।।\nअहो महान्सभाग्योसि यस्त्वया तोषितोऽस्म्यहम् ।।\nमत्तः सर्वं समुद्भूतं ब्रह्मांडं भूर्भुवादिकम् ।। ४२ ।।\nवरदोऽस्मि वरार्हाणां शापदोऽस्मि दुरात्मनाम ।।\nब्राह्मण्यं मत्प्रसादाच्च अक्षयं ते भविष्यति ।। ४३ ।।\nततोऽसौ विप्रतां यातो मतंगो लिंगदर्शनात ।।\nपुनः पूजाप्रभावेण ब्रह्मलोकं गतो द्विज ।। ४४ ।।\nब्राह्मण्यं दुर्लभं लब्धं लिंगस्यास्य प्रभावतः ।।\nमतंगेन वरारोहे तस्माद्देवो विगीयते ।। ४५ ।।\nमतंगेश्वरको लोके ब्रह्मलोकप्रदायकः ।।\nवर्णाश्रमेषु विद्विष्टाः पाषंडवचने रताः ।। ४६ ।।\nनिर्मर्यादा निराचारा निःशंकाश्चातिलोलुपाः ।।\nनिर्घृणाः क्रूरर्माणो धृष्टाः कलियुगे नराः।।\nदर्शनात्तस्य लिंगस्य तेऽपि यांति त्रिविष्टपम् ।।४७।।\nये विशुद्धा महाभागा ध्यानिनो मुक्तिभागिनः ।।\nते पश्यंति कलौ देवि मतंगेश्वरमीश्वरम् ।।४८।।\nब्रह्मध्यानपरा ये च यज्ञदानक्रियारताः।।\nते पश्यंति कलौ देवि मतंगेश्वरमीश्वरम् ।। ४९ ।।\nयेऽर्चयंति महा देवि मतंगेश्वरमीश्वरम ।।\nकृतपुण्या नरा मर्त्त्ये तेषां वासोऽक्षयो दिवि।।5.2.60.५०।।\nएष ते कथितो देवि प्रभावः पापनाशनः ।।\nमतंगेश्वरदेवस्य शृणु सौभाग्यमीश्वरम् ।। ५१ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे चतुरशीतिलिंगमाहात्म्ये मतंगेश्वरमाहात्म्य वर्णनंनाम षष्टितमोऽध्यायः ।। ६० ।। ।। छ ।।"
  }
]
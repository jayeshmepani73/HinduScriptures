[
  {
    "text": "।। श्रीरुद्र उवाच ।। ।।\nढुंढेश्वरं तृतीयं तु सुखस्वर्गफलप्रदम् ।।\nसर्वपापहरं लिगं नृणां दुष्कृतनाशनम् ।। १ ।।\nढुंढश्चासीत्पुरा देवि कैलासे गणनायकः ।।\nस च कामी दुराचारो व्यसनोपहतेन्द्रियः ।। २ ।।\nगतोऽसौ शक्रलोकं तु कौतुकार्थं यदृच्छया ।।\nयत्र नृत्यति सा रंभा शक्रस्याग्रे विवृण्वती ।। ।। ३ ।।\nभावान्बहुविधान्रम्यान्दृष्टिहस्तादिकाञ्छुभान्।\nसूचीविद्धादिकरणान्पताकादिकहस्तकान्।।\nनृत्यं हस्तादिसंयुक्तं लयतालानुगं तथा ।।४।।\nशक्रोऽपि त्रिदशैः सार्द्धं तन्मुखासक्तलोचनः ।।\nबभूव हृष्टचेता वै हृषितांगरुहाननः ।। ५ ।।\nएतस्मिन्नंतरे देवि ढुंढस्तल्ललितेन तु ।।\nकामरागवशेनैव भाव्यर्थेन च मोहितः ।। ६ ।।\nतेन रंगरता रंभा पुष्पगुच्छेन ताडिता ।।\nस शप्तो वासवेनैव दृष्ट्वाऽन्यायं गणस्य तु ।। ७ ।।\nपत त्वं मानुषं लोकं रंगभंगस्त्वया कृतः ।।\nइति शप्तो गणो देवि शक्रेणामिततेजसा ।। ८ ।।\nपतितो मानुषे लोके विसंज्ञो विह्वलेन्द्रियः ।।\nकादिग्भूतो हतो त्साहो विललाप पुनःपुनः ।। ९ ।।\nअहोऽन्यायफलं प्राप्तं मया मोहादनुष्ठितम् ।।\nतस्मान्नीतिर्विधातव्या पुरुषेण विजानता ।। 5.2.3.१० ।।\nन्यायमार्गं समाश्रित्य येन सिद्धिर्भवेन्मम ।। ११ ।।\nइत्युक्त्वा स तपस्तेपे महेंद्रे पर्वतोत्तमे ।।\nश्रीशैले मलये विंध्ये पारियात्रे यमालये ।। १२ ।।\nनो सिद्धोऽसौ यदा देवि तदा गंगामहत्तटम् ।।\nयमुनां चंद्रभागां च वितस्तां नर्मदां नदीम् ।। १३ ।।\nगोदावरीं भीमरथीं कौशिकीं शारदां शिवाम् ।।\nचर्मण्वतीं समासाद्य स्नात्वा त्यक्तक्रियोऽभवत् ।। १४ ।।\nतीर्थं व्यर्थं तपो व्यर्थं तीर्थयात्राफलं यतः ।।\nन प्राप्तं च मयाभीष्टमटता कर्मभूमिषु ।। १५ ।।\nएतस्मिन्नंतरे देवि वागुवाचाशरीरिणी ।।\nआश्वासयंती गणपं महाकालायने व्रज ।। १६ ।।\nप्रयागाद्यानि तीर्थानि पृथिव्यां यानि संति वै ।।\nसदा सिद्धिकरं तेषां महाकालं विशिष्यते ।। १७ ।।\nतत्रास्ते सुमहापुण्यं लिंगं सर्वार्थसाधकम् ।।\nपिशाचेश्वरसांनिध्ये तमाराधय सत्वरम् ।। १८ ।।\nप्रसादात्तस्य लिंगस्य पुनर्यास्यसि शांकरम् ।।\nलोकं तेजस्विनां गम्यं दुर्लभं पापिनां सदा ।। १९ ।।\nइति श्रुत्वा ततो वाणीमाकाशस्थां गणस्तदा ।।\nआजगाम मुदा युक्तो महाकालवनोत्तमे ।। 5.2.3.२० ।।\nददर्श तत्र तल्लिंगं सर्वसंपत्करं शुभम्।।\nपूजयामास देवेशं भक्त्या परमया युतः ।। २१ ।।\nलिंगमध्यात्ततो वाणी निःसृता पर्व तात्मजे ।।\nअहो तुष्टोस्मि ते वत्स किं कामं प्रददाम्यहम् ।। २२ ।।\n।। ढुंढ उवाच ।। ।।\nयदि तुष्टोऽसि देवेश शरणागतवत्सल ।।\nत्वत्पादपंकजे भूयाद्भक्तिर्मेऽविचला सदा ।। २३ ।।\nवरमेनं प्रयच्छाशु यदि तुष्टो महेश्वरः ।। २४ ।।\nये च त्वां मानवा देव पश्यंति परमेश्वर ।।\nपापात्सद्यो विनिर्मुक्तास्ते भवंतु महीतले ।। २५ ।।\nढुंढस्य भाषितं श्रुत्वा लिंगेनोक्तं यशस्विनि ।।\nये च मां पूजयिष्यंति श्रद्धया परया पुनः।।\nते भविष्यंति सततं सदा पातकवर्जिताः ।। २६ ।।\nलप्स्यंति ते परान्कामान्भविष्यंति गणोत्तमाः।।\nपूज्याः सर्वेषु लोकेषु सर्वालंकारभूषिताः ।।२७।।\nएवं लब्धवरो ढुंढः प्रांजलिः पुनरब्रवीत् ।।\nमन्नाम्ना प्रथितं लिंगं संभूयाद्भुवने सदा ।। २८ ।।\nएवमस्त्विति लिंगेन प्रोक्तं तुष्टेन पार्वति ।।\nतदाप्रभृति विख्यातो देवो ढुंढे श्वरः परः ।। २९ ।।\nयस्य दर्शनमात्रेण सदा सिद्धिर्भवेन्नृणाम्।। 5.2.3.३० ।।\nभक्त्या ये पूजयिष्यंति देवं ढुंढेश्वरं परम् ।।\nआजन्मप्रभवं पापं तेषां यास्य ति तत्क्षणात् ।।३१।।\nस एव सुकृती लोके स एव  मम वल्लभः।।\nयः पश्यति नरो भक्त्या लिंगं ढुंढेश्वरं परम् ।। ३२ ।।\nराजसूयशतेनैव यत्पुण्यं च भविष्यति ।।\nततो भविष्यत्यधिकं ढुंढेश्वरनिरीक्षणात्।।३३।।\nमानसं वाचिकं वापि कायिकं गुह्यसंभवम् ।।\nप्रकाशं वाऽप्रकाशं च प्रसंगादपि यत्कृ तम् ।।\nतत्सर्वं यास्यति क्षिप्रं ढुंढेश्वरस्य दर्शनात्।।३४।।\nइत्युक्तस्तु मया देवि स ढुंढो गणनायकः ।।\nकृतो लिंगस्य माहात्म्याद्गतो लोके मदीयके ।।\nरेजे च गणपैः सार्द्धं ममाभीष्टतरोऽभवत्।।३५।।\nएष ते कथितो देवि प्रभावः पापनाशनः ।।\nश्रवणात्कीर्त्तनाद्वापि मम लोके महीयते ।।३६।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिंगमाहात्म्ये ढुंढेश्वरमाहात्म्यवर्णनंनाम तृतीयोऽध्यायः ।।३।। ।।"
  }
]
[
  {
    "text": "।। श्रीरुद्र उवाच ।। ।।\nअनादिकल्पेश्वरं देवं पंचमं विद्धि पार्वति ।।\nसर्वपापहरं नित्यमनादिर्गीयते सदा ।। १ ।।\nकल्पस्यादौ पुरा देवि लिंगमेतद्विनिर्गतम् ।।\nयदा नाग्निर्न चादित्यो न भूमिर्न दिशो न खम् ।। २ ।।\nन वायुर्न जलं चैव न द्यौर्ने न्दुर्ग्रहा न च ।।\nन देवासुरगंधर्वा न पिशाचा न राक्षसाः ।। ३ ।।\nअतो लिंगात्समुद्भूतं जगत्स्थावरजंगमम् ।।\nकालेन च लयं याति लिंगेऽस्मिन्पर्वतात्मजे ।। ४ ।।\nअस्माल्लिंगात्समुद्भूता वंशा देवर्षिपैतृकाः ।।\nमन्वंतराणि वंशानि वंश्यानुचरितं च यत् ।। ५ ।।\nयावत्यः सृष्टयश्चैव यावंतः प्रलयास्तथा ।।\nसमुद्राः पर्वताश्चैव निम्नगाः काननानि च ।। ६ ।।\nभूर्लोकाद्याश्च ये लोकाः पातालाः सप्त ये स्मृताः ।।\nगतिस्तथार्कसोमादिग्रहर्क्ष ज्योतिषामपि ।। ७ ।।\nदृश्यादृश्यं च तत्सर्वमतो लिंगाद्वरानने ।।\nअनादिकारणं यत्तदव्यक्ताख्यं महर्षयः ।।\nयदाहुः पुरुषं सूक्ष्मं नित्यं सदसदा त्मकम् ।। ८ ।।\nध्रुवमक्षयमजरममेयं नान्यसंश्रयम् ।।\nगंधरूपरसैर्हीनं शब्दस्पर्शविवर्जितम् ।। ९ ।।\nअनाद्यंतं जगद्योनिं त्रिगुणप्रभवाव्ययम् ।।\nअसादृश्यमविज्ञेयं लिंगं प्रोक्तं महर्षिभिः ।। 5.2.5.१० ।।\nप्रलयस्यांते तेनेदं दिव्यमासीदशेषतः ।। ११ ।।\nअहमुर्व्यां प्रबुद्धस्तु जगदादिरनादिमान् ।।\nसर्वहेतुरचिंत्यात्मा परः कोऽप्यपरक्रियः ।। १२ ।।\nप्रकृतिं पुरुषं चैव प्रदर्श्याशु जगत्पतिः ।।\nक्षोभयामास योगेन परेण परमेश्वरः ।। १३ ।।\nयथा संनिधिमात्रेण गंधः क्षोभाय जायते ।।\nमनसो नोपकर्तृत्वात्तथासौ परमेश्वरः ।।\nअनादिः कथ्यते देवो जगत्कारणतत्परम् ।।१४।।\nप्रधानं क्षोभ्यमाणं तु तेन लिंगेन पार्वति ।।\nजायते भुवनाधारो ब्रह्मांड इति विश्रुतः ।। १५ ।।\nयस्मिन्नंडे जगत्सर्वं सदेवासुरमानुषम् ।।\nउत्पन्नं च विलीनं च यस्यांतोऽपि न लभ्यते ।।१६।।\nस एव क्षोभकः पूर्वं स क्षोभ्यः पृथिवीपतिः ।।\nस संकोचविकासाभ्यां प्रधानत्वे व्यवस्थितः ।। १७ ।।\nउत्पन्नः स जगन्नाथो निर्गुणोऽपि रजोगुणः ।।\nभुंजन्प्रवर्तते सर्गं ब्रह्मत्वं समुपागतः ।। १८ ।।\nब्रह्मत्वे सृजते लोकांस्ततः सत्त्वातिरेकतः ।।\nविष्णुत्वमेत्य धर्मेण करोति परिपालनम् ।। १९ ।।\nततस्तमोगुणोद्भिन्नो रुद्रत्वेनाखिलं जगत् ।।\nउपसंहृत्य वै शेते त्रैलोक्यं त्रिगुणोऽगुणः ।। 5.2.5.२० ।।\nयथा प्राग्वापकः क्षेत्री पालको लावकस्तथा ।।\nस संज्ञा याति तद्वच्च ब्रह्मविष्णुत्वरुद्रताः ।। २१ ।।\nब्रह्मत्वे सृजते लोकानुद्रत्वे संहरत्यपि ।।\nविष्णुत्वे पाति तान्सर्वांस्तिस्रोऽवस्थाः स्मृताः सदा ।। २२ ।।\nरजो ब्रह्मा तमो रुद्रः सत्त्वं विष्णुर्जगत्पतिः ।।\nएत एव त्रयो वेदा एत एव त्रयो नराः ।। २३ ।।\nकल्पे कल्पे ह्यनादिस्तु गीयते त्रिदशैः सदा ।।\nपितृभिश्च गणैः सिद्धैरतोऽनादिकल्पेश्वरः ।। २४ ।।\nनाम प्राप्तं विशालाक्षि महाकालवनं सदा ।।\nयदा जातो विवादस्तु ब्रह्मणः केशवस्य च ।। २५ ।।\nअहं ज्यायानहं ज्यायान्कल्पादौ सृष्टिकारणात् ।।\nदिव्या समुत्थिता वाणी निरालंबा तदांबरात् ।। ।। २६ ।।\nमहाकालवने लिंगं कल्पेश्वरेति संज्ञकम् ।।\nतस्यादिमथवांतं च यः पश्यति स च प्रभुः ।।\nभविष्यति न संदेहो न वादः क्रियता मिति ।। २७ ।।\nततो देवि गतो ब्रह्मा ऊर्द्ध्वलोकमनंतकम् ।।\nअधोलोकं गतो विष्णुस्तेन वाक्येन सत्वरम् ।। २८ ।।\nनादिर्दृष्टो न चांतश्च ब्रह्मणा केशवेन तु ।।\nतदा तौ विस्मयापन्नौ तुष्टुवाते परस्परम् ।। २९ ।।\nवेदोक्तसूक्तैर्विविधैरभिनंद्य पुरःस्थितौ ।।\nनादिरस्ति न चांतश्च न च कल्पोऽत्र दृश्यते ।। 5.2.5.३० ।।\nतस्मादनादिकल्पोऽयमद्यप्रभृति भूतले ।।\nख्यातिं यास्यति नाम्ना च महाकालवनोत्तमे ।। ३१ ।।\nपञ्चपातकसंयुक्तो यो मर्त्यो दुष्टमानसः ।।\nसोऽपि गच्छेच्छिवं दृष्ट्वानादिकल्पेश्वरं शिवम् ।। ३२ ।।\nशिवमस्तु सदा तेषां येषां त्वं दर्शनं गतः ।।\nते धन्या मानुषे लोके ये त्वां शरणागताः ।। ३३ ।।\nसर्वतीर्थाभिषेकैस्तु यत्पुण्यं प्राप्यते नरैः ।।\nतत्सर्वमधिकं देव लभ्यते तव दर्शनात् ।। ३४ ।।\nतावत्पतंति संसारे सुखदुःखसमाकुले ।।\nतावन्न दृश्यते देव संसारार्णवतारकः ।। ३५ ।।\nयदा पापक्षयः पुंसां तदा त्वद्दर्शनं भवेत् ।। ३६ ।।\nब्रह्महा वा सुरापो वा स्तेयी च गुरुतल्पगः ।।\nतत्संसर्गी नरो यस्तु महाकिल्बिषकारकः ।।\nसोऽपि याति परं स्थानं पुनरावृत्तिवर्जितम् ।। ३७ ।।\nयत्फलं चाश्वमेधेन राजसूयेन यत्फलम् ।।\nतत्फलं समवाप्नोति तव देव समर्चनात् ।। ३८ ।।\nते नराः पशवो लोके तेषां जन्म निरर्थकम् ।।\nयैर्न दृष्टो महादेवोऽना दिकल्पेश्वरः शिवः ।। ३९ ।।\nइत्युक्त्वा केशवो देवो ब्रह्मा चैव वरानने ।।\nवामे दक्षिणभागे च तस्य लिंगस्य संस्थितौ ।। 5.2.5.४० ।।\nएष ते कथितो देवि प्रभावः पापनाशनः ।।\nयस्य श्रवणमात्रेण लभ्यते परमं पदम्।। ४१ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखंडे चतुरशीतिलिंगमाहात्म्येऽनादिकल्पेश्वरमाहात्म्यवर्णनंनाम पंचमोऽध्यायः ।। ५ ।।"
  }
]
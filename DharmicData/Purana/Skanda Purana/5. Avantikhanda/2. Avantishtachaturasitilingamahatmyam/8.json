[
  {
    "text": "।। श्रीरुद्र उवाच ।। ।।\nकपालेश्वरसंज्ञं च ह्यष्टमं विद्धि पार्वति ।।\nयस्य दर्शनमात्रेण ब्रह्महत्या प्रणश्यति ।। १ ।।\nपुरा वैवस्वते कल्पे त्रेताकाले समागते ।।\nमहाकालवने दिव्ये यजे पैतामहे प्रिये ।। २ ।।\nउपविष्टेषु विप्रेषु हूयमाने हुताशने ।।\nवेषं कापालिकं कृत्वा गतोऽहं तत्र संसदि ।। ३ ।।\nजीर्णकंथावृतो देवि मुंडः खट्वांगधारकः ।।\nचिताभस्मविलिप्तांगो विकृतो विकृताननः ।।\nकपालं च करे कृत्वा कपालकृतभूषणः ।। ४ ।।\nब्राह्मणाश्च ततः क्रुद्धा दृष्ट्वा मां जाल्मरूपिणम् ।।\nकपालधारिणं सर्वे धिक्छब्दैश्च जगर्हिरे ।। ५ ।।\nअसकृत्पापपापेति गच्छगच्छ विडंबिताः ।।\nकथं च होमः क्रियते प्राप्ते कापालिके पुरः ।। ६ ।।\nअकपालानि शौचानि इति वेदेषु गीयते ।।\nयज्ञवेदिर्न तेर्हा तु मनुष्यास्थि धरस्य वै ।। ७ ।।\nमया प्रोक्तास्तु ते विप्राः श्रूयतां द्विजसत्तमाः ।।\nयूयं कारुणिकाः सर्वे परदुःखेन दुःखिताः ।। ८ ।।\nकर्त्तव्या च दया सद्भिः सर्वदा सर्वदेहिनाम् ।।\nसर्वेषामेव जंतूनां मित्रं ब्राह्मण उच्यते ।। ९ ।।\nअहं कापालिको विप्रो भस्मभूषितविग्रहः ।।\nकापालव्रतमास्थाय चरामि पृथिवीतले ।। 5.2.8.१० ।।\nआराधयामि सततं महादेवं जगत्पतिम् ।।\nब्रह्महत्याविनाशाय व्रतं द्वादशवार्षिकम् ।। ११ ।।\nअघघ्नं विश्रुतं लोके प्रारब्धं हि मया द्विजाः ।।\nप्रायश्चित्तनिमित्तं तु शुद्धो यास्यामि सद्गतिम् ।। १२ ।।\nमदीयं वचनं श्रुत्वा तैः प्रोक्तं द्विजसत्तमैः ।।\nअतीव पापिष्ठतरो यो ह्येवं भाषसेऽधम ।। १३ ।।\nकपालैर्भूषितो निंद्यो विशेषेण तु विप्रहः ।।\nनाकारितो महादेवो दक्षयज्ञमहोत्सवे ।। १४ ।।\nयस्मिन्यज्ञे समायाता आदित्या वसवस्तथा ।।\nविश्वेदेवाश्च मरुतो गंधर्वाः किंनरास्तथा ।। १५ ।।\nब्रह्मा विष्णुः सहस्राक्षो वरुणो वायुरेव च ।।\nधनदः सागरा नद्यः सरांसि सकलानि च ।। १६ ।।\nसुपर्णा गिरयो नागाः सर्वे चाकारिताः क्रतौ ।।\nसानुगास्ते सभार्याश्च ब्राह्मणा वेदपारगाः ।। १७ ।।\nब्रह्मर्षयो महाभागास्तथा देवर्षयोऽमलाः ।।\nएवमुक्त्वा महादेवं मानुषास्थिविभूषितम् ।। १८ ।।\nअपवित्रमिति ज्ञात्वा कथं त्वं वक्तुमर्हसि ।।\nप्रवेशो दीयतां मह्यं विशेषेणासि ब्रह्महा ।। १९ ।।\nइत्युक्तोऽहं यदा विप्रैर्मया प्रोक्तं वचस्तदा ।।\nप्रतीक्ष्यतां मुहूर्तं तु भुक्त्वा यास्याम्यहं पुनः ।। 5.2.8.२० ।।\nइत्युक्ते वचने देवि ताडितोऽहं भृशं तदा ।।\nलोष्ठैर्लगुडकैः पादैर्मुष्टिभिश्च पुनःपुनः ।। २१ ।।\nअथ प्रहस्य तत्क्षिप्त्वा तां वेदिं दर्भसंस्तृताम् ।।\nकपालदीपवन्नष्टो न ज्ञातोऽहं द्विजोत्तमैः ।। २२ ।।\nमयि नष्टे कपालं तत्क्षिप्तं मंडपबाह्यतः ।।\nअथान्यत्तत्र संजातं तादृग्रूपं यशस्विनि ।। २३ ।।\nएवं शतसहस्राणि प्रयुतान्यर्बुदानि च ।।\nतत्र क्षिप्तानि जातानि ततस्ते विस्मयान्विताः ।। २४ ।।\nअथाहुर्ज्ञानिनः सर्वे नेदमन्यस्य चेष्टितम् ।।\nऋते देवान्महादेवाद्गंगाचंद्रार्द्धशेखरात् ।। २५ ।।\nततोऽहं विविधैः स्तोत्रैः स्तुतो विप्रैः पृथक्पृथक् ।।\nहोमं चक्रुश्च ते वह्नौ मंत्रैश्च शतरुद्रियेः ।। २६ ।।\nअहं तुष्टस्तदा देवि द्विजानामनुकंपया ।।\nव्रियतां ब्राह्मणाः सर्वे वरं यन्मनसेप्सितम् ।। २७ ।।\nतदा ते ब्राह्मणाः प्रोचुर्यदज्ञानाद्वधस्तव ।।\nकृतस्तेन कृतास्माभिर्ब्रह्महत्या जगत्प्रभो ।। २८ ।।\nब्रह्महत्याविनाशाय प्रसादं कुरु नः प्रभो ।।\nवरयामो वरं ह्येनं नान्यं वरमभीप्सितम् ।। २९ ।।\nद्विजानां च तदा तेषामग्रे कथितवानिदम् ।।\nयत्र राशिः कपालानां भवद्भिर्विहितो भुवि ।। 5.2.8.३० ।।\nअनादिलिंगं तत्रासीच्छन्नं कालविपर्यये ।।\nपश्यंतु विप्रास्तल्लिंगं ब्रह्महत्याविमोचनम् ।। ३१ ।।\nकृता मयापि विप्रेंद्रा ब्रह्महत्या स्वयं पुरा ।।\nछिंदता ब्रह्मणः शीर्षं पञ्चमं तेजसोत्कटम् ।। ३२ ।।\nब्रह्महत्या ततो जाता ममातीव सुदुःसहा ।।\nकपालं च करे लग्नं तथा चातीव दुःसहम्।। ३३ ।।\nदह्यमानस्ततश्चाहं व्याप्तो वै ब्रह्महत्यया ।।\nनाशाय सत्वरं तस्याः स्वार्थयात्रामहं गतः ।। ३४ ।।\nगतः सर्वेषु तीर्थेषु नैव मुक्तस्तु हत्यया ।।\nततो दुःखी सुसंतप्तो नैव लेभे सुखं क्वचित ।। ३५ ।।\nएतस्मिन्नंतरे दैवी वागुवाचाशरीरिणी ।।\nगच्छावन्तीं स्वयं नाथ किमर्थं खिद्यते वृथा ।। ३६ ।।\nमहाकालवनं पुण्यं त्वया नाथ विनिर्मितम् ।।\nकपालकरसंस्थानं रुद्रमद्भुतदर्शनम् ।।\nन जानासि कथं क्षेत्रं महापातकनाशनम् ।। ३७ ।।\nतस्मिन्क्षेत्रे महल्लिंगं गजरूपस्य संनिधौ ।।\nविद्यते पश्य देवेश ब्रह्महत्या प्रणश्यति ।। ३८ ।।\nततोऽहमागतस्तूर्ण वाक्यं श्रुत्वा तदोत्तमम्।।\nमहल्लिंगं मया दृष्टं(?) कपालकरसंस्थितम् ।। ३९ ।।\nमम हस्तात्तदा विप्राः कपालमपतद्भुवि ।।\nकपालेश्वरदेवोऽयमिति नाम मया कृतम्।। 5.2.8.४० ।।\nपश्यंतु विप्रास्तं देवं कपालेश्वरसंज्ञ कम् ।।\nयस्य दर्शनमात्रेण निष्कलंका भविष्यथ ।। ४१ ।।\nलिंगं दृष्टं तदा तैस्तु कपालैर्बहुभिवृतम् ।।\nकृतार्थास्ते तदा जातास्तस्य लिंगस्य दर्शनात् ।। ४२ ।।\nअतोऽसौ भुवि विख्यातः कपालेश्वरसंज्ञकः ।।\nयेऽर्चयन्ति महादेवि कपालेश्वरसंज्ञकम्।। ४३ ।।\nकृतपुण्या नरा देवि ते यांति परमं पदम् ।।\nकृत्वापि पातकं घोरं ब्रह्महत्यादिकं नरः ।। ४४ ।।\nतत्पापं विलयं याति लिंगस्यास्य च दर्शनात् ।।\nकर्मणा मनसा वाचा यत्पापं समुपार्जितम् ।।\nतत्क्षपयति देवोऽयं चतुर्द्दश्यां समर्चितः ।। ४५ ।।\nप्रसंगादपि ये पूजां करिष्यंति वरानने ।।\nतेऽपि कामानवाप्स्यंति यांश्च कांश्चित्सुदुर्लभान् ।।\nऐश्वर्यधर्ममतुलं दीर्घमायुररोगताम् ।। ४६ ।।\nनिःसपत्नत्वमतुलं यच्चान्यत्तदवाप्नुयात् ।।\nअतीव पापिनो ये च क्रूरकर्मरता नराः ।। ४७ ।।\nविपाप्मानो भविष्यंति गणेशाश्च मम प्रिये ।।\nनियमेन प्रपश्यंति ये देवं वत्सरं प्रिये ।।\nते पश्यंति तनुं त्यक्त्वा मदीयं भवनं प्रियम् ।। ४८ ।।\nएष ते कथितो देवि प्रभावः पापनाशनः ।।\nकपालेश्वरदेवस्य स्वर्गद्वारेश्वरं शृणु ।। ४९ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिंगमाहात्म्ये कपालेश्वरमाहात्म्यवर्णनंनामाष्टमोऽध्यायः ।। ८ ।।"
  }
]
[
  {
    "text": "।। ईश्वर उवाच ।। ।।\nशृणु त्वं पशुपत्याख्यं चतुःषष्टिकमीश्वरम्।।\nयस्य दर्शनमात्रेण पशुयोनिर्न लभ्यते ।। १ ।।\nपशुपालो महादेवि बभूव भुवि विश्रुतः ।।\nराजा परम धर्मिष्ठः पशूनां पालने रतः ।।२।।\nदिदृक्षुः स कदाचिच्च गतस्तोयनिधिं प्रति ।।\nददर्श तत्र पुरुषान्पंच प्राधान्यतः स्थितान् ।।\nएका स्त्री मुक्तकेशा सा भ्रमन्ती च पुनःपुनः ।। ३ ।।\nअथ राजा भयाविष्टो विसंज्ञः समपद्यत ।।\nसंवेष्टितो दस्युभिस्तैस्तया नार्या विशेषतः ।। ४ ।।\nततोन्ये समपातं च आगत्य नृपसत्तमम् ।।\nसंवेष्ट्य संस्थितैः सर्वैस्ततो रुद्धो महीपतिः ।। ५ ।।\nरुद्धे राजनि ते सर्वे एकीभूतास्तु दस्यवः ।।\nघातिताः पशुपालेन न मृताः पुनरुत्थिताः ।। ६ ।।\nतस्य तां धृष्टतां ज्ञात्वा स्थैर्यं च नृपतेर्मृधे।।\nतस्यैव नृपतेर्देहे  लीनास्ते दश दस्यवः ।। ७ ।।\nअमूर्ता इव ते सर्वे एकीभूतास्ततोऽभवन् ।।\nतान्दृष्ट्वा दुःखितो राजा पशुपालोऽभवत्क्षणात् ।। ८ ।।\nअथापश्यत्तदाऽऽयांतं नारदं मुनिपुंगवम् ।।\nब्रह्मपुत्रं तपोयुक्तं पप्रच्छ स नृपस्तदा ।। ९ ।।\n।। पशु पाल उवाच ।। ।।\nभगवन्ब्रह्मपुत्राद्य मया दृष्टं तु कौतुकम् ।।\nअकस्मात्पुरुषाः पंच समायाता भयावहाः ।। 5.2.64.१० ।।\nतैरहं वेष्टितो दुष्टैर्व्याकुलश्च कृतस्तदा ।।\nमुष्टिभिर्हन्यमानोऽहं स्वस्थो जातो द्विज क्षणात् ।। ११ ।।\nततोऽन्ये पुरुषाः पञ्च समायाता नियुध्य माम् ।।\nहन्यतां हन्यतामेष मुक्तिकामो नृपाधमः ।। १२ ।।\nएवं तैः पीडितोऽत्यर्थं पुनर्मोहमुपागतः ।।\nएतस्मिन्नन्तरे   सा स्त्री मामुवाच पुनःपुनः ।। १३ ।।\nदृढो भव महाराज मा विषादं कुरु प्रभो ।।\nहीनवीर्या ह्यमी चोराः समर्थस्त्वं स्थिरो भव ।। १४ ।।\nतस्या वाक्येन विप्रेंद्र मया धैर्येण संयुगे ।।\nदश प्रधान पुरुषा जितास्ते न मृताः प्रभो ।। १५ ।।\nप्रलीना मच्छरीरे तु केप्यते कापि साऽबला ।।\nपशुपालवचः श्रुत्वा नारदो वाक्यमब्रवीत् ।। १६ ।।\nये त्वया पुरुषा दृष्टास्त्वयि लीना जिता मृधे ।।\nबुद्धीन्द्रियाणि ते पञ्च पंच कर्मेन्द्रियाणि च ।।\nभ्रमन्ती या च नारी सा त्वया दृष्टा नृपोत्तम ।। ।। १७ ।।\nमनोरूपेण सा बुद्धिर्भ्रमत्येव हि न स्थिरा ।।\nजितानि तानि पूर्वेण ब्रह्मणा लोककर्तृणा ।। १८ ।।\nसोऽपि क्रोधवशं नीत इन्द्रियैर्विषयैः प्रियैः ।।\nपितामहेन स्वे यज्ञे शम्भोर्भागो न कल्पितः ।। १९ ।।\nमहादेवो जगन्नाथः सृष्टिसंहारकारकः ।।\nइंद्रियैर्मोहितो राजन्क्रोधं चक्रे सुरा न्प्रति ।। 5.2.64.२० ।।\nसुरा विभूतयो यस्य क्रीडार्थं भुवनत्रयम् ।।\nतेन भागनिमित्तार्थं चक्रे सज्यं धनुस्तदा ।। २१ ।।\nपूष्णश्च दंताः संभग्ना मोहितश्च दिवाकरः ।।\nनेत्रे भग्ने भगस्यापि विद्धो यज्ञो मृगाकृतिः ।। २२ ।।\nपशवश्च कृता देवा मुनयो वेदवर्जिताः ।।\nऋषीणां धर्मशास्त्राणि हृतानि विभुना तथा ।। २३ ।।\nदुर्जयानीन्द्रियाण्याहुर्मुनयो वेदपारगाः ।।\nमनोरूपेण या बुद्धिः सा चातीव सुदुर्जया ।। २४ ।।\nतस्माद्राजन्महाबाहो मा विषादं वृथा कृथाः ।।\nतस्य तद्वचनं श्रुत्वा नारदस्य महात्मनः ।।\nपशुपालो महादेवि वक्तुं समुपचक्रमे ।। २५ ।।\n।। पशुपाल उवाच ।। ।।\nकथं ते भगवन्मुक्ता देवाः शक्रपुरोगमाः ।।\nपशुभावाच्च ब्रह्मापि श्रोतुमिच्छामि कथ्यताम् ।।२६।।\nतस्य तद्वचनं श्रुत्वा नारदः पुनरब्रवीत् ।।\nपशु त्वेऽपि गता देवा ऋषिभिर्मुनिभिः सह ।। २७ ।।\nब्रह्माणमग्रतः कृत्वा गताः शरणमीश्वरम् ।।\nस्तुतिभिस्तोषितो देवो भक्तानुग्रहकारकः ।। २८ ।।\nउवाच वचनं राजन्यत्कर्तव्यं तदुच्यताम्।।२९।।\nदेवा ऊचुः।।\nवेदशास्त्राणि विज्ञानं देहि नो भव मा चिरम्।।\nदेवस्त्वं पूर्ववद्देव यदि तुष्टो महेश्वरः ।।5.2.64.३०।।\n।।ईश्वर उवाच ।। ।।\nभवंतः पशवः सर्वे मया सार्द्धं च गम्यताम् ।।\nमहाकालवने क्षेत्रे पशुभावविमोक्षके।।३१।।\nअहं पतिर्वो भविता ततो मोक्षमवाप्स्यथ ।।\nभवतामनुकंपार्थं लोकानुग्रहकारणम् ।।\nलिंगरूपी भविष्यामि नाम्ना पशुपतीश्वरः ।। ३२ ।।\nअथ ते त्रिदशाः सर्वे दृष्ट्वा देवं तमीश्वरम् ।।\nपशुभावविनिर्मुक्ता गता हृष्टास्त्रिविष्टपम् ।।\nब्रह्मा पशुपतिं प्राह प्रसन्नेनांतरात्मना ।। ३३ ।।\nये त्वां पश्यन्ति देवेश भक्त्या परमया युताः ।।\nतेषां कुले पशुत्वं च ये गताः पितरः प्रभो ।।\nस्वकैः कर्मविपाकैश्च तेषां मोक्षो भविष्यति ।।३४।।\nअज्ञानाज्ज्ञानतो वापि यत्पापं क्रियते नरैः ।।\nतत्पापं विलयं यातु तस्य देवस्य पूजनात् ।। ३५ ।।\nते नराः पशवो लोके किं तेषां जीविते फलम् ।।\nयैर्न दृष्टः पशुपतिः पशुयोनिविमोचकः ।। ३६ ।।\nकौमारे यौवने बाल्ये वार्द्धके यदुपार्जितम् ।।\nतत्पापं विलयं याति दृष्ट्वा पशुपतिं शिवम्।। ३७ ।।\nपौषमासे तु संप्राप्ते ये त्वां पश्यंति मानवाः ।।\nतेषां त्वं वरदो देव सदाभीष्टकरो भवेत् ।। ३८ ।।\nसूर्यग्रहे यथा दत्तं कुरुक्षेत्रे विशेषतः ।।\nपात्रे दानं सुवर्णस्य प्रोक्तमक्षय्यमव्ययम् ।। ३९ ।।\nपौषमासे दिनैकेन नराणामधिकं तथा ।।\nतद्दर्शनेन देवेश भविष्यति न संशयः ।। 5.2.64.४० ।।\nइत्युक्त्वा भगवान्ब्रह्मा ब्रह्मलोकं गतो नृप ।।\nकृतकृत्यः प्रहृष्टात्मा मुनिभिः कविभिः सह ।। ४१ ।।\nतस्मात्त्वमपि राजेंद्र यदीच्छसि परां गतिम् ।।\nसमाराधय तल्लिंगं पशुयोनिविमोचनम् ।।\nमहाकालवनं गत्वा इन्द्रेश्वरस्य दक्षिणे ।।४२।।\nतस्य तद्वचनं श्रुत्वा नारदस्य महात्मनः ।।\nजगाम पशुपालोऽपि महाकालवनं प्रिये ।।\nदर्शनात्तस्य लिंगस्य गतोऽसौ परमां गतिम् ।। ४३ ।।\nएष ते कथितो देवि प्रभावः पापनाशनः ।।\nपशुपत्याख्यदेवस्य शृणु ब्रह्मेश्वरं शिवम् ।। ४४ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये पशुपती श्वरमाहात्म्यवर्णनंनाम चतुष्षष्टितमोऽध्यायः ।। ६४ ।।"
  }
]
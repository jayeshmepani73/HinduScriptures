[
  {
    "text": "।। ईश्वर उवाच ।। ।।\nप्रतीहारेश्वरं देवि विद्धि विंशतिमं प्रिये ।।\nयस्य दर्शनमात्रेण धनवानिह जायते ।। १ ।।\nदक्षकोपात्त्वं च देवि पुरा प्राणैर्विसर्जितैः ।।\nहिमाचले तथा जाता मया प्राप्ता पुनः प्रिये ।। २ ।।\nप्रारब्धा च मया देवि त्वया सार्द्धं रतिस्तदा ।।\nदिव्यं वर्षशतं जातं साग्रं देवि प्रमोदतः ।।\nअनुरागवशाच्चैव मन्मथेन प्रपीडिता ।। ३ ।।\nमहारतिं समीक्ष्याथ देवाः संक्षुब्धमानसाः ।।\nचक्रुर्मंत्रं यथाकालं वासवाद्या यथोचितम् ।। ४ ।।\nदिव्यं वर्षशतं रुद्रो गौर्या सह सदा रतिम् ।।\nकुर्वंस्तिष्ठति देवोऽसौ मंदरे चारुकंदरे ।। ५ ।।\nअनयोर्बीजसंपत्योः पुत्रो यो हि भवेत्तदा ।।\nविनश्येत्तेन त्रैलोक्यमखिलं च न संशयः ।। ६ ।।\nतस्य तेजोपि नो वोढुं समर्था निश्चितं वयम् ।।\nतस्मात्तत्क्रियतां कर्म रतिर्येनो पशाम्यति ।। ७ ।।\nउपायं दृष्टवांस्तत्र देवानां गुरुरग्रणीः ।।\nबृहस्पतिर्महातेजा वेदशास्त्रार्थपारगः ।। ८ ।।\nगच्छंतु त्रिदशाः सर्वे शिवस्य तु समीपतः।।\nस्वयं विज्ञाप्यतां देवस्तत्कर्म न करिष्यति।।९।।\nइति निश्चित्य ते देवि जग्मुः शीघ्रं सुरास्तदा।।\nमंदराद्रेः शुभे द्वारि स्थितास्ते विस्मयान्विताः।।5.2.20.१०।।\nगणानामधिपो नंदी द्वारि तिष्ठति यत्नतः।।\nत्वया सार्द्धमहं देवि कुर्वंस्तिष्ठामि तां रतिम्।।११।।\nअथ प्रवेशो देवानां दुष्करो मम पार्श्वतः ।।\nतदा चिंतयमानाश्च तत्र तिष्ठंति ते सुराः ।। १२ ।।\nअग्निना तद्धितं वाक्यमुक्तं तेषां पुरः शुभम् ।।\nहंसरूपं समास्थाय यास्यामि शिवसन्निधौ।।१३।।\nवंचयित्वा प्रतीहारं कृतं तेन तथैव च।।\nहंसरूपेण कथितं कर्णे मम शुचिस्मिते।।१४।।"
  },
  {
    "text": "इन्द्राद्या अमरा देवा द्वारि तिष्ठंति संयताः।।\nश्रुत्वा तस्य च तद्वाक्यं ततोहं द्वारमागतः।।१५।।\nततश्च तै- कुतो मह्यं प्रणामश्च यथाक्रमम्।।\nमया दृष्टाश्च ते देवा युष्माकं किं करोम्यहम्।।१६।।\nतैरुक्तं त्यज्यतां चैव संभोगस्तु सुदारुणः।।\nतथा मया कृतं देवि गतास्ते त्रिदिवं पुनः।।१७।।\nततः शप्तो मया नंदी भूलोकं गच्छ सत्वरम्।।\nततः शापपरिभ्रष्टः पृथिव्यां पतितस्तदा।।१८।।\nसोच्छ्वासहृदयो दीनो दुःखव्याकुललोचनः।।\nविलपंश्च तथा नंदी विलुठञ्छोकतो भुवि ।।१९।।\nवंचितश्चाग्निना बाढं वासवेन विशेषतः।।\nकिं मया दुष्कृतं कर्म कृतं किं चित्पुरातनम् ।। 5.2.20.२० ।।\nस दृष्टो लोकपालैस्तु तामवस्थां गतो गणः ।।\nपृष्टश्च तैः कुतो नदिन्विलापं कुरुषे महत् ।। २१ ।।\nसर्वं निवेदितं तेन तेषामग्रे च नंदिना ।।\nउपायः कथितस्तैश्च महाकालवनं ततः ।। २२ ।।\nततश्च वचनं श्रुत्वा नंदी रोमांचकंचुकः ।।\nमहाकालवने देवि जगाम स तदा गणः ।।\nपूजयामास विधिवद्धृत्वा कपालिकीं तनुम् ।। २३ ।।\nअशरीरसमुत्पन्ना वाणी लिंगात्तदा प्रिये ।।\nसंजाता शापमोक्षस्ते प्रतीहार सुभक्तितः ।।\nपूजितोऽसौ महाभक्त्या प्रतीहारेण नंदिना ।। २४ ।।\nतदाप्रभृति लोकेस्मिन्प्रतीहारेश्वरेश्वरः ।।\nमया ते कथितो देवि प्रतीहारेश्वरस्य च ।।\nप्रभावः सर्वलोकानामत्यभीष्टफलप्रदः ।। २५ ।।\nपूजयिष्यंति ये भक्त्या प्रतीहारेश्वरं शिवम् ।।\nस्थानभ्रंशो वियोगश्च तेषां स्वप्नेऽपि नो भवेत् ।। २६ ।।\nसप्तजन्मकृतं पापं स्वल्पं वा यदि वा बहु ।।\nतत्सर्वं नाशमायाति प्रतीहारेश्वरार्चनात् ।। २७ ।।\nमनसा ये स्मरिष्यति प्रतीहारेश्वरं शिवम्।।\nएवं तस्य कुलं सर्वं याति स्वर्गं न संशयः।।२८।।\nइति श्री स्कांदे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये प्रतीहारेश्वरमाहात्म्यवर्णनंनाम विंशोध्यायः।।२०।।"
  }
]
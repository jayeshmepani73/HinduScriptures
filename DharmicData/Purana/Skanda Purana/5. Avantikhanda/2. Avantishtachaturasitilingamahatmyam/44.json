[
  {
    "text": "।। ईश्वर उवाच ।। ।।\nचत्वारिंशत्तमं विद्धि चतुर्भिरधिकं परम्।।\nयस्य दर्शनमात्रेण समीहितफलं लभेत् ।।\nउत्तरेशमिति ख्यातं समीहि तफलप्रदम्।।१।।\nपुरा नियुक्ताः शक्रेण ये मेघा वृष्टिकारकाः ।।\nतैः प्लावितं जगत्सर्वं सपर्वतमहीतलम्।।२।।\nएकार्णवे ततो जाते देवा भीता वरानने ।।\nनिःस्वाध्यायवषट्काराः स्वधास्वाहाविवर्जिताः ।।३।।\nनैवाप्यायनमस्माकं विना होमेन जायते।।\nवयमाप्यायिता विप्रैर्यज्ञभागैर्यथोचितैः ।।४।।\nतेषां वयं प्रयच्छामः कामान्यज्ञादिपूजिताः ।।\nनास्ति तत्सर्वमेवैतदन्योन्यमवदन्सुराः ।। ५ ।।\nदृष्ट्वा पृष्वीं जले मग्नां ब्रह्माणं शरणं गताः ।।\nकथयामासुरत्युग्रं नमस्कृत्य पितामहम् ।।६।।\nएकार्णवा मही जाता विनष्टाः क्रतवः प्रभो ।।\nनिःस्वाध्यायवषट्कारं जगज्जातं पितामह ।।७।।\nदेवानां वचनं श्रुत्वा ब्रह्मा लोकपितामहः ।।\nमुहूर्त्त चिंतयामास किमेतदिति विस्मितः ।। ८ ।।\nअकाले प्रलयः कस्मान्निमग्ना पृथिवी जले ।।\nगता सृष्टिर्मदीया तु व्यर्थं जातं वचो मम ।। ९ ।।\nइति संचिंत्य हृदये सस्मार बलसूदनम् ।।\nस्मृतमात्रस्तु बलहा ह्याजगाम पितामहम् ।। 5.2.44.१० ।।\nप्रोवाच वचनं श्रुत्वा नम स्कृत्य पितामहम् ।।\nस्मृतोऽहं केन कार्येण देह्याज्ञां मे पितामह ।। ११ ।।\nब्रह्मणोक्तस्तदा शक्रः किमर्थं प्लाविता मही ।।\nअसंबद्धैस्त्वदीयैश्च मेघैः किं सहसा कृतम् ।। १२ ।।\nततः सर्वे समाहूता मेघाः शक्रेण पार्वति ।।\nपितामहसमक्षं तु समायाताश्च तत्क्षणात् ।। १३ ।।\nपितामहेन शक्रेण मर्यादा च कृता तदा ।।\nगजोनाम महामेघः पूर्वस्यां दिशि निर्मितः ।। १४ ।।\nगजाकारैस्ततो मेघैः सहस्रैर्दशभिर्वृतः ।।\nगवयो दक्षिणामाशां षट् सहस्राधिपः कृतः ।। १५ ।।\nशरभः पश्चिमामाशां सहस्राधिपतिः कृतः ।।\nउत्तरोनाम यो मेघो मेघैः कोटिभिरावृतः ।। १६ ।।\nउत्तरस्यां दिशि तदा प्रभुत्वे संप्रतिष्ठितः ।।\nमर्यादा च कृता देवि ब्रह्मणा वासवेन तु ।। १७ ।।\nप्रावृट्काले च वर्षध्वं नक्षत्रैर्जलजैद्रुतम् ।।\nआर्द्रादिस्वातिपर्यंतं नक्षत्रद शकं स्मृतम्।। १८ ।।\nब्रह्मशक्रवचः श्रुत्वा तथेति कृतनिश्चयाः ।।\nववृषुर्नियते काले तन्नामानि भवंति हि ।। १९ ।।\nएवं व्यवस्थिते लोके मर्यादायां स्थिता घनाः ।।\nब्राह्मणा विज्वरा जातास्त्रिदशा मुदिता भृशम्।। 5.2.44.२०।।\nक्रूरग्रहैरथो रुद्धास्ते मेघा वृष्टिकारकाः ।।\nशनैश्चरेण भौमेन भास्करेणाथ केतुना ।। २१ ।।\nपीडिताः शरणं जग्मुर्वासवं भयविह्वलाः ।।\nनिवेदितं भयात्सर्वं नमस्कृत्य पुनःपुनः ।। २२ ।।\nमेघानां वचनं श्रुत्वा संत्र स्तो वासवस्तदा ।।\nउवाच वचनं तेषां नाहं शक्तो निवारणे ।।\nग्रहाणामसमर्थोऽहं सर्वदैव पयोधराः ।। २३ ।।\nअहं राज्यात्परिभ्रष्टः कृतः क्रूरग्रहैः पुरा ।।\nस्थापितोऽहं कदाचिच्च सुप्रसन्नैर्ग्रहैः पदे ।।२४ ।।\nमम मान्याश्च पूज्याश्च ग्रहा एव यतोधिकाः ।।\nग्रहाः स्रर्वहराः प्रोक्ता इति मे वर्त्तते मतिः ।। ।। २५ ।।\nएतस्मिन्नंतरे भूमौ संजाता शतवार्षिकी ।।\nअनावृष्टिर्महारौद्रा सर्वप्राणिविनाशिनी ।। २६ ।।\nअस्थिकंकालशकला श्वेतपर्वतसन्निभा ।।\nपृथिवी तत्क्षणाज्जाता विना तोयेन पार्वति ।। २७ ।।\nदेवाः सर्वे पुनर्भीता ब्रह्माणं शरणं गताः ।।\nऊचुश्च प्रणताः सर्वे त्राहि नः शरणागतान् ।। ।।२८।।\nअनावृष्ट्या जगत्सर्वं पीडितं च पितामह ।।\nअकाले प्रलयो जातः पुनरेव च तादृशः ।।२९।।\nत्वया च वासवेनैव नियुक्ता ये पयोधराः ।।\nकूरग्रहैरतीवोग्रैः पीडितास्ते पितामह।। 5.2.44.३० ।।\nदेवानां वचनं श्रुत्वा ब्रह्मा लोकपितामहः ।।\nअहं बिभेमि भो देवा ग्रहैस्तैर्बलवत्तरैः ।। ३१ ।।\nसर्वं जानामि माहात्म्यं ग्रहाणां क्रूरचेतसाम् ।।\nशनैश्चरेण वक्रेण भवंतः पीडिताः सदा ।। ३२ ।।\nवरुणो यादसां नाथो मंगलेन प्रपीडितः ।।\nराज्यभ्रष्टस्तु बहुधा  केतुना वासवः कृतः ।। ३३ ।।\nशिरश्छेदो मया प्राप्तो वक्रेण रविणा पुरा ।।\nएकैकशः समर्थास्ते किं पुनः संघशस्त्वमी ।।\nतस्मात्सर्वे महादेवं गच्छामः शरणं वयम्।।३४।।\nब्रह्मणो वचनं श्रुत्वा सर्वे देवाः सवासवाः।.\nब्रह्माणं च पुरस्कृत्य मामव शरणं गताः।।३५।।\nउक्तोऽहं त्रिदशैः सर्वैः पाहि नः शरणागतान् ।।\nत्वं नो धाता विधाता च सृष्टिसंहारकारकः।।३६।।\nक्रूरग्रहैर्महादेव रुद्धा मेघाः समंततः।।\nन कुर्वंति प्रभो वृष्टिमनावृष्टिः सुदारुणा।।\nसर्वप्राणिविनाशाय संजाता शतवार्षिकी।।\nतेषां तद्वचनं श्रुत्वा मया ज्ञातं वरानने।।\nक्रूरग्रहाणां सामर्थ्यं यथा च विदितं मम।।३८।।\nइति ज्ञात्वा महादेवि उपायश्चिंतितो मया।।\nउत्तरो नाम यो मेघो मेघैः कोटिभिरावृतः।।\nआहूतस्तत्क्षणात्प्राप्तः किं करोमीत्युवाच ह ।। ३९ ।।\nमया प्रोक्तो ममादेशाद्गच्छ त्वं घनसंयुतः ।।\nमहाकालवनं रम्यं वांछितार्थफलप्रदम् ।। 5.2.44.४० ।।\nगंगेश्वरस्य देवस्य दक्षिणे लिंगमुत्तमम् ।।\nतमाराधय यत्नेन स ते दास्यति वांछितम् ।। ४१ ।।\nएवमुक्तो मया मेघ उत्तरो मेघसंयुतः ।।\nजगाम त्वरया युक्तो महाकालवनोत्तमे ।। ४२ ।।\nदृष्ट्वा वृष्टिकरं लिंगं पूजयामास भक्तितः ।।\nशिप्राजलं गृहीत्वा तु स्नात्वा स्नात्वा प्रयत्नतः ।।\nतावद्यावज्जलं शिप्रां पुनरेवागतं प्रिये ।। ४३ ।।\nएतस्मिन्नंतरे तस्मादुद्भूतं धूममंडलम् ।।\nलिंगमध्याद्वरारोहे ज्वालामालाकुलं महत् ।। ४४ ।।\nततो ज्वालामयं सर्व मभूदम्बरगोचरम् ।।\nतस्य ज्वालासमूहेन दग्धं वै ग्रहमंडलम् ।। ४५ ।।\nसनक्षत्रपथं यावत्ततो भीता ग्रहाः प्रिये ।।\nतमेव शरणं प्राप्ता धूमज्वालाकुलाननाः ।। ४६ ।।\nततो ब्रह्मा च विष्णुश्च तद्दृष्ट्वा महदद्भुतम् ।।\nदेवैर्वृतः सहस्राक्षो लिंगांतिकमुपागतः ।। ४७ ।।\nतल्लिंगं सुमहाज्वालं ज्वालाभिः पूरितांबरम् ।।\nदुःप्रेक्ष्यं दुर्विदं भीमं वर्द्धमानं ददर्श सः ।। ४८ ।।\nअक्ष्णोर्निमेषमात्रेण ववृधे योजनायुतम् ।।\nदृष्ट्वा तु वर्द्धमानस्य लिंगस्यात्य द्भुताकृतिम् ।।\nसुरेशो मोहमापन्नो विसंज्ञाश्च ग्रहास्तदा ।। ४९ ।।\nततस्तु तस्य लिंगस्य वारिधारा विनिःसृताः ।।\nएकोद्देशाद्वरारोहे धरा त्वेकार्ण वीकृता ।। 5.2.44.५० ।।\nलिंगस्यान्यप्रदेशात्तु वायुः समभवन्महान् ।।\nइतरस्मिन्प्रदेशे तु समूहस्तडितामभूत् ।। ५१ ।।\nसधूमा समभूज्ज्वाला लिंगस्यान्य प्रदेशतः ।। ५२ ।।\nएवमत्यद्भुतं दृष्ट्वा वर्द्धमानं समंततः ।।\nलिङ्गमव्यक्तमुद्भूतमापूरितनभोऽन्तरम् ।। ५३ ।।\nग्रहाश्च विह्वला जाता धूमेनाकुलिते न्द्रियाः ।।\nतुष्टुवुश्च तदा लिगं दह्यमानाः समंततः ।। ५४ ।।\n।। ग्रहा ऊचुः ।। ।।\nनमः सुरूपाय सुरार्चिताय नमो विरूपप्रकृतिक्रियाय ।।\nनमोनमो रूपनिराश्रयाय जलस्वरूपाय नमो नमस्ते ।। ५५ ।।\nइति स्तुतो यदा देवि ग्रहैः क्रूरैस्तदा प्रिये ।।\nलिंगात्प्रादुरभूत्खस्थः स्वरूपो विग्रहाकृतिः ।। ५६ ।।\nभस्मधूसरसर्वांगो भोगिभोगांगदोज्ज्वलः ।।\nहिमराशिनिभाकारो रजताचलनिर्मलः ।।\nउवाच चैतान्प्रणतान्ग्रहान्कंपितक न्धरान ।। ५७ ।।\nकिं वा कामं मनोऽभीष्टं भवद्भ्यो यद्ददाम्यहम् ।।\nममामोघमिदं सर्वं दर्शनं चातिदुर्लभम् ।। ५८ ।।\nभवद्भ्यो लोकतुष्ट्यर्थं दर्शनं हि ददाम्यहम् ।।\nएवमुक्त्वा ग्रहाः सर्वे प्रोचुः प्रांजलयस्तदा ।। ५९ ।।\nयदि देयो वरो देव यदि तुष्टोऽसि शंकर ।।\nकर्मारंभेषु सर्वेषु पूजाऽ स्माकं यथा भवेत् ।।\nतथा कुरु महादेव तेन तृप्तिर्भविष्यति ।। 5.2.44.६० ।।\nएवं भविष्यतीत्युक्त्वा मेघं चोत्तरमुक्तवान् ।।\nतुष्टोऽस्म्यहं तु ते वत्स गृहाण वरमीप्सितम् ।। ६१ ।।\nतच्छ्रुत्वा वचनं तत्र ह्युत्तरः प्राह हर्षितः ।।\nयन्मे तुष्टोऽसि भगवंस्तन्मह्यं दीयतां वरम् ।। ६२ ।।\nयदास्माकं महाबाधां कदा कोपि करिष्यति ।।\nतदा वृष्टिर्विधातब्या त्वया देव सदा भुवि ।। ६३ ।।\nरक्षा कार्या च मेघानां रक्षणीयास्त्वया वयम्।।\nएवमस्त्विति तेनोक्तं लिंगेन नगगात्रजे ।। ६४ ।।\nअद्यप्रभृति ते नाम्ना ख्यातिं यास्यामि भूतले.।।\nउत्तरेश्वरसंज्ञोऽहं प्रभविष्यामि न संशयः ।। ६५ ।।\nये मां संपूजयिष्यंति भक्त्या परमया युताः ।।\nतेषां दास्यामि सततं वांछितार्थफलं भुवि ।। ६६ ।।\nपश्यंति प्रयता ये मां कृत्वा नियमपूर्वकम् ।।\nते यास्यंति पुरं शैवं यावत्कल्पाष्टकायुतम् ।। ६७ ।।\nआरूढाः सूर्यसंकाशैर्विमानैः सार्वकामिकैः ।।\nरुद्रकन्यासमाकीर्णैर्हंससारससंयुतैः ।। ६८ ।।\nनृत्य वादित्रनिर्घुष्टैरुत्कटध्वनिनादितैः ।।\nदोधूयमानैश्च नरैः स्तूयमानाः सुरासुरैः ।। ६९ ।।\nप्रसंगाद्भक्तिहीनोऽपि यो मां पश्यत्यशाठ्यतः ।।\nऐश्वर्यं तस्य दास्यामि ह्युत्तरेषु कुरुष्वथ ।। 5.2.44.७० ।।\nस्मरिष्यति च यो नित्यं प्रभाते चोत्तरेश्वरम् ।।\nस याति परमं स्थानं दाहप्रलयवर्जितम्।। ७१ ।।\nएष ते कथितो देवि प्रभावः पापनाशनः ।।\nउत्तरेश्वरदेवस्य शृणु त्रिलोचनेश्वरम् ।। ७२ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्य उत्तरेश्वरमाहात्म्यवर्णनंनाम चतुश्चत्वारिंशोऽध्यायः ।। ४४ ।।"
  }
]
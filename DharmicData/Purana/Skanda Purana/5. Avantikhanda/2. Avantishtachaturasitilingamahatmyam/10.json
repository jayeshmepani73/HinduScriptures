[
  {
    "text": "।। श्रीमहादेव उवाच ।। ।।\nकर्कोटेश्वरसंज्ञं च दशमं विद्धि पार्वति ।।\nयस्य दर्शनमात्रेण विषैर्नैवाभिभूयते ।। १ ।।\nमात्रा च भुजगाः शप्ताः स्ववचोभंगकारणात् ।।\nमद्वचो न कृतं यस्माद्भवद्भिः पापकर्मणि ।। २ ।।\nवह्निर्हि धक्ष्यते युष्मान्सत्रे जन्मेजयस्य हि ।।\nश्रुत्वा शापं ततो मातुर्मृत्युभीताश्च पन्नगाः ।। ३ ।।\nगताः सर्वे यथास्थानं जीवनार्थं यशस्विनि ।।\nहिमशैलं गतः शेषस्तपः कर्त्तुं ततः प्रिये ।। ४ ।।\nसर्पश्च कंबलोनाम लोकं पैतामहं गतः ।।\nशंखचूडोऽथ नागेंद्रो मणिपूरं गतस्ततः ।। ५ ।।\nयमुनांभसि संलीनः कालियो भयविह्वलः ।। ६ ।।\nएवं ते सर्परा जानो नागाः सुस्मितशोभने ।।\nकुरुक्षेत्रे गताः सर्वे तपश्चर्तुं यशस्विनि।।\nधृतराष्ट्रस्तथा नागः प्रयागमगमत्प्रिये ४७।।।\nएलापत्रस्तु नागेंद्रो ब्रह्मलोकं जगाम ह ।।\nप्रणम्य तमथोवाच मातुरुत्संगसंस्थिताः ।। ८ ।।\nमात्रा शप्ता वयं देव क्रुद्धया तव संनिधौ ।।\nसा कथं शापकाले तु भवता न निवारि ता ।। ९ ।।\n।। ब्रह्मोवाच ।। ।।\nनिषिद्धा नैव ते माता भाविकर्मबलान्मम ।।\nसर्पसत्रो हि भविता राज्ञो जन्मेजयस्य च ।। 5.2.10.१० ।।\nत्वं च वत्स ममादेशान्महाकालवनं व्रज ।।]\nशांत्यर्थं सर्वनागानां भक्त्या युक्तस्तु सत्वरम् ।।११।।\nसमाराधय देवेशं महामायासमीपतः।।\nभविता तत्र ते सिद्धि देवदेवप्रसादतः ।। १२ ।।\nतत्र गत्वाथ कर्कोटः स्वयं देवि समाहितः ।।\nदेवमाराधयामास महामायापुरःस्थितः ।।\nतस्य तुष्टोथ देवेशो वरं प्रादाद्य शस्विनि ।। १३ ।।\nये दंदशूकाः क्रूराश्च पापाचारा विषोल्बणाः ।।\nतेषां विनाशो भविता न तु ये धर्मचारिणः ।। १४ ।।\nभक्त्या तवाद्य तुष्टोस्मि त्वं मे सायुज्यतां व्रज ।।\nदेवे तत्र विलीनोथ नागः कर्कोटकः प्रिये ।। १५ ।।\nकर्कोटकेश्वरः ख्यातस्ततो देवो महेश्वरः।।\nतस्य दर्शनमात्रेण व्याधयो यांति संक्षयम् ।। १६ ।।\nयस्तं पूजयते देवं भक्त्या युक्तो हि मानवः ।।\nऐश्वर्यं जायते तस्य कुलानां तारयेच्छतम् ।। १७ ।।\nव्याधितो व्याधितो मुक्तो दुःखी दुःखात्प्रमुच्यते ।।\nदर्शनात्तु भवेत्सद्य सर्वपातकवर्जितः ।। १८ ।।\nनियमेन प्रपश्यंति ये च कर्कोटकेश्वरम् ।।\nते सर्वकामानाप्स्यंति वसंत्यंते च मत्पुरे ।। १९ ।।\nपंचम्यां च चतुर्दश्यां ये पश्यंति रवेर्दिने ।।\nन तेषां तु कुले सर्पाः पीडां कुर्वंति कर्हिचित् ।। 5.2.10.२० ।।\nया नारी दुर्भगा सापि सौभाग्यं लभते सदा ।।\nगुर्विणी लभते पुत्रमरोगं कुलभूषणम् ।।\nशिशुग्रहाश्च नश्यंति नापमृत्युभयं भवेत् ।।२१।।\nयंयं काममभिध्यायेन्मन सा भक्तिमान्नरः ।।\nतंतं दुर्ल्लभमाप्नोति कर्कोटेश्वरदर्शनात् ।। २२ ।।\nएष ते कथितो देवि प्रभावः पापनाशनः ।।\nकर्कोटेश्वरदेवस्य शृणु सिद्धेश्वरं परम् ।।२३।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे चतुरशीतिलिङ्गमाहात्म्ये कर्कोटेश्वरमाहात्म्यवर्णनंनाम दशमोऽध्यायः ।। १०"
  }
]
[
  {
    "text": "।। श्रीविश्वेश्वर उवाच ।। ।।\nद्व्यधिकं देवि जानीहि पंचाशत्तममीश्वरम् ।।\nओंकारेश्वर इत्याख्या यस्यास्ति भुवनत्रये ।। १ ।।\nप्राकृते कल्पसंज्ञे तु प्रथमे प्रथमं मया ।।\nवक्त्रादुत्पादितो  देवि पुरुषः कपिलाकृतिः ।। २ ।।\nततः स पुरुषो दिव्यः किं करोमीत्युपस्थितः ।।\nविभजात्मानमित्युक्तो मयांतर्द्धानगोऽभवत् ।। ३ ।। ।\nनिर्वाणस्येव दीपस्य गतिस्तस्य न लक्षिता ।।\nततस्तस्याभवच्चिंता कथमात्मा विभज्यते ।। ४ ।।\nएवं चिंतयतस्तस्य चतुर्मित्योत्थितस्ततः ।।\nत्रिवर्णस्वररूपी च चतुर्वर्गफलप्रदः ।। ५ ।।\nऋग्यजुःसामनामा च ब्रह्मविष्णुशिवात्मकः ।।\nव्याप्नुवन्सकलाँल्लोकान्प्रभावैः पृथुभिस्तदा ।। ६ ।।\nओंकार इति तस्याख्या मया दता प्रसादतः ।।\nतदोक्ताभिरुदाराभिर्वाणीभिः समलंकृतः ।। ७ ।।\nहृदयात्तस्य देवस्य वषट्कारः समुत्थितः ।।\nछंदसां प्रवरा देवी चतुर्विंशाक्षरा परा ।। ८ ।।\nषट्कुक्षिः सा त्रिपादा च पंचशीर्षोपलक्षिता ।।\nसमीपवर्त्तिनी देवी पार्श्वे तत्र व्यवस्थिता ।। ९ ।।\nगायत्री मधुराभाषा सावित्री लोकविश्रुता ।।\nस चोंकारो मया प्रोक्तो गायत्र्या सह पार्वति ।।\nसृष्टिं कुरु ममादेशाद्विचित्रामनया सह ।। 5.2.52.१० ।।\nइत्युक्तस्त्रिशिखो भूत्वा हिरण्यसदृशाकृतिः ।।\nसृष्टिमुत्पादयामास स्वशरीरान्ममाज्ञया ।। ११ ।।\nपूर्वं देवगणाश्चैव त्रयस्त्रिंशच्च देवताः ।।\nमनुष्या  ऋषयश्चैव वेदप्रामाण्यतः कृताः ।। १२ ।।\nतेषां देहे प्रविष्टानां प्रादुर्भावः पुनर्भवेत् ।।\nयथा सूर्यस्य सततमुदयास्तमनं भवेत् ।। १३ ।।\nसंहृत्योंकारमखिलान्सदेवासुरपन्नगान् ।।\nकृतात्मगर्भे भगवानोंकारो जगतः प्रभुः ।। १४ ।।\nससर्ज सर्वभूतानि कल्पांते पर्वतात्मजे ।।\nअव्यक्तः शाश्वतश्चैव तस्य सर्वमिदं जगत् ।। १५ ।।\nकर्त्ता चैव विकर्त्ता च संहर्ता च महांस्तु यः ।।\nओंकारपूर्वका वेदा यज्ञाश्चोंकारपूर्वकाः ।। १६ ।।\nओंकारपूर्वकं ज्ञानं तपश्चोंकारपूर्वकम् ।।\nस्वयंभूरिति विज्ञेयः स ब्रह्मा भुवनाधिपः ।। १७ ।।\nस वायुरिति विज्ञेयः सर्वज्ञः स प्रजाकरः ।।\nविश्वे देवास्तथा साध्या रुद्रादित्यास्तथाश्विनौ ।। १८ ।।\nप्रजानां पतयश्चैव सप्त चैव महर्षयः ।।\nवसवोऽप्सरसश्चैव गंधर्वाश्चैव राक्षसाः ।। १९ ।।\nदैत्याः पिशाचा रक्षांसि भूतानि विविधानि च ।।\nब्राह्मणाः क्षत्रिया वैश्याः शूद्रा म्लेच्छादयो भुवि ।।\nसर्वे चतुष्पदाश्चैव तिर्यग्योनिगतास्तदा ।। 5.2.52.२०।।\nजंगमानि च सत्त्वानि यच्चान्यज्जीवसंज्ञकम्।।\nकृत्वा सर्वमशेषं च ममांतिकमुपागतः।।२१।।\nप्रणम्य प्रयतो भूत्वा वचनं चेदमब्रवीत् ।।\nकृता सृष्टिर्मया देव त्वत्प्रसादान्महेश्वर ।।२२।।\nदेहि मे परमं स्थानं यथा कीर्त्तिर्ध्रुवा भवेत् ।।\nओंकारस्य वचः श्रुत्वा मया प्रोक्तं वरानने ।।२३।।\nममाभीष्टकरं स्थानं नित्यमव्ययमक्षयम् ।।\nमहाकालवनं दिव्यं सर्वसंपत्करं शुभम् ।।२४।।\nतत्र ते भविता कीर्त्तिः शाश्वती नात्र संशयः ।।\nशूलेश्वरस्य देवस्य पूर्वभागे व्यव स्थितम् ।।२५।।\nत्रिकल्पप्रभवं लिंगं त्वन्नाम्ना ख्यातिमेष्यति ।।\nओंकारेश्वर इत्याख्या भविष्यति जगत्त्रये ।। २६ ।।\nइत्युक्तो हि मया देवि ओंकारो हृष्टमानसः ।।\nददर्श तत्र तल्लिंगं तस्मिँल्लिंगे लयं गतः ।।२७।।\nततः प्रभृति वेदेषु ओंकारः क्रियते द्विजैः ।।\nपुण्यार्थं मंगलार्थं च प्रथमं सर्ववस्तुषु ।। ।। २८ ।।\nलयंगतो यदोंकारस्तदाप्रभृति पार्वति ।।\nमयोच्यमानं लिंगस्य प्रभावातिशयं शृणु ।। २९ ।।\nयद्युगादिसहस्रेषु व्यतीपातशतेषु च ।।\nअयनानां सहस्रेषु यत्पुण्यं समुदाहृतम् ।।\nतत्पुण्यमधिकं देवि ॐकारेश्वरदर्शनात् ।।5.2.52.३०।।\nचतुर्ष्वपि च वेदेषु समधीतेषु यत्फलम् ।।\nततोऽधिकं फलं प्रोक्तमोंकारेश्वरदर्शनात् ।।३१।।\nब्रह्मचर्येण यत्पुण्यं यावज्जीवं कृतेन च ।।\nतत्पुण्यमधिकं प्रोक्तमोंकारेश्वरदर्शनात् ।।३२।।\nकरीषसाधने पुण्यं यच्च पुण्यमनाशके ।।\nतत्पुण्यमधिकं देवि ॐकारेश्वरदर्शनात् ।। ३३ ।।\nपूजायां यत्फलं प्रोक्तं तस्य संख्या न विद्यते ।। ३४ ।।\nकिं यज्ञैर्बहुवित्ताढ्यैः किं तपोभिः सुदुष्करैः ।।\nॐकारदर्शनादेव तत्फलं लभते यतः ।। ३५ ।।\nपूजनात्स्पर्शनाद्वापि कीर्त्तनाच्छ्रवणात्तथा ।।\nॐकारेश्वरदेवस्य नराः स्युर्मुक्तिभाजनाः ।। ३६ ।।\nएष ते कथितो देवि प्रभावः पापनाशनः ।।\nॐकारेश्वरदेवस्य शृणु विश्वेश्वरं परम् ।। ३७ ।।\nइति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्य ॐकारेश्वरमाहात्म्यवर्णनंनाम द्विपंचाशत्तमोऽध्यायः ।। ५२ ।।"
  }
]
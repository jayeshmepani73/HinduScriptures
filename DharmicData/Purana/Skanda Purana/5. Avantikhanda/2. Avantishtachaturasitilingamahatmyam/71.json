[
  {
    "text": "।। ईश्वर उवाच ।। ।।\nएकसप्ततिकं विद्धि प्रयागेश्वरसंज्ञकम् ।।\nअद्वितीयं विजानीहि महापातकनाशनम् ।। १ ।।\nहास्तिनेऽ भूत्पुरे श्रीमाञ्छंतनुर्नृपसत्तमः ।।\nवैवस्वतेंऽतरे कल्पे युगे द्वापरसंज्ञके ।। २ ।।\nस चाद्भुतमहावीर्यो वज्रसंहननो युवा ।।\nसर्वशास्त्रेषु कुशलः कला पुंजविचक्षणः ।। ३ ।।\nबलेन विष्णुसदृशस्तेजसा भास्करोपमः ।।\nगंगामेष चचारैकः सिद्धचारणसेविताम् ।। ४ ।।\nस कदाचिन्महाबाहुः प्रभूत बलवाहनः ।।\nवनं जगाम गहनं हयनागशतैर्वृतः ।। ५ ।।\nगत्वा तत्र मृगान्व्याघ्रान्घातयामास लीलया ।।\nमहिषाश्ववराहांश्च विनिघ्नन्राजसत्तमः ।। ।। ६ ।।\nस कदाचिद्वने तस्मिन्ददर्श परमां स्त्रियम् ।।\nजाज्वल्यमानां वपुषा साक्षात्पद्मामिवापराम् ।। ७ ।।\nतां दृष्ट्वा हृष्टरोमाभूद्विस्मितो रूपसंपदा ।।\nपिबन्निव च नेत्राभ्यां नातृप्यत नराधिपः ।। ८ ।।\nसा दृष्ट्वैव च राजानं विचरंतं महाद्युतिम् ।।\nस्नेहादागतसौहार्दान्नातृप्यत विलासिनी ।। ९।।\nतामुवाच ततो राजा सांत्वयञ्छ्लक्ष्णया गिरा ।।\nदेवी वा दानवी त्वं च गंधर्वी यदि वाप्सराः ।। 5.2.71.१० ।।\nयक्षी वा पन्नगी वा त्वं मानुषी वा सुमध्यमे ।।\nयाचे त्वांऽभोजगर्भाभे भार्या मे भव शोभने ।। ११ ।।\nएतच्छ्रुत्वा वचो राज्ञः संस्तुतं मृदु वल्गु च ।।\nअंगीकृतं तया देवि समयं प्रार्थितो नृपः ।। १२ ।।\nवारिता विप्रिये वापि त्यजेयं त्वामसंशयम् ।।\nन प्रष्टव्या त्वया राजन्कासि कस्येति सर्वथा ।। १३ ।।\nएवमस्त्विति तेनोक्तं सत्येन सुकृतेन च ।।\nस तस्याः शीलवृत्तेन रूपौदार्यगुणेन च ।। १४ ।।\nउपचारेण च रहस्तुतोष जगतीपतिः ।।\nदिव्यरूपा हि सा देवी गंगा त्रिपथगा नदी ।। १५ ।।\nमानुषं विग्रहं कृत्वा श्रीमंतं वरवर्णिनि ।।\nराजानं रमयामास यथा रेमे तथैव च ।। १६ ।।\nस राजा रति सक्तत्वादुत्तमस्त्रीगुणैर्हृतः ।।\nसंवत्सरानृतून्मासान्न बुबोध बहून्गतान्।। १७ ।।\nरममाणस्तया सार्द्धं यथाकामं नरेश्वरः ।।\nअष्टावजनयत्पुत्रां स्तस्याममरवर्णिनः ।। १८ ।।\nजातं जातं च सा पुत्रं क्षिपत्यंभसि मुक्तये ।।\nप्रीणामि त्वामहमिति गंगास्रोतसि पावने ।। १९ ।।\nनास्य तत्तु प्रियं राज्ञः शंतनोर्ह्यभवत्तदा ।।\nनोवाच किंचित्तां देवीं त्यागाद्भीतो महीपतिः ।। 5.2.71.२० ।।\nअथैनामष्टमे पुत्रे जाते प्रहसतीमिव ।।\nउवाच राजा दुःखार्त्तः परीप्सन्पुत्रमात्मनः ।। २१ ।।\nमा वधीः कस्य कासीति किं विध्वंसि सुतानिति ।।\nपुत्रहिंसा महत्पापं मा प्राप्सीस्तिष्ठ गर्हिते ।। २२ ।।\n।। गंगोवाच ।। ।।\nपुत्रकामा न ते हन्मि पुत्रं पुत्रवतांवर ।।\nजीर्णस्तु मम वासोऽयं यथा मे समयः कृतः ।। २३ ।।\nअहं गंगा जह्नुसुता महर्षिगणसेविता ।।\nदेवकार्यार्थसिद्ध्यर्थमुषित्वाहं त्वया सह ।। २४ ।।\nइमेऽष्टौ वसवो देवा महाभीमा महौजसः ।।\nवशिष्ठशापदोषेण मानुषत्वमुपागताः ।। २५ ।।\nतेषामानयिता नान्यस्त्वदृते भुवि विद्यते ।।\nमद्विधा मानुषी धात्री न चैवास्ति कदाचन ।। २६ ।।\nतस्मात्तज्जननीहेतोर्मानुषत्वमुपागता ।।\nस्वस्ति तेऽस्तु गमिष्यामि पुत्रं पाहि महाव्रत ।। २७ ।।\nसैवमुक्त्वा तदा गङ्गा विष्णुमायाविमोहिता ।।\nरुरोद मानुषं भावमाश्रिता तनुमध्यमा ।। २८ ।।\nअहो बत महत्कष्टं यदमी घातिताः सुताः ।।\nमया नृशंसया मोहाज्जले क्षिप्तास्तु बालकाः ।। २९ ।।\nहा वत्सा हा सुताः पुत्रा हा तातास्तनयाः क्व वै ।।\nमां विहाय गताः कुत्र हृदयं किं न दीर्यते ।। 5.2.71.३० ।।\nमातर्मातेति करुणं ब्रुवाणाः स्वयमागता ।।\nउपगुह्ये कदा पुत्रान्वत्सवत्सेति सौहृदात् ।। ३१ ।।\nकस्य जातु प्रणीतेन पिंगेन क्षितिरेणुना ।।\nममोत्तरीयमुत्संगं कदाङ्ग मलयिष्यति ।। ३२ ।।\nअंगप्रत्यंगसंभूता मनोहृदयनंदनाः ।।\nमया तु मात्रा हा वत्सा मारिता निधनं गताः ।। ३३ ।।\nकाँल्लोकान्नु गमिष्यामि कृत्वा कर्म सुदारुणम् ।।\nकथं पुण्या भविष्यामि पुत्रप्नी निर्दया सती ।। ।। ३४ ।।\nइत्येवं करुणं कृत्वा रुदित्वा च पुनःपुनः ।।\nमूर्छिता पतिताप्यार्ता निश्चेष्टा धरणीतले।। ३५।।\nएतस्मिन्नंतरे देवि नारदो मुनिसत्तमः ।।\nतस्या विलापशब्दं तमाकर्ण्य सहसा तदा।। ३६ ।।\nविस्मयोप्फुल्लनयनः किमेतदिति चिंतयत् ।।\nएषा सा जाह्नवी गंगा पावनी देववंदिता ।। ३७ ।।\nसमुद्रमहिषी दिव्या पुण्या त्रिपथगा नदी ।।\nमानुषं भावमाश्रित्य कस्माद्रोदिति विह्वला ।। ३८ ।।\nइत्येवं चिंतयित्वा च समीपमगमन्मुनिः ।।\nगंगाया विलपन्त्याश्च ब्रह्मपुत्रस्तु नारदः ।।\nउवाचोच्चैर्वियत्स्थोऽसौ देवि गंगे नमोऽस्तुते ।। ३९ ।।\nनारदोऽहं महापुण्ये कस्माद्रोदिषि पावनि ।।\nहिमाद्रिपुत्री विख्याता देवगंधर्वसेविता।। 5.2.71.४० ।।\nधृता शिरसि देवेन शिवेन परमेष्ठिना ।। ४१ ।।\nनारदस्य वचः श्रुत्वा दिव्या देवनदी तथा ।।\nअवलोक्य विमानस्थं प्रत्युवाच महामुनिम् ।। ४२ ।।\nमया नारद मोहेन कृतोऽधर्मो जुगुप्सितः ।।\nजानंत्या सुमहत्पापं सप्तपुत्रा हता मया ।। ।। ४३ ।।\nसमुद्रेण वियोगस्तु संजातो मम दैवतः ।।\nभार्या जाता मनुष्यस्य पुत्रा जाता हताश्च मे ।। ४४ ।।\nअतो मया विलपितं मग्नया शोकसागरे।।\nकथ्यतां मम देवर्षे येन पुण्या भवामि वै ।। ४५ ।।\nइति तस्या वचः श्रुत्वा नारदो मुनिसत्तमः ।।\nत्रिकालवेदी शुद्धात्मा गंगां वचनमब्रवीत्।। ४६ ।।\n।। नारद उवाच।। ।।\nकिं विस्मृतो जगद्वंद्ये देवानां समयः शुभः ।।\nप्रतिज्ञातं त्वया देवि वसूनां मोक्षकारणे ।। ४७ ।।\nप्राप्तास्ते वसवो लोकान्प्रसादात्तव सुव्रते ।।\nत्वयावतारितो देवि समुद्रः शंतनुः स्मृतः ।। ४८ ।।\nइति तस्य वचः श्रुत्वा नारदस्य महात्मनः ।।\nगंगा त्रिपथगा पुण्या प्रत्युवाच महामुनिम्।। ४९ ।।\nसत्यमुक्तं त्वया ब्रह्मञ्ज्ञातं सर्वं मयाऽधुना ।।\nकिंतु योनिर्यतो लब्धा मानुषी तेन मोहिता ।। 5.2.71.५० ।।\nअपवादभयाद्भीता भवंतं शरणं गता ।।\nदीयतामुपदेशो मे कथ्यतां स्थानमुत्तमम् ।। ५१ ।।\n।। नारद उवाच ।। ।।\nकिं विस्मृतो जगद्वंद्ये देवानां समयः कृतः ।।\nअपवादभयाद्भीता यदि त्वं देवि पुण्यदे ।।\nमां पृच्छसि परं स्थानं शृणु त्वं वच्मि सुव्रते ।। ५२ ।।\nअवंती तु समाख्याता सप्त कल्पसनातनी ।।\nतस्यां सखी त्वदीया तु शिप्रा विप्रप्रिया सदा ।। ५३ ।।\nतस्यास्तीरे शुभं लिंगं दुर्द्धर्षेश्वरदक्षिणे ।।\nविद्यते त्रिदशैः पूज्यं सर्वती र्थैश्च सेवितम् ।। ५४ ।।\nतस्य दर्शनमात्रेण कृतकृत्या भविष्यसि ।।\nतस्माद्गच्छ महापुण्ये गंगे देवर्षिसेविते ।। ५५ ।।\nइत्युक्ता सा त्रिपथगा नारदेन महात्मना ।।\nगता तत्र महापुण्या सखीं शिप्रां ददर्श ह ।। ५६ ।।\nसंश्लेषं च तदा कृत्वा लिंगं दृष्ट्वा सुपावनम् ।।\nपूजयामास भावेन तत्रैव च चिरं स्थिता ।। ५७ ।।\nअथ सूर्यसुता देवी यमुना पापनाशिनी ।।\nतत्रायाता सुहार्द्देन यत्र गंगा व्यवस्थिता ।। ५८ ।।\nददर्श देवी तां गंगां ध्यायंती शंकरं शिवम्।।\nसापि तत्रैव तिष्ठंती पूजयंती परं शिवम्।। ५९ ।।\nअथ तेनैव कालेन प्राचीदेवी सरस्वती ।।\nसमायाता सुगुप्ता च गंगायमुनयो र्जले ।। 5.2.71.६० ।।\nएतस्मिन्नंतरे देवि शक्रं .प्राह स नारदः ।।\nन दृश्यते प्रयागस्तु महाकालवनं गतः ।। ६१ ।।\nगंगायमुनयोर्मध्ये यत्र गुप्ता सरस्वती  ।।\nप्रयागः स तु विज्ञेयः सर्वपापप्रणाशनः ।। ६२ ।।\nस सांप्रतं  प्रयागस्तु महाकालवनोत्तमे ।।\nकेनापि कारणेनैव गतो न ज्ञायते मया।।६३।।\nइति तस्य वचः श्रुत्वा नारदस्य महात्मनः।।\nशक्रेण सहिताः सर्वे ह्यवंतीं तु समागताः।।६४।।\nस्तुवंतो विविधैः स्तोत्रैर्गंगां त्रिपथगां शुभाम्।।\nगंगे देवि नमस्तुभ्यं सर्वपापप्रणाशिनि।।६५।।\nवसूनां जननी देवि वसूनां मोक्षदायिनि।।\nत्रैलोक्यपावनी नित्यं हरेण शिरसा धृता ।। ६६ ।।\nसेविता वालखिल्यैश्च कृष्णस्य परमा कला ।।\nयमुने त्वां नमस्यामः कालिंदीं वरवाहिनीम्।। ६७।।\nसुता त्वं पाविनी देवि मार्त्तंडस्य दिवस्पतेः।।\nशिप्रे देवि नमस्तुभ्यं ब्रह्मदेहोद्भवे शुभे।।६८।।\nप्राची त्वमेव विख्याता पुण्यदेहा सरस्वती ।।\nया प्राची कौरवक्षेत्रे पुष्करे या महालये ।।\nसा त्वं शिप्रा प्रसिद्धा च सर्वपातकनाशिनी।। ६९ ।।\nत्वं दया सर्वजंतूनां स्वर्गः शरणं नृणाम् ।।\nत्वं माता सर्वजंतूनां त्वं प्राची भुवि गीयसे ।। 5.2.71.७० ।।\nबहुजन्मकलंकांकं दृष्ट्वा या देहिनां भुवि ।।\nकरोषि क्षालनं देवि सा त्वं त्रैलोक्यसंस्थिता ।। ७१ ।।\nआसां च संगमो यस्तु स प्रयागो बुधैः स्मृतः ।।\nअत्रागत्य तु युष्माभिः स्थापितः स्नापितोऽधुना ।। ७२ ।।\nसोद्य प्रभृति देवोऽयं प्रयागेश्वरसंज्ञकः ।।\nत्रिषु लोकेषु विख्यातः स्मरणात्पापनाशनः ।। ७३ ।।\nअत्रागत्य प्रपश्यंति ये प्रयागेश्वरं ततः ।।\nते कृतार्था भविष्यंति सर्वपातकवर्जिताः ।। ७४ ।।\nकुलं च तारितं तेषां पैतृकं मातृकं तथा ।।\nगंगायास्त्रियुगं पुण्यं चतुर्वर्गफलप्रदम् ।।\nजायते नात्र संदेहः प्रयागेश्वरदर्शनात् ॥ ७५ ॥\nगंगायां च प्रयागे च देवदारुवने शुभे॥\nनैमिषे पुष्करे चैव श्रीशैले च त्रिपुष्करे ॥ ७६ ॥\nत्र्यंबके धौतपापे च महेन्द्रे भैरवे तथा॥\nगोकर्णे च सुवर्णाख्ये रेवाकपिलसङ्गमे ॥७७॥\nएतेषां दर्शनेनैव या सिद्धिर्द्वादशाब्दिका ॥\nसा लभ्या मासमात्रेण प्रयागेश्वरदर्शनात् ॥ ७८॥\nये पश्यंति चतुर्द्दश्यामष्टम्यां च विशेषतः ।\nभक्त्या च नियमं कृत्वा प्रयागेश्वरसंज्ञकम् ॥ ७९ ॥\nन तेषां पुनरावृत्तिः कल्पकोटिशतैरपि ॥\nभोगदं मोक्षदं लिंगं भविष्यति महीतले ॥ 5.2.71.८०॥\nकलास्तिस्रो भविष्यंति लिंगेऽस्मिन्मोक्षदे शुभे ॥\nगंगा च यमुना प्राची सर्वपातकनाशिनी ॥ ८१ ॥\nएवमुक्त्वा स्तुता गंगा यमुना च सरस्वती ॥\nदेवैः प्रणतिपूर्वेण गताः स्थानं स्वकं तदा ॥ ८२ ॥\nदेवाः प्रहृष्टाः शकाद्याः प्रयागेश्वरसंज्ञकम् ॥\nस्तुत्वा च विविधैः स्तोत्रैः पूजयित्वा दिवं गताः।।८३।।\nएष ते कथितो देवि प्रभावः पापनाशनः।।\nप्रयागेश्वर देवस्य चंद्रादित्येश्वरं शृणु ।। ८४ ।।\nइति श्रीस्कांदे महापुराण एकाशीतिसाहस्र्यां संहितायां पंचम आवंत्यखंडे चतुरशीतिलिंगमाहात्म्ये उमामहेश्वरसंवादे प्रयागेश्वरमाहात्म्यवर्णनंनामैकसप्ततितमोऽध्यायः ।। ७१ ।।"
  }
]
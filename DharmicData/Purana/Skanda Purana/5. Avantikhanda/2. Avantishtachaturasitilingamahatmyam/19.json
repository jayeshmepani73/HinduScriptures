[
  {
    "text": "।। ईश्वर उवाच ।। ।।\nएकोनविंशतितमं नागचंडेश्वरं प्रिये ।।\nनिर्माल्यलंघनाप्तपापान्मुच्यते यस्य दर्शनात।।१।।\nतस्य प्रभावं सुभगं कथयाम्यथ विस्तरात्।।\nशृण्वेकाग्रमना देवि सर्वपापप्रणाशनम्।। २ ।।\nपुरा देवर्षिगंधर्वाश्चारणा गुह्यकास्तथा ।।\nउपविष्टाः सुधर्मायां कथयंतः शुभां कथाम् ।। ३ ।।\nएतस्मिन्नंतरे शक्रो देवर्षिं नारदं मुनिम् ।।\nपप्रच्छ सादरं देवि समायातं शुचिव्रतम् ।। ४ ।।\nदृष्ट्वा विनयसंपन्नं ब्रह्मचर्यपरायणम् ।।\nमेखलाजिनकौपीनं वीणादण्डविभूषितम्।।५।।\nत्वया दृष्टमिदं सर्वं त्रैलोक्यं भूर्भुवादिकम्।।\nउत्पाद्यमानमुत्पन्नं प्रलयच्च सहस्रशः ।।६।।\nत्वत्तुल्यो नास्ति लोकेऽस्मिन्मु क्त्वैकं परमेष्ठिनम्।।\nजगत्कारणमव्यक्तं नित्यं सदसदात्मकम्।। ७ ।।\nयोगेन तपसा भक्त्या यत्त्वया परितोषितः ।।\nत्रैलोक्यमभिजानासि तत्सर्वं सर्वतः स्फुटम्।। ८ ।।\nअतोऽहं प्रष्टुमिच्छामि कथ्यतां मम निश्चयम् ।।\nपृथिव्यां प्रवरं क्षेत्रं पावनं भुक्तिमुक्तिदम् ।। ९ ।।\nएवं श्रुत्वा तदा ध्यात्वा चिंतयामास नारदः ।।\nचिंतयित्वा चिरं कालमिदं वचनमब्रवीत् ।।5.2.19.१०।।\nदेवराज स्मृतं पुण्यं क्षेत्रराजमनुत्तमम् ।।\nक्षेत्राणामुत्तमं क्षेत्रं प्रयागं च प्रश स्यते ।। ११ ।।\nतस्माद्दशगुणं क्षेत्रं महाकालस्य कथ्यते ।।\nभुक्तिदं मुक्तिदं तच्च दर्शनादपि वासव ।। १२ ।।\nएतच्छ्रुत्वा सहस्राक्षो वर्णयित्वा च तं मुनिम्।।\nसर्वैर्देवगणैः सार्द्धं विमानस्थस्त्वरान्वितः ।। १३ ।।\nअंतरिक्षस्थितो जिष्णुरद्राक्षीच्च सुरैः सह ।।\nक्षेत्रं लिंगैः समाकीर्णमंगुलस्यांतरं न हि ।। १४ ।।\nषष्टिकोटिसहस्राणि षष्टिकोटिशतानि च ।।\nमहाकालवने रम्ये निर्माल्यं लंघ्यते कथम् ।। १५ ।।\nनिर्माल्यलंघनाद्दोषो महान्भवति निश्चितम्।।\nइत्यालोच्य पुनर्देवि जग्मुः स्वर्गे मनोरमाः ।। १६ ।।\nनिर्माल्यदोषभीतास्ते क्षेत्रे न विविशुः सुराः ।।\nएतस्मिन्नंतरे देवि विमानस्था गणोत्तमाः ।। १७ ।।\nगणैर्नानाविधैः गेयैर्गीयमानश्च किंनरैः ।।\nचारणैः स्तूयमानस्तु स्वर्गलोकं व्रजन्सुरैः ।। १८ ।।\nप्रफुल्लनयनैर्दृष्टः कोऽयं धन्यो महातपाः ।।\nतेजसा दीप्यमानोयम्पसरोभिश्च सेव्यते ।। १९ ।।\nपप्रच्छुरमराः सर्वे कोऽयं रुद्रनिभो गणः ।।\nयाति कुत्र महाबाहो हृष्टात्मा प्रहसन्मुखः ।। 5.2.19.२० ।।\nपृष्टस्तदा सुरैः सर्वैर्विस्मयाविष्टमानसैः ।।\nकस्त्वं पुरुषशार्दूल किं त्वया सुकृतं कृतम् ।। २१ ।।\nदेवानां पुरतो देवि निःशेषं कथितं तदा ।।\nमहाकालो महादेवः पूजितो भक्तितः स्तुतः ।। २२ ।।\nहृष्टेन तेन मे दत्तं गणत्वं यत्सुदुर्लभम् ।।\nनाम दत्तं च सुभगं नागचंड इति ध्रुवम् ।। २३ ।।\nपप्रच्छुरमरास्तच्च सादरं गणसत्तम ।।\nनागचंड त्वया तत्र निर्माल्यं पतितं त्वथ ।। २४ ।।\nमहाकालवने पुण्ये लंघितं चरता त्वया ।।\nसंचारो नास्ति तत्रैव लिंगसंकीर्णता यतः ।। २५ ।।\nउपायस्तेन कथितो देवानां पुरतस्तदा ।।\nतत्र तिष्ठति देवेशा लिंगं सर्वफलप्रदम् ।। २६ ।।\nईशानेश्वरदेवस्य तिष्ठतीशानभागतः ।।\nतस्य दर्शनमात्रेण न स गच्छति दुष्कृतम् ।। २७ ।।\nनिर्माल्यलंघनोद्भूतं यत्पापं जायते महत् ।।\nतत्सर्वं नाशमायाति तस्य लिंगस्य दर्शनात् ।। २८ ।।\nततो देवगणाः सर्वे महाकालवने पुनः ।।\nसमायाता महाभागा महाकालश्च पूजितः ।। २९ ।।\nयथा लिंगं च तद्दृष्टं सर्वदोषक्षयंकरम् ।।\nतस्य दर्शनमात्रेण निर्माल्यलंघनादिभिः ।।\nदोषो नष्टः सुराणां च ततो नामास्य चक्रिरे ।। 5.2.19.३० ।।\nअस्माकं तेन कथितं नागचंडेन धीमता ।।\nनागचंडेश्वराख्यानमतो लोके भविष्यति ।। ।। ३१ ।।\nकृत्वास्य नाम ते देवा जग्मुः स्वर्गेहमुत्तमम् ।।\nपूजयिष्यंति ये केचिन्नागचंडेश्वरं शिवम् ।।\nनिर्माल्यलंघनोद्भूतं तेषां नश्यति पातकम्।। ।। ३२ ।।\nनागचंडेश्वरं देवं ये पश्यंति दिनेदिने ।।\nअज्ञानाज्ज्ञानतः पापं तेषां नश्यति नान्यथा ।। ३३ ।।\nआह्लादं निर्वृतिं स्वास्थ्यमारोग्यं चारुरूपताम् ।।\nसप्त जन्मान्यवाप्नोति दर्शनेन न संशयः ।। ३४ ।।\nप्राप्नोत्यभिमतान्कामान्देवानामपि दुर्लभान् ।।\nकीर्त्तनान्नात्र संदेहो नागचंडेश्वरस्य च ।। ३५ ।।\nएष ते कथितो देवि प्रभावः पापनाशनः ।।\nनागचंडेश्वरस्यैव प्रतीहारेश्वरं शृणु ।। ३६ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिङ्गमाहात्म्ये नागचंडेश्वरमाहात्म्यवर्णनंनामैकोनविंशोऽध्यायः ।। १९ ।। छ ।। ।।"
  }
]
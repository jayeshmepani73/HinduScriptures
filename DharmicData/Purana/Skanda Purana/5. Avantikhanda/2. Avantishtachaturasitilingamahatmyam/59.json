[
  {
    "text": "।। श्रीमहादेव उवाच ।। ।।\nएकोनषष्टिकं विद्धि देवं सिद्धेश्वरं प्रिये ।।\nयस्य दर्शनमात्रेण सिद्धिः पुंसां प्रजायते ।। १ ।।\nआसीदश्वशिरानाम राजा परमधार्मिकः ।।\nसोऽश्वमेधेन यज्ञेन इष्ट्वा सबहुदक्षिणम् ।। २ ।।\nस्नातश्चावभृथे हृष्टो ब्राह्मणैः परिवारितः ।।\nयावदास्ते स राजर्षिस्तावत्सिद्धोऽतिदीप्तिमान् ।। ३ ।।\nनानौषधिप्रभावज्ञो मंत्रतंत्र विशारदः ।।\nआययौ कपिलः श्रीमान्जैगीषव्यश्च सिद्धराट् ।। ४ ।।\nतयोस्त्वरितमुत्थाय स राजाभ्यागतक्रियाम् ।।\nचकार परया युक्तो मुदा वै पृथि वीपतिः ।। ५ ।।\nतावर्चितावासनस्थौ क्षमाशीलौ शुचिव्रतौ ।।\nमहौजसौ महाभागौ मुमुक्षू मुनिपुंगवौ ।। ।।\nविद्याविनयसंपन्नौ ब्रह्मचर्यपरायणौ ।।\nअनेकसृष्टिसंहारस्थितिकार्यपरायणौ ।। ७ ।।\nउदयादित्यसंकाशौ  विभावसुसमद्युती।।\nतेजोराशिसमायुक्तौ दुर्निरीक्ष्यौ पृथग्जनैः ।।८।।\nविनयेनोपसंगम्य प्रणिपत्याभिवाद्य च ।।\nस राजा प्रांजलिर्भूत्वा प्रश्नमेनमपृच्छत ।। ९ ।।\n।। अश्वशिरा उवाच ।। ।।\nश्रुतं मया मुनिश्रेष्ठौ नान्यो देवो जनार्द्दनात् ।।\nध्यातोथ पूजितो नॄणां मुक्तिदो भवबंधनात् ।। 5.2.59.१० ।।\nसंस्मृते तु हृषीकेशे नराणां कोटिजन्मजम् ।।\nअशुभं क्षयमाप्नोति कथं न प्रणमेद्धरिम् ।। ११ ।।\nसमाराध्य जगन्नाथं शक्राद्यास्त्रिदिवौकसः ।।\nवसंति मुदिताः स्वर्गे दिव्यद्युतिसमन्विताः ।। १२ ।।\nजन्ममृत्युजरा रोगैर्दुःखानि विविधानि च ।।\nप्रयांति विलयं सद्यः प्रसन्ने गरुडध्वजे ।। १३ ।।\nइति पृष्टस्तदा तेन प्रार्थितेन यशस्विना ।।\nऊचतुस्तं नृपं सिद्धौ सिद्धिविज्ञानकोविदौ ।। १४ ।।\nक एष प्रोच्यते राजंस्त्वया नारायणोऽधुना ।।\nआवां नारायणौ द्वौ तु त्वत्प्रत्यक्षं गतौ नृप ।। १५ ।।\n।। अश्वशिरा उवाच ।। ।।\nभवंतौ ब्राह्मणौ सिद्धौ तपसा दग्धकिल्विषौ ।।\nयुवां नारायणौ कस्मादिति वाक्यमुवाच सः ।। १६ ।।\nशंखचक्रगदापाणिः पीतवासा जनार्द्दनः ।।\nगरुडस्थो हृषीकेशः कस्तस्य सदृशो भुवि ।। १७ ।।\nतस्य राज्ञो वचः श्रुत्वा संसिद्धौ योगकोविदौ ।।\nदर्शयामासतुस्तौ हि कृत्वा नारायणं वपुः ।। १८ ।।\nकपिलो मंत्रमाहात्म्यात्स्वयं विष्णुर्बभूव ह ।।\nशंखचक्रगदापाणिः पीतवासाश्च तत्क्षणात् ।। १९ ।।\nजैगीषव्यश्च गरुडस्तत्क्षणात्समजायत ।।\nततः समभवत्तत्र राजवेश्मनि कौतुकम् ।। 5.2.59.२० ।।\nदृष्ट्वा नारायणं देवं गरुडस्थं सनातनम् ।।\nआश्चर्यं तादृशं दृष्ट्वा स राजा विस्मयान्वितः ।।\nउवाच क्षाम्यतां सिद्धौ नायं विष्णुरथेदृशः ।। २१ ।।\nतस्य ब्रह्मा समुत्पन्नो नाभिपंकजमध्यतः ।।\nतस्मात्तु ब्रह्मणो रुद्रः स विष्णुः परमेश्वरः ।। २ ।।\nइति राज्ञो वचः श्रुत्वा तदा तौ सिद्धसत्तमौ ।।\nचक्रतुः परमां मायां योगाचार्यौ सुमांत्रिकौ ।। २३ ।।\nकपिलः पद्मनाभस्तु पद्ममध्ये प्रजापतिः ।।\nबभूव स्वयमेवात्र सहसा योगतस्तदा ।। २४ ।।\nजैगीषव्योऽथ रुद्रस्तु तस्यैवांके व्यवस्थितः ।।\nददर्श महदाश्चर्यं स राजा योगमोहितः ।। २५ ।।\nकौतुकात्प्रत्युवाचेदं भीतः कंपितकन्धरः ।।\nनेत्थं भवति विश्वेशो माया योगिनां तदा ।।\nसर्वरूपी हरिः श्रीमान्सर्वगः सर्वदः स्मृतः ।। २६ ।।\nततो वाक्यावसाने तु तस्य राज्ञश्च संसदि ।।\nमशका मत्कुणा यूका भ्रमराः पक्षिणो मृगाः ।। २७ ।।\nअश्वा गावो हयाः सिंहा व्याघ्रा गोमहिषास्तथा ।।\nअन्येपि पशवः कीटा ग्राम्यारण्याश्च सर्वशः ।। २८ ।।\nदृश्यंते राजभवने कोटिशः पर्वतात्मजे ।।\nतं दृष्ट्वा भूतसंघातं राजा विस्मितमानसः ।। २९ ।।\nयावच्चिंतयते किं स्यात्तावज्ज्ञातं नृपेण हि ।।\nजैगीषव्यस्य माहात्म्यं कपिलस्य महात्मनः ।। 5.2.59.३० ।।\nकृतांजलिपुटो भूत्वा स राजाऽश्वशिरास्तदा ।।\nपप्रच्छ च द्विजौ भक्त्या किमिदं सिद्धसत्तमौ ।। ३१ ।।\nसामर्थ्यमीदृशं लब्धं कस्माद्वै तपसो बलात् ।।\nअद्य मे सफलोत्पत्तिरद्य मे सफलं श्रुतम् ।। ३२ ।।\nसफला मे मनोवृत्तिर्युवयोर्दर्शनेन वै ।।\nतस्य तद्वचनं श्रुत्वा कपिलो वाक्यमब्रवीत् ।। ३३ ।।\nमहाकालवने राजन्विद्यते लिंगमुत्तमम् ।।\nख्यातं सिद्धेश्वरं नाम्ना सिद्धैरभ्यर्चितं सदा ।। ३४ ।।\nसौभाग्येश्वरपूर्वे तु सौभाग्यारोग्यदायकम् ।।\nप्रभावात्तस्य लिंगस्य प्राप्ता सिद्धिरनुत्तमा ।। ३५ ।।\nजैगीषव्येन सिद्धेन मया वैं नृपसत्तम ।।\nतस्माद्व्रज महाबाहो महाकालवनं शुभम् ।। ३६ ।।\nतत्र द्रक्ष्यसि सर्वेशं शंखचक्रगदाधरम ।।\nलिंगमूर्त्तौ स्थितं विष्णुं यस्ते सिद्धिं प्रदास्यति ।। ३७ ।।\nसंसिद्धा बहवस्तत्र सनकाद्या नरेश्वर ।।\nतस्य तद्वचनं श्रुत्वा कपिलस्य महात्मनः ।। ३८ ।।\nजगाम सहसा तत्र स राजाश्वशिरास्तदा ।।\nददर्श चैव तौ सिद्धौ सिद्धेश्वरसमीपतः ।। ३९ ।।\nअन्ये च बहवः सिद्धाः सिद्धनाथास्तथा परे ।।\nज्ञात्वा सिद्धेश्वरं देवं सिद्धसंघैः समर्चितम् ।। 5.2.59.४० ।।\nलिंगमध्ये स्थित विष्णुं ज्ञात्वा स नृपसत्तमः ।।\nपूजयामास भावेन परमेण समाधिना ।। ४१ ।।\nततस्तुष्टोऽब्रवीद्देवो वरं वरय सुव्रत ।।\nयत्तेभिलषितं सर्वमहं दास्यामि भूपते ।। ४२ ।।\nलिंगस्य वचनं श्रुत्वा नृपेणोक्तं च तच्छृणु ।।\nयदि मेऽस्ति दया देव प्रसन्नोऽसि हि चेत्प्रभो ।। ४३ ।।\nयत्ते रूपं परं नाथ तद्दर्शय ममाच्युत ।।\nएतदेव हि मे देव सदाभिलषितं हृदि ।। ४४ ।।\nआजन्मनो जगन्नाथ कदा द्रक्ष्ये जनार्द्दनम् ।।\nएतदिच्छाम्यहं देव वराणां प्रवरं वरम् ।।\nदीयमानं त्वयाभीष्टं ख्यातं सिद्धेश्वरं क्षितौ ।। ४५ ।।\nनृपस्य वचनं श्रुत्वा लिंगेनोक्तं वरानने ।।\nन मे विदुर्देवगणा नासुरा न महर्षयः ।। ४६ ।।\nपरं रूपं नृपश्रेष्ठ कृष्णोऽहं लिंगतां गतः ।।\nममलोकं तु ये प्राप्ता मुनयो मंत्रभूषिताः ।। ४७ ।।\nन चैते मां विजानंति परमार्थेन पार्थिव ।।\nयदेतद्दृश्यते तेजो लिंगरूपेण मामकम् ।। ४८ ।।\nएतदेव हि ब्रह्माद्या ध्यायन्ति त्रिदशास्त्वमी ।।\nअतो न मे परं रूपं द्रष्टुं कश्चित्क्षमो भवेत् ।। ४९ ।।\nअनेकजन्मसंशुद्धा योगिनो मदनुग्रहात् ।।\nप्रविशंति तनौ मह्यं मुक्ताः संसारबंधनैः ।।5.2.59.५०।।\nएवं हि बुवतस्तस्य सिद्धिः प्राप्ता नृपेण हि।।\nविष्णुरूपं समास्थाय तस्मिँल्लिंगे लयं गतः ।।५१।।\nअतो देवि सुविख्यातं लिंगं सिद्धेश्वरं परम् ।।\nये पश्यंति नरा भक्त्या तेषां सिद्धिश्च शाश्वती ।। ५२ ।।\nअंजनं पादलेपं च पादुकासिद्धिरेव च ।।\nगुटिका खड्गसिद्धिश्च महासिद्धिः सुदुर्लभा ।। ५३ ।।\nदिव्यौषधैश्च या सिद्धिर्मंत्रस्पर्शोद्भवा च या ।।\nएतास्तु सिद्धयः प्रोक्ता अपरा लघिमादयः ।। ५४ ।।\nधर्मार्थकाम सिद्धिश्च मोक्षसिद्धिरनुत्तमा ।।\nजायते नात्र सन्देहः श्रीसिद्धेश्वरदर्शनात् ।। ५५ ।।\nएष ते कथितो देवि प्रभावः पापनाशनः ।।\nसिद्धेश्वरस्य देवस्य मतंगेशमथो शृणु ।। ५६ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे चतुरशीति लिङ्गमाहात्म्ये सिद्धेश्वरमाहात्म्यवर्णनंनामैकोनषष्टितमोऽध्यायः ।। ५९ ।।"
  }
]
[
  {
    "text": "।। श्रीहर उवाच ।। ।।\nत्रिसप्ततीश्वरं विद्धि करभेशं वरानने ।।\nयस्य दर्शनमात्रेण कुयोनिर्नैव लभ्यते ।। १ ।।\nवीरकेतुरभूद्धीमानयोध्याया महीपतिः ।।\nविद्याविनयसौभाग्यलावण्यामृत पूरितः ।। २ ।।\nस सम्यक्पालयामास प्रजाः पुत्रानिवौरसान् ।।\nअतीतानागतज्ञानपरिनिष्ठितमानसः ।। ३ ।।\nअथैकस्मिन्दिने राजा जगाम गहनं वनम्।।\nमृगसिंहगजाकीर्णं व्याघ्रसंबरसंकुलम् ।। ४ ।।\nस तत्र विविधान्वन्यान्विव्याध परवीरहा ।।\nमृगांश्च महिषांश्चैव वराहांश्च सहस्रशः ।। ५।।\nलोडितं तद्वनं सर्वं पशुपक्षिमृगाकुलम् ।।\nरहितं श्वापदैः सर्वैः कृतं तेन महीभृता ।। ६ ।।\nयदा न श्वापदास्तस्मिन्दृश्यते गहने वने ।।\nतदा विद्धस्तु करभो बाणेनानतपर्वणा ।। ७ ।।\nस चापि करभो देवि बाणमादाय सत्वरम् ।।\nविद्धोऽपि निःसृतोऽत्यर्थं राज्ञस्तस्यैव पश्यतः ।।\nस च राजा बली तूर्णं ससार करभं प्रति ।। ८ ।।\nततो निम्नस्थलं चैव स चोष्ट्रोऽद्रवदाशुगः ।।\nमुहूर्तेन ततो देवि योजनानि बहून्यपि ।। ९ ।।\nततः स राजा तारुण्या दौरसेन बलेन च ।।\nससार बाणासनधृक्सखड्गः सहयो नृपः ।। 5.2.73.१० ।।\nततो नदान्नदीश्चैव पल्वलानि वनानि च ।।\nअतिक्रम्यानतिक्रम्य ससारैव वनेचरम् ।। ११ ।।\nस चापि करभो देवि आसाद्यासाद्य तं नृपम् ।।\nपुनरप्येति जवनो जवेन महता ततः ।। १२ ।।\nस तस्य बाणैर्बहुभिः करभो विह्वलीकृतः ।।\nपृष्ठतः पार्श्वतश्चैव पुनरभ्येति चांतिकम् ।।\nपुनश्च जवमास्याय पार्श्वे चाग्रे च दृश्यते ।। १३ ।।\nअथारण्यं महारौद्रं प्रविष्टः करभस्तदा ।।\nअन्तर्धानं जगामाशु स च राजा वनेऽविशत् ।। १४ ।।\nप्रविश्य च महारण्यं तापसानामथाश्रमम् ।।\nआससाद ततो राजा श्रांताश्वोपा विशत्पुनः।।१५।।\nतं कार्मुककरं दृष्ट्वा श्रमार्त्तं क्षुधितं तदा ।।\nसमभ्येत्यर्षयस्तस्मै पूजां चकुर्यथाविधि ।। १६ ।।\nस पूजामृषिभिर्दत्तां प्रतिगृह्य यथाविधि ।।\nअपृच्छत्तापसान्सर्वांस्तपसो वृद्धिमुत्तमाम् ।। १७ ।।\nते तस्य राज्ञो वचनं प्रतिगृह्य तपोधनाः ।।\nऋषयो राजशार्दूलं पप्रच्छुस्त त्प्रयोजनम्।। १८ ।।\nकेन भद्र सुखार्थेन संप्राप्तोऽसि तपोवनम् ।।\nपदातिर्बद्धनिस्त्रिंशो धन्वी बाणी नरेश्वर ।। १९ ।।\nएतदिच्छामहे श्रोतुं कुतः प्राप्तोऽसि मानद ।।\nकस्मिन्कुले च जातस्त्वं किं नामा ब्रूहि पार्थिव ।। 5.2.73.२० ।।\nततः स राजा सर्वेभ्यो द्विजेभ्यः पुरुषर्षभः ।।\nआचख्यौ तद्यथा न्यायं कुलं गोत्रं च तत्त्वतः ।। २१ ।।\nइक्ष्वाकूणां कुले जातो वीरकेतुर्द्विजर्षभाः ।।\nचरामि मृगयूथानि निघ्नन्बाणैः सहस्रशः ।। २२ ।।\nबलेन महता युक्तः सामात्यः सपरिच्छदः ।।\nयदा न लब्धो गहने मृगो वा सूकरोऽपि वा ।। २३ ।।\nमहिषश्चित्तलो वापि शशो वा शंबरो वने ।।\nतदा मे करभो विद्धो बाणेनानतपर्वणा ।। २४ ।।\nस प्रणष्टः क्षणेनैव सबाणो मम पश्यतः ।।\nतं द्रवंतमनुप्राप्तो वनमेतद्यदृच्छया ।। २५ ।।\nभवत्सकाशं नष्टश्रीर्हताशः श्रमकर्शितः ।।\nभवतां विदितं सर्वं सर्वज्ञा हि तपोधनाः ।।\nभवंतः सुमहाभागास्तस्मात्पृच्छाभि संशयम् ।। २६ ।।\nक्व गतः करभो विद्धो मया बाणेन सांप्रतम् ।।\nक्व च प्राप्स्यामि सहसा ब्रूत तत्सुसमाहिताः ।। २७ ।।\nततस्तेषां समस्तानामृषीणामृषिसत्तमः ।।\nऋषभो देवि करभं स्मरन्निदमथाब्रवीत् ।। २८ ।।\nगतः स करभो भूप महाकालवने शुभे ।।\nगच्छ त्वं च महाराज महाकालवने शुभे ।। २९ ।।\nयत्र देवो महादेवः कारभं रूपमास्थितः ।।\nविनोदार्थं च देवानां लिंगमूर्त्तिरभूत्पुरा।।5.2.73.३०।।\nपश्चिमे क्षेत्रपालस्य कैलासस्य महीपते ।।\nसमीपे तस्य विघ्नेशो मोदक प्रियसंज्ञकः ।। ३१ ।।\nब्रह्मणा पूजितो राजन्देवानामर्थसिद्धये ।।\nस च धर्मध्वजो राजा हैहयानां कुलोद्वहः ।। ३२ ।।\nतुरगेण कदाचित्तु नीतो बदरिकाश्रमम् ।।\nप्रसिद्धं त्रिषु लोकेषु नरनारायणाश्रमम् ।। ३३ ।।\nतत्र वीराजिनधरं कृशं विप्रं ददर्श ह ।।\nशरीरमपि राजेंद्र न केनापि समं तदा ।।\nदृष्ट्वा च हसितो विप्रस्तेन राज्ञा प्रमादतः ।। ३४ ।।\nयस्माद्धससि मां दृष्ट्वा तस्मादुष्ट्रो भविष्यसि ।।\nलंबोष्ठो लंबदंतश्च विस्वरो विकृता कृतिः ।। ३५ ।।\nइत्युक्तस्तेन विप्रेण शप्तोपि नृपसत्तमः ।।\nतं विप्रं प्रार्थयामास स च तुष्टोब्रवीदिदम् ।। ३६ ।।\nन मे वागनृता भूप कदा चिदपि विद्यते ।।\nअवश्यं करभो भूत्वा पश्चान्मुक्तिमवाप्स्यसि ।। ३७ ।।\nयदा त्वं करभो जातो विद्धो वै वीरकेतुना ।।\nअयोध्याधिपभूपेन गमिष्यसि शराहतः ।। ३८ ।।\nमहाकालवनं दिव्यं तत्र त्वं लिंगदर्शनात् ।।\nगमिष्यसि परं स्थानं यत्र देवो महेश्वरः ।। ३९ ।।\nस चेक्ष्वाकुकुलद्भूतो वीरकेतुर्महाबलः ।।\nलिंगदर्शनतो भूप चक्रवर्तित्वमाप्स्यति ।। 5.2.73.४० ।।\nइत्युक्तो नृप भूपालः करभत्वं समागतः ।।\nस त्वयाभिहतो भूप बाणेनानतपर्वणा ।।\nद्रक्ष्यसि त्वं विमानस्थं विमुक्तं लिंगदर्शनात् ।। ४१ ।।\nइत्युक्तो नृपतिस्तेन ऋषभेण द्विजेन तु ।।\nआजगाम त्वरायुक्तो महाकालवनं शुभम् ।। ४२ ।।\nददर्श तत्र तल्लिंगं पूजितं त्रिदशैः सदा ।।\nएतस्मिन्नंतरे वाणी श्रुता तेन महीभृता ।। ।। ४३ ।।\nविमानस्थेन या प्रोक्ता तूष्ट्रेण मधुरस्वरा ।।\nभोभो राजेंद्र मां पश्य विमाने चोद्धृते शुभे ।। ४४ ।।\nदर्शनादस्य लिंगस्य प्राप्ता मे परमा गतिः ।।\nत्वया हतोऽहं बाणेन तेनाहं त्वागतो वने ।।\nसमीपमस्य लिंगस्य त्वं मे बंधुः परो यतः ।। ४५ ।।\nइत्युक्त्वा स नृपं देवि वचः समधुराक्षरम्।।\nगतस्तु परमं स्थानं नित्यमव्ययमक्षयम् ।। ४६ ।।\nततो देवगणा व्योम्नि सकिंनरमहोरगाः ।।\nयक्षराक्षसगंधर्वाः सपिशाचाप्सरोगणाः ।।४७।।\nब्रह्मेंद्रहरिमुख्याश्च विमानैर्देवि संस्थिताः ।।\nआजग्मुर्मुदितास्तत्र द्रष्टुं कौतुकमानसाः ।। ४८ ।।\nविलोक्य करभं मुक्तं विमानस्थं विराजितम् ।।\nलिंगदर्शनमात्रेण संस्तुतं विविधैः स्तवैः ।। ४९ ।।\nअच्छरत्नसमूहेन मुकुटेनोज्वलत्विषा ।।\nभासंतं रविकोटीनां जगदानंदकारकम् ।। 5.2.73.५० ।।\nनाम चक्रुस्ततो देवा दृष्ट्वा माहात्म्यमुत्तमम् ।।\nदर्शनादस्य लिंगस्य मुक्तोऽयं करभो यतः ।। ५१ ।।\nतस्मात्त्रिष्वपि लोकेषु विख्यातः करभेश्वरः ।।\nभविष्यति न संदेहः पशुयोनिविमोचकः ।। ५२ ।।\nइत्युक्त्वा त्रिदशाः सर्वे गताः स्वं धिष्ण्यमुत्तमम् ।।\nअयोध्याधिपतिर्वीरो वीरकेतुः स्वमालयम्।।\nसमृद्धं निःसपत्नं च ततो राज्यं चकार सः ।। ५३ ।।\nयः पश्यति नरो देवि करभेश्वरसंज्ञकम् ।।\nस प्रयात्यक्षयाँल्लोकान्पूज्यमानो गणाधिपः ।। ५४ ।।\nयदा कालादिहायातो राजराजेश्वरो महान् ।।\nपृथिव्यामेकराड्भूत्वा क्रमान्मोक्षमवाप्नुयात् ।। ।। ५५ ।।\nन दुःखं जायते तस्य व्याधिशोकभयं तथा ।।\nये पश्यंति प्रसंगेन तल्लिंगं करभेश्वरम् ।। ५६ ।।\nसर्वमेधेषु यत्पुण्यं सर्वदानेषु यत्फलम् ।।\nतत्फलं त्वधिकं देवि करभेश्वरदर्शनात्।।५७।।\nव्याधयो नोपजायंते दारिद्र्यं न कदाचन।।\nऐश्वर्यं चातुलं तेषां जायते दर्शनात्सदा।।५८।।\nपशुयोनिगता ये च पितरो दुःखितास्तु ये।।\nतिष्ठंति चांबरे ते तु चिंतयंतः स्वगोत्रजम्।।५९।।\nआगमिष्यति नः पुत्रो नप्ता वा संतताविह।।\nकदा पश्यति देवेशं करभेश्वरमीश्वरम्।।\nतेन दर्शनमात्रेण मुक्तिर्नो भविता ध्रुवम्।।5.2.73.६०।।\nयो यमुद्दिश्य वै कामं दर्शनं तु करिष्यति।।\nतस्य तज्जायते सर्वं मृतस्य परमा गतिः ।। ६१ ।।\nएष ते कथितो देवि प्रभावः पापनाशनः ।।\nकरभेशस्य देवस्य शृणु राजस्थलेश्वरम् ।। ६२ ।।।\nइति श्रीस्कांदेमहापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिङ्गमाहात्म्य उमामहेश्वरसंवादे करभेश्वरमाहात्म्य वर्णनंनाम त्रिसप्ततितमोऽध्यायः ।। ७३ ।।"
  }
]
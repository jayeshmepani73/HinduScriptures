[
  {
    "text": "।। ईश्वर उवाच ।। ।।\nषट्षष्टितमकं विद्धि देवं जल्पेश्वरं प्रिये ।।\nयस्य दर्शनमात्रेण महापापं शमं व्रजेत् ।। १ ।।\nजल्पोनाम महादेवि राजाभूद्भुवि विश्रुतः ।।\nसदा जल्परतो नित्यं जल्प वादप्रवर्तकः ।।२ ।।\nविकल्पबहुलो नित्यं संसारगतिचिंतकः ।।\nसुबाहुप्रमुखाः पंच पुत्रा जाता महाबलाः ।।३।।\nतस्य राज्ञो वरारोहे मूर्ताः पंचाग्नयो यथा ।।\nसुबाहुः शत्रुमर्द्दी च जयो विजय एव च ।।\nविक्रांतः पंचमः पुत्रः सर्वे शस्त्रास्त्रपारगाः ।।।४।\nपित्रा जल्पेन ते राज्ञा पृथग्राज्ये प्रतिष्ठिताः ।।\nपृथक्पुत्रा हि ते सर्वे पृथग्देशाधिपाः कृताः ।।५।।\nप्राच्यां सुबाहुर्नृपतिर्याम्यां वै शत्रुमर्दनः ।।\nपश्चिमायां जयो राजा उत्तरे विजयो नृपः ।। ६ ।।\nमध्ये विक्रांतसंज्ञस्तु स्वपदे विनियोजितः ।।\nव्यवस्थामीदृशीं कृत्वा स्वयमेव वनं ययौ ।। ७ ।।\nबभूवुर्मंत्रिणस्तेषां हिता वंशक्रमागताः ।।\nबुभुजुः स्वस्वराज्यानि मंत्रिभिः सहितास्तदा ।। ८ ।।\nविक्रांतस्य च यो मंत्री विकल्पैकपरायणः ।।\nतेनोक्तं विजने देशे विक्रांतस्य महीभृतः ।। ९ ।।\nयस्यैषा पृथिवी कृत्स्ना स समर्थः प्रकीर्तितः ।।\nउद्यमेन पदं लब्धं वासवेन महात्मना ।। 5.2.66.१० ।।\nत्रिदशैश्चामृतं लब्धमुद्यमेन महीपते ।। ११ ।।\nहीनोद्यमा मानवा ये क्षत्त्रियाश्च विशेषतः ।।\nते हास्यास्पदतां यांति हीनवीर्या दिनेदिने ।। १२ ।।\nस्नेहं च कुरुते भ्राता राज्यलुब्धोऽर्थकारणात् ।।\nअर्थवीर्येण तेनैव संतोषं कुरुते नृपः।।\nक्रियते न किमर्थं तु भूप मंत्रपरिग्रहः।।\nभुज्यते सकलं राज्यं मया ते मंत्रिणा बलात्।।१४।।\nपरोऽपि हितवान्बन्धुर्बन्धुरप्यहितः परः ।।\nअहितो देहजो व्याधिर्हितमारण्यमौषधम् ।। १५ ।।\nभूमिमेते निर्गिलंति सर्पा बिलशयानिव ।।\nराजानमविरोद्धारं ब्राह्मणं चाप्रवासिनम् ।। १६ ।।\nमायया मोहितं सर्वं को वा कस्य च बांधवः ।।\nउद्यमः क्रियतां तस्माद्भ्रातॄणां निग्रहे द्रुतम् ।। १७ ।।\nभ्रातृभिर्भ्रातरः सर्वे निहता राज्यकारणात् ।।\nधर्मं च शाश्वतं ज्ञात्वा निहताश्चासुराः सुरैः ।। १८ ।।\nइति मंत्रिवचः श्रुत्वा स राजा विस्मयान्वितः ।।\nहसित्वा प्रत्युवाचेदं ममायं शत्रुरागतः ।। १९ ।।\n।। विक्रान्त उवाच ।। ।।\nवयं च भ्रातरः पंच पृथिवीं कामयामहे ।।\nअतुष्टाः पृथगैश्वर्यं कथं कृत्स्ना भविष्यति ।।5.2.66.२०।।\nज्येष्ठो भ्राता सुबाहुश्च द्वितीयः शत्रुमर्दनः ।।\nजयश्च विजयश्चैव तेषां लघुरहं यतः ।। २१ ।।\n।। मंत्र्युवाच।। ।।।\nराज्ये स्थितं पूजयंति ज्येष्ठं पूजार्हणैर्वरैः ।।\nकनिष्ठज्येष्ठता केयं राज्यं प्रार्थयतां नृणाम् ।। २२ ।।\nतथेति च प्रतिज्ञाते विक्रांतेन महीभृता।।\nस मंत्री कारयामास अभिचारविधिं तदा ।। २३ ।।\nअथर्वणेन मंत्रेण पुरोधाः प्रचकार ह ।।\nज्ञातं पुरोहितैस्तेषां तेऽपि चक्रुः समाहिताः ।। २४ ।।\nअथ कृत्या समुत्पन्ना पश्चात्कृत्याचतुष्टयम् ।।\nसपुरोहितभृत्यांस्तानग्रसंस्तु समं तदा ।। २५।।\nततः समस्तलोकस्य विस्मयश्चाभवन्महान् ।।\nयदैक कालं नेशुस्ते पृथक्पुरनिवासिनः ।।२६।।\nततः श्रुत्वा च निधनं पुत्राणां जल्पको नृपः ।।\nवने वशिष्ठं पप्रच्छ किमेतद्भगवन्प्रभो ।। २७ ।।\nतेनापि कथितं सर्वं वशिष्ठेन महात्मना ।।\nदिव्यज्ञानेन वृत्तांतं विकल्पं चाकरोन्नृपः ।। २८ ।।\n।। राजोवाच ।। ।।\nनिमित्तोऽहं विनाशस्य धिग्धि ग्जन्म मदीयकम् ।।\nसार्द्धं त्वमात्यपुत्रैश्च मृतं ब्राह्मणपंचकम् ।। २९ ।।\nमत्तोऽन्यः कः पापरतो भविष्यति महान्भुवि ।।\nयदि जन्म मदीयं स्या न्न च जातु महीतले ।। 5.2.66.३० ।।\nततस्ते न विनश्येयुर्मम पुत्रपुरोहिताः ।।\nधिग्राज्यं धिक्च मे जन्म भूभुजां च महाकुले ।। ३१ ।।\nकारणत्वं गतो योऽहं विनाशस्य द्विजन्मनाम् ।।\nकुर्वन्तः स्वामिनस्तेऽर्थं पुत्राणां मम याजकाः ।।\nनाशं ययुर्न दुष्टास्ते दुष्टोऽहं नाशकारणे ।। ३२ ।।\nइत्थमुद्विग्नहृदयः स जल्पः पृथिवीपतिः ।।\nपप्रच्छ च पुनः प्रह्वो वशिष्ठं ज्ञानिनां वरम् ।। ३३ ।। ।।\n।। राजोवाच ।। ।।\nभगवन्ब्रूहि मे तीर्थमवियोगकरं सदा ।।\nसद्यः पापहरं विप्र लिंगं वा कथय प्रभो ।। ३४ ।।\nतस्य तद्वचनं श्रुत्वा जल्पस्य पृथिवीपतेः ।।\nवशिष्ठः कथयामास दिव्यज्ञानेन पार्वति ।। ३५ ।।\nगच्छ जल्प ममादेशान्महाकालवनोत्तमम् ।।\nकृत्वा निः क्षत्रियां पृथ्वीं यत्र रामस्तपस्यति ।।\nतत्र लिंगमनाद्यं च कुक्कुटेश्वरपश्चिमे ।। ३६ ।।\nतदाराधय राजेंद्र जामदग्न्याश्रमे स्थितः ।।\nवशिष्ठस्य वचः श्रुत्वा जल्पोऽसौ पृथिवीपतिः ।। ३७ ।।\nदेवदारुवनं त्यक्त्वा महाकालवनं गतः ।।\nददर्श तत्र तल्लिंगमनाद्यं देवसंस्तुतम्।।\nपूजयामास विधिवत्परमेण समाधिना ।। ३८ ।।\nतत्र वाणी समुत्पन्ना लिंगमध्याद्वरानने ।।\nन त्वं पापसमाचारो न त्वं मरणकारणम् ।।\nपुत्राणां नृपविप्राणामदृष्टं तत्र कारणम् ।। ३९ ।।\nविपाकेन स्वकीयेन गता वैवस्वतं पुरम् ।।\nमा शोकं कुरु राजेंद्र गहना कर्मणो गतिः ।। 5.2.66.४० ।।\nअनेन शुद्धभावेन तुष्टोऽहं नृपसत्तम ।।\nयदभीष्टं वरं ब्रूहि तत्ते दास्यामि नान्यथा ।।४१।।\n।। राजोवाच ।। ।।\nयदि तुष्टोऽसि मे देव यदि देयो वरो मम ।।\nसंसारसागरे घोरे मा भवेन्मम जन्म च ।। ४२ ।।\nअक्षयां देहि मे कीर्त्तिं नाम्ना मे विश्रुतो भुवि ।।\nअयं जल्पेश्वरो देवो जल्पेनाराधितो विभुः ।। ४३ ।।\nवदंतु त्रिदशाः सर्वे एष मे दुर्लभो वरः ।।\nये त्वां पश्यंति मनुजा मन्नाम्ना ख्यातिमागतम्।।\nतेषां वियोगो मा भूयात्पुत्रतो धनतोऽपि वा ।। ।। ४४ ।।\nन संसारभयं तेषां दस्युतो नैव राजतः ।।\nन भूतग्रहरोगेभ्यो भयमस्तु कदाचन ।। ४५ ।।\nशिवमस्तु सदा तेषां येषां त्वं दर्शनं गतः ।।\nते धन्या मानुषे लोके ये त्वां शरणमागताः ।। ४६ ।।\nसर्वतीर्थाभिषेकैस्तु यत्पुण्यं प्राप्यते नरैः ।।\nतत्सर्वमधिकं देव लभ्यते तव दर्शनात ।। ।। ४७ ।।\nतावत्पतंति संसारे घोरे दुःखशताकुले ।।\nयावन्न दृश्यते देवः संसारार्णवतारकः ।। ४८ ।।\nयदा पापक्षयः पुंसां तदा ते दर्शनं भवेत् ।।\nमहता सुकृतेनैव नाल्पेन तपसा प्रभो ।। ४९ ।।\nएवं भविष्यतीत्युक्त्वा तेन लिंगेन पार्वति ।।\nपश्यतां सर्वदेवानां स्वतनौ संनिवेशितः ।। 5.2.66.५० ।।\nतस्मिँल्लिंगे लयं प्राप्ते नृपे जल्पे वरानने ।।\nदेवो जल्पेश्वरः ख्यातो देवैरुक्तो महीतले ।।\nभुक्तिदो मुक्तिदश्चैव सदाभीष्टकरः स्मृतः ।। ५१ ।।\nएष ते कथितो देवि प्रभावः पापनाशनः ।।\nजल्पेश्वरस्य देवस्य शृणु केदारसंज्ञकम् ।। ५२ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये जल्पेश्वरमाहात्म्यवर्णनंनाम षदषष्टितमोऽध्यायः ।। ६६ ।।"
  }
]
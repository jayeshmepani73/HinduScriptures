[
  {
    "text": "।। श्रीमहादेव उवाच ।। ।।\nत्रिविष्टपेश्वरं देवि सप्तमं पर्वतात्मजे ।।\nयस्य दर्शनमात्रेण लभ्यते तत्त्रिविष्टपम् ।। १ ।।\nपुरा वाराहकल्पे तु देवर्षिर्नारदोऽमलः ।।\nत्रिविष्टपं गतो देवि द्रष्टुकामः शतक्रतुम् ।। २ ।।\nतत्रोद्यानवने रम्ये कल्पवृक्षैर्विराजिते ।।\nसर्वत्र कुसुमामोदसुखस्पर्शानिलाकुले ।। ३ ।।\nवीणावेणुरवैर्घुष्टे देवगंधर्वसेविते ।।\nवज्रेंद्रनीलवैदूर्यचंद्रकांतादिदीपिते ।। ४ ।।\nब्रह्मलोकादिभिर्लोकैरनौपम्यगुणे शुभे ।।\nददर्श तत्र देवेशमुपविष्टं शतक्रतुम् ।।\nस्तूयमानं मुदा देवैः सि द्धचारणकिन्नरैः ।। ५ ।।\nपृष्टस्तु नारदो देवि वासवेन महामुनिः ।।\nकथयामास माहात्म्यं महाकालवनस्य च ।। ६ ।।\nमहाकालवनं रम्यं सदानंदकरं शुभम् ।।\nसेव्यं पुण्यं पवित्रं च तीर्थानामुत्तमोत्तमम् ।। ७ ।।\nपुण्यं पश्यंति ये लोका महाकालवनं शुभम् ।।\nब्रह्महत्यादिकं पापं तेषां नश्यति निश्चि तम् ।। ८ ।।\nस्वयं तिष्ठति देवोऽत्र सर्वभूतगणैर्वृतः ।।\nतस्मात्तत्तीर्थमुख्यानां प्रवरं कथ्यते बुधैः ।। ९ ।।\nपृथिव्यां नैमिषं पुण्यं सर्वपापप्रणाशनम् ।।\nतस्माद्दशगुणं प्रोक्तं पुष्करं तीर्थमुत्तमम् ।। 5.2.7.१० ।।\nततो दशगुणं प्रोक्तं प्रयागं सर्वकामिकम् ।।\nतस्माद्दशगुणं प्रोक्तं विख्यातममरेश्वरम् ।। ११ ।।\nप्राची सरस्वती पुण्या तस्माद्दशगुणा स्मृता ।।\nतस्मादशगुणं प्रोक्तं गयाकूपं विशिष्यते ।। १२ ।।\nतस्माद्दशगुणं देवि कुरुक्षेत्रं विशिष्यते ।।\nकुरुक्षेत्राद्दशगुणा पुण्या वाराणसी तथा ।। १३ ।।\nतस्या दशगुणं श्रेष्ठं महाकालं विशिष्यते ।।\nमहाकालवनं शक्र किल त्रैलोक्यभूषणम् ।। १४ ।।\nषष्टि कोटिसहस्राणि षष्टिकोटिशतानि च ।।\nलिंगानि तत्र विद्यंते भुक्तिमुक्तिकराणि च ।। १५ ।।\nशक्तयो नव कोट्यस्तु तस्मिन्क्षेत्रे  वसन्ति हि।।१६।।\nकृमिकीटपतंगाश्च मृता यत्र ततः क्रतौ ।।\nयांति दिव्यैर्विमानैश्च रुद्रलोकं सनातनम् ।।\nमाहात्म्यमद्भुतं श्रुत्वा नारदात्सुरसत्तमः ।। १७ ।।\nसर्वदेव गणैः सार्द्धमाजगाम त्वरान्वितः ।।\nवासवः श्रीमहाकालवनं हर्षसमन्वितः ।। १- ।।\nदृष्ट्वा तथाविधं रम्यं महाकालवनं शुभम् ।।\nत्रिविष्टपादप्यधिकं प्रलयेऽप्यक्षयं स्मृतम् ।।१९।।\nविचित्राणि च हर्म्याणि कांचनानि शुभानि च ।।\nप्रासादाः शतशो भौममणिविद्रुमभूषिताः ।। 5.2.7.२०।।\nवज्रेंद्रनीलरचिताः शुद्धस्फटिकसंनिभाः ।।\nतोरणानि विचित्राणि माणिक्यरचितानि च ।।\nदृष्ट्वा तथाविधं रम्यं महाकालवनोत्तमम् ।। २१ ।।\nनारदं प्रशशंसुस्ते सर्वे देवा मुदान्विताः ।।\nदेवर्षीणां महाप्राज्ञा येनेयं कथिता कथा ।।२२।।\nन कैलासं गमिष्यामो न च मेरुं तथाविधम् ।।\nन मंदरं गमिष्यामो न यास्यामस्त्रिविष्टपम् ।। २३ ।।\nएषामरावती श्रेष्ठा ह्येषा भोगवती शुभा ।।\nएषा पैतामहो लोको विष्णुलोकस्तथैव च ।। २४ ।।\nएतस्मिन्नंतरे देवि शून्यं जातं त्रिविष्टपम् ।।\nज्ञात्वा शून्यमथात्मानं चिंतयित्वा पुनःपुनः ।।\nगमनाय मतिं चक्रे कृत्वा देहमथात्मनः ।। २५ ।।\nत्यक्त्वा मां त्रिदशाः सर्वे महाकालवनं गताः।।\nअहं तत्रैव यास्यामि यत्र ते त्रिदशा गताः ।।२६।।\nइत्युक्त्वा तत्क्षणं प्राप्तो महाकालवनोत्तमे ।।\nकौतुकात्सोऽथ वै श्रेष्ठं तीर्थं तत्रापि भूतले ।।\nददर्श रमणीयं तैर्देवैः परिवृतं तदा ।। २७ ।।\nएतस्मिन्नेव काले तु वागुवाचाशरीरिणी ।।\nभोभोस्त्रिविष्टपात्रैव स्वनाम्ना स्थापयस्व माम् ।।\nकर्कोटकस्य पूर्वे तु महामायाश्च दक्षिणे ।।२८।।\nइत्युक्तो देवदेवेन हृष्टस्तद्गतचेतसा ।।\nस्वनाम्ना स्थापयामास देवं त्रिविष्टपेश्वरम् ।। २९ ।।\nपूजयित्वा शुभैः पुष्पैरुवाचेदं वरानने ।।\nअद्यप्रभृति भूर्लोको नाम्ना ख्यातिं गमिष्यति ।। 5.2.7.३० ।।\nये त्वां पश्यंति यत्नेन अपि दुष्कृत कारिणः ।।\nते यास्यंति परं स्थानं दिव्यालंकारभूषिताः ।। ३१ ।।\nअष्टम्यां च चतुर्द्दश्यां संक्रांतौ वा विशेषतः ।।\nयः करिष्यति पूजां च भक्तियुक्तो हि मानवः ।। ३२ ।।\nविमानवरमास्थाय कामगं रत्नभूषितम् ।।\nउदितादित्यसंकाशं मत्समीपे वसिष्यति ।। ३३ ।।\nकिं दानैर्विविधैर्दत्तैः किं यज्ञैर्विविधैः कृतैः ।।\nते प्राप्स्यंति फलं सर्वं ये त्वां द्रक्ष्यंति भक्तितः ।। ३४ ।।\nयंयं काममभिध्याय पूजयिष्यंति मानवाः ।।\nतत्तन्मनोरथप्राप्तिर्भविष्यति न संशयः ।। ३५ ।।\nत्रिदशैश्च पुनः प्रोक्तं दृष्ट्वा मल्लिंगमुत्तमम् ।।\nत्रिविष्टपेन धन्येन स्थापितं देवमीश्वरम् ।। ३६ ।।\nपूजयिष्यंति ये धन्या देवं त्रिविष्टपेश्वरम् ।।\nतेषां वासोऽक्षयो दिव्यो भविष्यति त्रिविष्टपे ।। ३७ ।।\nइत्युक्त्वा पूजयामास भूयो लिंगं त्रिविष्टपम् ।।\nसार्द्धं त्रिविष्टपेनैव पुनः स्थानं स्वकं गतः ।। ३८ ।।\nएष ते कथितो देवि प्रभावः पापनाशनः ।।\nश्रवणात्कीर्त्तनाद्वापि स्वर्गलोकोऽक्षयो भवेत् ।। ३९ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिङ्गमाहात्म्ये त्रिविष्टपेश्वरमाहात्म्यवर्णनंनाम सप्तमो ऽध्यायः ।। ७ ।।"
  }
]
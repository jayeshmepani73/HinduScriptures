[
  {
    "text": "।। श्रीशिव उवाच ।। ।।\nचत्वारिंशत्तमं विद्धि त्र्यधिकं पर्वतात्मजे ।।\nयस्य दर्शनमात्रेण जायते सर्वसंपदः ।। १ ।।\nआदिकल्पे पुरा जातो वक्रांगो लोहितच्छविः ।।\nरौद्रस्त्वंगारसदृशो मम गात्राद्वरानने ।।\nमया धृतो धरण्यां स विख्यातो भूमिपुत्रकः ।। २ ।।\nजातमात्रे सुते तस्मिन्महाकाये भयावहे ।।\nकंपिता धरणी देवी देवास्त्रस्ताः सवासवाः ।। ३ ।।\nक्षोभं गताः समुद्राश्च चेलुश्च धरणीधराः ।।\nतेनैव पीडितं सर्वं सदेवासुरमानुषम् ।। ४ ।।\nऋषयो वालखिल्याश्च देवाः शक्रपुरोगमाः ।।\nबृहस्पतिं पुरस्कृत्य ब्रह्मलोकं गताः प्रिये ।। ५ ।।\nसोच्छ्वाँसाः कथयामासुर्नमस्कृत्य पितामहम् ।।\nवृत्तांतं विस्तरात्सर्वं लोकत्रयविनाशनम् ।। ६ ।।\nहरगात्रोद्भवेनैव जातमात्रेण लीलया ।।\nलोकत्रयं समाक्रांतं पीडितं भक्षितं तथा ।। ७ ।।\nतच्छ्रुत्वा वचनं तेषां ब्रह्मा लोकपितामहः ।।\nचिंतयित्वा तु तैः सार्द्धमाजगाम ममांतिकम् ।। ८ ।।\nमया पृष्टास्तु ते सर्वे किमर्थं भयविह्वलाः ।।\nसोच्छ्वासहृदया दीनाः कस्माद्वो भयमागतम् ।। ९ ।।\nतैः सर्वं कथितं देवि ममाग्रे भयविह्वलैः ।।\nत्वदंगसंभवेनैव देवदेव जगत्पते ।।\nपीडितं भक्षितं चैव सदेवासुरमानवम् ।। 5.2.43.१० ।।\nइति तेषां वचः श्रुत्वा क्षेमार्थं कृपया मया ।।\nआकारितो मत्समीपमुवाच वदतां वरः ।। ११ ।।\nआदेशो दीयतां देव किं करोमीत्युवाच सः ।।\nनाकर्ष त्वं जगदिदं मया प्रोक्तः पुनःपुनः ।। १२ ।।\nममांगाद्रजसा जातस्तेनांगारक उच्यसे ।।\nलोकानां स्वस्तये नित्यं मंगलोसि मया कृतः ।। १३ ।।\nइदानीं वक्रतां यातो वक्रस्त्वं गीयसे बुधैः ।।\nविज्ञप्तोऽहं तदा तेन मम वाक्यं श्रुतं यदा ।।\nआहारेण विना देव कथं तृप्तिर्भविष्यति ।। १४ ।।\nतस्मान्मे देहि सुस्थानमाधिपत्यं च देहि मे ।।\nशक्तिं च देहि मे शीघ्रमाहारं देहि मे प्रभो ।। १५ ।।\nतस्य तद्वचनं श्रुत्वा पुत्रोऽयं मम वल्लभः ।।\nतस्माद्दास्यामि परमं स्थानमक्षयमुत्तमम् ।। १६ ।।\nइति संचिन्त्य मनसा स्मृतं स्थानं मयोत्तमम् ।।\nउत्संगे च सुतं कृत्वा प्रेम्णा प्रोक्तं पुनःपुनः ।। १७ ।।\nदत्तं पुत्र मया स्थानं महाकालवनोत्तमे ।।\nगंगेश्वरस्य पूर्वे तु प्रशस्यं स्थानमुत्तमम् ।। १८ ।।\nखगर्ता चैव शिप्रा च संगमस्तत्र विद्यते ।। १९ ।।\nयदा मया धृता गंगा तदा सा चन्द्रमण्डलात् ।।\nप्रमादात्पतिता भूमौ महाकालवनोत्तमे ।। 5.2.43.२० ।।\nखगर्तेति च विख्याता खाद्भ्रष्टा प्रापतत्क्षितौ ।।\nअतो मयावतारस्तु सहसा तव वै कृतः ।। २१ ।।\nलिंगमूर्तिरहं पुत्र तिष्ठामि सुरपूजितः ।।\nतत्स्थानं दुर्लभं देवैस्तस्मात्त्वं गच्छ सत्वरम् ।। २२ ।।\nपूजितोऽहं त्वया तत्र संगमे लोकपूजिते ।।\nत्रिषु लोकेषु यास्यामि ख्यातिं वै तव नामतः ।। २३ ।।\nमध्ये ग्रहाणां सर्वेषामाधिपत्यं मया तव ।।\nदत्तं तृतीयकं स्थानं तत्र तृप्तिर्भविष्यति ।। २४ ।।\nपूजां प्राप्स्यसि तत्रैव ग्रहमध्ये व्यवस्थितः ।।\nतिथिर्दत्ता चतुर्थी ते तस्यां ये व्रततत्पराः ।। ।। २५।।\nत्वामुद्दिश्य करिष्यंति पूजां शांतिं सदक्षिणाम् ।।\nतेन सर्वेण ते तृप्तिर्भविष्यति न संशयः ।। २६ ।।\nवारश्चैकश्च ते दत्तो मंगलार्थं मया तव ।।\nनववस्त्रपरीधानं विद्यारंभं दिने तव ।।\nतैलाभ्यंगं करिष्यंति न च प्राप्स्यंति ते बलम् ।। २७ ।।\nइत्युक्तस्तु मया देवि वक्रांगो मंगलः सुतः ।।\nअंगारकेति विख्यातस्तथेत्यंगीचकार सः ।। २८ ।।\nसन्तुष्टस्तेन वाक्येन मदीयेन वरानने ।।\nआजगाम मुदा युक्तो महाकालवनोत्तमे ।। २९ ।।\nशिप्रायाश्च तटे रम्ये खगर्त्तासंगमांतिकम् ।।\nदृष्टोऽहं लिंगरूपेण परां तुष्टिमुपागतः ।। ।। 5.2.43.३० ।।\nमया चालिंगितः प्रेम्णा चुम्बितः शिरसि प्रिये ।।\nवरो दत्तो विशालाक्षि वांछितं ते भविष्यति ।। ३१ ।।\nदृष्टोऽहं च त्वया पुत्र भक्त्या चाराधितस्त्वया ।।\nमम वाक्यं कृतं यस्मात्तस्मात्तुष्टोऽस्मि मंगल ।। ३२ ।।\nअंगारेश्वरनामाहमद्यप्रभृति पुत्रक ।।\nत्रिषु लोकेषु विख्या तो भविष्यामि न संशयः ।। ३३ ।।\nये मां पश्यंति सततं संगमेऽत्र व्यवस्थितम् ।।\nन तेषां पुनरावृत्तिर्भविष्यति महीतले ।। ३४ ।।\nये मां संपूज यिष्यंति ह्यंगारकदिने नराः ।।\nकलौ युगे कृतार्थास्ते भविष्यंति न संशयः ।। ३५ ।।\nचतुर्थ्यां मंगलदिने ये मां पश्यंति सुव्रताः ।।\nन ते यास्यंति संसारे घोरे दुःखशताकुले ।। ३६ ।।\nअमावास्या च भौमश्च संयोगो दृश्यते यदा ।।\nखगर्त्तायाश्च शिप्रायाः संगमे देवपूजिते ।। ३७ ।।\nस्नात्वा तदा प्रपश्यंति मामत्रैव व्यवस्थितम् ।।\nतेषां पुण्यफलं देवि समासाच्छृणु सांप्रतम् ।। ३८ ।।\nवाराणस्यां प्रयागे च कुरुक्षेत्रे च यत्फलम् ।।\nगयायां पुष्करे प्रोक्तं तत्पुण्यमधिकं भवेत् ।। ३९ ।।\nएष ते कथितो देवि प्रभावः पापनाशनः ।।\nअंगारेश्वरदेवस्य श्रूयतामुत्तरेश्वरम्।। 5.2.43.४० ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे चतुरशीतिलिङ्गमाहात्म्येंऽगारकेश्वरमाहात्म्यवर्णनंनाम त्रिचत्वारिंशोऽध्यायः ।।४३।। ।।"
  }
]
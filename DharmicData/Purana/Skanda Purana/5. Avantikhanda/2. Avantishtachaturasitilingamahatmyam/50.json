[
  {
    "text": "।। श्रीमहादेव उवाच ।। ।।\nशृणु देवि प्रयत्नेन पंचाशत्तममीश्वरम् ।।\nयस्य दर्शनमात्रेण ग्रहबाधा न जायते ।। १ ।।\nसंज्ञानाम रवेर्भार्या सा सुता विश्वकर्मणः ।।\nभर्त्तुस्तेजोऽसहंत्याथ कदाचिच्चैव संज्ञया ।।\nछायामयी चात्मनस्तु निर्मिता तरसा तया ।। २ ।।\nसा प्रोक्ता सादरेणैव स्थीयतां सूर्यसंनिधौ ।।\nपृष्ट्यापि न वाच्यं ते मदीयं गमनं रवेः ।। ३ ।।\nइत्युक्त्वा सा तदा संज्ञा जगाम भवनं पितुः ।।\nसंज्ञेयमिति मन्वानो द्वितीयायां दिवस्पतिः ।।\nजनयामास तनयं नामतो यः शनैश्चरः ।। ४ ।।\nतस्मिञ्जाते भयं जग्मुः सदेवासुरमानुषाः ।।\nत्रैलोक्यं जातमात्रेण आक्रांतं सचराचरम् ।। ५ ।।\nइन्द्रोऽपि भयसंत्रस्तो ब्रह्माणं शरणं गतः ।।\nसूर्यपुत्रस्य वृत्तांतं कथयामास गद्गदम् ।। ६ ।।\nभिन्नं तु रोहिणीचक्रं व्याप्तं नक्षत्रमंडलम् ।।\nजातमात्रेण चाक्रांतं त्रैलोक्यं रविसूनुना ।। ७ ।।\nवासवस्य वचः श्रुत्वा ब्रह्मा लोकपितामहः ।।\nआहूय सहसा सूर्यं वचनं चेदमब्रवीत् ।। ८ ।।\nमर्यादा क्रियतां भानो वार्यतां पुत्र औरसः ।।\nआक्रांतं तेजसा तेन त्रैलोक्यं भूभुवादिकम्।। ९ ।।\nब्रह्मणो वचनं श्रुत्वा रविणा प्रोक्तमीदृशः ।।\nअसाध्योऽयं मम सुतो वार्यतां स्वयमेव तम् ।। 5.2.50.१० ।।\nपश्य मे चरणौ दग्धौ दृष्टिमात्रेण लीलया।।\nब्रह्मापि भयसंत्रस्तो जगाम मनसा हरिम् ।।११।।\nसूर्यस्य वचनं श्रुत्वा हरिः प्राप्तस्तु तत्क्षणात् ।।\nब्रह्मणो वचनं श्रुत्वा भीतः कृष्णोऽब्रवीदिदम् ।। १२ ।।\nगम्यतां तत्र यत्रास्ते देवदेवो महेश्वरः ।।\nकृष्णस्य वचनात्सर्वे ममांतिकमुपागताः ।। १३ ।।\nवृत्तांतः कथितः सर्वो रविपुत्रस्य पार्वति ।।\nमया स्मृतस्तु संप्राप्तः सूर्यपुत्रस्तु तत्क्षणात् ।। १४ ।।\nअधोदृष्टिर्मया दृष्टो वक्रांगो रूपतोऽसितः ।।\nस्थैर्यं कृत्वा नमस्कृत्य विज्ञप्तोऽहं शनैःशनैः ।। १५ ।।\nकिमर्थं वै स्मृतो देव देह्याजां मम शंकर ।।\nआदेशे तव तिष्ठामि किं करोमि प्रशाधि माम् ।। ।। १६ ।।\nइत्युक्तोऽहं तदा तेन रविपुत्रेण पार्वति ।।\nमया स वारितोऽत्यर्थं मा पीडय जगत्त्रयम् ।। १७ ।।\nतेनोक्तं देहि मे स्थानं पानमाहारमेव च ।।\nमया दत्तं विशालाक्षि पूजार्थं स्थानमुत्तमम् ।। १८ ।।\nमेषादिराशिसंस्थः संस्त्रिंशन्मासान्प्रपीडय ।।\nमानुषान्क्रमशो वत्स तत्र तृप्तिमवाप्स्यसि।। १९ ।।\nअष्टमश्च चतुर्थश्च द्वितीयो जन्मसंस्थितः ।।\nद्वादशराशिसंस्थोऽपि विरुद्धो भव सर्वदा ।। 5.2.50.२० ।।\nएकादशो वा षष्ठो वा तृतीय स्थानगोथवा ।।\nभव भव्यतरो नॄणामतः पूजा भविष्यति ।। २१ ।।\nपंचमो नवमश्चैव उदासीनस्तु सप्तमः ।।\nभव राशिगतो नित्यं मानुषे कर्म भिर्युते ।। २२ ।।\nपूजां प्राप्स्यसि चात्यर्थं ग्रहाणामधिकं सदा ।।\nगतिः स्थिरा भवित्री ते वरः श्रेष्ठोभिधीयते ।। २३ ।।\nअतस्ते स्थावरं नाम भविष्यति महीतले ।।\nशनैश्चरस्त्वं राशिस्थो ग्रहाणामधिको यतः ।। २४ ।।\nअतः शनैश्चरोनाम भविष्यसि सदा भुवि ।।\nगजगण्डनिभाकारो मम कण्ठसमोपि च ।। २५ ।।\nवर्णतो ह्यसितो नाम भविष्यसि महीतले ।।\nग्रहमध्ये ह्यधोदृष्टिर्गतिर्मंदा भविष्यति ।।\nतुष्टो ददासि राज्यं च रुष्टो वै हरसि क्षणात् ।।२६।।\nदेवासुरमनुष्याश्च सिद्धविद्याधरोरगाः ।।\nत्वत्क्रूरदृष्टिनिहता नाशं यास्यंति नान्यथा । २७ ।।\nतव प्रसादात्प्राप्स्यंति मनोऽभीष्टं सुदुर्ल्लभम् ।।\nअन्यच्च ते प्रदास्यामि स्थानं गुह्यं मनोहरम् ।। २८ ।।\nमनोभीष्टकरं पुण्यं देवदानवदुर्लभम् ।।\nप्रलयेऽप्यक्षयं प्रोक्तं महाकालवनं परम्।। २९ ।।\nतत्र गच्छ ममादेशत्त्वपृथुकेश्वरपश्चिमे ।।\nविद्यते तत्र यल्लिंगं तत्ते नाम्ना भविष्यति ।। 5.2.50.३० ।।\nकीर्त्तिरेषा त्वदीयापि त्रैलोक्ये भविता धुवम्।। ३१ ।।\nइत्युक्तः स्थावरो देवि ममाज्ञापालकस्तदा ।।\nजगाम त्वरितो रम्यं महाकालवनं शुभम् ।। ३२ ।।\nदृष्ट्वा तत्रैव तल्लिंगं स्थानं लब्धं सुशोभनम्।।\nतल्लिंगं भुवने ख्यातं नामतः स्थावरेश्वरम् ।। ३३ ।।\nशनिनोक्तं तदा देवि येऽत्र द्रक्ष्यंति भक्तितः ।।\nमया प्रपूजितं लिंगं विख्यातं स्थावरेश्वरम् ।।\nतेषां पीडा मदीया तु न भविष्यति कर्हिचित् ।। ३४ ।।\nमदीये च दिने यो वै नियमेन प्रपश्यति ।।\nतस्याहं सकलां बाधां शमयिष्याम्यसंशयम् ।।३५।।\nधक्ष्यामि सततं पीडामन्यग्रहकृतामपि ।।\nमदीयं च भयं तस्य स्वप्नेऽपि न भविष्यति ।। ३६ ।।\nन ग्रहा न पिशाचाश्च न यक्षा न च राक्षसाः ।।\nविघ्नं कुर्वंति तस्यापि मयि तुष्टे न संशयः ।। ३७ ।।\nसंक्रांतौ शनिवारे च व्यतीपातेऽयने तथा।।\nये पश्यंति नरा भक्त्या लिंगं वै स्थावरेश्वरम् ।।\nभविष्यत्यक्षयस्तेषां स्थिरो वासस्त्रिविष्टपे ।। ३८ ।।\nनियमेन प्रपश्यंति मम वारेऽत्र ये नराः ।।\nन तेषां दुष्कृतं किंचिद्दुष्कृतोत्था न चापदः ।। ३९ ।।\nभविष्यति न दारिद्र्यं न चैवेष्टवियोजनम् ।।\nदास्यामि पुत्रकामस्य फलं पुत्रकृतं सदा ।। ।। 5.2.50.४० ।।\nअधनस्य धनं चैव भयार्त्तस्याभयं तथा ।।\nस्वर्गं वै स्वर्गकामस्य प्रयच्छामि च वांछितम् ।। ४१ ।।\nइत्युक्त्वा पूजयामास भूयो लिंगं शनैश्चरः ।।\nपूजयित्वा शुभैः पुष्पैर्भक्त्या तत्रैव संस्थितः ।। ४२ ।।\nएष ते कथितो देवि प्रभावः पापनाशनः ।।\nस्थावरेश्वरदेवस्य शूलेश्वरमथो शृणु ।। ४३ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिङ्गमाहात्म्ये स्थावरेश्वरमाहात्म्य वर्णनंनाम पंचाशत्तमोऽध्यायः ।। ५० ।।"
  }
]
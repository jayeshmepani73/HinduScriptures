[
  {
    "text": "।। ईश्वर उवाच ।। ।।\nएकषष्टितमं विद्धि सौभाग्येश्वरमीश्वरम् ।।\nयस्य दर्शनमात्रेण सौभाग्य मतुलं लभेत् ।। १ ।।\nप्रधमं प्राकृते कल्पे राजाभूदश्ववाहनः ।।\nप्राग्ज्योतिषपुरे रम्ये धर्मात्मा कीर्त्तिवर्द्धनः ।। २ ।।\nअनेकयज्ञकृत्प्राज्ञः संग्रामेष्वप राजितः ।।\nतस्य भार्या विशालाक्षि नाम्ना मदनमञ्जरी ।। ३ ।।\nकाशिराजसुता सुभ्रू रूपेणातीव शोभना ।।\nदक्षा सुशीला धर्मिष्ठा गृहव्यापारको विदा ।। ४ ।।\nचतुःषष्टिकलायुक्ता सदा भर्तृहिते रता ।।\nपूर्णेन्दुवदना सौम्या सदा मधुरभाषिणी ।। ५ ।।\nपूर्वकर्मवशाद्देवि दुर्भूगा समजायत ।।\nसा नेष्टा तस्य नृपतेर्नेत्रोद्वेगकरी सदा ।। ६ ।।\nश्रोत्रोद्वेगकरं वाक्यं तस्य राज्ञः करोति सा ।।\nददाह लोचने राजस्तस्याः संदर्शनं सदा ।। ७ ।।\nमृर्छां प्राप्नोत्यसह्यां स तस्याः स्पर्शेन भूपतिः ।।\nकदा चालोकितो राजा तया प्रेम्णा वरानने ।।\nदह्यमानोऽतितीव्रेण वह्निना वाक्यमब्रवीत् ।। ।। ८ ।।\nद्वास्थैतां दुर्भगां भार्यामादाय विपिने वने ।।\nपरित्यजाशु नैतत्ते विचार्यं वचनं मम ।। ९ ।।\nततो नृपस्य वचनमविचार्यमवेक्ष्य सः ।।\nद्वास्थस्तत्याज तां सुभ्रूमारोप्य स्यंदनं वने ।। 5.2.61.१० ।।\nसा च त्यक्ता वने शून्ये रुदती च मुहुर्मुहुः ।।\nसस्मार तं महीपालं तममन्यत दैवतम् ।। ।। ११ ।।\nअथ सा चारुसर्वांगी तत्रासक्तात्ममानसा ।।\nनिश्वासपरमा निन्ये दिनशेषं तथा निशाम् ।। १२ ।।\nनिश्वसन्त्यनवद्यांगी हाहेति रुदती मुहुः ।।\nमन्दभाग्येति चात्मानं निनिन्द मदिरेक्षणा ।। १३ ।।\nन विहारे न चाहारे रमणीये न तद्वने ।।\nन कन्दरेषु शैलानां सा बबन्ध तदा रतिम् ।।\nत्यक्ता तेन वरारोहे निनिन्द निजयौवनम् ।। १४ ।।\nदुर्भगाहं क्व जातात्र दुष्टदैववशीकृता ।।\nकथं प्राप्तः स मे भर्त्ता तादृशो नृपस त्तमः ।। १५ ।।\nधन्योऽयमतिपुण्योऽयं योऽयं यौवनगोचरः ।।\nअन्यासामसतीनां च रमिष्यति न संशयः ।। १६ ।।\nअभीष्टा कस्यचित्कांता कांतः कस्याश्चिदीप्सितः ।।\nपरस्परानुरागाढयं दांपत्यमतिदुर्लभम् ।। १७ ।।\nममायं वल्लभो राजा न चाहं नृपवल्लभा ।।\nपरस्परानुरागो हि धन्यानामेव जायते ।। १८ ।।\nयद्यद्य स महीपालो न मया संगमेष्यति ।।\nतत्कामाग्निरवश्यं मां क्षपयिष्यति दुःसहः ।। १९ ।।\nरमणीयमभूद्यत्तु पुंस्कोकिलनिनादितम् ।।\nहीनं हि वल्लभेनैवं दहतीवाद्य मे वनम्।। 5.2.61.२० ।।\nइत्थं सा मदनाविष्टा विलपन्ती पुनःपुनः ।।\nददर्श तापसं तत्र त्रिकालज्ञं दृढव्रतम् ।। २१ ।।\nमेखलाजिनकौपीनदण्डकाष्ठोपजीवनम् ।।\nमहौजसं महाभागं मुमुक्षुं मुनिपुंगवम् ।।२२।।\nउदयादित्यसंकाशं विभावसुसमद्युतिम् ।।\nतं दृष्ट्वा सहसोत्थाय सा राज्ञी दुर्मता सती ।। २३ ।।\nविनयेनोपसंयम्य प्रणिपत्याभिवाद्य च ।।\nवियोगकारणं राज्ञः पप्रच्छ प्रणता सती ।। २४ ।।\nभगवन्काशिराजस्य सुताहमतिवल्लभा ।।\nभगिनी शत्रुसेनस्य मातुश्चातीव वल्लभा ।। २५ ।।\nअश्ववाहनसंज्ञेन नृपेणोढा महामुने ।।\nधर्मतो धर्मकल्पेन प्रजपतिसमेन तु ।। २६ ।।\nसा किमर्थं न चाभीष्टा जाताऽहं तस्य भूपतेः ।।\nस चातीव ममाभीष्टो नृपतिः सर्वदा विभो ।। ।। २७ ।।\nदुर्भगाहं कथं जाता कर्मणा केन तापस ।।\nकथं भवति वश्यो मे भर्त्ता नृपतिसत्तमः ।।\nसौभाग्यं च कथं मे स्यादिति सत्यं च कथ्यताम् ।। २८ ।।\nतस्यास्तद्वचनं श्रुत्वा स मुनिः संशितव्रतः ।।\nज्ञानेन कथयामास तस्या दौर्भाग्यकारणम् ।। २९ ।।\nपाणिग्रहणकाले त्वं ग्रहैः पापैर्विलोकिता ।।\nभर्ता ते नृपतिः पुत्रि ग्रहैः सौम्यैर्विलोकितः ।। 5.2.61.३० ।।\nतेन ते वल्लभो राजा न त्वं भूपस्य वल्लभा ।।\nइति तस्य वचः श्रुत्वा सा राज्ञी दीनमानसा ।।\nपप्रच्छ विनयोपेता भक्तिनम्रात्मकन्धरा ।।३१।।\nभगवन्केन दानेन स्नानेन नियमेन च ।।\nकर्मणा केन सौभाग्यं परमं हि कथं भवेत् ।। ३२ ।।\nइति तस्या वचः श्रुत्वा स मुनिः संशितव्रतः ।।\nकथयामास माहात्म्यं सौभाग्यं येन लभ्यते ।। ३३ ।।\nमहाकालवने पुत्रि लिगं सौभाग्यदायकम्।।\nमतंगेश्वरपार्श्वे तु विद्यतेऽभीष्टदायकम् ।।\nतस्य दर्शनमात्रेण सौभाग्यं समवाप्स्यसि ।।३४।।\nइंद्राण्याराधितं लिंगं पुरा सौभाग्यकारणात् ।।\nसौभाग्यं परमं लब्धं नष्टः शक्रोऽपि लब्धवान् ।।\nतस्माद्गच्छ ममादेशान्महाकालवनं शुभम् ।। ३५ ।।\nसौभाग्यं भविता तत्र कांतेन सह दर्शनम्।।\nपुत्रो भविष्यति शुभे तस्य लिंगस्य दर्शनात् ।। ३६ ।।\nइत्युक्ता सा तदा तेन तापसेन वरानने ।।\nविद्यते यत्र तल्लिंगं महाकालवनं गता ।।३७।।\nददर्श प्रणयोपेता लिंगं सौभाग्यदायकम् ।।\nदर्शनात्तस्य लिंगस्य राजा सस्मार तां प्रियाम् ।। ३८ ।।\nपप्रच्छ जमदग्निं तु क्व गता मे प्रिया विभो ।।\nभक्षिता विपिने विप्र सिंहव्याघ्रनिशाचरैः ।। ३९ ।।\nमया त्यक्ता नृशंसेन अहं तस्यास्तु वल्लभः ।।\nएवं ब्रुवाणो नृपतिः प्रत्युक्तो जमदग्निना ।। 5.2.61.४० ।।\nन भक्षिता सा भूपाल सिंहव्याघ्रनिशाचरैः ।।\nसा चाविप्लुतचारित्रा त्वद्भक्ता च पतिव्रता ।। ।। ४१ ।।\nमहाकालवनं राजन्गता सौभाग्यकाम्यया ।।\nभार्या रक्ष्या महीपाल इति सा श्रुतिरुत्तमा ।। ४२ ।।\nभार्यायां रक्ष्यमाणायां प्रजा भवति रक्षिता ।।\nआत्मा हि जायते तस्यां सा रक्ष्यातो नरेश्वर ।।४३।।\nधर्महानिश्चानुदिनमभार्यस्य भवेन्नृप ।।\nनित्यक्रियाया विभ्रंशः स चापि पतनाय वै ।। ४४ ।।\nपत्न्यानुकूलया भाव्यं यथाशीलेऽपि भर्त्तरि ।।\nदुःशीला दुर्भगा भार्या पोषणीया नरेश्वर ।। ४५ ।।\nइति तस्य वचः श्रुत्वा समायातो नरेश्वरः ।।\nमहाकालवने रम्ये ददर्श स्वां प्रियां तदा ।। ४६ ।।\nसौभाग्यालंकृतां सुभ्रू पूजयंतीं महेश्वरम् ।।\nदृष्ट्वा स्नेहेन चालिंग्य प्रत्युवाच स तां प्रियाम्।। ४७ ।।\nविरहेण त्वदीयेन संतप्तोऽहं वरानने ।।\nअद्य मे सफलं चक्षुर्जीवितं च सुजीवितम् ।। ४८ ।।\nयत्त्वां पश्यामि सुभगे कृतार्थोहं कृतस्त्वया ।।\nएवं दृष्टातिहर्षेण सा ददर्श तदा पतिम् ।।\nउवाच च प्रसीदेति भूयो भूयो मुदान्विता ।। ४९ ।।\nततः स राजा रभसात्परिष्वज्याह भामिनीम् ।।\nप्रिये प्रसन्न एवाहं भूयो भूयो ब्रवीमि किम् ।। 5.2.61.५० ।।\nततः समागमो जातो जातः पुत्रोऽतिधार्मिकः ।।\nतस्य लिंगस्य माहात्म्याद्दत्तोनाम स गीयते ।। ५१ ।।\nसौभाग्यमतुलं लब्धं तया देव्या हिमात्मजे ।।\nसौभाग्येश्वरसंज्ञं तु ततःप्रभृति भूतले ।। ५२।।\nये पश्यंति विशालाक्षि सौभाग्येश्वरमीश्वरम्।।\nतेषां कुले न दौर्भाग्यं जायते पर्वतात्मजे ।। ५३ ।।\nभविष्यति न दारिद्र्यं वियोगो न च बन्धुभिः ।।\nपुत्रमित्रकलत्राणां लिंगस्य च समर्चनात् ॥ ५४॥\nनोपसर्गभयं तेषां ये पश्यंति वरानने ॥\nसौभाग्येश्वरसंज्ञं तु न ग्रहादिभयं भवेत् ॥ ५५ ॥\nसर्वबाधाविनिर्मुक्तो धनधान्यसमन्वितः ॥\nमनुष्यो जायते देवि सौभाग्येश्वरदर्शनात् ॥\nसंपूज्यः सर्वलोकेषु सौभाग्येकनिधिर्भवेत् ॥ ५६ ॥||\nजायते भूपतिर्लोके सार्वभौमो वरानने ॥\nनापुत्रा नाधना नारी न दीना न च दुःखिता ॥\nजायते दुर्भगा नैव सौभाग्येश्वरदर्शनात् ॥ ५७ ॥\nन वैधव्यं न च व्याधिर्नाकालमरणं श्रिये॥\nन पुत्रभर्तृजं दुःखं जायते लिंगदर्शनात् ॥ ५८॥\nयथा लक्ष्मीर्हरेर्नित्यं सावित्री ब्रह्मणः स्मृता ॥\nरोहिणी वल्लभा चेंदोः शची शक्रस्य वल्लभा ॥\nतथा सा जायते नारी सौभाग्येश्वरदर्शनात् ॥ ५९ ॥\nएष ते कथितो देवि प्रभावः पापनाशनः ॥\nसौभाग्येश्वरदेवस्य शृणु रूपेश्वरं प्रिये ॥ 5.2.61.६० ॥\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीति लिंगमाहात्म्ये सौभाग्येश्वरमाहात्म्यवर्णनंनामैकषष्टितमोऽध्यायः ॥ ६१ ॥"
  }
]
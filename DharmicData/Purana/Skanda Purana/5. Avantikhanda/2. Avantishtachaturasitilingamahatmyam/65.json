[
  {
    "text": "।। श्रीहर उवाच ।। ।।\nपंचषष्टिकसंख्याकं विद्धि ब्रह्मेश्वरं प्रिये ।।\nयस्य दर्शनमात्रेण ब्रह्मलोको ह्यवाप्यते ।। १ ।।\nपुलोमानाम दैत्येंद्रो महाबलपराक्रमः ।।\nपौलोमानां सहस्रैस्तु पूज्यमानः स तिष्ठति ।। २ ।।\nआनर्चुस्तेऽपि तं दैत्यं सुरेशं त्रिदशा इव ।।\nस कदाचित्समक्षं तु दैत्यानामिदमब्रवीत् ।। ३ ।।\nअद्यापि लोकपालानामर्केंदुज्वलनांभसाम् ।।\nशतक्रतोर्द्धनेशस्य यमस्य वरुणस्य च।।४।।\nयदि नाम ततः किं मे तपसा जीवितेन च।।\nसोऽहं विद्रावयिष्यामि सर्वानेव दिवौकसः।।५।।\nसर्वैरेतैः परिवृतः पौलोमैर्बलवत्तरैः।।\nइत्युक्त्वा गतवान्देवि सागरं दैत्यसंवृतः।।\nतावच्छयानं सहसा ह्यपश्यन्मधुसूदनम्।। ६।।\nशारदाभ्रसमाभासं मध्येकालं यथा घनम् ।।\nतमालोक्य ततो दैत्यानब्रवीदनुगांस्तथा ।। ७ ।।\nअयं स दानवगिरिवज्रो हि मधुसूदनः ।।\nकीर्त्तिकांताकलाकेलिवैधव्यादेशको द्विषाम्।। ८ ।।\nदैत्यसीमंतिनीकांतपत्रवल्लीप्रभंजकः ।।\nअयमस्मज्जयवधूवैधव्यादेशकः परः ।। ९ ।।\nगतशंकः स्वपित्येकः सर्वदा कुटिलाशयः ।।\nहंतव्यस्त्वरया दुष्टः कांक्षितो दर्शनं गतः ।। 5.2.65.१० ।।\nइत्युक्त्वा स हि दैत्येंद्रः पुलोमातिरुषान्वितः ।।\nअभिदुद्राव वेगेन तावदग्रे पितामहम् ।।\nददर्श नाभिकमले चिन्तयानं पुनःपुनः ।। ११ ।।\nअथ व्याकुलतां प्राप्तो ब्रह्मा दृष्ट्वा तदद्भुतम् ।।\nआयांतं दैत्यसिंहानां सैन्यं रणसुदुर्जयम् ।। ।। १२ ।।\nअथ बोधं गतः क्षिप्रं कैटभारिर्महाबलः ।।\nददर्शाग्रे पुलोमं तु स्वसैन्यपरिवारितम् ।। १३ ।।\nअजेयः संगरे धीरो ब्रह्माणमिदम ब्रवीत् ।। १४ ।।\n।। विष्णुरुवाच ।। ।।\nपुलोमस्य विनाशार्थमुद्योगः क्रियतामिति ।।\nअसौ लब्धवरो दैत्यः सहसा मां विजेष्यति ।। १५ ।।\nतस्माद्गच्छ त्वरायुक्तो महाकालवने शुभे ।।\nलिंगं द्रक्ष्यसि तत्रैव सप्तकल्पोद्भवं परम् ।। १६ ।।\nउत्तरे च्यवनेशस्य शिवशक्तिसमन्वितम् ।।\nतस्य लिंगस्य माहात्म्याद्बलं प्राप्स्यति शाश्वतम् ।। १७ ।।\nकुण्डेश्वरकरस्पर्शकारि वारि निरंतरम् ।।\nतदानय गृहीत्वा तु तेनायं वध्यतामिति ।। १८ ।।\nइति तस्य वचः श्रुत्वा ब्रह्मा लोकपितामहः ।।\nआजगाम मुहूर्तेन यत्र तल्लिंगमुत्तमम् ।। १९ ।।\nस्तुतिं चकार सहसा दृष्ट्वा भक्त्या पितामहः ।। ।। 5.2.65.२० ।।\n।। ब्रह्मोवाच ।। ।।\nनमस्ते दिव्यरूपाय नमस्ते बहुरूपिणे ।।\nनमोऽविषह्यवीर्याय नमो विश्वक्रियात्मने ।। २१ ।।\nनमः पिंगकपर्द्दाय नमः खंडेंदुधारिणे।।\nनमः कनकवर्णाय नमो वननिवासिने ।। २२ ।।\nवंदे त्वां भूतभर्त्तारं सदा शत्रुविनाशनम् ।।\nरणत्कनककेयूरं धृतपूर्णेंदुमंड लम् ।। २३ ।।\nवन्दे त्वां त्रिदशाध्यक्षं विश्वाध्यक्षं महेश्वरम् ।।\nक्षीणसंसारदुःखौघं मुनिध्यातपदं सदा ।। २४ ।।\nवंदे त्वां सर्वदा देवं दैत्यसंघातनाशनम् ।।\nटंकपट्टिशशूलाग्रधनुःखड्गगदाधरम् ।। २५ ।।\nएवं स्तुतः स भगवाँल्लिंगरूपी महेश्वरः ।।\nकिंचित्स्मितमुखः प्राह ब्रह्माणं लोककारणम् ।। २६ ।।\nकिं तेऽभीष्टं करोम्यद्य किं ददामि पितामह ।।\nकस्मात्स्तौषि मुनिश्रेष्ठ कस्मादार्तोऽसि दृश्यसे ।। ।। २७ ।।\nइति लिंगवचः श्रुत्वा कथितं ब्रह्मणा तदा ।।\nवृत्तांतं विस्तरात्सर्वं लिंगेनोक्तं तदा प्रिये ।। २८ ।।\nजलं गृहाण वाणीश शस्त्रजं शत्रुवारणम् ।।\nहनिष्यसि क्षणेनैव पुलोमं सहसैन्यकम् ।। २९ ।।\nइत्युक्तः सत्वरो ब्रह्मा गतो यत्र जनार्द्दनः ।।\nजलेन तेन तान्दै त्यान्पातयामास भूतले ।। 5.2.65.३० ।।\nस पुलोमा महानासीत्स्वारोचिषेंऽतरे मनौ ।।\nकृष्णोऽपि ब्रह्मणा सार्द्धमाजगाम कुशस्थलीम् ।। ३१ ।।\nददर्श तत्र तल्लिंगं नाम चक्रे जनार्द्दनः ।।\nब्रह्मणा संस्तुतो देवो ममानुग्रहकारणात् ।।\nतस्माद्ब्रह्मेश्वरोनाम ख्यातिं लोकेषु यास्यति ।। ३२।।\nये द्रक्ष्यंति नरा भक्त्या देवं ब्रह्मेश्वरं शिवम्।।\nते ब्रह्मलोकमाक्रम्य समेष्यन्ति ममान्तिकम् ।। ३३ ।।\nयस्तु पश्येत्प्रसंगेन देवं ब्रह्मेश्वरं शिवम् ।।\nकृतकृत्यः स पुरुषो न शोचेन्मरणं सदा ।। ३४ ।।\nयः पुष्करं नरो गत्वा तपो वर्षशतं चरेत् ।।\nअन्यो ब्रह्मेश्वरं पश्येत्तस्य पुण्यं ततोऽधिकम् ।। ३५ ।।\nपंचपातकसंयुक्तो यो मर्त्त्यो दुष्टमानसः ।।\nसोपि गच्छेच्छिवं स्थानं दृष्ट्वा ब्रह्मेश्वरं शिवम् ।। ३६ ।।\nचांद्रायणानां विधिवद्दशानामेव यत्फलम् ।।\nतत्फलं समवाप्नोति ब्रह्मेश्वरस्य दर्शनात् ।। ३७ ।।\nइत्युक्त्वा गतवान्विष्णुर्वैकुंठं शाश्वतं प्रिये ।।\nब्रह्मलोकं जगामाथ ब्रह्मा लोकपितामहः ।। ३८ ।।\nएष ते कथितो देवि प्रभावः पापनाशनः ।।\nब्रह्मेश्वरस्य देवस्य जल्पेश्वरमथो शृणु ।। ३९ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे चतुरशीतिलिङ्गमाहात्म्ये ब्रह्मेश्वरमाहात्म्यवर्णनंनाम पंचषष्टितमोऽध्यायः ।।६५।।"
  }
]
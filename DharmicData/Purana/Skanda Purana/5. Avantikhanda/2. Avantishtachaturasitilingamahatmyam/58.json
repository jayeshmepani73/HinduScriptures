[
  {
    "text": "।। ईश्वर उवाच ।। ।।\nप्रयागेश्वरसंज्ञं तु सर्वकामकरं परम् ।।\nअष्टाधिकं विजानीहि पंचाशत्तममीश्वरम् ।। १ ।।\nआसीत्प्रथमकल्पे तु मनुः स्वायंभुवः पुरा ।।\nतस्य प्रियव्रतः पुत्रो यज्वा परमधार्मिकः ।। २ ।।\nस चेष्ट्वा बहुभिर्यज्ञैः समाप्तवरदक्षिणैः ।।\nसप्तद्वीपेषु संप्राप्य भरतादीन्सुतान्प्रिये ।। ३ ।।\nस्वयं विशालां बदरीं गत्वा तेपे महत्तपः ।।\nकालेन बहुना तत्र नारदः समुपस्थितः ।। ४ ।।\nपूजितो विष्टरार्घेण राज्ञा प्रियव्रतेन च ।।\nस पृष्टः पूजयित्वा तु किमाश्चर्यं वदस्व मे ।। ५ ।।\nइत्युक्तः कथयामास नारदो मुनिसत्तमः ।।\nश्वेतद्वीपे मया राजन्कन्या दृष्टा सरोवरे ।। ६ ।।\nसा च पृष्टा विशालाक्षी कस्माद्वससि निर्जने ।।\nकासि भद्रे कथं वासि किंवा कार्यमिह त्वया ।।७ ।।\nकर्त्तव्यं चारुसर्वांगि तन्ममाचक्ष्व शोभने ।।\nएवमुक्ता मया सा हि मां दृष्ट्वा मीलितेक्षणम् ।। ८ ।।\nस्मृत्वा तूष्णीं स्थिता यावत्तावन्मे ज्ञानमुत्तमम् ।।\nविस्मृताः सर्ववेदाश्च सर्वशास्त्राणि चैव हि ।।९।।\nततोऽहं विस्मयाविष्टश्चिंतामोहसमन्वितः ।।\nतामेव शरणं गत्वा यावत्पश्यामि पार्थिव ।।5.2.58.१०।।\nतावद्दिव्यः पुमांस्तस्याः शरीरे समदृश्यत ।।\nतस्यापि पुंसो ह्रदये द्वितीयस्तस्य चोरसि ।।\nतस्यापि हृदये चान्यस्तृतीयस्तु व्यवस्थितः ।।११।।\nततः पृष्टा मया देवी सा कुमारी कथंचन ।।\nवेदा नष्टा ममाशेषा भद्रे किं ब्रूहि कारणम् ।।१२।।\n।। कन्योवाच ।। ।।\nमाताहं सर्ववेदानां सावित्रीनाम नामतः ।।\nमां न जानासि येन त्वमतो वेदा हृतास्तव ।। १३ ।।\nएवमुक्ते मया पृष्टा विस्मयेन महीपते ।।\nवेदानां त्वं तु माता वै कथयस्व ममानघे ।। १४ ।।\nत्वदीय हृदये देवि क एते पुरुषास्त्रयः ।। १५ ।।\n।। कन्योवाच ।। ।।\nय एष मच्छरीरस्थः शुभांगश्चारु शोभनः ।।\nएष ऋग्वेदनामा तु यजुर्वेदो द्वितीयकः ।। १६ ।।\nसामवेदस्तृतीयस्तु त्रयो वेदा मयि स्थिताः ।।\nत्रयोऽग्नयस्त्रयो देवा मच्छरीरे स्थिता  द्विज ।। १७ ।।\nइत्युक्त्वा सा तदा कन्या पश्यतो मम भूपते ।।\nअंतर्द्धानं गता सद्यस्ततोऽहं विस्मितोऽभवम् ।। १८ ।।\nकिं करोमि क्व गच्छामि शरणं यामि कं प्रभुम् ।।\nकथमाविर्भविष्यंति वेदाः शास्त्राणि सांप्रतम् ।। १९।।\nकामिकस्तीर्थराजस्तु प्रयागः श्रूयते श्रुतौ ।।\nअहं तत्र गमिष्यामि ज्ञानं सम्यग्भविष्यति ।। 5.2.58.२० ।।\nनष्टवेदेन रैभ्येण प्राप्ता सिद्धिरनुत्तमा ।।\nसावित्री श्रूयते तत्र अक्षय्यवटसन्निधौ ।। २१ ।।\nएवं मनसि संध्याय गतोऽहं नृपसत्तम ।।\nप्रयागं कामिकं तीर्थं सर्वदेवनमस्कृतम् ।। २२ ।।\nतपस्तीव्रं मया तत्र तप्तं परमदुष्करम् ।।\nअथाजगाम राजेंद्र प्रयागो मूर्त्तिमान्स्वयम् ।। २३ ।।\nउक्तोऽहं प्रणयात्तेन न मां तापय नारद ।।\nब्रह्मपुत्र प्रयागोऽहं भीषितस्तपसा तव ।। २४ ।।\nभवतः पार्श्वमायातः प्रणयेन तपोधन ।।\nधन्योऽसि सर्वथा ब्रह्मंस्तपसा च विशेषतः ।। २५ ।।\nमया सार्धं त्वया ब्रह्मन्गतिः कार्याऽविकल्पतः ।।\nमहाकालवने रम्ये तत्र ते ज्ञानमुत्तमम् ।।\nभविष्यति न संदेहो मम कीर्तिश्च सुस्थिरा ।। २६ ।।\nएवं हि ब्रुवतस्तस्य प्रयागस्य नृपोत्तम ।।\nप्रादुर्बभूव सहसा पीतवासा जनार्द्दनः ।। २७ ।।\nशङ्खचक्रगदापाणिर्गरुडस्थो वियद्गतः ।।\nउवाच मेघगंभीरं वाक्यं स पुरुषोत्तमः ।। २८ ।।\nएहि नारद गच्छामः प्रयागो यत्र यास्यति ।।\nकृष्णस्य वचनं श्रुत्वा मया प्रोक्तो जनार्दनः ।। २९ ।।\nज्ञानं मे देहि देवेश कथं यास्यामि तद्वनम्।।\nमहाकालं जगन्नाथ श्रुतज्ञानविवर्जितः ।। 5.2.58.३० ।।\nइत्युक्तः श्रीधरेणाहं महाकालवनं नृप ।।\nआनीतस्तत्क्षणाच्छीघ्रं   प्रयागसहितस्तदा ।।३१ ।।।\nघंटेश्वरस्य पूर्वे तु नवनद्यास्तु दक्षिणे ।।\nतत्र लिंगमनादि तु ज्योतीरूपं सनातनम्   ।। ३२ ।।\nप्रयागः पूजयामास पश्यतो मम भूपते ।।\nलिंगेनोक्तं प्रसन्नेन किमर्थं त्वमिहागतः ।।३३।।\nप्रयाग प्रयतो भूत्वा प्रसन्नोऽहं सदा तव।।\nदर्शनं च मदीयं तु विफलं न भविष्यति ।।३४।।\nइत्युक्तस्तेन लिंगेन मदर्थं प्रार्थितस्तदा ।।\nज्ञानं देहि द्विजायास्मै नारदाय महात्मने ।। ३५ ।।\nनष्टा वेदाश्च शास्त्राणि सावित्र्या दर्शनात्प्रभो ।। ३६ ।।\nततो लिंगात्समुत्तस्थौ ब्रह्मा वेदैर्वृतस्तदा ।।\nषडंगैः सरहस्यैश्च पुराणैः सहितस्तदा ।। ३७ ।।\nइत्युक्तोऽहं तदा देव्या सावित्र्या नृपसत्तम ।।\nलिंगस्यास्य प्रभावेण प्रयागाभ्यर्थितस्य वै ।। ३८ ।।\nप्रतिभास्यंति ते वेदा धर्मशास्त्राणि नारद ।।\nइत्युक्ते वचने भूयः प्राप्ता वेदा मया नृप ।। ३९ ।।\nज्ञानं षडंगसहितं शास्त्राणि विविधानि च ।।\nलब्धज्ञानेन राजेंद्र मया प्रोक्तं वचस्तदा ।। 5.2.58.४० ।।\nप्रयागेनार्चितो देवो मम ज्ञानस्य कारणात् ।।\nप्रयागेश्वरसंज्ञस्तु ख्यातिं लोकेषु यास्यति ।। ४१ ।।\nतदाप्रभृति तल्लिंगं तीर्थकोटिशतैर्वृतम् ।।\nस्वर्गापवर्गफलदं तत्र त्वं गंतुमर्हसि ।। ४२ ।।\nकिमनेनाश्वमेधेन इष्टेन नृपसत्तम ।।\nअश्वमेधशतफलं जायते तस्य दर्शनात् ।। ४३ ।।\nतपसा किं सुतप्तेन कायक्लेशकरेण तु ।।\nवाञ्छितं लभते सद्यः प्रयागेश्वरदर्शनात् ।।  ।। ४४ ।।\n।। ईश्वर उवाच ।। ।।\nनारदस्य वचः श्रुत्वा स्वायंभुवसुतो नृपः ।।\nप्रियव्रतो महादेवि महाकालवनं गतः ।। ४५ ।।\nददर्श तत्र तल्लिंगं नवनद्यास्तु दक्षिणे ।।\nदर्शनात्तस्य लिंगस्य मत्समीपं समागतः ।। ४६ ।।\nमया संमानितो देवि गणानामधिपः कृतः ।।\nये पश्यंति नरा भक्त्या प्रयागेश्वरमीश्वरम् ।।\nते धन्या मानुषे लोके क्लिश्यन्त्यन्ये निरर्थकाः ।। ४७ ।।\nया गतिर्योगयुक्तस्य सत्त्वस्थस्य मनीषिणः ।।\nसा गतिर्जायते सम्यक्प्रयागेश्वरदर्शनात् ।। ४८ ।।\nमाघमासे समेष्यंति प्रयागेश्वरदर्शनम् ।।\nकर्त्तुं ये मानुषास्तेषामश्वमेधः पदेपदे ।। ४९ ।।\nएष ते कथितो देवि प्रभावः पापनाशनः ।।\nप्रयागेश्वरदेवस्य शृणु सिद्धेश्वरं परम् ।। 5.2.58.५० ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्य खंडे चतुरशीतिलिङ्गमाहात्म्ये प्रयागेश्वरमाहात्म्यवर्णनंनामाष्टपंचाशत्तमोऽध्यायः ।। ५८ ।।"
  }
]
[
  {
    "text": "।। श्रीहर उवाच ।। ।।\nपंचविंशतिकं देवं विद्धि मुक्तीश्वरं प्रिये ।।\nयस्य दर्शनमात्रेण मुक्तिर्भवति पार्वति ।। १ ।।\nपुरा राथंतरे कल्पे बभूव द्विजसत्तमः ।।\nमुक्तिर्नाम महाभागे संशितात्मा जितेंद्रियः ।। २ ।।\nमहाकालसमीपे तु मुक्तिलिंगमनुत्तमम् ।।\nमहाकालवने रम्ये तत्रास्ते योगत त्परः ।। ३ ।।\nततस्तेपे जिताहारो वत्सराणि त्रयोदश ।।\nकदाचित्सोऽभिषेकाय आजगाम महानदीम्।। ४ ।।\nशिप्रां विप्रप्रियां पुण्यां महापातकना शिनीम् ।।\nतत्र स्नात्वा जपन्विप्रो ददर्शायांतमग्रतः ।। ५ ।।\nव्याधं महाधनुष्पाणिं रक्तनेत्रं सुभीषणम्।।\nवदंतं हन्तुकामं वै वल्कलानां जिघृक्षया ।। ।। ६ ।।\nतं दृष्ट्वा क्षुभितो विप्रो ब्रह्मघ्नस्य भयादिति ।।\nध्यायन्नारायणं देवं तस्थौ तत्रैव स द्विजः ।। ७ ।।\nतं दृष्ट्वांतर्गतहरिर्व्याधो भीत इवाग्रतः ।।\nविहाय सशरं चापं ततो वचनमब्रवीत् ।। ८ ।।\n।। व्याध उवाच ।। ।।\nहंतुमिच्छुरहं ब्रह्मन्भगवन्तमिहागतः ।।\nइदानीं स्वगता बुद्धिस्त्वां दृष्ट्वैव महाप्रभम् ।। ९ ।।\nब्राह्मणानां सहस्राणि स्त्रीणामयुतशस्तथा ।।\nनिहतानि मया ब्रह्मन्वृत्तिहेतोः कुटुंबिना ।। 5.2.25.१० ।।\nन च मे व्यथितं चित्तं कदाचिदपि जायते ।।\nइदानीं तप्तुमिच्छामि तपोऽहं त्वत्समीपतः ।। ११ ।।\nउपदेशप्रदानेन प्रसादं कर्तुमर्हसि ।।\nएवमुक्तो ह्यसौ विप्रो नोत्तरं प्रत्यप द्यत ।। १२ ।।\nब्रह्महा पापकर्मेति मत्वा ब्राह्मणपुंगवः ।।\nअनुक्तोऽपि स धर्मस्तु व्याधस्तत्रैव तस्थिवान्।। १३ ।।\nस्नात्वा सद्यः समायातो मुक्ति लिंगसमीपतः ।।\nद्विजेन सहितो देवि दृष्ट्वा देवं सनातनम् ।। १४ ।।\nतत्क्षणाद्दिव्यदेहस्तु तस्मिँल्लिंगे लयं गतः ।।\nदृष्ट्वा तन्महदाश्चर्यं मुक्तिर्विप्रो निजांतरे ।।\nचिंतयामास सहसा मुक्तिः प्राप्ता वरानने ।। १५ ।।\nव्याधेन पापयुक्तेन समाधिरहितेन च ।।\nमया पुनः समाचीर्णं तपः परम दुष्करम् ।। १६ ।।\nन प्राप्ता परमा मूर्त्तिर्मुक्तिर्नैव च लभ्यते ।।\nएवं सचिंतयित्वाथ वैराग्याद्ब्राह्मणर्षभः ।।\nअन्तर्जलगतो भूत्वा चचार विपुलं तपः ।। १७ ।।\nकस्यचित्त्वथ कालस्य तां नदीमगमत्किल ।।\nव्याघ्रो बुभुक्षितः साध्वि तं विहंतुं समुद्यतः ।। १८ ।।\nअंतर्जलचरं विप्रं यावद्व्याघ्रो जिघृक्षति ।।\nनमो नारायणायेति तावद्वाक्यं द्विजोऽब्रवीत् ।। १९ ।।\nव्याघ्रेणापि श्रुतो मंत्रोऽजहात्प्राणांश्च तत्क्षणात् ।।\nदिव्यांबरधरो देवि दिव्याभरणभूषितः ।।\nदिव्यालंकारशोभाढ्यः पुरुषश्चाभवच्छुभः ।। 5.2.25.२० ।।\nसोऽब्रवीद्यामि तं देशं यत्र विष्णुः सनातनः ।।\nत्वत्प्रसादाद्द्विजश्रेष्ठ मुक्त्वा शापान्निरामयः ।। २१ ।।\nइत्युक्ते ब्राह्मणः प्राह कोऽसि त्वं पुरुषर्षभ ।।\nसोऽब्रवीदस्मि राजेंद्र प्रतापी पूर्वजन्मनि ।। २२ ।।\nदीर्घबाहुरिति ख्यातः सर्वधर्मविशारदः ।।\nअहं जानामि वेदांश्च शास्त्राणि विविधानि च ।। २३ ।।\nशुभाशुभमहं वेद्मि सर्वज्ञोऽहं महीतले ।।\nब्राह्मणैर्नैव मे कार्यं किं वस्तु ब्राह्मणा इति ।। २४ ।।\nतस्यैकस्मिन्दिने विप्राः सर्वे क्रोधसमन्विताः ।।\nददुः शापं दुराधर्षं क्रूरो व्याघ्रो भविष्यति ।। २५ ।।\nअपमानेन विप्राणां मांसाहारी भयावहः ।।\nसंजातोऽस्मि द्विजश्रेष्ठ पश्य कालविपर्यये ।। २६ ।।\nइत्युक्तोऽहं पुरा तैस्तु ब्राह्म णैर्वेदपारगैः ।।\nदुर्धर्षोऽयं मया प्राप्तो ब्रह्मशापो द्विजर्षभ ।। २७ ।।\nततस्ते ब्राह्मणाः सर्वे प्रणिपत्य मया मुने ।।\nप्रसादिता भृशं विप्र तदा गद्गद या गिरा ।। २८ ।।\nजानामि तेजो विप्राणां महाभाग्यं च धीमताम् ।।\nअपेयः सागरः क्रोधात्कृतो यैर्लवणोदकः ।।२९।।\nतथैव दीप्ततपसां मुनीनां भावितात्मनाम्।।\nयेषां क्रोधाग्निरद्यापि कण्डके नोपशाम्यति ।। 5.2.25.३० ।।\nब्राह्मणानां परीभावाद्वातापिश्च दुरात्मवान् ।।\nअगस्तिमृषिमासाद्य जीर्णः क्रूरो महासुरः ।। ३१।।\nसर्वभक्षः कृतो वह्निर्भृगुणा कारणांतरे ।।\nगौतमेन पुरा शक्रः स सहस्रभगः कृतः ।। ३२ ।।\nदशधा केशवो जज्ञे ब्रह्मशा पात्सुदुस्तरात् ।।\nप्रसन्नैर्वालखिल्यैश्च पक्षींद्रो गरुडः कृतः ।। ३३ ।।\nअश्विनौ देवभिषजौ च्यवनेन महात्मना ।।\nविष्टंभयित्वा कुलिशं कृतौ तौ सोमपायिनौ ।। ३४।।\nकार्त्तवीर्यार्जुनेनैव बाहूनां च सहस्रकम् ।।\nदत्तात्रेयप्रसादेन प्राप्तं परमदुर्लभम् ।। ३५ ।।\nपुरा सेंद्रा वशिष्ठेन रक्षितास्त्रि दिवौकसः ।।\nब्राह्मणप्रभवं सौख्यं कीर्तिरायुर्यशो वलम् ।। ३६ ।।\nलोकालोकेश्वराश्चैव सर्वे ब्राह्मणपूर्वकाः ।।\nएते हि सोमराजान ईश्वराः सुखदुःखयोः ।। ३७ ।।\nभस्मीकुर्युर्जगदिदं कुद्धाः प्रत्यक्षदर्शनाः ।।\nप्रभावा बहवश्चापि श्रूयते ब्रह्मवदिनाम् ।। ३८ ।।\nक्रोधश्च विपुलः सद्यः सद्यः प्रत्य यकारकः ।।\nअहं कोपाद्द्विजेंद्राणां गतो निरययातनाम् ।। ३९ ।।\nनित्यं क्रोधाच्छ्रियं रक्षेद्धनं रक्षेत्समत्सरात् ।।\nविद्यां मानापमानाभ्यामात्मानं तु प्रमादतः ।।5.2.25.४०।।\nमयाऽज्ञानात्कृतं पापं राजगर्वेण दैवतः ।।\nक्षंतुमर्हथ विप्रेंद्रा भवतः शरणागतम् ।।४१।।\nअथ तुष्टा द्विजाः सर्वे त ऊचुर्मामिदं मुदा।।\nषष्ठान्नकालिकस्तेऽग्रे यदा स्थास्यति कश्चन ।। ४२ ।।\nमांसभोक्ता च भविता कञ्चित्कालं नराधिप ।।\nयदा शिप्रांतरे पुण्ये स्नातस्तु द्विजसत्तमः ।। ।। ४३ ।।\nअंतर्जलगतेनोक्तो नमो नारायणेति च ।।\nजिघृक्षुर्व्याघ्ररूपेण तदा मुक्तो भविष्यसि ।। ४४ ।।\nएवं स भवता प्रोक्तो नमो नारायणेति च ।।\nमंत्रः श्रुतो मया त्वत्तस्तस्येयं व्युष्टिरागता ।। ४५ ।।\nजातोऽहं दिव्यदेहस्तु प्रसादात्तव सुव्रत ।।\nस कृतार्थोऽस्मि संजातो भगवन्दर्शना त्तव ।। ४६ ।।\nवरं च गृह्यतां मत्तो यश्च ते संशयो हृदि ।।\nतं च ब्रूहि द्विजश्रेष्ठ सर्वं संपादयामि ते ।। ४७ ।।\nतवोपदेशदानेन आनृण्यं गंतु मुत्सहे ।। ४८ ।।\nइति तस्य वचः श्रुत्वा दिव्यदेहस्य स द्विजः ।।\nप्रोवाच परया तुष्ट्या प्रफुल्लमुखपंकजः ।। ४९ ।।\nअद्य मे सफलं ज्ञानमद्य मे सफलं तपः ।।\nअद्य मे सफला जिह्वा सफलं चक्षुरद्य मे ।। 5.2.25.५० ।।\nश्रुतं देवेन संप्रोक्तं स्नात्वा पश्यंति देहिनः ।।\nप्राक्छरीरगतं तेऽद्य व्याघ्ररूपं तपोत्तम ।। ५१ ।।\nतेजोमयं शरीरं तु ब्रह्मरूपं सनातनम् ।।\nयदि त्वहमनुग्राह्यो यद्येवं कर्तुमर्हसि ।। ५२ ।।\nकारणं श्रोतुमिच्छामि हृदि मे वर्त्तते चिरम् ।।\nकथं मुक्तिर्महाभाग मुक्तिकामेन यत्नतः ।।५३।।\nयोगाभ्यासरतेनापि वत्सरांश्च त्रयोदश ।।\nन लब्धा परमाश्चर्यं तपसा दुष्करेण तु ।।५४।।।\nव्याधेनापि भृशं तेन प्राप्ता मुक्तिः क्षणेन तु ।।\nअत्र मे संशयो जातः को हेतुः कथ्यतां भृशम् ।। ५५ ।।\nतस्य तद्वचन श्रुत्वा ततो वचनमब्रवीत् ।।\nकथयामि परं गुह्यं रहस्यं मुक्तिलक्षणम् ।। ५६ ।।\nमहादेवमुपास्याशु मुने मुक्तिः सुदुर्लभा ।।\nपुरातनैस्तु विद्वद्भिरिदमुक्तं महात्मभिः ।। ५७ ।।\nशृणुष्वैकमना विप्र कुरु यत्नं यथार्थतः ।।\nमन्नियोगाद्द्विजश्रेष्ठ ततो मुक्तिमवाप्स्यसि ।। ५८ ।।\nशप्तोऽहं तैर्यदा विप्रैस्तदा मे तोषिता भृशम् ।।\nममानुकंपया प्रोक्तं मुक्तिस्ते भविता नृप ।। ५९ ।।\nमुक्तिकामो महाकाले मुक्तिर्ब्राह्मणसत्तमः ।।\nविद्यते तपसा युक्तः स ते प्रश्नं करिष्यति ।। 5.2.25.६० ।।\nमुक्तीश्वरं तदा लिंगं तस्याग्रे कथयिष्यसि ।।\nतवापि तस्य मुक्तेश्च मुक्तिरेवं भविष्यति ।। ६१ ।।\nपूर्वं हि चिह्नितं कर्म देहिनो न विमुंचति ।।\nधात्रा विधिरयं दृष्टो बहुधा कर्मभिश्च यः ।। ६२ ।।\nइति तस्य वचः श्रुत्वा स विप्रो ब्रह्मवित्तमः ।।\nअंतर्जलात्समुत्थाय ततो वचनमब्र वीत् ।। ६३ ।।\nदिष्ट्या त्वमागतो भूप दिष्ट्या ते संगतं मया ।।\nईदृशा दुर्लभा लोके नरा मुक्तिप्रदर्शकाः ।। ६४ ।।\nइत्युक्त्वा नृपविप्रौ तौ मुक्तिलिंगं समा गतौ ।।\nदर्शनार्थं विशालाक्षि दृष्ट्वा देवं सनातनम् ।। ६५ ।।\nतत्क्षणात्सशरीरौ तौ तस्मिँल्लिंगे लयं गतौ ।।\nईदृशोऽयं मया देवि महिमा कथितस्तव ।। ६६ ।।\nअस्य लिंगस्य संस्पर्शान्मुक्तिर्भवति नान्यथा ।।\nयेऽर्चयंति सदा भक्त्या मुक्तिलिंगं सनातनम् ।।\nअपि पापसमायुक्तः स याति परमां गतिम् ।। ६७ ।।\nरे मूढाः किं तपोभिश्च किं दानैर्नियमैश्च किम् ।।\nकुरुध्वं मुक्तिलिंगस्य दर्शनं मुक्तिदायकम् ।। ६८ ।।\nन मां विदुर्देवगणा नासुरा न महर्षयः ।।\nपरं रूपं विशालाक्षि यदश्मद्युति निर्मलम् ।। ६९ ।।\nन मे वेत्ति परं रूपं स्वयं साक्षात्प्रजापतिः ।।\nन विष्णुस्त्रिदशश्रेष्ठाः कुतोन्ये मुनयः प्रिये ।। 5.2.25.७० ।।\nयदेतद्दृश्यते तेजो लिंगरूपं यशस्विनि ।।\nएतदेव शुकाद्या हि ध्यायंति त्रिदशा अमी ।। ७१ ।।\nअनेकजन्मसंशुद्धा योगिनोऽनुग्रहान्मम ।।\nप्रविशंतु तनुं देवि मदीयां मुक्तिदायिकाम् ।। ७२ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंन्यखण्डे चतुरशीतिलिंगमाहात्म्ये मुक्तीश्वरमाहात्म्यवर्णनंनाम पंचविंशतितमोऽध्यायः।।२५।।"
  }
]
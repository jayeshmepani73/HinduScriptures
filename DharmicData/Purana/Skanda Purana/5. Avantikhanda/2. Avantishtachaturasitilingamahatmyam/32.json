[
  {
    "text": "।। ईश्वर उवाच ।। ।।\nत्रिषु लोकेषु विख्यातं द्वात्रिंशत्तममुत्तमम् ।।\nविद्धि सिद्धिप्रदं पुंसां पत्तनेश्वरमीश्वरम् ।। १ ।।\nपुराऽहं पर्वते देवि मंदरे चारुकन्दर् ।।\nक्रीडन्सार्द्धं त्वया पृष्टः कदाचिद्रहसि स्थितः ।। २ ।।\nकिमर्थं पर्वतं त्यक्त्वा कैलासं रमणीयकम् ।।\nमुक्ता फलशिलाशुभ्रं शङ्खचन्द्रांशुनिर्मलम् ।। ३ ।।\nसिद्धचारणगन्धर्वकिंनरोद्गीतनादितम् ।।\nसदा पुष्पद्रुमच्छन्नं कदलीवनराजितम् ।। ४ ।।\nअथ कोकिलचक्राह्वचकोरकुरराकुलम् ।।\nपुऽण्यलोकोपमं स्थानं त्रिविष्टपविभूषणम् ।। ५ ।।\nमहाकालवने शून्ये नानागुल्मलतावृते ।।\nगजेंद्रगजशार्दूल सिंहशम्बरसंकुले ।। ६ ।।\nऋक्षवानरगोमायुजन्तुकादिविराजिते ।।\nमयूरसर्पमार्जारमूषिकादिविराजिते ।। ७ ।।\nकथं वासः कृतो देव कौतूहलमिदं मम ।। ८ ।।\nइति पृष्टस्त्वया देवि मंदरे चारुकन्दरे ।।\nमया प्रोक्तं प्रसन्नेन पत्तनं च मम प्रिये ।। ९ ।।\nमहाकालवनं रम्यं स्वर्गात्सुखकरं परम् ।।.\nस्मशानपीठसत्क्षेत्रवनोपरसमाश्रितम् ।। 5.2.32.१० ।।\nअनौपम्यगुणं विद्धि पत्तनं पर्वतात्मजे ।।\nएवं पत्तनदेवो वै न दृष्टो भुवनत्रये ।।\nगीतवादित्रचातुर्यैः स्पर्द्धते यः सुरालयम् ।। ११ ।।\nएतस्मिन्नंतरे देवि देवर्षिर्नारदो मुनिः ।।\nद्रष्टुकामः समायातो मन्दरे मां यशस्विनि ।। १२ ।।\nविनोदार्थं मया पृष्टस्त्वत्प्रियार्थं कुतूहलात् ।।\nक्व त्वया गमितः कालः कल्पसंख्यो महामुने ।। १३ ।।\nकस्मिन्नाश्रमसंस्थाने तपसः संचयः कृतः ।।\nतीर्थानि कानि भ्रांतानि क्व ते रतिरभूच्चिरम् ।। १४ ।।\nकौतुकं दृष्टपूर्वं तु वद मे मुनिसत्तम ।।\nइति पृष्टो मया देवि ब्रह्मपुत्रो महामुनिः ।।\nकथयामास वृत्तांतं पत्तनस्य प्रयत्नतः ।। १५ ।।\nबहूनि संपरिक्रम्य तीर्थान्यायतनानि च ।।\nपत्तनानि विचित्राणि देशाश्च नगराणि च ।। १६ ।।\nअटनार्थं महादेव जंबूद्वीपे मनोरमे ।।\nदृष्टः पत्तनराजश्च सदानंदकरः परः ।। १७ ।।\nस्वेच्छाकल्पितविन्यासः प्रासादशतकल्पितः ।।\nइच्छाकामफलावाप्तिर निर्देश्यसुखावहः ।। १८ ।।\nसर्वर्तुकुसुमामोदसुखस्पर्शानिलावृतः ।।\nवीणावेणुरवैर्घुष्टो मनःप्रह्लादकारकः ।। १९ ।।\nवज्रेंद्रनीलवैडूर्यचन्द्रकांतादिदी पितः ।।\nजरामृत्युभयोपेतः सर्वव्याधिविवर्जितः ।। 5.2.32.२० ।।\nशक्राग्नियमरक्षोब्धिवायुसोमेशसेवितः ।।\nऊर्द्धाधः सप्तलोकेषु पुण्येषु निवसंति हि ।। ।। २१ ।।\nसदा प्रमुदिता देवास्तेऽपि कांक्षंति पत्तनन्न् ।।\nतत्र शांता महात्मानो निवसंते महेश्वर ।। २२ ।।\nविद्योतितदिशो दांताः सूर्य वैश्वानरप्रभाः ।।\nदिव्यांबरधरा धीरा जगमुकुटधारिणः ।। २३ ।।\nविप्रा माहेश्वराः पुण्याः क्षत्रिया हरतत्पराः ।।\nमुमुक्षवस्तपोनिष्ठा वैश्या शूद्राश्चिरायुपः ।। २४ ।।\nस शुभ्ररूपः स च लोहिताकृतिः स चापि पीतः ससितेतरः क्वचित् ।।\nस नामधेयः स च नामवर्ज्यः सोऽदृ श्यरूपः स च दृष्टरूपः ।। २५ ।।\nक्वचिद्रविसहस्राक्षः क्वचिदेकरविप्रभः ।।\nक्वचिच्चन्द्राद्विशिष्येत क्वचिदंगुलिकांतिमान् ।। २६ ।।\nजन्म मृत्युजरारोगैर्दुःखानि विविधानि च ।।\nप्रयाति विलयं तानि प्रसन्ने पत्तनेश्वरे ।। २७ ।।\nएष ते कथितो देवि प्रभावः पापनाशनः ।।\nपत्तनेशस्य देवस्य आनंदेशमतः शृणु ।। २८ ।।\nइति श्रीस्कांदे महापुराण एकाशीतिसाहस्र्यां संहितायां पंचम आवंत्यखंडे चतुरशीतिलिंगमाहात्म्ये पत्तनेश्वर माहात्म्यवर्णनंनाम द्वात्रिंशोऽध्यायः ।। ३२ ।।"
  }
]
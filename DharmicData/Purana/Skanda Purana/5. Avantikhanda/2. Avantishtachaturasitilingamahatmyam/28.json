[
  {
    "text": "।। श्रीदेवदेव उवाच ।। ।।\nअष्टाविंशतिकं विद्धि विख्यातं च जटेश्वरम् ।।\nयस्य दर्शनमात्रेण मुक्तो भवति मानवः ।।. १ ।।\nपुरा राथंतरे कल्पे वीरधन्वा महीपतिः ।।\nधर्मात्मा च यशस्वी च बभूव भुवि विश्रुतः ।। २ ।।\nस कदाचिद्वनं गत्वा मृगहेतोर्वरानने ।।\nव्यापादयन्मृगगणान्धनुषा क्रोधविह्वलः ।। ३ ।।\nजगाम तत्र यत्रासन्भ्रातरः पंच सुव्रताः ।।\nसंवर्तस्य सुता देवि मृगरूपेण संस्थिताः ।। ४ ।।\nते कदाचिद्वने पंच दृष्ट्वा हरिणपोतकान् ।।\nश्वसतो जातमात्रांश्च कौतूहलसमन्विताः ।। ५ ।।\nएकैकं जगृहुस्तत्र मृतास्ते त्वतिदुःखिताः ।।\nततः सर्वे च ते पंच ययुर्वै पितुरंतिकम् ।। ६ ।।\nप्रायश्चित्तं समीहंतः संवर्त्तं सांसदैर्वृतम् ।।\nऊचुस्ते वचनं चेदं मृगहिंसाश्रितं तदा ।। ७ ।।\nजातमात्रा मृगाः पंच अस्माभिर्निहताः प्रभो ।।\nअकामतस्ततोऽस्माकं प्रायश्चित्तं विधीयताम् ।। ८ ।।\nऊचे स शुद्धिमाप्नोति प्रायश्चित्ते कृते सति ।।\nअनधीत्य धर्मशास्त्रं प्रायश्चित्तं ददाति यः ।।\nप्रायश्चित्ती भवेत्पूतः किल्विषं दातरि व्रजेत् ।। ९ ।।\nधर्म शास्त्रसमारूढा वेदखड्गधरा द्विजाः ।।\nक्रीडार्थमपि यद्ब्रूयुः स धर्मः परमः स्मृतः ।। 5.2.28.१० ।।\nब्रह्मच्छिद्रं जपच्छिद्रं यच्छिद्रं यज्ञकर्मणि ।।\nअच्छिद्रं जायते सर्वं ब्राह्मणैरुपपादितम् ।। ११ ।।\nअच्छिद्रमिति यद्वाक्यं वदंति क्षितिदेवताः ।।\nप्रणश्यत्यखिलं पापमग्निष्टोमफलं भवेत् ।। १२ ।।\nइत्येवं वदति श्रेष्ठे संवर्ते द्विजसत्तमे ।।\nसमागताश्च मुनयो भृग्वत्र्यंगिरसादयः ।। १३ ।।\nतेषामर्थे यथावृत्तं कथयामासुरेव ते ।।\nसंवर्तस्य सुता दीना भक्तिनम्राः पुनःपुनः ।। १४ ।।\nतेऽप्यूचुर्धर्मशास्त्राणि विहितानि यथार्थतः ।।\nप्रायश्चित्तं यथोद्दिष्टं देशकालविभागतः ।। १९ ।।\nअशीतिर्यस्य वर्षाणि बालो वाप्यूनषोडशः ।।\nप्रायश्चित्तार्द्धमर्हंति स्त्रियो वै व्याधितस्य च ।। १६ ।।\nदेशं कालं वयः शक्तिं पापं चावेक्ष्य यत्नतः ।।\nप्रायश्चित्तं प्रकल्प्यं स्यादिति धर्मो व्यवस्थितः ।। १७ ।।\nइदानीं मृगचर्माणि परिधाय धृतव्रताः ।।\nचरध्वं पंच वर्षाणि ततः शुद्धा भविष्यथ ।।। ।।१८।।\nएवमुक्तास्तु ते बाला मृगधर्मोपजीविनः।।\nवनं विविशुरव्यग्रा  ध्यायंतो ब्रह्म शाश्वतम्।।१९।।\nततो वर्षे  ह्यतिक्रांते वीरधन्वा महीपतिः ।।\nतत्राजगाम यस्मिंस्ते चरंति मृगरूपिणः ।। 5.2.28.२० ।।\nते चाप्येकतरोर्मूले मृगधर्मोपजीविनः ।।\nजपंतः संस्थितास्ते हि राज्ञा दृष्टा मृगा इति ।। २१ ।।\nमत्वा विद्धास्तु नाःराचैर्मृतास्ते ब्रह्मवादिनः ।।\nतान्दृष्ट्वा   च मृतान्राजा ब्राह्मणान्संशितव्रतान् ।।\nभयेन वेपमानस्तु देवराताश्रमं ययौ ।। ०२ ।।\nतत्रापृच्छद्ब्रह्मवध्या मम जाता महामुने ।।\nआमूलांतं वधांतस्य कथयित्वा नराधिपः ।। २३ ।।\nभृशं शोकपरीतात्मा रुरोद भृशदुःखितः ।।\nस ऋषिर्देवकल्पस्तु रुदंतं नृपसत्तमम् ।। २४ ।।\nउवाच मा भैर्नृपते अपनेष्यामि पातकम् ।।\nपाताले सुतलाख्ये तु निमज्जंती यथा धरा ।। २५ ।।\nउद्धृता देवदेवेन विष्णुना क्रोडमूर्त्तिना ।।\nतद्वद्भवंतं राजेंद्र ब्रह्महत्यापरिप्लुतम् ।।\nउद्धरिष्यति देवोऽसौ स्वयमेव जनार्दनः ।। २६ ।।\nएवमुक्तस्ततो राजा दुरितो वाक्यमब्रवीत ।। २७ ।।\nकिमनेन द्विजेनैव निष्प्रभेण दुरात्मना ।।\nउद्धर्तुं नैव शक्नोति स्वयमेव द्विजाधमः ।। २८ ।।\nइत्युक्त्वा '? खङ्गेनैव जघान तम् ।।\nमृतं दृष्ट्वा द्विजं राजा क्रोधेन कलुषीकृतः ।। २९ ।।\nतस्मिन्नेव वने देवि पापसंघेन मोहितः ।।\nजघान कपिलां दोग्ध्रीं सवत्सां गालवस्य च ।। 5.2.28.३० ।।\nक्षुधार्त्तश्च तृषार्त्तश्च बाल्यान्मोहाच्च साहसात् ।।\nक्रूरा बुद्धिः समभवज्जटीभूतं च पातकम् ।। ३१ ।।\nजटीभूतेन पापेन बभ्राम गहने वने ।।\nस कदाचित्तुरंगेण हृतो दूरं महद्वनम् ।। ३२ ।।\nव्याघ्रसिंहगजाकीर्णं मृगशंबरसेवितम् ।।\nएकाकी तत्र राजासावश्वं मुक्त्वा तरोरधः ।। ३३ ।।\nकुशोपरि तदा तत्र सुष्वाप च स निर्भयम् ।।\nतत्र व्याधाः समचरन्दृष्ट्वा सुप्तं च निर्भयम् ।। ।। २४ ।।\nते गतास्त्वरिता व्याधाः स्वभर्तुः कथनाय वै ।।\nस्वामिना तेन निर्दिष्टा निग्रहीतुं प्रचक्रमुः ।। ३५ ।।\nतावद्राज्ञः शरीरात्तु श्वेताऽऽभरणभूषिता ।।\nउत्थाय चक्रमादाय तया म्लेच्छाश्च पातिताः ।। ३६ ।।\nदस्यून्निहत्य सा देवी तत्रैवादर्शनं गता ।। ३७ ।।\nअथ राजा तया मुक्तः प्रतिबुद्धोऽथ तत्क्षणात् ।।\nम्लेच्छांश्च निहतान्दृष्ट्वा चिंतयामास पार्थिवः ।। ३८ ।।\nगोवध्या ब्रह्मवध्या च वने ह्यस्मिन्सुदारुणा ।।\nकथं मया नृशंसेन प्राप्ता पापपरंपरा ।। ३९ ।।\nएवं स चिंतयित्वाथ निःश्वस्य च पुनःपुनः ।।\nतमेवाश्वं समारुह्य वामदेवाश्रमं ययौ ।। 5.2.28.४० ।।\nमुनिना वामदेवेन दृष्टो राजा तथाविधः ।।\nजटीभूतेन पापेन पीडितो दुःखितस्तदा ।। ४१ ।।\n।। वामदेव उवाच ।। ।।\nअयं स पुरुषव्याघ्रो वीरधन्वा महीपतिः ।।\nसोमवंशसमुत्पन्नो दशां कष्टां समागतः ।। ४२ ।।\nउद्धरिष्यामि राजानमेनं पुरुषसत्तमम्।।\nइत्यालोच्य तदा विप्रो वामदेवो महातपाः ।।\nप्रत्युवाच महीपालं वीरधन्वानमातुरम् ।। ४३ ।।\nभोभो राजन्महीपाल वीरधन्वेति विश्रुतः ।।\nविदूरथस्य तनयो विख्यातो भुवनत्रये ।। ४४ ।।\nप्राग्भवे व्याधरूपेण निहिथा विपिने मृगान् ।।\nदृढं जागरणं रात्रावामलक्यास्तरोरधः ।। ४५ ।।\nफाल्गुनामलपक्षे त्वामलक्येकादशी शुभा ।।\nपुष्यर्क्षयोगिनी तस्यां जामदग्न्यप्रदक्षिणा ।। ४६ ।।\nपूजा लोकैः कृता दृष्टा विस्मयेन त्वया पुरा ।।\nअकामादुपवासोऽभूत्तस्यां जागरणं पुनः ।। ४७ ।।\nतत्प्रभावादभू राजा महाबलपराक्रमः ।।\nतया संरक्षितो राजन्म्लेच्छवर्गाद्वनेऽधुना ।। ४८ ।।\nनिहताः शत्रवः सर्वे तयैव शुभमाप्स्यसि ।।\nपूर्वकर्मविपाकेन ब्रह्महत्या समागता ।। ४९ ।।\nज्ञाता तपःप्रभावेन मया योगबलेन च ।।\nजटीभूतं शरीरं ते पापसंघेन पार्थिव ।। 5.2.28.५० ।।\nइदानीं पालयिष्यामि शृणु मे वचनं परम् ।। ५१ ।।\nइत्युक्तो वामदेवेन् मुनिना स महीपतिः ।।\nप्रणम्य प्रयतो भूत्वा पप्रच्छ च पुनःपुनः ।।५२।।\nकथं यास्यंति मे हत्या गोब्राह्मणसमुद्भवाः ।।\nउपदेशप्रदानेन प्रसादं कर्तुमर्हसि ।।५३।।\nतस्य तद्वचनं श्रुत्वा वाम देवो महामुनिः ।।\nकथयामास माहात्म्यं लिंगस्यास्य यशस्विनि ।। ५४ ।।\nमहाकालवनं गच्छ महाराज ममाज्ञया ।।\nतत्रास्ते देवदेवोऽपि जगद्व्यापी जटेश्वरः ।। ५५ ।।\nपापसंघप्रहर्त्ता च सर्ववेदेषु पठ्यते ।।\nदेवस्यानरकेशस्य उत्तरे स व्यवस्थितः ।।५६।।\nतस्य तद्वचनं श्रुत्वा वामदेवस्य पार्थिवः ।।\nआजगाम त्वरायुक्तो महाकालवनोत्तमे ।।५७।।\nतत्र दृष्ट्वा जगद्वंद्यं देवदेवं जटेश्वरम् ।।\nस्तुतिं चकार राजेंद्रो भक्त्या परमया पुनः ।।५८।।\nशिवाय ते नमो नित्यं विश्वकाय नमोनमः ।।\nनमो दिव्याय गुह्याय गूढव्रतशरीरिणे ।।५९।।\nनमो जटाय रामाय माययाक्रांतकारिणे ।।\nनमोस्तु बहुरूपाय नमो नीलाभरूपिणे ।। 5.2.28.६० ।।\nनमो भोगाय धूम्राय नमोऽस्तु गगनात्मने ।।\nनमो वह्निसमूहाय नमस्ते निर्मलाकर ।। ६१ ।।\nनमो महांधकारार्क नमस्ते शत्रुघातिने ।।\nनमः संसारपाराय दिव्यरूपशरीरिणे ।।\nनमः कनकवर्णाय नमो मोहितमोहिने ।। ६२ ।।\nनमः सुरूपाय सुरार्चिताय नमो विरूपाय प्रकृतेः पराय ।।\nनमोनमो रूपनिराश्रयाय श्यामासुरूपाय नमोनमस्ते ।। ६३ ।।\nइति स्तुतस्तदा देवि महादेवो महेश्वरः ।।\nजटावेष्टितसर्वांगो लिंगमध्याच्च निस्सृतः ।। ६४ ।।\nभस्मचर्चितसर्वांगो भोगिभोगांगदोज्वलः ।।\nहिमराशिनिभाकारो राजताचलनिर्मलः ।। ६५ ।।\nमुक्तालतानिभाभिस्तु जटाभिर्भूषितो विभुः ।।\nकपिलाभिः करालाभिर्विकटाभिश्च वेष्टितः ।। ६६ ।।\nभोगींद्रफणबद्धाभिः सितपीतादिभिस्तथा ।।\nनदीरूपाभिरूताभिः शोभितोऽसौ जटेश्वरः ।। ६७ ।।\nराजानं प्रत्युवाचेदं वचनं पर्वतात्मजे ।।\nस्तोत्रेणानेन राजेंद्र तुष्टोऽहं तोषितस्त्वया ।। ।। ६८ ।।\nजटीभूतं च ते पापं गतं मद्दर्शनेन वै ।।\nतस्मात्स्थानं परं गच्छ मदीयं शाश्वतं मुदा ।। ६९ ।।\nइत्युक्तो देवदेवेन वीरधन्वा महीपतिः ।।\nजगाम परमं स्थानं दाहप्रलयवर्जितम् ।। 5.2.28.७० ।।\nकामगेन विमानेन स्तूयमानो गणैः प्रिये ।।\nपापसंघेन मुक्तोऽसौ जटीभूतेशदर्शनात् ।। ७१ ।।\nलिंगश्चातः समाख्यातो नाम्ना देवो जटेश्वरः ।।\nजटेश्वरं वरारोहे ये पश्यंति सुभक्तितः ।।\nतेषां पापं जटीभूतं तत्क्षणादेव नश्यति ।। ७२ ।।\nयेऽर्चयंति सदा देवि देवदेवं जटेश्वरम् ।।\nतेषां बलं प्रभावश्च सौभाग्यं च भविष्यति ।। ७३ ।।\nयेप्यन्ये देवगन्धर्वा यक्षराक्षस मानवाः ।।\nलिंगं च पूजयिष्यंतिं विधिवद्भक्तिभावतः ।। ७४ ।।\nतेऽपि कामानवाप्स्यन्ति यांश्च कांश्च सुदुर्लभान् ।।\nऐश्वर्यं धर्ममतुलं दीर्घमायुररो गताम् ।। ७५ ।।\nनिःसपत्नत्वमतुलं यच्चान्यत्तदवाप्नुयात् ।।\nपापिनः क्रूरकर्माणो येऽपि लिंगं समाश्रिताः ।।\nतेपि पापविनिर्मुक्ता भविष्यंति गत ज्वराः ।। ७६ ।।\nजटेश्वरं प्रपश्यंति भक्त्या ये च दिनेदिने ।।\nते धर्मधनसौभाग्यैर्भविष्यंति समन्विताः ।। ७७ ।।\nव्याधितो व्याधिना मुक्तो दुःखी दुःखात्प्रमुच्यते ।।\nदर्शनात्तु भवेत्सद्यः सर्वपातकवर्जितः ।। ७८ ।।\nजटेश्वरस्य माहात्म्यं ये पठिष्यंति पार्वति ।।\nश्रोष्यंति येऽपि मद्भक्त्या प्रयताः श्रद्धयान्विताः ।। ७९ ।।\nते सर्वकामानाप्स्यंति गतिमंते च मत्पुरे ।।\nया नारी दुर्भगा सापि सौभाग्यं लभते सदा ।। 5.2.28.८० ।।\nगुर्विणी लभते पुत्रमरोगं श्रुतिभूषणम् ।।\nशिशुग्रहाश्च नश्यंति नापमृत्युभयं भवेत् ।। ८१ ।।\nमांगल्यमिदमायुष्यं धर्मकामाश्रयं महत् ।।\nदुःस्वप्नजं भयं घोरं पापजं याति संक्षयम् ।। ८२ ।।\nदुर्भुक्तं दुर्जनस्पर्शं यच्चाल्पायुःकरं भवेत् ।।\nलिंगाख्यानकथां श्रुत्वा विनश्यति न संशयः ।। ८३ ।।\nश्राद्धेषु यः पठेदेतां जटेश्वरकथां शुभाम् ।।\nतदक्षयं भवेच्छ्राद्धं पितॄणां प्रीतिवर्द्धनम् ।। ८४ ।।\nएष ते कथितो देवि प्रभावः पापनाशनः ।।\nजटेश्वरस्य देवस्य शृणु रामेश्वरं शिवम् ।। ८५ ।। ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिङ्गमाहात्म्ये जटेश्वरमाहात्म्यवर्णनंनामाष्टाविंशोऽध्यायः ।। २८ ।।"
  }
]
[
  {
    "text": "।। ईश्वर उवाच ।। ।।\nशृणु सप्ततिकं देवं दुर्द्धरेश्वरमीश्वरम् ।।\nयस्य दर्शनतो देवि नरः पापैः प्रमुच्यते ।। १ ।।\nदुर्द्धर्षोनाम राजाभून्नेपालविषये पुरा ।।\nपुण्यकेतुर्यशस्वी च सत्यसंधो दृढव्रतः ।। २ ।।\nतिस्रस्तस्याभवन्भार्यास्तत्तुल्याः सुमनोहराः ।।\nविहरन्त वनोद्याने वसन्ते पृथिवीपतिः ।। ३ ।।\nकदा मृगरसाविष्टो देवाद्वै वातरंहसा।।\nतुरगेणोहितः प्राप वनं रुचिरपादपम् ।।४।।\nगजेंद्रमृगशार्दूलसिंहसंबरसंकुलम् ।।\nऋक्षवानरवाराहगण्डकादिविराजितम् ।।५ ।।\nतस्मिन्वने सुविस्तीर्णं कदलीखंडमंडितम् ।।\nहंसकारंडवाकीर्णं चक्रवाकोपशोभितम् ।। ६ ।।\nददर्श दर्पणस्वच्छं सरो नीरजराजितम् ।।\nस्नातसिद्ध वधूवृन्दकुचकुंकुमपिंजरम् ।। ७ ।।\nददर्श कन्यां तत्रैव काननस्येव देवताम् ।।\nस तां दृष्ट्वा सुचार्वंगीं मन्मथेन प्रपीडितः ।। ८ ।।\nचित्रन्यस्त इव क्षिप्रमभूद्विस्मयनिश्चलः ।।\nसा भुजंगीव संकृष्टा मन्त्रेणेवांतिकं ययौ ।। ९ ।।\nकन्दर्पकोटिसदृशं विश्रान्तं नृपमब्रवीत् ।।\nसुतां मां विद्धि राजेन्द्र कल्पस्य प्राणवल्लभाम् ।। 5.2.70.१० ।।\nतपोरतस्य शांतस्य सर्वदा ब्रह्मचारिणः ।।\nमदर्थे प्रार्थ्यतां विप्र स मां तुभ्यं  प्रदास्यति ।। ११ ।।\nइति तस्या वचः श्रुत्वा मन्मथेनाकुलीकृतः ।।\nलज्जां त्यक्त्वा स भूपालो ययाचे विजने च ताम् ।। १२ ।।\nमम प्राणव्ययः सुभ्रूस्त्वां विना समुपस्थितः ।।\nकार्याकार्यविचारो हि कस्य जीवितशांतये ।। १३ ।।\nत्यज्यते प्राप्तममृतं यदेतद्बुद्धिलाघवम् ।।\nको जानीते परे लोके कस्य किं नु भविष्यति ।। ।। १४ ।।\nभज मामनवद्यांगि तवेतद्वदनामृतम्।।\nन पाययसि चेन्मह्यं मृतं जानीहि मे प्रिये ।। १५ ।।\nस्वयं पिबामि चेद्विद्धि परलोकगतं हि माम् ।।\nश्रुत्वेति चकिता तन्वी प्रोवाच विनयान्विता ।। १६ ।।\nभ्रष्टायां मयि तातस्य विनष्टे कन्यकाफले ।।\nकुलं पतति नः सर्वं तस्मादेतद्विचि न्त्यताम्।। १७ ।।\nयदि ते परमं प्रेम ममोपरि महीपते ।।\nमदर्थे प्रार्थ्यतां विप्र स मां नृनं प्रदास्यति ।। १८ ।।\nतस्यास्तद्वचनं श्रुत्वा नान्यथा मे भविष्यति ।।\nज्ञात्वा कन्यां द्विजस्यैव कल्पस्य ब्रह्मचारिणः ।। १९ ।।\nगत्वा ययाचे प्रणतः स्थितं निजतपोवने ।।\nमुनीन्द्रश्चंद्रवदनां स चास्मै तां ददौ मुदा ।। 5.2.70.२० ।।\nतत्रैव संगतो राजा मन्मथेन वशीकृतः ।।\nरेमे रमणकैर्योगैर्न सस्मार निजं पुरम् ।। २१ ।।\nकदलीखण्डकुञ्जेषु रम्यासु वनराजिषु ।।\nबहुलाम्रकदंबेषु राजा भेजे नवां वधूम् ।।\nसिषेवे चारु सुरतं स विदग्धोऽतिमुग्धया ।। २२ ।।\nएवं हि वसतस्तस्य दुर्द्धर्षस्य वरा नने ।।\nआजगाम सुदुर्द्धर्षो राक्षसोऽतिभयंकरः ।। २३ ।।\nज्वलितो विकटाकारो दंष्ट्रोत्कटकटाननः ।।\nतं नृपं मोहयित्वा तु तरसा तरलेक्षणाम् ।।\nजहार मन्मथाविष्टो रूपयौवनशालिनीम् ।। २४ ।।\nराजा च तां हृतां दृष्ट्वा वियोगविषमूर्छितः ।।\nस्मृत्वास्मृत्वा सुचार्वंगीं विललापाकुलेन्द्रियः ।। ।। २५ ।।\nहा प्रिये प्रेमपीयूषे प्रणयामृतदीर्घिके ।।\nहा सुन्दरि विशालाक्षि वक्व गता मां विहाय वै ।। २६ ।।\nपुनरिन्दुमिवानंदं कदा द्रक्ष्यामि ते मुखम् ।।\nइति प्रलापमकरोत्स्मरंस्तां चारुहासिनीम् ।।\nउन्मत्त इव बभ्राम तत्र तत्र स्मरातुरः ।। २७ ।।\nएवं विलपतस्तस्य दुर्दर्षस्य नृपस्य तु ।।\nआजगाम तमुद्देशं कल्पो ब्राह्मणसत्तमः ।।\nददर्श नृपतिं तत्र भ्रमंतं भ्रमरं यथा ।। २८ ।।\nज्ञात्वा जामातरं सम्यक्समाश्वास्य वचोऽब्रवीत् ।।\nएहि दुर्द्धर्ष राजेन्द्र गहना कर्मणो गतिः ।।\nक्व गतो हि महीपाल नेपालविषयस्तव ।। २९ ।।\nकुलीना रूपवत्यश्च तिस्रो भार्याः क्व वै गताः ।।\nक्व ते राज्यं गतं भूप कुत्र पुत्री गता मम ।। 5.2.70.३० ।।\nसर्वं विनश्वरं लोके गन्धर्वनगरोपमम् ।।\nअनित्यं जीवितं भूप राज्यं वै बुद्बुदोपमम् ।। ३१ ।।\nएवमाश्वासितो राजा कल्पेन च पुनःपुनः ।।\nसस्मार तां सुचार्वंगी मन्मथेन प्रपीडितः ।। ३२ ।।\nब्रूहि मे भगवन्सम्यग्यदि तेऽस्ति दया मयि ।।\nकथं राज्यं स्वकीयं स्यात्कथं मे सुहृदागमः।। ३३ ।।\nतिस्रो भार्याः कथं विप्र पश्यामि पृथिवीतले ।।\nलावण्यामृतशालिन्यस्तव पुत्र्या द्विजोत्तम ।।\nकथं समागमो भूयो भविष्यति मया सह।।३४।।\nइति तस्य वचः श्रुत्वा विप्रेणोक्तं वरानने।।\nगच्छ भूपाल नेपालं महाकालं ततो व्रज।।३५।।\nतस्मिन्क्षेत्रे तीर्थवरे लिंगं सर्वार्थसाधकम् ।।\nविद्यते यत्र सूर्येण तपस्तप्तं सुदुष्करम्।। ३६ ।।\nशिप्रायास्तु तटे रम्ये पुण्ये ब्रह्मेशपश्चिमे।।\nतस्य दर्शनमात्रेण तवाभीष्टं भविष्यति ।। ३७ ।।\nकल्पस्य वचनं श्रुत्वा सत्वरो नृपसत्तमः ।।\nनेपालं च ततो गत्वा समाश्वास्य सुहृज्जनम्।। ३८ ।।\nसांतःपुरपरीवारो महाकालवनं गतः ।।\nसर्वदा सर्वसिद्धीनामाश्रयं विषयं श्रियः ।। ३९ ।।\nतत्र स्नात्वा जले पुण्ये शिप्रायाश्चाशुसिद्धिदे ।।\nसूर्येणाराधितं लिंगं ददर्श नृपसत्तमः ।। 5.2.70.४० ।।\nपूजयामास रत्नैश्च दिव्यैर्वस्त्रैः सुभूषणैः ।।\nकर्पूरेण सुगन्धेन लिंगपूजा कृता तदा ।। ४१ ।।\nमुक्ताफलैः सुतारैश्च जलधाराभिरेव च ।।\nभक्त्या ननर्त्त तस्याग्रे संस्तुवन्विविधैः स्तवैः ।। ४२ ।।\nशुश्राव श्रोत्रपीयूषं गीतं देवगृहे शुभे ।।\nतच्छ्रुत्वा कौतुकाविष्टो ध्वनिं श्रुत्वा मनोरमाम् ।।\nप्रियामपश्यत्तत्रस्थां लावण्यललनावधिम् ।। ४३ ।।\nतां दृष्ट्वा विस्मयोत्फुल्ललोचनस्तन्मयोऽभवत् ।।\nक्षिप्रं तद्दर्शनेनैव स्मरेण तरलीकृतः ।। ४४ ।।\nज्ञात्वा मे सैव पत्नीयं दृष्टा देवप्रसादतः ।।\nसापि लावण्यनलिनी राजहंसं विलोक्य तम् ।। ४५ ।।\nक्षिप्रं पुलिकिता तस्या विरराज कुचस्थली ।।\nएतस्मिन्नंतरे देवि वाणी लिंगात्समुत्थिता ।। ४६ ।।\nविश्वावसोः सिद्धपतेः सुतैषा प्राणवल्लभा ।।\nकल्पेन पालिता सम्यस्त्वदर्थं नृपसत्तम ।। ४७ ।।\nआनीता ते मया पत्नी हत्वा तं राक्षसाधि पम् ।।\nगृहाण च मया दत्तां भुंक्ष्व राज्यमकण्टकम् ।। ४८ ।।\nइत्युक्तोऽसौ गतो देवि लब्ध्वा भार्यां प्रियां तदा ।।\nसांतःपुरपरीवारो लिंगस्यास्य प्रभावतः ।। ४९ ।।\nआराधितो नरेंद्रेण दुर्द्धर्षेण महात्मना ।।\nतदाप्रभृति देवोऽयं दुर्द्धर्षेश्वरसंज्ञकः ।।\nत्रिषु लोकेषु विख्यातो वांछितार्थफल प्रदः ।। 5.2.70.५० ।।\nये पश्यंति विशालाक्षि दुर्द्धर्षेश्वरसंज्ञकम् ।।\nते दुर्द्धर्षा भविष्यंति शत्रूणां समरे सदा ।। ५१ ।।\nसंक्रांतौ रविवारे च ग्रहणे चंद्र सूर्ययोः ।।\nगत्वार्चयंति ये देवि देवं दुर्द्धर्षमीश्वरम्।।\nते प्रयांति विमानेन मदीयं स्थानमुत्तमम् ।। ५२ ।।\nपापाचाराश्च ये जीवा दुष्कर्मनिरता नराः ।।\nमुच्यंते पातकात्सद्यो दुर्द्धषेंश्वरदर्शनात् ।। ५३ ।।\nदर्शनात्स्पर्शनात्सद्यो नामसंकीर्तनादपि ।।\nब्रह्महत्यासहस्रं हि तत्क्षणादेव नश्यति ।। ।। ५४ ।।\nकृतघ्नो निंदको दुष्टः पापकर्मा दुरात्मवान् ।।\nपरदाररतश्चौरो ब्रह्मघ्नो गुरुतल्पगः ।।\nमुच्यते सर्वपापेभ्यो दुर्द्धर्षेश्वरदर्शनात् ।। ५५ ।।\nअयने विषुवे चैव संप्राप्ते सोमपर्वणि ।।\nये पश्यंति च दुर्द्धर्षं स्नात्वा शिप्राजले शुभे ।।\nगंगायास्त्रिगुणं पुण्यं जायते नात्र संशयः ।। ५६ ।।\nतत्र यद्दीयते दानं तस्य संख्या न विद्यते ।।\nपितरस्तोषितास्तेन आत्मा वै तोषितस्ततः ।। ५७ ।।\nकल्पकोटिसहस्रं तु मत्पुरे पूजितो वसेत् ।।\nयदा याति च भूलोके तदासौ भूपतिर्भवेत् ।। ५८ ।।\nअधृष्यः शत्रुवर्गेण फलं प्राप्नोति चाक्षयम् ।।\nपदं यत्त्रिदशैर्वंद्यं पुनरावृत्तिवर्जितम् ।। ।। ५९ ।।\nएष ते कथितो देवि प्रभावः पापनाशनः ।।\nदुर्द्धर्षेश्वरदेवस्य प्रयागेशमतः शृणु ।। 5.2.70.६० ।।\nइति श्रीस्कांदे महापुराण एकाशीति साहस्र्यां संहितायां पञ्चम आवंत्यखण्डे चतुरशीतिलिंगमाहात्म्य उमामहेश्वरसंवादे दुर्द्धर्षेश्वरमाहात्म्यवर्णनंनाम सप्ततितमोऽध्यायः ।। ७० ।।"
  }
]
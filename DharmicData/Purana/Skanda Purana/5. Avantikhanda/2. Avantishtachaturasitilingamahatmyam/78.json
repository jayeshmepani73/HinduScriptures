[
  {
    "text": "।। ईश्वर उवाच ।। ।।\nअष्टसप्ततिकं विद्धि अविमुक्तेश्वरं प्रिये ।।\nयस्य दर्शनमात्रेण तीर्थयात्राफलं लभेत् ।। १ ।।\nशाकले नगरे देवि चित्रसेनो महीपतिः ।।\nबभूव भुवि विख्यातो रूपवान्मन्मथाधिकः ।। २ ।।\nतस्य चन्द्रप्रभा भार्या प्राणे भ्योऽपि गरीगसी ।।\nपतिव्रता धर्मशीला रूपयौवनशालिनी ।। ३ ।।\nअपुत्रस्यापि नृपतेः पुत्री जाता मनोरमा ।।\nतस्या नाम तदा चक्रे पिता पार्थिवसत्तमः ।। ४ ।।\nसर्वलक्षणसंपन्ना कन्या लावण्यवत्यपि ।।\nसापि जातिस्मरा देवी सस्मार च पुरातनम् ।। ५।।\nवैराग्याद्ब्रह्मचर्यं च चचार तनुमध्यमा ।।\nकदाचिद्यौवनं प्राप्ता सा च पृष्टा नृपेण वै ।। ६ ।।\nउत्संगे च निजे कृत्वा मूर्ध्नि चाघ्राय हर्षितः ।।\nपुत्रि प्रदानकालस्ते कस्मै देया वराय च ।। ७ ।।\nनृपाय नृपपुत्राय संमताय द्विजाय वा ।।\nवृद्धाय बहुभार्याय ग्रामीणाय च पुत्रिणे ।।\nहर्षेण चावृतो राजा पुनः पप्रच्छ तां सुताम् ।। ८ ।।\nपृष्टा च सा यदा देवी न चोवाच नृपं प्रति ।।\nअधोमुखी च संजाता पुनः प्रोक्ता नृपेण तु ।। ९ ।।\nयदि मद्वचनं पुत्रि प्रतिभाति न सांप्रतम् ।।\nवरणं स्वेच्छया पुत्रि कुरु तर्हि स्वयंवरम्।।5.2.78.१०।।\nइत्युक्ता सा नृपतिना पित्रा प्रोक्ता पुनःपुनः ।।\nरुरोद सा वै करुणं श्रुत्वा तां कुत्सितां गतिम् ।। ११ ।।\nजहास चातिहासेन पुनः श्वासांश्च मुंचति ।।\nप्रहर्षं च पुनः क्षिप्रं प्राप्य वाष्पं च मुंचति ।। १२ ।।\nतामवस्थां गतां दृष्ट्वा पुत्री मुन्मत्ततां गताम्।।\nकिमेतदिति भूपालो ग्रसिता किं ग्रहेण वै ।। १३ ।।\nभूतेन वा पिशाचेन मत्सुता लक्षणैर्युता ।।\nइति चिन्तापरो राजा यदा जातो यशस्विनि ।। १४ ।।\nतदा प्रोक्तस्तया पुत्र्या मा तात विमना भव ।।\nनाहं ग्रस्ता ग्रहेणेह न भूतेन न रक्षसा ।। १५ ।।\nन पिशाचेन यक्षेण तव कन्या महीपते ।।\nजातिस्मराहमुत्पन्ना श्रूयतां मम जन्म च ।। १६ ।।\nप्राग्ज्योतिषे पुरे विप्रो हरस्वामी बभूव ह ।।\nभार्याहं दुर्भगा जाता तस्य विप्रस्य पार्थिव ।। १७ ।।\nरूपयौवनसंपन्ना तस्य नाहं प्रिया विभो ।।\nसदा विद्वेषसंयुक्तो मयि निष्ठुरजल्पकः ।। १८ ।।\nनान्यस्य कस्यचिद्द्वेष्टा मुक्त्वा मां पृथिवीपते ।।\nपाणिग्रहणकाले तु ग्रहैः पापैर्विलोकिता ।। १९ ।।\nअहमूढां कुलीनेन द्विजेनातिगुणेन च ।।\nस चावलोकितो विप्रो ग्रहैः पुण्यैर्नराधिप ।। 5.2.78.२० ।।\nतेन मे वल्लभो राजन्न चाहं तस्य वल्लभा ।।\nस सदाचारसंयुक्तो वेदाध्ययनतत्परः ।। २१ ।।\nनान्यत्र कुरुते भावं ब्रह्मचर्यव्रते स्थितः ।।\nततोऽहं क्रोधसंयुक्ता वशीकरणलंपटा ।।\nअपृच्छं प्रमदास्तात यास्त्यक्ताः पतिभिः किल ।। २२ ।।\nताभिरुक्ता ह्यहं भूप वश्यो भर्त्ता भविष्यति ।।\nअस्माकं प्रत्ययो जातस्तस्मात्त्वं कर्तुमर्हसि ।। २३ ।।\nभेषजैर्विविधैश्चूर्णैर्मंत्रैर्मोहकरैः परैः ।।\nतैस्तैस्तु कृतलेपोऽपि भविता दासवत्पतिः ।। २४ ।।\nततोऽहं त्वरिता गत्वा तासां वाक्येन भूपते ।।\nचूर्णं मन्त्रं गृहीत्वा च प्राप्ता भर्तृगृहं पुनः ।। २५ ।।\nप्रदोषे पयसा युक्तश्चूर्णो भर्त्तरि योजितः ।।\nग्रीवायां च मया मन्त्रो न्यस्तः सर्वांगसंधिषु ।। २६ ।।\nयदा पीतश्च चूर्णस्तु मन्त्रेणातीव गुंठितः ।।\nवशगस्तत्क्षणाज्जातो मंत्रचूर्णप्रभावतः ।। २७ ।।\nद्वारदेशे स्थितः क्रंदन्दासोऽस्मि तव शोभने ।।\nत्राहि मां शरणं प्राप्तं त्वद्वशोहं च शोभने ।। २८ ।।\nतत्तस्य रुदितं ज्ञात्वा मंत्रमाहात्म्यतो नृप ।।\nस्वस्थीकरणयोगेन तदा स्वस्थः कृतः पतिः ।। २९ ।।\nततः प्रभृति कांतो मे वश्योऽभूद्भवने स्थितः ।।\nपंचत्वं च गता काले तथा नारकयातनाम्।।5.2.78.३०।।\nताम्रभ्राष्ट्रे च दग्धाहं युगानि दश पंच च।।\nसूक्ष्माणि तिलमात्राणि कृत्वा खंडान्यनेकशः।।\nछेदिता कालसूत्रेण पीडिता घ्राणयंत्रके।।३१।।\nक्वाथीभूता तप्ततैलैर्घटे दर्व्याथ लोडिता।।\nपिष्टा चैव शिलापृष्ठे कुट्टिता लोहमुद्गरैः।।३२।।\nदलिता दंतदलने दग्धाहं रौरवे भृशम्।।\nअधोमुखी विनिक्षिप्ता त्वमेध्ये पूयशोणिते ।। ३३ ।।\nयान्यापि युवती तात भर्तुर्वश्यं समाचरेत् ।।\nवृथा धर्मादुराचारा पच्यते नरके भृशम् ।।३४।।\nभर्त्ता नाथो गुरुर्भर्ता भर्त्ता वै दैवतं परम् ।।\nभर्त्ता स्वमी सुहृद्भर्त्ता भर्ता च परमं पदम् ।। ३५ ।।\nतुष्टे भर्त्तरि नारीणां तुष्टाः स्युः सर्वदेवताः ।।\nविमुखे विमुखाः सर्वे तस्मात्सेव्यः सदा पतिः ।।\nभस्मीभवति सा नारी यया भर्त्ता न तोषितः ।। ३६ ।।\nयस्य प्रसादात्प्राप्यंते भोगाश्च विविधाः सदा ।।\nतं वश्यं कुरुते या च सा कथं सुखमाप्नुयात् ।। ३७ ।।\nतिर्यग्योनिशतं याति कृमिपक्षिशतानि च ।।\nतस्मात्तत्तत्सदा कार्यं स्त्रीभिर्भर्तृवचः किल ।। ३८ ।।\nएवं पुनर्मया भुक्ता नरका भृशदारुणाः ।।\nतिर्यग्योनिसहस्रं तु कर्मणा कुत्सितेन च ।। ।। ३९ ।।\nकिंचित्पातकशुद्ध्यर्थं चंडालस्य च वेश्मनि ।।\nजाताहमतिरूपेण पीडिता विविधैर्व्रणैः।।5.2.78.४०।।\nसारमेयैर्वृता दीना भक्ष्यमाणा पुनःपुनः ।।\nदुष्टाहं भक्ष्यमाणापि मार्गे रुद्धा वृकैरहम् ।।\nतैरहं तुद्यमानापि महाकालवनं गता ।।४१।।\nदृष्टो मया महादेवो दैवतो मृगमाणया ।।\nसमीपे देवदेवस्य पिप्पलादेश्वरस्य च ।। ४२ ।।\nतस्य दर्शनमात्रेण गता शक्रपुरं प्रति ।।\nविमानेन सुदीप्तेन किंकिणीजालमालिना ।।\nदिव्यांबरधरा दिव्या दिव्यमालाविभूषणा ।। ४३ ।।\nतत्राहं पूजिता देवैः स्तुताहं चारणैस्तथा ।।\nदर्शनात्तस्य लिंगस्य जाताहं तव वेश्मनि ।। ४४ ।।\nवल्लभा रूपसंपन्ना शाकले नगरे शुभे ।।\nस्मृत्वा तु कुत्सितां योनिं विलापश्च कृतो मया ।। ४५ ।।\nस्मृत्वा लिंगस्य माहात्म्यं हर्षो जातस्तु तत्क्षणात् ।।\nतन्मे नैव च वातूल्यं गृहीता न ग्रहेण च ।। ४६ ।।\nजाता जातिस्मरा तात ब्रह्मचर्यव्रते स्थिता ।।\nअतो यास्यामि तं देवं दर्शनार्थं पुनः प्रभो ।।\nयथा न भूयो मे जन्म स्याच्च संसारसागरे ।। ४७ ।।\nइति पुत्रीवचः श्रुत्वा चित्रसेनो महीपतिः ।।\nसभृत्यमंत्रिसहितो महाकालवनं गतः ।। ४८ ।।\nददर्श तत्र तल्लिंगं पूजयामास भक्तितः ।।\nसापि दृष्ट्वैव तल्लिंगं तस्मिंल्लिंगे लयं गता ।। ४९ ।।\nराजा च पुत्रवाञ्जातो लिंगदर्शनतः प्रिये ।।\nबभूव चक्रवर्ती स यथा स्वायंभुवो मनुः ।। 5.2.78.५० ।।\nएतस्मिन्नंतरे देवि दृष्ट्वा देवे लयं गताम् ।।\nराजपुत्रीं महादेवि कृतं नाम मुदान्वितैः ।। ५१ ।।\nअविमुक्तस्य लिंगस्य दर्शनादेव तत्क्षणात् ।।\nअविमुक्तेश्वरो देव इति ख्यातो भवत्विति ।।५२।।\nयोऽसौ काश्यां प्रसिद्धोऽस्ति देवो विश्वेश्वरः शिवः ।।\nस चैवात्र सुविख्यातोऽविमुक्तेश्वरसंज्ञया ।। ५३ ।।\nवाराणसी यथा पुण्या तथावंती च मुक्तिदा ।।\nतस्या दशगुणं पुण्यं श्रूयतेऽत्र विशेषतः ।। ५४ ।।\nतस्माद्विश्वेश्वरो देवः समायातः कुशस्थलीम्।।\nयत्रागत्य सुविद्वांसो मानवाः शंसितव्रताः ।।५५।।\nपश्यंति परया भक्त्या ह्यविमुक्तेश्वरं शिवम् ।।\nतेषां मुक्तिर्न संदेहो भविष्यति सुनिश्चला ।। ५६ ।।\nअमुक्ता नैव पश्यंति मुक्ताः पश्यंति सर्वदा ।।\nब्रह्मचर्यव्रतैः सम्यगिष्टैः सर्वमखैर्भवेत् ।। ५७ ।।\nतत्फलं प्राप्यते सम्यगविमुक्तेशदर्शनात् ।।\nनैःश्रेयसी गतिः पुण्या दर्शनादेव जायते ।। ५८ ।।\nया गतिः प्राप्यते सांख्यैयोगैर्वा या गतिर्भवेत् ।।\nसा गतिः नाप्यते सम्यगविमुक्तेशदर्शनात् ।। ५९ ।।\nजन्ममृत्युभयं हित्वा स याति परमां गतिम् ।।\nयः पूजयति भावेन ह्यविमुक्तेश्वरं शिवम् ।। ।। 5.2.78.६० ।।\nब्रह्महापि च यो गच्छेदविमुक्तेश्वरं यजेत् ।।\nतस्य लिंगस्य माहात्म्यात्सर्व्वपापान्निवर्त्तते ।। ६१ ।।\nशाठ्येनापि च यः पश्येदविमुक्ते श्वरं शिवम्।।\nस मुंचति जरां मृत्युं जन्म चैतदशाश्वतम् ।। ६२ ।।\nस्मृतः संपूजितो भक्त्या स्तुतो वा विविधैः स्तवैः ।।\nमुक्तिं ददाति देवेशो ह्यवि मुक्तेश्वरः शिवः ।। ६३ ।।\nएष ते कथितो देवि प्रभावः पापनाशनः ।।\nअविमुक्तेश्वरेशस्य हनुमत्केश्वरं शृणु ।। ६४ ।।\nइति श्रीस्कांदे महापुराण"
  }
]
[
  {
    "text": "।। ईश्वर उवाच ।। ।।\nअष्टात्रिंशत्तमं विद्धि कुसुमेश्वरसंज्ञकम् ।।\nदेवं स्वर्गप्रदं देवि महापातकना शनम् ।।१।।\nपुरा वैवस्वते कल्पे प्राप्ते वाराहसंज्ञके ।।\nप्रादुर्भूते विशालाक्षि कैलासादहमागतः ।। २।।\nमहाकालवने रम्ये रममाणस्य पार्वति ।।\nत्वया सार्द्धं ममाक्षैश्च प्रादुरासीन्महास्वनः ।। ३ ।।\nपृष्टोऽहं च तदा श्रुत्वा शब्दं चातीव दुःसहम् ।।\nशब्दोत्पत्तिर्मया देवि कथिता सा त्वदग्रतः ।।४।।\nएते गणेशाः क्रीडंति मध्ये वै वीरको गणः ।।\nकुसुमैर्भूषितोऽत्यर्थं ममातीव सुवल्लभः ।।५।।\nकुसुमैर्हन्यतेऽप्यर्थं पूज्यते कुसुमोत्करैः ।।\nस एव वीरको देवि सदा मे हर्षदायकः ।।६।।\nनानाश्चर्यगुणाधारो गणेश्वरशतार्चितः ।।\nमदीयं वचनं श्रुत्वा त्वयाप्युक्तं वरानने ।।७।।\nन दृश्यते विना पुण्यैः पुत्रस्याननपंकजम् ।।\nईदृशस्य सुतस्यापि ममोत्कण्ठा महेश्वर ।। ८ ।।\nकदाहमीदृशं पुत्रं द्रक्ष्याम्यानन्ददायकम् ।।\nमया तव वचः श्रुत्वा हसित्वा च पुनःपुनः ।।\nप्रोक्तं पार्वति पुत्रोऽयं प्रदत्तो वीरकोऽधुना ।। ९ ।।\nएष एव सुतस्तेस्तु नयनानन्ददायकः ।।\nत्वया मात्रा कृतार्थस्तु वीरकः कुसुमार्चितः ।। 5.2.38.१० ।।\nमदीयं वचनं श्रुत्वा प्रेषिता विजया त्वया ।।\nदत्तो हरेण मे पुत्रो विजये शीघ्रमानय ।। ११ ।।\nविजयोवाच गणपं गणमध्ये च वर्त्तिनम् ।।\nएहि वीरक चापल्यात्त्वया देवः प्रकोपितः ।।\nकिमुन्मत्तवदत्यर्थं नृत्यरागेण मोहितः ।। १२ ।।\nइत्युक्तो भयसंत्रस्तः कुसुमैर्भूषितस्तदा ।।\nत्वत्समीपं समायातो विजयानुगतः शनैः ।। १३ ।।\nभूषितं कुसुमैर्दृष्ट्वा भयत्रस्तं च वीरकम् ।।\nत्वया चाकारितो देवि गिरा मधुरवर्णया ।।१४।।\nएह्येहि जातोऽसि मे पुत्रकस्त्वं देवेन दत्तोऽधुना वीरकोसि ।।\nउक्तवत्येवमंके निधायाथ तं पर्यचुम्बः कपोले कलंवादिनम् ।। १५ ।।\nमूर्धन्युपाघ्राय सम्मार्ज्य गात्राणि सा भूषयामास दिव्यैः स्वयं भूषणैः ।।\nकिंकिणीमेखलानूपुरैः सन्मणीनिष्ककेयूरहारोत्करैः सद्गुणैः ।। १६ ।।\nकोमलैः पल्लवैश्चित्रितैश्चारुभिर्दिव्य मन्त्रोद्भवैस्तस्य शुभ्रैस्ततः ।।\nभूतिभिश्चाकरोर्मिश्रसिद्धार्थकैरंगरक्षाविधींस्तस्यतुष्टा सती ।। १७ ।।\nएवमाधाय चोवक्थ कृत्वा स्रजं मूर्ध्नि गोरोचनापत्रभंगोज्वलैः ।।\nवत्स गच्छाधुना क्रीड सार्द्धं गणैरप्रमत्तो यथा बालचर्यां शनैः ।। १८ ।।\nसोऽपि सिद्ध्याकुले गण्डशैले मिलद्रत्नजाले वृहच्छा लतालाकुले ।।\nक्षणं फुल्लमालातमालालिमाले क्षणं वृक्षमूले विलोलालिमाले ।। १९ ।।\nक्षणं स्वल्पपंके जले पंकजाले क्षणं वृक्षखण्डे शुभे निष्कलंके ।।\nपरिक्रीडते बालको वै विहारी गणेशाधिपो देवतानन्दकारी ।। 5.2.38.२० ।।\nएवं विक्रीडतस्तस्य वीरकस्य गणस्य च ।।\nसंध्या तमो मयी प्राप्ता विज्ञप्तोऽहं त्वया प्रिये ।।२१।।\nऐश्वर्यं दीयतामस्य मम पुत्रस्य शंकर ।।\nशरीरार्द्धं गणेशत्वं लोकपालत्वमग्रतः ।। २२ ।।\nलिंगत्वमक्षयत्वं च स्थानं दिव्यं सुदुर्ल्लभम् ।।\nवंद्यमानं यथा देव सिद्धगन्धर्वकिंनरैः ।।\nब्रह्मेन्द्रवरुणादित्यलोकपालेश्वरेश्वरैः ।। २३ ।।\nएतैरेव गणैः सार्द्धं स्तूय मानं महात्मभिः ।।\nअलंकृतो मया यस्मात्कुसुमैर्विविधैः शुभैः ।। २४ ।।\nकुसुमेश्वरसंज्ञस्तु तस्मात्ख्यातो भवत्विति ।।\nमयाप्युक्तं विशालाक्षि वीरकं दयितं मम ।। २५ ।।\nमत्प्रभावसमं दिव्यं सेवितं गणपैः सदा ।।\nशृणु गन्धर्वगीतानां माधुर्यममृतोपमम् ।। २६ ।।\nपश्य किन्नरनारीणां गायन्तीनां मनोरमम् ।।\nपश्याप्सरःसमूहस्यनृत्यमेतन्निरन्तरम् ।। २७ ।।\nविद्याधरैः परिवृतः कुसुमेशो वरानने ।।\nविशेषतो मया देवि प्रथमं प्रमथे श्वरः ।।\nकुसुमेश्वरतां नीतो यदा कुसुममंडितः ।। २८ ।।\nस्थानं दत्तं विशालाक्षि शिवलिंगस्य चोत्तरे ।।\nवरो दत्तो बहुमतो दुष्प्राप्यस्त्रिदशैरपि ।। २९ ।।\nये त्वां द्रक्ष्यंति गणप कुसुमेश्वरसंज्ञकम् ।।\nन तेषां जायते पापं पद्मपत्रे यथा जलम् ।। 5.2.38.३० ।।\nकुसुमैरर्चयिष्यंति ये नराः कुसुमेश्वरम् ।।\nमत्स्थानं ते समासाद्य मोदिष्यंति गतव्यथाः ।। ३१ ।।\nयोऽप्येकं दिवसं मर्त्त्यस्त्वां पश्यति समाहितः ।।\nस मुक्तः पातकैः सर्वैर्मम लोकं गमिष्यति ।। ३२ ।।\nयः पूजयति भावेन कुसुमैः कुसुमेश्वरम् ।।\nस प्राप्स्यति परं स्थानं पुनरावृत्तिदुर्लभम् ।। ३३ ।।\nएवमादिवरैः पुष्टः कृतोयं कुसु मेश्वरः ।।\nकृतकृत्यो गणो देवि लिंगेनेश्वरतां गतः ।। ३४ ।।\nकुसुमेश्वरदेवस्य प्रभावः कथितस्त्वयम् ।।\nअक्रूरेशस्य देवस्य श्रूयतां तदनन्तरम् ।। ३५ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे कुसुमेश्वरमाहात्म्यवर्णनंनामाष्टात्रिंशोऽध्यायः ।। ३८ ।। ।। छ ।।"
  }
]
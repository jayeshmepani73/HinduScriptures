[
  {
    "text": "।। हर उवाच ।। ।।\nविद्धि कामेश्वरं देवि तत्र लिंगं त्रयोदशम् ।।\nयस्य दर्शनमात्रेण सौभाग्यं जायते शुभम् ।। १ ।।\nब्रह्मणो ध्यायमानस्य प्रजाकामस्य पार्वति ।।\nउत्पन्नोऽर्कप्रभाकारो लावण्यनिचयो महान् ।।\nअलंकारावृतः कांतो दिव्यमंडनमंडितः ।। २ ।।\nतं दृष्ट्वा परमं दिव्यं कांतं सौभाग्यशोभितम् ।।\nअप्रतर्क्यमविज्ञेयं ब्रह्मा प्रोवाच तं तदा ।। ३ ।।\nको भवान्किं निमित्तं तु इह वा किमुपागतः ।।\nवद त्वं मन्मथाकार कंदर्प इव लक्ष्यमे ।। ४ ।।\nब्रह्मणो वचनं श्रुत्वा प्रोक्तं तेनैव सादरम् ।।\nअहं ते सृष्टिकामस्य भावेन विहितोंशकः ।।\nप्रजापते महाभाग किं करोमि दिशस्व माम् ।। ५\n।। ब्रह्मोवाच ।। ।।\nमया तु सृष्टिकामेन ये प्रजापतयः कृताः ।।\nन ते शक्ताः प्रजाः स्रष्टुं कामैते सुखमाप्नुयुः ।। ६ ।।\nत्वमग्रणीः प्रजासर्गे त्वदधीनमिदं जगत् ।।\nकुरु सृष्टिं विचित्रां च कंदर्प मम शासनात्।।७।।\nइत्युक्तो ब्रह्मणा देवि जगामादर्शनं स्मरः।।\nक्रुद्धेन ब्रह्मणा शप्तो विनाशं यास्यसि ध्रुवम्।।८।।\nमद्वचो न कृतं यस्माद्भवनेत्रोद्भवाग्निना।।\nतच्छ्रुत्वा दारुणं शापं कंदर्पो भयविह्वलः।।\nब्रह्माणं प्रणतो भूत्वा प्रह्वः प्रांजलिरब्रवीत्।।९।।\nप्रसीद देवदेवेश अनन्यगतिके मयि।।\nनहि निर्भरतां यांति प्रभूणामाश्रिते रुषः।।5.2.13.१०।।\n।।ब्रह्मोवाच।।\nयस्मात्ते भक्तिरतुला ममोपरि महामते ।।\nतस्मात्स्थानानि दत्तानि तव द्वादश संख्यया ।। ११ ।।\nकामिनीनां कटाक्षेषु केशपाशेषु चैव हि ।।\nजघनस्तननाभौ तु दोर्मूलेऽधरपल्लवे ।। १२ ।।\nवसंते कोकिलालापे ज्योत्स्नायां जलदागमे ।।\nकामार्थे च मया दत्तौ सबलौ मधुमाधवौ ।। १३ ।।\nस्त्रियोऽमृतमया धन्या संसारे सारकारणम् ।।\nरतेश्चैव निधानानि संतानार्थं विनिर्मिताः ।। १४ ।।\nएताभिर्वरनारीभिर्जगदेवं वशीकृतम् ।।\nस्त्रीभिरासक्तमनसः कुतः पुंसो मनस्विता ।। १५ ।।\nकृतश्चापि स्ववशता स्त्रीगौरवगतस्य च ।।\nस्त्रिय एव विनाशाय पूर्वेषाममरद्विषाम् ।। १६ ।।\nस्त्रिय एव हि देवानामिंद्रादीनां भयाश्रयाः ।।\nनारीभिर्लब्धवृत्तेश्च पुरुषस्यापि सर्वतः ।। १७ ।।\nपराभवः प्रभवति विवशत्वं च भीषणम् ।।\nस्त्रीभिराजितचित्तस्य सुलभो विपदोदयः ।। १८ ।।\nइत्युक्तो मन्मथो भद्रे ब्रह्मणा च विसर्जितः ।।\nदत्त्वा वै पुष्पकं चापं तथा वै बाणपंचकम् ।। १९ ।।\nरतिप्रीतिसमायुक्तो झषकेतुर्मनोभवः ।।\nविडंबयति लोकांस्त्रीन्ससहायो धनुर्धरः ।। 5.2.13.२० ।।\nपंडितांस्तापसान्वीरान्सुधियश्च जितेंद्रियान् ।।\nकाले कुशलभावज्ञान्देवान्पितृगणांस्तथा ।। २१ ।।\nभूतप्रेतपिशाचांश्च यक्षगंधर्वकिंनरान् ।।\nकृमिकीटपतंगांश्च भूतग्रामं चतुर्विधम् ।। २२ ।।\nममार्थे च कृतो यत्नश्चिंतयित्वा पुनःपुनः ।।\nदुःसाध्यः शंकरो देवः श्रूयते भुवनत्रये ।।\nतस्य देवस्य कः शक्तः क्षोभणार्थं मया विना ।। २३ ।।\nइत्युक्त्वा तु समायातो यत्राहं तपसि स्थितः ।।\nरत्या युतः स गर्वेण सख्याऽयं मधुनाश्रितः ।। ।। २४ ।।\nदृष्टवान्मां तदा कामः पिंजकूटजटासटम् ।।\nकिंचिन्निमित्ततोऽनिद्रं भोगींद्रकृतभूषणम् ।। २५ ।।\nप्रेक्षमाणमृजुस्थानं नासावंशाग्र लोचनम्।।\nततोऽवमरकाकारमालंब्याश्रयमात्रकम्।।२६।।\nप्रविष्टः कररंध्रेण मदनो हृदये मम।।\nरत्यर्थं कामतप्तेन संस्मृता भवती मया।।२७।।\nसमाधेर्भावना दिव्या लक्ष्यप्रत्यक्षरूपिणी ।।\nगता मम विमलता तत्क्षणादेव पार्वति ।। २८ ।।\nउन्मत्ततां गतोऽहं वै विकृतिं मदनात्मिकाम् ।।\nनिराकृतं मया देवि धैर्यमालंब्य यत्नतः ।। २९ ।।\nदृष्टो मयात्महृदये मन्मथोऽपथ्यकारकः ।।\nदेहस्थं निर्दहिष्यामि प्रत्याहारप्रयोगतः ।। 5.2.13.३० ।।\nअमानुषीं व्रजेद्योनिं योगिनं प्रविशेद्यदि ।।\nबाह्याग्नौ धारणां कृत्वा देहसंस्थे विनिर्दहेत् ।। ३१ ।।\nएतस्मिन्नंतरे सोऽपि संतप्तो मदनो भृशम्।।\nइच्छाशरीरो दुर्ज्ञेयो निःसृतो व्यसनात्मकः ।। ३२ ।।\nसहकारतरोर्मूले भूत्वा मधुसखस्तदा ।।\nमुमोच मोहनं नाम मार्गणं मकरध्वजः ।। ३३ ।।\nस चापि हृदये प्राप्तो मदीये लीलया शरः ।।\nततोहं कुपितो देवि नेत्रं कृत्वा तृतीयकम् ।। ३४ ।।\nतन्नेत्रविस्फुलिंगेन क्रोशतां नाकवासिनाम्।।\nगमितो भस्मसात्तूर्णं कंदर्पः कामिदर्पकः ।। ३५ ।।\nतस्मिन्दग्धे ततः कामे रतिः शोकपरायणा ।।\nविललाप सुदुःखार्ता पतिभक्तिपरायणा ।। ।। ३६ ।।\nहा नाथ हा मम प्राण हा स्वामिन्किं जहासि माम् ।।\nपतिव्रतां पतिप्राणां कस्मान्मां त्यजसि प्रभो ।। ३७ ।।\nएवं च विलपंतीं तां वागुवा चाशरीरिणी ।।\nमा त्वं रुद विशालाक्षि पुनरेष पतिस्तव ।।\nप्रसादाद्देवदेवस्य उत्थास्यति शिवस्य च ।। ३८ ।।\nप्रार्थितोऽहं ततो देवि तस्मिन्नवसरे प्रिये ।।\nएष कामस्त्वया दग्धः क्रोधेन परमेश्वर ।। ३९ ।।\nयेनानेन प्रभो नष्टा सृष्टिर्वै धरणीतले ।।\nकृपां विधेहि देवेश दीनायै देहि मे पतिम् ।। ।। 5.2.13.४० ।।\nततोऽहमब्रुवं देवि तां रतिं दीनभाषिणीम् ।।\nअनेन मदनेनाद्य कृतं तरलितं मनः ।। ४१।।\nततो दग्धं मयास्यांगं जीवये त्वत्प्रसादतः।।\nअंगं दग्धं मयास्याद्य तृतीयनेत्रवह्निना ।। ४२ ।।\nतस्मादनंग एवैष प्रजासु विचरिष्यति ।।\nअनंगोऽपि यदावंत्यां लिंगं संसेवयिष्यति ।। ४३ ।।\nदेवानामनुकंपार्थमनंगोऽसौ कृतो मया ।।\nत्रिदशैश्च समादिष्टः कामोऽवंत्यां जगाम ह ।। ४४ ।।\nतत्र गत्वा ह्यनंगोऽपि भक्तिभावसमन्वितः ।।\nददर्श परमं लिंगं समीहितफलप्रदम् ।। ४५ ।।\nप्रोक्तं तुष्टेन लिंगेन काम काममवाप्स्यसि ।।\nअनंगोऽपि समर्थस्त्वं भविष्यसि न संशयः ।। ४६ ।।\nजन्म प्राप्स्यति रुक्मिण्या गर्भे कृष्णस्य संगमात् ।।\nभविता विश्रुतो लोके नाम्ना शंबरसूदनः ।। ४७ ।।\nअनंगेन त्वया यस्मान्मनसा तोषि तोऽपि सन्।।\nतस्मात्ख्यातिं गमिष्यामि त्वन्नाम्ना काम सर्वदा ।। ४८ ।।\nये त्वां पश्यंति कंदर्पं भक्त्या परमया युताः ।।\nप्राप्नुवंति गतिं नित्यं ते सदानंददायिकाम् ।। ४९ ।।\nदीर्घायुषो भविष्यंति रूपं तेषां भविष्यति ।।\nकुलं च निर्मलं तेषां ये त्वां पश्यंति मन्मथ ।। 5.2.13.५० ।।\nऐश्वर्यं परमान्भोगान्स्त्रियो दिव्यकलान्विताः ।।\nअरोगा संततिस्तेषां भविष्यति न संशयः ।। ५१ ।।\nचैत्रशुक्लत्रयोदश्यां ये मां पश्यंति भक्तितः ।।\nदेवलोकं समासाद्य मोदिष्यंति हि ते नराः ।। ५२ ।।\nयक्षा गणेश्वराः सिद्धाः सिद्धगंधर्वसेविताः ।।\nरुद्रलोकं गमिष्यंति विमानैः सर्वकामिकैः ।। ५३ ।।\nइत्युक्तः कामदेवोपि लिंगेन परमेश्वरि ।।\nतत्राश्रमपदं चक्रे तस्य लिंगस्य संनिधौ ।।५४ ।।\nएष ते कथितो देवि प्रभावः पापनाशनः ।।\nकामेश्वरस्य शृण्वग्रे कुटुंबेश्वरवैभवम् ।। ५५ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिङ्गमाहात्म्ये कामेश्वरमाहात्म्यवर्णनंनाम त्रयोदशोऽध्यायः ।। १३ ।।"
  }
]
[
  {
    "text": "।। श्रीहर उवाच ।। ।।\nमेघनादेश्वरं देवि त्रयोविंशतिमं शृणु ।।\nयस्य दर्शनमात्रेण प्राप्यते सर्वसिद्धयः ।।१।।\nराजमूला महादेवि योगक्षेमाः सुवृष्टयः।।\nप्रजाश्च व्याधयश्चैव मरणं च भयानि च ।।२।।\nराजा कृतं तथा त्रेता द्वापरश्च तथा कलिः ।।\nराजमूलानि सर्वाणि राजाधर्मस्य कारणम् ।। ३ ।।\nराजा बभूव लोकेऽस्मिन्मदांधोनाम पार्वति ।।\nअहंकारावृतो दुष्टो देवब्राह्मणकंटकः ।। ४ ।।\nकलि द्वापरयोः संधौ तस्य दोषाच्च भामिनि ।।\nअनावृष्टिरभूद्धोरा लोके द्वादशवार्षिकी ।। ५ ।।\nन ववर्ष सहस्राक्षः प्रतिलोमोऽभवत्प्रभुः ।।\nनादृश्यन्तापि रात्र्यंते कुत एवाभ्रजातयः ।। ६ ।।\nनद्यः संक्षिप्ततोयौघाः क्वचिदंतर्हितास्तदा ।।\nनिवृत्तयज्ञस्वाध्याया निर्वषट्कारमंगलाः ।। ७ ।।\nउच्छिन्नकृषि गोरक्षा निवृत्तविपणास्तथा ।।\nअस्थिकंकालसंकीर्णा हाहाभूतनराकुलाः ।। ८ ।।\nशून्यभूयिष्ठनगरा दग्धग्रामनिवेशिनः ।।\nगोजाश्वमहिषैर्हीना भक्ष्यमाणाः परस्परम् ।। ९ ।।\nआश्रमान्संपरित्यज्य पर्यधावन्नितस्ततः ।।\nब्राह्मणा दुःखबहुला मृता नष्टाश्च पार्वति ।। 5.2.23.१० ।।\nसूष्टिरुन्मूलिता सर्वा जंगमा स्थावराखिला ।।\nएतस्मिन्नंतरे देवाः शक्राद्या भयविह्वलाः ।। ११ ।।\nशरण्यं शरणं जग्मुर्देवदेवं जनार्दनम् ।।\nक्षीरोदस्योत्तरे कूले श्वेतद्वीपं मनोरमम् ।। १२ ।।\nब्रह्मलोकादिभिर्लोकैरनौपम्यगुणं शुभम् ।।\nसदानंदकरं शांतं सूर्यकोटिसमप्रभम् ।। १३ ।।\nस्वेच्छाकल्पितवि न्यासप्रासादशयनासनम् ।।\nवज्रेंद्रनीलवैडूर्यचंद्रकांतादिदीपितम् ।। १४ ।।\nजरामृत्युभयोपेतसर्वव्याधिविवर्जितम् ।।\nतस्मिन्द्वीपे ततो देवि सूर्य कोटिसमप्रभम् ।।\nसाष्टांगां प्रणतिं कृत्वा ते देवाः स्तुतिमब्रुवन् ।। १५ ।।\nभवान्ब्रह्मा च रुद्रश्च महेंद्रो देवसत्तमः ।।\nभवान्कर्त्ता विकर्त्ता च लोकानां प्रभवोऽव्ययः ।। १६ ।।\nएवं च सत्यं परमं तपश्च परमं तथा ।।\nपवित्रं परममार्गं यज्ञस्त्वं परमः प्रभो ।। १७ [।।\nपरं हौत्रं परं धाम त्वामाहुः पुरुषं परम् ।।\nएवं स्तुतस्तदा तैस्तु देवदेवो वरानने ।। १८ ।।\nप्राह देवांस्ततः कृष्णः किं करोम्यद्य वः सुराः ।।\nविज्ञप्तस्तैर्हरिर्देवो ह्यनावृष्ट्या प्रपीडितैः ।। १९ ।।\nउपायः कथ्यतां देव तुष्टिः धुष्टिर्यथा भवेत् ।।\nध्यानेन चिंतयित्वा च कथयामास केशवः ।। 5.2.23.२० ।।\nगच्छध्वं त्रिदशाः सर्वे महाकालवने शुभे ।।\nलिंगं वृष्टिकरं तत्र पुरा मेघैः प्रतिष्ठितम् ।। २१ ।।\nमेघा वृष्टिकराः सर्वे तस्मिँल्लिंगे च संति वै ।।\nतस्य लिंगस्य माहात्म्याद्वृष्टिरेव भविष्यति ।। २२ ।।\nप्रतीहारेश्वराद्देवादीशाने विद्यते सुराः ।।\nतस्य तद्वचनं श्रुत्वा वासुदेवस्य पार्वति ।।२३।।\nमहाकालवने प्राप्ता यत्रास्ते लिंगमुत्तमम् ।।\nतुष्टुवुः परया भक्त्या दृष्ट्वा देवं मनोरमम् ।। २४ ।।\nनमस्तेऽस्तु महेशाय नमोऽनंताय मालिने ।।\nनमस्तैजसमूर्त्ताय  नमः सौंदर्यशालिने ।। २५ ।।\nनमो योगाय वेदाय नमः पिंगजटाय ते ।।\nअनंतज्ञानदेहाय नम ईश्वरमूर्त्तये ।। २६ ।।\nनमः शुभ्राट्टहासाय नमस्तेऽस्तु शिखंडिने ।।\nशंकराय नमस्तेऽस्तु नमस्तेस्तु पिनाकिने ।। २७ ।।\nनमोंऽतकाय भव्याय  त्र्यंबकायास्तु ते नमः ।।\nनमस्ते बहुरूपाय नमस्तेऽचिंत्यमूर्त्तये ।। २८ ।।\nनमो योगशरीराय नमस्ते सर्व सर्वदा ।।\nनष्टं देव जगत्सर्वमनावृष्ट्या प्रपीडितम् ।। २९ ।।\nसुवृष्ट्या देवदेवेश पाहि नः शरणागतान् ।।\nएतस्मिन्नंतरे मेघा पार्वणांगारवर्चसः ।। 5.2.23.३० ।।\nलिंगमध्यात्समुत्तस्थुर्वादयंतो नभस्तलम् ।।\nअन्योन्यवेगाभिहता ववृषुर्भूतले तदा ।। ३१ ।।\nजातं विनिष्प्रभं सर्वं न प्राज्ञायत किंचन ।।\nतिमिरौघपरिक्षिप्ता रेजुश्चाथ दिशो दश ।। ३२ ।।\nते तस्य देवदेवस्य माहात्म्येन प्रतोषिताः ।।\nदेवाः प्रीतिं परां जग्मुः सर्वेऽमृतमिवोत्तमाः ।। ३३ ।।\nततस्तमः संहरतो विनेशुश्च बलाहका ।।\nप्रववुः शीतला वाताः प्रशांताश्च दिशो दश ।। ३४ ।।\nशुद्धप्रभाणि ज्योतींषि सोमं चक्रुः प्रदक्षिणाम् ।।\nअविग्रहं ग्रहाश्चक्रुः प्रशांताश्चापि सिन्धवः ।। ३५ ।।\nमहर्षयो विशोकाश्च गंधर्वाश्च कलं जगुः ।।\nअभूत्सृष्टिः पुनः सर्वा लिंगस्यास्य प्रभावतः ।। ३६ ।।\nसुरैः संपूज्य भक्त्या ते चक्रुर्नाम यथार्थतः ।।\nअस्य लिंगस्य माहात्म्यं दृष्ट्वा प्रीताः सुरा बहु ।। ३७ ।।\nमेघनादेश्वरं नाम भविष्यत्यस्य सर्वतः ।।\nमेघनादेश्वराख्यानं मया ते कथितं प्रिये ।। ३८ ।।\nभविष्यंति नरा भूमौ कृतार्थास्तत्प्रभावतः ।।\nदर्शनादस्य लिंगस्य कामवृष्टिर्भविष्यति ।। ३९ ।।\nकल्पकोटिसहस्राणि कल्पकोटिशतानि च ।।\nकुर्वंल्लिंगस्य स्नपनं रुद्रलोके महीयते ।। ४० ।।\nप्रभावः पठ्यते यत्र मेघनादस्य पार्वति ।।\nअतिवृष्टिश्चैव ततो भविष्यति च भूतले ।। ४१ ।।\nइति श्रीस्कांदे महापुराण एकाशीतिसाहस्र्यां संहितायां पञ्चमआवंत्यखण्डे चतुरशीतिलिङ्गमाहात्म्ये मेघनादेश्वरमाहात्म्यवर्णनंनाम त्रयोविंशो ऽध्यायः ।। २३ ।। ।। अ ।। ।।"
  }
]
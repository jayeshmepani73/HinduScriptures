[
  {
    "text": "।। श्रीहर उवाच ।। ।।\nमार्कण्डेयेश्वरं विद्धि षट्त्रिंशत्तममीश्वरम् ।।\nयस्य दर्शनमात्रेण पुत्रवाञ्जायते नरः ।। १ ।।\nब्रह्मवंशसमुत्पन्नो मृकण्डोनाम तापसः ।।\nवेदाध्ययनसंपन्नः स चापुत्रो बभूव ह ।। २ ।।\nपुत्रार्थं चिन्तयामाम कथं पुत्रो भवेदिति ।।\nअपुत्रस्य कुतो लोक इति वेदेषु पठ्यते ।। ३ ।।\nतस्मात्तपः करिष्यामि येन मे तनयो भवेत् ।।\nएवं संचित्य बहुधा स जगाम हिमालयम् ।। ४ ।।\nचकार वसतिं चापि तपसे भावितात्मवान् ।।\nवायुभक्षोंबुभक्षश्च निराहारोर्ध्वपादकः ।। ५ ।।\nशाकमूलफलाहारः पर्णाश्येकद्विपर्णभुक् ।।\nएवमादीनि चान्यानि तपांसि सुबहून्यपि ।।६।।\nचकार स मुनिस्तत्र वर्षाणि द्वादशैव तु ।।\nन तुष्टोऽहं तदा देवि तपसा दुष्करेण तु ।।७।।\nततो ज्ञात्वा मतिं तस्य विज्ञप्तोऽहं तदा त्वया ।।\nकरोत्येव तपः क्रूरं पुत्रहेतोर्मुनिर्महान् ।।८।।\nतेजसा दीपयञ्छैलं शोषयन्सलिलाशयान् ।।\nतपसा दुष्करेणैव क्षुभिता नाकवासिनः।।९।।\nसमुद्राः क्षुभिताः सर्वे चन्द्रादित्यौ तथैव च ।।\nऋषयो विस्मृतिं प्राप्ताः कंपेते चापि रोदसी ।।\nअकालप्रलयो देव भविष्यति न संशयः ।।5.2.36.१०।।\nमुनये तन्मृकण्डाय पुत्रो वै दीयतामिति।।\nमया प्रोक्तं वरारोहे पुत्रमिच्छत्ययोनिजम् ।।११।।\nअक्षयं सुविशालाक्षि सहस्राक्षमिवापरम् ।।\nचन्द्राभं चन्द्रवदनं चन्द्रवद्भुवनप्रियम् ।।१२।।\nनीलोत्पलदलश्यामं नीलोत्पलदलेक्षणम् ।।\nविशालचारुजघनं चारुकुण्डलमंडितम् ।।\nपुत्रमिच्छति देवेशि मृकण्डोऽयं  महामुनिः ।। १३ ।।\nत्वयाप्युक्तं पुनर्देवि कारुण्याद्भक्तिवत्सले ।।\nन ददासि मुनेः पुत्रं तप्यतो विषमं तपः ।। १४ ।।\nफलस्य दाता तपसां कथं त्वं गीयसे बुधैः ।।\nकस्त्वां नु शरणं गच्छेल्लोकानां सम्भवं भवम् ।। १५ ।।\nकरोषि सर्वदैत्यानां सर्वदेवाकुलाकुलम् ।।\nत्वयाहं सुचिरं देवं सत्कृता करुणाकर ।। १६ ।।\nनान्यो मामनुकम्पार्थं प्रयच्छेत्प्रवरं वरम् ।।\nस त्वं सर्वजगन्नाथ प्रभुः कर्त्ता प्रशासिता ।। १७ ।।\nहेतुः स्वामी महेशानो दयालुर्भक्तवत्सलः ।।\nसर्वेश्वर स्तुतोऽभीष्टं किं न विप्राय दीयते ।। १८ ।।\nतपसा क्षीणपापस्य ब्रह्मत्वे भावितात्मनः ।।\nअस्य पुत्रप्रदानं त्वं कुरु मद्वचनाच्छिव ।। १९ ।।\nमया त्वं वर्णिता देवि स्नेहाक्षरपदैः शुभैः ।।\nलोलपंकजपत्राक्षि गौरि भूधरगात्रजे ।। 5.2.36.२० ।।\nस्कंदमातः कलापूर्णचंद्रबिम्बनिभानने ।।\nकृशोदरि विनिःस्पृष्टचामीकरनिभद्युते ।। २१ ।।\nत्वयोक्तं प्रकरिष्यामि वाक्यं द्विरदगामिनि ।।\nत्वं सिद्धिः साधका साध्यं त्वं क्रिया प्रक्रमाश्रया ।। २२ ।।\nत्वं माया श्रीर्द्युतिः श्रीमच्छ्रद्धारुचिरसंततिः ।।\nकृत्वा मानं बहुविधं मयैव सह सुन्दरि ।। २३ ।।\nभ्राजसे विविधाकारा मोहयित्वाखिलं जगत् ।।\nत्वयाप्युक्तं पुनर्देवि क्रियतां तु वचो मम ।।२४।।\nमुनयेऽस्मै तपःक्षीणसर्वगात्राय सांप्रतम् ।।\nवरः प्रदीयतामस्मै ब्राह्मणाय महेश्वर ।। २५ ।।\nमयाप्युक्तं विशालाक्षि श्रूयतां वचनं मम ।।\nअसौ गच्छतु विप्रेंद्रो महाकालवनोत्तमे ।। २६ ।।\nपत्तनेश्वरपूर्वे तु तत्रास्ते लिंगमुत्तमम् ।।\nपुत्रप्रदं विशालाक्षि महापातकनाशनम् ।। २७ ।।\nमदीयं वचनं श्रुत्वा त्वयाप्युक्तो द्विजोत्तमः ।।\nमहाकालवनं गच्छ पुत्रार्थमृषि सत्तम ।।\nतत्र लिंगं समाराध्य लप्स्यसे पुत्रमुत्तमम् ।। २८ ।।\nत्वया संप्रेरितो विप्रस्तथेति कृतनिश्चयः ।।\nआशया परया युक्तः पुत्रकामो जगाम सः ।। २९ ।।\nतत्र दृष्ट्वा महालिंगं पुत्रदं पापनाशनम् ।।\nभक्त्या संसेवयामास तपसा दुष्करेण तु ।। 5.2.36.३० ।।\nअथ केनापि कालेन निःसृतोऽहं त्वया सह।।\nलिंगमध्याद्वरारोहे स च प्रोक्तो द्विजोत्तमः ।। ३१ ।।\nशर्वोऽहमिति जानीहि ब्रूहि किं करवाणि ते ।।\nआवां पुरा प्रसन्नौ ते ज्ञातं तव विचेष्टितम् ।।३२।।\nयमिच्छसि वरं ब्रह्मंस्तदद्य प्रददामि ते ।।\nमया प्रोक्तः प्रसन्नेन मुनिः परमविस्मितः ।। ३३ ।।\nप्रह्वः प्राह सुहृदये स हृष्टो मुनि सत्तमः ।।\nअपत्यहेतोर्देवेशौ किमलभ्यं भवेन्मम ।। ३४ ।।\nमया प्रोक्तस्तदा देवि मृकण्डो मुनिसत्तमः ।।\nअयोनिजस्ते तनयो मानुषो वै भवि ष्यति ।।\nऐश्वर्यज्ञानसंपन्नो दीर्घायुः सर्ववित्सुधीः ।। ३५ ।।\nएतस्मिन्नंतरे देवि प्रादुर्भूतो महातपाः ।।\nपुत्रः परमधर्मात्मा मार्कण्डेयो महामुनिः ।। ।। ३६ ।।\nस जातमात्रो धर्मात्मा तत्रैव तपसि स्थितः ।।\nदेवमाराधयामास स तुष्टोऽथ वरं ददौ ।। ३७ ।।\nत्वयाहं जातमात्रेण तपसा तोषितो यतः ।।\nतस्मात्ख्यातिं गमिष्यामि त्वन्नाम्ना द्विजसत्तम ।। ३८ ।।\nये मां पश्यंति विप्रेंद्र भक्त्या परमया युताः ।।\nप्राप्नुवंति गतिं नित्यं ते सदानंद दायिनीम् ।। ३९ ।।\nप्रसंगाद्ये गमिष्यंति ते सदा दुःखवर्जिताः ।।\nदेवदेवं समाराध्य मोदिष्यंति हि ते नराः ।। 5.2.36.४० ।।\nत्र्यक्षा गणेश्वराः सिद्धाः सिद्धगंधर्वसेविताः ।।\nते भविष्यंति सततं मम भक्ताश्च ये नराः ।। ४१ ।।\nये मां संपूजयिष्यंति हृद्यैः पुष्पैः सुगंधिभिः ।।\nदीर्घायुषो भविष्यंति सदा दुःखविवर्जिताः ।। ४२ ।।\nइत्युक्ते तेन लिंगेन मार्कण्डेयो महातपाः ।।\nतपश्चचार तत्रैव महाकालवने स्थितः ।। ४३ ।।\nप्रभावः कथितो देवि मार्कंडेयेश्वरस्य च ।।\nशिवेश्वरस्य देवस्य माहात्म्यं शृणु सांप्रतम् ।। ४४ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिङ्गमाहात्म्ये मार्कंडेयेश्वरमाहात्म्यवर्णनंनाम षट्त्रिशोऽध्यायः ।। ३६ ।।"
  }
]
[
  {
    "text": "।। ईश्वर उवाच ।। ।।\nचत्वारिंशत्तमं विद्धि कुंडेश्वरमतः शृणु ।।\nयस्य दर्शनमात्रेण लभ्यते सद्गतिः परा ।। १ ।।\nविज्ञप्तोऽहं त्वया देवि मंदरे चारुकंदरे ।।\nवीरकं द्रष्टुमिच्छामि क्व गतो मम पुत्रकः ।। २ ।।\nमया प्रोक्तं विशालाक्षि महाकालवनो त्तमे ।।\nजलमध्ये स्थितस्तेपे तपः परमदारुणम्।।३।।\nमुनिभिः सहितो धीमान्भ्राजमानोंऽशुमानिव ।।\nगच्छामस्तत्र तं द्रष्टुं गणैः सार्द्धं वरानने ।। ।। ४ ।।\nमदीयं वचनं श्रुत्वा त्वयाहं प्रेरितस्तदा  ।।\nउत्तिष्ठ शम्भो गच्छामो वृषमारुह सत्वरम् ।। ५ ।।\nसप्रस्नवौ स्तनौ जातौ सद्यः संस्मृत्य वीरकम् ।।\nमया स्मृतो वृषो देवि धर्मरूपी सनातनः ।। ६ ।।\nमदीयं चिंतितं ज्ञात्वा ममपार्श्वमुपागतः ।।\nआरूढोऽहं त्वया सार्द्धं तस्मिन्नेव वृषे तदा ।। ७ ।।\nप्रस्थितस्तत्क्षणाच्छीघ्रं गणैर्नानाविधैः सह ।।\nवेगात्प्रयातो वृषभस्कंधालंबितया त्वया ।। ८ ।।\nरणद्वलयबाहुभ्यां गाढमालिंगितो ह्यहम्।।\nत्वं भीता च तदा जाता यदातीव प्रणोदितः ।। ९ ।।\nवृषो मया विशालाक्षि स कृष्टो गणपैस्तदा ।।\nकृष्टं च सत्वरं दृष्ट्वा प्रोक्तं च भीतया तदा ।। 5.2.40.१० ।।\nश्रांतास्मि सांप्रतं देव वेगेनानेन भीषिता ।।\nतद्विश्रमितुमिच्छामि भूधरस्य तटे विभो ।। ११ ।।\nक्षणं पद्भ्यां गमिष्यामि विषमोयं गिरिर्महान्।।\nत्वदीयं वचनं श्रुत्वा बाढमुक्तं प्रिये मया ।। १२ ।।\nमुहूर्त्तं चारुजघने शैलपादमुपाश्रिता ।।\nकुरु श्रमापनयनं यावद्वेगात्प्रयाम्यहम् ।। ।। १३ ।।\nपंथान त्वत्सुखं यत्र तं वयं मृगयावहे ।।\nएष कुण्डो गणाध्यक्षस्त्वत्समीपे वसिष्यति ।।\nत्वदाज्ञावशवर्त्ती च किंकरः स्थापितो मया ।। ।। १४ ।।\nएवमुक्त्वा ततो देवि संस्थाप्य गणरक्षकम् ।।\nआरूढोऽहं गिरेः प्रांतमुदयाद्रिं रविर्यथा ।। १५ ।।\nततोऽवलोकितोऽत्यर्थं रमणीयो महा गिरिः ।।\nइदं रम्यमिदं रम्यमित्यस्मिन्वरपर्वते ।। १६ ।।\nपश्यतो मम शैलेंद्रं गताः संवत्सरा दश ।।\nत्वयाथ चिंतितं देवि क्व गतस्त्रिपुरांतकः।।१७।।\nनूनं न मदनातप्तां वेत्ति मां रतिवर्जिताम् ।।\nमां विहाय महादेवो निर्विशंकः क्व वर्त्तते ।। १८ ।।\nहरस्य क्वापि यातस्य वैरं संस्मृत्य चित्तजः ।।\nबाधते मामनंगोपि चापरोपितमार्गणः ।।\nविलोकयंतीं हा दृष्ट्वा विलपंतीं पुनः पुनः ।। १९ ।।\nततः कुण्डो गणाध्यक्षो ज्ञात्वा भावं त्वदीयकम् ।।\nउत्कृष्टेन स्वरेणोक्तं मा देवि विमना भव ।। 5.2.40.२० ।।\nआयात एष ते भर्त्ता मा चेतः कलुषं कुरु ।।\nएतच्छ्रुत्वा वचस्तस्य कुण्डस्य कमलानने ।। २१ ।।\nदुःखार्त्तया त्वया प्रोक्तः कुण्ड वेद्मि न शंकरम् ।।\nक्व गतः किं च कुरुते कालं दीर्घमिमं शिवः ।।\nदर्शयस्व महादेवमित्युक्तोऽ सौ पुनःपुनः ।। २२ ।।\nयदा न दर्शितस्तेन कुण्डेनाहं वरानने ।।\nतदा शप्तस्त्वया देवि क्रुद्धया गणरक्षकः ।। २३ ।।\nगच्छ त्वं मानुषं लोकं यस्मान्न कथितो हरः ।।\nएतस्मिन्नंतरे देवि प्राप्तोऽहं त्वत्समीपतः ।। २४ ।।\nपृष्टश्चाहं त्वया देवि विहाय क्व गतोऽसि माम् ।।\nदुर्गमे पर्वते शून्ये तस्मात्त्य क्ष्यामि जीवितम् ।। २५ ।।\nगत्वाग्रे भूधरस्यास्य किं कृतं च त्वया विभो ।।\nमया तव वचः श्रुत्वा कथितं सर्वमेव तत् ।। २६ ।।\nदुराधर्षतरः शैलः समंताद्दुरतिक्रमः ।।\nत्वत्प्रियार्थं महाभागे मया मार्गोऽवलोकितः ।। २७ ।।\nयेन मार्गेण विश्रब्धं गमिष्यामः सुमध्यमे ।।\nअयं कुण्डो गणो देवि विषण्णो व्याकुलः कृतः ।। २८ ।।\nत्वयाप्युक्तं महादेव कुण्डः शप्तो मया गणः ।\nममाज्ञा न कृता यस्माद्विफलं न वचो मम ।।\nतस्माद्यातु ममादेशा न्महाकालवनं शुभम् ।। २९ ।।\nभैरवं रूपमास्थाय यत्र त्वं चोत्तरे स्थितः ।।\nतस्याग्रतः स्थितं लिंगं वर्त्तते कामदं सदा ।। 5.2.40.३० ।।\nतस्य दर्शन मात्रेण गणपोऽयं भविष्यति ।।\nकुण्डेश्वरेति विख्यातः स देवो वै भविष्यति ।। ३१ ।।\nइत्युक्तः स त्वया देवि समासाद्य पुनःपुनः ।।\nप्रस्थापितस्त्वयादेशाद्व्रज कुण्ड ममाज्ञया ।। ३२ ।।\nमहाकालवनं शीघ्रं लिंगमाराध्य सत्वरम् ।।\nकीर्तिस्ते भविता पुत्र त्रिषु लोकेषु शाश्वती ।। ३३।।\nइत्युक्तस्तत्क्षणात्प्राप्तो दृष्ट्वा लिङ्गं तु शाश्वतम् ।।\nउत्तरस्य शिवस्याग्रे पूजयामास भक्तितः ।। ३४ ।।\nततो देवाः सगंधर्वाः सिद्धाश्च परमर्षयः ।।\nयक्षाश्चाप्सरसश्चैव समाजग्मुः सहस्रशः ।। ३५ ।।\nअथाहं तत्क्षणात्प्राप्तस्त्वया सार्द्धं गणैर्वृतः ।।\nदृष्ट्वा कुण्डं गणेशं तु लिंगाराधनतत्परम् ।। ३६ ।।\nसमाधिध्याननिरतं प्रोक्तमस्माभिरादरात् ।।\nतुष्टा ते पार्वती पुत्र प्रार्थ्यतां वरमुत्तमम् ।। ३७ ।।\nअक्षयं तु पदं प्राप्तं त्वया लिंगस्य दर्शनात् ।।\nअद्यप्रभृति देवोऽयं ख्यातो भुवि भविष्यति ।।\nनाम्ना कुण्डेश्वरो यस्मात्सर्वसंपत्करः सदा ।। ३८ ।।\nकुण्डेश्वरमनादिं तु भक्त्या पश्यति यो नरः ।।\nसोऽश्वमेधसहस्रस्य फलं प्राप्स्यति नान्यथा ।। ३९ ।।\nतस्य दानफलं सर्वं सर्वतीर्थफलं सदा ।।\nलिंगं कुण्डेश्वरं यस्तु भक्त्या संपूजयिष्यति।।5.2.40.४०।।\nदशानामश्वमेधानामग्निष्टोमशतस्य च।।\nस्पर्शनात्फलमाप्नोति कुण्डेश्वरस्य सर्वदा।।४१।।\nप्रातः पश्यंति ये भक्त्या कृत्वा नियमपूर्वकम्।।\nसिद्धिं सुकामिकीं हृष्टाः संप्राप्स्यंति न संशयः ।।४२।।\nएष ते कथितो देवि प्रभावः पापनाशनः ।।\nकुण्डेश्वरस्य देवस्य शृणु लुंपेश्वरं परम्।।४३।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे चतुरशीतिलिङ्गमाहात्म्ये कुंडेश्वरमाहात्म्यवर्णनंनाम चत्वारिंशो ऽध्यायः ।। ४० ।।"
  }
]
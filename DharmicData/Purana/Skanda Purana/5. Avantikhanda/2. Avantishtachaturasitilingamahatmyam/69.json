[
  {
    "text": "ईश्वर उवाच।॥ ॥\nएकोनसप्ततिं देवि शृणु पार्वति यत्नतः ॥\nयस्य दर्शनमात्रेण संगमो जायते सदा ॥ १ ॥\nकलिंगविषये देवि सुबाहुर्नाम पार्थिवः॥\nबभूव भुवि विख्यातो यज्वा परमधार्मिकः ॥ २ ॥\nतस्य पत्नी विशालाक्षी दुहिता दृढधन्वनः ॥\nकांचीपुरनिवासस्य क्षात्रव्रतरतस्य च ॥ ३ ॥\nपरस्परानुरागत्वात्परा प्रीतिरभूत्तयोः ॥\nतस्य राज्ञः शिरोऽर्त्तिस्तु मध्याह्ने जायते सदा ॥ ४ ॥\nआयुर्वेदविदां मुख्यैः शरीरस्य चिकित्सकैः ॥\nतैः प्रणीताः प्रिये योगा व्यथावृद्धिर्दिनेदिने ।। ५ ।।\nएवं बहुतरे काले गते देवि महीपतिम् ।।\nप्रत्युवाच विशालाक्षी भर्त्तुर्दुःखेन पीडिता ।। ६ ।।\nकथमेषा शिरोरोगे जरा ते पृथिवीपते ।।\nवैद्याश्च बहवो देव नानाशास्त्रविशारदाः ।।\nप्रयतंतेऽस्य नाशाय तथाप्येष न शाम्यति ।। ७ ।।\nएवं स प्रियया प्रोक्तः सुबाहुः पृथिवीपतिः ।।\nप्रत्युवाच प्रियां भार्यां प्रेम्णा प्रणयवत्सलाम् ।। ८ ।।\nसुखदुःखाश्रयं देवि शरीरं सर्वदेहिनाम् ।।\nपूर्वकर्मानुसारेण सुखं दुःखं च जायते ।। ९ ।।\nइति संबोधिता राज्ञी तेन राज्ञा वरानने ।।\nपुनः प्रोवाच हार्द्देन तमेवार्थं सुदुःखिता ।। 5.2.69.१० ।।\nयदा सा वारितात्यर्थं पृच्छत्येव पुनःपुनः ।।\nतदा राजा प्रहस्यैव तां च राज्ञीमुवाच ह ।। ११ ।।\nयदि त्वं श्रोतुकामासि रोगस्यास्य समुद्भवम् ।।\nकारणं तत्त्वतो देवि नाख्यास्याम्यहमत्र वै ।। १२ ।।\nमहाकालवनं गत्वा सिद्धगंधर्वसेवितम् ।।\nतत्र ते कथयिष्यामि यदि कौतूहलं तव ।। १३ ।।\nश्वः प्रभाते गमिष्यामि त्वया सार्द्धं शुचिस्मिते ।।\nइति तस्य वचः श्रुत्वा सा राज्ञी विस्मिता स्थिता।।\nउत्सुका गमनार्थाय महाकालवनं शुभम् ।।१४।।\nअथ सा रजनी वृत्ता प्रभाते नृपसत्तमः ।।\nप्रतस्थे भार्यया सार्द्धं सैन्येन महता वृतः ।। १५ ।।\nआजगाम क्रमेणैव महाकालवनं शुभम् ।।\nआवासं विदधे धीमाच्छिप्रातीरे नृपस्तदा ।। १६ ।।\nपातालवाहिनी तत्र गंगा त्रिपथगामिनी ।।\nद्वितीया नीलगंगा च शिप्रया सह संगता ।। १७ ।।\nतासां च संगमस्तत्र तल्लिंगं संगमेश्वरम् ।।\nपूजितं गंगया सार्द्धं शिप्रया नीलगंगया ।। १८ ।।\nअथ प्राप्ते सुबाहौ च सा राज्ञी विस्मयान्विता ।।\nपप्रच्छ प्रणयोपेता कथ्यतामत्र कारणम् ।।\nयत्त्वयोक्तं पुरा देव कथयिष्यामि तत्र वै ।। १९ ।।\nएवमुक्तः सुबाहुस्तु प्रियया पृथिवीपतिः ।।\nप्रत्युवाच प्रियां प्रेम्णा प्रहस्य च पुनःपुनः ।। 5.2.69.२० ।।\nसुखं स्वपिहि भद्रांगि श्रांता वयमनिंदिते ।।\nप्रभाते कथयिष्यामि शिरोरोगस्य कारणम् ।। २१ ।।\nअथ सा रजनी वृत्ता प्रभाते नृपसत्तमः ।।\nकथयामास माहात्म्यं देवस्य परमेष्ठिनः ।। २२ ।।\nअहमासं कुशूद्रस्तु सर्वदा वेदनिंदकः ।।\nविश्वासघातको नित्यं त्वमप्येवं तथाविधा ।। २३ ।।\nपुत्रो जातस्तु दुःशीलो देवब्राह्मणवंचकः ।।\nकुरूपः कर्कशो दुष्टः प्रकृत्या पापपूरुषः ।। २४ ।।\nअथ दीर्घेण कालेन द्वादशाब्दं भयावहा ।।\nअनावृष्टिस्तु संजाता सर्वप्राणिभयंकरी ।। २५ ।।\nवियोगस्तु त्वया प्राप्तो मया सार्द्धं सुतेन च ।।\nततोऽहं दुःखसंतप्तो वैराग्यं परमं गतः ।। २६ ।।\nइच्छता निधनं सद्यो मया प्रोक्तमिदं वचः ।।\nमम पुण्यविहीनस्य पापध्यानरतस्य च।।२७।।\nसुतेन भार्यया सार्द्धं संगमो दुर्लभः पुनः ।।\nकथं स्वपिति पापिष्ठः कृत्वा पापं सुदारुणम् ।।२८।।\nकुटुंबार्थे करोत्येवमेकाकी निस्तरत्यसौ ।।\nधर्म एव परो बंधुर्धर्म एव परा गतिः।।\nधर्मेण साध्यते सर्वं तस्माद्धर्मं समाश्रयेत् ।।२९।।\nइति चिंतयतोऽत्यर्थं मम प्राणा गताः प्रिये ।।\nविविधा यातना प्राप्ता मया नरककोटिषु ।। 5.2.69.३० ।।\nअंतकालेऽपि धर्मस्य प्रशंसा या मया कृता ।।\nमत्स्योऽहं तेन पुण्येन जातः शिप्राजले शुभे ।। ३१ ।।\nत्वं च श्येनी ततो जाता तस्मिन्नेव वनोत्तमे ।।\nप्रावृट्कालेऽथ संप्राप्ते आश्लेषानुगते रवौ ।। ३२ ।।\nनदीत्रयरयेणैव निःसृतोऽहं जलात्ततः ।।\nत्वया शिरसि संप्राप्तो नखैर्विद्धोऽस्मि सुंदरि ।। ३३ ।।\nआनीतोऽहं त्वया देवि संगमेश्वरसंनिधौ ।।\nकैवर्तैर्निधनं प्राप्तं त्वया सार्द्धं वरानने ।। ३४ ।।\nम्रियमाणेन मे दृष्टो देवोऽसौ संगमेश्वरः ।।\nशिप्रया स्नापितोऽत्यर्थं गंगया नीलगंगया ।। ३५ ।।\nतस्य दर्शन मात्रेण जातोऽहं पृथिवीपतिः ।।\nकलिंगविषये देवि सर्वभूपालवंदितः ।। ३६ ।।\nसुता त्वं वल्लभा जाता कांचीपुरनिवासिनः ।।\nक्षात्रव्रतरतस्यैव सुभगा दृढधन्वनः ।। ३७ ।।\nआवां राजत्वमापन्नौ तस्य लिंगस्य दर्शनात् ।।\nत्वया कररुहैर्विद्धो मारितो लगुडैश्च तैः ।। ३८ ।।\nमध्याह्ने कदनं स्मृत्वा ततो मे शिरसि व्यथा ।।\nस्मरामि जातिमात्मीयामस्य देवस्य दर्शनात् ।।३९ ।।\nएतत्ते कथितं देवि पृष्टोऽहं यत्त्वया पुरा ।।\nगच्छ सुंदरि भद्रं ते यत्र ते वर्त्तते मनः ।।5.2.69.४०।।\nस्थातव्यं च मयात्रैव सेव्योऽसौ संगमेश्वरः ।।४१।।\nततः सा निरवद्यांगी नीलोत्पलविलोचना ।।\nकरुणं सुस्वरं कृत्वा भर्त्तार मिदमब्रवीत् ।। ४२ ।।\nमयापि संस्मृतं देव पूर्वजन्मनि चेष्टितम् ।।\nअस्य लिंगस्य माहात्म्यात्तिर्यग्योनिगतावपि ।। ४३ ।।\nप्राप्तावावां मनुष्यत्वं निर्मलेषु कुलेषु च ।।\nप्राप्ता श्रीरतुला लोके प्राप्तं राज्यमकंटकम् ।। ४४ ।।\nप्राप्ता भार्या प्रियाहं ते त्वं च प्राप्तो मया नृप ।।\nख्यातोयं त्रिषु लोकेषु नामतः संगमेश्वरः ।। ४५ ।।\nअस्य देवस्य माहात्म्याद्वियोगो न भविष्यति ।।\nयथा कृष्णस्य लक्ष्म्या च पार्वत्या च शिवस्य च ।। ४६ ।।\nपुनः प्रणम्य प्रणता सहसा मन्मथाकुला ।।\nभर्त्ता सुबाहुर्मे भूयादन्यस्मिन्निह जन्मनि ।। ४७ ।।\nतव देवप्रसादेन यदि त्वं संगमेश्वरः ।।\nततो विलोक्य सोन्मेषं कुसुमेषुतरंगिताम् ।।\nकांतां पिबन्निव दृशा प्राह तां तरलेक्षणाम् ।। ४८ ।।\nसहजेनाभिजन्येन गुणैः कांत्या विभूषिता ।।\nमया प्राप्ता विशालाक्षि प्राप्तं मज्जन्मनः फलम्।।४९।।\nततस्तां भयसंत्रस्तां कंपिताधरपल्लवाम्।।\nगृहीत्वा च करे कांतां जगामांतःपुरं निजम्।।5.2.69.५०।।\nवदन्कंदर्पसर्पेण दष्टोऽहं दैवतोऽधुना।।\nचचार तत्र निःसारं संसारं कलयन्धिया।।५१।।\nपुरे मम वरारोहे चिरं रेमे तया सह।।\nएवं राजा प्रियां प्राप्य निवेद्य च निजां कथाम् ।। ५२ ।।\nभेजे राज्यं तया सार्द्धं विस्तारितमहोत्सवः ।।\nअशाश्वतमिदं ज्ञात्वा अर्थिभ्योऽपि ददौ धनम् ।। ५३ ।।\nअपूर्वत्यागिना तेन त्रैलोक्यं विस्मयं ययौ ।।\nराज्यं कृत्वा चिरं कालं सभार्यो नृपसत्तमः ।।५४।।\nभुक्त्वा च विपुलान्भोगांस्तस्मिँल्लिंगे लयं गतः ।।\nअतो देवि सुविख्यातो देवोऽसौ संगमेश्वरः ।। ५५ ।।\nयः पश्येत्परया भक्त्या तल्लिंगं संगमेश्वरम् ।।\nन वियोगो भवेत्तस्य पुत्रभ्रातृप्रियादिभिः ।। ।।। ५६ ।।\nनियमेन तु यः पश्येत्तल्लिंगं संगमेश्वरम् ।।\nराजसूयसहस्रस्य फलं तस्याधिकं भवेत् ।। ५७ ।।\nगांगं च सफलं पुण्यं यामुनं नामर्दं तथा।। ।\nजायते चांद्रभागं च संगमेश्वरदर्शनात् ।। ५८ ।।\nयः पश्येच्छ्रावणे मासि तल्लिंगं संगमेश्वरम् ।।\nकार्तिकस्वामिनो यात्रा कृता तेन न संशयः ।। ।।। ५९।।\nमासि चाश्वयुजे देवं यः पश्येत्संगमेश्वरम्।।\nकृतं तेन सहस्रं तु वाजपेयं वरानने ।। 5.2.69.६० ।।\nयः पश्येत्कार्त्तिके मासि तल्लिंगं संगमेश्वरम्।। ।\nराजसूयसहस्रं तु कृतं तेन न संशयः ।। ६१ ।।\nचतुरो वार्षिकान्मासान्यः पश्येत्संगमेश्वरम् ।।\nस याति परमं स्थानं ममाभीष्टतरं प्रिये ।। ६२।। ।\nएष ते कथितो देवि प्रभावः पापनाशनः ।।\nसंगमेश्वरदेवस्य शृणु दुर्द्धर्षमीश्वरम्।। ६३ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवन्त्यखण्डे चतुरशीतिलिंगमाहात्म्ये संगमेश्वरमाहात्म्यवर्णनंनामैकोनसप्ततितमोऽध्यायः ।। ६९ ।। ।। छ ।।"
  }
]
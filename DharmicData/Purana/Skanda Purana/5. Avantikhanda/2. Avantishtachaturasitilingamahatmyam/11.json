[
  {
    "text": "।। ।। श्रीमहादेव उवाच ।। ।।\nलिंगमेकादशं विद्धि देवि सिद्धेश्वरं शुभम् ।।\nवीरभद्रसमीपे तु सर्वसिद्धिप्रदायकम् ।।१।।\nदेव दारुवने पूर्वं विप्रा योगसमन्विताः ।।\nस्पर्द्धया सिद्धिलब्ध्यर्थं तपोऽकुर्वत संयताः।।२।।\nशाकाहारा निराहाराः पर्णाहारास्तथापरे ।।\nदंतोलूखलिनः केचिदश्मकुट्टास्तथा परे ।। ३ ।।\nकेचिद्वीरासनरता धूम्रपानरताः परे ।।\nपादैरूर्ध्वैरधोवक्त्रैः केचिदभ्रावकाशिकाः ।। ४ ।।\nकृच्छ्रचांद्रायणादीनि कुर्वन्त्यन्ये समाहिताः ।।\nन चापि परमा प्राप्ता सिद्धिर्वर्षशतैरपि ।। ५ ।।\nदुःखार्त्ताश्चिंतयामासुः कथं सिद्धिर्भविष्यति ।।\nतपसा दुष्करेणैव सिद्धिर्न वात्र लभ्यते ।। ६ ।।\nव्यर्था श्रुतिस्तथा जाता या गीता मुनिभिः पुरा ।।\nतपसा लभ्यते सर्वं तपोमूलमिदं जगत् ।। ७ ।।\nअंजनं गुटिका चैव पादुकागमनं तथा ।।\nखड्गसिद्धिर्बिले वासश्चिंतामणिरपेक्षितम् ।। ८ ।।\nएवं तेऽचिंतयसिद्धाः परमामर्षपूरिताः ।।\nउत्सार्य तत्तपोधर्मं नास्तिक्यं भावमागताः ।। ९ ।।\nएतस्मिन्नेव काले तु वागुवाचाशरीरिणी ।।\nआश्वासयंती तान्सिद्धान्माता पुत्रमिवौरसम् ।। 5.2.11.१० ।।\nमाऽवमन्यध्वमार्या हि श्रुतिर्व्यर्था महीतले ।।\nतपो न निंद्यं धर्मो वा श्रूयतामत्र कारणम् ।। ११ ।।\nभविता भवतां सिद्धिरत्र नैव तपोधनाः ।।\nस्पर्द्धया सिद्धिकामैश्च तपस्तद्धि कृतं वृथा ।। १२ ।।\nकामाच्च तपसो हानिरहंकाराच्च विस्मयः ।।\nक्रोधाल्लोभात्तथा मोहाज्जायते नात्र संशयः ।। ।। १३ ।।\nस्पर्द्धया रहितो यस्तु कामक्रोधविवर्जितः ।।\nकरोति कर्म भावेन स तपःफलमश्नुते ।। १४ ।।\nवासनावासितो यस्तु एकचित्तः समाहितः ।।\nआस्तिकः श्रद्दधानश्च स तपःफलमश्नुते ।। १५ ।।\nमातृवत्परदाराणि परद्रव्याणि लोष्टवत् ।।\nयः पश्यति नरो नित्यं स तपः फलमश्नुते ।। १६ ।।\nईदृशे पुरुषे विप्रास्तपःसिद्धिश्च दृश्यते ।।\nभवंतः स्पर्द्धया चैव कृतवंतश्च दुष्करम् ।।१७।।\nतस्माद्वर्षसहस्रेण नैव सिद्धिर्भविष्यति ।।\nयदि मद्वचनं कार्यं निर्विकल्पेन चेतसा ।। १८ ।।\nमहाकालवनं गत्वा यूयं सर्वे समाहिताः ।।\nआराधयध्वं देवेशं सदा सिद्धिप्रदायकम् ।। १९ ।।\nदर्शनात्तस्य देवस्य लभ्यते सिद्धिरुत्तमा ।।\nसनकादयोऽपि ये देवमासाद्य योगतत्पराः ।।\nपूजयित्वापि भावेन संसिद्धिं परमां गताः ।। 5.2.11.२० ।।\nराज्ञा वसुमता पूर्वं खङ्गसिद्धिः सुदुर्लभा ।।\nप्राप्ता दर्शनमात्रेण लिंगस्यास्य प्रभावतः ।।२१।।\nपादुकागमनं लब्धं हैहयेन महात्मना ।।\nकृतवीरात्मजेनैव वाहानां च सहस्रकम् ।।२२।।\nअदृश्यकरणं चैव प्राप्तं चानूरुणा पुरा।।\nस्वर्णसिद्धिश्च सिद्धेन पादलेपो रसायनम्।।\nअंजनं च तथा लब्धं लिंगस्यास्य च दर्शनात्।।२३।।\nआकाशवचनं श्रुत्वा ते सिद्धा विस्मयान्विताः।।\nसमायाता मुदा युक्ता महाकालवनोत्तमे।।२४।।\nसर्वसिद्धिप्रदं चैव ददृशुर्लिंगमुत्तमम् ।।\nदर्शनात्तस्य लिंगस्य संसिद्धिं परमां गताः ।। २५ ।।\nततःप्रभृति विख्यातो देवैः सिद्धेश्वरः परः ।।\nये पश्यंति नरा देवि देवं सिद्धेश्वरं परम् ।।\nन तेषां दुर्लभा सिद्धिर्भविष्यति महीतले ।। २६ ।।\nसिद्धेश्वरं गमिष्यंति भावहीनाः प्रसंगतः ।।\nसंसिद्धास्ते भविष्यंति नियता नात्र संशयः ।। २७ ।।\nमहापातकसंयुक्तो यस्तु सिद्धेश्वरं स्मरेत् ।।\nसंसिद्धस्तु भवेन्नूनं ज्ञानैश्वर्यसमन्वितः ।। २८ ।।\nनियमेन तु यः पश्येद्देवं सिद्धेश्वरं परम् ।।\nषण्मासाज्जायते सिद्धिर्वांछिता या भवेद्धृदि ।। २९ ।।\nअष्टम्यां च चतुर्द्दश्यां कृष्णपक्षे विशेषतः ।।\nसिद्धेश्वरं तु यः पश्येत्स पश्येन्मम मंदिरम् ।। 5.2.11.३० ।।\nअपुत्रो लभते पुत्रं निर्धनस्तु धनं लभेत् ।।\nविद्यार्थी लभते विद्यां भार्यार्थी लभते स्त्रियम् ।। ।। ३१ ।।\nसंक्रांतौ सोमवारे च ग्रहणे चैव योऽर्चयेत् ।।\nकुलानां शतमुद्धृत्य पैतृकं स्वाधिकं प्रिये ।।\nमोदते मम लोके च यावदिंद्राश्चतुर्दश ।।३२।।\nएष ते कथितो देवि प्रभावः पापनाशनः ।।\nसिद्धेश्वरस्य देवस्य लोकपालेश्वरं शृणु ।। ३३ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिंगमाहात्म्ये सिद्धेश्वरमाहात्म्यवर्णनंनामैकादशोऽध्यायः ।। ११ ।। ।। छ ।।"
  }
]
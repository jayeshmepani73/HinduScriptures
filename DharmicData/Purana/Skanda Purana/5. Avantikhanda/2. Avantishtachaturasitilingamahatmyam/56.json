[
  {
    "text": "।। श्रीमहादेव उवाच ।। ।।\nषट्पंचाशत्तमं विद्धि रेवंतेश्वरसंज्ञकम् ।।\nयस्य दर्शनमात्रेण परा सिद्धिः प्रजायते ।। १ ।।\nअसहंती पुरा संज्ञा रवेस्तेजोऽतिदुःसहम् ।।\nतपः कर्त्तुं गता देवि ज्ञाता सूर्येण सुव्रता ।। २ ।।\nअश्वरूपं ततः कृत्वा जगामाथोत्तरान्कुरून् ।।\nददृशे तत्र संज्ञां च वडवारूपधारिणीम् ।। ३ ।।\nगता सा सम्मुखं तस्य पृष्ठरक्षणतत्परा ।।\nततोभून्नासिकायोगस्तयोस्तत्र समेतयोः ।। ५ ।।\nनासत्य दस्रौ तनयावश्ववक्त्रौ विनिर्गतौ ।।\nरेतसोंऽते च रेवंतः खड्गी चर्मी तनुत्रधृक् ।। ६ ।।\nअश्वारूढः समुद्भूतस्ततो बाणधनुर्द्धरः ।।\nतेन वै जातमात्रेण अश्वारूढेन लीलया ।।\nनिर्जितं च जगच्चेदं सदेवासुरमानुषम् ।।७ ।।\nततो देवाः पराभूता ब्रह्माणं शरणं गताः ।।\nप्रणम्य कथयामासुर्भयकंपितकं धराः ।। ८ ।।\nअस्माकं विभवं तेजो रविपुत्रेण नाशितम् ।।\nरेवंतेन सुरेंद्रेण शृणु लोकपितामह ।। ९ ।।\nतस्य गात्रसमुद्भूतो वह्निर्धावति काल जित् ।।\nज्वलंति पादपास्तेन पतंति शिखराणि च ।। 5.2.56.१० ।।\nसर्वतो व्याकुलीभूतं हाहाकारमचेतनम् ।।\nतेनैव पीडितं सर्वं ज्वालामालासमाकुलम् ।। ११ ।।\nदशदिक्षु प्रवृत्तोऽयं समृद्धो हव्यवाहनः ।।\nसर्वं किंशुकसंकाशं प्रज्वलन्निव दृश्यते ।। १२ ।।\nइति तेषां वचः श्रुत्वा ब्रह्मणोक्तं वरानने ।।\nज्ञातं मया सुरश्रेष्ठा भवतां कार्यमीदृशम् ।। १३ ।।\nभविष्यति च वस्तच्च कांक्षितं यत्सुरोत्तमाः ।।\nगच्छध्वं सहसा तस्माच्छंकरं शरणं सुराः ।। १४ ।।\nब्रह्मणो वचनं श्रुत्वा ममांतिकमुपागताः ।।\nत्रिदशा भयसंत्रस्ता नत्वा मामि दमब्रुवन् ।। १५ ।।\nआदित्यतनयेनैव रेवंतेन महेश्वर ।।\nदग्धं त्रिभुवनं सर्वं शरीरस्थेन वह्निना ।।\nतेजसा महता चैव विक्रमेण बलेन च ।। १६ ।।\nअसाध्यः किल सोऽस्माकं सर्वेषां देवसत्तम ।।\nभवान्प्रभवते तस्य नान्यः शंकर कश्चन ।। १७ ।।\nत्वां प्रपद्यामहे सर्वे भयार्त्ताः शरणार्थिनः ।।\nशरणं वरदं देवं त्रिदशानां महेश्वर ।। १८ ।।\nमया स्मृतः सूर्यपुत्रो रेवंतस्तत्क्षणात्प्रिये ।।\nप्राप्तः प्रीतिप्रसन्नात्मा वचनं चेदमब्रवीत् ।। १९ ।।\nकिं मया देव कर्त्तव्यं ब्रूहि सर्वमशेषतः ।।\nततो मया सूर्यपुत्र उत्संगे च कृतस्तदा ।। 5.2.56.२० ।।\nस्नेहादाचुंबितो मूर्ध्नि परिष्वक्तः पुनःपुनः ।।\nददामि ते महाभाग वरं वरय सुव्रत ।। २१ ।।\nपरितुष्टोस्मि ते कामं यथेष्टं काममाप्नुहि ।।\nइदमाज्ञापयामि त्वां श्रेयश्चैवमवाप्स्यसि ।। २२ ।।\nममाभीष्टं परं स्थानं विद्यते पृथिवीतले ।।\nअक्षयं प्रलये पुत्र महाकालवनं शुभम् ।।\nतत्र दास्यामि ते स्थानं तत्र कीर्त्तिर्भविप्यति ।। २३ ।।\nपूर्वे कंटेश्वरस्यापि स्थानं परमदुर्ल्भम् ।।\nतत्र त्वं वस रेवंत लिंगं द्रक्ष्यसि शाश्वतम् ।। २४ ।।\nसर्वदा त्रिदशैः पूज्यो भविष्यसि न संशयः ।।\nगुह्यकाधिपतिस्त्वं च स्वर्गलोके भविष्यसि ।। २५ ।।\nअश्वशालासु सर्वासु पूजनीयो भविष्यसि ।।\nनृपतीनां गृहे चैव वसिष्यसि सुपूजितः ।। २६ ।।\nतेजो मदीयं तत्स्थानं लिंगाकारं सनातनम् ।।\nपूजितं त्रिदशैस्तत्र संसेव्यं यत्नतस्त्वया ।। २७ ।।\nएवमुक्तो मया देवि रेवंतो रविजस्तदा ।।\nजगामाकाशमाविश्य महाकालवनं क्षणात् ।। २८ ।।\nददर्श तत्र तल्लिंगं ज्योतीरूपं सनातनम् ।।\nसूर्यपुत्रस्तु रेवंतो दृष्टो लिंगेन पार्वति ।। २९ ।।\nप्रोक्तः प्रणयपूर्वेण दिष्ट्या दृष्टोऽसि सूर्यज ।।\nअद्यप्रभृति ते नाम्ना ख्यातिं यास्यामि भूतले ।। 5.2.56.३० ।।\nस्थातव्यं मत्समीपे तु सूर्यपुत्र त्वया सदा ।।\nअक्षया भविता कीर्त्तिस्त्वदीया भुवनत्रये ।। ३१ ।।\nरेवंतेश्वरसंज्ञोऽहं भविष्यामि न संशयः ।।\nये मां द्रक्ष्यंति रेवंत भक्त्या परमया युताः ।।\nतेषामश्वा भविष्यंति विजयो यश ऊर्जितम् ।। ३२ ।।\nऐश्वर्यं दानशक्तिश्च पुत्रपौत्रमनंतकम् ।।\nगुह्यकानां पतिर्भूत्वा स्वर्गलोके स वत्स्यति ।। ३३ ।।\nलिंगस्य वचनं श्रुत्वा प्रोक्तं वै रविसूनुना ।।\nरेवंतेन विशालाक्षि संतुष्टेनांतरात्मना ।।३४।।\nदेहि मे ह्यचला भक्तिं देहि मे स्थानमुत्तमम् ।।\nदेहि मे परमं ज्ञानं ध्रुवां कीर्तिं च देहि मे ।। ३५ ।।\nभगवन्भूतभव्येश भवबंधभयापह ।\nसंस्कृतार्थोऽस्मि संजातस्तव देवस्य दर्शनात् ।। ३६ ।।\nजन्मकोटिसुसंशुद्धा ये त्वां पश्यंति देहिनः ।।\nन तेषां पुनरावृत्तिर्घोरसंसारसागरे । ।। ३७ ।।\nइत्युक्त्वा रविसूनुर्वै रेवंतो रविवल्लभः ।।\nरेवंतेश्वरदेवस्य समीपे संव्यवस्थितः ।। ३८ ।।\nएष ते कथितो देवि प्रभावः पापनाशनः ।\nरेवंतेश्वरदेवस्य घंटेश्वरमथो शृणु ।। ३९ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखंडे चतुरशीतिलिङ्ग माहात्म्ये रेवंतेश्वरमाहात्म्यवर्णनंनाम षट्पञ्चाशत्तमोऽयायः ।। ५६ ।।"
  }
]
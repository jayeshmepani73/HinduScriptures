[
  {
    "text": "।। श्रीहर उवाच ।। ।।\nबिल्वेश्वरस्य माहात्म्यं शृणु सुन्दरि सादरम् ।।\nयस्य श्रवणमात्रेण मुच्यते सर्वपातकैः ।। १ ।।\nआदिकल्पे महादेवि लोकानामनुकम्पया ।।\nकल्पवृक्षास्ततो जाता ब्रह्मणो ध्यायतः पुरा ।। २ ।।\nतेषां मध्ये बिल्ववृक्षः श्रीवृक्ष इति गीयते ।।\nअधस्तात्तस्य वृक्षस्य पुरुषः कांचनप्रभः ।। ३ ।।\nउपविष्टस्तदा दृष्टो ब्रह्मणा लोककर्तृणा।।\nफलानि तस्य पत्राणि विविधानि निरन्तरम् ।। ४ ।।\nभक्षयत्यतिसंहृष्टो हद्यानि च मृदूनि च ।।\nबद्धगोधांगुलित्रश्च शरी धन्वी तथैव च ।। ५ ।।\nखङ्गी किरीटमाली च कुण्डली कवची तथा ।।\nमहोरस्को महोत्साहः सिंहसंहननो युवा ।। ६ ।।\nब्रह्मणा च कृतं नाम बिल्व इत्यभिविश्रुतम् ।।\nतमिन्द्रो वरयामास राजा त्वं भूतले भव ।। ७ ।।\nत्रिविष्टपस्य भूमिस्थः सखाभूतो मम प्रियः ।।\nददामि ते वैजयन्तीं मालामम्लानपंकजाम् ।। ८ ।।\nयस्याः प्रभावतः शस्त्रं रणे न प्रभविष्यति।।\nसोऽब्रवीद्यदि मे वज्रमायुधं त्वं प्रयच्छसि ।।९।।\nतत्स्यां पृथिव्यां राजाहं नान्यथा रोचते मम।।\nततोऽहं पालयिष्यामि सत्येनेमां वसुन्ध राम्।।५.२.८३.१० ।।\nइंद्र उवाच ।। ।।\nएवं भवतु भद्रं ते भव राजा प्रजाहितः ।।\nस्मरणादेव वज्रस्ते करे यास्यति नान्यथा ।।११।।\nस एवमुक्तस्तेजस्वी बिल्वो राजा बभूव ह।।\nकपिलोनाम धर्मात्मा वेदवेदांगपारगः ।।१२।।\nसखा बभूव बिल्वस्य तस्य विप्रर्षिसत्तमः ।।\nस तेन सह संगम्य सुखासीनो वरानने ।।१३।।\nचक्रे कथा विचित्रार्थाः प्रीयमाणः पुनःपुनः ।।\nतथा कथान्तरे वादः परस्परमभूत्तयोः ।।१४।।\nदानं प्रधानं  तीर्थं तु बिल्वेनोक्तं पुनःपुनः ।।\nब्रह्म श्रेष्ठं तपः श्रेष्ठमित्युक्तं कपिलेन तु।।१५।।\nबिल्व उवाच।।\nदानाद्राज्यं सुखं भोगा ऐश्वर्यं स्वर्गमक्षयम्।।\nप्राप्यते द्विजशार्दूल कथं ब्रह्म प्रशंसससि।।१६।।\nकपिल उवाच।।\nवेदाद्यज्ञाः प्रवर्त्तंते वेदादिष्टिश्च कामिका।।\nप्रवर्त्तंते क्रिया वेदाद्वेदमूलमिदं जगत्।।१७।।\n।। ।। बिल्व उवाच ।। ।।\nसंसारे पार्थिवाः श्रेष्ठाः समर्था लोकपालने ।।\nलोकपालोपमा लोके कथं ब्रह्म प्रशंससि ।। १८ ।।\n।। कपिल उवाच ।। ।।\nमुख्या वै ब्राह्मणाः प्रोक्ताः शापानुग्रहकारकाः ।।\nपितरः पार्थिवानां तु किं त्वं बिल्व न मन्यसे ।। १९ ।।\nएवं कौतूहले जाते कपिलो द्विजसत्तमः ।।\nबिल्वेन ताडितो मूर्ध्नि वज्रेणानतपर्वणा ।। ५.२.८३.२० ।।\nवज्रेण स द्विधा छिन्नः कपिलो ब्रह्मविद्यया ।।\nसंधार्य स्वशरीरं तु ममांतिकमुपागतः ।। २१ ।।\nस्तुतोऽहं विविधैः स्तोत्रैः सम्यगाराधितो ह्यहम् ।।\nमया दत्तमव्ययत्वं कुलिशाद्ब्राह्मणस्य तु ।। २२ ।।\nद्विजः समागतो बिल्वं पुनः सख्यमभूत्तयोः ।।\nपुनस्तु तादृशो वादः संजातः पर्वतात्मजे ।। २३ ।।\nवामपादेन चाप्येनं बिल्वो विप्रमताडयत् ।।\nपुनश्च वज्रमादाय जघानैनं तदा दृढम्।। २४ ।।\nन मृतिं न व्यथां तस्य तद्वज्रमकरोत्पुनः ।।\nअवध्यत्वमथो ज्ञात्वा बिल्वस्तस्य महात्मनः ।। २५ ।।\nनारायणमथासाद्य प्रार्थयामास चेप्सितम्।।\nवरदोऽस्मीति तुष्टेन विष्णुना स च मोदितः ।।\nप्रोवाच प्रणतो विष्णुमिदं देवि महामनाः ।। २६ ।।\n।। बिल्व उवाच ।। ।।\nकपिलोनाम विप्रर्षिरवध्योऽक्षय एव च ।।\nसखा मम हृषीकेश स च मामाह नित्यशः ।।\nबिभेम्यहं न देवस्य राक्षसस्यासुरस्य च ।। ।। २७ ।।\nपिशाचस्यापि यक्षस्य न चैवान्यस्य कस्यचित् ।।\nबिभेमीति यथा ब्रूयां तथा त्वं कर्त्तुमर्हसि ।। २८ ।।\nएवमुक्तस्तु बिल्वेन स देवः पुरुषोत्तमः ।।\nएवं भविष्यतीत्युक्त्वा कपिलस्याश्रमं गतः ।।२९।।\nस प्रविश्याश्रमं देवं कपिलेन प्रपूजितः ।।\nकपिलं प्रत्युवाचेदं सामपूर्वं जनार्द्दनः ।। ।। ५.२.८३.३० ।।\nभगवन्ब्राह्मणश्रेष्ठ वेदवेदांगपारग ।।\nवरमेकं वृणोम्यद्य विप्रेंद्र दातुमर्हसि ।। ३१ ।।\nप्रसादितोऽहं बिल्वेन नृपेंद्रेण पुनःपुनः ।।\nवरदोऽ स्मीति चाप्युक्तो वरं वव्रे महामुने ।। ३२ ।।\nत्वया प्रोक्तं बिभेमीति ब्रूहि तस्मादनुग्रहात् ।।\nअभीतस्त्वं तथाप्यद्य मदर्थं तु वद प्रभो ।। ३३ ।।\nकपिलस्त्वेवमुक्तो वै विष्णुना मधुरं वचः ।।\nउवाच न बिभेमीति भूयोभूयो जनार्दन ।। ३४ ।।\nनाहं वक्ष्ये बिभेमीति तेनोक्तं नोच्यते मया ।।\nएतच्छ्रुत्वा वचस्तस्य कपिलस्य जनार्द्दनः ।।\nउवाच चक्रमुद्यम्य भयं विप्रस्य दर्शयन् ।। ३५ ।।\nन चेद्वक्ष्यसि भीतोऽहं चक्रं ते प्रहरामि वै ।। ३६ ।। ।।\n।। कपिल उवाच ।। ।।\nकिं वृथा प्रियचक्रस्य विष्णो क्लेशमिहेच्छसि ।।\nनाहं चक्रस्य ते गम्यः प्रसादात्त्र्यंबकस्य हि ।। ३७ ।।\nततः स मुष्टिमादाय कुशानां कपिलस्तदा ।।\nवासुदेवं समासाद्य तिष्ठतिष्ठेत्यभाषत ।। ३८ ।।\nअद्य गर्वं च दर्पं च बलं यच्च तवाद्भुतम् ।।\nतत्सर्वं नाशयिष्यामि तिष्ठेदानीं जनार्दन ।। ३९ ।।\nततो युद्धं समभवत्तुमुलं लोमहर्षणम् ।।\nनिमेषांतरमात्रं तु कृष्णस्य कपिलस्य च ।। ५.२.८३.४० ।।\nदिव्यास्त्राणां कुशानां च युद्धं समभवद्दृढम् ।।\nनिरालंबेंऽबरे देवि देवानां भयमाविशत् ।। ४१ ।।\nएतस्मिन्नंतरे ब्रह्मा सुरैः परिवृतस्तदा ।।\nआजगामाति संतप्तः कृष्णं वचनमब्रवीत् ।। ४२ ।।\nभगवन्भूतभव्येश भवबंधभयापह ।।\nहृषीकेश हृषीकेश सूष्टिसंहारकारक ।। ४३ ।।\nसमाराध्य जगन्नाथ शक्रा द्यास्त्रिदिवौकसः ।।\nवसंति मुदिताः सर्वे सर्वकामसमन्विताः ।। ४४ ।।\nआब्रह्मस्तंबपर्यंतं त्रैलोक्यं सचराचरम् ।।\nउत्पादितं धृतं व्याप्तं विष्णुना प्रभविष्णुना ।। ४५ ।।\nतेनैकेन विशुद्धेन सर्वगेन महात्मना ।।\nइति स्म मुनयः सर्वे उदिता मुनिसत्तमाः ।। ४६ ।।\nवदंति कारणं चास्य त्रैलोक्यस्य जनार्द्दनः ।।\nदेवदानवदैत्यैश्च मुनिचारणपन्नगैः ।। ४७ ।।\nवरार्थिभिश्च प्रवरैः पूज्यसे गरुडध्वज ।।\nकिं भवानेव गोर्विद वृथा युध्यसि स द्विजैः ।। ।। ४८ ।।\nकपिलस्य च विप्रस्य हराल्लब्धवरस्य च ।।\nकिं न वेत्सि यथा ह्येष प्रसादात्पारमेश्वरात्।। ४९।।\nअवध्यत्वमनुप्राप्तो ह्यजेयत्वं च संयुगे ।।\nन चैवं त्वद्विधा देव ब्राह्मणेषु विकुर्वते ।। ५.२.८३.५० ।।\nब्रह्म च ब्रह्मणो मूलं त्वयैव प्राक्प्रतिश्रुतम् ।।\nतस्मादाशु निवर्तस्व मत्वैनं ब्राह्मणं विभो ।। ५१ ।।\nइत्थं निशम्य देवेशो वाक्यं ब्रह्ममुखाच्च्युतम् ।।\nयोगेन तद्बलं ज्ञात्वा कपिलस्य तु शंकरम् ।। ५२ ।।\nजगाम परमं लोकं पूज्यमानस्त्रिविष्टपैः ।।\nगते जनार्दने बिल्वो विललाप पुनः पुनः ।। ५३ ।।\nयुद्धं सुदारुणं श्रुत्वा कृष्णस्य कपिलस्य च ।।\nकथं जेष्यामि कपिलं कथं मे निर्वृतिर्भवेत् ।।\nकस्याहं शरणं यामि को मे त्राता भविष्यति ।। ५४ ।।\nन जितः कपिलो युद्धे विष्णुना प्रभविष्णुना ।।\nमया संस्पर्द्धते नित्यं कथं जेयो भविष्यति ।। ५५ ।।\nअजेया ब्राह्मणा युद्धे शापानुग्रहकारकाः ।।\nभस्म कुर्युर्जगत्सर्वं सदेवा सुरमानुषम् ।। ५६ ।।\nब्राह्मं हि परमं तेजो देवैरपि दुरासदम् ।।\nएवं विलपतस्तस्य वासवः समुपागतः ।। ५७ ।।\nविलपंतं कृशं बिल्वं वज्र हस्तमवेक्ष्य सः ।।\nममत्वाकृष्टहृदयः प्रत्युवाच पुरंदरः ।।५८।।\nअलं शोकेन भूपाल शृणु मे वचनं परम्।।\nयदाहं पीडितो युद्धे शंबरेण दुरात्मना ।।\nबलिष्ठेन सगर्वेण तदा पृष्टो मया गुरुः ।।५९।।\nबृहस्पतिर्महातेजास्तेनोक्तं तु तदा नृप ।।\nगच्छ शक्र ममादेशान्महाकालवनं शुभम् ।। ५.२.८३.६० ।।\nयत्र संति सुदिव्यानि लिंगानि विविधानि च ।।\nभुक्तिमुक्तिकराण्येव वांछितार्थप्रदानि च।।६१।।\nतेषां मध्ये लिंगमेकमाराधय शचीपते ।।\nयस्य दर्शनमात्रेण रणे धृष्टो भविष्यसि ।।\nतस्य तद्वचनाद्बिल्व सम्यगाराधना कृता ।। ६२ ।।\nमया लिंगस्य हर्षेण जितो वै शंबरस्तदा ।।\nप्रसिद्धिं तु गता देवः स चेंद्रेश्वरसंज्ञकः ।। ६३ ।।\nतस्मात्त्वं पश्चिमामाशां गत्वा क्षेत्रस्य तस्य वै ।।\nसमाराधय यत्नेन लिंगं वरुणपूजितम् ।।६४।।\nतल्लिंगं त्रिषु लोकेषु त्वन्नाम्ना ख्यातिमेष्यति ।।\nकपिलस्त्वत्सखा विप्रो जितोऽस्मीति वदिष्यति ।।\nतस्य लिंगस्य माहात्म्यान्मित्रभावं गमिष्यति ।। ६५ ।।\nइत्युक्त्वा तु गते शक्रे देवलोकं यशस्विनि ।।\nपूजयामास भावेन पुष्पैर्दिव्यैः सुगंधिभिः ।। ६६ ।।\nजगाम बिल्वो भूपालो महाकालवनं शुभम् ।।\nददर्श पश्चिमे भागे लिंगं त्रिदशपूजितम् ।। ६७ ।।\nमुक्ताफलैश्च रत्नैश्च वासोभिर्भूषणैस्तथा ।।\nएतस्मिन्नंतरे चैव कपिलोऽपि समागतः ।। ६८ ।।\nददर्श बिल्वं भूपालं पूजयंतं पुनःपुनः ।।\nशरीरे तस्य बिल्वस्य मदीयं रूपमुत्तमम् ।।\nदृष्ट्वा मत्वा महादेवं जितोऽस्मीति द्विजोऽब्रवीत् ।।६९।।\nप्रार्थयामि त्वया सख्यमनंतं शिवसंनिधौ ।।\nएवमुक्तस्तदा बिल्वः कपिलेन महात्मना ।। ५.२.८३.७० ।।\nप्रसन्नः प्रांजलिर्भूत्वा कपिलं द्विजसत्तमम् ।।\nएवं भवतु भद्रं ते कृतार्थोऽहं महात्मना ।।७१।।\nसख्यं तदेव भवतु शश्वद्वदसि मन्यसे ।।\nएवमन्योन्यमुक्त्वा तौ कृत्वा सख्यमनुत्तमम् ।।७२।।\nचिकीडतुश्चिरं कालं परं हर्षमुपागतौ ।।\nतस्य लिंगस्य माहात्म्याद्भूयो राज्यं चकार सः ।। ७३ ।।\nस हि मित्रेण भूपालो बिल्वो देवि मुदान्वितः ।।\nतदाप्रभृति विख्यातो देवो बिल्वेश्वरः क्षितौ ।।\nबिल्वेनाराधितो लोके वांछितार्थफलप्रदः ।। ७४ ।।\nये पश्यंति विशालाक्षि देवं बिल्वेश्वरं परम् ।।\nते कृतार्था भविष्यंति सर्वपातकवर्जिताः।।७५।।\nयेऽनुमोदंति देवस्य दर्शनं पर्वतात्मजे ।।\nतेऽपि पापविनिर्मुक्ताः प्रयांति मम मंदिरे ।।७६।।\nसमतीतं भविष्यं च कुलानामयुतं नरः।।\nमम लोकं नयत्याशु तस्य लिंगस्य दर्शनात् ।। ७७ ।।\nप्रयांति पितरो हृष्टा मम लोके ह्यतंद्रिताः ।।\nविमुक्ताः पातकैर्घोरैः कृत्वा लिंगस्य दर्शनम ।।७८।।\nकृत्वापि पातकं घोरं ब्रह्महत्यादिकं नरः ।।\nतत्पापं विलयं याति श्रीबिल्वेश्वरदर्शनात् ।। ७९ ।।\nया तिथिः श्रूयते देवि कृष्णपक्षे त्रयोदशी ।।\nसा प्रोक्ता वल्लभा तस्य सर्वपातकनाशिनी ।। ५.२.८३.८० ।।\nयेऽर्चयंति नरास्तस्यां देवं बिल्वेश्वरं प्रिये ।।\nन तेषां पुनरावृत्ति र्घोरसंसारगह्वरे ।। ८१ ।।\nकर्मणा मनसा वाचा यत्पापं समुपार्जितम् ।।\nतत्क्षालयति देवोऽसौ तिथौ तस्यां समर्चितः ।। ८२ ।।\nएष ते कथितो देवि प्रभावः पापनाशनः ।।\nबिल्वेश्वरस्य देवस्य श्रूयतामुत्तरेश्वरम्।। ८३ ।।\nइति श्रीस्कांदे महापुराण एकाशीतिसाहस्र्यां संहितायां पञ्चम आवंत्यखण्डे चतुरशीतिलिङ्गमाहात्म्ये बिल्वेश्वरमाहात्म्यवर्णनंनाम त्र्यशीतितमोऽध्यायः ।। ८३ ।।"
  }
]
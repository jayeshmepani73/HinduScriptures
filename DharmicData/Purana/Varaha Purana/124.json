[
  {
    "text": "अथ ऋतूपस्करम् ।।\nश्रीवराह उवाच ।।\nफाल्गुनस्य तु मासस्य शुक्लपक्षस्य   द्वादशीम् ।।\nगृह्य वासन्तिकान् पुष्पान्सुगन्धा ये क्रमागताः ।। १ ।।\nश्वेतं पाण्डुरकं चैव सुगन्धं शोभनं बहु ।।\nविधिना मन्त्रयुक्तेन सुप्रीतेनान्तरात्मना ।। २ ।।\nतत एवं विधिं कृत्वा सर्वं भागवतं शुचिः ।।\nयस्तु जानाति कर्माणि सर्वं मन्त्रविनिश्चितः ।। ३ ।।\nतदाहरति कर्माणि विधिदृष्टेन कर्मणा ।।\nविधिना मन्त्रपूतेन कुर्याच्छान्तमनोऽमलः ।। ४।।\nनमो नारायणेत्युक्त्वा इमं मन्त्रमुदीरयेत् ।।\nमन्त्रः –\nनमोस्तु देवदेवेश शङ्खचक्रगदाधर।।\nनमोऽस्तु ते लोकनाथ प्रवीराय नमोऽस्तु ते ।। ९ ।।\nसपुष्पितस्येह वसन्तकाले वनस्पतेर्गर्न्धरसप्रयुक्ताः ।।\nपश्यंश्च मां पुष्पितपादपेन्द्रं वसन्तकाले समुपागते च ।। ६ ।।\nयश्चैतेन विधानेन कुर्यान्मासे तु फाल्गुने ।।\nन स गच्छति संसारं मम लोकाय गच्छति ।। ७।।\nयत्तु पृच्छसि सुश्रोणि मासे वैशाख उत्तमे ।।\nशुक्लपक्षे तु द्वादश्यां यत्फलं तच्छृणुष्व मे ।। ८ ।।\nपुष्पितेषु च शालेषु तथान्येषु द्रुमेषु च ।।\nगृहीत्वा शालपुष्पाणि मम कर्मणि संस्थिताः ।। ९ ।।\nकृत्वा तु मम कर्माणि शुभानि तरुणानि च ।।\nपूज्य भागवतान्सर्वान् स्थापयित्वा ततोऽग्रतः ।।  124.१० ।।\nऋषयः स्तुवन्ति मन्त्रेण वेदोक्तेन च माधवि ।।\nगन्धर्वाप्सरसश्चैव गीतनृत्यैः सवादितैः ।। ११ ।।\nस्तुवन्ति देवलोकाश्च पुराणं पुरुषोत्तमम् ।।\nसिद्धाविद्याधरा यक्षाः पिशाचोरगराक्षसाः ।। १२ ।।\nस्तुवन्ति देवं भूतानां सर्वलोकस्य चेश्वरम् ।।\nआदित्या वसवो रुद्रा अश्विनौ च मरुद्गणाः ।। १३ ।।\nस्तुवन्ति देवदेवेशं युगानां संक्षयेऽक्षयम् ।।\nततो वायुश्च विश्वे च अश्विनौ च समन्विताः ।। १४ ।।\nस्तुवन्ति केशवं देवमादिकालमयं प्रभुम् ।।\nततो ब्रह्मा च सोमश्च शक्रश्चाग्निसमन्वितः ।।\nस्तुवन्ति नाथं भूतानां सर्वलोकमहेश्वरम् ।। १५।।\nनारदः पर्वतश्चैव असितो देवलस्तथा ।।\nपुलहश्च पुलस्त्यश्च भृगुश्चाङ्गिर एव च ।।१६।।\nएते चान्ये च बहवो मित्रावसुपरावसू ।।\nस्तुवंति नाथं भूतानां योगिनां योगमुत्तमम् ।। १७ ।।\nश्रुत्वा तु प्रतिनिर्घोषं देवानां तु महौजसाम् ।।\nततो नारायणो देवः प्रत्युवाच वसुन्धराम् ।। १८।।\nकिमयं श्रूयते शब्दो ब्रह्मघोषेण संयुतः ।।\nदेवानां च महाभागे महाशब्दोऽत्र श्रूयते ।। १९ ।।\nततः कमलपत्राक्षी सर्वरूपगुणान्विता ।।\nवराहरूपिणं देवं प्रत्युवाच वसुन्धरा ।। 124.२० ।।\nदेवाः कांक्षन्ति ते देव वाराहीं रूपसंस्थितिम् ।।\nत्वन्नियोगनियुक्ताश्च तदर्थं लोकभावन ।।२१ ।।\nततो नारायणो देवः पृथिवीं प्रत्युवाच ह।।\nअहं जानामि तान्देवि मार्गमाणानुपस्थितान् ।।२२।।\nदिव्यं वर्षसहस्रं वै धारितासि वसुन्धरे ।।\nमया लीलायमानेन एकदंष्ट्राग्रकेण वै ।। २३ ।।\nइहागच्छामि भद्रं ते द्रष्टुकामा दिवौकसः ।।\nआदित्या वसवो रुद्राः स्कन्देन्द्रौ सपितामहाः ।।२४।।\nएवं तस्य वचः श्रुत्वा माधवस्य वसुन्धरा।।\nशिरस्यञ्जलिमाधाय ततस्तु चरणेऽपतत् ।।२५।।\nवाराहं पुरुषं देवं विज्ञापयति सा धरा ।।\nउद्धृतासि त्वया देव रसातलगता ह्यहम् ।। २६ ।।\nशरणं त्वां प्रपन्नाहं त्वद्भक्ता त्वं गतिः प्रभुः ।।\nकिं कर्म कर्मणा केन किं वा जन्मपरायणम् ।।२७।।\nकथं वा तुष्यसे देव पूज्यसे केन कर्मणा ।।\nतवाहं कर्त्तुमिच्छामि यच्च मुख्यं सुखावहम् ।।२८।।\nन च मेऽस्ति व्यथा काचित्तव कर्मणि  नित्यशः ।।\nन ग्लानिर्न जरा काचिन्न जन्ममरणे तथा।।२९।।\nसर्वे सुरासुरा लोकाः सरुद्रेन्द्रपितामहाः ।।\nक्वेष्टं निवासं कुर्वन्ति एकैकं च यशोधर ।।124.३०।।\nकानि कर्माणि कुर्वन्ति ये त्वां पश्यन्ति माधव ।।\nकिमाहाराः किमाचारास्त्वां पश्यन्तीह माधव ।। ३१ ।।\nब्राह्मणस्य च किं कर्म क्षत्रियस्य च किं भवेत् ।।\nवैश्यः किं कुरुते कर्म शूद्रः किं कर्म कारयेत् ।।३२।।\nयोगो वै प्राप्यते केन तपो वा केन निश्चितम् ।।\nकिं चात्र फलमाप्नोति तव कर्मपरायणः।।३३।।\nकिं च दुःखनिवासं वा भोजनं पानकं तथा ।।\nकिं च कर्म प्रयोक्तव्यं तव भक्तैश्च माधव।।३४।।\nप्रापणं कीदृशं चापि कासु दिक्षु तथा प्रभो ।।\nकथं योनिं न गच्छेत वियोनिं न च गच्छति ।।३५।।\nतिर्यग्योनिं न गच्छेत कर्मणा केन केशव ।।\nतन्ममाचक्ष्व सकलं येन चैव सुखं भवेत् ।। ३६ ।।\nजरा वा केन गच्छेत जन्म वा केन गच्छति ।।\nगर्भवासं न गच्छेत कर्मणा केन वाऽच्युत ।।३७।।\nसंसारस्य न गच्छेत केन कर्मप्रभावतः ।।\nइत्युक्तो भगवांस्तत्र प्रत्युवाच वसुन्धराम् ।।३८।।\nशृण्वन्तु मे भागवता ये च मोक्षे व्यवस्थिताः ।।\nतान्मन्त्रान्कीर्त्तयिष्यामि यैस्तोषं याति नित्यशः ।।३९।।\nमन्त्रः –\nमासेषु सर्वेषु च मुख्यभूतस्त्वं माधवो माधवमास एव ।।\nपश्येद्देवं तं तु वसन्तकाले उपागतं गन्धरसप्रयुक्त्या।।\nनित्यं च यज्ञेषु तथेज्यते यो नारायणः सप्तलोकेषु वीरः ।।124.४०।।\nएवं ग्रीष्मे विधिं  चैव कुर्यात्सर्वं ममोक्तितः।।\nइममुच्चारयेन्मन्त्रं सर्वभागवतप्रियम्।।४१।।\nमासेषु सर्वेष्वपि मुख्यभूतो मासो भवान्ग्रीष्म एकः प्रपन्नः ।।\nपश्येद्भवन्तं वर्त्तमानं च ग्रीष्मे तेनैव सर्वं दुःखमेतु प्रशान्तिम् ।।४२।।\nएवं ग्रीष्मे वरारोहे मम चैवार्च्चनं कुरु ।।\nन जन्ममरणं येन मम लोके गतिर्भवेत् ।। ४३ ।।\nयावन्तः पुष्पिताः शालाः पृथ्व्यां यावत्सुगंधकाः ।।\nअर्च्चितः स भवेत्सर्वैः कृतो येन ह्ययं विधि।।४४।।\nएवं वर्षास्वपि धरे मम कर्म च कारयेत् ।।\nनिष्कला भवतो बुद्धिः संसारे च न जायते ।।४५।।\nअन्यच्च ते प्रवक्ष्यामि कर्म संसारमोक्षणम् ।।\nकदम्बमुकुलाश्चैव सरलार्ज्जुनपादपाः ।। ४६ ।।\nएतेषां सुमनोभिश्च पूजनीयो महादरात् ।।\nमम संस्थापनं कृत्वा विधिदृष्टेन कर्मणा ।।\nनमो नारायणायेति इमं मन्त्रमुदाहरेत् ।। ४७ ।।\nपश्यन्ति ये ध्यानपरा घनाभं त्वामाश्रिताः पूज्यमानं महिम्ना ।।\nनिद्रां भवान् भजतां लोकनाथ वर्षास्विमं पश्यतु मेघवर्णम्।।४८।।\nआषाढमासे द्वादश्यां सर्वशान्तिकरं शुभम्।।\nय एतेन विधानेन मम कर्म तु कारयेत् ।।४९।।\nस मर्त्यो न प्रणश्येत संसारेऽस्मिन् युगेयुगे ।।\nएतत्ते कथितं देवि ऋतूनां कर्म चोत्तमम् ।।124.५० ।।\nतरंति येन संसारं नराः  कर्मपरायणाः ।।\nएतद्गुह्यं महाभागे देवाः केऽपि न जानते ।।५१ ।।\nमुक्त्वा नारायणं देवं वाराहं रूपमास्थितम् ।।\nनादीक्षिताय दातव्यं मूर्खाय पिशुनाय च ।।५२।।\nकुशिष्याय न दातव्यं ये च शास्त्रार्थदूषकाः ।।\nन पठेद्गोघ्नमध्ये वै न पठेच्छठमध्यतः ।। ५३ ।।\nधनधर्मक्षयस्तेषां पठनादाशु जायते ।।\nपठेद्भागवतानां च ये च धर्मेण दीक्षिताः ।। ५४ ।।\nएतत्ते कथितं भद्रे पूर्वं यत्पृष्टवत्यसि ।।\nकार्त्स्न्येन कथितं ह्येतत्किमन्यत्परिपृच्छ सि ।।५५।।\nइति श्रीवराहपुराणे भगवच्छास्त्रे ऋतूपस्करणं नाम चतुर्विंशत्यधिकशततमोऽध्यायः ।।१२४।।"
  }
]
[
  {
    "text": "श्रीवराह उवाच ।\nएवं सृष्ट्वा जगत्सर्वं भगवान् लोकभावनः ।\nविरराम ततः सृष्टिर्व्यवर्द्धत धरे तदा ।। १०.१ ।।\nवृद्धायामथ सृष्टौ तु सर्वे देवाः पुरातनम् ।\nनारायणाख्यं पुरुषं यजन्तो विविधैर्मखैः ।। १०.२ ।।\nद्वीपेषु चैव सर्वेषु वर्षेषु च मखैर्हरिम् ।\nदेवाः सत्रैर्महद्भिस्ते यजन्तः श्रद्धयाऽन्विताः ।\nतोषयामासुरत्यर्थं स्वं पूज्यं कर्तुमीप्सवः ।। १०.३ ।।\nएवं तोषयतां तेषां बहुवर्षसहस्त्रिकम् ।\nकाले देवस्तदा तुष्टः प्रत्यक्षत्वं जगाम ह ।। १०.४ ।।\nअनेकबाहूदरवक्त्रनेत्रो\nमहागिरेः श्रृङ्गमिवोल्लिखंस्तदा ।\nउवाच किं कार्यमथो सुरेशो\nब्रूतां वरं देववरा वरं वः ।। १०.५ ।।\nदेवा ऊचुः ।\nजयस्व गोविन्द महानुभाव\nत्वया वयं नाथ वरेण देवाः ।\nमनुष्यलोकेऽपि भवन्तमाद्यं\nविहाय नास्मान्भवते ह कश्चित् ।। १०.६ ।।\nरुद्रादित्या वसवो ये च साध्या\nविश्वेऽश्विनौ मरुतश्चोष्मपाश्च ।\nसर्वे भवन्तं शरणं गताः स्म\nकुरुष्व पूज्यानिह विश्वमूर्ते ।। १०.७ ।।\nएवमुक्तस्तदा तैस्तु महायोगेश्वरो हरिः ।\nकरोमि सर्वान् वः पूज्यानित्युक्त्वाऽन्तरधीयत ।। १०.८ ।।\nदेवा अपि निजौकांसि गतवन्तः सनातनम् ।\nस्तुवन्तः परमेशोऽपि त्रिविधं भावमास्थितः ।। १०.९ ।।\nएवं त्रिधा जगद्धाता भूत्वा देवान् महेश्वरः ।\nआराध्य सात्त्विकं राजं तामसं च त्रिधा स्थितम् ।। १०.१० ।।\nसात्त्विकेन पठेद् वेदान् यजेद् यज्ञेन देवताः ।\nआत्मनोऽवयवो भूत्वा राजसेनापि केशवः ।। १०.११ ।।\nस कालरूपिणं रौद्रं प्रकृत्या शूलपाणिनम् ।\nआत्मनो राजसीं मूर्तिं पूजयामास भक्तितः ।\nतामसेनापि भावेन असुरेषु व्यवस्थितः ।। १०.१२ ।।\nएवं त्रिधा जगद्धाता भूत्वा देवान् महेश्वरः ।\nआराधयामास ततो लोकोऽपि त्रिविधोऽभवत् ।। १०.१३ ।।\nब्रह्मविष्णुमहेशाननाम्ना गृह्य व्यवस्थितः ।\nस च नारायणो देवः कृते युगवरे प्रभुः ।। १०.१४ ।।\nत्रेतायां रुद्ररूपस्तु द्वापरे यज्ञमूर्तिमान् ।\nकलौ नारायणो देवो बहुरूपो व्यजायत ।। १०.१५ ।।\nतस्यादिकृत्ततो विष्णोश्चरितं भूरितेजसः ।\nश्रृणुष्व सर्वं सुश्रोणि गदतो मम भामिनि ।। १०.१६ ।।\nआसीत् कृतयुगे राजा सुप्रतीको महाबलः ।\nतस्य भार्याद्वयं चासीदविशिष्टं मनोरमम् ।। १०.१७ ।।\nविद्युत्प्रभा कान्तिमती तयोरेते तु नामनी ।\nतयोः पुत्रं समं राजा न लेभे यत्नवानपि ।। १०.१८ ।।\nयदा तदा मुनिश्रेष्ठमात्रेयं वीतकल्मषम् ।\nतोषयामास विधिना चित्रकूटे नगोत्तमे ।। १०.१९ ।।\nसक ऋषिस्तोषितस्तेन दीर्घकालं वरार्थिना ।\nवरं दिदित्सया यावदब्रवीदत्रिजो मुनिः ।। १०.२० ।।\nतावदिन्द्रोऽपि करिणा गतः पार्श्वेन तस्य ह ।\nदेवसैन्यैः परिवृतस्तूष्णीमेव महाबलः ।। १०.२१ ।।\nतं दृष्ट्वाऽन्तर्गतप्रीतिमप्रीतिं प्रीतवान् मुनिः ।\nचुकोप देवराजाय शापमुग्रं ससर्ज ह ।। १०.२२ ।।\nयस्मात् त्वया ममावज्ञा कृता मूढ दिवस्पते ।\nततस्त्वं चालितो राज्यादन्यलोके वसिष्यसि ।। १०.२३ ।।\nएवमुक्त्वाऽपि कोपेन सुरेशं तं च भूपतिम् ।\nउवाच राजन् पुत्रस्ते भविता दृढविक्रमः ।। १०.२४ ।।\nइन्द्ररूपोपमः श्रीमानुद्यच्छस्त्रः प्रतापवान् ।\nविद्याप्रभावकर्म्मज्ञः क्रूरकर्मा भविष्यति ।\nदुर्जयोऽतिबली राजा एवमुक्त्वा गतो मुनिः ।। १०.२५ ।।\nसोऽपि राजा सुप्रतीको भार्यायां गर्भमावहत् ।\nविद्युत्प्रभायां धर्मज्ञः साऽपि काले त्वसूयत ।। १०.२६ ।।\nतस्याः पुत्रः समभवद् दुर्जयाख्यो महाबलः ।\nजातकर्मादिसंस्कारं तस्य चक्रे मुनिः स्वयम् ।\n(दुर्वासा नाम तपसो तस्य देहमकल्मषः ।। १०.२७ ।।)\nतस्य चेष्टेर्बलेनासौ मुनेः सौम्यो बभूव ह ।\nवेदशास्त्रार्थविद्यायां पारगो धर्मवान् शुचिः ।। १०.२८ ।।\nया द्वितीयाऽभवत् पत्नी तस्य राज्ञो महात्मनः ।\nनाम्ना कीर्त्तिमती धन्या तस्याः पुत्रो बभूव ह ।\nनाम्ना सुद्युम्न इत्येवं वेदवेदाङ्गपारगः ।। १०.२९ ।।\nअथ कालेन महता स राजा राजसत्तमः ।\nसुप्रतीकः सुतं दृष्ट्वा दुर्जयं योग्यमन्तिके ।। १०.३० ।।\nआत्मनो वृद्धभावं च वाराणस्याधिपो बली ।\nचिन्तयामास राज्यार्थं दुर्जयं प्रति भामिनि ।। १०.३१ ।।\nएवं संचिन्त्य धर्मात्मा तस्य राज्यं ददौ नृपः ।\nस्वयं च चित्रकूटाख्यं पर्वतं स जगाम ह ।। १०.३२ ।।\nदुर्जयोऽपि महद्राज्यं हस्त्यश्वरथवाजिभिः ।\nसंयोज्य चिन्तयामास राज्यवृद्धिं प्रति प्रभुः ।। १०.३३ ।।\nएवं संचिन्त्य मेधावी हस्त्यश्वरथपत्तिभिः ।\nसमेतां वाहिनीं कृत्वा उत्तरां दिशमाश्रितः ।\nतस्य चोत्तरतो देशाः सर्वे सिद्धा महात्मनः ।। १०.३४ ।।\nभारताख्यमिदं वर्षं साधयित्वा सुदुर्जयः ।\nततः किंपुरुषं नाम वर्षं तेनापि साधितम् ।। १०.३५ ।।\nततः परतरं चान्यद्धरिवर्षं जिगाय सः ।\nरम्यं हिरण्मयं चापि कुरुभद्राश्वमेव च ।\nइलावृतं मेरुमध्यमेतत् सर्वं जिगाय सः ।। १०.३६ ।।\nजित्वा जम्ब्वाख्यमेतद्धि द्वीपं यावदसौ नृपः ।\nजगाम देवराजानं जेतुं सर्वसुरान्वितम् ।। १०.३७ ।।\nमेरुपर्वतमारुह्य देवगन्धर्वदानवान् ।\nगुह्यकान् किं नरान् दैत्यांस्ततो ब्रह्मसुतो मुनिः ।\nनारदो दुर्जयजयं देवराजाय शंसत ।। १०.३८ ।।\nतत इन्द्रस्त्वरायुक्तो लोकपालैः समन्वितः ।\nजगाम दुर्जयं हन्तुं सोऽचिरेणास्त्रनिर्ज्जितम् ।\nविहाय पर्वतं मेरुं मर्त्यलोकमिहागतः ।। १०.३९ ।।\nपूर्वदेशे च देवेन्द्रो लोकपालैः समं प्रभुः ।\nस्थितवांस्तस्य सुमहच्चरितं संभविष्यति ।। १०.४० ।।\nदुर्जयश्च सुराञ्जित्वा यावत् प्रतिनिवर्त्तते ।\nगन्धमादनपृष्ठे तु स्कन्धावारनिवेशनम् ।\nकृत्वाऽवस्थितसंभारमागतं तापसौ तु तम् ।। १०.४१ ।।\nतावगतावथाब्रूतां राजन् दुर्ज्जय लोकपाः ।\nनिवारितास्त्वया सर्वं लोकपालैर्विना जगत् ।\nन प्रवर्त्तत तस्मान् नौ देहि तत्पदमुत्तमम् ।। १०.४२ ।।\nएवमुक्ते ततस्तौ तु दुर्ज्जयः प्राह धर्मवित् ।\nकौ भवन्ताविति ततस्तावूचतुररिंदमौ ।\nविद्युत्सुविद्युन्नामानावसुराविति मानद ।। १०.४३ ।।\nत्वया सम्प्रति चेच्छामो धर्म्यं सत्सु सुसंस्कृतौ ।\nलोकपालमतं सर्वमावां कुर्म सुदुर्जय ।। १०.४४ ।।\nएवमुक्ते दुर्ज्जयेन तौ स्वर्गे सन्निवेशितौ ।\nलौकपालौ कृतौ सद्यस्ततोऽन्तर्धानं जग्मतुः ।। १०.४५ ।।\nतयोरपि महत्कर्म चरितं च धराधरे ।\nभविष्यति महाराजो दुर्जयो मन्दरोपरि ।। १०.४६ ।।\nधनदस्य वनं दिव्यं दृष्ट्वा नन्दनसन्निभम् ।\nमुदा बभ्राम रम्येऽस्मिन् स यावद्राजसत्तमः ।। १०.४७ ।।\nतावत्सुवर्णवृक्षाधः कन्याद्वयमपश्यत ।\nअतीवरूपसंपन्नमतीवाद्भुतदर्शनम् ।। १०.४८ ।।\nदृष्ट्वा तु विस्मयाविष्टः क इमे शुभलोचने ।\nएवं संचिन्त्य यावत् स क्षणमेकं व्यवस्थितः ।\nतस्मिन् वने तावदुभौ तापसौ सोऽवलोकयत् ।। १०.४९ ।।\nतौ दृष्ट्वा सहसा राजा ययौ प्रीत्या परां मुदम् ।\nअवतीर्य द्विपात् तूर्णं नमश्चक्रे तयोः स्वयम् ।। १०.५० ।।\nउपविष्टः स ताभ्यां तु कौश्ये दत्ते वरासने ।\nपृष्टः कस्त्वं कुतश्चासि कस्य वा किमिह स्थितः ।। १०.५१ ।।\nतौ प्रहस्याब्रवीद् राजा सुप्रतीकेति विश्रुतः ।\nतस्य पुत्रः समुत्पन्नो दुर्जयो नाम नामतः ।। १०.५२ ।।\nपृथिव्यां सर्वराजानो जिगीषन्निह सत्तमौ ।\nआगतोऽस्मि ध्रुवं चैव स्मर्त्तव्योऽहं तपोधनौ ।\nभवन्तौ कौ समाख्यातं ममानुग्रहकाङ्क्षया ।। १०.५३ ।।\nतापसावूचतुः ।\nआवां हेतृप्रहेत्राख्यौ मनोः स्वायंभुवः सुतौ ।\nआवां देवविनाशाय गतौ स्वो मेरुपर्वतम् ।। १०.५४ ।।\nतत्रावयोर्महासैन्यं गजाश्वरथसंकुलम् ।\nजिगाय सर्वदेवानां शतशोऽथ सहस्त्रशः ।। १०.५५ ।।\nते च देवा महत्सैन्यं दृष्ट्वा सर्वं निपातितम् ।\nअसुरैरुज्झितप्राणं ततस्ते शरणं गताः ।। १०.५६ ।।\nक्षीराब्धौ यत्र देवेशो हरिः शेते स्वयं प्रभुः ।\nतत्र विज्ञापयामासुः सर्वे प्रणतिपूर्वकम् ।। १०.५७ ।।\nदेवदेव हरे सर्वं सैन्यं त्वसुरसत्तमैः ।\nपराजितं परित्राहि भीतं विह्वल्लोचनम् ।। १०.५८ ।।\nत्वया देवासुरे युद्धे पूर्वं त्राताः स्म केशव ।\nसहस्त्रबाहोः क्रूरस्य समरे कालनेमिनः ।। १०.५९ ।।\nइदानीमपि देवेश असुरौ देवकण्टकौ ।\nहेतृप्रहेतृनामानौ बहुसैन्यपरिच्छदौ ।\nतौ हत्वा त्राहि नः सर्वान् देवदेव जगत्पते ।। १०.६० ।।\nएवमुक्तस्ततो देवो विष्णुर्नारायणः प्रभुः ।\nअहं यास्यामि तौ हन्तुमित्युवाच जगत्पतिः ।। १०.६१ ।।\nएवमुक्तास्ततो देवा मेरुपर्वतसन्निधौ ।\nप्रतस्थुस्तेऽथ मनसा चिन्तयन्तो जनार्दनम् ।। १०.६२ ।।\nतैः संचिन्तितमात्रस्तु देवश्चक्रगदाधरः ।\nआवयोः सैन्यमाविश्य एक एव महाबलः ।। १०.६३ ।।\nएकधा दशधात्मानं शतधा च सहस्त्रधा ।\nलक्षधा कोटिधा कृत्वा स्वभूत्या च जगत्पतिः ।। १०.६४ ।।\nएवं स्थिते देववरे अस्मत्सैन्ये महाबलः ।\nयः कश्चिदसुरो राजन्नावयोर्बलमाश्रितः ।\nस हतः पतितो भूमौ दृश्यते गतचेतनः ।। १०.६५ ।।\nएवं तत् सहसा सैन्यं मायया विश्वमूर्तिना ।\nनिहतं साश्वकलिलं पत्तिद्विपसमाकुलम् ।। १०.६६ ।।\nचतुरङ्गं बलं सर्वं हत्वा देवो रथाङ्गधृक् ।\nआवां शोषावथो दृष्ट्वा गतोऽन्तर्द्धानमीश्वरः ।। १०.६७ ।।\nआवयोरीदृशं कर्म दृष्टं देवस्य शार्ङ्गिणः ।\nततस्तमेव शरणं गतावाराधनाय वै ।। १०.६८ ।।\nत्वं चास्मन्मित्रतनयः सुप्रतीकात्मजो नृप ।\nइमे च आवयोः कन्ये गृहाण मनुजेश्वर ।\nहेतृकन्या सुकेशी तु मिश्रकेशी प्रहेतृणः ।। १०.६९ ।।\nदुर्जयस्त्वेवमुक्तस्तु हेतृणा ते उभे शुभे ।\nकन्ये जग्राह धर्मेण भार्यार्थं मनुजेश्वरः ।। १०.७० ।।\nते लब्ध्वा सहसा राजा मुदा परमया युतः ।\nआजगाम स्वकं राष्ट्रं निजसैन्यसमावृतः ।। १०.७१ ।।\nततः कालेन महता तस्य पुत्रद्वयं बभौ ।\nसुकेश्याः सुप्रभः पुत्रो मिश्रकेश्याः सुदर्शनः ।। १०.७२ ।।\nस राजा दुर्जयः श्रीमाँल्लब्ध्वा पुत्रद्वयं शुभम् ।\nस्वयं कालान्तरे श्रीमाञ्जगामारण्यमन्तिके ।। १०.७३ ।।\nतत्रस्थो वनजातीर्हि बधयन् वै भयंकराः ।\nददर्शारण्यमाश्रित्य मुनिं स्थितमकल्मषम् ।। १०.७४ ।।\nतपस्यन्तं महाभागं नाम्ना गौरमुखं शुभम् ।\nऋषिवृन्दस्य गोप्तारं त्रातारं पापिनः स्वयम् ।। १०.७५ ।।\nतस्याश्रमे विमलजलाविलेमरु-\nत्सुगन्धिवृक्षप्रवरे द्विजन्मनः ।\nरराज जीमूत इवाम्बरान्मही-\nमुपागतः प्रवरविमानवद् गृहः ।। १०.७६ ।।\nज्वलनमखाग्निप्रतिभाषिताम्बरः\nसुशुद्धसंवासितवेशकुट्टकः ।\nशिष्यैः समुच्चारितसामनादकः\nसुरूपयोषिदृषिकन्यकाकुलः ।\nइतीदृशोऽस्यावसाथो वराश्रमे\nसुपुष्पिताशेषतरुप्रसूनः ।। १०.७७ ।।\n।। इति श्रीवराहपुराणे भगवच्छास्त्रे दशमोऽध्यायः ।। १० ।।"
  }
]
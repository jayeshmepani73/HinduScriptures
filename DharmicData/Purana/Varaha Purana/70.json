[
  {
    "text": "<b>भद्राश्व उवाच ।\n</b>\nभगवन् किं कृतं लोकं त्वया तमनुपश्यता ।\nव्रतं तपो वा धर्मो वा प्राप्त्यर्थं तस्य वै मुने ।। ७०.१ ।।"
  },
  {
    "text": "अनाराध्य हरिं भक्त्या को लोकान् कामयेद् बुधः ।\nआराधिते हरौ लोकाः सर्वे करतलेऽभवन् ।। ७०.२ ।।"
  },
  {
    "text": "एवं संचिन्त्य राजेन्द्र मया विष्णुः सनातनः ।\nआराधितो वर्षशतं क्रतुभिर्भूरिदक्षिणैः ।। ७०.३ ।।"
  },
  {
    "text": "ततः कदाचिद् बहुना कालेन नृपनन्दन ।\nयजतो मम देवेशं यज्ञमूर्तिं जनार्दनम् ।\nआहूता आगता देवाः सममेव सवासवाः ।। ७०.४ ।।"
  },
  {
    "text": "स्वे स्वे स्थाने स्थिता आसन् यावद् देवाः सवासवाः ।\nतावत् तत्रैव भगवानागतो वृषभध्वजः ।। ७०.५ ।।"
  },
  {
    "text": "महादेवो विरूपाक्षस्त्र्यम्बको नीललोहितः ।\nसोऽपि रौद्रे स्थितः स्थाने बभूव परमेश्वरः ।। ७०.६ ।।"
  },
  {
    "text": "तान् सर्वानागतान् दृष्ट्वा देवानृषिमहोरगान् ।\nसनत्कुमारो भगवानाजगामाब्जसंभवः ।। ७०.७ ।।"
  },
  {
    "text": "त्रसरेणुप्रमाणेन विमाने सूर्यसन्निभे ।\nअवस्थितो महायोगी भूतभव्यभविष्यवित् ।। ७०.८ ।।"
  },
  {
    "text": "आगम्य शिरसा रुद्रं स ववन्दे महामुनिः ।\nमया प्रणमितस्तस्थौ समीपे शूलपाणिनः ।। ७०.९ ।।"
  },
  {
    "text": "तानहं संस्थितान् देवान् नारदादीनृषींस्तथा ।\nसनत्कुमाररुद्रौ च दृष्ट्वा मे मनसि स्थितम् ।। ७०.१० ।।"
  },
  {
    "text": "क एषां भवते याज्यो वरिष्ठश्च नृपोत्तम ।\nकेन तुष्टेन तुष्टाः स्युः सर्व एते सरुद्रकाः ।। ७०.११ ।।"
  },
  {
    "text": "एवं कृत्वा स्थिते राजन् रुद्रः पृष्टो मयाऽनघ ।\nएवमर्थं क इज्योऽत्र युष्माकं सुरसत्तमाः ।। ७०.१२ ।।"
  },
  {
    "text": "एवमुक्ते तदोवाच रुद्रो मां सुरसन्निधौ ।। ७०.१३ ।।"
  },
  {
    "text": "<b>रुद्र उवाच ।\n</b>\nश्रृण्वन्तु बिबुधाः सर्वे तथा देवर्षयोऽमलाः ।\nब्रह्मर्षयश्च विख्याता सर्वे श्रृण्वन्तु मे वचः ।\nत्वं चागस्त्य महाबुद्धे श्रृणु मे गदतो वचः ।। ७०.१४ ।।"
  },
  {
    "text": "यो यज्ञैरीड्यते देवो यस्मात् सर्वमिदं जगत् ।\nउत्पन्नं सर्वदा यस्मिंल्लीनं भवति सामरम् ।। ७०.१५ ।।"
  },
  {
    "text": "नारायणः परो देवः सत्त्वरूपो जनार्दनः ।\nत्रिधात्मानं स भगवान् ससर्ज परमेश्वरः ।। ७०.१६ ।।"
  },
  {
    "text": "रजस्तमोभ्यां युक्तोऽभूद् रजः सत्त्वाधिकं विभुः ।\nससर्ज नाभिकमले ब्रह्माणं कमलासनम् ।। ७०.१७ ।।"
  },
  {
    "text": "रजसा तमसा युक्तः सोऽपि मां त्वसृजत् प्रभुः ।\nयत्सत्त्वं स हरिर्देवो यो हरिस्तत्परं पदम् ।। ७०.१८ ।।"
  },
  {
    "text": "ये सत्त्वरजसी सोऽपि ब्रह्मा कमलसंभवः ।\nयो ब्रह्मा सैव देवस्तु यो देवः सः चतुर्मुखः ।\nयद्रजस्तमसोपेतं सोऽहं नास्त्यत्र संशयः ।। ७०.१९ ।।"
  },
  {
    "text": "सत्त्वं रजस्तमश्चैव त्रितयं चैतदुच्यते ।\nसत्त्वेन मुच्यते जन्तुः सत्त्वं नारायणात्मकम् ।। ७०.२० ।।"
  },
  {
    "text": "रजसा सत्त्वयुक्तेन भवेत् सृष्टी रजोऽधिका ।\nतच्च पैतामहं वृत्तं सर्वशास्त्रेषु पठ्यते ।। ७०.२१ ।।"
  },
  {
    "text": "यद्वेदबाह्यं कर्म स्याच्छास्त्रमुद्दिश्य सेव्यते ।\nतद्रौद्रमिति विख्यातं कनिष्ठं गदितं नृणाम् ।। ७०.२२ ।।"
  },
  {
    "text": "यद्धीनं रजसा कर्म केवलं तामसं तु यत् ।\nतद् दुर्गतिपरं नॄणामिह लोके परत्र च ।। ७०.२३ ।।"
  },
  {
    "text": "सत्त्वेन मुच्यते जन्तुः सत्त्वं नारायणात्मकम् ।\nनारायणश्च भगवान् यज्ञरूपी विभाव्यते ।। ७०.२४ ।।"
  },
  {
    "text": "कृते नारायणः शुद्धः सूक्ष्ममूर्तिरुपास्यते ।\nत्रेतायां यज्ञरूपेण पञ्चरात्रैस्तु द्वापरे ।। ७०.२५ ।।"
  },
  {
    "text": "कलौ मत्कृतमार्गेण बहुरूपेण तामसैः ।\nइज्यते द्वेषबुद्ध्या स परमात्मा जनार्दनः ।। ७०.२६ ।।"
  },
  {
    "text": "न तस्मात् परतो देवो भविता न भविष्यति ।\nयो विष्णुः स स्वयं ब्रह्मा यो ब्रह्मा सोऽहमेव च ।। ७०.२७ ।।"
  },
  {
    "text": "वेदत्रयेऽपि यज्ञेऽस्मिन् याज्यं वेदेषु निश्चयः ।\nयो भेदं कुरुतेऽस्माकं त्रयाणां द्विजसत्तम ।\nस पापकारी दुष्टात्मा दुर्गतिं गतिमाप्नुयात् ।। ७०.२८ ।।"
  },
  {
    "text": "इदं च श्रृणु मेऽगस्त्य गदतः प्राक्तनं तथा ।\nयथा कलौ हरेर्भक्तिं न कुर्वन्तीह मानवाः ।। ७०.२९ ।।"
  },
  {
    "text": "भूर्लोकवासिनः सर्वे पुरा यष्ट्वा जनार्दनम् ।\nभुवर्लोकं प्रपद्यन्ते तत्रस्था अपि केशवम् ।\nआराध्य स्वर्गतिं यान्ति क्रमान्मुक्तिं व्रजन्ति च ।। ७०.३० ।।"
  },
  {
    "text": "एवं मुक्तिपदे व्याप्ते सर्वलोकैस्तथैव च ।\nमुक्तिभाजस्ततो देवास्तं दध्युः प्रयता हरिम् ।। ७०.३१ ।।"
  },
  {
    "text": "सोऽपि सर्वगतत्वाच्च प्रादुर्भूतः सनातनः ।\nउवाच ब्रूत किं कार्यं सर्वयोगिवराः सुराः ।। ७०.३२ ।।"
  },
  {
    "text": "ते तं प्रणम्य देवेशमूचुश्च परमेश्वरम् ।\nदेवदेव जनः सर्वो मुक्तिमार्गे व्यवस्थितः ।\nकथं सृष्टिः प्रभविता नरकेषु च को वसेत् ।। ७०.३३ ।।"
  },
  {
    "text": "एवमुक्तस्ततो देवैस्तानुवाच जनार्दनः ।\nयुगानि त्रीणि बहवो मामुपेष्यन्ति मानवाः ।। ७०.३४ ।।"
  },
  {
    "text": "अन्त्ये युगे प्रविरला भविष्यन्ति मदाश्रयाः ।\nएष मोहं सृजाम्याशु यो जनं मोहयिष्यति ।। ७०.३५ ।।"
  },
  {
    "text": "त्वं च रुद्र महाबाहो मोहशास्त्राणि कारय ।\nअल्पायासं दर्शयित्वा फलं दीर्घं प्रदर्शय ।। ७०.३६ ।।"
  },
  {
    "text": "कुहकं चेन्द्रजालानि विरुद्धाचरणानि च ।\nदर्शयित्वा जनं सर्वं मोहयाशु महेश्वर ।। ७०.३७ ।।"
  },
  {
    "text": "एवमुक्त्वा तदा तेन देवेन परमेष्ठिना ।\nआत्मा तु गोपितः सद्यः प्रकाश्योऽहं कृतस्तदा ।। ७०.३८ ।।"
  },
  {
    "text": "तस्मादारभ्य कालं तु मत्प्रणीतेषु सत्तम ।\nशास्त्रेष्वभिरतो लोको बाहुल्येन भवेदतः ।। ७०.३९ ।।"
  },
  {
    "text": "वेदानुवर्त्तिनं मार्गं देवं नारायणं तथा ।\nएकीभावेन पश्यन्तो मुक्तिभाजो भवन्ति ते ।। ७०.४० ।।"
  },
  {
    "text": "मां विष्णोर्व्यतिरिक्तं ये ब्रह्माणं च द्विजोत्तम ।\nभजन्ते पापकर्माणस्ते यान्ति नरकं नराः ।। ७०.४१ ।।"
  },
  {
    "text": "ये वेदमार्गनिर्मुक्तास्तेषां मोहार्थमेव च ।\nनयसिद्धान्तसंज्ञाभिर्मया शास्त्रं तु दर्शितम् ।। ७०.४२ ।।"
  },
  {
    "text": "पाशोऽयं पशुभावस्तु स यदा पतितो भवेत् ।\nतदा पाशुपतं शास्त्रं जायते वेदसंज्ञितम् ।। ७०.४३ ।।"
  },
  {
    "text": "वेदमूर्तिरहं विप्र नान्यशास्त्रार्थवादिभिः ।\nज्ञायते मत्स्वरूपं तु मुक्त्वा वेदमनादिमत् ।\nवेदवेद्योऽस्मि विप्रर्षे ब्राह्मणैश्च विशेषतः ।। ७०.४४ ।।"
  },
  {
    "text": "युगानि त्रीण्यहं विप्र ब्रह्मा विष्णुस्तथैव च ।\nत्रयोऽपि सत्त्वादिगुणास्त्रयो वेदास्त्रयोऽग्नयः ।। ७०.४५ ।।"
  },
  {
    "text": "त्रयो लोकास्त्रयः संध्यास्त्रयो वर्णास्तथैव च ।\nसवनानि तु तावन्ति त्रिधा बद्धमिदं जगत् ।। ७०.४६ ।।"
  },
  {
    "text": "य एवं वेत्ति विप्रर्षे परं नारायणं तथा ।\nअपरं पद्मयोनिं तु ब्रह्माणं त्वपरं तु माम् ।\nगुणतो मुख्यतस्त्वेक एवाहं मोह इत्युत ।। ७०.४७ ।।"
  },
  {
    "text": "।। इति श्रीवराहपुराणे भगवच्छास्त्रे सप्ततितमोऽध्यायः ।। ७० ।।"
  }
]
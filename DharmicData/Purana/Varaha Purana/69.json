[
  {
    "text": "<b>भद्राश्व उवाच ।\n</b>\nभगवन् त्वच्छरीरे तु यद् वृत्तं द्विजसत्तम ।\nचिरजीवी भवांस्तन्मे वक्तुमर्हसि सत्तम ।। ६९.१ ।।"
  },
  {
    "text": "<b>अगस्त्य उवाच ।\n</b>\nमच्छरीरमिदं राजन् बहुकौतूहलान्वितम् ।\nअनेककल्पसंस्थायि वेदविद्याविशोधितम् ।। ६९.२ ।।"
  },
  {
    "text": "अटन् महीमहं सर्वां गतवानस्मि पार्थिव ।\nइलावृतं महावर्षं मेरोः पार्श्वे व्यवस्थितम् ।। ६९.३ ।।"
  },
  {
    "text": "तत्र रम्यं सरो दृष्टं तस्य तीरे महाकुटी ।\nतत्रोपवासशिथिलं दृष्टवानस्मि तापसम् ।\nअस्थिचर्मावशेषं तु चीरवल्कलधारिणम् ।। ६९.४ ।।"
  },
  {
    "text": "तं दृष्टृवाऽहं नृपश्रेष्ठ क एष नृपसत्तम ।\nविश्वास्य प्रतिपत्त्यर्थं विधेयं मे नरोत्तम ।। ६९.५ ।।"
  },
  {
    "text": "एवं चित्तयतो मह्यं स मां प्राह महामुनिः ।\nस्थीयतां स्थीयतां ब्रह्मन्नातिथ्यं करवाणि ते ।। ६९.६ ।।"
  },
  {
    "text": "एतच्छ्रुत्वा वचस्तस्य प्रविष्टोऽहं कुटीं तु ताम् ।\nतावत् पश्याम्यहं विप्रं ज्वलन्तमिव तेजसा ।। ६९.७ ।।"
  },
  {
    "text": "भूमौ स्थितं तु मां दृष्ट्वा हुङ्कारमकरोद् द्विजः ।\nतद्धुङ्कारात् तु पातालं भित्त्वा पञ्च हि कन्यकाः ।। ६९.८ ।।"
  },
  {
    "text": "निर्ययुः काञ्चनं पीठमेका तासां प्रगृह्य वै ।\nसा मां प्रादात् तदाऽन्याऽदात् सलिलं करसंस्थितम् ।। ६९.९ ।।"
  },
  {
    "text": "गृहीत्वाऽन्या तु मे पादौ क्षालितुं चोपचक्रमे ।\nअन्ये द्वे व्यजने गृह्य मत्पक्षाभ्यां व्यवस्थिते ।। ६९.१० ।।"
  },
  {
    "text": "ततो हुङ्कारमकरोत् पुनरेव महातपाः ।\nतच्छब्दादन्तरं हैमद्रोणीं योजनविस्तृताम् ।\nगृह्याजगाम मकरोत्प्लवं सरसि पार्थिव ।। ६९.११ ।।"
  },
  {
    "text": "तस्यां तु कन्याः शतशो हेमकुम्भकराः शुभाः ।\nआययुस्तमथो दृष्ट्वा स मुनिः प्राह मां नृप ।। ६९.१२ ।।"
  },
  {
    "text": "स्नानार्थं कल्पितं ब्रह्मन्निदं ते सर्वमेव तु ।\nद्रोणीं प्रविश्य चेमां त्वं स्नातुमर्हसि सत्तम ।। ६९.१३ ।।"
  },
  {
    "text": "ततोऽहं तस्य वचनात् तस्यां द्रोण्यां नराधिप ।\nविशामि तावत् सरसि सा द्रोणी प्रत्यमज्जत ।। ६९.१४ ।।"
  },
  {
    "text": "द्रोण्यां जले निमग्नोऽहम् इति मत्वा नरेश्वर ।\nउन्मग्नोऽहं ततो लोकमपूर्वं दृष्टवांस्ततः ।। ६९.१५ ।।"
  },
  {
    "text": "सुहर्म्यकक्ष्यायतनं विशालं\nरथ्यापथं शुद्धजनानुकीर्णम् ।\nनीत्युत्तमैः सेवितमात्मविद्भि -\nर्नृभिः पुराणैर्नयमार्गसंस्थैः ।। ६९.१६ ।।"
  },
  {
    "text": "संसारचर्यापरिघाभिरुग्रं\nगम्भीरपातालतलस्थमाद्यम् ।\nसितैर्नृभिः पाशवराग्रहस्तैः\nद्विपाश्वसंघैर्विविधैरुपेतम् ।। ६९.१७ ।।"
  },
  {
    "text": "विचित्रपद्मोत्पलसंवृतानि\nसरांसि नानाविहगाकुलानि ।\nअम्भोजपत्रस्थितभृङ्गनादै-\nरुद्गीतवन्तीव लयैरनैकैः ।\nकैलासश्रृङ्गप्रतिमानि तीरे -\nष्वनेकरत्नोत्पलसंचितानि ।\nगृहाणि धन्याध्युषितानि नीचै -\nरुपासितानि द्विजदेवविप्रैः ।। ६९.१८ ।।"
  },
  {
    "text": "कैलासश्रृङ्गप्रतिमानि तीरे -\nष्वनेकरत्नोत्पलसंचितानि ।\nगृहाणि धन्याध्युषितानि नीचै -\nरुपासितानि द्विजदेवविप्रैः ।। ६९.१९ ।।"
  },
  {
    "text": "पद्मानि भृङ्गावनतानि चेलु -\nस्तेषां पुनर्गुरुभारादजस्त्रम् ।\nजलेषु येषां सुस्वरास्यो द्विजाति-\nर्वेदोदितानाह विचित्रमन्त्रान् ।। ६९.२० ।।"
  },
  {
    "text": "सिताब्जमालार्चितगात्रवन्ति\nवासोत्तरीयाणि खगप्रवारैः ।\nसरांस्यनेकानि तथा द्विजास्तु\nपठन्ति यज्ञार्थविधिं पुराणम् ।। ६९.२१ ।।"
  },
  {
    "text": "भ्रमन्नहं तेषु सरःस्वपश्यं\nवृन्दान्यनेकानि सुराङ्गनानाम् ।\nविद्याधराणां च तथैव कन्याः\nस्नानाय तं देशमुपागताश्च ।। ६९.२२ ।।"
  },
  {
    "text": "ततः कदाचिद् भ्रमता नृपोत्तम\nप्रदृष्टमन्यत्सुसरः सुतोयम् ।\nप्राग् दृष्टमेकं तु तथैव तीरे\nकुटीं प्रपश्यामि यथा पुराऽहम् ।। ६९.२३ ।।"
  },
  {
    "text": "यावत् कुटीं तां प्रविशामि राजन्\nतपस्विनं तं स्थितमेकदेशे ।\nदृष्ट्वाभिगम्याभिवदामि यावत्\nस्मयन्नुवाचाप्रतिमप्रभावः ।। ६९.२४ ।।"
  },
  {
    "text": "<b>तापस उवाच ।\n</b>\nकिं मां विप्र न जानीषे प्राग्दृष्टमपि सत्तम ।\nयेन त्वं मूढवल्लोकमिममप्यनुपश्यसि ।। ६९.२५ ।।"
  },
  {
    "text": "दृष्टं मत्कमिदं देवैर्भुवनं यन्न दृश्यते ।\nत्वत्प्रियार्थं मया लोको दर्शितः स द्विजोत्तम ।। ६९.२६ ।।"
  },
  {
    "text": "संपदं पश्य लोकस्य मदीयस्य महामुने ।\nदधिक्षीरवहा नद्यस्तथा सर्पिर्मयान् ह्रदान् ।। ६९.२७ ।।"
  },
  {
    "text": "गृहाणां हेमरत्नानां स्तम्भान् हेममयान् गृहे ।\nरत्नोत्पलचितां भूमिं पद्मरागसमप्रभाम् ।\nपारिजातप्रसूनाढ्यां सेवितां यक्षकिन्नरैः ।। ६९.२८ ।।"
  },
  {
    "text": "एवमुक्तस्तदा तेन तापसेन नराधिप ।\nविस्मयापन्नहृदयस्तमेवाहं तु पृष्टवान् ।। ६९.२९ ।।"
  },
  {
    "text": "भगवंस्तव लोकोऽयं सर्वलोकवरोत्तमः ।\nसर्वलोका मया दृष्टा ब्रह्मशक्रादिसंस्थिताः ।। ६९.३० ।।"
  },
  {
    "text": "अयं त्वपूर्वो लोको मे प्रतिभाति तपोधन ।\nसंपदैश्वर्यतेजोभिर्हर्म्यरत्नचयैस्तथा ।। ६९.३१ ।।"
  },
  {
    "text": "सरोभिः सूदकैः पुण्यैर्जलजैश्च विशेषतः ।\nअत्यद्भुतमिदं लोकं दृष्टवानस्मि ते मुने ।। ६९.३२ ।।"
  },
  {
    "text": "इत्थंभूतं कथं लोको भवांश्चेत्थं व्यवस्थितः ।\nकथयस्वैतस्य हेतुं मे कश्च त्वं मुनिपुंगव ।। ६९.३३ ।।"
  },
  {
    "text": "कथमिलावृते वर्षे सरस्तीरे महामुने ।\nदृष्टवानस्मि सोऽहं त्वं सरस्तत् सा कुटी मुने ।\nहेमहर्म्याकुले लोके किं वा स्थानं तु ते कुटिः ।। ६९.३४ ।।"
  },
  {
    "text": "एवमुक्तः स भगवात् मयाऽसौ मुनिपुंगवः ।\nप्राह मह्यं यथावृत्तं यत् तु राजेन्द्र तच्छृणु ।। ६९.३५ ।।"
  },
  {
    "text": "<b>तापस उवाच ।\n</b>\nअहं नारायणो देवो जलरूपी सनातनः ।\nयेन व्याप्तमिदं विश्वं त्रैलोक्यं सचराचरम् ।। ६९.३६ ।।"
  },
  {
    "text": "या सा त्वाप्याकृतिस्तस्य देवस्य परमेष्ठिनः ।\nसोऽहं वरुण इत्युक्तः स्वयं नारायणः परः ।। ६९.३७ ।।"
  },
  {
    "text": "त्वया च सप्त जन्मानि अहमाराधितः पुरा ।\nतेन त्रैलोक्यनाशेऽपि त्वमेकस्त्वभिलक्षितः ।। ६९.३८ ।।"
  },
  {
    "text": "एवमुक्तस्तदा तेन निद्रामीलितलोचनः ।\nपतितोऽहं धरापृष्ठे तत्क्षणात् पुनरुत्थितः ।। ६९.३९ ।।"
  },
  {
    "text": "यावत्पश्याम्यहं राजन् तमृषिं तच्च वै पुरम् ।\nतावन्मेरुगिरेर्मूर्ध्निं पश्याम्यात्मानमात्मना ।। ६९.४० ।।"
  },
  {
    "text": "समुद्रान् सप्त पश्यामि तथैव कुलपर्वतान् ।\nसप्तद्वीपवतीं पृथ्वीं दृष्टवानस्मि पार्थिव ।। ६९.४१ ।।"
  },
  {
    "text": "अद्यापि तं लोकवरं ध्यायंस्तिष्ठामि सुव्रत ।\nकदा प्राप्स्येऽथ तं लोकमिति चिन्तापरोऽभवम् ।। ६९.४२ ।।"
  },
  {
    "text": "एवं ते कौतुकं राजन् कथितं परमेष्ठिनः ।\nयद् वृत्तं मम देहे तु किमन्यच्छ्रोतुमिच्छसि ।। ६९.४३ ।।"
  },
  {
    "text": "।। इति श्रीवराहपुराणे भगवच्छास्त्रे एकोनसप्ततितमोऽध्यायः ।। ६९ ।।"
  }
]
[
  {
    "text": "पुनः पतिव्रतामाहात्म्यवर्णनम् ।।\nनारद उवाच ।।\nरहस्यं धर्ममाख्यानं त्वयोक्तं तु महायशः ।।\nस्त्रीणां माहात्म्यमुद्दिश्य भास्करस्य मतं यथा ।। १ ।।\nइदं हि सर्वभूतेषु परं कौतूहलं मम ।।\nतदहं श्रोतुमिच्छामि कथयस्व महातपाः ।। २ ।।\nये नरा दुःखसन्तप्तास्तपस्तीव्रं समाश्रिताः ।।\nनानाव्रतशतोपायैः सुखहेतोर्महाप्रभ ।। ३ ।।\nमनसा निश्चितात्मानस्त्यक्त्वा सर्वप्रियाप्रियम् ।।।\nकांक्षन्ते बहवः केचित्केनचिद्विनिहन्यते।।४।।\nश्रुता लोके श्रुतिस्तात श्रेयोधर्मा हि नित्यशः।।\nसम्यक्कृच्छ्राश्रितस्याथ कथं पापे मतिर्भवेत्।।५।।\nकस्यैतच्चेष्टितं तात कर्त्ता कारयितापि वा ।।\nकः कर्षति जगच्चैको भूतग्रामं चतुर्विधम् ।। ६ ।।\nकं वा द्वेषं पुरस्कृत्य मतिस्तस्य प्रवर्त्तते ।।\nसुखदुःखादि लोकेऽस्मिन्प्रकरोति सुदारुणम् ।। ७ ।।\nयद्येवं तु मया गुह्यं दुर्विज्ञेयं सुरैरपि ।।\nशक्यं श्रोतुं महाराज तदाख्याहि तपोधन ।। ८ ।।\nनारदेनैवमुक्तस्तु धर्मराजो महामनाः ।।\nविनयात्प्रश्रितं वाक्यमिदमाह महामुनिम् ।। ९ ।।\nयम उवाच ।।\nदेवर्षे श्रूयतां पुण्यं यद्ब्रवीषि महामुने ।।\nत्वदुक्त्या मे कथयतः शृणुष्वावहितोऽनघ ।। 210.१० ।।\nन कश्चिद्दृश्यते लोके कर्त्ता कारयितापि वा ।।\nयद्वै परमधर्मात्मन् यस्मिन्कर्म प्रतिष्ठितम् ।। ११ ।।\nयस्य वै कीर्त्त्यते नाम येन चाज्ञाप्यते जगत् ।।\nव्यवहरामि वचश्चाहं यः करोति स्वयं कृतम् ।। १२ ।।\nदिव्येऽस्मिन् सदसि ब्रह्मन् ब्रह्मर्षिगणसंवृते ।।\nयथाश्रुतं यथादृष्टं कथयिष्याम्यहं विभो ।।१३।।\nस्वकर्म भुज्यते तात सम्भूतैर्यत्कृतं स्वयम् ।।\nआत्मानं पातयत्यात्मा किञ्चित्कर्म च कारयेत् ।। १४।।\nवायुना भाविता संज्ञा संसारे सा दृढीकृता ।।\nतामेव भजते जन्तुः सुकृतं वाथ दुष्कृतम् ।। १५ ।।\nअभिघाताभिभूतस्तु आत्मनात्मानमुद्धरेत् ।।\nआत्मा शत्रुश्च बन्धुश्च न कश्चिद्बन्धुरात्मनः ।। १६ ।।\nबन्धुं बन्धुपरिक्लेशं निर्मितं पूर्वकर्मभिः ।।\nजगत्यामुपभुङ्क्ते वै जीवा योनिशतैरपि।।१७।।\nमिथ्याप्रवृत्तः शब्दोऽयं जगद्भ्रमति सर्वशः ।।\nयावत्तत्कुरुते कर्म तावत्कर्म स्वयंकृतम् ।। १८ ।।\nयथा यथा क्षयं याति ह्यशुभं पुरुषस्य वै ।।\nतथा तथा शुभा बुद्धिर्मनुजस्य प्रवर्त्तते ।। १९ ।।\nसंसारे प्राप्तदोषस्य जायमानस्य देहिनः ।।\nपततां च गतो भावः पापकर्मक्षयेन तु ।। 210.२० ।।\nशुभाशुभकरीं बुद्धिं लभते पौर्वदैहिकीम् ।।\nदुष्कृतैः कर्मभिर्देही शुभैर्वा स्वयमर्जितैः।।\nक्लेशक्षयं पापहरं शुभं कर्म करोत्यथ ।।२१।।\nशुभाशुभं नरः प्राप्य कर्माकर्म तथैव च।।\nविवृते विमले कर्मण्यमरेषु महीयते।।२२।।\nस्वर्गः शुभफलप्राप्तिर्निरयः पापसंभवः ।।\nनैव कश्चित्प्रदाता च नापहर्ता प्रदृश्यते ।। २३ ।।\nनारद उवाच ।।\nयद्येवं स्वकृतं कर्म समन्वेति शुभाशुभम् ।।\nशुभस्येह भवेदवृद्धिरशुभस्य क्षयोऽपि वा ।। २४ ।।\nमनसा कर्मणा वापि तपसा चरितेन वा ।।\nयथा न रोहते जन्तुस्तथा त्वं वक्तुमर्हसि ।। २५ ।।\nयम उवाच ।।\nइदं पुण्यं पवित्रं च ह्यशुभानां शुभप्रदम् ।।\nकीर्त्तयिष्यामि ते सम्यक्पापदोषक्षयं सदा ।। २६ ।।\nप्रणम्य शिरसा सम्यक्पापपुण्यकराय च ।।\nकर्तृणे जगतो नित्यं विश्वस्य जगतो ह्यहम् ।।२७।।\nयेन सृष्टमिदं सर्वं त्रैलोक्यं सचराचरम् ।।\nअनादिमध्यनिधनं दुर्विज्ञेयं सुरासुरैः ।। २८ ।।\nयः समः सर्वभूतेषु जितात्मा शान्तमानसः ।।\nस पापेभ्यो विमुच्येत ज्ञानवान्सर्ववेदवित् ।।२९ ।।\nतत्त्वार्थं वेत्ति यः सम्यक्पुरुषं प्रकृतिं तथा ।।\nज्ञात्वा वा यो न मुह्येत पदं प्राप्नोति शाश्वतम् ।।210.३०।।\nगुणागुणपरिज्ञाता ह्यक्षयस्य क्षयस्य च ।।\nध्याने नैव ह्यसंमूढः स पापेभ्यः प्रमुच्यते ।।३१।।\nस्वदेहे परदेहे च सुखदुःखेन नित्यशः ।।\nविचारज्ञो भवद्येस्तु स मुच्येतैनसा ध्रुवम् ।।३२।।\nअहिंस्रः सर्वभूतेषु तृष्णाक्रोधविवर्जितः ।।\nशुभन्यायः सदा यश्च स पापेभ्यः प्रमुच्यते ।। ३३ ।।\nप्राणायामैश्च निर्गृह्य त्वधः सन्धारणानि च ।।\nव्यवस्थितमना यस्तु स पापेभ्यः प्रमुच्यते ।। ३४ ।।\nनिराशः सर्वतस्तिष्ठेदिष्टार्थेषु न लोलुपः।।\nपरीतात्मा त्यजेत्प्राणान्सर्वपापात्प्रमुच्यते ।।३५।।\nश्रद्दधानो जितक्रोधः परद्रव्यविवर्जकः ।।\nअनसूयश्च यो मर्त्यः स पापेभ्यः प्रमुच्यते ।। ३६ ।।\nगुरुशुश्रूषया युक्तस्त्वहिंसानिरतश्च यः ।।\nअक्षुद्रशीलस्तु नरः स पापेभ्यः प्रमुच्यते ।।३७।।\nप्रशस्तानि च यः कुर्यादप्रशस्तानि वर्जयेत् ।।\nमङ्गले परमो यश्च स पापेभ्यः प्रमुच्यते ।।३८।।\nयोऽभिगच्छति तीर्थानि विशुद्धेनान्तरात्मना ।।\nपापादुपरतो नित्यं स पापेभ्यः प्रमुच्यते ।। ३९ ।।\nउत्थाय ब्राह्मणं गच्छेन्नरो भक्त्या समन्वितः ।।\nअभिगम्य प्रदानेन स पापेभ्यः प्रमुच्यते ।। 210.४० ।।\nनारद उवाच ।।\nएतच्छ्रेयोहितं चैव सर्वेषां वै परन्तप ।।\nउपपन्नं च युक्तं च तत्त्वया समुदाहृतम् ।। ४१ ।।\nविविधैः कारणोपायैः सम्यक्तत्त्वार्थदर्शितैः ।।\nसंशयोऽभून्मम पुरा स त्वया नाशितः प्रभो ।। ४२ ।।\nततोऽप्यल्पतरश्चेत्स्यादुपायो योगवित्तम ।।\nकथ्यतां मे महाभाग येन पापं प्रणश्यति ।।४३।।\nदुष्करं पूर्वमुक्तं हि योगधर्मस्य साधनम् ।।\nपापापहरणं लोके यदन्यत्सुखसाधनम् ।। ४४ ।।\nअल्पोपायकरं चैव सुखोपायं च सर्वशः ।।\nयेन पापकृतान्दोषानपोहति सुदारुणान्।।४५।।\nआत्मायत्ताश्च ये नित्यं न च विस्तारविस्तरः ।।\nगुणैश्च विविधैर्युक्ता इहलोके परत्र च ।। ४६ ।।\nकर्मणामशुभानां च विविधोत्पत्तिजन्मनाम् ।।\nयः समर्थः स्फोटयितुं तन्मे ब्रूहि महातपाः ।। ४७ ।।\nयम उवाच ।।\nयथा स भगवानाह धर्ममेतं प्रजापतिः ।।\nतदहं भावयिष्यामि नमस्कृत्य स्वयम्भुवम् ।। ४८ ।।\nलोकानां श्रेयसोऽर्थं तु पापानां तु विनाशनम् ।।\nक्रियाकारनियोगं च प्रोच्यमानं निबोध मे ।। ४९ ।।\nकैवल्यमभिसम्पन्ने श्रद्दधानो भवेन्नरः ।।\nअनन्यमानसः कुर्याद्यथा धर्मानुशासनम् ।। 210.५० ।।\nप्राप्नुयादीप्सितान्कामान्पापैर्मुक्तो यथासुखम् ।।\nयः कुर्याद्धर्मसंयुक्तं विशुद्धेनान्तरात्मना ।। ५१ ।।\nयस्तु कारयते रूपं शिशुमारं प्रजापतिम् ।।\nदृष्ट्वा नमस्येत्प्रयतः स पापेभ्यः प्रमुच्यते ।। ५२ ।।\nयदा तस्य शरीरस्थं सोमं पश्येत्समाहितः ।।\nमहापातकनाशस्तु तदा तस्य विधीयते ।। ५३ ।।\nललाटे तूत्थितं दृष्ट्वा मुच्यते च स पातकैः ।।\nकण्ठस्थं पातकैः सर्वैर्ह्रदिस्थं च कृताकृतैः ।। ५४।।\nमनसा कर्मणा वाचा यत्किंचित्कलुषं कृतम् ।।\nउदरस्थं तु तं दृष्ट्वा मुच्यते नात्र संशयः ।। ५५ ।।\nवाङ्मनोभिः कृतानां तु पापानां विप्रमोक्षणम् ।।\nयदा लांगलकण्ठे तु स्थितं पश्येद्दिवाकरम् ।। ५६ ।।\nतदा स दुष्कृतान्सर्वान्विनाशयति मानवः ।।\nयदा सोमं गुरुं सर्वं यः कुर्यात्तु प्रदक्षिणम् ।।५७।।\nध्यायेत ह्यक्षयं यस्तु स पापेभ्यः प्रमुच्यते ।।\nभृगुर्बुधः शनैश्चारो लोहिताङ्गश्च वीर्यवान् ।।५८।।\nसौम्यरूपो यदा चन्द्रः कुरुते च प्रदक्षिणाम् ।।\nहृदि कृत्वा तु तत्पापं यो ध्यायेदक्षरं शुचिः ।।५९।।\nतदा निर्मलतां याति चन्द्रमाः शारदो यथा ।।\nप्राणायामशतं कृत्वा सर्वपापैः प्रमुच्यते ।। 210.६० ।।\nजघनस्थं शुचिर्दृष्ट्वा नरश्चन्द्रमसं मुने ।।\nनमस्येत्प्रयतो भूत्वा सर्वपापैः प्रमुच्यते ।। ६१ ।।\nआर्द्रस्थमार्द्रकर्मा तु ध्यात्वा चाष्टशताक्षरम् ।।\nयदा चन्द्रश्च सूर्यश्च द्वावन्योऽन्यं प्रपश्यतः ।। ६२ ।।\nसम्पूर्णौ विमलौ सम्यग्भ्राजमानौ स्वतेजसा ।।\nकृत्वा हृदि तथा पापं यो ध्यायेत्परमव्ययम् ।। ६३ ।।\nवामनं ब्राह्मणं दृष्ट्वा वाराहं च जलोत्थितम् ।।\nधरणी चोद्धृता येन सिंहं चापि महामुने ।। ६४ ।।\nनमस्येद्वै पयोभक्षः स पापेभ्यः प्रमुच्यते ।।\nप्राणायामं च यः कुर्यात्सोऽपि पापात्प्रमुच्यते ।। ६९ ।।\nइति श्रीवराहपुराणे भगवच्छास्त्रे संसारचक्रे पापनाशोपायनिरूपणं नाम दशाधिकद्विशततमोऽध्यायः ।।२१० ।।"
  }
]
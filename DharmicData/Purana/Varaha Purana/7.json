[
  {
    "text": "धरण्युवाच ।\nरैभ्योऽसौ मुनिशार्दूलः श्रुत्वा सिद्धं वसुं तदा ।\nस्वयं किमकरोद् देव संशयो मे महानयम् ।। ७.१ ।।\nश्रीवराह उवाच ।\nस रैभ्यो मुनिशार्दूलः श्रुत्वा सिद्धं वसुं तदा ।\nआजगाम गयां पुण्यां पितृतीर्थं तपोधनः ।\nतत्र गत्वा पितॄन् भक्त्या पिण्डदानेन तर्पयत् ।। ७.२ ।।\nततो वै सुहमत्तीव्रं तपः परमदुश्चरम् ।\nचरतस्तस्य तत्तीव्रं तपो रैभ्यस्य धीमतः ।\nआजगाम महायोगी विमानस्थोऽतिदीप्तिमान् ।। ७.३ ।।\nत्रसरेणुसमे शुद्धे विमाने सूर्यसन्निभे ।\nपरमाणुप्रमाणेन पुरुषस्तत्र दीप्तिमान् ।। ७.४ ।।\nसोऽब्रवीद् रैभ्य किं कार्यं तपश्चरसि सुव्रत ।\nएवमुक्त्वा दिवो भूमिं मापयामास वै पुमान् ।। ७.५ ।।\nतत्रापि रथपञ्चाभं विमानं सूर्यसन्निभम् ।\nयुगपद् ब्रह्मभुवनं व्याप्नुवन्तं ददर्श सः ।। ७.६ ।।\nततः स विस्मयाविष्टो रैभ्यः प्रणतिपूर्वकम् ।\nपप्रच्छ तं महायोगिन् को भवान् प्रब्रवीतु मे ।। ७.७ ।।\nपुरुष उवाच ।\nअहं रुद्रादवरजो ब्रह्मणो मानसः सुतः ।\nनाम्ना सनत्कुमारेति जनलोके वसाम्यहम् ।। ७.८ ।।\nभवतः पार्श्वमायातः प्रणयेन तपोधन ।\nधन्योऽसि सर्वथा वत्स ब्रह्मणः कुलवर्धनः ।। ७.९ ।।\nरैभ्य उवाच ।\nनमोऽस्तु ते योगिवर प्रसीद\nदयां मह्यं कुरुषे विश्वरूप ।\nकिमत्र कृत्यं वद योगिसिंह\nकथं हि धन्योऽहमुक्तस्त्वया च ।। ७.१० ।।\nसनत्कुमार उवाच ।\nधन्यस्त्वमेव द्विजवर्यमुख्य\nयद् वेदवादाभिरतः पितॄंश्च ।\nप्रीणासि मन्त्रव्रतजप्यहोमै-\nर्गयां समासाद्य तथाऽन्नपिण्डैः ।। ७.११ ।।\nश्रृणुष्व चान्यं नृपतिर्बभूव\nविशालनामा स पुरीं विशालाम् ।\nउवास धन्यो धृतिमानपुत्रः\nस्वयं विशालाधिपतिर्द्विजाग्र्यान् ।\nपप्रच्छ पुत्रार्थममित्रसाह -\nस्ते ब्राह्मणाश्चोचुरदीनसत्त्वाः ।। ७.१२ ।।\nर्गत्वा गयामन्नदानैरनेकैः ।\nध्रुवं सुतस्ते भविता नृपेश\nसुसंप्रदाता सकलक्षितीशः ।। ७.१३ ।।\nइतीरितो ब्राह्मणैः स प्रहृष्टो\nराजा विशालाधिपतिः प्रयत्नात् ।\nआगत्य तेन प्रवरेण तीर्थे\nमघासु भक्त्याऽथ कृतं पितॄणाम् ।। ७.१४ ।।\nपिण्डप्रदानं विधिना प्रयत्ना-\nददद्वियत्युत्तममूर्तयस्तान् ।\nपश्यन् स पुंसः सितपीतकृष्णा-\nनुवाच राजा किमिदं भवद्भिः ।\nउपेक्ष्यते शंसत सर्वमेव\nकौतूहलं मे मनसि प्रवृत्तम् ।। ७.१५ ।।\nसित उवाच ।\nअहं सितस्ते जनकोऽस्मि तात\nनाम्ना च वृत्तेन च कर्मणा च ।\nअयं च मे जनको रक्तवर्णो\nनृशंसकृद् ब्रह्महा पापकारी ।। ७.१६ ।।\nअधीश्वरो नाम परः पिताऽस्य\nकृष्णो वृत्त्या कर्मणा चापि कृष्णः ।\nएतेन कृष्णेन हताः पुरा वै\nजन्मन्यनेके ऋषयः पुराणाः ।। ७.१७ ।।\nएतौ मृतौ द्वावपि पुत्र रौद्र-\nमवीचिसंज्ञं नरकं प्रपन्नौ ।\nअधीश्वरो मे जनकः परोऽस्य\nकृष्णः पिता द्वावपि दीर्घकालम् ।\nअहं च शुद्धेन निजेन कर्मणा\nशक्रासनं प्रापितो दुर्लभं ततः ।। ७.१८ ।।\nत्वया पुनर्मन्त्रविदा गयायां\nपिण्डप्रदानेन बलादिमौ च ।\nमेलापितौ तीर्थपिण्डप्रदान -\nप्रभावतो मे नरकाश्रितावपि ।। ७.१९ ।।\nपितॄन् पितामहांस्तत्र तथैव प्रपितामहान् ।\nप्रीणयामीति तत्तोयं त्वया दत्तमरिंदम ।। ७.२० ।।\nतेनास्मद्युगपद्योगो जातो वाक्येन सत्तम ।\nतीर्थप्रभावाद् गच्छामः पितृलोकं न संशयः ।। ७.२१ ।।\nअत्र पिण्डप्रदानेन एतौ तव पितामहौ ।\nदुर्गतावपि संसिद्धौ पापकृद्विकृतिं गतौ ।। ७.२२ ।।\nतीर्थप्रभाव एषोऽस्मिन् ब्रह्मघ्नस्यापि तत्सुतः ।\nपुतः पिण्डप्रदानेन कुर्यादुद्धरणं पुनः ।। ७.२३ ।।\nएतस्मात् कारणात् पुत्र अहमेतौ विगृह्य वै ।\nआगतोऽस्मि भवन्तं वै द्रष्टुं यास्यामि साम्प्रतम् ।\nएतस्मात् कारणाद् रैभ्य भवान् धन्यो मयोच्यते ।। ७.२४ ।।\nसकृद् गयाभिगमनं सकृत्पिण्डप्रदापनम् ।\nदुर्लभं त्वं पुनर्नित्यमस्मिन्नेव व्यवस्थितः ।। ७.२५ ।।\nकिमनु प्रोच्यते रैभ्य तव पुण्यमिदं प्रभो ।\nयेन साक्षाद् गदापाणिर्दृष्टो नारायणः स्वयम् ।। ७.२६ ।।\nततो गदाधरः साक्षादस्मिंस्तीर्थे व्यवस्थितः ।\nअतोऽतिविख्याततमं तीर्थमेतद् द्विजोत्तम ।। ७.२७ ।।\nश्रीवराह उवाच ।\nएवमुक्त्वा महायोगी तत्रैवान्तरधीयत ।\nरैभ्योऽपि च गदापाणेर्हरेः स्तोत्रमथाकरोत् ।। ७.२८ ।।\nरैभ्य उवाच ।\nगदाधरं विबुधजनैरभिष्टुतं\nधृतक्षमं क्षुधितजनार्त्तिनाशनम् ।\nशिवं विशालासुरसैन्यमर्दनं\nनमाम्यहं हतसकलाशुभं स्मृतौ ।। ७.२९ ।।\nपुराणपूर्वं पुरुषं पुरुष्टृतं\nपुरातनं विमलमलं नृणां गतिम् ।\nत्रिविक्रमं धृतधरणिं बलेर्हं\nगदाधरं रहसि नमामि केशवम् ।। ७.३० ।।\nसुशुद्धभावं विभवैरुपावृतं\nश्रियावृतं विगतमलं विचक्षणम् ।\nक्षितीश्वरैरपगतकिल्बिषैः स्तुतं\nगदाधरं प्रणमति यः सुखं वसेत् ।। ७.३१ ।।\nसुरासुरैरर्च्चितपादपङ्कजं\nकेयूरहाराङ्गदमौलिधारिणम् ।\nअब्धौ शयानं च रथाङ्गपाणिनं\nगदाधरं प्रणमति यः सुखं वसेत् ।। ७.३२ ।।\nसितं कृते त्रेतायुगेऽरुणं विभुं\nतथा तृतीये पीतवर्णमच्युतम् ।\nकलौ घनालिप्रतिमं महेश्वरं\nगदाधरं प्रणमति यः सुखं वसेत् ।। ७.३३ ।।\nबीजोद्भवो यः सृजते चतुर्मुख-\nस्तथैव नारायणरूपतो जगत् ।\nप्रपालयेद् रुद्रवपुस्तथान्तकृद्\nगदाधरो जयतु षडर्द्धमूर्तिमान् ।। ७.३४ ।।\nसत्त्वं रजश्चैव तमो गुणास्त्रय-\nस्त्वेतेषु नान्यस्य समुद्भवः किल ।\nस चैक एव त्रिविधो गदाधरो\nदधातु धैर्यं मम धर्ममोक्षयोः ।। ७.३५ ।।\nसंसारतोयार्णवदुःखतन्तुभि-\nर्वियोगनक्रक्रमणैः सुभीषणैः ।\nमज्जन्तमुच्चैः सुतरां महाप्लवे\nगदाधरो मामु दधातु पोतवत् ।। ७.३६ ।।\nस्वयं त्रिमूर्तिः स्वमिवात्मनात्मनि\nस्वशक्तितश्चाण्डमिदं ससर्ज्ज ह ।\nतस्मिञ्जलोत्थासनमार्यतेजसं\nससर्ज्ज यस्तं प्रणतोऽस्मि भूधरम् ।। ७.३७ ।।\nमत्स्यादिनामानि जगत्सु केवलं\nसुरादिसंरक्षणतो वृषाकपिः ।\nमुख्यस्वरूपेण समन्ततो विभु-\nर्गदाधरो मे विदधातु सद्गतिम् ।। ७.३८ ।।\nश्रीवराह उवाच ।\nएवं स्तुतस्तदा विष्णुर्भक्त्या रैभ्येण धीमता ।\nप्रादुर्बभूव सहसा पीतवासा जनार्दनः ।। ७.३९ ।।\nशङ्खचक्रगदापाणिर्गरुडस्थो वियद्गतः ।\nउवाच मेघगम्भीरधीरवाक् पुरुषोत्तमः ।। ७.४० ।।\nतुष्टोऽस्मि रैभ्य भक्त्या ते स्तुत्या च द्विजसत्तम ।\nतीर्थस्नानेन च विभो ब्रूहि यत्तेऽभिवाञ्छितम् ।। ७.४१ ।।\nरैभ्य उवाच ।\nगतिं मे देहि देवेश यत्र ते सनकादयः ।\nवसेयं तत्र येनाहं त्वत्प्रसादाद् गदाधर ।। ७.४२ ।।\nदेव उवाच ।\nएवमस्त्विति ते ब्रह्मन्नित्युक्त्वाऽन्तरधीयत ।\nभगवानपि रैभ्यस्तु दिव्यज्ञानसमन्वितः ।। ७.४३ ।।\nक्षणाद् बभूव देवेन परितुष्टेन चक्रिणा ।\nजगाम यत्र ते सिद्धाः सनकाद्या महर्षयः ।। ७.४४ ।।\nएतच्च रैभ्यनिर्द्दिष्टं स्तोत्रं विष्णोर्गदाभृतः ।\nयः पठेत् स गयां गत्वा पिण्डदानाद् विशिष्यते ।। ७.४५ ।।\n।। इति श्रीवराहपुराणे भगवच्छास्त्रे सप्तमोऽध्यायः ।। ७ ।।"
  }
]
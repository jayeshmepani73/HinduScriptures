[
  {
    "text": "अथ पिण्डकल्पश्राद्धोत्पतिप्रकरणम् ॥\nधरण्युवाच ॥\nदेवदेवोऽसि देवानां लोकनाथोऽपरिग्रहः ॥\nआाशेौचकर्म विधिवच्छ्रोतुमिच्छामि माधव ॥ १ ॥\nश्रीवराह उवाच ॥\nआशेौचं शृणु कल्याणि यथा शुध्यन्ति मानवाः ॥\nगतायुषस्तृतीयेन स्नानं कुर्यान्नदीजले ॥ २ ॥\nपिण्डं संचूरणं दद्यात्त्रींश्च दद्याज्जलाञ्जलीन् ॥\nचतुर्थे पंचमे षष्ठे पिण्डमेकं जलाञ्जलिम् ॥ ३ ॥\nअन्यस्थानेषु दातव्यं स्नानात्त्वहनि सप्तमे ॥\nएवं प्रतिदिनं कार्यं यावच्च दशमं दिनम् ॥ ४ ॥\nक्षारादिना वस्त्रशौचं दिने च दशमे तथा ॥\nतिलामलकस्नेहेन गोत्रजः स्नानमाचरेत् ॥ ६॥\nपिण्डदानं विवर्त्याथ क्षेौरकर्म तु कारयेत् ॥\nस्नानं कृत्वा विधानेन ज्ञातिभिः स्वगृहं व्रजेत्।।६।।\nएकादशे च दिवसे एकोद्दिष्टं यथाविधि।।\nस्नात्वा चैव शुचिर्भूत्वा प्रेतं विप्रेषु योजयेत्।।७।।\nएकोद्दिष्टं मनुष्याणां   चातुर्वर्ण्यस्य माधवि॥\nयथैकं द्रव्यसंयुक्तं स्वं विप्रं भोजयेत्तदा ॥८॥\nस्नात्वा चैव शुचिर्भूत्वा प्रेतं प्रेतेषु योजयेत्॥\nएकोद्दिष्टं तु द्रव्याणां चातुर्वर्ण्यस्य माधवि।।९।।\nअपाकद्रव्यं संगृह्य ब्रह्मणो वचनं यथा।।\nत्रिषु वर्णेषु कर्त्तव्यं पाकभोजनमित्युत।।188.१०।।\nशुश्रूषया विपन्नानां शूद्राणां च वरानने।।\nत्रयोदशे दिने प्राप्ते सुपक्वैर्भोजयेद्द्विजान्।।११।।\nमृतस्य नाम चोद्दिश्य यस्यार्थे च प्रयोजितः।।\nस्वर्गतस्येति सङ्कल्प्य कृत्वा ब्राह्मणमन्दिरम् ॥ १२ ॥\nगत्वा निमन्त्रितं विप्रं नम्रो भूत्वा समाहितः ॥\nमन्त्रेणानेन भो देवि मनस्येव पठन्ति तम् ॥ १३ ॥\nगतोऽसि दिव्यलोके त्वं कृतान्तविहितेन च ॥\nमनसा वायुभूतस्त्वं विप्रमेनं समाश्रय ॥ १४ ॥\nअस्तङ्गते तथादित्ये गत्वा ब्राह्मणमन्दिरम् ॥\nदत्त्वा तु पाद्यं विधिवन् नमस्कृत्य द्विजोत्तमम् ॥ १९ ॥\nपाद्संवाहनं कार्यं प्रेतस्य हितकाम्यया ॥\nप्रेतभोगशरीरे तु ब्राह्मणस्य च सुन्दरि ॥१६॥\nयावत्तु तिष्ठते तत्र प्रेतभोगमुदीक्षते ॥\nतावन्न संस्पृशेद्भूमे मम गात्रं प्रतिष्ठितम् ॥१७॥\nप्रभातायां तु शर्वर्यामुदिते च दिवाकरे ॥\nश्मश्रुकर्म प्रकर्त्तव्यं विप्रस्य तु यथाविधि॥१८॥\nस्नापनाभ्यञ्जनं कार्यं प्रेतसन्तोषदायकम्॥\nगृहीत्वा भूमिभागं च स्थण्डिलं तत्र कारयेत्॥१९॥\nनिपातदेशं संगृह्य शुचिदेशे समाहितः॥\nनदीकूले निखाते वा प्रेतभूमिं विनिर्देशेत्॥188.२०॥\nचतुःषष्टिकृतं भागं यथावत्सुकृतं भवेत्॥\nततो दक्षिणपूर्वेषु दिग्विभागेषु सुन्दरि॥२१ ॥\nछायायां कुंजरस्यापि नदीकूलद्रुमे तथा ॥\nचाण्डालादिप्रहीणे तु प्रेतकार्यं समाचरेत् ॥२२॥\nयं देशं च न पश्यन्ति कुक्कुटश्वानशूकराः ॥\nश्वा चापोहति रावेण गर्जितेन च शूकरः।।२३।।\nकुक्कुटः पक्षवातेन चाण्डालश्च यथा धरे।।\nतत्र कुर्वन्ति ये श्राद्धं पितॄणां बन्धनप्रदम्।।२४।।\nवर्जनीया बुधैरेते प्रेतकार्येषु सुन्दरि ॥\nदेवतासुरगन्धर्वाः पिशाचोरगराक्षसाः॥ २५ ॥\nनागा भूतानि यज्ञाश्च ये च स्थावरजङ्गमाः ॥\nस्नानं  कृत्वा यथा देवि तव पृष्ठे प्रतिष्ठिताः ॥ २६ ॥।\nधारयिष्यामि सुश्रोणि विष्णुमायाततं जगत् ॥\nचण्डालमादितः कृत्वा नराणां तु शुभाशुभम्॥ २७॥\nस्नानं कुर्वन्तु ते भूमे स्थण्डिले तदनन्तरे ॥\nअकृत्वा पृथिवीभागं निवापं ये तु कुर्वते ॥ २८॥\nत्वदधीनं जगद्भद्रे तवोच्छिष्टं हतं भवेत् ॥\nन देवाः पितरस्तस्य गृह्णन्तीह कदाचन ॥ २९ ॥\nपतन्ति नरके घोरे तेनोच्छिष्टेन सुन्दरि ॥\nस्थण्डिले प्रेतभागं तु दद्यात्पूर्वाह्णिकं तु तम् ॥ 188.३० ॥\nकृत्वा तु पिण्डसङ्कल्पं नामगोत्रेण माधवि ॥\nपश्चादश्नन्ति गोत्राणि कुलजाश्चैकभोजनाः ॥ ३१ ॥\nन दद्यादन्यगोत्रेभ्यो ये न भुञ्जन्ति तत्र वै ॥\nचतुर्णामपि वर्णानां प्रेतकार्येषु सुन्दरी ॥ ३२ ॥\nएवं दत्तेन प्रीयन्ते प्रेतलोकगता नराः ॥\nअदत्वा प्रेतभागं तु भुङ्क्ते यस्तत्र मानवः ॥ ३३ ॥\nगत्वा महानदीं सोऽपि सचैलं स्नानमाचरेत् ॥\nतीर्थानि मनसा  गत्वा त्रिभिरभ्युक्षयेद्भुवम् ॥ ३४ ॥\nएवं शुद्धिं ततः कृत्वा ब्राह्मणान् शीघ्रमानयेत् ॥\nआगतांश्च द्विजान् दृष्ट्वा कर्त्तव्या स्वागतक्रिया ॥३५॥\nअर्घ्यं पाद्यं ततो दद्याद्धृष्टपुष्टेन माधवि ॥\nआसनं चोपकल्पेत मन्त्रेण विधिपूर्वकम् ॥३६॥\nमन्त्रः-\nइदं ते आसनं दत्तं विश्रामं क्रियतां द्विज॥\nकुरुष्व मे प्रसादं च सुप्रसीद् द्विजोत्तम ॥ ३७॥\nउपवेश्यासने विप्रं छत्रं सङ्कल्पयेत्पुनः ॥\nनिवारणार्थमाकाशे भूता गगनचारिणः ॥३८॥\nदेवगन्धर्व यक्षाश्च सिद्धसंघा महासुराः ॥\nधारणार्थं तथाकाशे छत्रं तेजस्विनां कृतम् ॥ ३९ ॥।\nप्रेतस्य च हितार्थाय धारयेत वसुन्धरे ॥\nपूर्वं संहृष्टतुष्टेन प्रेतभागं च दापयेत् ॥ 188.४० ॥\nछत्रमावरणार्थं तु दद्याञ्चैव द्विजातये ॥\nआकाशे तत्र पश्यन्ति देवाः सिद्धपुरोगमाः॥४१॥\nगन्धर्वा ह्यसुराः सिद्धा राक्षसाः पिशिताशिनः ॥\nदृश्यमानेषु सर्वेषु प्रेतः संव्रीडितो भवेत् ॥४२॥\nव्रीडमानं ततो दृष्ट्वा हसंत्यसुरराक्षसाः ॥\nएवं निवारणं छत्रमादित्येन कृतं पुरा॥४३॥\nप्रेतलोकगतानां च सर्वदेवर्षिणां पुरा ॥\nअग्निवर्षं शिलावर्षं तप्तं तत्र जलोदकम्॥४४॥\nभस्मवर्षं ततो घोरमहोरात्रेण माधवि ॥\nपादौ च ते न दह्येतां यमस्य विषयं गते ॥\nतमोऽन्धकारविषमं दुर्गमं घोरदर्शनम् ॥४७॥\nएकाकी दुःसहं लोके पथा येन स गच्छति ॥\nकालो मृत्युश्च दूतश्च यष्टिमुद्यम्य पृष्ठतः ॥ ४८॥\nअहोरात्रेण घोरेण प्रेतं नयति माधवि ॥\nदद्यात्तदर्थं विप्राय पदत्रे च सुखावहे ॥ ४९॥\nतप्तवालुमयी भूमिः कण्टकैरुपसंस्तृता।।\nतेन दुर्गाणि तरति दत्तयोपानहात्र वै।।188.५०।।\nपश्चाद्धूपं च दीपं च दद्याद्वै मन्त्रपूर्वकम्।।\nयाति येन विजानीयात्पृथक्प्रेतेन योजयेत् ॥ ५१ ॥\nनामगोत्रमुदाहृत्य प्रेताय तदनन्तरम् ॥\nशीघ्रमावाहयेद्भूमे दर्भपात्रे च भूतले॥५२॥\nमन्त्रः-\nइह लोकं परित्यज्य गतोऽसि परमां गतिम् ॥\nगृह्ण गन्धं मुदा युक्तो भक्त्या प्रेतोपपादितम् ॥ ५३॥\nगन्धमन्त्रः-\nसर्वगन्धं सर्वपुष्पं धूपं दीपं तथैव च ॥\nप्रतिगृह्णीष्व विप्रेन्द्र प्रेतमोक्षप्रदो भव ॥ ५४ ॥\nएवं वस्त्राणि विप्राय सर्वाण्याभरणानि च ॥\nपुनः पुनश्च पक्वान्नं प्रयच्छेत्तु वसुन्धरे ॥ ५५ ॥\nएवमादीनि द्रव्याणि प्रेतभोग्यानि सर्वशः ॥\nपादशौचादि त्रिः कृत्वा चातुर्वर्ण्यस्य माधवि ॥५६॥\nएवंविधः प्रयोक्तव्यः शूद्राणां मन्त्रवर्जितम् ॥\nअमन्त्रस्य च शूद्रस्य विप्रो गृह्णाति मन्त्रतः ।।५७।।\nएतत्सर्वं विनिर्वर्त्य पक्वान्नं भोजयेद्द्विजम्।।\nभोक्ष्यमाणेन विप्रेण ज्ञानशुद्धेन सुन्दरि ।।५८।।\nप्रेताय प्रथमं दद्यान्न स्पृशेत परात्परम् ।।\nसर्वं व्यञ्जनसंयुक्तं प्रेतभागं प्रकल्पयेत् ।।५९।।\nदेवत्वं ब्राह्मणत्वं च प्रेतपिण्डे प्रदीयते ।।\nमानुषत्वं निवापेषु ज्ञातव्यं सततं बुधैः ।।188.६०।।\nपितृस्थाने प्रदातव्यं विधानान्मन्त्रसंयुतम् ।।\nएवं प्रेतेषु विप्रेषु एव कालो न विद्यते ।। ६१।।\nहस्तशौचं पुनः कृत्वा ह्युपस्पृश्य यथाविधि ।।\nसमन्त्रं प्रतिगृह्णाति पक्वान्नं भक्ष्यभोजनम् ।। ६२ ।।\nभुज्यमानस्य विप्रस्य प्रेतभागं च नित्यशः ।।\nज्ञातिवर्गेषु गोत्रेषु सम्बन्धिस्वजनेषु च ।। ६३ ।।\nभागस्तत्र प्रदातव्यस्तस्यार्थे यस्य विद्यते ।।\nविप्राय दीयमाने तु वारणीयं न केनचित् ।। ६४ ।।\nनिवारयति यो दत्तं गुरुहत्याफलं लभेत् ।।\nन देवा प्रतिगृह्णन्ति नाग्नय पितरस्तथा ।।६५ ।।\nएवं विलुप्यते धर्मः प्रेतस्तत्र न तुष्यति ।।\nएवं विचिन्त्यमानस्य यथा धर्मो न लुप्यते ।। ६६ ।।\nज्ञातिसम्बन्धिमध्ये तु यो दद्यात्प्रेतभोजनम् ।।\nहृष्टेन मनसा विप्रे प्रेतभागं विशेषतः ।। ६७ ।।\nकूटवत्प्रतितिष्ठेत दृष्ट्वा तृप्तिं न गच्छति ।।\nएवं तु प्रेतभावेन शीघ्रं मुञ्चति किल्बिषात् ।। ६८ ।।\nतृप्तिं ज्ञात्वा तु विप्रस्य पक्वान्नेन तु माधवि ।।\nदातव्यमुदके तस्य पाणावभ्युक्षणं ततः ।। ६९ ।।\nदृष्ट्वा तु प्रोषितं तेन उच्छिष्टं न विसर्ज्जयेत् ।।\nब्राह्मणे नाप्यनुज्ञातः शीघ्रं संरंभयेत्ततः ।। 188.७० ।।\nदातव्यं तत्र चोच्छिष्टं येन हेतुमगर्हितम् ।।\nउपस्पृश्य विधानेन मम तीर्थगतेन च ।। ७१ ।।\nशुचिर्भूत्वा तु विधिवत्कृत्वा शान्त्युदकानि तु ।।\nप्रणम्य शिरसा देवि निवापस्थानमागतः ।।\nमन्त्रैः स्तुतिस्तु कर्त्तव्या तव भक्त्याऽवतिष्ठता ।। ७२ ।।\nनमो नमो मेदिनि लोकमातरुर्व्यै महाशैलशिलाधरायै ।।\nनमोनमो धारिणि लोकधात्रि जगत्प्रतिष्ठे वसुधे नमोऽस्तु ते ।।७३ ।।\nएवं निवापदानेन तव भक्तेन सुन्दरि ।।\nदद्यात्तिलोदकं तस्य नामगोत्रमुदाहरेत् ।। ७४ ।।\nजानुभ्यामवनिं गत्वा नमस्कृत्य द्विजोत्तमान् ।।\nपाणिं संगृह्य हस्तेन मन्त्रेणोत्थापयेद्द्विजान्।।७५।।\nदद्याच्छय्यानं देवि तथैवाञ्जनकङ्कणम् ।।\nअंजनं कंकणं गृह्य शय्यामाक्रम्य स द्विजः ।।७६।।\nमुहुर्तं तत्र विश्रम्य निवापस्थानमागतः।।\nगवां लांगूलमुद्धृत्य दद्याद्ब्राह्मणहस्तके।।७७।।\nपात्रेणोदुम्बरस्थेन कृत्वा कृष्णतिलोदकम् ।।\nउदाहरेत्तु मन्त्रान्वै सौरभेयान् द्विजातयः ।। ७८ ।।\nमन्त्रपूतं तदा तोयं सर्वपापप्रणाशनम् ।।\nउद्धृत्य तच्च लांगूलं तोयेनाभ्युक्ष्य वै ततः ।। ७९ ।।\nपश्चात्प्रेतं विसर्ज्यैवं दद्याद्दानं द्विजातये ।।\nनिवापमन्नमशुचिं दद्याद्वायसतर्पणम।।188.८०।।\nगत्वा तु ब्राह्मणेभ्योऽपि स्वगृहं यत्र तिष्ठति ।।\nपक्वान्नं भोजयेत्सर्वं न तिष्ठेत् प्रतिवासिकम् ।। ८१ ।।\nपिपीलिकादिभूतानि प्रेतभागं च सर्वशः ।।\nकृत्वा तु तर्पणं देवि यस्यार्थे तस्य कल्पयेत् ।। ८२ ।।\nभुक्तेषु तेषु सर्वेषु दीनानाथान् प्रतर्प्य च।।\nप्रेतराजपुरं गत्वा प्रयच्छति स माधवि।।८३।।\nसर्वान्नमक्षयं तस्य दत्तं भवति सुन्दरि।।\nकर्त्तव्य एवं संस्कारः प्रेतभावविशोधनः।।८४।।\nनेमिप्रभृतिभिः शौचं चातुर्वर्ण्यस्य सर्वतः।।\nभविष्यति न सन्देहो दृष्टपूर्वं स्वयम्भुवा।।८५।।\nकृत्वा तु धर्मसंकल्पं प्रेतकार्यं विशेषतः।।\nन भेतव्यं त्वया पुत्र प्रेतकार्ये कृते सति ।।८६।।\nविस्तरेण मया प्रोक्तं प्रत्यक्षं नारदस्य च।।\nत्वया वत्स सुतस्यार्थे क्रतुरेकः प्रतिष्ठितः ।।८७।।\nतस्मात्प्रभृति लोकेषु पितृयज्ञो भविष्यति ।।\nएवं यास्यति वत्स त्वं न शोकं कर्त्तुमर्हसि ।। ८८ ।।\nशिवलोकं ब्रह्मलोकं विष्णुलोकं न सशंयः।।\nएवमुक्त्वा तदात्रेयः पितृकर्म यथाविधि ।।८९।।\nदातव्यं तु तृतीये च मासे सप्तनवेषु च ।।\nएकादशे तथा मासे दद्यात्सांवत्सरीं क्रियाम्।।188.९०।।\nप्रेतस्यावाहनं कृत्वा शुचिर्भूत्वा समाहितः ।।\nपक्वान्नं भोजयेत्तत्र प्रेतभागं यथाविधि ।।९१ ।।\nमन्त्रयुक्तोपचारेण चातुर्वर्ण्यस्य सर्वतः ।।\nवृषलानाममन्त्राणां प्रयोक्तव्यं यथाविधि ।। ९२ ।।\nप्रेतकार्ये निवृत्ते तु पूर्णे संवत्सरे तथा ।।\nप्रयान्ति जन्तवः केचिद्गत्वा गच्छन्ति चापरे ।। ९३ ।।\nपितामहः स्नुषा भार्या ज्ञातिसम्बन्धिबान्धवाः ।।\nयद्येते बहवः सन्ति स्वप्नोपममिदं जगत् ।। ९४ ।।\nस्वयं मुहूर्त्तं रोदित्वा ततो याति पराङ्मुखः ।।\nस्नेहपाशेन बद्धो वै क्षणार्द्धान्मुच्यते ततः ।।९५ ।।\nकस्य माता पिता कस्य कस्य भार्या सुतास्तथा ।।\nयुगे युगे तु वर्त्तन्ते मोहपाशेन बध्यते ।।९६।।\nस्नेहभावेन कर्त्तव्यः संस्कारो हि मृतस्य च ।।\nमातापितृसहस्राणि पुत्रदारशतानि च ।। ९७।।\nसंसारेष्वनुभूतानि कस्य ते कस्य वा वयम् ।।\nस्वयम्भुवा विधिः प्रोक्तः प्रेतसंस्कारलक्षणः ।। ९८ ।।\nप्रेतकार्ये निवृत्ते तु पितृत्वमुपजायते ।।\nमासि मासि ह्यमायां वै कर्त्तव्यं  पितृतर्पणम् ।।९९।।\nपिता पितामहश्चैव तथैव प्रपितामहः ।।\nजुहुयाद्ब्राह्मणमुखे तृप्तिर्भवति शाश्वती ।। 188.१०० ।।\nएवमुक्त्वा स आत्रेयः पितृयज्ञ विनिश्चयम् ।।\nमुहूर्ते ध्यानमास्थाय तत्रैवान्तरधीयत ।। १०१ ।।\nनारद उवाच ।।\nश्रुत्वा तु मृतसंस्कारमात्रेयोक्तं यथाविधि ।।\nचातुवर्ण्यस्य सर्वस्य त्वया धर्मः प्रतिष्ठितः ।। १०२ ।।\nपितृयज्ञमुपश्राद्धे मासि मासि दिने तथा ।।\nवर्त्तयन्ति यथान्यायमृषयश्च तपोधनाः ।। १०३ ।।\nनिर्दिष्टं ब्राह्मणानां वै शूद्राणां मन्त्रवर्जितम् ।।\nनेमिना च कृतं श्राद्धं ततः प्रभृति वै द्विजाः ।। १०४ ।।\nकुर्वन्ति सततं श्राद्धं नैमिश्राद्धं तदुच्यते ।।\nस्वस्त्यस्तु ते महाभाग यास्यामि मुनिसत्तम ।। १०५ ।।\nएवमुक्त्वा मुनिश्रेष्ठो नारदो द्विजतत्तमः ।।\nतेजसा द्योतयन्सर्वं गतः शक्रपुरं प्रति ।। १०६ ।।\nएवं च पिण्डसंकल्पं श्राद्धोत्पत्तिश्च माधवि ।।\nआत्रेयेणैव मुनिना स्थापितं ब्राह्मणेषु च ।। १०७ ।।\nइति श्रीवराहपुराणे भगवच्छास्त्रे पिण्डकल्प श्राद्धोत्पत्तिर्नामाष्टाशीत्यधिकशततमोऽध्याय ।। १८८ ।।"
  }
]
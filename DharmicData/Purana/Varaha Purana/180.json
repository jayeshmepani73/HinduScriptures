[
  {
    "text": "श्रीवराह उवाच ।।\nपुनरन्यत्प्रवक्ष्यामि पितॄणां तृप्तिकारकम् ।।\nध्रुवतीर्थे पुरावृत्तं तच्छृणुष्व वसुन्धरे ।। १ ।।\nअस्यां पुर्यां तु राजासीद्धार्मिकः सत्यविक्रमः।।\nचन्द्रसेनेति नाम्ना च यज्वा दानहिते रतः।।२।।\nतस्य नार्यः शते द्वे तु कुलशीलवयोयुते ।।\nतासां मध्येऽधिका चैका पतिव्रतपरायणा।।३।।\nनाम्ना चन्द्रप्रभा चैव वीरसूर्वीरपुत्रका ।।\nतस्या दासीशतस्यैका दासी नाम्ना प्रभावती ।। ४ ।।\nतस्याः परिग्रहास्त्वेकोद्दिष्टाचारविहीनकाः ।।\nतस्या पितृगणाः सर्वे अतीताः शतसंख्यया ।।९।।\nस्वदोषैः पतिताः सर्वे नरकं प्रति भामिनि ।।\nसंकरो नरकायैव कुलघ्नानां कुलस्य हि ।। ६ ।।\nकदाचिदपि तस्याथो भ्रष्टः प्राणिजनो महान् ।।\nसूक्ष्मः प्राणिसमूहो हि ध्रुवतीर्थे तदापतत् ।। ७ ।।\nकृष्णरूपाश्चंक्रमन्तो मशकाकारसन्निभाः ।।\nदृष्टास्ते ऋषिणा तत्र त्रिकालज्ञेन भामिनि ।। ८ ।।\nषष्ठान्नकालभोक्त्र पयोव्रतेन महात्मना ।।\nमानैर्व्रतेन सा देवि सूर्यगत्या स्थितेन च ।।९।।\nतस्मिन्क्षणे न च कृतं व्रतं जप्यं विमोहनात् ।।\nकृपया परिभूतस्य कौतुकेन निरीक्षता ।।180.१०।।\nचतुर्थांशावशेषश्च दिवसः पर्यवर्त्तत ।।\nएके तत्र समायान्ति पितरो नभसोऽवनिम् ।। ११ ।।\nअन्ये पूर्वोत्तराद्देशाद्दक्षिणात्पश्चिमात्तथा ।।\nकेचित्स्वभावतो हृष्टाः केचित्पुत्रैः स्वधाकृताः ।। १२ ।।\nहृष्टास्तुष्टा सुपुष्टांगा गच्छन्तो दिवि सङ्घशः ।।\nतपस्विनः स्नानरता रूक्षाः क्षामशरीरिणः ।। १३ ।।\nवस्त्रालङ्कारपुष्टांगा हृष्टा गच्छन्ति संघशः ।।\nतथाऽपरे नग्नदेहाः सुपुष्टा यान्ति तत्र वै ।। १४ ।।\nअन्ये यथागतं यान्ति आयान्ति पुनरेव हि ।।\nयानैरुच्चावचैः केचिन्नानारूपैः खगैस्तया ।। १५ ।।\nसमागच्छन्ति गच्छन्तीरयन्तश्चाशिषो मुदा ।।\nकेचिद्यथागता यान्ति क्रुद्धाः शापप्रदायिनः ।। १६ ।।\nनिर्गतोदरसूक्ष्माश्च गच्छन्ति सुविमानिताः ।।\nसम्मानितास्तथान्ये तु पितरः श्राद्धपूजिताः ।। १७ ।।\nमहोत्सवमिवालक्ष्य विस्मितो मुनिरुत्थितः ।।\nगते पितृगणे पुत्राः सकलत्रा गृहान्ययुः ।। १८ ।।\nनिर्जनं ध्रुवतीर्थं तु वृतवेलमिवाभवत् ।।\nतत्रैकान्ते कृशांगोऽथ क्षुत्क्षामो गतिविह्वलः ।। १९ ।।\nवेपथुः कोटराक्षश्च पृष्ठलग्नलघूदरः ।।\nऊरुचर्मास्थिरुक्त्रस्तो जृम्भमाणो भृशं कृशः ।। 180.२० ।।\nन वाक्च श्रूयते तस्य क्षुद्रपक्षिरवो यथा ।।\nको भवान्विकृताकारो वेष्टितो मशकैर्बहु ।। २१ ।।\nन गच्छसि यथास्थानमागतस्तु निरुद्यमः ।।\nयथावत्पृच्छते मह्यं कथयात्मविचेष्टितम् ।। २२ ।।\nममाद्य नैत्यकं कर्म तीर्थेऽस्मिन्नश्यतेऽनिशम् ।।\nइमानुच्चावचाञ्जन्तून्दृष्ट्वा मां मोह आविशत् ।। २३ ।।\nत्वां दृष्ट्वेदृक्स्वरूपं च क्रिया मे सा गता त्वयि ।।\nविस्रब्धः कथयास्माकं करोमि च हितं तव ।। २४ ।।\nजन्तुरुवाच ।।\nबृहन्निमित्तमद्यैव पितॄणां तृप्तिकारकम् ।।\nध्रुवतीर्थे च यः श्राद्धं पुनः कुर्यात्तिलोदकम् ।। २५ ।।\nतिलतृप्ता दिवं यान्ति पितरस्तेन पुत्रिणः ।।\nसोऽहं स्वान्तरिकादत्तस्तृप्त्यर्थस्तु बुभुक्षितः ।। २६ ।।\nयोनिसंकरदोषेण नरकं समुपाश्रितः ।।\nआशापाशशतैर्बद्धः शतवर्षैरिहागतः ।। २७ ।।\nअगतिर्गमने मे स्यात्ते त्रितापैः समागतः ।।\nसन्तानैः पुष्टवपुषो दत्तश्राद्धैः कृतोदकैः ।।२८।।\nबलयुक्ता ययुः स्वर्गं निर्बलस्य कुतो गतिः ।।\nयेषां सन्ततिरक्षय्या तिष्ठत्येवं प्रजावती ।। २९ ।।\nते स्वधापूजितैः पुत्रैर्गच्छन्ति परमां  गतिम् ।।\nअद्य राज्ञस्तु पितरश्चन्द्रसेनस्य पूजिताः ।। 180.३० ।।\nदृष्टास्त्वया त्रिकालज्ञ दिव्यदृष्ट्या दिवं गताः ।।\nब्राह्मणानां च वैश्यानां शूद्राणां पितरस्तथा ।। ३१ ।।\nप्रतिलोमानुलोमानां शूद्राणां श्राद्धकर्मिणाम् ।।\nसर्वेषां च त्वया दृष्टं येषां सन्ततिरव्यया ।। ३२ ।।\nएवं पृष्टः स विप्रेण कथयामास कारणम् ।।\nपुनः पप्रच्छ तं जन्तुः कौतूहलसमन्वितः ।। ३३ ।।\nतवापि सन्ततिस्तात नास्ति दैवाद्यथोचिता ।।\nयदि कश्चिदुपायोऽत्र मह्यं तव हितैषिणे ।। ३४ ।।\nवद सर्वं करिष्यामि यदि सत्यं वचो मम ।।\nततः स कथयामास दुःस्थः पितृगणैर्वृतः ।।३५।।\nइमे ये मम देहे तु भवन्ति मशकाः कृशाः ।।\nसन्तानप्रक्षयादेते मम देहं समाश्रिताः ।। ३६ ।।\nतन्तुमन्त्रमहं तेषां मम तन्तुमयी सकृत् ।।\nआस्ते नगर्या मध्ये तु चन्द्रसेनस्य वेश्मनि ।।३७ ।।\nमहिष्याः प्रेषणे नित्यं दासी नाम्ना प्रभावती ।।\nतस्या दासी कर्मकरी विरूपनिधिनामतः ।।३८।।\nअस्माकं सन्ततेस्तन्तुस्तस्य श्राद्धकृते वयम् ।।\nआशया बद्धहृदयाः श्राद्धतर्पणहेतवः ।। ३९ ।।\nस्थिता एतावदेवं तु कालं यास्यामहेऽम्बुधौ ।।\nनरके त्वप्रतिष्ठे तु निराशाः स्वेन कर्मणा ।। 180.४० ।।\nश्रुत्वैतत्स त्रिकालज्ञो मोहाविष्टोऽब्रवीदिदम् ।।\nकथं निकृष्टयोन्या यद्दत्तं चापद्यते हविः।।४१।।\nविधिरत्र कथं तस्या येन यूयं सपुत्रिणः ।।\nप्रोवाच स त्रिकालज्ञं ज्ञानक्लिष्टं कृपान्वितम् ।।४२ ।।\nपूर्वकर्मविपाकेन यां यां गतिमधोमुखीम् ।।\nऊर्द्ध्वां यां चापि पितरः पुत्रिणः पुत्रमीहते ।। ४३ ।।\nश्राद्धं पिण्डोदकं दानं नित्यं नैमित्तिकं तथा ।।\nनान्या गतिः पितॄणां स्यात्पितरस्तेन पुत्रिणः।।४४।।\nअपि स्यात्स कुलेऽस्माकं यो नो दद्याज्जलाञ्जलिम् ।।\nनदीषु बहुतोयासु शीतलासु विशेषतः ।। ४५ ।।\nविशेषात्तीर्थमध्ये तु तिलमिश्रं जलाञ्जलिम् ।।\nरौप्यजुष्टजलेनाथ नाभिदघ्ने जले स्थितः ।। ४६ ।।\nदर्भपाणिस्त्रिस्त्रिगोत्रे पितृनाम समुच्चरन् ।।\nतृप्यत्वेवं नाम शर्म स्वधाकारमुदाहरन् ।। ४७ ।।\nआदावेकाञ्जलिर्द्वे तु तिस्रो वै तर्पणे स्मृताः ।।\nदेवर्षिपितृसंघानां क्रमाज्ज्ञेयं विचक्षणैः ।। ४८ ।।\nतृप्यध्वमिति चान्ते वै मन्त्रं मन्त्रप्रतिक्रियाः ।।\nउदीरतामङ्गिरस आयन्तु न इतीरयेत् ।। ४९ ।।\nपित्रे प्रथमतो दद्यान्मात्रे दद्यात्तथाचरन् ।।\nगोत्रं माता नाम देवी तृप्यत्वेवं स्वधोच्चरन् ।। 180.५० ।।\nएवं मातामहः शर्मा गोत्रे पितामहस्तथा ।।\nऊर्द्ध्वं पितृभ्यो ये चेह ते पितर इहोच्यते ।। ५१ ।।\nमधुवातेत्यृचं तद्वत्पूर्ववत्समुदीरयेत् ।।\nपितामहीं प्रपितामहीं पत्या मातृवत्स ह ।। ५२ ।।\nएवं मातामहानां च पूर्ववत्क्रमशो बुधः ।।\nनमो व इति मन्त्रेण प्रत्येकं त्रितयं त्रिषु ।। ५३ ।।\nगोत्रोच्चारं प्रकुर्वीत असूर्यान्नाशयामहे ।।\nगोत्राय पित्रे महाय शर्मणे चेदमासनम् ।। ५४ ।।\nगोत्रायै मात्रे मह्यै तु देव्यै चासनकर्मणि ।।\nगोत्रः पितामहः शर्मा गोत्रा मातामही मही ।। ५५ ।।\nअर्घ्यपात्रसंकल्पे तु पिण्डदानेऽवनेजने ।।\nगोत्रस्य पितुर्महस्य शर्मणोक्तस्य कर्मणि ।।५६ ।।\nगोत्रायै मातुर्महायै देव्याश्चाज्ञेयकर्मणि ।।\nआवाहने द्वितीया च चतुर्थी पूज्यकर्मणि ।। ५७ ।।\nप्रथमा चाशिषि प्रोक्ता दत्तस्याक्षय्यकारिका ।।\nश्राद्धपक्षे तथा षष्ठी अक्षय्यासनयोः स्मृता ।। ५८ ।।\nपितुरक्षयकाले तु पितॄणां दत्तमक्षयम् ।।\nएवमेतत्तु पुत्रेण भक्तिपूर्वं द्विजेन तु ।। ५९ ।।\nवार्यपि श्रद्धया दत्तं तदानन्त्याय कल्पते ।।\nश्रद्धया ब्राह्मणेनैव यथा श्राद्धविधिक्रिया।।180.६०।।\nकृत्वा श्राद्धं तु पितरो हृष्टा मुमुदिरे सदा ।।\nजोषमास्स्व त्रिकालज्ञ गच्छामो नरकाय वै।६१।।\nपूर्वकर्मविपाकेन चिरं तु वसितुं मुने ।।\nत्रिकालज्ञ उवाच ।।\nये मया चागता दृष्टास्तीर्थेऽस्मिन्पितरोऽथ वै ।।६२।।\nबहवः स्वस्थमनसो बहवो दुःस्थमानसाः ।।\nपुत्रदत्तं तथा श्राद्धं जग्रासोद्विग्नरूपिणः ।।६३।।\nमौनेन गच्छतां तेषां किमेतद्वद निश्चयम् ।।\nअगस्तिरुवाच ।।\nअत्र यन्निश्चयं श्राद्धे पुत्रस्य विफलं भवेत् ।। ६४ ।।\nनरस्य करणं किञ्चित्तन्मे निगदतः शृणु ।।\nअदेशकाले यद्दत्तं विधिहीनमदक्षिणम् ।।६५।।\nअपात्रे मलिनं द्रव्यं महत्पापाय जायते ।।\nअश्रद्धेयमपाङ्क्तेयं दुष्टप्रेक्षितमीक्षितम् ।। ६६ ।।\nतिलमन्त्रकुशैर्हीनमासुरं तद्भवेदिति ।।\nवैरोचनाय देवेन वामनेन विभूतये ।। ६७।।।\nसच्छूद्रस्य च श्राद्धस्य फलं दत्तं पुरा किल ।।\nतथा दाशरथी रामो हत्वा राक्षसमीश्वरम् ।।६८।।\nरावणं सगणं घोरं तुष्टेन सह सीतया ।।\nश्रुत्वा भक्तिं च राक्षस्यास्त्रिजटायास्त्रिलोककृत् ।।६९।।\nसीतावाक्यप्रतुष्टेन तस्यै प्रादाद्वरं विभुः ।।\nअशुचीनि गृहाण्येव तथा श्राद्धहवींषि च ।।180.७० ।।\nक्रोधाविष्टानि दानानि विधिपात्रयुतानि च ।।\nपाक्षिशौचमनभ्यङ्गप्रतिश्रयमभोजनम् ।। ७१ ।।\nत्रिजटे त्वत्प्रयच्छामि यच्च श्राद्धमदक्षिणम् ।।\nतथैव शम्भुना दत्तं नागराजाय भक्तितः ।। ७२ ।।\nतुष्टेन वै वासुकये तन्मे निगदतः शृणु ।।\nअनुज्ञाप्य व्रतं जन्तुर्वार्षिकी सकला क्रिया ।। ७३ ।।\nयज्ञस्य योचिता देया दक्षिणा नाददाद्द्विजः ।।\nवृथाशपथकारा या देवब्राह्मणसन्निधौ ।। ७४ ।।\nअश्रोत्रियाणि श्राद्धानि क्रिया मन्त्रैर्विनापि च ।।\nरात्रौ सवाससा स्नानं यथासत्त्वस्वरूपतः ।। ७५ ।।\nयः शिष्यो न नमेद्भक्त्या गुरुं ज्ञानप्रदायकम् ।।\nतथैव प्राकृतं धर्ममग्रे गेयं करिष्यतः ।। ७६ ।।\nसर्वं तुभ्यं मया दत्तं नागराजाय वार्षिकम् ।।\nइत्येतद्वै पुराणेषु सेतिहासेषु पठ्यते ।। ७७ ।।\nतद्वदलीककरणं श्राद्धं दानं व्रतं तथा ।।\nनोपतिष्ठति तेषां वै तेन नग्नादयस्त्वमी ।। ७८ ।।\nमुषिताच्छिद्रकरणैस्तद्दानफलभोक्तृभिः ।।\nयथा गतास्तथा ते तु श्राद्ध हूतास्तु निष्फलाः ।।७९ ।।\nमौनव्रतधरा यान्ति पुनः प्राप्यार्थहेतवे ।।\nएवमेतन्महाप्राज्ञ यन्मां त्वां परिपृच्छसि ।। 180.८० ।।\nत्रिकालज्ञ उवाच ।।\nषट्काले भोजनं त्वद्य नाहं भोक्तुमिहोत्सहे ।।\nयावत्तृप्तिर्न ते भूयाद्दृष्ट्वा हन्त स्थिरो भव ।। ८१ ।।\nतावत्कालं प्रतीक्षस्व यावदागमनं मम ।।\nअस्मिंस्तीर्थे सदैवाहं दिवारात्रमतन्द्रितः ।। ८२ ।।\nसोऽहमद्य व्रतं त्यक्त्वा तव कारुण्यपूरितः ।।\nगत्वाहमानयिष्यामि त्वयोक्तां तां वरां स्त्रियम् ।। ८३ ।।\nअनया कारयिष्यामि श्राद्धं तु विधिना सह ।।\nएवमुक्त्वा स षष्ठाशी मौनवाक्संययौ द्रुतम् ।।\nराजा समीपगं दृष्ट्वा अकस्मादागतं ऋषिम् ।। ८४ ।।\nक्षित्यास्तले विलुलितः पादौ कृत्वा तु मूर्द्धनि ।।\nधन्योऽस्म्यनुगृहीतोऽस्मि यद्भवान्गृहमागतः ।। ८५ ।।\nसदा यज्ञं करिष्यामि गृहमागमने तव ।।\nअद्य मे सफलं जन्म यद्भवांस्त्वमिहागतः ।। ८६ ।।\nइदं पाद्यमिदं चार्घ्यं मधुपर्कमिमां च गाम् ।।\nगृहाण मुनिशार्दूल येनाहं शान्तिमाप्नुयाम् ।। ८७ ।।\nतस्य तत्प्रतिगृह्याशु स मुनिस्त्वरितोऽब्रवीत् ।।\nमदीयागमने राजन् शृणु त्वं कारणं महत् ।। ८८ ।।\nतच्छ्रुत्वा कुरु तत्सर्वं येनाहं तोषितोऽभवम् ।।\nएवमुक्तस्तु राजर्षिरब्रवीत्तं तपोधनम् ।। ८९।।\nकिं तद्वद यथाकार्यं येन सिद्धं भवेदिदम् ।।\nत्रिकालज्ञ उवाच ।।\nया सा ते राजमहिषी तामानय वराननाम् ।। 180.९० ।।\nतस्या दासी वरारोहा प्रभावत्यपि विश्रुता ।।\nसापि देव्या तु सहिता आयातु मम सन्निधौ ।। ९१ ।।\nततश्चान्तःपुराद्देवी सदासी तत्र चागता ।।\nक्षितौ विलुलिता साध्वी प्रणाममकरोदृषेः ।।९२ ।।\nसमासीनां च विप्रेन्द्रः प्रोवाच विनताननाम् ।।\nध्रुवतीर्थे मयाश्चर्यं यद्दृष्टं कथयामि वः ।।९३।।\nये केचित्पितरो लोके लोकानां सर्वतः स्थिताः।।\nये पूजिताः श्राद्धकृद्भिः पुत्रैः प्रीता दिवं ययुः ।। ९४ ।।\nएको वृद्धो नरस्तत्र सूक्ष्मप्राणिभिरावृतः ।।\nक्षुत्क्षामदेहः शुष्कास्यो निर्गतोदरसूक्ष्मदृक् ।।। ।। ९५ ।।\nनिराशो गन्तुकामश्च पुनः स निरयेऽशुचौ ।।\nकारुण्यात्स मया पृष्टः कस्त्वं ब्रूहि किमिच्छसि ।। ९६ ।।\nतेनात्मकर्मजनितं मम कर्म निवेदितम् ।।\nततस्तत्रैव तच्छ्रुत्वा तस्य कारुण्ययन्त्रितः ।। ९७ ।।\nतव दास्याश्च या दासी तस्यास्तन्तुः किलोच्यते ।।\nनाम्ना विरूपकनिधिस्तामानय वरानने ।। ९८ ।।\nइति श्रुत्वानवद्याङ्गी तस्या आनयनेऽत्वरत् ।।\nप्रेषयामास सर्वत्र तस्या आनयने बहून् ।। ९९ ।।\nसा चैकान्ते च दिवसे पानमांसरता सदा ।।\nपुरुषेण सहासीना शय्यायां मदविह्वला ।। 180.१०० ।।\nसेवकैः सा करे गृह्य आनीता मुनिसन्निधौ ।।\nतां दृष्ट्वा मदिरामत्तां स मुनिः प्राह धर्मवित् ।। १०१ ।।\nप्रत्ययार्थं तु तस्या वै मुनिः प्राह क्रियां प्रति ।।\nपितॄणां च कृते दत्तं दानं वारि न वा स्वधा ।। १०२ ।।\nतर्पणं चापि नो दत्तं पितॄणां चातिमुक्तिदम् ।।\nसा नैवमित्युवाचेदं तं मुनिं संशितव्रतम् ।। १०३ ।।\nन जानामि पितॄन्स्वान्वै क्रियां कार्यं च वै विभो ।।\nइति ब्रुवाणां ता दासीं त्रिकालज्ञोऽभ्युवाच ह ।। १०४ ।।\nपत्नी च मथुरेशस्य नृपः सपुरसज्जनः ।।\nसर्वे द्रक्ष्यथ माहात्म्यं पितॄणां सन्ततेः फलम् ।। १०९ ।।\nसकौतुका महाभागाः श्राद्धदानं च नैव ह ।।\nनगरस्थाश्च ते सर्वे ब्राह्मणा भावपूजिताः ।।१ ०६ ।।\nराज्ञा नीतास्तत्र तीर्थे श्राद्धार्थं मुनिना सह ।।\nलोकैः परिवृतो राजा ध्रुवतीर्थं गतः प्रभुः ।। १०७ ।।\nतत्र दृष्टः स वै जन्तुर्न च तन्तुर्विचेतनः ।।\nमशकैर्वेष्टितः क्षुद्रैः क्षुधया चातिपीडितः ।। १०८ ।।\nउवाच ते तदा विप्रोऽभवत्सन्तानजाः स्त्रियः ।।\nआनीतास्तव पुष्ट्यर्थं यथेच्छसि तथा कुरु ।।१ ०९।।\nअगस्त्य उवाच ।।\nस्नात्वैषा ध्रुवतीर्थे तु ब्रह्मणोक्तक्रमेण च।।\nकरोतु तर्पणं चास्मिन्पूर्वोक्तविधिना त्वियम् ।।180.११० ।।\nततः श्राद्धं सरौप्यं च सवस्त्रं सविलेपनम्।।\nअर्चित्वा पिण्डदानेन करोत्वेषा च भक्तितः।। १११ ।।\nअत्रैव सर्वे स्थित्वा वै मामीक्षथ सुखान्वितम् ।।\nकारयित्वा यथासर्वं श्राद्धदानं हि तन्तुना।।११२।।\nतस्य तद्वचनं श्रुत्वा राजपत्नी यशस्विनी।।\nकारयामास दास्या वै श्राद्धं सुबहुदक्षिणम् ।।११३।।\nपट्टवस्त्रं तथा धूपं कर्पूरागुरुचन्दनम्।।\nतिलोत्तरं तथान्नं च बहुरूपं सपिण्डकम् ।। १ १४।।\nकृते श्राद्धे पिण्डदाने स जन्तुः सुकृती यथा ।।\nदिव्यकान्तिरदीनात्मा तथाभूतैः पृथक् पृथक् ।।१ १५ ।।\nवेष्टितः शुशुभेऽतीव दीक्षितोऽवभृथे यथा ।।\nस्वर्गागतैर्विमानैश्च छादितं तत्र वै नभः।।११६।।\nतेषां मशकगात्राणां सुगात्राणां सुरूपिणाम्।।\nततस्तुष्टमना जन्तुर्विमानं प्रेक्ष्य चागतम्।।१ १७।।\nगन्तुं स्वर्गमुवाचेदं त्रिकालज्ञं मुनिं नृपम्।।\nशृण्वन्तु वचनं सर्वे मदीयं पितृतुष्टिदम् ।। १ १८।।\nतीर्थानि सरितः श्रेष्ठाः पर्वताश्च सरांसि च ।।\nकुरुक्षेत्रं गया चैव स्थानान्यायतनानि च ।।११९ ।।\nपितॄणां मुक्तिदं चान्यन्न भूतं न भविष्यति ।।\nआषाढ्याः पञ्चमे पक्षे प्रतिपत्प्रभृतित्वथ ।। 180.१२० ।।\nशुक्लप्रतिपदन्तं च तीर्थं प्राप्य ससत्वराः ।।\nपितरः श्राद्धपिण्डादा आश्विने ध्रुवमास्थिताः ।। १२१ ।।\nकृत्वा प्रेतपुरीं शून्यां स्वर्ग पातालमेव च ।।\nईहमानाः स्वकं पुत्रं गोत्रतन्तुमथानुजम् ।। १२२ ।।\nकन्यां गते सवितरि यः श्राद्धं सम्प्रदास्यति ।।\nतर्पणं ध्रुवतीर्थे ते पितॄणां षोडशान्तरे ।। १२३ ।।\nसुतृप्ताः स्मो वयं शश्वद्यास्यामः परमां गतिम् ।।\nएष एव प्रभावोऽत्र ध्रुवस्य कथितो मया ।। १२४ ।।\nदृष्टो भवद्भिः सर्वं यदस्माकं सुदुरत्ययम् ।।\nदुस्तरं तारितं पापं त्वत्प्रसादान्महामुने ।। १२५ ।।\nइति विश्राव्य वचनं राजानं स ऋषिं जनान् ।।\nराजपुत्रीं तथा दासीं स्वां सुतां शिवमस्तु वः ।।१२६।।\nआरुह्य वरयानं ते गताः स्वर्गं वृता सुरैः ।।\nश्रीवराह उवाच ।।\nततः स राजशार्दूलः सगणः परिवारकैः ।। १२७ ।।\nदृष्ट्वा तीर्थस्य माहात्म्यं प्रणम्य ऋषिसत्तमम् ।।\nप्रविष्टो नगरीं रम्यां संस्मरन्नित्यमच्युतम् ।। १२८ ।।\nएतत्ते कथितं भद्रे माहात्म्यं मथुराभवम् ।।\nस्मरणाद्यस्य पापानि नश्यन्ते पूर्वजन्मनि ।। १२९ ।।\nपठति श्रद्धया युक्तो ब्राह्मणानां च सन्निधौ ।।\nस पितॄंस्तर्पयेत्सर्वानभिगम्य गयाशिरे ।। 180.१३० ।।\nएतत्त्वयानाव्रतिने न चाशुश्रूषये तथा ।।\nकथनीयं महाभागे यश्च नार्च्चयते हरिम् ।। १३१ ।।\nतीर्थानां परमं तीर्थं धर्माणां धर्ममुत्तमम् ।।\nज्ञानानां परमं ज्ञानं लाभानां लाभ उत्तमः ।। १३२ ।।\nकथनीयं महाभागे पुण्यान्भागवतान्सदा ।।\nसूत उवाच ।।\nएतच्छ्रुत्वा प्रभोर्वाक्यं धरणी विस्मयान्विता ।। १३३ ।।\nपप्रच्छ मुदिता देवी प्रतिमास्थापनं प्रति ।। १३४ ।।\nइति श्रीवराहपुराणे भगवच्छास्त्रे मथुरावर्णनं नामाशीत्यधिकशततमोऽध्यायः ।। १८० ।।"
  }
]
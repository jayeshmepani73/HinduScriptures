[
  {
    "text": "अथ खंजरीटोपाख्यानम् ।।\nसूत उवाच ।।\nएतत्पुण्यतमं श्रुत्वा रम्ये सौकरवे तदा ।।\nगुणस्तवं च माहात्म्यं जात्यानां परिवर्तनम् ।। १ ।।\nततः कमलपत्राक्षी सर्वधर्मविदां वरा ।।\nविस्मयं परमं गत्वा निर्वृतेनान्तरात्मना ।। २ ।।\nपुनः पप्रच्छ तं देवं विस्मयाविष्टमानसा।।\nअहो तीर्थस्य माहात्म्यं क्षेत्रे सौकरवे तव ।। ३ ।।\nअकामान्म्रियमाणस्य मानुषत्वमजायत ।।\nकिं वान्यद्वृत्तमाख्याहि क्षेत्रे सौकरवेऽमले ।। ४ ।।\nशृण्वन्त्या मे महज्जातं चित्ते कौतूहलं परम् ।।\nगायमानस्य किं पुण्यं वाद्यमानस्य किं फलम् ।। ९।।\nनृत्यतः कि भवेत्पुण्यं जाग्रतो वा फलं नु किम् ।।\nगोदातुरन्नदातुर्वा जलदातुस्तु किं फलम् ।। ६ ।।\nसंमार्जने लेपने वा गन्धपुष्पादिदानतः ।।\nधूपदीपादिनैवेद्यैः किं फलं समुदीरितम् ।। ७ ।।\nअन्येन कर्मणा चैव जपयज्ञादिनाऽथवा ।।\nकां गतिं प्रतिपद्यन्ते ये शुद्धमनसो जनाः ।।८ ।।\nतव भक्तसुखार्याय तद्भवान्वक्तुमर्हति ।।\nततो मह्या वचः श्रुत्वा सर्वदेवमयो हरिः ।। ९ ।।\nउवाच मधुरं वाक्यं धर्मकामां वसुन्धराम् ।।\nश्रीवराह उवाच ।।\nशृणु सुन्दरि तत्त्वेन यन्मां त्वं परिपृच्छसि ।। 138.१० ।।\nसर्वं ते कथयिष्यामि पुण्यकर्म सुखावहम् ।।\nतस्मिन्सौकरवे पक्षी खञ्जरीटस्तु कीटकान् ।। ११ ।।\nबहून् भुक्त्वा हि वसुधे अजीर्णभृशपीडितः ।।\nमरणं समनुप्राप्तः पतितः स्वेन कर्मणा ।। १२ ।।\nसम्प्राप्तास्तत्र वै बालाः क्रीडन्तस्तं मृतं खगम् ।।\nग्रहीष्याम इति प्रोच्य धावन्तस्तत्र तत्र ह ।। १३ ।।\nममायं वै ममायं वै जिघृक्षन्तः परस्परम ।।\nसङ्घर्षात्कलहं चक्रुर्भृशं क्रीडनकोत्सुकाः ।। १४ ।।\nतत एको गृहीत्वैनं गङ्गाम्भसि समाक्षिपत् ।।\nयुष्माकमेव भवतु नानेनास्मत्प्रयोजनम् ।। १५ ।।\nएवं स खञ्जरीटो हि गङ्गातोयात्ततस्तदा ।।\nआदित्यतीर्थसंक्लिन्नशरीरः स वसुन्धरे ।। १६ ।।\nवैश्यस्य तु गृहे जातो ह्यनेकक्रतुयाजिनः ।।\nधनरत्नसमृद्धे तु रूपवान् गुणवान् शुचिः ।। १७ ।।\nविबुद्धश्च पवित्रश्च मद्भक्तश्च वसुन्धरे ।।\nजातस्य तस्य वर्षाणि जग्मुर्द्वादश सुव्रते ।। १८ ।।\nकदाचिदुपविष्टौ तौ दृष्ट्वा बालो गुणान्वितः ।।\nमातरंपितरं चोभौ हर्षेण महतान्वितौ ।। १९ ।।\nप्रणम्य शिरसा भूमौ बद्धाञ्जलिरयाचत ।।\nमत्प्रियं यदि कर्त्तव्यमेको मे दीयतां वरः ।। 138.२० ।।\nन चाहं वारणीयो वै पित्रा मात्रा कथंचन ।।\nसत्यं शपामि गुरुणा यथा ननु कृतं भवेत् ।। २१ ।।\nपुत्रस्य वचनं श्रुत्वा दम्पती तौ मुदान्वितौ ।।\nऊचतुस्तं प्रियं वाक्यं बालं कमललोचनम् ।। २२ ।।\nयद्यत्त्वं वक्ष्यसे वत्स यद्यत्ते हृदि वर्त्तते ।।\nसर्वं तत्तत्करिष्यावो विस्रब्धं वद साम्प्रतम् ।। २३ ।।\nत्रिंशत्सहस्रं गावो हि सर्वाश्च शुभदोहनाः ।।\nयद्यत्र रोचते पुत्र देहि त्वमविचारितम् ।। २४ ।।\nपुनरन्यत्प्रवक्ष्यामि आवयोः पुत्र कारणात् ।।\nवाणिज्यं नः स्मृतं कर्म तत्ते पुत्रे यदीप्सितम् ।। २५ ।।\nतत्कुरुष्व यथान्यायं मित्रेभ्यो दीयतां धनम् ।।\nधनधान्यानि रत्नानि देहि पुत्र अवारितः ।। २६ ।।\nकन्या वै रमणीयाश्च सजातीयाः कुलोद्भवाः ।।\nआनयिष्याव भद्रं ते उद्वाहेन क्रमेण ते ।। २७ ।।\nयदीच्छसि पुनश्चान्यद्यज्ञैर्यष्टुं सुपुत्रक ।।\nविधिना पूवर्दृष्टेन वैश्या येन यजन्ति च ।। २८ ।।\nअष्टौ सम्पूर्णधुर्याणां हलानां तावतां शतम् ।।\nवैश्यकर्म समादाय किं पुनः प्राप्तुमिच्छसि ।। २९ ।।\nयावद्भोजनतृप्तान्वा द्विजानिच्छसि तर्पितुम् ।।\nसर्वं निजेच्छया पुत्र कर्त्तुमर्हसि साम्प्रतम् ।। 138.३० ।।\nपितृमातृ वचः श्रुत्वा स बालो धर्मसंयुतः ।।\nचरणावुपसंगृह्य पितरौ पुनरब्रवीत् ।। ३१ ।।\nगोप्रदाने न मे कार्यं मित्रं वापि न चिन्तितम् ।।\nकन्यालाभे न चेच्छास्ति न च यज्ञफले तथा ।। ३२ ।।\nनाहं वाणिज्यमिच्छामि कृषिगोरक्षमेव च ।।\nन च सर्वातिथित्वं वा मम चित्ते प्रसज्जति ।। ३३ ।।\nएकं मे परमं चिन्त्यं यन्ममेच्छा तपोधृतौ ।।\nचिन्ता नारायणक्षेत्रं गाढं सौकरवं प्रति।।३४।।\nततः पुत्रवचः श्रुत्वा मम कर्मपरायणौ ।।\nकरुणं परिदेवन्तौ रुदन्तौ तावुभौ तथा ।। ३९ ।।\nअथ द्वादश वर्षाणि तव जातस्य पुत्रक ।।\nकिमिदं चिन्तितं वत्स त्वया नारायणाश्रयम् ।। ३६ ।।\nचिन्तयिष्यति भद्रं ते यदा तत्प्राप्नुया वयः ।।\nअद्यापि भोजनं गृह्य धावमानास्मि पृष्ठतः ।। ३७ ।।\nकिमिदं चिन्तितं वत्स गमने सौकरं प्रति ।।\nअद्यापि मत्स्तनौ धन्यौ प्रस्रुतौ हि दिवानिशम् ।। ३८ ।।\nपुत्र त्वत्स्पर्शनाशायाः किमेतच्चिन्तितं त्वया ।।\nरात्रौ सुप्तोऽसि वत्स त्वं शय्यासु परिवर्त्तितः ।। ३९ ।।\nअम्बेति भाषसेऽद्यापि कथमेतद्विचिन्तितम् ।।\nस्पृशंति तव नार्योऽपि क्रीडमानस्य पुत्रक ।। 138.४० ।। ।\nअपराधो न विद्येत पुत्र क्षेत्रगृहेष्वपि ।।\nन वा स्वजनभृत्याद्यैः परुषं ते प्रभाषितम् ।। ४१ ।।\nरुष्टेन वापि भीषायै गृह्यते चैव यष्टिका।।\nपुत्रहर्तुं न पश्येहं तव निर्वेदकारणम् ।। ४२ ।।\nइति मातुर्वचः श्रुत्वा स वैश्यकुलनन्दनः ।।\nउवाच मधुरं वाक्यं जननीं संशितव्रतः ।। ४३ ।।\nउषितोऽस्मि तदंगेषु गर्भस्थः कुक्षिसंभवः ।।\nक्रीडतोस्मि यथान्यायं तवोत्संगे यशस्विनि ।। ४४ ।।\nस्तनौ ह्येतौ मया पीतौ ललितेन विजृम्भितौ ।।\nअङ्गं तव समारुह्य पांसुभिर्गुण्ठिता तनुः ।। ४५ ।।\nअम्ब त्वं मयि कारुण्यं कुरुष्व खलु चोचितम् ।।\nमुंच पुत्रकृतं शोकं त्यज मातरनिन्दिते ।। ४६ ।।\nआयान्ति च पुनर्यान्ति गता गच्छन्ति चापरे।।\nदृश्यते च पुनर्नष्टो न दृश्येत पुनः क्वचित्।।४७।।\nकुतो जातः क्व संबद्धः कस्य माता पिताथवा ।।\nइमां योनिमनुप्राप्तो घोरे संसारसागरे ।। ४८ ।।\nमातापितृसहस्राणि पुत्रदारशतानि च।।\nजन्मजन्मनि वर्त्तन्ते कस्य ते कस्य वा वयम् ।। ४९ ।।\nएवं चिन्तां समासाद्य मा शुचो जननि क्वचित् ।।\nएवं तौ पितरौ श्रुत्वा विस्मयात्पुनरूचतुः ।। 138.५० ।।\nअहो बत महद्गुह्यं किमेतत्तात कथ्यताम् ।।\nएतद्वचनमाकर्ण्य स वैश्यकुलबालकः ।। ५१ ।।\nउवाच मधुरं वाक्यं जननीं पितरं तथा।।\nयदि श्रुतेन वः कार्यं गुह्यस्य परिनिश्चयात् ।। ५२ ।।\nतत्पृच्छ्यतां भवद्भ्यां हि गुह्यं सौकरवं प्रति ।।\nतत्राहं कथयिष्यामि स्वस्य गुह्यं महौजसम् ।।५३ ।।\nसूर्यतीर्थं समासाद्य यत्तात परिपृच्छसि ।।\nबाढमित्येव पुत्रं तौ दम्पती प्रोचतुश्च तम् ।। ५४ ।।\nगमने कृतसंकल्पौ ततः सौकरवं प्रति ।।\nसर्वद्रव्यसमायुक्तौ गतौ सौकरवं प्रति ।। ५५ ।।\nगतः स पद्मपत्राक्ष आभीराणां जनेश्वरः ।।\nगावो विंशसहस्राणि प्रेषयत्यग्रतो द्रुतम् ।। ५६ ।।\nअग्रे सर्वास्ताः प्रययुर्द्रव्येण च समायुताः ।।\nयच्च किंचिद्गृहे वास्ति कृतं नारायणं प्रति ।। ५७ ।।\nततः पूर्वार्द्धयामेन माघमासे त्रयोदशी ।।\nसर्वं स्वजनमामन्त्र्य सम्बद्धं च यथाविधि ।। ५८ ।।\nमुहूर्त्तेन च तेनैव गमनं कुरुते ततः ।।\nस्नात्वा च कृतशौचास्ते नारायणमुदावहाः ।। ५९ ।।\nअथ दीर्घेण कालेन नारायणमुदावहाः ।।\nवैशाखस्य तु द्वादश्यां मम क्षेत्रमुपागताः ।। 138.६० ।।\nस्नाताः सन्तर्प्य च पितॄन्मम वस्त्रविभूषिताः ।।\nगावो विंशतिसाहस्रा याः पूर्वमुपकल्पिताः ।। ६१ ।।\nतत्र भङ्गुरसो नाम मम कर्मपरायणः ।।\nतेनैव ता गृहीता वै विधिदृष्टेन कर्मणा ।। ६२ ।।\nततः स प्रददौ तस्य विंशा गावो महाधनाः ।।\nमङ्गल्याश्च पवित्राश्च सर्वाश्च वरदोहनाः ।। ६३ ।।\nप्रददौ धनरत्नानि नित्यमेव दिने दिने ।।\nमोदते सह पुत्रेण भार्यया स्वजनेन च ।। ६४ ।।\nएवं तु वसतस्तस्य वर्षाकाल उपागतः ।।\nप्रावृडुपस्थिता तत्र सर्वसस्यप्रवर्द्धिनी।।६५।।\nपुष्पितानि कदम्बानि कुटजार्ज्जुनकानि च।।\nएवं दुःखमनुप्राप्ता स्त्रियो या रहिताः प्रियैः।।६६।।\nगर्ज्जतां गुञ्जतां चैव धारापातनिपातिताः।।\nमेघाः सविद्युतश्चैव बलाकाङ्गदभूषिताः।।६७।।\nनदीनां चैव निर्घोषो मयूराणां च निःस्वनः।।\nकुटजार्ज्जुनगन्धाश्च कदम्बार्ज्जुनपादपाः।।६८।।\nवाताः प्रवान्ति ते तत्र शिखीनां च सुखावहाः।।\nशोकेन कामिनीनां च भर्त्रा च रहिताश्च याः।।६९।।\nगच्छत्येवं स कालो हि मेघदुन्दुभिनादितः।।\nततः शरदनुप्राप्ता अगस्तिरुदितो महान्।।138.७०।।\nतडागानि प्रसन्नानि कुमुदोत्पलवन्ति च।।\nपद्मषण्डैः सुरम्याणि पुष्पितानि समन्ततः।।७१।।\nप्रवान्ति सुसुखा वाताः सुगन्धाश्च सुशीतलाः।।\nसप्तपर्णसुगन्धाश्च शीतलाः कामिवल्लभाः।।७२।।\nएवं शरदि निर्वृत्ते कौमुदे समुपागते।।\nसा तस्मिन्मासि सुश्रोणि शुक्लपक्षान्तरे तदा।।७३।।\nएकादश्यां ततः सुभ्रु स्नातौ क्षौमविभूषितौ।।\nउभौ तौ दम्पती तत्र पुत्रमूचतुरात्मनः।।७४।।\nउषितास्त्वत्र षण्मासान्सुखं च द्वादशी भवेत्।।\nकिन्नो न वक्ष्यसे गुह्यं येन वै वारिता वयम्।।७५।।\nपित्रोस्तु वचनं श्रुत्वा स पुत्रो धर्मनिष्ठितः।।\nउवाच मधुरं वाक्यं तयोस्तु कृतनिश्चयः।।७६।।\nएवमेतन्महाभाग यत्त्वया परिभाषितम्।।\nकल्यं ते कथयिष्यामि इदं गुह्यं महौजसम्।।७७।।\nएषा वै द्वादशी तात प्रभुनारायणप्रिया।।\nमंगला च विचित्रा च विष्णुभक्तसुखावहा।।७८।।\nददतेऽस्यां प्रहृष्टाश्च द्वादश्यां कौमुदे सिते।।\nदीक्षितास्ते योगिकुले विष्णुभक्तिपरायणाः।।७९।।\nतेन दानप्रभावेण विष्णुतोषकरेण च।।\nतरन्ति दुस्तरं तात घोरं संसारसागरम्।।138.८०।।\nएवं कथयतां तेषां प्रभाता रजनी शुभा।।\nततः सन्ध्यामुपास्याथ उदिते सूर्यमण्डले।।८१।।\nशुचिर्भूत्वा यथान्यायं क्षौमवस्त्रविभूषितः।।\nप्रणम्य शिरसा देवं शंखचक्रगदाधरम्।।८२।।\nउभौ तच्चरणौ गृह्य पितरौ समभाषत।।\nशृणु तात महाभाग यदर्थं समुपागतः।।८३।।\nयद्भवान्पृच्छते तात गुह्यं सौकरवं प्रति।।\nखञ्जरीटो ह्यहं तात पक्षियोनिसमुद्भवः।।८४।।\nभक्षिताश्च पतंगा मे अजीर्णेनातिपीडितः।।\nअहं तेनैव दोषेण न शक्नोमि विचेष्टितुम्।।८५।।\nदृष्ट्वा मां विह्वलं बाला गृहीत्वा क्रीडितुं गताः।।\nहस्ताद्धस्तेन क्रीडन्तश्चान्योन्यपरिहासया।।८६।।\nत्वया दृष्टो मया दृष्टो ह्यं चेति कलिः कृतः।।\nतत एकेन बालेन भ्रामयित्वाऽक्षयेम्भसि।।८७।।\nन ममेति तवेत्युक्त्वा ह्यादित्यं तीर्थमुत्तमम्।।\nक्रोधेनादाय तीव्रेण क्षिप्तो गङ्गाम्भसि त्वरा।। ८८।।\nतत्र मुक्ता मया प्राणाः सूर्यतीर्थे महौजसि।।\nअकामेन विशालाक्षि तत्प्रभावादहं ततः ।। ८९ ।।\nजातस्तव सुतो मातस्तदेतद्दिनमुत्तमम् ।।\nअकामान्म्रियमाणस्य वर्षाण्यद्य त्रयोदश ।। 138.९० ।।\nव्यतीतानि च गुह्यं ते कथनं मम चैव यत् ।।\nएतत्ते कथितं तात गुह्यमागमनं प्रति ।। ९१ ।।\nअहं कर्म करिष्यामि गच्छ तात नमोऽस्तु ते ।।\nततो माता पिता चैव पुत्रं पुनरुवाच ह ।। ९२ ।।\nविष्णुप्रोक्तानि कर्माणि यं यं कारयिता भवान् ।।\nतान्वयं  च करिष्यामो विधिदृष्टेन कर्मणा ।। ९३ ।।\nवटमाला यथान्यायं कर्मसंसारमोक्षणम् ।।\nतेऽपि दीर्घेण कालेन मम कर्मपरायणाः ।। ९४ ।।\nकृत्वा तु विपुलं कर्म ततः पंचत्वमागताः ।।\nमम क्षेत्रप्रभावेण चात्मनः कर्मनिश्चयात् ।। ९५ ।।\nविमुक्ताः सर्वसंसाराच्छ्वेतद्वीपमुपागताः ।।\nयोऽसौ परिजनः कश्चिद्गृहेभ्यश्च समागतः ।। ९६ ।।\nसर्वः श्रिया युतस्तत्र रोगव्याधिविवर्जितः ।।\nसर्वे च योगिनस्तत्र सर्वे चोत्पलगंधयः ।। ।। ९७ ।।\nमोदन्ते तु यथान्यायं प्रसादात्क्षेत्रजान्मम ।।\nएतत्ते कथितं देवि महाख्यानं महौजसम् ।। ९८ ।।\nपुनरन्यत्प्रवक्ष्यामि यद्वृत्तं सौकरे मम ।।\nएषा व्युष्टिर्महाभागे क्षेत्रे यत्क्रियते महत् ।। ९९ ।।\nतिर्यग्योनिविनिर्मुक्ताः श्वेतद्वीपमुपागताः ।।\nय एतत्पठते नित्यं कल्यमुत्थाय मानवः ।। 138.१०० ।।\nस कुलं तारयेत्तूर्णं दश पूर्वान्दशावरान् ।।\nन पठेन्मूर्खमध्ये तु पापिष्ठे शास्त्रदूषके ।। १०१ ।।\nन पठेत्पिशुनानां च एकाकी तु पठेद्गृहे ।।\nपठेद्ब्राह्मणमध्ये च ये च वेदविदां वराः ।। १०२ ।।\nवैष्णवानां च पुरतो यै व शास्त्रगुणान्विताः ।।\nविशुद्धानां विनीतानां सर्वसंसारमोक्षणम् ।। १०३ ।।\nइति श्रीवराहपुराणे खञ्जरीटोपाख्यानं नामाष्टत्रिंशदधिकशततमोऽध्यायः ।। १३८ ।।\nइति खञ्जरीटोपाख्यानं समाप्तम् ।।"
  }
]
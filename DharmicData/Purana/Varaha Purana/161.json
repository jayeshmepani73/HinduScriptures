[
  {
    "text": "अथ देववनप्रभावः ।।\nधरण्युवाच ।।\nये धर्मविमुखा मूढाः सर्वज्ञानविवर्जिताः ।।\nका गतिः कृष्ण तेषां हि विहिता नरके सुरैः ।।१ ।।\nअभुक्त्वा नारकं दुःखं सुकृतैः पुण्यदैर्नृणाम् ।।\nप्रयान्ति कर्मणा येन तमुपायं ब्रवीहि मे ।। २ ।।\nश्रीवराह उवाच ।।\nसर्वधर्मविहीनानां पुरुषाणां दुरात्मनाम् ।।\nनरकार्त्तिहरा देवी मथुरा पापघातिनी ।। ३ ।।\nमथुरावासिनो ये च तीर्थानां चोपसेवकाः ।।\nवनानां दर्शको वाथ मथुराक्रमकोऽपि वा ।।४ ।।\nएषां मध्ये कृतं यैश्च एकं च शतमोजसा ।।\nन ते नरक भोक्तारः स्वर्गभाजो भवन्ति ते ।।५।।\nआदौ मधुवनं नाम द्वितीयं तालमेव च ।।\nवनं कुन्दवनं चैव तृतीयं वनमुत्तमम् ।।६।।\nचतुर्थं काम्यकवनं वनानां वनमुत्तमम् ।।\nपंचमं वै बहुवनं षष्ठं भद्रवनं स्मृतम् ।। ७ ।।\nसप्तमं तु वनं भूमे खादिरं लोकविश्रुतम् ।।\nमहावनं चाष्टमं तु सदैव च मम प्रियम् ।। ८ ।।\nलोहार्गलवनं नाम नवमं पातकापहम् ।।\nवनं बिल्ववनं नाम दशमं देवपूजितम् ।। ९ ।।\nएकादशं तु भाण्डीरं द्वादशं वृन्दका वनम् ।।\nएतानि ये प्रपश्यन्ति न ते नरकभोगिनः ।।161.१०।।\nयथाक्रमेण ये यात्रां वनानां च जितेन्द्रियाः ।।\nकरिष्यन्ति वरारोहे इन्द्रलोकं व्रजन्ति ते ।। ११ ।।\nइति श्रीवराहपुराणे मथुरामाहात्म्ये देववनप्रभावो नामैकषष्ट्यधिकशततमोऽध्यायः ।। १६१ ।।"
  }
]
[
  {
    "text": "अथ पूजासामयिकगुदरवपुरीषोत्सर्जनयोः प्रायश्चित्तम् ।।\nश्रीवराह उवाच ।।\nस्पृशमानेन मां भूमे वातकर्म प्रमुच्यते ।।\nएवञ्च पुरुषो युक्तो वायुपीडितमानसः ।। १ ।।\nमक्षिका पञ्च वर्षाणि त्रीणि वर्षाणि मूषकः ।।\nश्वा चैव त्रीणि वर्षाणि कूर्मो वै जायते नव ।। २ ।।\nएष वै तापनं देवि मोहनं मम सांप्रतम् ।।\nयो वै शास्त्रं विजानाति मम कर्मपरायणः ।। ३ ।।\nश्रुत्वा वाक्यं हृषीकेशं प्रत्युवाच वसुन्धरा ।।\nधरण्युवाच ।।\nअतुलं लभते पापं तव कर्मपरायणः ।। ४ ।।\nतस्य देव सुखार्थाय विशुद्धिं वक्तुमर्हसि ।।\nश्रीवराह उवाच ।।\nशृणु कार्त्स्न्येन मे देवि कथ्यमानं मयाऽनघे ।। ५ ।।\nअपराधमिमं कृत्वा सन्तरेद्येन कर्मणा ।।\nपावकेन दिनं त्रीणि नक्तानि च पुनस्त्रयः ।। ६ ।।\nकर्म चैवं ततः कृत्वा स च मे नापराध्यति ।।\nसर्वसङ्गं परित्यज्य मम लोकं स गच्छति ।। ७ ।।\nएतत्ते कथितं भद्रे महाकर्मापराधिनः ।।\nदोषं चैव गुणं चैव यत्त्वया परिपृच्छितम् ।। ८ ।।\nशृणु तत्त्वेन मे भूमे कथ्यमानं मयाऽनघे ।।\nपुरीषं मुच्यते यस्तु मम कर्म समाचरन् ।। ९ ।।\nदिव्यवर्षसहस्रं तु रौरवे नरके वसेत् ।।\nपुरीषं भक्षयेत्तत्र मम कर्मपरायणः ।। 133.१० ।।\nप्रायश्चित्तं वदाम्यत्र येन मुच्येत किल्बिषात् ।।\nमम कर्मपरिभ्रष्टो विह्वलेनान्तरात्मना ।। ११ ।।\nएकां जलमयीं शय्यामेकामाकाशशायिनीम् ।।\nएवं कृत्वा विधानं तु सोऽपराधात्प्रमुच्यते ।। १२ ।।\nएतत्ते कथितं भद्रे पुरीषं यः समुत्सृजेत् ।।\nमद्भक्तेषु विशालाक्षि अपराधविनिश्चयः ।। १३ ।।\nइति श्रीवराहपुराणे पूजासमये गुदरवपुरीषोत्सर्गयोः प्रायश्चित्तं नाम त्रयस्त्रिंशदधिकशततमोऽध्यायः ।।१३३।।"
  }
]
[
  {
    "text": "प्रजापाल उवाच ।\nकथमग्नेः समुत्पत्तिरश्विनोर्वा महामुने ।\nगौर्या गणपतेर्वाऽपि नागानां वा गुहस्य च ।। १८.१ ।।\nआदित्यचन्द्रमातॄणां दुर्गाया वा दिशां तथा ।\nधनदस्य च विष्णोर्वा धर्मस्य परमेष्ठिनः ।। १८.२ ।।\nशम्भोर्वापि पितॄणां च तथा चन्द्रमसो मुने ।\nशरीरदेवता ह्येताः कथं मूर्त्तित्वमागताः ।। १८.३ ।।\nकिं च तासां मुने भोज्यं का वा संज्ञा तिथिश्च का ।\nयस्यां यष्टास्त्वमी पुंसां फलं यच्छन्त्यनामयम् ।\nएतन्मे सरहस्यं तु मुने त्वं वक्तुमर्हसि ।। १८.४ ।।\nमहातपा उवाच ।\nयोगसाध्यः स्वरूपेण आत्मा नारायणात्मकः ।\nसर्वज्ञः क्रीडतस्तस्य भोगेच्छा चात्मनात्मनि ।\nक्षोभितेऽभून्महाभूते एतच्छब्दं तदद्भुतम् ।। १८.५ ।।\nतमप्यप्रीतिमत्तोयं विकारं समरोचयत् ।\nविकुर्वतस्तस्य तदा महानग्निः समुत्थितः ।\nकोटिज्वालापरीवारः शब्दवान् दहनात्मकः ।। १८.६ ।।\nअसावप्यतितेजस्वी विकारं समरोचयत् ।\nविकुर्वतो बभौ वह्नेर्वायुः परमदारुणः ।\nतस्मादपि विकारस्थादाकाशं समपद्यत ।। १८.७ ।।\nतच्छब्दलक्षणं व्योम स च वायुः प्रतापवान् ।\nतच्च तेजोऽम्भसा युक्तं श्लिष्टमन्योन्यतस्तदा ।। १८.८ ।।\nतेजसा शोषितं तोयं वायुना उग्रगामिना ।\nबाधितेन तथा व्योम्ना मार्गे दत्ते तु तत्क्षणात् ।। १८.९ ।।\nपिण्डीभूतं तथा सर्वं काठिन्यं समपद्यत ।\nसेयं पृथ्वी महाभाग तेषां वृद्धतराऽभवत् ।। १८.१० ।।\nचतुर्णां योगकाठिन्यादेकैकगुणवृद्धितः ।\nपृथ्वी पञ्चगुणा ज्ञेया तेऽप्येतस्यां व्यवस्थिताः ।। १८.११ ।।\nस च काठिन्यकं कुर्वन् ब्रह्माण्डं समपद्यत ।\nतस्मिन् नारायणो देवश्चतुर्मूर्तिश्चतुर्भुजः ।। १८.१२ ।।\nप्राजापत्येन रूपेण सिसृक्षुर्विविधाः प्रजाः ।\nचिन्तयन् नाधिगच्छेत सृष्टिं लोकपितामहः ।। १८.१३ ।।\nततोऽस्य सुमहान् कोपो जज्ञे परमदारुणः ।\nतस्मात् कोपात् सहस्त्रार्चिरुत्तस्थौ दहनात्मकः ।। १८.१४ ।।\nस तं दिधक्षुर्ब्रह्माणं ब्रह्मणोक्तस्तदा नृप ।\nहव्यं कव्यं वहस्वेति ततोऽसौ हव्यवाहनः ।। १८.१५ ।।\nब्रह्माणं क्षुधितः प्रायात् किं करोमि प्रसाधि माम् ।\nस ब्रह्मा प्रत्युवाचाथ त्रिधा तृप्तिमवाप्स्यसि ।। १८.१६ ।।\nदत्तासु दक्षिणास्वादौ तृप्तिर्भूत्वा यतोऽमरान् ।\nनयसे दक्षिणाभागं दक्षिणाग्निस्ततोऽभवत् ।। १८.१७ ।।\nआ समन्ताद्धुतं किंचिद् यत् त्रिलोके विभावसो ।\nतद् वहस्व सुरार्थाय ततस्त्वं हव्यवाहनः ।। १८.१८ ।।\nगृहं शरीरमित्युक्तं तत्पतिस्त्वं यतोऽधुना ।\nअतो वै गार्हपत्यस्त्वं भव सर्वगतो विभो ।। १८.१९ ।।\nविश्वान् नरान् हुतो येन नयसे सद्गतिं प्रभो ।\nअतो वैश्वानरो नाम तव वाक्यं भविष्यति ।। १८.२० ।।\nद्रविणं बलमित्युक्तं धनं च द्रविणं यतः ।\nददाति तद् भवानेव द्रविणोदास्ततोऽभवत् ।। १८.२१ ।।\nतनुं पास्यतनुं पासि येन त्वं सर्वदा विभो ।\nततस्तनूनपान्नाम तव वत्स भविष्यति ।। १८.२२ ।।\nभवान् जातानि वै वेद अजातानि च येन वै ।\nअतस्ते नाम भवतु जातवेदा इति प्रभो ।। १८.२३ ।।\nनाराः सामान्यतः पुंसो विशेषेण द्विजातयः ।\nते शंसन्ति यतस्त्वां तु नाराशंसस्ततो भव ।। १८.२४ ।।\nअगस् तिरोभवेन्नित्यं निःशब्दो निश्चयात्मकः ।\nअगस्त्वं सर्वगत्वाच्च तेनाग्निस्त्वं भविष्यसि ।। १८.२५ ।।\nध्मा प्रपूरणशब्दो य इध्मा नाम प्रकीर्त्यते ।\nपूरितस्यागतिर्येन तेनेध्मस्त्वं भविष्यसि ।। १८.२६ ।।\nयाज्यान्येतानि नामानि तव पुत्र महामखे ।\nयजन्तस्त्वां नराः कामैस्तर्पयिष्यन्त्यसंशयम् ।। १८.२७ ।।\n।। इति श्रीवराहपुराणे भगवच्छास्त्रे अष्टादशोऽध्यायः ।। १८ ।।"
  }
]
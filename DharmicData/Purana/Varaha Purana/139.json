[
  {
    "text": "अथ सौकरमाहात्म्यम् ।।\nश्रीवराह उवाच ।।\nशृणु तत्त्वेन मे देवि लिप्यमानस्य यत्फलम् ।।\nसर्वं ते कथयष्यामि यथा प्राप्नोति मानवः ।। १ ।।\nगृहीत्वा गोमयं भूमे मम वेश्मोपलेपयेत् ।।\nन्यस्तानि तत्र यावन्ति पदानि च विलिम्पतः ।। २ ।।\nतावद्वर्षसहस्राणि दिव्यानि दिवि मोदते ।।\nयदि द्वादशवर्षाणि लिप्यते मम कर्मसु ।।३।।\nजायते विपुले शुद्धे धनधान्यसमाकुले ।।\nदिव्यैर्नमस्कृतो देवि कुशद्वीपं च गच्छति ।। ४ ।।\nकुशद्वीपमनुप्राप्य सहस्राणि च जीवति ।।\nदश चैव तु वर्षाणां मम भक्तो महाञ्छुचिः ।। ५ ।।\nकुशद्वीपात्परिभ्रष्टो मम कर्मपरायणः।।\nराजा वै जायते सुभ्रु सर्वधर्मेषु निष्ठितः ।। ६ ।।\nतेन तस्य प्रभावेण मम कर्मपरायणः ।।\nभक्तौ व्यवस्थितश्चापि सर्वशास्त्राणि पृच्छति ।।७।।\nदेवि कारयते सर्वं मम चायतनानि च।।\nकारयित्वा यथान्यायं मम लोकं स गच्छति।।८।।\nगोमयस्य तु वक्ष्यामि तच्छृणुष्व वसुन्धरे।।\nगोमयन्तु समासाद्य यावल्लोकोऽनुगच्छति ।।९।।\nसमीपे यदि वा दूरे गत्वा नयति गोमयम्।।\nयावन्ति तत्पदान्यस्य तावद्वर्ष सहस्रकम्।।139.१० ।।\nगोमयानां च नेता वै स्वर्गलोके महीयते।।\nततः स शाल्मले द्वीपे रमते च मुदा युतः।।११।।\nएकादशसहस्राणि एकादशशतानि च ।।\nशाल्मलात्तु परिभ्रष्टो राजा भवति धार्मिकः।।१२।।\nमद्भक्तश्चैव जायेत सर्वधर्मविदां वरः ।।\nअथ द्वादशवर्षाणि मच्छ्रितः सुदृढव्रतः।।१३।।\nवहते गोमयं सुष्ठु मम लोकं स गच्छति ।।\nस्नानोपलेपने भूमे सलिलं यो ददाति च ।। १४ ।।\nतस्य पुण्यं महाभागे शृणु तत्वेन निष्कलम् ।।\nयावन्तो बिन्दवस्तत्र पानीयस्य वसुन्धरे ।। १५ ।।\nतावद्वर्षसहस्राणि स्वर्गलोके महीयते ।।\nस्वर्गलोकात्परिभ्रष्टः क्रौचद्वीपं च गच्छति ।। १६ ।।\nक्रौंचद्वीपात्परिभ्रष्टो राजा भवति धार्मिकः ।।\nतेनैव गुणयोगेन श्वेतद्वीपं च गच्छति ।। १७ ।।\nसंमार्ज्जनं प्रवक्ष्यामि तच्छृणुष्व वसुन्धरे ।।\nयां गतिं पुरुषा यान्ति स्त्रियो वा कर्मसु स्थिताः ।। १८ ।।\nशुचिर्भागवतः शुद्धो अपराधविवर्जितः ।।\nयावन्तः पांसवो भूमेरुड्डीयन्ते तु चालिताः ।। १९ ।।\nतावद्वर्षशतान्याशु स्वर्गलोके महीयते ।।\nस्वर्गलोकात्परिभ्रष्टः शाकद्वीपं स गच्छति ।। 139.२० ।।\nतत्र स्थित्वा चिरङ्कालं राजा भवति धार्मिकः ।।\nततो भुक्त्वा सर्वभोगान्स्थित्वा संसारसागरे ।। २१ ।।\nश्वेतद्वीपं ततो गच्छेन्मत्कर्मनिरतः शुचिः ।।\nअन्यच्च ते प्रवक्ष्यामि शृणुष्व गदतो मम ।। २२ ।।\nगायनं ये प्रकुर्वन्ति मम कर्मपरायणाः ।।\nतेषां यद्यत्फलं भूमे शृणुष्व गदतो मम ।। २३ ।।\nगीयमानस्य गीतस्य यावदक्षरपङ्क्तयः ।।\nतावद्वर्षसहस्राणि इन्द्रलोके महीयते ।। २४ ।।\nरूपवान्गुणवान् सिद्धः सर्ववेदविदां वरः ।।\nनित्यं पश्यति तत्रस्थो देवराजं न संशयः ।। २५ ।।\nमद्भक्तश्चैव जायेत इन्द्रलोकपथे स्थितः ।।\nसर्वकर्मगुणश्रेष्ठस्तत्रापि मम पूजकः ।। २६ ।।\nइन्द्रलोकात्परिभ्रष्टो मम गीतपरायणः ।।\nनन्दनोपवने रम्ये रमन्देवगणैः सह ।। २७।।\nततः स भूमौ जायेत वैष्णवैः सह संस्थितः ।।\nगायन्मम यशो नित्यं भक्त्या परमया युतः ।। २८ ।।\nमत्प्रसादात्स शुद्धात्मा मम लोकं हि गच्छति ।। २९ ।।\nसूत उवाच ।।\nतस्य तद्वचनं श्रुत्वा माधवस्य यशस्विनी ।।\nकृताञ्जलिपुटा भूयः प्रत्युवाच वसुन्धरा ।। 139.३० ।।\nधरण्युवाच ।।\nअहो गीतप्रभावो वै यस्त्वया कीर्त्तितो महान् ।।\nके च गीतप्रभावेण सिद्धिं प्राप्ता महौजसः ।। ३१ ।।\nवराह उवाच ।।\nतत्रैव चाश्रमे भद्रे चाण्डालः कृतनिश्चयः ।।\nदूराज्जागरणे याति मम भक्तौ व्यवस्थितः ।। ३२ ।।\nगायमानश्च गीतानि संवत्सरगणान्बहून् ।।\nश्वपाकः स गुणज्ञश्च मद्भक्तश्चैव सुन्दरि ।। ३३ ।।\nकौमुदस्य तु मासस्य शुक्लपक्षे तु द्वादशी ।।\nसुप्ते गते येन जाते वीणामादाय चंक्रमत् ।।३४।।\nजाग्रंस्तत्र स चाण्डालो गृहीतो ब्रह्मरक्षसा ।।\nअल्पप्राणः श्वपाको वै बलवान्ब्रह्मराक्षसः ।। ३५ ।।\nदुःखशोकेन सन्तप्तो न शक्नोति विचेष्टितुम् ।।\nतेन प्रोक्तः श्वपाकेन बलवान्ब्रह्मराक्षसः ।।३६।।\nकिं त्वया चेष्टितं मह्यं यस्त्वेवं परिधावसि ।।\nश्वपाकवचनं श्रुत्वा तेन वै ब्रह्मरक्षसा ।।३७ ।।\nततः प्रोवाच तं श्वादं मानुषाहारलोलुपः ।।\nअथेह दशरात्रं मे निराहारस्य तिष्ठतः ।।३८।।\nविधात्रा विहितस्त्वं व आहारः पारणाविधौ ।।\nअद्य तां भक्षयिष्यामि सवसामांसशोणितैः ।।३९।।\nतृप्तिं यास्यामि परमां विधात्रा विहितां मम ।।\nब्रह्मरक्षोवचः श्रुत्वा श्वपाको गीतलालसः ।। 139.४० ।।\nराक्षसं छन्दयामास मम भक्त्या व्यवस्थितः ।।\nएवमेतन्महाभाग भक्ष्योऽहं समुपागतः ।। ४१ ।।\nअवश्यमेतत्कर्तव्यं धात्रा दत्तं यथा तव ।।\nकिं त्वहं देवदेवस्य भक्त्या गातुं च जागरे ।।४२।।\nउद्यंस्तत्र गत्वाहमुपास्य विधिना हरिम् ।।\nपश्चात्खादस्व मां रक्षो जागराद्विनिवर्तितम् ।। ४३ ।।\nविष्णोः सन्तोषणार्थाय यतो मे व्रतमास्थितम् ।।\nजागरे विनिवृत्ते मां भक्षय त्वं यदीच्छति ।। ४४ ।।\nश्वपाकस्य वचः श्रुत्वा ब्रह्मरक्षः क्षुधार्दितः ।।\nउवाच पुरुषं वाक्यं श्वपाकं तदनन्तरम् ।। ४६ ।।\nमिथ्या किं भाषसे मूढ पुनरेष्यामि तेऽन्तिकम् ।।\nमृत्योर्मुखमनुप्राप्य पुनर्जीवति मानवः  ।। ४६ ।।\nरक्षसो मुखविभ्रष्टः पुनरागन्तुमिच्छसि ।।\nराक्षसस्य वचः श्रुत्वा चाण्डालस्तमथाब्रवीत् ।। ४७ ।।\nयद्यप्यहं हि चाण्डालः पूर्वकर्मविदूषितः ।।\nसम्प्राप्तो मानुषं भावं विहितेनान्तरात्मना ।।४८।।\nशृणु मत्समयं रक्षो येनाहं पुनरागमम् ।।\nदूराज्जागरणं कृत्वा लोकस्य द्विजराक्षस।।४९।।\nसत्येन पुनरेष्यामि मन्यसे यदि मुंच माम् ।।\nसत्यमूलं जगत्सर्वं लोकाः सत्ये प्रतिष्ठिताः।।139.५०।।\nसत्येन सिद्धिं प्राप्ता हि ऋषयो ब्रह्मवादिनः ।।\nसत्येन दीयते  कन्या सत्यं जल्पन्ति ब्राह्मणाः ।। ५१ ।।\nसत्यं जयन्ति राजानस्त्रीण्येतान्यब्रुवन्नृतम् ।।\nसत्येन गम्यते स्वर्गो मोक्षः सत्येन चाप्यते ।। ५२ ।।\nसत्येन तपते सूर्यः सोमः सत्येन रज्यते ।।\nषष्ठ्यष्टमीममावास्यामुभे पक्षे चतुर्दशी ।। ५३ ।।\nअस्नातानां गतिं यास्ये यद्यहं नागमे पुनः ।।\nगुरुपत्नीं राजपत्नीं योऽभिगच्छति मोहितः।। ५४।।\nतां गतिं सम्प्रपद्येऽहं यद्यहं नागमे पुनः।।\nयाजकानां च ये लोका ये च मिथ्याभिभाषिणाम्।।५५।।\nतां गतिं सम्प्रपद्येऽहं यद्यं नागमे पुनः।।\nब्रह्मघ्ने च सुरापे वा स्तेने भग्नव्रते तथा।।५६।।\nतेषां गतिं प्रपद्येऽहं यद्यहं नागमे पुनः।।\nश्वपाकवचनं श्रुत्वा तुष्टो ब्राह्मणराक्षसः।।५७।।\nउवाच मधुरं वाक्यं गच्छ शीघ्रं नमोऽस्तु ते।।\nब्रह्मराक्षसमुक्त्वा तु श्वपाकः कृतनिश्चयः।।५८।।\nपुनर्गायति मह्यं वै मम भक्तौ व्यवस्थितः।।\nअथ प्रभाते विमले गीते नृत्ये च जागरे।।५९।।\nनमो नारायणायेति श्वपाकः परिवर्त्तते।।\nततस्त्वरितमागत्य पुमांस्तस्याग्रतः स्थितः।।139.६०।।\nउवाच मधुरं वाक्यं चाण्डालं कृतनिश्चयम्।।\nक्व यासि त्वरितः साधो न च त्वं गन्तुमर्हसि।।६१।।\nजानन्कौणपपं तं च न त्वं मर्त्तुमिहार्हसि।।\nपुरुषस्य वचः श्रुत्वा चाण्डालः पुनरब्रवीत्।।६२।।\nसमयो मे कृतः पूर्वं राक्षसेन हि भक्षता।।\nतेन तत्र गमिष्यामि सत्यं च परिपालयन्।।६३।।\nततः स पद्मपत्राक्षः श्वपाकं प्रत्युवाच ह।।\nमधुरां गिरमादाय विहितेनान्तरात्मना।।६४।।\nमा गच्छ तत्र चाण्डाल यत्रासौ पापराक्षसः।।\nजीवितार्थाय सत्यस्य न दोषः परिहापनात्।।६५।।\nततस्तस्य वचः श्रुत्वा श्वपाकः संशितव्रतः।।\nउवाच मधुरं वाक्यं मरणे कृतनिश्चयः।।६६।।\nनाहमेवं करिष्यामि यन्मां त्वं परिभाषसे।।\nन चाहं नाशये सत्यमेतन्मे निश्चितं व्रतम्।।६७।।\nसत्यमूलं जगत्सर्वं कुलं सत्ये प्रतिष्ठितम्।।\nसत्यमेव परो धर्म आत्मा सत्ये प्रतिष्ठितः।।६८।।\nन चैवाहं तदुत्सृज्य असत्यः स्यां कदाचन।।\nनाहं मिथ्या चरिष्यामि गच्छ तात नमोऽस्तु ते।।६९।।\nएवमुक्त्वा श्वपाकोपि नित्यं सत्यव्रते स्थितः।।\nराक्षसं समनुप्राप्तस्तमुवाचाथ पूजयन्।।139.७०।।\nआगतोऽस्मि महाभाग मा विलम्बय भक्षय।।\nत्वत्प्रसादादहं गन्ता वैष्णवं स्थानमुत्तमम्।।७१।।\nएतानि मम गात्राणि भक्षयस्व यथेष्टतः।।\nपिबोष्णं रुधिरं मह्यं पीडितोऽसि क्षुधा भृशम्।।७२।।\nतर्पयस्व स्वमात्मानं कुरुष्व मम वै हितम्।।\nश्वपाकस्य वचः श्रुत्वा ततः स ब्रह्मराक्षसः।।७३।।\nउवाच मधुरं वाक्यं श्वपाकं तदनन्तरम्।।\nसाधु तुष्टोऽस्म्यहं वत्स सत्यं धर्मं च पालितम्।।७४।।\nचण्डालस्याविधिज्ञस्य यस्य ते मतिरीदृशी।।\nब्रह्मरक्षोवचः श्रुत्वा श्वपाकः सत्यसङ्गरः।।७५।।\nउवाच मधुरं वाक्यं ब्रह्मराक्षसमेव तु।।\nयद्यप्यहं वै चाण्डालः सर्वकर्मविवर्जितः।।७६।।\nतथापि सत्यं वक्तव्यं ब्रह्मराक्षस नित्यशः।।\nश्वपाकवचनं श्रुत्वा ब्रह्मरक्षो भयानकम् ।। ७७ ।।\nउवाच मधुरं वाक्यं श्वपाकं संशितव्रतम् ।।\nयत्त्वया गीयते रात्रौ विष्णोर्जागरणं प्रति ।। ७८ ।।\nफलं गीतस्य मे देहि यदीच्छेर्जीवितं स्वकम् ।।\nततो मोक्ष्यामि कल्याण भक्ष्यामि न च भीषणः ।।७९।।\nब्रह्मरक्षोवचः श्रुत्वा श्वपाकः प्रत्युवाच ह।।\nमनोऽज्ञातमिदं वाक्यं ब्रह्मरक्षो निभाषसे ।। 139.८० ।।\nभक्षयामीति चोक्त्वा मां गीतपुण्यं किमिच्छसि ।।\nश्वपाकवचनं श्रुत्वा ब्रह्मरक्षोऽब्रवीत्पुनः ।। ८१ ।।\nदेहि मे त्वेकयामीयं पुण्यं गीतस्य वै परम् ।।\nततो मोक्ष्यसि भक्ष्येण संगतः पुत्रदारकैः।। ८२ ।।\nश्रुत्वा राक्षसवाक्यानि चाण्डालो गीतलोभितः ।।\nउवाच मधुरं वाक्यं राक्षसं कृतनिश्चयः ।। ८३ ।।\nन गायनफलं दद्मि ब्रह्मरक्षस्तवेप्सितम् ।।\nभक्षयस्व यथान्यायं रुधिरं पिब चेप्सितम् ।। ८४ ।।\nश्वपाकवचनं श्रुत्वा राक्षसः पुनरब्रवीत् ।।\nएकगीतस्य मे देहि यत्त्वया विष्णुसंसदि ।। ८९ ।।\nएतेन तारितोऽस्मीति तव गीतफलेन वै ।।\nश्रुत्वा वाक्यानि चाण्डालो राक्षसस्य निवारयन् ।। ८६ ।।\nउवाच मधुरं वाक्यं चाण्डालो विस्मयान्वितः ।।\nकिं त्वया विकृतं कर्म तद्ब्रूहि मम राक्षस ।। ८७ ।।\nकर्मणो यस्य दोषेण राक्षसत्वं समागतः ।।\nश्वपाकवचनं श्रुत्वा ब्रह्मरक्षो महायशाः ।। ८८ ।।\nउवाच मधुरं वाक्यं दुःखसन्तप्तमानसः ।।\nनाम्ना वै सोमशर्माहं चरको ब्रह्मयोनिजः ।। ८९ ।।\nसूत्रमन्त्रपरिभ्रष्टो यज्ञकर्मसु निष्ठितः ।।\nततोऽहं याजयाम्यज्ञान् लोभमोहप्रपीडितः ।। 139.९० ।।\nप्रवर्तमाने यज्ञे तु कदाचिद्दैवयोगतः ।।\nउदरे जातशूलोऽहं तेन पंचत्वमागतः ।। ९१ ।।\nअथ पञ्चमहारात्रे ह्यसमाप्ते क्रतौ तथा ।।\nअस्य यज्ञस्य दोषेण मातंग शृणु मे वचः ।।९२।।\nराक्षसत्वमनुप्राप्तस्तेन दुष्टेन कर्मणा ।।\nमंत्रहीनं मया तत्र स्वरहीनं च तत्कृतम् ।। ९३ ।।\nसूत्रहीनं तथा तत्र प्राग्वंशादि कृतं मया ।।\nपरिमाणं च रूपं च मया तत्रोपलक्षितम् ।।९४।।\nकृतस्य तस्य दोषेण योनिं प्राप्तोऽस्मि राक्षसीम् ।।\nस्वगीतफलदानेन निस्तारयितुमर्हसि ।।९५।।\nमोचयस्वाधमं पापाद्विष्णुगीतेन सत्वरम् ।।\nब्रह्मरक्षोवचः श्रुत्वा श्वपाकः संशितव्रतः ।।९३।।\nबाढमित्येव तद्वाक्यं राक्षसं प्राब्रवीत्तदा ।।\nएतस्य मम गीतस्य सुस्वरस्य फलं तु यत् ।।९७ ।।\nददामि राक्षस त्वं चेन्मुच्यसे शुद्धमानसः ।।\nयस्तु गायति संयुक्तं गीतकं विष्णुसन्निधौ ।।९८।।\nस तारयति दुर्गाणीत्युक्त्वा तद्दत्तवान् फलम् ।।\nएवं तस्मात्फलं प्राप्य श्वपाकाद्राक्षसस्तदा।।९९।।\nजातः सुविमलो भद्रे शरदीव यथा शशी।।\nश्वपकश्चापि सुश्रोणि मम चैवोपगायकः।।139.१००।।\nकृत्वा सुविपुलं कर्म स ब्रह्मत्वमुपागतः।।\nएतद्गीतफलं देवि प्राप्नोति मनुजो भुवि।।१०१।।\nमह्यं जागरतो भद्रे गीयमानं मनस्विनि।।\nयस्तु गायति सुश्रोणि कौमुदीं द्वादशीं प्रति।।१०२।।\nसर्वसंगं परित्यज्य मम लोकं स गच्छति।।\nयस्तु गायति गीतानि मम जागरणे सदा।।१०३।।\nसर्वसंगात्प्रमुक्तो वै मम लोकं स गच्छति।।\nएतत्ते कथितं देवि गायनस्य फलं महत्।।१०४।।\nयस्य गीतस्य शब्देन तरेत्संसारसागरम्।।\nवादित्रस्य प्रवक्ष्यामि तच्छृणुष्व वसुन्धरे।।१०५।।\nप्राप्तवान्मानुषो येन देवेभ्यः सबलां स्वयम्।।\nशम्पातालप्रयोगेण सन्निपातेन वा पुनः।।१०६।।\nनववर्षसहस्राणि नववर्षशतानि च ।।\nकुबेरभवनं गत्वा मोदते वै यदृच्छया।।१०७।।\nकुबेरभवनाद्भ्रष्टः स्वच्छन्दगमनालयः।।\nशम्यादितालसम्पातैर्मम लोकं स गच्छति।।१०८।।\nनृत्यमानस्य वक्ष्यामि तच्छृणुष्व वसुन्धरे।.\nमानवो येन गच्छेत्तु च्छित्त्वा संसारबन्धनम्।।१०९।।\nत्रिंशद्वर्षसहस्राणि त्रिंशद्वर्षशतानि च।।\nपुष्करद्वीपमासाद्य स्वच्छन्दगमनालयः।।139.११०।।\nफलं प्राप्नोति सुश्रोणि मम कर्मपरायणः।।\nरूपवान् गुणवाञ्छूरः शीलवान्सत्पथे स्थितः।।१११।।\nमद्भक्तश्चैव जायेत संसारपरिमोचितः।।\nयस्तु जागरितो नित्यं गीतवाद्येन नर्त्तकः।।११२।।\nजम्बूद्वीपं समासाद्य राजराजस्तु जायते।।\nसर्वकर्मसमायुक्तो रक्षिता वै महीपतिः।।११३।।\nमद्भक्तश्चैव जायेत मम कर्मपरायणः।।\nउपहार्याणि पुष्पाणि मम कर्मपरायणः।।११४।।\nयो मामुपनयेद्भूमे मम कर्मपथे स्थितः।।\nपुष्पाणि तत्र यावन्ति मम मूर्द्धनि धारयेत्।।११५।।\nस कृत्वा पुष्कलं कर्म मम लोकं स गच्छति।।\nएतत्ते कथितं देवि भक्तानां तु महौजसाम्।।११६।।\nमम भक्तसुखार्थाय सर्वसंसारमोक्षणम्।।\nय एतत्पठते भूमे कल्यमुत्थाय मानवः।।११७।।\nस तु तारयते जन्तुर्दश पूर्वान्दशापरान्।।\nन पठेन्मूर्खमध्ये तु पिशुनानां पुरो न च।।११८।।\nपठेद्भागवतानां च मध्ये मुक्तिरतात्मनाम्।।\nअश्रद्दधाने क्रूरे वा न पठेद्देवले तथा।।११९।।\nयदीच्छेत्सिद्धिकल्याणं मंगलं च मम प्रियम्।।\nधर्माणां परमो धर्मः क्रियाणां परमा क्रिया।।139.१२०।।\nमा पठेच्छास्त्रदूषाय अध्यायं वा कदाचन।।\nयदीच्छेत्परमां सिद्धिं मम लोके महीयते।।१२१।।\nइति श्रीवराहपुराणे भगवच्छास्त्रे सौकरे चाण्डालब्रह्मराक्षससंवादे सौकरमाहात्म्यं नामैकोनचत्वारिंशदधिकशततमोऽध्यायः।।१३९।।"
  }
]
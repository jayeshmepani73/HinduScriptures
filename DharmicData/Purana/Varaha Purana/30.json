[
  {
    "text": "महातपा उवाच ।\nश्रृणु चान्यां वसुपतेरुत्पत्तिं पापनाशिनीम् ।\nयथा वायुः शरीरस्थो धनदः संबभूव ह ।। ३०.१ ।।\nआद्यं शरीरं यत् तस्मिन् वायुरन्तः स्थितोऽभवत् ।\nप्रयोजनान्मूर्त्तिमत्त्वमादिष्टं क्षेत्रदेवता ।। ३०.२ ।।\nतत्र मूर्त्तस्य वायोस्तु उत्पत्तिः कीर्त्त्यये मया ।\nतां श्रृणुष्व महाभाग कथ्यमानां मयानघ ।। ३०.३ ।।\nब्रह्मणः सृष्टिकामस्य मुखाद् वायुर्विनिर्ययौ ।\nप्रचण्डशर्करावर्षी तं ब्रह्मा प्रत्यषेधयत् ।\nमूर्त्तो भवस्व शान्तश्च तत्रोक्तो मूर्त्तिमान् भवत् ।। ३०.४ ।।\nसर्वेषां चैव देवानां यद् वित्तं फलमेव च ।\nतत्सर्वं पाहि येनोक्तं तस्माद् धनपतिर्भवत् ।। ३०.५ ।।\nतस्य ब्रह्मा ददौ तुष्टस्तिथिमेकादशीं प्रभुः ।\nतस्यामनग्निपक्वाशी यो भवेन्नियतः शुचिः ।। ३०.६ ।।\nतस्याशु धनदो देवस्तुष्टः सर्वं प्रयच्छति ।\nएषा धनपतेर्मूर्तिः सर्वकिल्बिषनाशिनी ।। ३०.७ ।।\nय एतां श्रृणुयाद् भक्त्या पुरुषः पठतेऽपि वा ।\nसर्वकाममवाप्नोति स्वर्गलोकं च गच्छति ।। ३०.८ ।।\n।। इति श्रीवराहपुराणे भगवच्छास्त्रे त्रिंशोऽध्यायः ।। ३० ।।"
  }
]
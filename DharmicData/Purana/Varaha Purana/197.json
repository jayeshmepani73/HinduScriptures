[
  {
    "text": "ऋषिपुत्र उवाच ।।\nदशयोजनविस्तारं ततो द्विगुणमायतम् ।।\nप्राकारेण परिक्षिप्तं प्रासादशत शोभितम् ।। १ ।।\nसमालिखदिवाकाशं प्रदीप्तमिव तेजसा ।।\nगोपुरं तूत्तमं तत्र प्रासादशतशोभितम् ।। २ ।।\nनानायन्त्रैः समाकीर्णं ज्वालामालासमायुतम् ।।\nदेवतानामृषीणां च ये चान्ये शुभकारिणः ।। ३ ।।\nप्रवेशस्तत्र तेषां हि विहितो धर्मदर्शिनाम् ।।\nराजते गोपुरं सर्वं शारदाभ्रचयप्रभम् ।। ४ ।।\nमानुषाणां सुकृतिनां प्रवेशस्तत्र निर्मितः ।।\nअग्निघर्मसमाकीर्णं सर्वदोषसमन्वितम् ।। ५ ।।\nआयसं गोपुरं तत्र दक्षिणं भीमदर्शनम् ।।\nरौद्रं प्रतिभयाकारं सुतप्तं दुर्निरीक्षणम् ।। ६ ।।\nप्रवेशो हि ततस्तेन विहितो रविसूनुना ।।\nपापिष्ठानां नृशंसानां क्रव्यादानां दुरात्मनाम् ।। ७ ।।\nपापानां चैव सर्वेषां ये चान्ये घातकारकाः ।।\nऔदुम्बरमवीचीकमुच्चावचमनःकृतम ।। ८ ।।\nगोपुरं पश्चिमं तच्च दुर्निरीक्षं समन्ततः ।।\nमहता वह्निजालेन समालिप्तं भयानकम् ।। ९ ।।\nदुष्कृतीनां प्रवेशार्थं यमेन विहितं स्वयम् ।।\nतस्मिन् पुरवरे रम्ये रम्या परम शोभना ।। 197.१० ।।\nसर्वरत्नमयी दिव्या वैवस्वतनियोजिता ।।\nसभा परमसम्पन्ना धार्मिकैः सत्यवादिभिः ।। ११ ।।\nजितक्रोधैरलुब्धैश्च वीतरागैस्तपस्विभिः ।।\nसा सभा धर्मयुक्तानां सा सभा पापकारिणाम् ।।१२।।\nसा सभा सर्वलोकस्य शुभस्यैवाशुभस्य च ।।\nकर्मणा सूचितस्याथ सा सभा धर्मसंहिता ।। १३ ।।\nअनिर्वर्त्यं यथा कर्म शास्त्रदृष्टेन कर्मणा ।।\nनिर्विशङ्का निराक्षेपा धर्मज्ञा धर्मपाठकाः ।। १४ ।।\nचिन्तयन्ति च कार्याणि सर्वलोकहिताय ते ।।\nयथादृष्टं यथाशास्त्रं यथाकालनिवेदकाः ।।१५ ।।\nततः सर्वे च तत्सर्वं चिन्तयन्ति सुयन्त्रिताः ।।\nमनुः प्रजापतिश्चैव पाराशर्यो महामुनिः ।। १६ ।।\nअत्रिरौद्दालकिश्चैव आपस्तम्बश्च वीर्यवान् ।।\nबृहस्पतिश्च शुक्रश्च गौतमश्च महातपाः ।। १७ ।।\nशङ्खश्च लिखितश्चैव ह्यङ्गिरा भृगुरेव च ।।\nपुलस्त्यः पुलहश्चैव ये चान्ये धर्मपाठकाः ।। १८ ।।\nयमेन सहिताः सर्वे चिन्तयन्ति प्रतिक्रियाम् ।।\nसर्वे च कामप्रचुरा ये दिव्या ये च मानुषाः ।।१९।।\nकुण्डलाभ्यां पिनद्धाभ्यामङ्गदाभ्यां महातपाः ।।\nभ्राजते मुकुटस्तस्य ब्रह्मदत्तो महाद्युतिः ।।197.२०।।\nतेजसा वचसा चैव दुर्निरीक्ष्यो महाबलः ।।\nएकस्थमिव सर्वेषां तेजस्तेजस्विनां तदा ।। २१ ।।\nतस्य पार्श्वे महादिव्या ऋषयो ब्रह्मवादिनः ।।\nदीप्यमानाः स्ववपुषा वेदवेदाङ्गपारगाः ।। २२ ।।\nवेदार्थानां विचारज्ञाः सत्यधर्मपुरस्कृताः ।।\nछन्दःशिक्षाविकल्पज्ञाः सर्वशास्त्रविकल्पकाः ।। २३ ।।.\nनिरुक्तमतिवादाश्च सामगान्धर्वशोभिताः ।।\nधातुवादाश्च विविधा निरुक्ताश्चैव नैगमाः ।। २४ ।।\nतत्र चैव मया दृष्टा ऋषयः पितरस्तथा ।।\nभवने धर्मराजस्य प्रगायन्तः कथाः शुभाः ।। २५ ।।\nतस्य पार्श्वे मया दृष्टः कृष्णवर्णो   महाहनुः ।।\nउत्तमः प्रकृताकार उर्द्ध्वरोमा निराकृतिः ।। २६ ।।\nवामबाहुश्च दण्डेन प्रवरेण समन्वितः ।।\nविकृतास्यो महादंष्ट्रो नित्यक्रुद्धो भयानकः ।। २७ ।।\nशिक्षार्थे धर्मराजेन सन्दिष्टः स पुनः पुनः ।।\nशृणोति चैव कालोऽसौ नित्ययुक्तः सनातनः ।। २८ ।।\nतथान्ये चापरे तत्र शासनेषु समाहिताः ।।\nदृष्टास्तत्र मया तात सर्वतेजोमयी शुभा ।। २९ ।।\nयमेन पूज्यमाना सा दिव्यगन्धानुलेपनैः ।।\nसंहारः सर्वलोकानां गतीनां च महागतिः ।।197.३०।।\nअतः परं न कर्त्तव्यं साधनं कथितं बुधैः ।।\nबिभ्यंति ह्यसुरास्तत्र ऋषयश्च तपोधनाः ।।३१।।\nअसुराश्च सुराश्चैव योगिनश्च महौजसः ।।\nनमस्कार्या च पूज्या च मोहिनी सर्वसाधनी ।। ३२ ।।\nतस्याङ्गेभ्यः समुद्भूता व्याधयः क्लेशसम्भवाः ।।\nअपराश्च महाघोराः व्याधयः कालनिर्मिताः ।। ३३ ।।\nपौरुषेण समायुक्ताः सर्वलोकनयायताः ।।\nप्रकृत्या दुर्विनीतश्च महाक्रोधः सुदारुणः ।। ३४ ।।\nमहासत्त्वो महातेजाः जरामरणवर्जितः ।।\nमृत्युर्दृष्टा दुराधर्षो दिव्यगन्धानुलेपनः ।। ३५ ।।\nगायका हासकाश्चैव सर्वजीवप्रबोधकाः ।।\nमृत्युना सहिता नित्यं कालज्ञा कालसम्मताः ।। ३६ ।।\nदिव्याभरणशोभाभिः शोभमानाः सुतेजसः ।।\nसवालव्यजनच्छन्नैः केचित्तत्र महौजसः ।। ३७ ।।\nपर्यास्तरणसंछन्नेष्वासनेषु तथा परे ।।\nपूज्यमाना मया दृष्टाः केचित्तत्र महौजसः ।। ३८ ।।\nअनेकाश्च नरास्तत्र वेदनाश्च सुदारुणाः ।।\nनारीनरस्वरूपाश्च मया दृष्टास्त्वनेकशः ।। ३९ ।।\nकामक्रोधविचारिण्यो नानारूपधराः स्त्रियः ।।\nजीवभक्षकरा घोरास्तीव्ररोषा भयानकाः ।।197.४०।।\nतासां हलहलाशब्दः सर्वासां च समन्ततः ।।\nधर्मराजसमीपे तु दारयन्ति धरामिमाम् ।।४१।।\nकूष्माण्डा यातुधानाश्च राक्षसाः पिशिताशनाः ।।\nएकपादा द्विपादाश्च त्रिपादा बहुपादकाः ।। ४२ ।।\nएकबाहुर्द्विबाहुश्च त्रिबाहुर्बहुबाहुकः ।।\nशङ्कुकर्णा महाकर्णा हस्तिकर्णास्तथाऽपरे ।। ४३ ।।\nकेचित्तु तत्र पुरुषाः सर्वशोभाविशोभिताः ।।\nकेयूरैर्मुकुटैश्चान्ये चित्रैरङ्गैस्तथाऽपरे ।। ४४ ।।\nस्रग्विणो बद्धपादाश्च सर्वाभरणभूषिताः ।।\nसकुठाराः सकुद्दालाः सचक्राः शूलपाणयः ।। ४५ ।।\nसशक्तितोमराः केचित्सधनुष्का दुरासदाः ।।\nअसिहस्तास्तथा चान्ये तथा मुद्गरपाणयः ।। ४६ ।।\nसज्जिता दधिहस्ताश्च गन्धहस्ता ह्यनेकशः ।।\nविचित्रभक्षहस्ताश्च वस्त्रहस्तास्तथैव च ।। ४७ ।।\nधूपान्प्रगृह्य विविधान्वासांसि शुभदर्शनाः ।।\nशिबिकाश्च महाशोभा यानानि विविधानि च ।। ४८ ।।\nवाजिकुञ्जरयुक्तानि हंसयुक्तानि चापरे ।।\nशरभै ऋषभैश्चापि हस्तिभिश्च सुदर्शनैः ।। ४९ ।।\nमयूरैः सारसैश्चैव चक्रवाकैश्च वाजिभिः ।।\nएवंरूपा मया दृष्टास्तत्र चान्ये भयानकाः ।। 197.५० ।।\nउज्ज्वला मलिनाश्चैव जीर्णवस्त्रा नवांशुकाः ।।\nसुमनाभिमना मूका मारकाः शतमारका ।। ५१ ।।\nसमार्जारी काचवर्णा कृष्णा चैव कलिस्तथा ।।\nधर्महस्ता यशोहस्ताः कीर्त्तिहस्तास्तथापरे ।। ५२।।\nएते पुरोगमास्तत्र कृतान्तस्य महात्मनः ।।\nयद्येतानि यजेद्विप्रो नास्ति तस्य पराभवः ।।५३।।\nनमस्कार्याश्च पूज्याश्च आपन्नेन हि नित्यशः ।।\nपरितुष्य कृता नित्यं विहिताः सार्वलौकिकाः ।।५४।।\nइति श्रीवराहपुराणे संसारचक्रे कृतान्तकालमृत्युकिङ्करवर्णनं नाम सप्तनवत्यधिकशततमोऽध्यायः ।। १९७ ।।"
  }
]
[
  {
    "text": "श्रीवराह उवाच ।\nततस्तमीदृशं दृष्ट्वा तदा गौरमुखाश्रमम् ।\nदुर्ज्जयश्चिन्तयामास रम्यमाश्रममण्डलम् ।। ११.१ ।।\nप्रविशाम्यत्र पश्यामि ऋषीन् परमधार्मिकान् ।\nचिन्तयित्वा तदा राजा प्रविवेश तमाश्रमम् ।। ११.२ ।।\nतस्य प्रविष्टस्य ततो राज्ञः परमहर्षितः ।\nचकार पूजां धर्मात्मा तदा गौरमुखो मुनिः ।। ११.३ ।।\nस्वागतादिक्रियाः कृत्वा कथान्ते तं महामुनिः ।\nस्वशक्त्याऽहं नृपश्रेष्ठ सानुगस्य च भोजनम् ।। ११.४ ।।\nकरिष्यामि प्रमुच्यन्तां साधु वाहा इति द्विजः ।\nएवमुक्त्वा स्थितस्तूष्णीं स मुनिः संशितव्रतः ।। ११.५ ।।\nराजाऽपि तस्थौ तद्भक्त्या स्वसहायैः समन्वितः ।\nअक्षौहिण्यो बलस्यास्य पञ्चमात्रास्तदा स्थिताः ।\nअयं च तापसः किं मे दास्यते भोजनं त्विह ।। ११.६ ।।\nनिमन्त्र्य दुर्जयं विप्रस्तदा गौरमुखो नृपम् ।\nचिन्तयामास किं चास्य मया देयं तु भोजनम् ।। ११.७ ।।\nएवं चिन्तयतस्तस्य महर्षेर्भावितात्मनः ।\nस्थितो मनसि देवेशो हरिर्नारायणः प्रभुः ।। ११.८ ।।\nततः संस्मृत्य मनसा देवं नारायणं तदा ।\nतोषयामास गङ्गायां प्रविश्य मुनिसत्तमः ।। ११.९ ।।\nधरण्युवाच ।\nकथं गौरमुखो विष्णुं तोषयामास भूधर ।\nएतन्मे कौतुकं श्रोतुं सम्यगिच्छा प्रवर्त्तते ।। ११.१० ।।\nनमोऽस्तु विष्णवे नित्यं नमस्ते पीतवाससे ।\nनमस्ते चाद्यरूपाय नमस्ते जलरूपिणे ।। ११.११ ।।\nनमस्ते सर्वसंस्थाय नमस्ते जलशायिने ।\nनमस्ते क्षितिरूपाय नमस्ते तेजसात्मने ।। ११.१२ ।।\nनमस्ते वायुरूपाय नमस्ते व्योमरूपिणे ।\nत्वं देवः सर्वभूतानां प्रभुस्त्वमसि हृच्छयः ।। ११.१३ ।।\nत्वमोङ्कारो वषट्कारः सर्वत्रैव च संस्थितः ।\nत्वमादिः सर्वदेवानां तव चादिर्न विद्यते ।। ११.१४ ।।\nत्वं भूस्त्वं च भुवो देव त्वं जनस्त्वं महः स्मृतः ।\nत्वं तपस्त्वं च सत्यं च त्वयि देव चराचरम् ।। ११.१५ ।।\nत्वत्तो भूतमिदं विश्वं त्वदुद्भूता ऋगादयः ।\nत्वत्तः शास्त्राणि जातानि त्वत्तो यज्ञाः प्रतिष्ठिताः ।। ११.१६ ।।\nत्वत्तो वृक्षा वीरुधश्च त्वत्तः सर्वा वनौषधीः ।\nपशवः पक्षिणः सर्पास्त्वत्त एव जनार्दन ।। ११.१७ ।।\nममापि देवदेवेश राजा दुर्जयसंज्ञितः ।\nआगतोऽभ्यागतस्तस्य आतिथ्यं कर्त्तुमुत्सहे ।। ११.१८ ।।\nतस्य मे निर्धनस्याद्य देवदेव जगत्पते ।\nभक्तिनम्रस्य देवेश कुरुष्वान्नाद्यसंचयम् ।। ११.१९ ।।\nयं यं स्पृशामि हस्तेन यं यं पश्यामि चक्षुषा ।\nवृक्षं वा तृणकन्दं वा तत्तदन्नं चतुर्विधम् ।। ११.२० ।।\nतथा त्वन्यतमं वाऽपि यद् ध्यातं मनसा मया ।\nतत् सर्वं सिद्ध्यतां मह्यं नमस्ते परमेश्वर ।। ११.२१ ।।\nइति स्तुत्या तु देवेशस्तुतोष जगतां पतिः ।\nमुनेस्तस्य स्वकं रूपं दर्शयामास केशवः ।। ११.२२ ।।\nउवाच सुप्रसन्नात्मा ब्रूहि विप्र वरं परम् ।\nएवं श्रुत्वाऽक्षिणी यावदुन्मीलयति वै मुनिः ।। ११.२३ ।।\nतदा शङ्खगदापाणिः पीतवासा जनार्दनः ।\nगरुडस्थोऽपि तेजस्वी द्वादशादित्यसप्रभः ।। ११.२४ ।।\nदिवि सूर्यसहस्त्रस्य भवेद्युगपदुत्थिता ।\nयदि भाः सदृशी सा स्याद्भासस्तस्य महात्मनः ।। ११.२५ ।।\nतत्रैकस्थं जगत् कृत्स्नं प्रविभक्तमनेकधा ।\nददर्श स मुनिर्देवि विस्मयोत्फुल्ललोचनः ।। ११.२६ ।।\nजगाम शिरसा देवं कृताञ्जलिरथाब्रवीत् ।\nयदि मे वरदो देवो भूयाद् भक्तस्य केशव ।। ११.२७ ।।\nइदानीमेष नृपतिर्यथा सबलवाहनः ।\nममाश्रमे कृताहारः श्वः प्रयाता स्वकं गृहम् ।। ११.२८ ।।\nइत्युक्तस्तस्य देवेशो वरदः संबभूव ह ।\nचित्तसिद्धिं ददौ तस्मै मणिं च सुमहाप्रभम् ।। ११.२९ ।।\nतं दत्त्वाऽन्तर्दधे देवः स च गौरमुखो मुनिः ।\nजगाम चाश्रमं पुण्यं नाना ऋषिनिषेवितम् ।। ११.३० ।।\nतत्र गत्वा स विप्रेन्द्रश्चिन्तयमास वै मुनिः ।\nहिमवच्छिखराकारं महाभ्रमिव चोन्नतम् ।\nशशाङ्करश्मिसङ्काशं गृहं वै शतभूमिकम् ।। ११.३१ ।।\nतादृशानां सहस्त्राणि लक्षकोट्यश्च सर्वशः ।\nगृहाणि निर्ममे विप्रो विष्णोर्लब्धवरस्तदा ।। ११.३२ ।।\nप्राकाराणि ततोपान्ते तल्लग्नोद्यानकानि च ।\nकोकिलाकुलघुष्टानि नानाद्विजवराणि च ।\nचम्पकाशोकपुन्नागनागकेशरवन्ति च ।। ११.३३ ।।\nनानाजात्यस्तथा वृक्षा गृहोद्यानेषु सर्वशः ।\nहस्तिनां हस्तिशालाश्च तुरगाणां च मन्दुराः ।। ११.३४ ।।\nचकार संचयान् विप्रो नानाभक्ष्याणि सर्वशः ।\nभक्ष्यं भोज्यं तथा लेह्यं चोष्यं बहुविधं तथा ।\nचकारान्नाद्यनिचयं हेमपात्र्यश्च सर्वतः ।। ११.३५ ।।\nएवं कृत्वा स विप्रस्तु राजानं भूरितेजसम् ।\nउवाच सर्वसैन्यानि प्रविशन्तु गृहानिति ।। ११.३६ ।।\nएवमुक्तस्ततो राजा तद्गृहं पर्वतोपमम् ।\nप्रविवेशान्तरेष्वन्ये भृत्या विविशुराशु वै ।। ११.३७ ।।\nततस्तेषु प्रविष्टेषु तदा गौरमुखो मुनिः ।\nप्रगृह्य तं मणिं दिव्यं राजानं चेदमब्रवीत् ।। ११.३८ ।।\nमज्जनाभ्यवहारार्थं पथि श्रमकृते तथा ।\nविलासिनीस्तथा दासान् प्रेषयिष्यामि ते नृप ।। ११.३९ ।।\nएवमुक्त्वा स विप्रेन्द्रस्तं मणिं वैष्णवं शुभम् ।\nएकान्ते स्थापयामास राज्ञस्तस्य प्रपश्चतः ।। ११.४० ।।\nतस्मिन् स्थापितमात्रे तु मणौ शुद्धसमप्रभे ।\nनिश्चेरुर्योषितस्तत्र दिव्यरूपाः सहस्त्रशः ।। ११.४१ ।।\nसुकुमाराङ्गरागाद्याः सुकुमारवराङगनाः ।\nसुकपोलाः सुचार्व्यङ्ग्यः सुकेशान्ताः सुलोचनाः ।\nकाश्चित्सौवर्णपात्रीश्च गृहीत्वा संप्रतस्थिरे ।। ११.४२ ।।\nएवं योषिद्गणास्तत्र नराः कर्मकरास्तथा ।\nनिर्जग्मुस्तस्य नृपतेः सर्वे भृत्या नृपस्य ह ।\nकेवलं भोजनं पूर्वं परिधानं च सर्वशः ।। ११.४३ ।।\nताः स्त्रियः सर्वभृत्यानां राजमार्गेण मज्जनम् ।\nददुस्ते च नराश्वानां हस्तिनां च त्वरान्विताः ।। ११.४४ ।।\nनानाविधानि तूर्याणि तत्रावाद्यन्त सर्वशः ।\nमज्जने नृपतेस्तत्र ननृतुश्चान्ययोषितः ।\nअपराश्च जगुस्तत्र शक्रस्येव प्रमज्जतः ।। ११.४५ ।।\nएवं दिव्योपचारेण स्नात्वा राजा महामनाः ।\nचिन्तयामास राजेन्द्रो विस्मयाविष्टचेतनः ।\nकिमिदं मुनिसामर्थ्यं तपसो वाऽथ वा मणेः ।। ११.४६ ।।\nएवं स्नात्वा शुभे वस्त्रे परिधायोत्तमे तथा ।\nविविधान्नं तु विधिना बुभुजे स नृपोत्तमः ।। ११.४७ ।।/50\nयथा च नृपतेः पूजा कृता तेन महर्षिणा ।\nतद्वद् भृत्यजनस्यापि चकार मुनिसत्तमः ।। ११.४८ ।।\nयावत् स राजा बुभुजे सभृत्यबलवाहनः ।\nतावदस्तगिरिं भानुर्जगामारुणसप्रभः ।। ११.४९ ।।\nततस्तु रात्रिः समपद्यताऽधुना\nशरच्छशाङ्कोज्ज्वलऋक्षमण्डिता ।\nकरोति रागं स च रोहिणीधवः\nसुसङ्गतं सौम्यगुणेषु तापि च ।। ११.५० ।।\nभृगूद्वहः कृष्णतरांशुभानुना\nसहोद्यतो दैत्यगुरुः सुराधिपः ।\nअथान्तरात्पक्षगतो न राजते\nस्वभावयोगेन मतिस्तु देहिनाम् ।। ११.५१ ।।\nसुरक्ततां भूमिसुतश्च मुञ्चते\nराहुः सिती चन्द्रमसोंशुभिः सितैः ।\nमुक्तः स्वभावो जगतः सुरासुरै-\nरनुस्वभावो बलवान् सुकृन्नृपः ।। ११.५२ ।।\nसितेश्वराख्यापितरश्मिमण्डले\nसूर्यत्वसिद्धान्तकषेव निर्मले ।\nकरोति केतुर्न परे महत्तम-\nस्तदा कुशीलेषु गतिश्च निर्मला ।। ११.५३ ।।\nबुधोच्चबुद्धिर्जगतो विभावयन्\nरराज राज्ञो तनयः स्वकर्मभिः ।\nभृतेच्छकः कक्षविवाहितश्चिरं\nभवेदियं साधुषु सम्मितिर्ध्रुवम् ।। ११.५४ ।।\nकरोति केतुः कपिलं वियच्चिरं\nराज्ञः सुराणां पथि संस्थितं भृशम् ।\nन दुर्जनः सज्जनसंसदि क्वचित्\nकरोति शुद्धं निजकर्मकौशलम् ।। ११.५५ ।।\nशशाङ्करश्मिप्रविभासिता अपि\nप्रकाशमीयुर्निरताः पदे पदे ।\nकुलंभवाः संभवधर्मपत्तयो\nमहांशुयोगान्महतां समुन्नतिम् ।। ११.५६ ।।\nत्रिदोषसक्तान्निकृतोऽस्य सर्वशः\nसुतेन राज्ञो वरुणस्य सूर्यजः ।\nविराजते कौशिकसन्निवेशिता\nन वेदकर्म क्वचिदन्यथा भवेत् ।। ११.५७ ।।\nद्वन्द्वः समेतान् मम यः शिशुः पुरा\nहरिर्य आराधितवान् नृपासनम् ।\nलक्ष्म्यापि बुद्ध्या सुचिरं प्रकाशते\nध्रुवेण विष्णुस्मरणेन दुर्लभम् ।। ११.५८ ।।\nइतीदृशी रात्रिरभूदृषेः शुभे\nवराश्रमे दुर्जयभूपतेः शुभा ।\nसभृत्यसामन्तवराश्वदन्तिनः\nसुभक्तवस्त्राभरणादिपूजया ।। ११.५९ ।।\nइतीदृशायां वररत्नचित्रिताः\nसुपट्टसंवीतवरास्तृतास्तदा ।\nगृहेषु पर्यङ्कवराः समाश्रिताः\nसुरूपयोषित्कृतभङ्गभासुराः ।। ११.६० ।।\nस तत्र राजा विससर्ज भूभृतः\nस्वयं सभृत्यानपि सर्वतो गृहान् ।\nगतेषु सुष्वाप वरस्त्रिया वृतः\nसुरेशवत्स्वर्गगतः प्रतापवान् ।। ११.६१ ।।\nएवं सुमनसस्तस्य सभृत्यस्य महात्मनः ।\nऋषेस्तस्य प्रभावेन हृष्टास्तु सुषुपुस्तदा ।। ११.६२ ।।\nततो रात्र्यां व्यतीतायां स राजा ताः स्त्रियः पुनः ।\nअन्तर्द्धानं गतास्तत्र दृष्ट्वा तानि गृहाणि च ।। ११.६३ ।।\nअदृश्यानि महार्हाणि वरासनजलानि च ।\nराजा स विस्मयाविष्टश्चिन्तयामास दुःखितः ।। ११.६४ ।।\nकथमेवं मणिर्मह्यं भवतीति पुनः पुनः ।\nचिन्तयन्नधिगम्याथ स राजा दुर्जयस्तदा ।। ११.६५ ।।\nचिन्तामणिमिमं चास्य हरामीति विचिन्त्य सः ।\nप्रयाणं नोदयामास स राजाश्रमबाह्यतः ।\nआश्रमस्य बहिर्गत्वा नातिदूरे सवाहनः ।। ११.६६ ।।\nततो विरोचनाख्यं वै प्रेषयामास मन्त्रिणम् ।\nऋषेर्गौरमुखस्यापि मणेर्याचनकर्मणि ।। ११.६७ ।।\nऋषिं तं च समागत्य मणिं याचितुमुद्यतः ।\nरत्नानां भाजनं राजा मणिं तस्मै प्रदीयताम् ।। ११.६८ ।।\nअमात्येनैवमुक्तस्तु क्रुद्धो गौरमुखोऽब्रवीत् ।\nप्रतिगृह्णाति विप्रस्तु राजा चैव ददाति च ।\nत्वं च राजा पुनर्भूत्वा याचसे दीनवत् कथम् ।। ११.६९ ।।\nएवं ब्रूहि दुराचारं राजानं दुर्जयं स्वयम् ।\nगच्छ द्रुतं दुराचार मा त्वां लोकोऽत्यगादिति ।। ११.७० ।।\n(एवमुक्त्वा मुनिः प्रागात् कुशेध्माहरणाय वै ।\nचिन्तयन् मनसा तं च मणिं शत्रुविनाशनम् ) ।। ११.७१ ।।\nएवमुक्तस्तदा दूतो जगाम च नृपान्तिकम् ।\nकथयामास तत्सर्वं यदुक्तं ब्राह्मणेन च ।। ११.७२ ।।\nततः क्रोधपरीतात्मा श्रुत्वा ब्राह्मणभाषितम् ।\nदुर्जयः प्राह नीलाख्यं सामन्तं गच्छ माचिरम् ।\nब्राह्मणस्य मणिं गृह्य तूर्णमेहि यदृच्छया ।। ११.७३ ।।\nएवमुक्तस्तदा नीलो बहुसेनापरिच्छदः ।\nजगाम स च विप्रस्य वन्यमाश्रममण्डलम् ।। ११.७४ ।।\nतत्राग्निहोत्रशालायां दृष्ट्वा तं मणिमाहितम् ।\nउत्तीर्य स्यन्दनान्नीलः सोऽवरोहत भूतले ।। ११.७५ ।।\nअवतीर्णे ततस्तस्मिन् नीले परमदारुणे ।\nक्रूरबुद्ध्या मणेस्तस्मान्निर्जग्मुः शस्त्रपाणयः ।। ११.७६ ।।\nसरथाः सध्वजाः साश्वाः सबाणाः सासिचर्मिणः ।\nसधनुष्काः सतूणीरा योधाः परमदुर्जयाः ।\nनिश्चेरुस्तं मणिं भित्वा असंख्येया महाबलाः ।। ११.७७ ।।\nतत्र सज्जा महाशूरा दश पञ्च च संख्यया ।\nनामभिस्तान् महाभागे कथयामि श्रृणुष्व तान् ।। ११.७८ ।।\nसुप्रभो दीप्ततेजाश्च सुरश्मिः शुभदर्शनः ।\nसुकान्तिः सुन्दरः सुन्दः प्रद्युम्नः सुमनाः शुभः ।। ११.७९ ।।\nसुशीलः सुखदः शम्भुः सुदान्तः सोम एव च ।\nएते पञ्चदश प्रोक्ता नायका मणितोत्थिताः ।। ११.८० ।।\nततो विरोचनं दृष्ट्वा बहुसैन्यपरिष्कृतम् ।\nयोधयामासुरव्यग्रा विविधायुधपाणयः ।। ११.८१ ।।\nधनूंषि तेषां कनकप्रभाणि\nशरान् सुजाम्बूनदपुङ्खनद्धान् ।\nपतन्ति खङ्गानि विभीषणानि\nभुशुण्डिशूलाः परमप्रधानाः ।। ११.८२ ।।\nरथो रथं संपरिवार्य तस्थौ\nगजो गजस्यापि हयो हरस्य ।\nपदातिरत्युग्रपराक्रमश्च\nपदातिमेव प्रससार चाग्र्यम् ।। ११.८३ ।।\nद्वन्द्वन्यनेकानि तथैव युद्धे\nद्रवन्ति शूराः परिभर्त्सयन्तः ।\nविभीषणं निर्गतचापमार्गं\nबभूव बाहुप्रभवं सुघोरम् ।। ११.८४ ।।\nतथा प्रवृत्ते तुमुलेऽथ युद्धे\nहतः स राज्ञः सचिवो विसंज्ञः ।\nसहानुगः सर्वबलैरुपेतो\nजगाम वैवस्वतमन्दिराय ।। ११.८५ ।।\nतस्मिन् हते दुर्जयराजमन्त्रिणि\nउपाययौ स्वेन बलेन राजा ।\nस दुर्जयः साश्वरथोऽतितीव्रः\nप्रतापवांस्तैर्मणिजैर्युयोध ।। ११.८६ ।।\nततस्तस्मिंस्तदा राज्ञो महत्कदनमाबभौ ।\nततो हेतुप्रहेतृभ्यां श्रुत्वा जामातरं रणे ।। ११.८७ ।।\nयुध्यमानं महाबाहुं ततस्त्वाययतुश्चमूः ।\nतस्मिन् बले तु दैत्या ये तान् श्रृणुष्व धरेरितान् ।। ११.८८ ।।\nप्रघसो विघसश्चैव सङ्घसोऽशनिसप्रभः ।\nविद्युत्प्रभः सुघोषश्च उन्मत्ताक्षो भयंकरः ।। ११.८९ ।।\nअग्निदन्तोऽग्नितेजाश्च बाहुशक्रः प्रतर्दनः ।\nविराधो भीमकर्मा च विप्रचित्तिस्तथैव च ।। ११.९० ।।\nएते पञ्चदश श्रेष्ठा असुराः परमायुधाः ।\nअक्षौहिणीपरीवार एकैकोऽत्र पृथक्पृथक् ।। ११.९१ ।।\nमहामायास्तु समरे दुर्ज्जयस्य महात्मनः ।\nयुयुधुर्मणिजैः सार्द्धं महासैन्यपरिच्छदाः ।। ११.९२ ।।\n(सुप्रभः प्रघसं त्वाजौ ताडयामास पञ्चभिः ।\nशरैराशीविषाकारैः प्रतप्तैः पतगैरिव ।। ) ।। ११.९३ ।।\nतप्ततेजास्त्रिभिर्बाणैर्विघसं संप्रविध्यत ।\nसंघसं दशभिर्बाणैः सुरश्मिः प्रत्यविध्यत ।। ११.९४ ।।\nअशनिप्रभं रणेऽविध्यत् पञ्चभिः शुभदर्शनः ।\nविद्युत्प्रभं सुकान्तिस्तु सुघोषं सुन्दरस्तथा ।। ११.९५ ।।\nउन्मत्ताक्षं तथाविध्यत् सुन्दः पञ्चभिराशुगैः ।\nचकर्त्त च धनुस्तस्य शितेन नतपर्वणा ।। ११.९६ ।।\nसुमना अग्निदंष्ट्रं तु सुशुभश्चाग्नितेजसम् ।\nसुशीलो वायुशक्रं तु सुमुखश्च प्रतर्दनम् ।। ११.९७ ।।\n(विराधेन तथा शम्भुः सुकीर्तिर्भीमकर्म्मणा ।\nविप्रचित्तिस्तथा सोमं एतद् युद्धं महानभूत् ।।) ।। ११.९८ ।।\nपरस्परं सुयुद्धेन योधयित्वाऽस्त्रलाघवात् ।\nयथासंख्येन ते दैत्याः पुनर्मणिभवैर्हताः ।। ११.९९ ।।\nयावत् संग्रामघोरो वै महांस्तेषां व्यवर्द्धत ।\nतावत् समित्कुशादीनि कृत्वा गौरमुखो मुनिः ।। ११.१०० ।।\nआगतो महदाश्चर्यं संग्रामं भीमदर्शनम् ।\nबहुसैन्यपरीवारं स्थितं तं चापि दुर्ज्जयम् ।। ११.१०१ ।।\nतं दृष्ट्वा स मुनिर्द्वारि चिन्तापरम एव हि ।\nउपविश्याधिगम्याथ मणेः कारणमेव ह ।। ११. १०२ ।।\nएवं कृत्वा मणिकृतं रौद्रं गाढं च संयुगम् ।\nचिन्तयामास देवेशं हरिं गौरमुखो मुनिः ।। ११.१०३ ।।\nस देवः पुरतस्तस्य पीतवासाः खगासनः ।\nकिमत्र ते मया कार्यमिति वाणीमुदीरयत् ।। ११.१०४ ।।\nस ऋषिः प्राञ्जलिर्भूत्वा उवाच पुरुषोत्तमम् ।\nजहीमं दुर्ज्जयं पापं ससैन्यं परिवारिणम् ।। ११.१०५ ।।\nएवमुक्तस्तदा तेन चक्रं ज्वलनसन्निभम् ।\n(मुमोच दुर्जयबले कालचक्रं सुदर्शनम्) ।। ११.१०६ ।।\nतेन चक्रेण तत्सैन्यमासुरं दौर्जयं क्षणात् ।\nनिमेषान्तरमात्रेण भस्मवद् बहुधा कृतम् ।। ११.१०७ ।।\nएवं कृत्वा ततो देवो मुनिं गौरमुखं तदा ।\nउवाच निमिषेणेदं निहतं दानवं बलम् ।। ११.१०८ ।।\nअरण्येऽस्मिंस्ततस्त्वेवं नैमिषारण्यसंज्ञितम् ।\nभविष्यति यथार्थं वै ब्राह्मणानां विशेषतः ।। ११.१०९ ।।\nअहं च यज्ञपुरुष एतस्मिन् वनगोचरे ।\nनाम्ना याज्या सदा चेमे दश पञ्च च नायकाः ।\nकृते युगे भविष्यन्ति राजानो मणिजा मुने ।। ११.११० ।।\nएवमुक्त्वा ततो देवो गतोऽन्तर्धानमीश्वरः ।\nद्विजोऽपि स्वाश्रमे तस्थौ मुदा परमया युतः ।। ११.१११ ।।\n।। इति श्रीवराहपुराणे भगवच्छास्त्रे एकादशोऽध्यायः ।। ११ ।।"
  }
]
[
  {
    "text": "धरण्युवाच ।।\nमथुरां रक्षते कोऽसौ क्षेत्रपालो व्यवस्थितः ।।\nतेन दृष्टेन यत्पुण्यं कथयस्वाखिलं प्रभो ।। १ ।।\nश्रीवराह उवाच ।।\nदृष्ट्वा भूतपतिं देवं वरदं पापनाशनम् ।।\nतस्य दर्शनमात्रेण मथुरायां फलं भवेत् ।। २ ।।\nपुरा वर्षसहस्रं तु तपस्तप्तं सुदारुणम् ।।\nपूर्णे वर्षसहस्रे तु मया सन्तोषितो हरः ।। ३ ।।\nवरं वरय भद्रं ते यस्ते मनसि वर्त्तते ।।\nईश्वर उवाच ।।\nसर्वगस्त्वं हि देवेश मया ज्ञातं सुनिश्चितम् ।। ४ ।।\nमथुरायां च मे स्थानं सदा देव प्रदीयताम् ।।\nदेवदेव वचः श्रुत्वा हरिर्वचनमब्रवीत् ।। ९ ।।\nमथुरायां च देव त्वं क्षेत्रपालो भविष्यसि ।।\nत्वयि दृष्टे महादेव मम क्षेत्र फलं भवेत् ।।६।।\nअन्यथा नाप्नुयात् सिद्धिमेवमेतन्न संशयः ।।\nयेन यद्यादृशं पुण्यं कृतं तीर्थे प्रयत्नतः ।।७।।\nभजते मनुजः सिद्धिमात्मभावेन तादृशीम् ।।\nमम क्षेत्रप्रवेशे च भूमिः संसारनाशिनी ।। ८ ।।\nइन्द्रस्यैव पुरी रम्या यथा नाकेऽमरावती ।।\nजम्बूद्वीपे तथोत्कृष्टा मथुरा मम वल्लभा ।। ९ ।।\nविंशतिर्योजनानां हि माथुरं मम मण्डलम् ।।\nपदे पदेऽश्वमेधानां फलं नात्र विचारणा ।। 168.१० ।।\nन मया कथितं देवि ब्रह्मणश्च महात्मनः ।।\nरुद्रस्य न मया पूर्वं कथितं च वसुन्धरे ।। ११ ।।\nमया सुगोपितं पूर्वं गुह्याद्गुह्यतरं परम् ।।\nअत्र क्षेत्रे पुरी रम्या सर्वरत्नविभूषिता ।।१२।।\nतस्यां तिष्ठन्ति तीर्थानि तानि वक्ष्यामि तच्छृणु ।।\nषष्टिकोटिसहस्राणि षष्टिकोटिशतानि च ।। १३ ।।\nतीर्थसंख्या च वसुधे मथुरायां मयोदिता ।।\nगोवर्द्धनं तथाक्रूरं द्वे कोटी दक्षिणोत्तरे ।। १४ ।।\nप्रस्कन्दनं च भाण्डीरं कुरुक्षेत्रसमानि षट् ।।\nपुण्यात्पुण्यतरं श्रेष्ठमेतद्विश्रान्तिसंज्ञकम् ।। १५ ।।\nअसिकुण्डं सवैकुण्ठं कोटितीर्थोत्तमं स्मृतम् ।।\nअविमुक्तं सोमतीर्थं यमनं तिन्दुकं ततः ।।१६।।\nचक्रतीर्थं तथाक्रूरं द्वादशादित्यसंज्ञितम् ।।\nएतत्पुण्यं पवित्रं च महापातकनाशनम् ।।१७।।\nकुरुक्षेत्राच्छतगुणं मथुरायां न संशयः ।।\nये पठन्ति महाभागाः शृण्वन्ति च समाहिताः ।। १८ ।।\nमथुरायास्तु माहात्म्यं ते यान्ति परमं पदम्।।\nकुलानि ते तारयन्ति द्वे शते विंशयोर्द्वयोः ।। १९।।\nएतन्मरणकाले तु यः स्मरेत्प्रयतो नरः।।\nस गच्छेत्परमां सिद्धिमिह संसारनाशिनीम् ।।168.२० ।।\nएतत्ते कथितं देवि सर्वपातकनाशनम् ।।\nतीर्थानां चैव माहात्म्यं किमन्यच्छ्रोतुमिच्छसि ।।२१ ।।\nइति श्रीवराहपुराणे भगवच्छास्त्रे मथुरामाहात्म्ये अष्टषष्ट्यधिकशततमोऽध्यायः ।। १६८ ।।"
  }
]
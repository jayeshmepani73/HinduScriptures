[
  {
    "text": "धरण्युवाच ।\nतदा दुर्वाससा शप्तो देवराजः शतक्रतुः ।\nवसिष्यसि त्वं मर्त्त्येषु सुप्रतीकसुतेन तु ।। १६.१ ।।\nउत्सादितो दिवो मूढेत्येवमुक्तस्तु भूधर ।\nइन्द्रो मर्त्त्यमुपागम्य सर्वदेवसमन्वितः ।। १६.२ ।।\nकिं चकार च तस्मिंस्तु दुर्जये च निपातिते ।\nपरमेष्ठिना भगवता तेन योगविदुत्तमौ ।। १६.३ ।।\nस्वर्गे विद्युत्सुविद्युच्च तौ च किं चक्रतुस्तदा ।\nएतन्मे संशयं देव कथयस्व प्रसादतः ।। १६.४ ।।\nश्रीवराह उवाच ।\nदूर्जयेन जितो धात्रि देवराजः शतक्रतुः ।\nभारते हि तदा वर्षे वाराणस्यां तु पूर्वतः ।\nआश्रित्य संस्थितो देवैः सह यक्षमहोरगैः ।। १६.५ ।।\nविद्युत्सुविद्युच्च तदा योगमास्थाय शोभने ।\nदीर्घतापज्वरं वायुकर्मयोगेन संश्रितौ ।।\nलोकपालायितं कृत्स्नं चक्रतुर्योगमायया ।। १६.६ ।।\nतं दुर्जयं मृतं श्रुत्वा समुद्रान्तःस्थितं तदा ।\nआनीय चतुरङ्गं तु देवान् प्रति विजग्मतुः ।। १६.७ ।।\nआगत्य तौ तदा दैत्यौ महत्सैन्येन पर्वतम् ।\nहिमवन्तं समाश्रित्य संस्थितौ तु बभूवतुः ।। १६.८ ।।\nदेवा अपि महत्सैन्यं संहत्य कृतदंशिताः ।\nमन्त्रयाञ्चक्रुरव्यग्रा ऐन्द्रं पदमभीप्सवः ।। १६.९ ।।\nअब्रवीत् तत्र देवानां गुरुराङ्गिरसो मुनिः ।\nगोमेधेन यजघ्वं वै प्रथमेन तदन्तरम् ।। १६.१० ।।\nयष्टव्यं क्रतुभिः सर्वैरेकस्थितिरथामराः ।\nउपदेशो मया दत्तः क्रियतां शीघ्रमेष वै ।। १६.११ ।।\nएवमुक्तास्तदा देवा गाः पशूंश्चानुकल्प्य ते ।\nमुमुचुश्चरणार्थाय रक्षार्थं सरमां ददुः ।। १६.१२ ।।\nताश्च गावो देवशुन्या रक्ष्यमाणा धराधरे ।\nतत्र जग्मुस्तदा गावश्चरन्त्यो यत्र तेऽसुराः ।। १६.१३ ।।\nते च गावस्तु ता दृष्ट्वा शुक्रमूचुः पुरोहितम् ।\nपश्वर्थं देवगा ब्रह्मंश्चार्यन्ते रक्षमाणया ।\nदेवशून्या सरमया वद किं क्रियतेऽधुना ।। १६.१४ ।।\nएवमुक्तस्तदा शुक्रः प्रत्युवाचासुरांस्तदा ।\nएता गा ह्रियतां शीघ्रमसुरा मा विलम्बथ ।। १६.१५ ।।\nएवमुक्तास्तदा दैत्या जह्रुस्ता गा यदृच्छया ।\nहृतासु तासु सरमा मार्गमन्वेषणे रता ।। १६.१६ ।।\nअपश्यत् सा दितेः पुत्रैर्नीता गावो धराधरे ।\nदैत्यैरपि शुनी दृष्टा दृष्टमार्गा विशेषतः ।। १६.१७ ।।\nदृष्ट्वा ते तां च साम्नैव सामपूर्वमिदं वचः ।\nआसां गवां तु दुग्ध्वैव क्षीरं त्वं सरमे शुभे ।। १६.१८ ।।\nपिबस्वैवमिति प्रोक्ता तस्यै तद् ददुरञ्जसा ।\nदत्त्वा तु क्षीरपानं तु तस्यै ते दैत्यनायकाः ।। १६.१९ ।।\nमा भद्रे देवराजाय गाश्चेमा विनिवेदय ।\nएवमुक्त्वा ततो दैत्या मुमुचुस्तां शुनीं वने ।। १६.२० ।।\nतैर्मुक्ता सा सुरांस्तूर्णं जगाम खलु वेपती ।\nनमश्चक्रे च देवेन्द्रं सरमा सुरसत्तमम् ।। १६.२१ ।।\nतस्याश्च मरुतो देवा देवेन्द्रेण निरूपिताः ।\nगूढं गच्छत रक्षार्थं देवशुन्या महाबलाः ।। १६.२२ ।।\nइत्युक्तास्तेन सूक्ष्मेण वपुषा जग्मुरञ्जसा ।\nतेऽप्यागम्य सुरेन्द्राय नमश्रक्रुर्धराधरे ।। १६.२३ ।।\nतां देवराजः पप्रच्छ क्व गावः सरमेऽभवन् ।\nएवमुक्ता तु सरमा न जानामीति चाब्रवीत् ।। १६.२४ ।।\nतत इन्द्रो रुषा युक्तो यज्ञार्थमुपकल्पिताः ।\nगावः क्व चेति मरुतः प्रोवाचेदं शुनी कथम् ।। १६.२५ ।।\nएवमुक्तास्तु मरुतो देवेन्द्रेण धराधरे ।\nकथयामासुरव्यग्राः कर्म्म तत् सरमाकृतम् ।। १६.२६ ।।\nतत इन्द्रः समुत्थाय पदा संताडयच्छुनीम् ।\nक्रोधेन महताविष्टो देवेन्द्रः पाकशासनः ।। १६.२७ ।।\nक्षीरं पीतं त्वया मूढे गावस्ताश्चासुरैर्हृताः ।\nएवमुक्त्वा पदा तेन ताडिता सरमा धरे ।। १६.२८ ।।\nतस्येन्द्रपादघातेन क्षीरं वक्त्रात् प्रसुस्त्रुवे ।\nस्त्रवता तेन पयसा सा शुनी यत्र गा भवन् ।\nजगाम तत्र देवेन्द्रः सहसैन्यस्तदा धरे ।। १६.२९ ।।\nगत्वा चापश्यद् देवेन्द्रस्ता गा दैत्यैरुपाहृताः ।\nपालनां चक्रुर्ये दैत्या बलिनो भृशम् ।\nते सैन्यैर्निहताः सद्यस्तत्यजुर्गाः स्वमूर्त्तिभिः ।। १६.३० ।।\nसामन्तैश्च सुरेन्द्रोऽथ वृतः परमहर्षितैः ।\nताश्च लब्ध्वा महेन्द्रस्तु मुदा परमया युतः ।। १६.३१ ।।\nचकार यज्ञान् विविधान् सहस्त्रानपि स प्रभुः ।\nक्रियमाणैस्ततो यज्ञैर्ववृधेन्द्रस्य तद् बलम् ।। १६.३२ ।।\nवर्द्धितेन बलेनेन्द्रो देवसैन्यमुवाच ह ।\nसन्नह्यन्तां सुराः शीघ्रं दैत्यानां वधकर्मणि ।। १६.३३ ।।\nएवमुक्तास्ततो देवाः सन्नद्धास्तत्क्षणेऽभवन् ।\nअसुराणामभावाय जग्मुर्देवाः सवासवाः ।। १६.३४ ।।\nगत्वा तु युयुधुस्तूर्णं विजिग्युस्त्वासुरीं चमूम् ।\nजिताश्च देवैरसुरा हतशेषा धराधरे ।\nममज्जुः सागरजले भयत्रस्ता विचेतसः ।। १६.३५ ।।\nदेवराजोऽपि त्रिदिवं लोकपालैः समं धरे ।\nआरुह्य बुभुजे प्राग्वत् स देवो देवराट् प्रभुः ।। १६.३६ ।।\nय एनं श्रृणुयान्नित्यं सरमाख्यानमुत्तमम् ।\nस गोमेधस्य यज्ञस्य फलं प्राप्नोति मानवः ।। १६.३७ ।।\nभ्रष्टराज्यश्च यो राजा श्रृणोतीदं समाहितः ।\nस देवेन्द्र इव स्वर्गं राज्यं स्वं लभते नरः ।। १६.३८ ।।\n।। इति श्रीवराहपुराणे भगवच्छात्रे षोडशोऽध्यायः ।। १६ ।।"
  }
]
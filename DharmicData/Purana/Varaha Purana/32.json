[
  {
    "text": "पूर्वं ब्रह्माऽव्ययः शुद्धः परादपरसंज्ञितः ।\nस सिसृक्षुः प्रजास्त्वादौ पालनं च विचिन्तयत् ।। ३२.२ ।।\nतस्य चिन्तयतस्त्वङ्गाद् दक्षिणाच्छ्वेतकुण्डलः ।\nप्रादुर्बभूव पुरुषः श्वेतमाल्यानुलेपनः ।। ३२.३ ।।\nतं दृष्ट्वोवाच भगवांश्चतुष्पादं वृषाकृतिम् ।\nपालयेमाः प्रजाः साधो त्वं ज्येष्ठो जगतो भव ।। ३२.४ ।।\nइत्युक्तः समवस्थोऽसौ चतुःपद्भ्यां कृते युगे ।\nत्रेतायां स समस्तृभ्यां द्वे चैव द्वापरेऽभवत् ।\nकलावेकेन पादेन प्रजाः पालयते प्रभुः ।। ३२.५ ।।\nषड्भेदो ब्राह्मणानां स त्रिधा क्षत्रे व्यवस्थितः ।\nद्विधा वैश्येकधा शूद्रे स्थितः सर्वगतः प्रभुः ।\nरसातलेषु सर्वेषु द्वीपवर्षे स्वयं प्रभुः ।। ३२.६ ।।\nद्रव्यगुणक्रियाजातिचतुःपादः प्रकीर्तितः ।\nसंहितापदक्रमश्चैव त्रिश्रृङ्गोऽसौ स्मृतो बुधैः ।। ३२.७ ।।\nतथा आद्यन्त ओङ्कार द्विशिराः सप्तहस्तवान् ।\nत्रिबद्धबद्धो विप्राणां मुख्यः पालयते जगत् ।। ३२.८ ।।\nस धर्मः पीडितः पूर्वं सोमेनाद्भुतकर्मण ।\nतारां जिघृक्षता पत्नीं भ्रातुराङ्गिरसस्य ह ।। ३२.९ ।।\nसोऽपायाद् भीषितस्तेन बलिना क्रूरकर्मणा ।\nअरण्यं गहनं घोरमाविवेश तदा प्रभुः ।। ३२.१० ।।\nतस्मिन् गते सुराः सर्वे असुराणां तु पत्नयः ।\nजिघृक्षन्तस्तदौकांसि बभ्रमुर्धर्मवञ्चिताः ।\nअसुरा अपि तद्वच्च सुरवेश्मनि बभ्रमुः ।। ३२.११ ।।\nनिर्मर्यादे तथा जाते धर्मनाशे च पार्थिव ।\nदेवासुरा युयुधिरे सोमदोषेण कोपिताः ।\nस्त्रीहेतोश्च महाभाग विविधायुधपाणयः ।। ३२.१२ ।।\nतान् दृष्ट्वा युध्यतो देवानसुरैः सह कोपितान् ।\nनारदः प्राह संगम्य पित्रे ब्रह्मणि हर्षितः ।। ३२.१३ ।।\nस हंसयानमारुह्य सर्वलोकपितामहः ।\nनिवारयामास तदा कस्यार्थे युद्धमब्रवीत् ।। ३२.१४ ।।\nसर्वे शशंसुः सोमं तु स तु बुद्ध्वा स्वकं सुतम् ।\nपीडनादपयातं तु गहनं वनमाश्रितम् ।। ३२.१५ ।।\nततो ब्रह्मा ययौ तत्र देवासुरयुतस्त्वरन् ।\nददर्श च सुरैः सार्द्धं चतुष्पादं वृषाकृतिम् ।\nचरन्तं शशिसङ्काशं दृष्ट्वा देवानुवाच ह ।। ३२.१६ ।।\nब्रह्मा उवाच ।\nअयं मे प्रथमः पुत्रः पीडितः शशिना भृशम् ।\nपत्नीं जिघृक्षता भ्रातुर्द्धर्मसंज्ञो महामुनिः ।। ३२.१७ ।।\nइदानीं तोषयध्वं वै सर्व एव सुरासुराः ।\nयेन स्थितिर्वो भवति समं देवासुरा इति ।। ३२.१८ ।।\nततः सर्वे स्तुतिं चक्रुस्तस्य देवस्य हर्षिताः ।\nविदित्वा ब्रह्मणो वाक्यात् संपूर्णशशिसन्निभम् ।। ३२.१९ ।।\nदेवा ऊचुः ।\nनमोऽस्तु शशिसङ्काश नमस्ते जगतः पते ।\nनमोऽस्तु देवरूपाय स्वर्गमार्गप्रदर्शक ।\nकर्ममार्गस्वरूपाय सर्वगाय नमो नमः ।। ३२.२० ।।\nत्वयेयं पाल्यते पृथ्वी त्रैलोक्यं च त्वयैव हि ।\nजनस्तपस्तथा सत्यं त्वया सर्वं तु पाल्यते ।। ३२.२१ ।।\nन त्वया रहितं किंचिज्जगत्स्थावरजङ्गमम् ।\nविद्यते त्वद्विहीनं तु सद्यो नश्यति वै जगत् ।। ३२.२२ ।।\nत्वमात्मा सर्वभूतानां सतां सत्त्वस्वरूपवान् ।\nराजसानां रजस्त्वं च तामसानां तम एव च ।। ३२.२३ ।।\nचतुष्पादो भवान् देव चतुश्श्रृङ्गस्त्रिलोचनः ।\nसप्तहस्तस्त्रिबन्धश्च वृषरूप नमोऽस्तु ते ।। ३२.२४ ।।\nत्वया हीना वयं देव सर्व उन्मार्गवर्त्तिनः ।\nतन्मार्गं यच्छ मूढानां त्वं हि नः परमा गतिः ।। ३२.२५ ।।\nएवं स्तुतस्तदा देवैर्वृषरूपी प्रजापतिः ।\nतुष्टः प्रसन्नमनसा शान्तचक्षुरपश्यत ।। ३२.२६ ।।\nदृष्टमात्रास्तु ते देवाः स्वयं धर्मेण चक्षुषा ।\nक्षणेन गतसंमोहाः सम्यक्सद्धर्मसंहिताः ।। ३२.२७ ।।\nअसुरा अपि तद्वच्च ततो ब्रह्मा उवाच तम् ।\nअद्यप्रभृति ते धर्म तिथिरस्तु त्रयोदशी ।। ३२.२८ ।।\nयस्तामुपोष्य पुरुषो भवन्तं समुपार्जयेत् ।\nकृत्वा पापसमाहारं तस्मान्मुञ्चति मानवः ।। ३२.२९ ।।\nयच्चारण्यमिदं धर्म्म त्वया व्याप्तं चिरं प्रभो ।\nततो नाम्ना भविष्ये तद्धर्मारण्यमिति प्रभो ।। ३२.३० ।।\nचतुस्त्रिपाद् द्व्येकपाच्च प्रभो त्वं\nकृतादिभिर्ल्लक्ष्यसे येन लोकैः ।\nतथा तथा कर्मभूमौ नभश्च\nप्रायोयुक्तः स्वगृहं पाहि विश्वम् ।। ३२.३१ ।।\nइत्युक्तमात्रः प्रपितामहोऽधुना\nसुरासुराणामथ पश्यतां नृप ।\nअदृश्यतामगमत् स्वालयांश्च\nजग्मुः सुराः सवृषा वीतशोकाः ।। ३२.३२ ।।\nधर्मोत्पत्तिं य इमां श्रावयीत\nतदा श्राद्धे तर्पयेत पितॄंश्च ।\nत्रयोदश्यां पायसेन स्वशक्त्या\nस स्वर्गगामी तु सुरानुपेयात् ।। ३२.३३ ।।\n।। इति श्रीवराहपुराणे भगवच्छास्त्रे द्वात्रिंशोऽध्यायः ।। ३२ ।।"
  }
]
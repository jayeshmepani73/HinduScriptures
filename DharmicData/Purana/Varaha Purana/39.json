[
  {
    "text": "सत्यतपा उवाच ।\nभगवन् द्वे शरीरे तु इति यत्परिकीर्त्तितम् ।\nतन्मे कथय भेदं वै के ते ब्रह्मविदां वर ।। ३९.१ ।।\nदुर्वासा उवाच ।\nन द्वे त्रीणि शरीराणि वाच्यं तद्विपरीतकम् ।\nविभोगायतनं चैव त्रिशरीराणि प्राणिनाम् ।। ३९.२ ।।\nप्रागवस्थमधर्माख्यं परिज्ञानविवर्जितम् ।\nअपरं सव्रतं तद्धि ज्ञेयमत्यन्तधार्मिकम् ।। ३९.३ ।।\nधर्माधर्मोपभोगाय यत् तृतीयमतीन्द्रियम् ।\nतत्त्रिभेदं विनिर्दिष्टं ब्रह्मविद्भिर्विचक्षणैः ।\nयातना धर्मभोगश्च भुक्तिश्चेति त्रिभेदकम् ।। ३९.४ ।।\nयस्तु भावः पुरा ह्यासीत् प्राणिनो निघ्नतः स वै ।\nतत्पापाख्यं शरीरं ते पापसंज्ञं तदुच्यते ।। ३९.५ ।।\nइदानीं शुभवृत्तिं तु कुर्वतस्तप आर्जवम् ।\nअपरं धर्मरूपं तु शरीरं ते व्यवस्थितम् ।\nतेन वेदपुराणानि ज्ञातुमर्हस्यसंशयम् ।। ३९.६ ।।\nयदाष्टाकं संपरिवर्त्तते पुमां-\nस्तदा त्र्यवस्थः परिकीर्त्यते तु वै ।\nगताष्टवर्गस्त्रिगतः सदा शुभः\nस्थिरो भवेदात्मनि निश्चयात्मवान् ।। ३९.७ ।।\nयदा पञ्च पुनः पञ्च पञ्च पञ्चापि संत्यजेत् ।\nएकमार्गस्तदा ब्रह्म शाश्वतं लभते नरः ।। ३९.८ ।।\nसत्यतपा उवाच ।\nभगवन् यदि विज्ञानं शरीरं नोपजायते ।\nतदा केन प्रकारेण परं ब्रह्मोपलभ्यते ।। ३९.९ ।।\nदुर्वासा उवाच ।\nकर्मकाण्डं ज्ञानमूलं ज्ञानं कर्मादिकं तथा ।\nएतयोरन्तरं नास्ति यथाऽश्ममृदयोर्मुने ।। ३९.१० ।।\nकर्मकाण्डं चतुर्भेदं ब्राह्मणादिषु कीर्तितम् ।\nतत्र वेदोक्तकर्माणि त्रयः कुर्वन्ति नित्यशः ।\nत्रिशुश्रूषामथैकस्तु एषा वेदोदिता क्रिया ।। ३९.११ ।।\nएतान् धर्मानवस्थाय ब्रह्मणोपास्तिं रोचते ।\nतस्य मुक्तिर्भवेन्नूनं वेदवादरतस्य च ।। ३९.१२ ।।\nसत्यतपा उवाच ।\nयदेतत् परमं ब्रह्म त्वया प्रोक्तं महामुने ।\nतस्य रूपं न जानन्ति योगिनोऽपि महात्मनः ।। ३९.१३ ।।\nअनाममसगोत्रं च अमूर्त्तं मूर्त्तिवर्जितम् ।\nकथं स ज्ञायते ब्रह्म संज्ञानामविवर्जितम् ।\nतस्य संज्ञां कथय मे वेदमार्गव्यवस्थिताम् ।। ३९.१४ ।।\nदुर्वासा उवाच ।\nयदेतत् परमं ब्रह्म वेदव्यासेषु पठ्यते ।\nस देवः पुण्डरीकाक्षः स्वयं नारायणः परः ।। ३९.१५ ।।\nस यज्ञैर्विविधैरिष्टैर्दानैर्दत्तैश्च सत्तम ।\nप्राप्यते परमो देवः स्वयं नारायणो हरिः ।। ३९.१६ ।।\nसत्यतपा उवाच ।\nभगवन् बहुवित्तेन ऋत्विग्भिर्वेदपारगैः ।\nप्राप्यते पुण्यकृद्भिर्हि क्वचिद् यज्ञः कथंचन ।\nतेन प्राप्तेन भगवान् लभ्यते दुःखतो हरिः ।। ३९.१७ ।।\nवित्तेन च विना दानं दातुं विप्र न शक्यते ।\nविद्यमानेऽपि न मतिः कुटुम्बासक्तचेतसः ।\nतस्य मोक्षः कथं ब्रह्मन् सर्वथा दुर्लभो हरिः ।। ३९.१८ ।।\nअल्पायासेन लभ्येत येन देवः सनातनः ।\nतन्मे सामान्यतो ब्रूहि सर्ववर्णेषु यद् भवेत् ।। ३९.१९ ।।\nदुर्वासा उवाच ।\nकथयामि परं गुह्यं रहस्यं देवनिर्मितम् ।\nधरण्या यत्कृतं पूर्वं मज्जन्त्या तु रसातले ।। ३९.२० ।।\nपृथिव्याः पार्थिवो भावः सलिले नातिरेचितः ।\nतस्मिन् सलिलमग्ने तु पृथ्वी प्रायाद् रसातलम् ।। ३९.२१ ।।\nसा भूतधारिणी देवी रसातलगता शुभा ।\nआराधयामास विभुं देवं नारायणं परम् ।\nउपवासव्रतैर्देवी नियमैश्च पृथग्विधैः ।। ३९.२२ ।।\nकालेन महता तस्याः प्रसन्नो गरुडध्वजः ।\nउज्जहार स्थितौ चेमां स्थापयामास सोऽव्ययः ।। ३९.२३ ।।\nसत्यतपा उवाच ।\nकोऽसौ धरण्या संचीर्ण उपवासो महामुने ।\nकानि व्रतानि च तथा एतन्मे वक्तुमर्हसि ।। ३९.२४ ।।\nदुर्वासा उवाच ।\nयदा मार्गशिरे मासि दशम्यां नियतात्मवान् ।\nकृत्वा देवार्चनं धीमानग्निकार्यं यथाविधि ।। ३९.२५ ।।\nशुचिवासाः प्रसन्नात्मा हव्यमन्नं सुसंस्कृतम् ।\nभुक्त्वा पञ्चपदं गत्वा पुनः शौचं तु पादयोः ।। ३९.२६ ।।\nकृत्वाऽष्टाङ्गुलमात्रं तु क्षीरवृक्षसमुद्भवम् ।\nभक्षयेद् दन्तकाष्ठं तु तत आचम्य यत्नतः ।। ३९.२७ ।।\nस्पृष्ट्वा द्वाराणि सर्वाणि चिरं ध्यात्वा जनार्दनम् ।\nशङ्खचक्रगदापाणिं किरीटिं पीतवाससम् ।। ३९.२८ ।।\nप्रसन्नवदनं देवं सर्वलक्षणलक्षितम् ।\nध्यात्वा पुनर्जलं हस्ते गृह्य भानुं जनार्दनम् ।। ३९.२९ ।।\nध्यात्वाऽर्ध्यं दापयेत् तस्य करतोयेन मानवः ।\nएवमुच्चारयेद् वाचं तस्मिन् काले महामुने ।। ३९.३० ।।\nएकादश्यां निराहारः स्थित्वाऽहमपरेऽहनि ।\nभोक्ष्यामि पुण्डरीकाक्ष शरणं मे भवाच्युत ।। ३९.३१ ।।\nएवमुक्त्वा ततो रात्रौ देवदेवस्य सन्निधौ ।\nजपन्नारायणायेति स्वपेत् तत्र विधानतः ।। ३९.३२ ।।\nततः प्रभाते विमले नदीं गत्वा समुद्रगाम् ।\nइतरां वा तडागं वा गृहे वा नियतात्मवान् ।। ३९.३३ ।।\nआनीय मृत्तिकां शुद्धां मन्त्रेणानेन मानवः ।\nधारणं पोषणं त्वत्तो भूतानां देवि सर्वदा ।\nतेन सत्येन मे पापं यावन्मोचय सुव्रते ।। ३९.३४ ।।\nब्रह्माण्डोदरतीर्थानि करैः स्पृष्टानि देव ते ।\nतेनेमां मृत्तिकां स्पृष्ट्वा मा लभामि त्वयोदिताम् ।। ३९.३५ ।।\nत्वयि सर्वे रसा नित्याः स्थिता वरुण सर्वदा ।\nतेनेमां मृत्तिकां प्लाव्य पूतां कुरु ममाचिरम् ।। ३९.३६ ।।\nएवं मृदं तथा तोयं प्रसाद्यात्मानमालभेत् ।\nत्रिः कृत्वा शेषमृदया कुण्डमालिख्य वै जले ।। ३९.३७ ।।\nततस्तत्र नरः सम्यक् चक्रवर्त्युपचारतः ।\nस्नात्वा चावश्यकं कृत्वा पुनर्देवगृहं व्रजेत् ।। ३९.३८ ।।\nतत्राराध्य महायोगिं देवं नारायणं प्रभुम् ।\nकेशवाय नमः पादौ कटिं दामोदराय च ।। ३९.३९ ।।\nऊरुयुग्मं नृसिंहाय उरः श्रीवत्सधारिणे ।\nकण्ठं कौस्तुभनाथाय वक्षः श्रीपतये तथा ।। ३९.४० ।।\nत्रैलोक्यविजयायेति बाहू सर्वात्मने शिरः ।\nरथाङ्गधारिणे चक्रं शंकरायेति वारिजम् ।। ३९.४१ ।।\nगम्भीरायेति च गदामम्भोजं शान्तिमूर्त्तये ।\nएवमभ्यर्च्य देवेशं देवं नारायणं प्रभुम् ।। ३९.४२ ।।\nपुनस्तस्याग्रतः कुम्भान् चतुरः स्थापयेद् बुधः ।\nजलपूर्णान् समाल्यांश्च सितचन्दनलेपितान् ।। ३९.४३ ।।\nचूतपल्लवसग्रीवान् सितवस्त्रावगुण्ठितान् ।\nस्थगितान् ताम्रपात्रैश्च तिलपूर्णैः सकाञ्चनैः ।। ३९.४४ ।।\nचत्वारस्ते समुद्रास्तु कलशाः परिकीर्तिताः ।\nतेषां मध्ये शुभं पीठं स्थापयेद् वस्त्रगर्भितम् ।। ३९.४५ ।।\nतस्मिन् सौवर्णरौप्यं वा ताम्रं वा दारवं तथा ।\nअलाभे सर्वपात्राणां पालाशं पात्रमिष्यते ।। ३९.४६ ।।\nतोयपूर्णं तु तत्कृत्वा तस्मिन् पात्रे ततो न्यसेत् ।\nसौवर्णं मत्स्य्रूपेण कृत्वा देवं जनार्दम् ।\nवेदवेदाङ्गसंयुक्तं श्रुतिस्मृतिविभूषितम् ।। ३९.४७ ।।\nतत्रानेकविधैर्भक्षैः फलैः पुष्पैश्च शोभितम् ।\nगन्धधूपैश्च वस्त्रैश्च अर्चयित्वा यथाविधि ।। ३९.४८ ।।\nरसातलगता वेदा यथा देव त्वयाहृताः ।\nमत्स्यरूपेण तद्वन्मां भवानुद्धर केशव ।\nएवमुच्चार्य तस्याग्रे जागरं तत्र कारयेत् ।। ३९.४९ ।।\nयथाविभवसारेण प्रभाते विमले तथा ।\nचतुर्णां ब्राह्मणानां च चतुरो दापयेद् घटान् ।। ३९.५० ।।\nपूर्वं तु बह्वृचे दद्याच्छन्दोगे दक्षिणं तथा ।\nयजुःशाखान्विते दद्यात् पश्चिमं घटमुत्तमम् ।\nउत्तरं कामतो तद्यादेष एव विधिः स्मृतः ।। ३९.५१ ।।\nऋग्वेदः प्रीयतां पूर्वे सामवेदस्तु दक्षिणे ।\nयजुर्वेदः पश्चिमतो अथर्वश्चोत्तरेण तु ।। ३९.५२ ।।\nअनेन क्रमयोगेन प्रीयतामिति वाचयेत् ।\nमत्स्यरूपं च सौवर्णमाचार्याय निवेदयेत् ।। ३९.५३ ।।\nगन्धधूपादिवस्त्रैश्च संपूज्य विधिवत् क्रमात् ।\nयस्त्विमं सरहस्यं च मन्त्रं चैवोपपादयेत् ।\nविधानं तस्य वै दत्त्वा फलं कोटिगुणोत्तरम् ।। ३९.५४ ।।\nप्रतिपद्य गुरुं यस्तु मोहाद् विप्रतिपद्यते ।\nस जन्मकोटि नरके पच्यते पुरुषाधमः ।\nविधानस्य प्रदाता यो गुरुरित्युच्यते बुधैः ।। ३९.५५ ।।\nएवं दत्त्वा विधानेन द्वादश्यां विष्णुमर्च्य च ।\nविप्राणां भोजनं कुर्याद् यथाशक्त्या सदक्षिणम् ।। ३९.५६ ।।\nताम्रपात्रैश्च सतिलैः स्थगितान् कारयेद् घटान् ।\nतत्र सज्जलपात्रस्थं ब्राह्मणाय कुटुम्बिने ।। ३९.५७ ।।\nदेवं दद्यान्महाभागस्ततो विप्रांश्च भोजयेत् ।\nभूरिणा परमान्नेन ततः पश्चात् स्वयं नरः ।\nभुञ्जीत सहितो बालैर्वाग्यतः संयतेन्द्रियः ।। ३९.५८ ।।\nअनेन विधिना यस्तु धरणीव्रतकृन्नरः ।\nतस्य पुण्यफलं चाग्र्यं श्रृणु बुद्धिमतां वर ।। ३९.५९ ।।\nयदि वक्त्रसहस्त्राणि भवन्ति मम सुव्रत ।\nआयुश्च ब्रह्मणस्तुल्यं भवेद् यदि महाव्रत ।। ३९.६० ।।\nतदानीमस्य धर्मस्य फलं कथयितुं भवेत् ।\nतथाप्युद्देशतो ब्रह्मन् कथयामि श्रृणुष्व तत् ।। ३९.६१ ।।\nदश सप्त दश द्वे च अष्टौ चत्वार एव च ।\nलक्षायुतानि चत्वारि एकस्थं स्याच्चतुर्युगम् ।। ३९.६२ ।।\nतैरेकसप्ततियुगं भवेन्मन्वन्तरं मुने ।\nचतुर्दशाहो ब्राह्मस्तु तावती रात्रिरिष्यते ।। ३९.६३ ।।\nएवं त्रिंशद्दिनो मासस्ते द्वादश समा स्मृता ।\nतेषां शतं ब्रह्मणस्तु आयुर्नास्त्यत्र संशयः ।। ३९.६४ ।।\nयः सकृद् द्वादशीमेतामनेन विधिना क्षिपेत् ।\nस ब्रह्मलोकमाप्नोति तत्कालं चैव तिष्ठति ।। ३९.६५ ।।\nततो ब्रह्मोपसंहारे तल्लयं तिष्ठते चिरम् ।\nपुनः सृष्टौ भवेद् देवो वैराजानां महातपाः ।। ३९.६६ ।।\nब्रह्महत्यादिपापानि इह लोककृतान्यपि ।\nअकामे कामतो वापि तानि नश्यन्ति तत्क्षणात् ।। ३९.६७ ।।\nइह लोके दरिद्रो यो भ्रष्टराज्योऽथ वा नृपः ।\nउपोष्य तां विधानेन स राजा जायते ध्रुवम् ।। ३९.६८ ।।\nवन्ध्या नारी भवेद् या तु अनेन विधिना शुभा ।\nउपोष्यति भवेत् तस्याः पुत्रः परमधार्मिकः ।। ३९.६९ ।।\nअगम्यागमनं येन कृतं जानाति मानवः ।\nस इमं विधिमासाद्य तस्मात् पापाद् विमुच्यते ।। ३९.७० ।।\nब्रह्मक्रियाया लोपेन बहुवर्षकृतेन च ।\nउपोष्येमां सकृद् भक्त्या वेदसंस्कारमाप्नुयात् ।। ३९.७१ ।।\nकिमत्र बहुनोक्तेन न तदस्ति महामुने ।\nअप्राप्यं प्राप्यते नैव पापं वा यन्न नश्यति ।। ३९.७२ ।।\nअनेन विधिना ब्रह्मन् स्वयमेव ह्युपोषिता ।\nधरण्या मग्नया तात नात्र कार्या विचारणा ।। ३९.७३ ।।\nअदीक्षिताय नो देयं विधानं नास्तिकाय च ।\nदेवब्रह्मद्विषे वाऽपि न श्राव्यं तु कदाचन ।\nगुरुभक्ताय दातव्यं सद्यः पापप्रणाशनम् ।। ३९.७४ ।।\nइह जन्मनि सौभाग्यं धनं धान्यं वरस्त्रियः ।\nभवन्ति विविधा यस्तु उपोष्य विधिना ततः ।। ३९.७५ ।।\nय इमं श्रावयेद् भक्त्या द्वादशीकल्पमुत्तमम् ।\nश्रृणोति वा स पापैस्तु सर्वैरेव प्रमुच्यते ।। ३९.७६ ।।\n।। इति श्रीवराहपुराणे भगवच्छास्त्रे ऊनचत्वारिंशोऽध्यायः ।। ३९ ।।"
  }
]
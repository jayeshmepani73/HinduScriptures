[
  {
    "text": "अथ मथुरातीर्थमाहात्म्यम् ।।\nश्रीवराह उवाच ।।\nउत्तरे शिवकुण्डाच्च तीर्थानां नवकं स्मृतम् ।।\nनवतीर्थात्परं तीर्थं न भूतं न भविष्यति।।१ ।।\nतत्रैव स्नानमात्रेण सौभाग्यं जायते परम् ।।\nरूपवन्तः प्रजायंते स्वर्गलोके न सशंयः ।। २ ।।\nतस्मिन् स्नातो नरो देवि मम लोके प्रपद्यते ।।\nतत्र संयमनं नाम तीर्थं त्रैलोक्यविश्रुतम् ।। ३ ।।\nतत्र स्नातो मृतो वापि मम लोकं स गच्छति।।\nपुनरन्यत्प्रवक्ष्यामि तच्छृणुष्व वसुन्धरे ।।४।।\nतस्मिन् संयमने तीर्थे यद्यद्वृत्तं पुरातनम् ।।\nकश्चित्पापसमाचारो निषादो दुष्टमानसः ।। ५।।\nवसते नैमिषारण्ये सुप्रतीतेऽतिपापकृत्।।\nकेनचित्त्वथ कालेन सोऽगच्छन्मथुरां प्रति ।।६ ।।\nतत्र प्राप्य च कालिन्दीं कृष्णपक्षे चतुर्दशीम् ।।\nस निषादस्तर्त्तुकामस्तस्यां चैव तिथौ ततः।।७।।\nततार यमुनां सोऽथ प्राप्य संयमनं शुभे ।।\nममज्जासौ ततः पापस्तस्मिंस्तीर्थे वरे शुभे।।८।।\nमग्नमात्रस्ततः पापः सद्यः प्राणैर्व्ययुज्यत ।।\nतत्तीर्थस्य प्रभावेण जातोऽसौ पृथवीपतिः।।९।।\nसौराष्ट्रविषये देवि क्षत्रियोऽभूद्धनुर्द्धरः ।।\nनाम्ना यक्ष्मधनुर्नाम सोऽभवत्प्रियदर्शनः ।।153.१० ।।\nपालयामास वसुधां क्षत्रधर्मं समाश्रितः ।।\nतेनोढा काशिराजस्य पीवरी नामतः शुभा।।११।\nपत्नी शतानां मुख्यानां प्रवरा सा वसुन्घरे।।\nतां चैव रमयामास उद्यानेषु वनेषु च।।१२।।\nप्रासादेषु च रम्येषु नदीनां पुलिनेषु च।।\nप्रजाः पालयतस्तस्य दानानि ददतस्तथा ।।१३।।\nकालो गच्छति राजा तु भोगासक्तिं च विंदति।।\nभोगासक्तस्य वसुधे वर्षाणि सप्तसप्ततिः।।१४।।\nपुत्राः सप्त तथा जाताः कन्याः पंच सुशोभनाः ।।\nराज्ञां पंचसुता दत्ताः कन्याः कमललोचनाः ।।१५।।\nपुत्रान्संस्थापयामास स्थानेषु वसुधाधिपान् ।।\nपीवर्या सह सुप्तः स रात्रौ च वसुधाधिपः ।। १६ ।।\nतत्र प्रबुद्धो नृपतिर्हाहेति वदते मुहुः  ।।\nस्मृत्त्वा तु मथुरां देवि स्मृत्वा संयमनं परम् ।।१७।।\nतत सा पीवरी प्राह किमेवं भाषसे नृप ।।\nप्रियाया वचनं श्रुत्वा राजा वचनमब्रवीत् ।।१८।।\nमत्तः सुप्तः प्रमत्तश्च असम्बद्धं प्रभाषते ।।\nनिद्रावशस्य वचनं न सम्प्रष्टुं त्वमर्हसि ।। १९ ।।\nपीवर्युवाच ।।\nकथयस्व ममाद्य त्वं यद्यहं वल्लभा तव ।।\nप्राणांस्त्यक्ष्याम्यहं देव गोपयिष्यसि मे यदि ।। 153.२० ।।\nप्रियाया वचनं श्रुत्वा प्रत्युवाच नराधिपः ।।\nअवश्यं यदि वक्तव्यं गच्छावो मथुरां पुरीम् ।। २१ ।।\nतत्र गत्वा  यथातत्त्वं वदिष्यामि शुभानने ।।\nददस्व विपुलं दानं ब्राह्मणेभ्यः सुलोचने ।। २२।।\nपुत्रान्संस्थाप्य दौहित्रान्स्वे स्थाने शुभान्प्रिये ।।\nग्रामांश्च कोशं रत्नानि पुत्रान्वीक्ष्य पुनः पुनः ।। २३ ।।\nततः सम्मानयामास जनं पुरनिवासिनम् ।।\nपितृपैतामहं राज्यं पालनीयं यथाक्रमम् ।। २४ ।।\nराज्ये पुत्रान्नियोक्ष्यामि यदि वो रोचतेऽनघाः ।।\nराज्यपुत्रकलत्राणि बन्धुवर्गं तथैव च ।। २५ ।।\nनित्यमिच्छन्ति वै लोको यमस्येच्छन्ति नान्यथा ।।\nएवं ज्ञात्वा प्रसन्नेन कर्त्तव्यं चात्मनो हितम् ।।२६।।\nतस्मात्सर्वप्रयत्नेन गच्छावो मथुरां पुरीम् ।।\nअहो कष्टं यदस्माभिः पुरा राज्यमनुष्ठितम् ।।२७।।\nइदानीं तु मया ज्ञातं त्यागान्नास्ति परं सुखम् ।।\nनास्ति विद्यासमं चक्षुर्नास्ति चक्षुस्समं बलम् ।। २८ ।।\nनास्ति रागसमं दुःखं नास्ति त्यागात्परं सुखम् ।।\nयः कामान्कुरुते सर्वान्यश्चैतान्केवलांस्त्यजेत् ।।२९।।\nप्रायेण सर्वकामानां परित्यागो विशिष्यते ।।\nअभिषिच्य सुतं ज्येष्ठमनुयोज्य परान्बहून् ।। 153.३० ।।\nततः पौरजनं दृष्ट्वा चतुरङ्गबलान्वितः ।।\nततः कालेन महता सम्प्राप्तो मथुरां पुरीम् ।। ३१ ।।\nतेन दृष्टा पुरी रम्या वासवस्य पुरी यथा ।।\nतीर्थैर्द्वादशभिर्युक्ता पुण्या पापहरा शुभा ।।३२।।\nरम्यं मधुवनं नाम विष्णुस्थानमनुत्तमम् ।।\nतं दृष्ट्वा मनुजो देवि कृतकृत्यो हि जायते ।। ३३ ।।\nएकादशी शुक्लपक्षे मासि भाद्रपदे तथा ।।\nतस्यां स्नातो नरो देवि कृतकृत्यो हि जायते ।। ३४ ।।\nवनं कुन्दवनं नाम तृतीयं चैवमुत्तमम् ।।\nतत्र गत्वा नरो देवि कृतकृत्यो हि जायते ।। ३५ ।।\nएकादशी कृष्णपक्षे मासि भाद्रपदे हि वा ।।\nतत्र स्नातो नरो देवि रुद्रलोके महीयते ।।३६।।\nचतुर्थं काम्यकवनं वनानां वनमुत्तमम्।।\nतत्र गत्वा नरो देवि मम लोके महीयते ।। ३७ ।।\nविमलस्य च कुण्डे तु सर्वपापैः प्रमुच्यते ।।\nयस्तत्र मुंचते प्राणान्मम लोकं स गच्छति ।।३८ ।।\nपंचमं बकुलं नाम वनानामुत्तमं वनम् ।।\nतत्र गत्वा नरो देवि अग्निस्थानं स गच्छति ।। ३९ ।।\nयमुनायाः परे पारे देवानामपि दुर्ल्लभम् ।।\nअस्ति भद्रवनं नाम षष्ठं वनमनुत्तमम् ।। 153.४० ।।\nतत्र गत्वा तु वसुधे मद्भक्तो मत्परायणः ।।\nतद्वनस्य प्रभावेण नागलोकं स गच्छति ।। ४१ ।।\nसप्तमं तु वनं भूमे खादिरं लोकविश्रुतम् ।।\nतत्र गत्वा नरो भद्रे मम लोकं स गच्छति ।। ४२ ।।\nमहावनं चाष्टमं तु सदैव तु मम प्रियम् ।।\nयत्र गत्वा तु मनुज इन्द्रलोके महीयते ।। ४३ ।।\nलोहजङ्घवनं नाम लोहजङ्घेन रक्षितम् ।।\nनवमं तु वनं नाम सर्वपातकनाशनम् ।। ४४ ।।\nवनं बिल्ववनं नाम दशमं देवपूजितम् ।।\nतत्र गत्वा तु मनुजो ब्रह्मलोके महीयते ।। ४५ ।।\nएकादशं तु भाण्डीरं योगिनः प्रियमुत्तमम् ।।\nतस्य दर्शनमात्रेण नरो गर्भं न गच्छति ।।४६।।\nभाण्डीरं तमनुप्राप्य वनानां वनमुत्तमम् ।।\nवासुदेवं ततो दृष्ट्वा पुनर्जन्म न विद्यते ।। ४७ ।।\nवृन्दावनं द्वादशकं वृन्दया परिरक्षितम् ।।\nमम चैव प्रियं भूमे महापातकनाशनम् ।। ४८।।\nवृन्दावनं च गोविन्दं ये पश्यन्ति वसुन्धरे ।।\nन ते यमपुरं यान्ति यान्ति पुण्यकृतां गतिम् ।। ४९ ।।\nइति श्रीवराहपुराणे भगवच्छास्त्रे मथुरामाहात्म्ये मथुरातीर्थमाहात्म्यं नाम त्रिपंचाशदधिकशततमोऽध्यायः ।। १५३ ।।"
  }
]
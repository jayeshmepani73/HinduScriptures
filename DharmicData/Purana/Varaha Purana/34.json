[
  {
    "text": "महातपा उवाच ।\nपितॄणां संभवं राजन् कथ्यमानं निबोध मे ।\nपूर्वं प्रजापतिर्ब्रह्मा सिसृक्षुर्विविधाः प्रजाः ।। ३४.१ ।।\nएकाग्रमनसा सर्वास्तन्मात्रा मनसा बहिः ।\nकृत्वा परमकं ब्रह्म ध्यायन् सर्गेप्सुरुच्चकैः ।। ३४.२ ।।\nतस्यात्मनि तदा योगं गतस्य परमेष्ठिनः ।\nतन्मात्रा निर्ययुर्देहाद् धूमवर्णाकृतित्विषः ।। ३४.३ ।।\nपिबाम इति भाषन्तः सुरान् सोम इति स्म ह ।\nऊर्ध्वं जिगमिषन्तो वै वियत्संस्थास्तपस्विनः ।। ३४.४ ।।\nतान् दृष्ट्वा सहसा ब्रह्मा तिर्यक्संस्थान उन्मुखान् ।\nभवन्तः पितरः सन्तु सर्वेषां गृहमेधिनाम् ।। ३४.५ ।।\nऊर्ध्ववक्त्रास्तु ये तत्र ते नान्दीमुखसंज्ञिताः ।\nवृद्धिश्राद्धेषु सतत पूज्या श्रुतिविधानतः ।। ३४.६ ।।\nअग्निं पुरस्कृतो यैस्तु ते द्विजा अग्निहोत्रिणः ।\nनित्यैर्नैमित्तिकैः काम्यैः पार्वणैस्तर्पयन्तु तान् ।। ३४.७ ।।\nबहिःप्रवरणा ये च क्षत्रियास्तर्पयन्तु तान् ।\nआज्यं पिबन्ति ये चात्र तानर्चयन्तु विशः सदा ।। ३४.८ ।।\nब्राह्मणैरभ्यनुज्ञाताः शूद्राः स्वपितृनामतः ।\nतानेवार्चयतां सम्यग्विधिमन्त्रबहिष्कृताः ।। ३४.९ ।।\nअनाहिताग्नयो ये च ब्रह्मक्षत्रविशो नराः ।\nस्वकालिनस्तेऽर्चयन्तु लोकाग्निपुरतः सदा ।। ३४.१० ।।\nइत्येवं पूजिता यूयमिष्टान् कामान् प्रयच्छत ।\nआयुः कीर्तिं धनं पुत्रान् विद्यामभिजनं स्मृतिम् ।। ३४.११ ।।\nइत्युक्त्वा तु तदा ब्रह्मा तेषां पन्थानमाकरोत् ।\nदक्षिणायनसंज्ञं तु पितॄणां च पितामहः ।। ३४.१२ ।।\nतूष्णीं ससर्ज भूतानि तमूचुः पितरस्ततः ।\nवृत्तिं नो देहि भगवन् यया विन्दामहे सुखम् ।। ३४.१३ ।।\nब्रह्मा उवाच ।\nअमावास्यादिनं वोऽस्तु तस्यां कुशतिलोदकैः ।\nतर्पिता मानुषैस्तृप्तिं परां गच्छथ नान्यथा ।। ३४.१४ ।।\nतिला देयास्तथैतस्यामुपोष्य पितृभक्तितः ।\nपरमं तस्य संतुष्टा वरं यच्छत मा चिरम् ।। ३४.१५ ।।\n।। इति श्रीवराहपुराणे भगवच्छास्त्रे चतुस्त्रिंशोऽध्यायः ।। ३४ ।।"
  }
]
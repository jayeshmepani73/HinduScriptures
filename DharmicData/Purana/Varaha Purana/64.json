[
  {
    "text": "<b>अगस्त्य उवाच ।\n</b>\nअथापरं प्रवक्ष्यामि शौर्यव्रतमनुत्तमम् ।\nयेन भीरोरपि महच्छौर्यं भवति तत्क्षणात् ।। ६४.१ ।।"
  },
  {
    "text": "मासि चाश्वयुजे शुद्धां नवमीं समुपोषयेत् ।\nसप्तम्यां कृतसंकल्पः स्थित्वाऽष्टम्यां निरोदनः ।। ६४.२ ।।"
  },
  {
    "text": "नवम्यां पारयेत् पिष्टं प्रथमं भक्तितो नृप ।\nब्राह्मणान् भोजयेद् भक्त्या देवीं चैव तु पूजयेत् ।\nदुर्गां देवीं महाभागां महामायां महाप्रभाम् ।। ६४.३ ।।"
  },
  {
    "text": "एवं संवत्सरं यावदुपोष्येति विधानतः ।\nव्रतान्ते भोजयेद् धीमान् यथाशक्त्या कुमारिकाः ।। ६४.४ ।।"
  },
  {
    "text": "हेमवस्त्रादिभिस्तास्तु भूषयित्वा तु शक्तितः ।\nपश्चात् क्षमापयेत् तास्तु देवी मे प्रीयतामिति ।। ६४.५ ।।"
  },
  {
    "text": "एवं कृते भ्रष्टराज्यो लभेद् राज्यं न संशयः ।\nअविद्यो लभते विद्यां भीतः शौर्यं च विदन्ति ।। ६४.६ ।।"
  },
  {
    "text": "।। इति श्रीवराहपुराणे भगवच्छास्त्रे चतुःषष्टितमोऽध्यायः ।। ६४ ।।"
  }
]
[
  {
    "text": "अथ रस धेनुदानमाहात्म्यम् ।।\nहोतोवाच ।।\nरसधेनुविधानं ते कथयामि समासतः ।।\nअनुलिप्ते महीपृष्ठे कृष्णाजिनकुशास्तरे ।। १ ।।\nरसस्य तु घटं राजन् सम्पूर्णं त्वैक्षवस्य तु ।।\nतद्वत्सङ्कल्पयेत्प्राज्ञश्चतुर्थांशेन वत्सकम् ।। २ ।।\nतुरीयांशेन वत्सं तु तत्पार्श्वे स्थापयेत्सुधीः ।।\nइक्षुदण्डमयाः पादा रजतस्य खुरैर्युताः ।। ३ ।।\nएवं कार्या रसैर्धेनुरिक्षुपादसमन्विता ।। ४ ।।\nसुवर्णशृंगाभरणा वस्त्रपुच्छा घृतस्तनी ।।\nपुष्पकम्बलसंयुक्ता शर्करामुखजिह्वका ।। ५ ।।\nदन्ताः फलमयास्तस्याः पृष्ठं ताम्रमयं शुभम् ।।\nपुष्परोमां तु राजेन्द्र मुक्ताफलकृतेक्षणाम् ।। ६ ।।\nसप्तव्रीहिसमायुक्तां चतुर्दिक्षु च दीपिताम् ।।\nसर्वोपस्करसंयुक्तां सर्वगन्धादिवासिताम् ।। ७ ।।\nचत्वारि तिलपात्राणि चतुर्दिक्षु निवेशयेत् ।।\nसर्वलक्षणयुक्ताय श्रोत्रियाय कुटुम्बिने ।। ८ ।।\nरसधेनुः प्रदातव्या स्वर्गकामेन नित्यदा ।।\nदाता स्वर्गमवाप्नोति सर्वपापविवर्जितः ।। ९ ।।\nदाता च ग्राहकश्चैव एककालमभोजनः ।।\nसोमपानफलं तस्य सर्वत्र तु फलं भवेत् ।। 101.१० ।।\nदीयमानां तु पश्यन्ति ते च यान्ति परां गतिम् ।।\nधेनुं च पूजयित्वाग्रे गन्धधूपस्रगादिभिः ।। ११ ।।\nपूर्वोक्तैरेव मन्त्रैस्तु ततस्तां प्रार्थयेत्सुधीः ।।\nप्रार्थनापूर्वकं भक्त्या द्विजाग्र्याय निवेदयेत् ।। १२ ।।\nदशपूर्वान्परांश्चैव आत्मानं चैकविंशकम् ।।\nप्रापयेत्परमं स्थानं स्वर्गान्नावर्त्तते पुनः ।। १३ ।।\nएषा ते कथिता राजन्रसधेनुरनुत्तमा ।।\nददस्व च महाराज परं स्थानमवाप्नुहि ।। १४ ।।\nय इदं पठते नित्यं शृणुयादथ भक्तितः ।।\nसर्वपापविनिर्मुक्तो विष्णुलोके महीयते ।। १५ ।।\nइति श्रीवराहपुराणे श्वेतविनीताश्वोपाख्याने रसधेनुदानमाहात्म्यं नाम एकाधिकशततमोऽध्यायः ।। १०१।।"
  }
]
[
  {
    "text": "महातपा उवाच ।\nतस्मिन् निवसतस्तस्य रुद्रस्य परमेष्ठिनः ।\nचुकोप गौरी देवस्य पितुर्वैरमनुस्मरन् ।। २२.१ ।।\nचिन्तयामास दक्षस्य अनेनापकृतं पुरा ।\nयज्ञो विध्वंसितो यस्मात् तस्माच्चान्यां तनूमहम् ।। २२.२ ।।\nआराध्य तपसा तस्य गृहे भूत्वा व्रजाम्यहम् ।\nकथं गच्छामि पितरं दक्षं क्षपितबान्धवम् ।। २२.३ ।।\nभवपत्नी च दुहिता एवं संचिन्त्य सुन्दरी ।\nजगाम तपसे शैलं हिमवन्तं महागिरिम् ।। २२.४ ।।\nतत्र कालेन महता क्षपयन्ती कलेवरम् ।\nस्वशरीराग्निना दग्धा ततः शैलसुताऽभवत् ।। २२.५ ।।\nउमा नामेति महती कृष्णा चेत्यभिधानतः ।\nलब्ध्वा तु शोभनां मूर्तिं हिमवन्तगृहे शुभा ।। २२.६ ।।\nपुनस्तपश्चकारोग्रं देवं स्मृत्वा त्रिलोचनम् ।\nअसावेव  पतिर्मह्यमित्युक्त्वा तपसि स्थिता ।। २२.७ ।।\nकुर्वन्त्या तत् तपश्चोग्रं हिमवन्ते महागिरौ ।\nकालेन महता देवस्तपसाराधितस्तया ।। २२.८ ।।\nआजगामाश्रमं तस्या विप्रो भूत्वा महेश्वरः ।\nवृद्धः शिथिलसर्वाङ्गः स्खलंश्चैव पदे पदे ।। २२.९ ।।\nकृच्छ्रात् तस्याः समीपं तु आगत्य द्विजसत्तमः ।\nबुभुक्षितोऽस्मि मे देहि भद्रे भोज्यं द्विजस्य तु ।। २२.१० ।।\nएवमुक्ता तदा कन्या उमा शैलसुता शुभा ।\nउवाच ब्राह्मणं भोज्यं दद्मि विप्र फलादिकम् ।\nकुरु स्नानं द्रुतं विप्र भुञ्जस्वान्नं यदृच्छया ।। २२.११ ।।\nएवमुक्तस्तदा विप्रस्तस्य पार्श्वे महानदीम् ।\nगङ्गां जगाम स्नानार्थी स्नानं कर्त्तुमवातरत् ।। २२.१२ ।।\nस्नानं तु कुर्वता तेन रुद्रेण द्विजरूपिणा ।\nभूत्वा मायामयं भीमं मकरं भयदर्शनम् ।\nग्राहितस्तु तदा विप्रस्तेन दुष्टेन मद्गुना ।। २२.१३ ।।\nदृष्ट्वा धृतमथात्मानं मकरेण बलीयसा ।\nवृद्धमात्मानमन्यं तां दर्शयन् वाक्यमब्रवीत् ।। २२.१४ ।।\nअब्रह्मण्यं गतं कन्ये धावस्वानय मां रुषः ।\nयावन्नायाति विकृतिं तावन्मां त्रातुमर्हसि ।। २२.१५ ।।\nएवमुक्ता तदा कन्या चिन्तयामास पार्वती ।\nपितृभावेन शैलेन्द्रं भर्तृभावेन शंकरम् ।\nस्पृशामि तपसा पूता कथं विप्रं स्पृशाम्यहम् ।। २२.१६ ।।\nयद्येनं नापकर्षामि मकरेण जले धृतम् ।\nतदानीं ब्रह्मवध्या मे भवतीति न संशयः ।। २२.१७ ।।\nअन्यव्यतिक्रमे धर्ममपनेतुं च शक्यते ।\nब्रह्मवध्या पुनर्नैवमेवमुक्तवा गता त्वरम् ।। २२.१८ ।।\nसा गत्वा त्वरितं भीरुर्गृहीत्वा पाणिना द्विजम् ।\nचकर्षान्तर्जलात् तावत् स्वयं भूतपतिर्हरः ।। २२.१९ ।।\nयमाराध्य तपश्चर्त्तुमारब्धं शैलपुत्राया ।\nस एव भगवान् रुद्रस्तस्याः पाणौ विलम्बत ।। २२.२० ।।\nतं दृष्ट्वा लज्जिता देवी पूर्वत्यागमनुस्मरन् ।\nन किंचिदुत्तरं सुभ्रूर्वदति स्म सुलज्जिता ।। २२.२१ ।।\nतूष्णींभूतां तु तां दृष्ट्वा गौरीं रुद्रो हसन्निव ।\nपाणौ गृहीत्वा मां भद्रे कथं त्यक्तुमिहार्हसि ।। २२.२२ ।।\nमत्पाणिग्रहणं भद्रे वृथा यदि करिष्यसि ।\nतदानीं ब्रह्मणः पुत्र्यामाहारार्थं ब्रवीम्यहम् ।। २२.२३ ।।\nन भवेत् परिहासोऽयमुक्ता देवी परापरा ।\nलज्जमाना तदा वाक्यं वदति स्मितपूर्वकम् ।। २२.२४ ।।\nदेवदेव त्रिलोकेश त्वदर्थोऽयं समुद्यमः ।\nप्राग्जन्माराधितो भर्त्ता भवान् देवो महेश्वरः ।। २२.२५ ।।\nइदानीं मे भवान् देवः पतिर्नान्यो भविष्यति ।\nकिन्तु स्वामी पिता मह्यं शैलेन्द्रो मे व्रजामि तम् ।\nअनुज्ञाप्य विधानेन ततः पाणिं गृहीष्यसि ।। २२.२६ ।।\nएवमुक्त्वा तदा देवी पितरं प्रति भामिनी ।\nकृताञ्जलिपुटा भूत्वा हिमवन्तमुवाच ह ।। २२.२७ ।।\nअतोऽन्यजन्मभर्त्ता मे रुद्रो दक्षमखान्तकः ।\nइदानीं तपसा सैव ध्यातोऽभूद् गतिभावनः ।। २२.२८ ।।\nस च विश्वपतिर्भूत्वा ब्राह्मणो मे तपोवनम् ।\nआगत्य भोजनार्थाय याचयामास शंकरः ।\nमया स्नातुं व्रजस्वेति चोदितो जाह्नवीं गतः ।। २२.२९ ।।\nतत्रासौ वृद्धकायेन द्विजरूपेण शंकरः ।\nमकरेण धृतस्तूर्णं अब्रहह्मण्यमुवाच ह ।। २२.३० ।।\nब्रह्महत्याभयात् तात मया पाणौ धृतस्ततः ।\nधृतमात्रः स्वकं देहं दर्शयामास शंकरः ।। २२.३१ ।।\nततो मामब्रवीद् देवः पाणिग्रहणमागताम् ।\nभवती देवि मा किंचिद् विचारय तपोधने ।। २२.३२ ।।\nएवमुक्ता त्वहं तेन शंकरेण महात्मना ।\nतदनुज्ञाप्य देवेशं भवन्तं प्रष्टुमागता ।\nइदानीं यत् क्षमं कार्यं तच्छीघ्रं संविधीयताम् ।। २२.३३ ।।\nएवं श्रुत्वा तदा वाक्यं शैलराजो मुदा युतः ।\nउवाच दुहितां धन्यां तस्मिन् काले वराननाम् ।। २२.३४ ।।\nपुत्रि धन्योऽस्म्यहं लोके यस्य रुद्रः स्वयं हरः ।\nजामाता भविता देवि त्वयाऽपत्यवतामहम् ।\nस्थापितो मूर्ध्नि देवानामपि पुत्रि त्वया ह्यहम् ।। २२.३५ ।।\nस्थीयतां क्षणमेकं तु यावदागमनं मम ।\nएवमुक्त्वा गतो राजा शैलानां ब्रह्मणोऽन्तिकम् ।। २२.३६ ।।\nतत्र दृष्ट्वा महात्मानं सर्वदेवपितामहम् ।\nउवाच प्रणतो भूत्वा ब्रह्माणं शैलराट् ततः ।। २२.३७ ।।\nदेवोमा दुहिता मह्यं तां रुद्राय ददाम्यहम् ।\nत्वया देव अनुज्ञातस्तत्करोमि प्रशाधि माम् ।। २२.३८ ।।\nततो ब्रह्मा प्रीतमना याहि रुद्राय तां शुभाम् ।\nप्रयच्छोवाच देवानां तदा लोकपितामहः ।। २२.३९ ।।\nएवमुक्तः शैलराजः स्ववेश्मागम्य सत्वरम् ।\nदेवानृषीन् सिद्धसंघान् चामन्त्रयत सत्वरम् ।। २२.४० ।।\nतुम्बुरुं नारदं चैव हाहाहूहूं तथैव च ।\nस गत्वा किन्नरांश्चैव असुरान् राक्षसानपि ।। २२.४१ ।।\nपर्वताः सरितः शैला वृक्षा ओषधयस्तथा ।\nआगता मूर्त्तिमन्तो वै पर्वताः सङ्गमोपलाः ।\nहिमवद्दुहितुर्द्रष्टुं विवाहं शंकरेण ह ।। २२.४२ ।।\nतत्र वेदिः क्षितिश्चासीत् कलशाः सप्त सागराः ।\nसूर्यो दीपस्तथा सोमः सरितो ववहुर्जलम् ।। २२.४३ ।।\nएवं विवाहसामग्रीं कृत्वा शैलवराधिपः ।\nप्रेषयामास रुद्राय समीपं मन्दरं गिरिम् ।। २२.४४ ।।\nस तदा मन्दरोक्तस्तु शंकरो द्रुतमाययौ ।\nविधिना सोमया पाणिं जग्राह परमेश्वरः ।। २२.४५ ।।\nतत्रोत्सवे पर्वतनारदौ द्वौ\nजगुश्च सिद्धा ननृतुर्वनस्पतीः ।\nपुष्पाण्यनेकानि विचिक्षिपुः शुभाः\nननर्तुरुच्चैः सुरयोषितो भृशम् ।। २२.४६ ।।\nतस्मिन् विवाहे सलिलप्रवाहे\nचतुर्मुखो लोकपरः स्वसंस्थः ।\nउवाच कन्यां भव पुत्रि लोके\nनारी प्रभर्त्ता तव चान्यपुंसाम् ।\nइत्येवमुक्त्वा स उमां सरुद्रां\nपितामहः स्वं पुरमाजगाम ।। २२.४७ ।।\nजामातरं पर्वतराट् सुपूज्य\nविसर्जयामास विभुं स सोमम् ।\nदेवांश्च दैत्यान् विविधानृषींश्च\nसंपूज्य सर्वान् विविधैस्तु वस्तुभिः ।\nविभूषणैर्वस्त्रवरान्नदानै -\nर्विसर्जयामास तदाद्रिमुख्यान् ।।२२.४८ ।।\nस वीतशोको विरजो विशुद्धः\nशुभाननां देववराय दत्त्वा ।\nउमां महात्मा हिमवानद्रिराजः\nपैतामहे लोक इवाध्वरे भात् ।। २२.४९ ।।\nइतीरितेयं तव राजसत्तम\nप्रसूतिरेषा न विदुर्यां सुरासुराः ।\nस्वयंभुदक्षादिराजः त्रिजन्मभि-\nर्गौरीविवाहोऽपि मया सुकीर्तितः ।। २२.५० ।।\nश्रीवराह उवाच ।\nएवं सा गौरिनाम्ना तु कारणान्मूर्त्तिमागता ।\nसंबभूव यथा प्रोक्तं प्रजापालाय पृच्छते ।\nऋषिणा महता पूर्वं तपसा भावितात्मना ।। २२.५१ ।।\nगौर्या उत्पत्तिरेषा वै कथिता परमर्षिणा ।\nविवाहश्च यथा वृत्तस्तत्सर्वं कथितं तव ।। २२.५२ ।।\nएतत्सर्वं तु गौर्या वै संपन्नं तु तृतीयया ।\nतस्यां तिथौ तृतीयायां लवणं वर्जयेन्नरः ।\nयश्चोपोष्यति नारी वा सा सौभाग्यं तु विन्दति ।। २२.५३ ।।\nदुर्भगा या तु नारी स्यात् पुरुषश्चातिदुर्भगः ।\nएतच्छ्रुत्वा तृतीयायां लवणं तु विवर्जयेत् ।। २२.५४ ।।\nसर्वकामानवाप्नोति सौभाग्यं द्रव्यसम्पदम् ।\nआरोग्यं च सदा लोके कान्तिं पुष्टिं च विन्दति ।। २२.५५ ।।\n।। इति श्रीवराहपुराणे भगवच्छास्त्रे द्वाविंशोऽध्यायः ।। २२ ।।"
  }
]
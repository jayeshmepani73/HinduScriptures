[
  {
    "text": "अथ कोकामुख(बदरी) माहात्म्यम्।।\nधरण्युवाच।।\nश्रुतानि देवस्थानानि त्वया प्रोक्तानि यान्युत।।\nकस्मिंस्तिष्ठसि नित्यं त्वं तद्भवान्वक्तुमर्हति।।१।।\nकिंच ते परमं स्थानं यत्र मूर्त्त्याकृतिर्भवान्।।\nकस्मिन्स्थाने कृतं कर्म येन यात्युत्तमां गतिम्।।२।।\nश्रीवराह उवाच।।\nशृणु तत्त्वेन मे देवि भक्तानां भक्तवत्सले ।।\nयेषु स्थानेषु तिष्ठामि कथ्यमानानिमाञ्छृणु।।३।।\nतव कोकामुखं नाम यन्मया पूर्वभाषितम्।।\nबदरीति च विख्यातं गिरिराजशिलातलम्।।४।।\nस्थानं लोहार्गलं नाम म्लेच्छराजसमाश्रितम्।।\nक्षणं चापि न मुंचामि एवमेतन्न संशयः।।५।।\nसचैत्यं पश्य मे स्थानं जगदेतच्चराचरम्।।\nसर्वत्राहं वरारोहे न मन्न्यूनं हि जानते।।६।।\nये तु जानन्ति मां देवि गुह्यां कामगतिं मम।।\nशीघ्रं कोकामुखं यान्तु मम कर्मपरायणाः।।७।।\nततो देववचः श्रुत्वा पृथिवी वाक्यमब्रवीत्।।\nशिरस्यञ्जलिमाधाय निर्वृतेनान्तरात्मना।।८।।\nधरण्युवाच।।\nसर्वतो लोकनाथेश परं कौतूहलं हि मे।।\nकथं कोकामुखं श्रेष्ठं तद्भवान्वक्तुमर्हसि।।९।।\nश्रीवराह उवाच।।\nनास्ति कोकामुखात्क्षेत्रं श्रेष्ठं कोकामुखाच्छुचि।।\nनास्ति कोकामुखात्स्थानं नास्ति कोकामुखात्प्रियम्।।140.१०।।\nयस्तु कोकामुखं गत्वा  भूयो विनिवर्त्तते।।\nकर्माणि तत्र कुर्वीत चेष्टं भवति चात्मनि।।११।।\nयानि यानि च क्षेत्राणि त्वया पृष्टानि वै धरे।.\nकोकामुखसमं स्थानं न भूतं न भविष्यति।।१२।।\nमम सा परमा मूर्त्तिर्यां न जानन्ति गोपिताम्।।\nस्थितं कोकामुखं नाम एतत्ते कथितं मया।।१३।।\nश्रीवराह उवाच।।\nशृणु तत्त्वेन मे देवि यन्मां त्वं परिपृच्छसि।।\nतस्मिन् कोकामुखं रम्यं कथ्यमानं मयाऽनघे।।१५।।\nजलबिन्दुरिति ख्यातात्पर्वतात्पत्तनाद्भुवि।।\nतत्तु गुह्यतमं देवि कृत्वा कर्म महौजसम्।।१६।।\nसर्वसङ्गान्परित्यज्य मम लोकं स गच्छति।।\nविष्णुधारेति विख्याता कोकायां मम मण्डले।।१७।।\nपर्वतात्पतिता भूमौ धारा मुसलसन्निभा।।\nअहोरात्रोषितो भूत्वा स्नायात्तत्र प्रयत्नतः।।१८।।\nअग्निष्टोमसहस्राणां फलं प्राप्नोति मानवः।.\nन मुह्यति स कर्त्तव्ये फलं प्राप्नोति चोत्तमम्।।१९।।\nजायते विपुले शुद्धे मम मार्गानुसारिणि।।\nतत्राथ मुंचति प्राणान्विष्णुधारां समाश्रितः।।140.२०।।\nपश्यते परमां मूर्त्तिमेतां मम न संशयः।।\nतत्र विष्णुपदं नाम स्थानं कोकामुकाश्रितम्।।२१।।\nएतत्कश्चिन्न जानाति धरे वाराहसंश्रितम्।।\nतस्मिन्कृतोदको देवि नरो रात्रावुपोषितः।। २२।।\nक्रौंचद्वीपे प्रजायेत मम भक्तिपरायणः।।\nतत्राथ मुंचति प्राणान्गुह्यस्थाने परे मम।।२३।।\nसर्वसङ्गान्परित्यज्य मम लोके स गच्छति।।\nअस्ति विष्णुसरो नाम क्रीडितं यत्त्वया सह।।२४।।\nयत्र दंष्ट्राप्रहारेण चाहृतासि वसुन्धरे।।\nतत्र स्नानं तु कुर्वीत प्रातःकाले वसुन्धरे।।२५।।\nसर्वपापविशुद्धात्मा मम लोकं स गच्छति ।।\nसोमतीर्थमिति ख्यातं कोकायां मम मण्डले ।।२६।।\nयत्र पञ्चशिलाभूभिर्विष्णुनाम्ना तथाङ्किता ।।\nयस्तत्र कुरुते स्नानं पञ्चरात्रोषितो नरः ।। २७ ।।\nगोमेदे जायते द्वीपे मम मार्गानुसारकः ।।\nतत्राथ मुञ्चते प्राणन्गुह्यक्षेत्रे परे मम ।। २८ ।।\nसर्वपापविनिर्मुक्तः शुद्धात्मा मां स पश्यति ।।\nतुंगकूटेतिविख्यातं कोकायां मम मण्डले ।। २९ ।।\nचतुर्धाराः पतन्त्यत्र पर्वतादुच्छ्रयं श्रिताः ।।\nयस्तत्र कुरुते स्नानं पञ्चरात्रोषितो नरः।।140.३०।।\nकुशद्वीपं समासाद्य मम लोकेषु तिष्ठति ।।\nअनित्यमाश्रमं नाम क्षेत्रकर्मसुखावहम् ।।३१।।\nदेवाश्च यं न जानन्ति किम्पुनर्मनुजादयः ।।\nतत्र स्नात्वा वरारोहे अहोरात्रोषितो नरः ।। ३२ ।।\nजायते पुष्करद्वीपे मम कर्मपरायणः ।।\nअथ तत्र मृतो भूमे पुण्यक्षेत्रे महाशुचिः ।। ३३ ।।\nसर्वपापविनिर्मुक्तो मम लोकं स गच्छति ।।\nअस्त्यत्राग्निसरो नाम परं गुह्यं मम स्थितम् ।।३४।।\nपंच धाराः पतन्त्यत्र गिरिकुञ्जसमाश्रिताः ।।\nतत्र चापि कृतस्नानः पञ्चरात्रोषितो नरः ।। ३५ ।।\nकुशद्वीपे च जायेत मम कर्मपरायणः ।।\nतत्राथ मुञ्चते प्राणान् कृत्वा कर्म महौजसम्।।३६।।\nकुशद्वीपात्परिभ्रष्टो ब्रह्मलोकं स गच्छति।।\nअस्ति ब्रह्मसरो नाम गुह्यं क्षेत्रं परं मम ।।३७।।।\nयत्र धारा पतत्येका पुण्या भूमिशिलातले।।\nतत्र स्नानं प्रकुर्वीत पञ्चरात्रोषितो नरः ।।३८।।\nवसते सूर्यलोकेषु मम मार्गानुसारकः ।।\nअथाऽत्र मुंचते प्राणान्सूर्यधारां समाश्रितः ।। ३९ ।।\nसूर्यलोकमतिक्रम्य मम लोकं तु गच्छति ।।\nअस्ति धेनुवटं नाम गुह्यं क्षेत्रं परं मम।।140.४०।।\nएका धारा पतत्यत्र देवि पूर्णा शिलोच्चयात् ।।\nतत्र स्नानं प्रकुर्वीत एकमेकं दिनं तथा ।। ४१ ।।\nसप्तरात्रोषितो भूत्वा मम कर्म समाश्रितः ।।\nस्नात्वा सप्तसमुद्रेषु लब्धसंज्ञः समाहितः ।। ४२ ।।\nसप्तद्वीपेषु विहरेन्मम कर्मपरायणः ।।\nतत्राथ मुंचते प्राणान्मम भक्तिसमन्वितः ।।४३ ।।\nसप्तद्वीपमतिक्रम्य मम लोकं तु गच्छति ।।\nअस्ति धर्मोद्भवं नाम तस्मिन्क्षेत्रे परे मम ।। ४४ ।।\nगिरिकुञ्जात्पतत्येका धारा भूमितले शुभा ।।\nतत्र स्नानं प्रकुर्वीत एकरात्रोषितो नरः ।। ४५।।\nस वैश्यो जायते शूद्रो मम कर्मपरायणः ।।\nतत्राऽथ मुंचते प्राणान्गुह्ये देवि शिलोच्चये ।। ४६ ।।\nसांगयज्ञं सदक्षिण्यं भुक्त्वा मां प्रतिपद्यते ।।\nअस्ति कोटिवटं नाम क्षेत्रं गुह्यं परं मम ।। ४७ ।।\nएका धारा पतत्यत्र वटमूलमुपाश्रिता ।।\nतत्र स्नानं तु कुरुते नरो रात्रावुपोषितः ।। ४८ ।।\nयावन्ति वटपत्राणि तस्मिञ्छृंगे परे मम ।।\nतावद्वर्षसहस्राणि रूपसंपत्समन्वितः ।। ४९।।\nतिष्ठते तु वरारोहे मम मार्गानुसारिणि।।\nतत्राऽथ मुंचते प्राणान्कृत्वा कर्म सुदुष्करम्।।140.५० ।।\nअग्निवर्णस्ततो भूत्वा मम लोकं स गच्छति।।\nपापप्रमोचनं नाम गुह्यमस्मिन्परं मम।।५१ ।।\nपतत्येकतमा धारा स्थूला कुंभसमा ततः।।\nयस्तत्र कुरुते स्नानमहोरात्रोषितो नरः।।५२।।\nजायते च चतुर्वेदी मम कर्मपरायणः ।।\nतत्राऽथ मुञ्चते प्राणान्कौशिकीमाश्रितो नदीम् ।। ५३ ।।\nयस्तत्र कुरुते स्नानं पंचरात्रोषितो नरः ।।\nमोदते वासवे लोके मम मार्गानुसारिणि ।। ५४ ।।\nतत्राथ मुंचते प्राणान्मम कर्मपरायणः ।।\nवासवं लोकमुत्सृज्य मम लोक च गच्छति ।। ५५ ।।\nयमव्यसनकं नाम गुह्यमस्ति परं मम ।।\nस्रोतो वहति तत्रैकं कौशिकीमाश्रितं नदीम् ।। ५६ ।।\nयस्तत्र कुरुते स्नानमेकरात्रोषितो नरः ।।\nन स गच्छति दुर्गाणि यमस्य व्यसनं महत् ।। ५७ ।।\nअथ तत्र त्यजेत्प्राणान्मम कर्मपरायणः ।।\nविशुद्धो मुक्तपापोऽसौ मम लोकं स गच्छति ।। ५८ ।।\nमातंगं नाम विख्यातं तस्मिन्क्षेत्रे  परं मम ।।\nस्रोतो वहति तत्रैव आश्रितं कौशिकीं नदीम् ।।५९।।\nस्नानं कुर्वंति ये तत्र एकरात्रोषिता नराः ।।\nभेदं किम्पुरुषं प्राप्य जायते नात्र संशयः ।। 140.६० ।।\nविद्वाञ्छुचिश्च जायेत ममकमार्नुसारकः ।।\nतत्राऽथ मुंचते प्राणान्गुह्ये देवि परे मम ।। ६१ ।।\nमुक्त्वा किम्पुरुषं भेदं  मम लोकं च गच्छति।।\nअस्ति वज्रभवं नाम गुह्ये तस्मिन्परं मम ।।६२ ।।\nस्रोतो वहति तत्रैकमाश्रितं कौशिकीं नदीम् ।।\nस्नानं करोति यस्तत्र एकरात्रोषितो नरः ।। ६३ ।।\nजायते शक्रलोके तु मम कर्मानुसारकः ।।\nशरीरचक्रसङ्घाते वज्रहस्तस्वरूपकः ।। ६४ ।।\nतत्र स्नानप्रभावेण जायते नात्र संशयः ।।\nअथाऽत्र मुच्यते प्राणान्मम चिन्तनतत्परः ।।६५।।\nशक्रलोकमतिक्रम्य मम लोकं प्रपद्यते ।।\nतत्र त्रिक्रोशमात्रेण गुह्यं क्षेत्रं परं मम ।। ६६ ।।\nशक्ररुद्रेति विख्यातं तस्मिन्कोकाशिलातले ।।\nस्नानं करोति यस्तत्र त्रिरात्रोपोषितो नरः ।। ६७ ।।\nजम्बू द्वीपे प्रजायेत जम्बूर्यत्र प्रतिष्ठिता ।।\nजंबूद्वीपं परित्यज्य जायते मम पार्श्वगः ।। १८ ।।\nअस्ति चान्यन्महद्भद्रे क्षेत्रे गुह्ये विशेषितम् ।।\nमनुजा येन गच्छन्ति मुक्त्वा संसारसागरम् ।। ६९ ।।\nदंष्ट्रांकुरेति विख्यातं यत्र कोका विनिःसृता ।।\nएतद्गुह्य न जानन्ति यतो मुंचंति जन्तवः।।140.७० ।।\nकृतोदकस्तत्र भद्रे अहोरात्रोषितो नरः ।।\nजायते शाल्मलिद्वीपे मम कर्मानुसारिणि ।। ७१ ।।\nतत्राथ मुंचते प्राणान्मम कर्मसु निष्ठितः ।।\nशाल्मलिद्वीपमुत्सृज्य मम पार्श्वे स तिष्ठति ।। ७२ ।।\nतस्मिन्क्षेत्रे महागुह्ये परमस्ति फलोदयम् ।।\nविष्णुतीर्थमिति ख्यातं मम भक्तसुखावहम् ।। ७३ ।।\nततः पर्वतमध्यात्तु कोकायां पतते जलम् ।।\nत्रिस्रोतसं महाभागे सर्वसंसारमोक्षणम् ।। ७४ ।।\nतस्मिन् कृतोदको भूमे छित्त्वा संसारबन्धनम् ।।\nवायोः स भवनं प्राप्य वायुभूतस्तु तिष्ठति ।।  ७५ ।।\nतत्राऽथ मुंचते प्राणान्मम कर्मसु निष्ठितः ।।\nवायुलोकमतिक्रम्य मम लोकं स गच्छति ।। ७६ ।।\nअस्ति तत्र वरं स्थानं सङ्गमं कौशिकोकयोः ।।\nसर्वकामिकेति विख्याता शिला तिष्ठति चोत्तरे ।। ७७।।\nतत्र यः कुरुते स्नानमहोरात्रोषितो नरः ।।\nविस्तीर्णे जायते वंशे जातिं स्मरति चात्मनः ।। ७८ ।।\nस्वर्गे वा यदि वा भूमौ यं यं कामयते नरः ।।\nतं तं प्राप्नोति वै कामं स्नातमात्रः शिलातले ।।७९ ।।\nतत्राऽथ मुंचते प्राणान्मम कर्मण्यवस्थितः ।।\nसर्वसंगं परित्यज्य मम लोकं स गच्छति ।।140.८०।।।\nअस्ति मत्स्यशिला नाम गुह्यं कोकामुखे वरम् ।।\nधाराः पतन्ति तिस्रो वै कौशिकीमाश्रिता नदीम् ।। ८१ ।।\nतत्र च स्नायमानस्तु यदि मत्स्यं प्रपश्यति ।।\nततो जानाम्यहं देवि प्राप्तो नारायणः स्वयम् ।। ८२ ।।\nतत्र मत्स्यं पुनर्दृष्ट्वा यजमानस्तु सुन्दरि ।।\nदद्यादर्घ्यं ततो भद्रे मधुलाजसमन्वितम् ।। ८३ ।।\nयस्तत्र कुरुते स्नानं देवि गुह्ये ततः परे ।।\nतिष्ठते पद्मपत्रे तु सोत्तरे मेरुसंश्रिते ।। ८४ ।।\nअथ संप्राप्य मुच्येत मत्स्यं गुह्यं परं मम ।।\nमेरुशृंगं समुल्लङ्घ्य गम लोकं च गच्छति ।। ८५।।\nपंचयोजनविस्तारं क्षेत्रं कोकामुखं मम ।।\nयस्त्वेतत्तु विजानाति न स पापेन लिप्यते ।। ८६ ।।\nअन्यच्च ते प्रवक्ष्यामि तच्छृणुष्व वसुन्धरे ।।\nतस्मिन्कोकामुखे रम्ये तिष्ठामि दक्षिणामुखः ।।८७।।\nशिलाचन्दनसंकाशं देवानामपि दुर्लभम् ।।\nवराहरूपमादाय तिष्ठामि पुरुषाकृतिः ।। ८८ ।।\nवामोन्नतमुखं कृत्वा वामदंष्ट्रासमुन्नतम् ।।\nपश्यामि च जगत्सर्वं ये च भक्ता मम प्रियाः ।।८९।।\nये मां स्मरन्ति वै भूमे पुरुषा मुक्तकिल्बिषाः ।।\nतत्र कुर्वन्ति कर्माणि शुद्धाः संसारमोक्षणे ।।140.९०।।\nयदि कोकामुखं गच्छेत् कदाचित्कालपर्यये ।।\nमा ततो विनिवर्त्तेत यदीच्छेन्मम तुल्यताम् ।। ९१ ।।\nगुह्यानां परमं गुह्यमेतत्स्थानं परं महत् ।।\nसिद्धानां परमा सिद्धिर्गुह्यं कोकामुखं परम् ।। ९२ ।।\nन च सांख्येन योगेन सिद्धिं यान्ति महापराम् ।।\nयाति कोकामुखं गत्वा रहस्यं कथितं मया ।।९३।।\nएवं श्रेष्ठं महाभागे  यत्त्वया परिपृच्छिम् ।।\nपरमं कथितं सर्वं किमन्यच्छ्रोतुमिच्छसे ।।९४।।\nय एतत्कथितं भूमे कोकामुखमनुत्तमम् ।।\nतारिताः पितरस्तेन दश पूर्वास्तथा पराः ।। ९५ ।।\nमृतो वा तत्र जायेत शुद्धे भागवते कुले ।।\nअनन्यमानसो भूत्वा मम मार्गप्रदर्शकः ।।९६।।\nयश्चेदं शृणुयान्नित्यं कल्य उत्थाय मानवः ।।\nत्यक्त्वा पंचशतं जन्म मम भक्तश्च जायते ।। ९७ ।।\nय एतत्पठते नित्यं कोकाख्यानं तथोषसि ।।\nगच्छते परमं स्थानमेवमेतन्न संशयः ।।९८।।\nइति श्रीवराहपुराणे भगवच्छास्त्रे कोकामुखमाहात्म्यवर्णनं नाम चत्वारिंशदधिकशततमोऽध्यायः।।१४० ।।"
  }
]
[
  {
    "text": "अथ संसारचक्रयातनास्वरूपवर्णनम् ।।\nवर्त्तमानः सभामध्ये राजा प्रेतपुराधिपः ।।\nमामेकमृषभं तत्र दर्शनं च ददौ यमः ।। १ ।।\nयाथातथ्येन मे पूजा कार्येण विधिनाऽकरोत् ।।\nआसनं पाद्यमर्घ्यं च वेददृष्टेन कर्मणा ।। २ ।।\nअब्रवीच्च पुनर्हृष्टो ह्यास्यतां च वरासने ।।\nकांचने कुशसंच्छन्ने दिव्यपुष्पोपशोभिते ।। ३ ।।\nतस्य वक्त्रं महारौद्रं नित्यमेव भयानकम् ।।\nपश्यतस्तस्य मां विप्रास्ततः सौम्यतरं बभौ ।। ४ ।।\nलोहिते तस्य वै नेत्रे जल्पतश्च पुनःपुनः ।।\nपद्मपत्रनिभे चैव जज्ञाते मम सौहृदात् ।। ५ ।।\nततोऽहं तस्य भावेन भावितश्च पुनःपुनः ।।\nप्रहृष्टमानसो जातो विश्वासं च परं गतः ।।६ ।।\nतस्य प्रीतिकरं सद्यः सर्वदोषविनाशनम् ।।\nकामदं च यशोदं च दैवतैश्चापि पूजितम् ।। ७ ।।\nकालवृद्धिकरं स्तोत्रं क्षिप्रं तत्र उदीरयन् ।।\nयेन प्रीतो महातेजा यमः परमधार्मिकः ।। ८।।\nऋषिपुत्र उवाच ।।\nत्वं धाता च विधाता च श्राद्धे चैव हि दृश्यसे ।।\nपितॄणां परमो देवश्चतुष्पाद नमोऽस्तु ते ।।९।।\nकालज्ञश्च कृतज्ञश्च सत्यवादी दृढव्रतः ।।\nप्रेतनाथ महाभाग धर्मराज नमोऽस्तु ते ।। 198.१० ।।\nकर्म कारयिता चैव भूतभव्य भवत्प्रभो ।।\nपावको मोहनश्चैव संक्षेपो विस्तरस्तथा ।। ११ ।।\nदण्डपाणे विरूपाक्ष पाशहस्त नमोऽस्तु ते ।।\nआदित्यसदृशाकार सर्वजीवहर प्रभो ।।१२।।\nकृष्णवर्ण दुराधर्ष तैलरूप नमोऽस्तु ते ।।\nमार्तण्डसदृश श्रीमन्मार्तण्डसदृशद्युतिः ।।१३।।\nहव्यकव्यवहस्त्वं हि प्रभविष्णो नमोऽस्तु ते ।।\nपापहन्ता व्रती श्राद्धा नित्ययुक्तो महातपाः ।।१४।।\nएकदृग्बहुदृग्भूत्वा काल मृत्यो नमोऽस्तु ते।।\nक्वचिद्दण्डी क्वचिन्मुण्डी क्वचित् कालो दुरासदः ।।१५।।\nक्वचिद्बालः क्वचिद्वृद्धः क्वचिद्रौद्रो नमोऽस्तु ते ।।\nत्वया विराजितो लोकः शासितो धर्महेतुना ।।१६।।\nप्रत्यक्ष्यं दृश्यते देव त्वां विना न च सिध्यति ।।\nदेवानां परमो देवस्तपसां परमं तपः ।।१७।।\nजपानां परमं जप्यं त्वत्तश्चान्यो न दृश्यते ।।\nऋषयो वा तथा क्रुद्धा हतबन्धुसुहृज्जनाः ।।१८।।\nपतिव्रतास्तु या नार्यो दुःखितास्तपसि स्थिताः ।।\nन त्वं शक्त इह स्थानात्पातनाय कदाचन ।। १९ ।।\nतस्मात्त्वं सर्वदेवेषु चैको धर्मभृतां वरः ।।\nकृतज्ञः सत्यवादी च सर्वभूतहिते रतः ।। 198.२० ।।\nवैशम्पायन उवाच ।।\nएवं श्रुत्वा स्तवं दिव्यमृषिपुत्रेण भाषितम् ।।\nपरितुष्टस्तदा धर्मो ह्यौद्दालकसुतं प्रति ।। २१ ।।\nयम उवाच ।।\nपरितुष्टोऽस्मि भद्रं ते माधुर्येण तवानघ ।।\nयाथातथ्येन वाक्येन ब्रूहि किं करवाणि ते ।। २२।।\nवरं वरय भद्रं ते यं वरं काङ्क्षसे द्विज ।।\nशुभं वा श्रेयसा युक्तं जीवितं वाप्यनामयम् ।। २३ ।।\nऋषिपुत्र उवाच।।\nनेच्छाम्यहं महाभाग मृत्युं वा जीवितं प्रभो ।।\nयदि त्वं वरदो राजन्सर्वभूतहिते रतः ।। २४ ।।\nद्रष्टुमिच्छाम्यहं देव तव देशं यथातथम् ।।\nपापानां च शुभानां च या गतिस्त्विह दृश्यते ।। २५ ।।\nसर्वं दर्शय मे राजन्यदि त्वं वरदो मम ।।\nचित्रगुप्तं च तं राजन्कार्यार्थं तव चिन्तकम् ।। २६ ।।\nदर्शयस्व महाभाग सर्वलोकस्य चिन्तक ।।\nयथा कर्मविशेषाणां दर्शनार्थं करोति सः ।।२७ ।।\nएवमुक्तो महातेजा द्वारस्थं संदिदेश ह ।।\nचित्रगुप्तसकाशं तु नय विप्रं सुयन्त्रितम् ।। २८ ।।\nवक्तव्यश्च महाबाहुरस्मिन्विप्रे यथातथम् ।।\nप्राप्तकालं च युक्तं च तत्सर्वं वक्तुमर्हसि ।। २९ ।।\nततोऽहं त्वरितं नीतस्तेन दूतेन दर्शितः ।।\nप्राप्तश्च परया प्रीत्या चित्रगुप्तनिवेशनम् ।। 198.३० ।।\nप्रत्युत्थितश्च मां दृष्ट्वा चिन्तयित्वा तु तत्त्वतः ।।\nस्वागतं मुनिशार्दूल यथेष्टं परिगम्यताम् ।। ३१ ।।\nएवं सम्भाष्य मां वीरः स्वान्भृत्यान्सन्दिदेश ह ।।\nकृताञ्जलिपुटान्सर्वान्घोररूपान्भयानकान् ।। ३२ ।।\nचित्रगुप्त उवाच ।।\nभो भो शृणुत मे दूता मम चित्तानुवर्त्तकाः ।।\nभक्तिमन्तो दुराधर्षा नित्यं व्रतपरायणाः ।। ३३ ।।\nअयं विप्रो मयादिष्टः प्रेतावासं गमिष्यति ।।\nअस्य रक्षा च गुप्तिश्च भवद्भिः क्रियतामिति ।। ३४ ।।\nनैव दुःखेन खेदः स्यान्न चोष्णेन च शीततः ।।\nभुक्षापि तृषा वापि एष आज्ञापयामि वः ।। ३५ ।।\nएवं दत्तवरो विप्रो गुरुचित्तानुचिन्तकः ।।\nसर्वभूतदयावांश्च द्रव्यवांश्च स वै द्विजः ।। ३६ ।।\nयथाकाममयं पश्येद्धर्म्मराजपुरोत्तमम् ।।\nएवमुक्त्वा महातेजा गच्छ गच्छेति चाब्रवीत् ।। ३७ ।।\nऋषिपुत्र उवाच ।।\nसन्दिष्टाश्च ततो दूताश्चित्रगुप्तेन धीमता ।।\nधावन्तस्त्वरमाणास्तु गृह्णन्तो घ्नन्त एव च ।। ३८ ।।\nबन्धयन्ति महाकाया निर्दहन्ति महाबलाः ।।\nपाटयन्ति प्रहारैश्च ताडयन्ति पुनः पुनः ।। ३९ ।।\nवेणुयष्टिप्रहारैश्च प्रहरन्ति ततोऽधिकैः ।।\nभग्ना भिन्ना विभिन्नाश्च तथा भग्नशिरोधराः ।। 198.४० ।।\nरुदन्ति करुणं घोरं त्रातारं नाप्नुवन्ति ते ।।\nनरकेऽपि तथा पूर्णे ह्यगाधे तमसावृते ।। ४१ ।।\nकेचिच्च तेषु पच्यन्ते दह्यन्ते पावकेन्धनम् ।।\nतैलपाके तथा केचित्केचित्क्षारेण सर्पिषा ।। ४२ ।।\nपतन्ति ते दुरात्मानस्तत्र तत्र च कर्मभिः ।।\nयातनाभिर्दह्यमाना घोराभिश्च ततस्ततः ।। ४३ ।।\nकेचिद्यन्त्रमुपारोप्य संपीड्यन्ते तिला इव ।।\nतेषां संपीड्यमानानां शोणितं स्रवते बहु ।। ४४ ।।\nततो वैतरणी घोरा संभूता निम्नगा तथा ।।\nसफेनसलिलावर्त्ता दुस्तरा पापकर्मिणाम् ।। ४५ ।।\nअथान्ये शूल आरोप्य दूताः पादेषु गृह्य वै ।।\nवैतरण्यां सुघोरायां प्रक्षिपन्ति सहस्रशः ।। ४६ ।।\nनानुष्णे रुधिरे तत्र फेनमालासमाकुलाः ।।\nदशन्ति सर्पास्तांस्तत्र प्राणिनस्तु सहस्रशः ।।४७ ।।\nअनुत्तार्य तदा तस्या उच्छ्रिता विकृतावशाः ।।\nआवर्त्तादूर्मयश्चैव ह्युत्तिष्ठन्ति सहस्रशः ।। ४८ ।।\nतत्र शुष्यन्ति ते पापाः सर्वदोषसमन्विताः ।।\nमज्जन्तश्च वमन्तश्च त्रातारं  नाप्नुवन्ति ते ।।४९।।\nअथान्ये बहवस्तत्र बहुभिश्चापि दूतकैः ।।\nकूटशाल्मलिमारोप्य लोहकण्टकसंवृताम् ।।198.५० ।।\nअसिशक्तिप्रहारैश्च ताडयन्ति पुनःपुनः ।।\nतत्र शाखासु घोरासु मया दृष्टाः सहस्रशः ।।५१ ।।\nकूष्माण्डा यातुधानाश्च लंबमाना भयानकाः ।।\nअतिक्रम्य च ते स्कन्धास्तीक्ष्णकण्टकसङ्कुलाः ।। ५२ ।।\nवेदनार्त्तास्तु वेगेन शीघ्रं शाखा उपारुहन् ।।\nतत्र ते निहता घोरा राक्षसाः पिशिताशनाः। ५३ ।।\nघ्नन्ति चारूढगात्राणि निःशङ्कं तमसा वृतम् ।।\nसंक्रमाच्चैव खादन्ति शालायां कपिवद्भृशम् ।। ५४ ।।\nयथा च कुक्कुटं खादेत् कश्चिन्म्लेच्छो निराकृतः ।।\nतथा कटकटाशब्दस्तस्मिन्वृक्षे मया श्रुतः ।। ५५।।\nपक्वमाम्रफलं यद्वन्नरः खादेद्यथा वने ।।\nएवं ते मुखतः कृत्वा महावक्त्रा दुरासदाः ।। ५६ ।।\nचूषयित्वा तु तान्सर्वांस्ते च तस्मिन्नगोत्तमे ।।\nविसृजन्ति क्षितिं यावदास्थिभूतान्नरांस्तथा ।। ९७ ।।\nततो जवेन संयुक्ता वनस्थाश्चूषिताः पुनः ।।\nआविष्टानि च कर्माणि पुनः शीघ्रमकामयन् ।। ५८ ।।\nअधस्तात्तु पुनस्तत्र पश्यन्तः पापकर्मिणः ।।\nबहुसंख्येषु पापेषु दारुणेषु सुदुःखिताः ।। ५९ ।।\nभो देव पाहि मुञ्चेति वदन्तः पुरुषं वचः ।।\nयमदूता निरामर्षाः सूदयन्ति पुनः पुनः ।।198.६० ।।\nपाषाणवर्षैः केचित्तु पांसुवर्षैश्च विद्रुताः ।।\nप्रविशन्ति नगच्छायां ततस्ते प्रज्वलन्ति तु ।। ६१ ।।\nद्रवन्ति च पुनस्तत्र दूतैश्चापि दृढं हताः ।।\nभुवनेषु च घोरेषु पच्यन्ते ते दृढाग्निना ।। ६२।।\nवारिपूर्णं ततः कुम्भं शीतलं च जलं पुनः ।।\nदीयतां दीयतां चेति ब्रुवते नः प्रसीदथ ।।६३।।\nततः पानीयरूपेण जलं तप्तं तु दीयते ।।\nतेन दग्धाश्च आर्त्ताश्च क्रोशन्तश्च परस्परम् ।। ६४ ।।\nआलिङ्ग्यालिङ्ग्य दुःखार्त्ताः केचित्तत्र पतन्ति वै ।।\nतथान्ये क्षुधितास्तत्र हाहाभूतमचेतसः ।। ६५ ।।\nअन्नानां च सुमिष्टानां भक्ष्याणां च विशेषतः ।।\nपश्यन्ति राशिं तत्रस्थां सुगन्धां पर्वतोपमाम् ।। ६६ ।।\nदधिक्षीररसांश्चैव कृसरान्पायसं तथा ।।\nमधुमाधवपूर्णानि सुरामैरेयकस्य च ।। ६७ ।।\nमाध्वीकस्य च पानस्य सीधोर्जातीरसस्य च ।।\nपानानि दिव्यानि सुगन्धीनि वै शीतलानिच ।। ६८ ।।\nगोरसस्य च पानानि भाजनानि च नित्यशः ।।\nतपोऽर्जितानि दिव्यानि  तिष्ठन्ति सुकृतात्मनाम् ।। ६९ ।।\nमाल्यानि धूपं गन्धाश्च नानारससमायुताः ।।\nमनोहराश्च कान्ताश्च भूयिष्ठाश्च सहस्रशः ।। 198.७० ।।\nभोजनेषु च सर्वेषु स्त्रियः कान्ता मनोहराः ।।\nगृहीतकुम्भमणिकाः सर्वाभरणभूषिताः ।। ७१ ।।\nफलानि कुण्डहस्ताश्च पात्रहस्तास्तथापराः ।।\nसुमनःपाद्य हस्ताश्च अदीना परमाङ्गनाः ।।७२।।\nअन्नदानरताश्चैव भोजयन्ति सहस्रशः ।।\nनूपुरोज्वलपादाश्च तिष्ठन्ति च मनोहराः ।।७३।।\nउपस्थाप्य महायोग्यमत्र काले च योषितः ।।\nब्रुवन्ति सर्वास्ताश्चैव तस्यां तस्य च दक्षिणाः ।। ७४ ।।\nनिघ्नन्तश्च हसन्तश्च दूता निष्ठुरवादिनः ।।\nभोभो कृतघ्ना लुब्धाश्च परदाराभिमर्शकाः ।। ७९ ।।\nपापाशया निष्कृतिकाः सर्वदानविवर्जिताः ।।\nपरापवादनिरताः पापैर्बद्धकथानकाः ।। ७५ ।।\nनिर्लज्जा गृहका देया याचितुं मनसा हिताः ।।\nसुलभानि न दत्तानि विभवे सति लौकिके ।। ७७ ।।\nपानीयमथ काष्ठानि यद्यन्नं सुखमागतम् ।।\nतेन वध्या भवन्तो वै यातनाभिरनेकशः ।।७८।।\nकर्मणां च क्षयो जातः संसारे यदि पच्यते ।।\nविमुक्ताश्चेह लोकात्तु जनिष्यथ सुदुर्गताः ।।७९।।\nकुलेषु सुदरिद्रेषु सञ्जाताः पापकर्मिणः।।\nपापैरनुगता घोरैर्मानुषं लोकमाश्रिताः।।198.८० ।।\nवृत्तस्था भुञ्जते हेमांश्चातुर्वर्ण्यान्विशेषतः ।।\nततः सत्यरता शान्ता दयावन्तः सुधार्मिकाः ।।८१ ।।\nइह विश्राम्य ते धीराः किंचित्कालं सहानुगाः ।।\nगच्छन्ति परमं स्थानं पृथिव्यां वा महत्कुले ।। ८२ ।।\nबहुसुन्दरनारीके समृद्धे सुसमाहिताः ।।\nअजायन्त तथा क्षान्ताः प्राप्स्यन्ति परमां गतिम् ।। ८३ ।।\nइति श्रीवराहपुराणे भगवच्छास्त्रे संसारचक्र यातनानां स्वरूपवर्णनं नामाष्टनवत्यधिकशततमोऽध्यायः ।। १९८ ।।"
  }
]
[
  {
    "text": "ब्रह्मोवाच ।।\nअन्तर्हितं ततस्तस्मिन्भवे वै भूतनायके ।।\nबभूव दिव्यः स तदा नन्दी गणचमूपतिः ।। १ ।।\nचतुर्भुजस्त्रिणयनो दिव्यसंस्थानसंस्थितः ।।\nदिव्यवर्णवपूश्चारुर्दिव्यागुरुसमन्वितः ।। २ ।।\nत्रिशूली परिघी दण्डी पिनाकी मौञ्जमेखली ।।\nशुशुभे तेजता तत्र द्वितीय इव शंकरः ।। ३ ।।\nआस्थितः पादमाकृष्य ह्याह्वयन्निव स द्विजः ।।\nत्रिभिः क्रमैः क्रांतुमनास्त्रिविक्रम इवोद्यतः ।। ४ ।।\nतं दृष्ट्वा खेचराः सर्वा देवताः परिशंकिताः ।।\nआख्यातुं पुरुहूताय सम्भ्रान्ताः प्रययुर्दिवम् ।। ५ ।।\nतेभ्यः श्रुत्वा सहस्राक्षः सर्वे चान्ये दिवौकसः ।।\nविषादं परमं गत्वा चिन्तामापेदिरे भृशम् ।। ६ ।।\nअयं कश्चिद्वरं लब्ध्वा ह्युमाकान्तान्महेश्वरात् ।।\nअत्यूर्जितबलः श्रीमांस्त्रैलोक्यं प्राप्स्यति ध्रुवम् ।। ७ ।।\nयादृशोऽस्य महोत्साहस्तेजोबलसमन्वितः ।।\nनूनमेष महासत्त्वो हरेत्स्थानं दिवौकसाम् ।। ८ ।।\nयावच्चैवोजसा नाकमसौ चंक्रमते प्रभुः ।।\nप्रसादयामो वरदं तावदेव महेश्वरम् ।। ९ ।।\nएवमुक्त्वा तु ते तत्र मया सह सुरोत्तमाः ।।\nगिरेर्मौञ्जवतः शृङ्गमाजग्मुर्देवनिर्मितम् ।। 214.१० ।।\nविधाता भगवान्विष्णुः प्रभुस्त्रिभुवनेश्वरः ।।\nअभ्यधावंस्ततः सोऽथ स हि जानाति हृद्गतम् ।। ११ ।।\nकृतेन तेन विबुधाः पश्यन्ति मुनयश्च तं ।।\nततः स भगवान्विष्णुः सहदेवः सधातृकः ।। १२ ।।\nजगाम तत्र यत्रासौ नन्दी तिष्ठति देववत् ।।\nनन्द्युवाच ।।\nसफलं जीवितं मेऽद्य सफलश्च परिश्रमः ।। १३ ।।\nयन्मे दृष्टः सुराध्यक्षः सर्वलोकगुरुर्हरिः ।।\nपर्याप्तं तन्ममाद्येह कृतकृत्योऽस्मि तेन वै ।।१४।।\nयच्च मे प्रभुरव्यग्रः प्रीतः पापहरो हरः ।।\nविधाय पार्षदत्वं मे वरानिष्टान्ददौ शिवः ।।१५।।\nपरो मेऽनुग्रहः सोऽत्र पूतोऽस्मि खलु साम्प्रतम् ।।\nयच्चोक्तं विधिना वाक्यं देवान्प्रति महात्मना ।।१६।।\nमामुद्दिश्य हितं तथ्यं तथैव च न चान्यथा ।।\nयन्मां देवर्षयः प्रीत्या समागत्य प्रियंवदाः ।।१७।।\nतेनास्मि परमप्रीत आदृतः परमेष्ठिना ।।\nदेवा ऊचुः ।।\nवयं तं वरदं देवं द्रक्ष्यामस्ते वरप्रदम्।।१८।।\nतवैष तपसा तुष्टः स्वयं प्रत्यक्षताङ्गतः ।।\nइत्युक्तवन्तस्ते देवाः पुनरूचुर्द्विजोत्तमम् ।। १९।।\nकुत्र द्रक्ष्यामहे देवं भगवन्तं कपालिनम्।।\nनन्द्युवाच ।।\nअनुगृह्य तु मां देवस्तत्रैवादर्शनं गतः ।।214.२०।।\nन जाने कुत्र वा देवं कुत्रास्ते तद्गवेष्यताम्।।\nसनत्कुमार उवाच ।।\nकिमत्र नन्दिनं देवो येनासौ नोक्तवान्प्रभुम् ।। २१।।\nतन्मे कथय देवेश गुह्यं किं चास्ति शूलिनः ।।\nब्रह्मोवाच ।।\nयदुक्तवान्महेशानो नाख्येयोऽस्मि पुरान्जनि ।। २२ ।।\nकिमुक्तवान्महादेवो नन्दिनं तच्छृणुष्व मे ।।\nईश्वर उवाच ।।\nअस्ति कश्चित्समुद्देशः क्षितेः सिद्धोऽद्रिसंकटः ।। २३ ।।\nपारे हिमवतः पुण्ये तपोवनगणैर्युतः ।।\nतत्र श्लेष्मातको नाम वसते पन्नगोत्तमः ।। २४ ।।\nसोऽनुग्राह्यो मयावश्यं तपसा दग्धकिल्बिषः ।।\nतदभ्याशे च रुचिरं न चासौ वानराश्रयः।।२५।।\nतस्य नाम्ना च तत्स्थानं दिव्यं चिरतपोभृतम्।।\nश्लेष्मातकवनं नाम पुण्यशीलशिलोच्चयम्।।२६।।\nमृगरूपेण चरता तत्र वै त्रिदशा मया ।।\nद्रष्टव्याः सञ्जिघृतक्षन्तः खिन्नाश्चान्वेषणे मम ।। २७ ।।\nनाख्यातव्यं त्वया तेषां देवताप्सरसामिदम् ।।\nअनुगृह्य वरैस्तैश्च तत्रैवान्तरधीयत ।। २८ ।।\nविद्योतयन्दिशः सर्वास्त्रिदशैः परिवारितः ।।\nबालकेन्दुनिभं दिव्यमर्च्चितं दिव्यबिन्दुभिः ।। २९ ।।\nकामगं रथमारुह्य महेन्द्रः समरुद्गणः ।।\nआयातः शैलपृष्ठन्तमोजसा पूरयन्निव ।। 214.३० ।।\nगणावृतश्च वरदो वरुणो यादसांपतिः ।।\nवज्रस्फटिक चित्रेण विमानेनातितेजसा ।। ३१ ।।\nतप्तकाञ्चनवर्णेन रत्नचित्रेण भास्वता ।।\nविमानेनागतः शृङ्गे द्योतयन्वै धनाधिपः ।। ३२ ।।\nविमानशत कोटीभिरागतो यक्षराक्षसैः ।।\nश्रीमद्भिर्बहुभिर्दिव्यैर्विमानैः सूर्यसन्निभैः ।।३३।।\nअधिष्ठितः सुकृतिभिः प्रायाद्वैवस्वतोपमः ।।\nचन्द्रादित्यौ ग्रहाः सर्वे समग्रं त्वृक्षमण्डलम् ।। ३४ ।।\nविमानैरग्नितुल्याभैराजग्मुः खान्महीधरम् ।।\nरुद्रास्त्वेकादशा याताः सूर्या द्वादश चैव तु ।। ३५ ।।\nआगतावश्विनौ देवौ मौञ्जवन्तं महागिरिम् ।।\nविश्वेदेवाश्च साध्याश्च गुरुश्च तपसान्वितः ।। ३६ ।।\nसंछाद्यैरावतपथं सहसाभ्याययुर्द्रुतम् ।।\nस्कन्दश्चैव विशाखश्च भगवांश्च विनायकः ।।३७।।\nसंप्राप्तस्तं गिरिवरं मयूरशतनादितम् ।।\nनारदस्तुम्बुरुश्चैव विश्वावसुपरावसू ।। ३८ ।।\nहाहाहूहूस्तथा चान्ये सर्वे गन्धर्वसत्तमाः ।।\nवैहायसैर्यानवरैर्विविधैर्वासवाज्ञया ।। ३९ ।।\nअनिलश्चानलश्चैव धर्मः सत्यो ध्रुवोऽपरः ।।\nदेवर्षयश्च सिद्धाश्च यक्षा विद्याधरास्तथा ।। 214.४० ।।\nगुह्यकाश्च महात्मानः सर्व एव समागताः ।।\nगन्धकाली घृताची च बुद्धा गौरी तिलोत्तमा ।। ४१।।\nउर्वशी मेनका रंभा पंचस्या च तथापरा ।।\nएताश्चान्याश्च तच्छैलमाजग्मुर्देवयोषितः ।।४२।।\nपुलस्त्योऽत्रिर्मरीचिश्च वसिष्ठो भृगुरेव च ।।\nकश्यपः पुलहश्चापि विश्वामित्रोऽथ गौतमः ।।४३।।\nभारद्वाजोऽग्निवेश्यश्च तथा वृद्धपराशरः ।।\nमार्कण्डेयोऽङ्गिरा गर्गः संवर्त्तः क्रतुरेव च ।।४४ ।।\nमरीचिर्जमदग्निश्च भार्गवश्च्यवनस्तथा ।।\nनियोगान्मम विष्णोश्च शक्रस्य त्रिदिवस्पतेः ।।४५।।\nसिंधुश्च पुरुषश्चैव सरयूश्च महानदी।।\nताम्रारुणा चारुभागा वितस्ता कौशिकी तथा ।।४१।।।\nपुण्या सरस्वती कोका नर्मदा बाहुदा तथा ।।\nशतद्रूश्च विपाशा च गंडकी च सरिद्वरा ।।४७।।\nगोदावरी च वेणी च तापी च सरिदुत्तमा ।।\nकरतोया स शीता च तथा चीरवती नदी ।।४८ ।।\nनंदा च परनन्दा च तथा चर्मण्वती नदी ।।\nपर्णाशा दैविका चैव वितस्ता च तथापरा ।। ४९ ।।\nसिंधुश्च पुरुषश्चैव प्रभासः सोम एव च ।।\nलोहितश्चाययुस्तत्र गंगासागर एव च ।। 214.५० ।।\nअन्यानि चापि मेदिन्यां तीर्थान्यायतनानि च ।। ५१।।\nनिजस्वरूपेणाजग्मुस्तत्र पुण्यान्यनेकशः ।।\nउपागतानि चेन्द्रस्य नियोगादुत्तमं गिरिम् ।। ५२।।\nशैलोत्तमो महामेरुः कैलासो गन्धमादनः ।।\nहिमवान्हेमकूटश्च निषधश्च महागिरिः ।।५३।।\nविन्ध्यो महेन्द्रः सह्यश्च मलयो दर्दुरस्तथा ।।\nमाल्यवांश्चित्रकूटश्च तथा द्रोणः शिलोच्चयः ।। ५४ ।।।\nश्रीपर्वतो लतावेष्टः पारियात्रश्च शैलराट् ।।\nआगताः सर्व एवैते शैलेन्द्राः काननौकसः।।५५।।\nसर्वे यज्ञाः सर्वविद्या वेदाश्चत्वार एव च ।।\nधर्मः सत्यं दमः स्वर्गः कपिलश्च महानृषिः ।।५६ ।।\nवासुकिश्च महाभागश्चामृताशी भुजङ्गराट्।।\nज्वलत्फणासहस्रेण अनन्तश्च धराधरः ।। ५७।।\nफणींद्रो धृतराष्ट्रश्च किर्मीराङ्गश्च नागराट् ।।\nअंभोधरश्च स श्रीमान्नागराजो महाद्युतिः ।।५८।।\nअर्बुदो न्यर्बुदबलस्तथा चक्षुःश्रवाधिपः ।।\nविद्युज्जिह्वो द्विजेह्वेंद्र शङ्खवर्च्चा महाद्युतिः ।५।।\nख्यातस्त्रिभुवने धीमान्नहुषोऽनिमिषेश्वरः ।।\nविरोचनसुतः सत्यः स्फुटोमणिशतैश्चितः ।। 214.६० ।।\nफणाशतधरो रूपी भूरिशृङ्ग इवाचलः ।।\nअरिमेजयसंयुक्तः प्रज्ञावान् भुजगेश्वरः ।। ६१ ।।\nविनतो नागराजश्च कम्बलाश्वतरौ तथा ।।\nभुजगाधिपतिर्वीर एलापत्रस्तथैव च ।। ६२ ।।\nउरगानामधिपती कर्कोटकधनञ्जयौ ।।\nएवमाद्याः समायाता भुजगेन्द्रा महाबलाः ।। ६३ ।।\nअहोरात्र तथा पक्षा मासाः संवत्सरास्तथा ।।\nद्यौर्मेदिनी दिशश्चैव विदिशश्च समागताः ।। ६४ ।।\nततश्चैवागतैर्देवैर्यक्षैः सिद्धैश्च सर्वशः।।\nअपूर्यत गिरेः शृङ्गे वेला काले यथोदधेः।।६९।।\nतस्मिन्देवसमाजे तु रम्ये शैलेन्द्रमूर्द्धनि।।\nपुष्पाणि मुमुचुस्तत्र तरवो ह्यनिलार्दिताः ।। ६६ ।।\nप्रगीता देवगन्धर्वाः प्रनृत्ताप्सरसां गणाः ।।\nपक्षिणः संप्रहृष्टाश्च कूजन्ति मधुरं तदा ।। ६७ ।।\nपुण्यगन्धाः सुखस्पर्शास्तत्र वांति च वायवः ।।\nएवमागत्य ते सर्वे देवा विष्णुपुरोगमाः ।। ६८ ।।\nश्रिया ज्वलन्तं ददृशुर्नन्दिनं पुरतः स्थितम् ।।\nस च तानागतान्द्रष्ट्वा गन्धर्वाप्सरसां गणान् ।। ६९ ।।\nस हि तान्दैवराजेन सार्द्धमन्यैश्च दैवतैः ।।\nमूर्ध्ना प्रणम्य चरणौ प्राञ्जलिः प्रयतात्मवान् ।। 214.७० ।।\nसम्भ्रान्तः सहसा तेभ्यो नमस्कर्तुं प्रचक्रमे ।।\nनमस्कृत्य च तान् सर्वान् स्वागतानभिभाष्य च ।। ७१ ।।\nअर्घ्यपाद्यादिभिः शीघ्रमासनैश्च न्यमन्त्रयत् ।।\nप्रणिधानेन तस्यार्थं श्रुत्वा तत्प्रतिपूजयेत् ।। ७२ ।।\nआदित्या वसवो रुद्रा मरुतश्चाश्विनावपि ।।\nसाध्या विश्वे सगन्धर्वा गुह्यकाश्च प्रपूजयेत् ।। ७३ ।।\nविश्वावसुर्हाहाहूहू तथा नारदतुम्बुरू ।।\nचित्रसेनादयः सर्वे गन्धर्वास्तमपूजयन् ।। ७४ ।।\nतं वासुकिप्रभृतयः पन्नगेन्द्रा महौजसः ।।\nसौम्यमभ्यर्च्चयन्ति स्म दृष्ट्वा नन्दीश्वरं तथा ।। ७५ ।।\nसिद्धचारणसङ्घाश्च विद्याश्चाप्सरसाङ्गणाः ।।\nसत्कृतं देवदेवेन गणास्तमभिपूजयन् ।। ७१ ।।\nयक्षविद्याधराश्चैव ग्रहाः सागरपर्वताः ।।\nसिद्धा ब्रह्मर्षयश्चैव गङ्गाद्याः सरितस्तथा ।। ७७ ।।\nआशिषः प्रददुस्तस्य सर्व एव मुदान्विता ।।\nदेवा ऊचुः ।।\nस सुप्रीतोऽस्तु ते देवः सदा पशुपतिर्मुने ।। ७८ ।।\nसर्वत्र चाप्रतिहता गतिश्चास्तु तवानघ ।।\nभवान्देवैस्तु वा न स्यादत ऊर्ध्वं द्विजोत्तम ।। ७९ ।।\nनिरामयोऽमृतीभूतश्चरिष्यति विभुः सुखी ।।\nलोकेषु सप्तसु विभो त्र्यम्बकेन सहाच्युत ।। 214.८० ।।\nइत्युक्तस्त्रिदशैर्नन्दी पुनस्तान्प्रत्युवाच ह ।।\nनन्दिकेश्वर उवाच ।।\nयद्भवद्भिः प्रियं सर्वैः प्रीतिमद्भिः सुरोत्तमैः ।। ८१ ।।\nआशिषाऽनुगृहीतोऽस्मि नियोज्योऽहं सदा हि वः ।।\nब्रूत यूयं किमस्माभिः कर्त्तव्यं भवतामिह ।। ८२ ।।\nआज्ञापयध्यमाज्ञप्तस्तस्माद्विबुधसत्तमाः ।।\nतस्य तद्वचनं श्रुत्वा शक्रः प्रोवाच तं तदा ।। ८३ ।।\nशक्र उवाच।।\nकुत्रासौ प्रस्थितो भद्र कुत्र वा स गतोऽपि वा ।।\nपश्यामो विप्र तं सर्वे देवानामधिपं विभुम् ।। ८४ ।।\nस्थाणुमुग्रं शिवं देवं शर्वमेव स्वयं मुने ।।\nयदि जानासि भगवानीश्वरो यत्र तिष्ठति ।।८५।।\nतत्स्थानं नः समाख्याहि महर्षे शीघ्रमेव हि ।।\nतच्छ्रुत्वा वचनं धीमदीरितं वज्रपाणिना ।।८६।।\nप्रत्युवाच ततः शक्रं नन्दी पशुपतिं स्मरन् ।।\nनन्दिकेश्वर उवाच ।।\nश्रोतुमर्हसि देवेन्द्र यथातत्त्वं दिवस्पते ।।८७।।\nअस्मिन्गिरौ मुञ्जवति स्थाणुरभ्यर्च्चतो मया ।।\nप्रीतोऽसौ मां वरैर्दिव्यैरनुगृह्य हरः प्रभुः ।।८८\nप्रीतो विनिर्गत इतस्तं विज्ञातुं बिभेम्यहम्।।\nयद्याज्ञापयसे देवं चाहं त्वच्छासने स्थितः ।।८९।।\nमार्गयामो हि यत्नेन भगवन्तं तु वासव ।। 214.९० ।।\nइति श्रीवराहपुराणे गोकर्णमाहात्म्ये नन्दिकेश्वरवरप्रदानं नाम चतुर्दशाधिकद्विशततमोऽ ध्यायः ।। २१४ ।।"
  }
]
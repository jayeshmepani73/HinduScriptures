[
  {
    "text": "अथ सुमनोगन्धादिमाहात्म्यम् ।।\nसूत उवाच ।।\nश्रुत्वा तु कोकामाहात्म्यं पृथिवी धर्मसंहितम् ।।\nविस्मयं परमं याता श्रुत्वा धर्मं महौजसम् ।। १ ।।\nधरण्युवाच ।।\nअहो प्रभावः कोकाया माहात्म्यं क्रोडरूपिणः ।।\nतिर्यग्योनिगतो वापि प्राप्तो यत्परमां गतिम् ।। २ ।।\nतव देव प्रसादेन किंचिदिच्छामि वेदितुम् ।।\nयन्मया पूर्वपृष्टोऽसि केन धर्मेण मानवाः ।। ३ ।।\nतपसा कर्मणा वापि पश्यन्ति त्वां हि माधव ।।\nप्रसादसुमुखो भूत्वा निखिलं वक्तुमर्हसि ।। ४ ।।\nएवं पृष्टस्तदा देव्या माधव्या स तु माधवः ।।\nप्रहस्य पुनरेवेदं वक्तुं समुपचक्रमे ।। ५ ।।\nश्रीवराह उवाच ।।\nएवमेतन्महाभागे यथा त्वं भीरु भाषसे ।।\nकथयिष्यामि ते धर्मं गुह्यं संसारमोक्षणम् ।। ६ ।।\nगते मेघागमे काले प्रसन्नशरदाशये ।।\nअम्बरे विमले जाते विमले शशिमण्डले ।।७।।\nनातिशीतं न चात्युष्णे काले हंसविराविणि ।।\nकुमुदोत्पलकह्लारपद्मसौरभनिर्भरे।।८।।\nकुमुदस्य च मासस्य भवेद्या द्वादशी शुभा ।।\nतस्यां मामर्चयेद्यस्तु तत्प्रभावं शृणुष्व मे ।। ९ ।।\nयावल्लोकाश्च धार्यन्ते तावत्कालं वसुन्धरे ।।\nमद्भक्तो जायते धन्यो नान्यभक्तः कदाचन ।। 123.१० ।।\nकृत्वा ममैव कार्याणि द्वादश्यां तत्र माधवि।।\nममैवाराधनार्थाय इमं मन्त्रमुदीरयेत् ।।११।।\nमन्त्रः –\nब्रह्मणा च रुद्रेण यः स्तूयमाना भवानृषिवन्दितो वन्दनीयश्च प्राप्ता द्वादशीयं ते प्रबुध्यस्व जागृष्व मेघा गताः पूर्णश्चन्द्रः शारदानि पुष्पाणि लोकनाथ तुभ्यमहं ददानीति धर्महेतोस्तव प्रीतये प्रबुद्धं जाग्रतं लोकनाथ त्वां भजमाना यज्ञेन यजन्ते सत्रेण सत्रिणो वेदैः पठन्ति भगवन्तः शुद्धाः प्रबुद्धा जाग्रतो लोकनाथ।।१२।।\nएवं कर्माणि कुर्वन्ति द्वादश्यां वै यशस्विनि।।\nमम भक्ता व्रतं श्रेष्ठं ते यान्ति परमां गतिम्।।१३।।\nएवं वै शारदं कर्म निखिलं कथितं मया ।।\nदेवि संसारमोक्षार्थं मम भक्तसुखावहम् ।। १४ ।।\nइति प्रबोधिनीकर्म ।।\nअन्यच्च ते प्रवक्ष्यामि शैशिरं कर्म शोभनम् ।।\nयानि कर्माणि कुर्वन्ति पुंसो यान्ति परां गतिम् ।। १५ ।।\nशीतवाताभिसन्तप्ता मम भक्त्या व्यवस्थिताः ।।\nअनन्यमनसो भूत्वा योगाय कृतनिश्चयाः ।। १६ ।।\nशिशिरे यानि कर्माणि पुष्पिताश्च वनस्पतीः ।।\nतैरेव चार्च्चनं कृत्वा जानुभ्यां पतितः क्षितौ ।। १७ ।।\nकराभ्यामञ्जलिं कृत्वा इमं मंत्रमुदीरयेत् ।।१८ ।।\nमन्त्रः –\nशिशिरो भवान् धातरिमं लोकनाथ हिमं दुस्तरं दुष्प्रवेशं कालं संसारान्मां तारयेमं धर्त्ता त्रिलोकनाथ ।। १९ ।।\nयस्त्वथैतेन मन्त्रेण शिशिरे   कर्म कारयेत् ।।\nस गच्छेत्परमां सिद्धिं मम भक्त्या व्यवस्थितः ।। 123.२० ।।\nअन्यच्च ते प्रवक्ष्यामि तच्छृणुष्व वसुन्धरे ।।\nमासं मार्गशिरं चैव वैशाखं च मम प्रियम् ।। २१।।\nअहं तत्र प्रवक्ष्यामि पुष्पादीनां च यत्फलम् ।।\nनववर्ष सहस्राणि नववर्षशतानि च ।। २२ ।।\nतिष्ठते विष्णुलोकेऽस्मिन्यो ददाति स्म निश्चलम् ।।\nएकैकं गन्धपत्रं च दानमेतन्महत्फलम् ।। २३ ।।\nमतिमान्धृतिमान्भूत्वा गन्धपुष्पाणि दापयेत् ।।\nपुनरन्यत्प्रवक्ष्यामि गन्धपत्रस्य यत्फलम् ।।२४ ।।\nद्वादश्यां चैव यो दद्यात्त्रीन्मासांश्च समाहितः ।।\nकौमुदस्य तु मासस्य मार्गशीर्षस्य वै तथा ।। २५ ।।\nवैशाखस्य तु मासस्य वनमालां सुपुष्पिताम् ।।\nएकचित्तं समाधाय गन्धपुष्पाणि यो न्यसेत् ।। २६ ।।\nवर्षाणि द्वादशैवेह तेन पूजा कृता भवेत् ।।\nशालपुष्पेण मिश्रेण कौमुद्यां गन्धकेन च।।२७।।\nमासि मार्गशिरे भद्रे दद्यादुत्पलमिश्रितम् ।।\nएवं महत्फलं भद्रे गन्धपत्रस्य च स्मृतम् ।। २८ ।।\nश्रुत्वेति वचनं तस्य प्रश्रयेण तु माधवि ।।\nप्रहस्य प्रणयाद्वाक्यमित्युवाच वसुन्धरा ।। २९ ।।\nप्रभो द्वादश मासाश्च षष्ट्युत्तरशतत्रयम् ।।\nतत्र द्वावेव किं मह्यं भगवन् किं प्रशंससि ।। 123.३० ।।\nद्वादशीं चापि देवेश प्रशंससि सदा मम ।।\nइति पृष्टस्तदा देव्या धरण्या स तु माधवः ।। ३१ ।।\nप्रहस्य तामुवाचेदं वचनं धर्मसंश्रितम् ।।\nशृणु तत्त्वेन मे देवि येनेमौ मम च प्रियौ ।। ३२ ।।\nतिथीनां द्वादशी चापि सर्वयज्ञफलाधिका ।।\nत्वया द्विजसहस्रेभ्यो यत्फलं प्राप्नुयान्नरः ।। ३३ ।।\nतदेकं संप्रदायैव द्वादश्यामभिविन्दति ।।\nकौमुद्यां च प्रबुद्धोऽस्मि वैशाख्यां च समुद्धृतः ।। ३४ ।।\nमहानाधिहरो योगस्तेनैतत्प्रभवो धरे ।।\nअतः कौमुदिकायां तु वैशाख्यां यतमानसः ।। ३५ ।।\nगन्धपत्रं करे गृह्य इमं मन्त्रमुदीरयेत् ।।\nमन्त्रः –\nभगवन्नाज्ञापय इमं बहुतरं नित्यं वैशाखं चैव कार्तिकम् ।। ३६ ।।\nगृहाण गन्धपत्राणि धर्ममेव प्रवर्द्धय ।।\nनमो नारायणेत्युक्त्वा गन्धपत्रं प्रदापयेत् ।। ३७ ।।\nपुष्पाणां च प्रवक्ष्यामि यो गुणो यच्च वै फलम् ।।\nदत्त्वा वै गन्धपत्राणि पुष्पहस्तः शुचिर्नरः ।।\nॐ नमो वासुदेवायेत्युक्त्वा मन्त्रमुदीरयेत् ।। ३८ ।।\nमन्त्रः –\nभगवन्नाज्ञापय सुमनांसीमानि अर्च्चयितुं मां सुमनसङ्कुरु गृह्णीष्व सुमनस्कं देव सुगन्धेन ते नमः ।। ३९ ।।\nप्राप्नोति ददमानस्तु मम कर्मपरायणः ।।\nन जन्ममरणं चैव न ग्लानिं न च वै क्षुधाम्।। 123.४०।।\nदिव्यं वर्षसहस्रं वै मम लोकेषु तिष्ठति ।।\nएकैकस्य तु पुष्पस्य पुण्यमेतन्महाफलम् ।। ४१ ।।\nसुमनो गन्धसम्भूतं यत्त्वया पूर्वपृच्छितम् ।। ४२ ।।\nइति श्रीवराहपुराणे सुमनोगन्धादिमाहात्म्यं नाम त्रयोविंशत्यधिकशततमोऽध्यायः ।। १२३ ।।"
  }
]
[
  {
    "text": "अथ शुभाशुभ फलानुकीर्तनवर्णनम् ।।\nऋषिपुत्र उवाच ।।\nइदमन्यत्पुरा विप्राः श्रूयतां तस्य भाषितम् ।।\nयमस्य चित्रगुप्तस्य यच्च तत्र मया श्रुतम् ।। १ ।।\nअयं तु भवतां यातु यातु स्वर्गं महीक्षिताम् ।।\nअयं वृक्षस्त्वयं तिर्यगयं मोक्षं व्रजेन्नरः ।। २ ।।\nअयं नागो भवेच्छीघ्रमयं तु परमां गतिम् ।।\nस्वपूर्वकान्पश्यतेऽयमात्मनस्तु पितामहान् ।। ३ ।।\nक्लिश्यतो रुदतश्चैव वदतश्च पुनःपुनः ।।\nस्वेन दोषेण सर्वे वा अक्षयं नरकङ्गताः ।। ४ ।।\nदारत्यागी त्वधर्मिष्ठः पुत्रपौत्रविवर्जितः ।।\nक्षिप्तं वै रौरवे ह्येनं क्षपयन्तु महौजसः ।। ५ ।।\nमुच्यतां त इमे सर्वे ह्यतीतानागतास्तथा ।।\nमुच्यन्तामाशु मुच्यन्तां त एते पापवर्जिताः ।। ६।।\nआगमे च विपत्तौ च सर्वधर्मानुपालकाः ।।\nते तु कल्पान्बहून्स्वर्ग उषित्वा ह्यनसूयकाः ।।७।।\nबहुसुन्दरनार्यङ्के ह्याद्ये परमधार्मिकम् ।।\nकलौ मानुषतां यातु धर्मस्येह निदर्शनम् ।। ८ ।।\nत्रिविष्टपे परिक्लेशो वासो ह्यस्याक्षयो भवेत् ।।\nअयमायोधने शत्रुं हत्वा तु निधनङ्गतः ।। ९ ।।\nब्राह्मणार्थे गवार्थे वा राष्ट्रार्थे निधनङ्गतः ।।\nशक्रस्य ह्यमरावत्यां निवेदयत मा चिरम् ।।205.१०।।\nतत्र वैमानिको भूत्वा कल्पमेकं निवत्स्यति ।।\nतथैवायं महाभागो धर्मात्मा धर्मवत्सलः ।। ११ ।।\nबहुदानरतो नित्यं सर्वभूतानुकम्पकः ।।\nएनं गन्धैश्च माल्यैश्च शीघ्रमेव प्रपूजय ।। १२ ।।\nअस्मै पूजा भवेद्देया मयादिष्टा महात्मने ।।\nवीज्यतां चामरैरेष रथमस्मै प्रदीयताम् ।।१३।।\nप्रेतवासं समुत्सृज्य हीतो यातु त्रिविष्टपम् ।।\nइन्द्रस्यार्द्धं भवेच्चैव देवदेवस्य धीमतः ।। १४ ।।\nशङ्खतूर्यनिनादेन तत्र वै विजयेन च ।।\nतत्र वै पूजयित्वा च प्रायशो लभतां सुखम् ।। १५ ।।\nअयं गच्छतु भद्रं चापीन्द्रदेशं दुरासदम् ।।\nअनेन वै कीर्तिमता लोकः सर्वो ह्यलंकृतः ।। १६।।\nगुणैश्च शतसंख्याकैः शक्र एनं प्रतीक्षते ।।\nतावत्स्थास्यति धर्मात्मा यावच्छक्रस्त्रिविष्टपे ।। १७ ।।\nतावत्स मोदते स्वर्गे यावद्धर्मोऽनुमीयते ।।\nततच्युतश्च कालेन मानुष्ये सुखमश्नुते ।। १८ ।।\nरत्नवेणुप्रदश्चैव सर्वधर्मैरलंकृतः ।।\nअश्विनोर्नय लोकं तु सर्वसौख्यसमन्वितम् ।। १९ ।।\nअयं यातु महाभागो देवदेवं सनातनम् ।।\nअतिसृष्टः पुरा येन यथोक्ताः सुखदोहनाः ।। 205.२० ।।\nसर्वशक्त्या समेतेन द्विजेभ्य उपपादिताः ।।\nशुचीनां ब्राह्मणानाम्बह्वन्नदानं विशेषतः ।। २१ ।।\nतेन कल्पं वसिष्यन्ति रुद्रकल्पा मनोरमाः ।।\nतत्र कल्पं वसेद्गत्वा रुद्रलोकं न संशयः ।। २२ ।।\nतेन दत्तं द्विजातिभ्यो मधुखण्डपुरःसरम् ।।\nरसैश्च विविधैर्युक्तं सर्वगन्धमनोरमम् ।। २३ ।।\nतरुणी क्षीरसम्पन्ना गौः सुवर्णयुता शुभा ।।\nसवत्सा हेमवासाश्च दत्ताऽनेन महात्मना ।। २४ ।।\nअस्य लेख्यं मया दृष्टं तिस्रः कोट्यस्त्रिविष्टपे ।।\nस्वर्गात्परिच्युतश्चापि ऋषीणां जायते कुले ।।२५।।\nसुवर्णस्य प्रदाता च त्रिदशेभ्यो निवेद्यताम् ।।\nत्रिदशानभ्यनुज्ञाप्य यातु देवमुमापतिम् ।। २६ ।।\nतत्रैष वै महातेजा यथेष्टं काममाप्नुयात् ।।\nतत्रैवायमपि प्रेतगणभक्तो महातपाः ।। २७ ।।\nप्रयातु पितृभिः सार्द्धं तर्पिता येन पूर्वजाः ।।\nदानव्रता दिवं यान्तु नानालोकनमस्कृताः ।।२८ ।।\nअयं भद्रो महाकामं सर्वभूतहिते रतः ।।\nसर्वकामैरयं पूज्यः सर्वकामप्रदो नरः ।। २९ ।।\nक्षितिप्रदो द्विजातिभ्यो ह्ययं यातु त्रिविष्टपम् ।।\nतत्रैव तिष्ठताद्वीरो ब्रह्मलोके सहानुगः ।। 205.३० ।।\nविविधैः कामभोगैस्तु सेव्यमानो नरोत्तमः ।।\nअक्षयं चाजरं स्थानं पूज्यमानो महर्षिभिः ।।३१ ।।\nइति श्रीवराहपुराणे भगवच्छास्त्रे संसारचक्रे शुभाशुभफलानुकीर्त्तनं नाम पञ्चाधिकद्विशततमोऽध्यायः ।। २०५ ।।"
  }
]
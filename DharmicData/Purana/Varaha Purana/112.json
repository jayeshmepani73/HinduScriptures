[
  {
    "text": "अथोभयतोमुखीगोदानहेमकुम्भदानपुराणप्रशंसाः ।।\nहोतोवाच ।।\nअतः परं महाराज शृणूभयमुखीं ततः ।।\nविधानं तद्वरारोहे धरण्या कथितं पुरा ।। १।।\nतदहं सम्प्रवक्ष्यामि तव पुण्यफलं महत् ।।\nधरण्युवाच ।।\nया त्वया कपिला प्रोक्ता पूर्वमुत्पादिता प्रभो।।२।।\nहोमधेनुः सदा पुण्या सा ज्ञेया कतिलक्षणा ।।\nकियत्यः कपिलाः प्रोक्ताः स्वयमेव स्वयम्भुवा ।।३।।\nप्रसूयमाना दानेन किं पुण्यं स्याच्च माधव ।।\nएतदिच्छाम्यहं श्रोतुं विस्तरेण जगद्गुरो ।। ४ ।।\nश्रीवराह उवाच ।।\nशृणुष्व देवि तत्त्वेन पवित्रं पापनाशनम् ।।\nयच्छ्रुत्वा सर्वपापेभ्यो मुच्यते नात्र संशयः ।। ५ ।।\nकपिला ह्यग्निहोत्रार्थे यज्ञार्थे च वरानने ।।\nउद्धृत्य सर्वतेजोभिर्ब्रह्मणा निर्मिता पुरा ।। ६ ।।\nपवित्राणां पवित्रं च मङ्गलानां च मङ्गलम् ।।\nपुण्यानां परमं पुण्यं कपिला च वसुन्धरे ।। ७ ।।\nतपसस्तप एवाग्र्यं व्रतानां व्रतमुत्तमम् ।।\nदानानामुत्तमं दानं निधीनां ह्येतदक्षयम् ।। ८ ।।\nपृथिव्यां यानि तीर्थानि गुह्यान्यायतनानि च ।।\nपवित्राणि च पुण्यानि सर्वलोकेषु सुन्दरि ।। ९ ।।\nहोतव्यान्यग्निहोत्राणि सायं प्रातर्द्विजातिभिः ।।\nकपिलाया घृतेनेह दध्ना क्षीरेण वा पुनः।। 112.१० ।।\nजुह्वते ह्यग्निहोत्राणि मन्त्रैश्च विविधैः सदा ।।\nपूजयन्नतिथींश्चैव परां भक्तिमुपागताः ।। ११ ।।\nते यान्त्यादित्यवर्णैश्च विमानैर्द्विजसत्तमाः ।।\nसूर्य मण्डलमध्यात्तु ब्रह्मणा निर्मिता पुरा ।।१२।।\nकपिला या पिङ्गलाक्षी सूर्यसौख्यप्रदायिनी ।।\nसिद्धिबुद्धिप्रदा धेनुः कपिलानन्तरूपिणी ।। १३।।\nपूर्वोक्ता यास्तु कपिलाः सर्वलक्षणलक्षिताः ।।\nसर्वा ह्येता महाभागास्तारयन्ति न संशयः ।। १४ ।।\nसंगमेषु प्रशस्ताश्च सर्वपापविनाशनाः ।।\nअग्निपुच्छा अग्निमुखी अग्निलोमानलप्रभा ।। १५ ।।\nतथाग्नायी तथा देवी सुवर्णाख्या प्रवर्तते ।।\nगृहीत्वा कपिलां शूद्रात्कामतः सदृशः पिबेत् ।। १६ ।।\nपतितैः स हि विज्ञेयश्चाण्डालसदृशोऽधमः ।।\nतस्मान्न प्रतिगृह्णीयाच्छ्रूद्राद्विप्रः प्रतिग्रहम् ।। १७ ।।\nदूरात्ते परिहर्त्तव्याः श्वभिस्तुल्या इवाध्वरे ।।\nपर्वकाले हि सर्वे वै वर्जिताः पितृदैवतैः ।। १८ ।।\nअसम्भाष्याः प्रतिग्राह्या शूद्रास्ते पापकर्मणः ।।\nपिबन्ति यावत् कपिलां तावत्तेषां पितामहः ।। १९ ।।\nभूमेर्मलं समश्नन्ति जायन्ते विड्भुजश्चिरम् ।।\nतासां क्षीरं घृतं वापि नवनीतमथापि वा ।। 112.२० ।।\nउपजीवन्ति ये शूद्रास्तेषां गतिमतः शृणु ।।\nकपिलाजीविनः शूद्राः क्रूरा गच्छन्ति रौरवम् ।। २१ ।।\nरौरवे तु महारौद्रे वर्षकोटिशतं धरे ।।\nततो विमुक्ताः कालेन शुनो योनिं व्रजन्ति हि ।। २२ ।।\nशुनो योन्या विमुक्तास्तु विष्ठाभुक्कृमयस्ततः ।।\nविष्ठास्थानेषु पापिष्ठः सुदुर्गन्धिषु नित्यशः ।। २३ ।।\nभूयोभूयो जायमानस्तथोत्तारं न विन्दति ।।\nब्राह्मणश्चैव यो विद्वान्कुर्यात्तेषां प्रतिग्रहम् ।। २४ ।।\nततः प्रभृत्यमेध्यान्तः पितरस्तस्य शेरते ।।\nन तं विप्रं तु सम्भाषेन्न चैवैकासनं विशेत् ।। २५ ।।\nस नित्यं वर्जनीयो हि दूरात्तु ब्राह्मणैर्धरे ।।\nयस्तेन सह सम्भाषेत्तथा चैकासनं व्रजेत् ।।२६।।\nप्राजापत्यं चरेत्कृच्छ्रं तेन शुष्यति स द्विजः।।\nएकस्य गोप्रदानस्य  सहस्रांशेन पूर्यते ।।२७।।\nकिमन्यैर्बहुभिर्दानैः कोटिसंख्यानविस्तरैः ।।\nश्रोत्रियाय दरिद्राय सुवृत्तायाहिताग्नये ।। २८ ।।\nआसन्नप्रसवां धेनुं दानार्थं प्रतिपालयेत ।।\nकपिलार्द्धप्रसूता वै दातव्या च द्विजन्मने ।। २९ ।।\nजायमानस्य वत्सस्य मुखं योन्यां प्रदृश्यते ।।\nतावत्सा पृथिवी ज्ञेया यावद्गर्भं न मुञ्चति ।। 112.३० ।।\nधेन्वा यावन्ति रोमाणि सवत्साया वसुन्धरे ।।\nतावत्यो वर्षकोट्यस्तु ब्रह्मवादिभिरर्चिताः ।। ३१ ।।\nवसन्ति ब्रह्मलोके वै ये नित्यं कपिलाप्रदाः ।।\nसुवर्णशृङ्गीं यः कृत्वा रौप्ययुक्तखुरां तथा ।। ३२ ।।\nब्राह्मणस्य करे दत्त्वा सुवर्णं रौप्यमेव च ।।\nकपिलायास्तदा पुच्छं ब्राह्मणस्य करे न्यसेत् ।। ३३ ।।\nउदकं च करे दत्त्वा वाचयेच्छुद्धया गिरा ।।\nससमुद्रवना तेन सशैलवनकानना ।। ३४ ।।\nरत्नपूर्णा भवेद्दत्ता पृथिवी नात्र संशयः ।।\nपृथिवीदानतुल्येन दानेनैतेन वै नरः ।। ३५ ।।\nनन्दितो याति पितृभिर्विष्ण्वाख्यं परमं पदम् ।।\nब्रह्मस्वहारी गोघ्नो वा भ्रूणहा पापदेहकः ।। ३६ ।।\nमहापातकयुक्तोऽपि वंचको ब्रह्मदूषकः ।।\nनिन्दको ब्राह्मणानां च तथा कर्मावदूषकः ।। ३७ ।।\nमहापातकयुक्तोऽपि गवां दानेन शुध्यति ।।\nयश्चोभयमुखीं दद्यात्प्रभूतकनकान्विताम् ।। ३८ ।।\nतद्दिनं पायसाहारं पयसा वापि वा भवेत् ।।\nसुवर्णस्य सहस्रेण तदर्द्धेनापि भामिनि ।।३९।।\nतस्याप्यर्द्धशतेनाथ पंचाशच्च ततोऽर्द्धकम् ।।\nयथाशक्त्या प्रदातव्या वित्तशाठ्यं विवर्जयेत् ।।112.४०।।\nइमां गृह्णोभयमुखीमुभयत्र शमोऽस्तु वै ।।\nददे वंशविवृद्ध्यर्थं सदा स्वस्तिकरी भव ।। ४१ ।।\nप्रतिगृह्णामि त्वां धेनो कुटुम्बार्थे विशेषतः ।।\nशुभं भवतु मे नित्यं देवधात्रि नमोऽस्तु ते ।। ४२ ।।\nमे नित्यं स्वस्ति भवतु रुद्राङ्गेति नमोनमः ।।\nॐ द्योस्त्वा ददातु पृथिवी त्वा प्रति गृह्णतु ।। ४३ ।।\nक इदं कस्मा अदादिति जपित्वा वै वसुन्धरे ।।\nविसृज्य ब्राह्मणं देवि तां धेनुं तद्गृहं नयेत् ।। ४४ ।।\nएवं प्रसूयमानां यो गां ददाति वसुन्धरे ।।\nपृथिवी तेन दत्ता स्यात्सप्तद्वीपा न संशयः ।।४५ ।।\nवदन्ति तां चन्द्रसमानवक्त्रां प्रतप्तजाम्बूनदतुल्यवर्णाम् ।।\nमहासितत्त्वां तनुवृत्तमध्यां सेवन्त्यजस्रं कुलिता हि देवाः ।। ४६ ।।\nप्रातरुत्थाय यो मर्त्यः कल्पं चेदं समाहितः ।।\nजितेन्द्रियः शुचिर्भूत्वा पठेद्भक्त्या समन्वितः ।।४७।।\nत्रिः सदावर्त्तनं कृत्वा पापं वर्षकृतं च यत् ।।\nनश्यते तत्क्षणादेव वायुना पांसवो यथा ।।९।।\nश्राद्धकाले पठेद्यस्तु इदं पावनमुत्तमम् ।।\nतस्यान्नं संस्कृतं तद्धि पितरोऽश्नन्ति धीमतः ।। ४९ ।।\nअमायां वाथ यः कश्चिद्द्विजानामग्रतः पठेत् ।।\nपितरस्तस्य तृप्यन्ति वर्षाणां शतमेव च ।। 112.५० ।।\nयश्चैतच्छृणुयान्नित्यं तद्गतेनान्तरात्मना ।।\nसंवत्सरकृतं पापं तत्क्षणादेव नश्यति ।। ५१ ।।\nहोतोवाच ।।\nइदं रहस्यं राजेन्द्र वराहेण पुरातनम् ।।\nधरण्यै कथितं राजन्धेनुमाहात्म्यमुत्तमम् ।। ५२ ।।\nमया ते कथितं सर्वं सर्वपापप्रणाशनम् ।।\nद्वादश्यां माघमासस्य शुक्लायां तिलधेनुदः।।५३।।\nसर्वकामसमृद्धार्थो वैष्णवं पदमाप्नुयात्।।\nद्वादश्यां श्रावणे मासि शुक्लायां राजसत्तम।।५४।।\nप्रत्यक्षधेनुर्दातव्या सहिरण्या नृपोत्तम ।।\nसर्वदा सर्वधेनूनां प्रदानं राजसत्तम ।।९५।।\nसर्वपापप्रशमनं भुक्तिमुक्तिप्रदायकम् ।।\nएतत्ते सर्वमाख्यातं समासाद्बहुविस्तरम् ।। ९६ ।।\nधेनूनां फलमुद्दिश्य सर्वकामप्रदं नृणाम् ।।\nअथवा पीड्यसेऽत्यन्तं क्षुधया पार्थिवोत्तम ।। ५७ ।।\nइदानीं कार्त्तिकी चेयं वर्त्तते च नराधिप ।।\nब्रह्माण्डं सर्वसम्पन्नं भूतरत्नौषधैर्युतम् ।। ५८ ।।\nदेवदानवयक्षैस्तु युक्तमेतत्सदा विभो ।।\nएतद्धेममयं कृत्वा सर्वबीजरसान्वितम् ।। ५९।।\nसरत्नं पुरुषः कृत्वा कार्त्तिक्यां द्वादशी दिने।।\nअथवा पंचदश्यां च कार्त्तिकस्य विशेषतः ।। 112.६० ।।\nपुरोहिताय गुरवे दद्याद्भक्तिसमन्वितः ।।\nब्रह्माण्डोदरवर्तीनि यानि भूतानि पार्थिव ।।६१ ।।\nतानि दत्तानि तेन स्युः समासात्कथितं तव ।।\nयो यज्ञे यजते राजन् सहस्रशतदक्षिणैः ।। ६२ ।।\nसैकदेशो यजेत्तस्य ब्रह्माण्डस्य विशेषतः ।।\nयः पुनः सकलं चेदं ब्रह्माण्डं यजते नरः ।। ६३ ।।\nतेन चेष्टं हुतं दत्तं पठितं कीर्त्तितं भवेत् ।।\nएवं श्रुत्वा ततो राजा हेमकुम्भप्रकल्पितम् ।। ६४ ।।\nब्रह्माण्डमृषये प्रादात्सविधानं च तत्क्षणात् ।।\nसर्वकामैः सुसंवीतो ययौ स्वर्गं नराधिपः ।। ६५ ।।\nतस्मात्त्वमपि राजेन्द्र तद्दत्त्वा तु सुखी भव ।।\nएवमुक्तो वसिष्ठेन सोऽप्येवमकरोन्नृपः ।। ६६ ।।\nजगाम परमां सिद्धिं यत्र गत्वा न शोचति ।।\nश्रीवराह उवाच ।।\nइयं ते कथिता देवि संहिता सर्वकामिका ।। ६७ ।।\nवराहाख्या वरारोहे सर्वपातकनाशिनी ।।\nसर्वज्ञादुत्थिता चेयं ततो ब्रह्मा बुबोध ह।।६८।।\nब्रह्मा स्वसूनवे प्रादात्पुलस्त्याय महात्मने।।\nसोऽपि रामाय च प्रादाद्भार्गवाय महात्मने ।।६९।।\nअसावपि स्वशिष्याय प्रादादुग्राय धारिणि ।।\nउग्रोऽपि मनवे प्रादादेष वः कीर्तितो मया ।। 112.७० ।।\nसम्बन्धः पूर्वकल्पीयो द्वितीयं शृणु साम्प्रतम् ।।\nसर्वज्ञाल्लब्धवानस्मि त्वं च मत्तो धराधरे ।। ७१ ।।\nत्वत्तश्च तपसा सिद्धा वेत्स्यन्ते कपिलादयः ।।\nक्रमेण यावद्व्यासेन ज्ञातमेतद्भविष्यति ।। ७२ ।।\nतस्यापि शिष्यो भविता नाम्ना वै रोमहर्षणिः ।।\nअसौ शुनकपुत्राय कथयिष्यति नान्यथा ।। ७३ ।।\nअष्टादश पुराणानि वेद द्वैपायनो गुरुः ।।\nब्राह्मं पाद्मं वैष्णवं च शैवं भागवतं तथा ।। ७४ ।।\nतथान्यं नारदीयं च मार्कण्डेयं च सप्तमम् ।।\nआग्नेयमष्टमं प्रोक्तं भविष्यं नवमं तथा ।। ७५ ।।\nदशमं ब्रह्मवैवर्त्त लैङ्गमेकादशं स्मृतम् ।।\nवाराहं द्वादशं प्रोक्तं स्कान्दं चापि त्रयोदशम् ।। ७६ ।।\nचतुर्दशं वामनकं कौर्मं पंचदशं स्मृतम् ।।\nमात्स्यं च गारुडं चैव ब्रह्माण्डं च ततः परम् ।। ७७ ।।\nय एतत्पाठयेद्भक्त्या कार्तिक्यां द्वादशीदिने ।।\nतस्य नूनं भवेत्पुत्रो ह्यपुत्रस्यापि धारिणि ।। ७८ ।।\nयस्येदं तिष्ठते गेहे लिखितं पूज्यते सदा ।।\nतस्य नारायणो देवः स्वयं तिष्ठति धारिणि ।। ७९ ।।\nयश्चैतच्छृणुयाद्भक्त्या नैरन्तर्येण मानवः ।।\nश्रुत्वा तु पूजयेद्यस्तु शास्त्रं वाराहसंज्ञितम् ।। 112.८० ।।\nश्रुत्वा तु पूजयेच्छास्त्रं तथा विष्णुं सनातनम् ।।\nगन्धैः पुष्पैस्तथा वस्त्रैर्ब्राह्मणानां च तर्पणैः ।।८१ ।।\nयथाशक्त्या नृपो ग्रामैः पूजयेद्वत्सकं धरे ।।\nसर्वपापविनिर्मुक्तो विष्णुसायुज्यमाप्नुयात् ।।८२।।\nइति श्रीवराहपुराणे श्वेतविनीताश्वोपाख्याने उभयतोमुखीगोदान हेमकुम्भदान पुराणप्रशंसनंनाम द्वादशाधिकशततमोऽध्यायः ।।११२।।"
  }
]
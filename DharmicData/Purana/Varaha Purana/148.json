[
  {
    "text": "अथ स्तुतस्वामिमाहात्म्यम् ।।\nसूत उवाच ।।\nगोनिष्क्रमणमाहात्म्यं श्रुत्वा गुह्यमनुत्तमम् ।।\nविस्मयं परमं गत्वा सर्वरत्नविभूषिता ।।१।।\nधरण्युवाच ।।\nअहो गवां हि माहात्म्यं तव चैवं श्रुतं मया ।।\nयच्छ्रुत्वाऽहं जगन्नाथ जातास्मि परिनिर्वृता ।। २ ।।\nएवमेव परं गुह्यं ब्रूहि नारायण प्रभो ।।\nअस्मात्क्षेत्रात्परं देव यदि क्षेत्रं विशिष्यते ।। ३ ।।\nश्रीवराह उवाच ।।\nअहं नारायणो देवः सर्वधर्मव्यपाश्रयः ।।\nमात्सर्यं चैव मे नास्ति तेनाहं परमः प्रभुः ।।४।।\nएतच्छास्त्रं महाभागे प्रयुक्तं लीलया मया ।।\nवराहरूपमादाय सर्वभागवतप्रियम् ।। ५ ।।\nधरण्युवाच ।।\nयथा यथा भाषसि धर्मकारणमिदं वचो धर्मविनिश्चयं महत् ।।\nतथा तथा देव वराऽप्रमेयं हृद्यं मनो भावयसे जनार्दन ।। ६ ।।\nततो महीवचः श्रुत्वा धर्मश्रेष्ठी महामनाः ।।\nवराहरूपी भगवान्प्रत्युवाच वसुन्धराम् ।। ७ ।।\nश्रीवराह उवाच ।।\nसाधु भूमे महाभागे मम कर्मव्यवस्थिते ।।\nकथयिष्याम्यहं ह्येवं गुह्यं लोकसुखावहम् ।। ८ ।।\nस्तुतस्वामीति विख्यातं गुह्यं क्षेत्रं परं मम ।।\nह्यपरं युगमासाद्य तत्र स्थास्यामि सुन्दरि ।।९।।\nपुत्रोऽहं वसुदेवस्य देवक्या गर्भसम्भवः।।\nवासुदेव इति ख्यातः सर्वदानवसूदनः ।।148.१०।।\nपञ्च तस्य सुशिष्याश्च भविष्यन्ति विचक्षणाः ।।\nऋषयो धर्मसंयुक्ता मत्प्रसादाद्बलाश्रिताः ।। ११ ।।\nते मां संस्थापयिष्पन्ति धर्ममूर्त्तिं महीं गतम् ।।\nशाण्डिल्यो जाजलिश्चैव कपिलश्चोपसायकः ।। १२ ।।\nभृगुश्चैव महाभागे मम मागार्नुसारिणः ।।\nते च प्रसन्नमनस आत्मदृष्टान्तदर्शिनः।।१३।।\nस्वयं ज्ञानप्रभावेण भासयिष्यन्ति मां सदा।।\nसङ्कर्षणो वासुदेवो प्रद्युम्नो ह्यनिरुद्धकः।।१४।।\nगच्छता बहुकालेन मम कर्मपरायणः ।।\nततो दीर्घेण कालेन इज्यापूर्वस्थितेन च ।। १५ ।।\nवरं तेषां प्रदास्यामि यो यस्य हृदि संस्थितः ।।\nते प्रवक्ष्यन्ति मां देवि आत्मशास्त्रव्यवस्थिताः ।। १६ ।।\nआत्मशास्त्रं प्रतिष्ठेत यत्र धर्मः सुनिष्ठितः ।।\nभवत्वेतन्निश्चयेन न तु मिथ्या कदाचन ।। १७ ।।\nतव देव प्रसादेन इहलोकः प्रवर्तताम् ।।\nतानप्येवं वदिष्यामि शिष्याय भवतां प्रियम् ।। १८ ।।\nभविष्यति न संदेहो यतो यूयं मम प्रियाः ।।\nसुशिष्या बाढमित्येवं भविष्यन्ति न संशयः ।। १९ ।।\nतदेते प्रवदिष्यन्ति सर्वभागवतप्रियम् ।।\nयथा च मथ्यमानाद्वै दध्नश्चोद्ध्रियते घृतम् ।। 148.२० ।।\nएवं सर्वेषु  शास्त्रेषु वाराहं घृतसम्मितम् ।।\nवाराहं ज्ञानमुत्सृज्य महाभागं महौजसम् ।। २१ ।।\nएवं समं मया चैव ह्यात्मना परिभाषितम् ।।\nते प्रणामं करिष्यन्ति सिद्धिं प्राप्स्यन्ति वै पराम् ।। २२ ।।\nमहाज्ञानमिदं सूक्ष्मं भूमे भक्तेषु दृश्यते ।।\nशास्त्राणां परमं शास्त्रं सर्वसंसारमोक्षणम् ।। २३ ।।\nकिञ्चिदन्यत्प्रवक्ष्यामि तच्छृणुष्व वसुन्धरे ।।\nशास्त्रमेतन्महाभागे स्धूलकर्म महौजसम् ।। २४ ।।\nकेचित्तरन्ति ज्ञानेन केचित्कर्मणि निष्ठिताः ।।\nकेचिद्यथेष्टं सुश्रोणि केचिद्दानेन कर्मणा ।। २५ ।।\nकेचिद्योगबलं भुक्ता पश्यन्ति मम संस्थितम् ।।\nविधिपूर्वं तु मे किञ्चिन्नराः पश्यन्ति निष्ठिताः ।। २६ ।।\nसर्वधर्मकराः केचित्सर्वाशाः सर्वविक्रयाः ।।\nते मां पश्यन्ति वै भूमे एकचित्त व्यवस्थिताः ।। २७ ।।\nएवमेतन्महाशास्त्रं देवि संसारमोक्षणम् ।।\nमम भक्तव्यवस्थायै प्रयुक्तं परमं प्रियम् ।। २८ ।।\nते तथा च प्रवक्ष्यन्ति यच्च यस्याभिरोचते ।।\nअन्यथान्यस्य दृष्टानामृषिभिर्यत्प्रयोजितम् ।। २९ ।।\nतद्युगस्य प्रभावेण भूमे कुर्वन्ति मानवाः ।।\nतैः स्वशिष्यैः समं देवि ये शास्त्रविनियोजिताः ।।148.३०।।\nमत्प्रसादेन ते सर्वे सिद्धिं यास्यन्ति मत्पराम् ।।\nमम शिष्येषु येषां च मात्सर्योपहतात्मनाम् ।।३१।।\nमच्छास्त्रे च भवेद्दोषस्तेषामत्र पुनर्भवः ।।\nमात्सर्यं ये च कुर्वन्ति मद्धर्मपरमे जने ।।३२।।\nतेषां नायं परो लोको मात्सर्योपहतात्मनाम् ।।\nअन्यच्च ते प्रवक्ष्यामि तच्छृणुष्व वसुन्धरे ।। ३३ ।।\nमम मार्गानुसारेण परं गुह्यं मम प्रिये ।।\nशास्त्रवन्तो विनीताश्च बहुदोषविवर्विताः ।। ३४ ।।\nते तु मात्सर्यर्दोषेण नष्टाचाराः पतन्त्यधः ।।\nमात्सर्यं सर्वनाशाय मात्सर्यं धर्मनाशकम् ।। ३९ ।।\nयस्तु मात्सर्यसंयुक्तो न स पश्यति मां क्वचित् ।।\nबहुकर्मसमायुक्ता दानाध्ययननिष्ठिताः ।।३६।।\nतपसा ज्ञानयुक्ता वा नित्यं कर्मसु चोद्यताः ।।\nअनेन हि स्वभावेन मात्सर्यं चैव कुर्वते ।।३७।।\nन ते पश्यन्ति मां भूमे मायया परिदूषिताः ।।\nन कर्त्तव्यं ततः सर्वैर्मात्सर्यं धर्मघातकम् ।।\nमम शास्त्रपरेणेह यदीच्छेत्परमां गतिम् ।। ३८ ।।\nएतद्गुह्यं महाभागे न जानन्ति मनीषिणः ।।\nमात्सर्यस्य तु दोषेण बहवो निधनं गताः ।। ३९ ।।\nएतच्छास्त्रं महाभागे प्रयुक्तं विधिना मया ।।\nवराहरूपमादाय सर्वभागवतप्रियम् ।।148.४०।।\nतत्राश्चर्यं महाभागे शृणु भूतगिरौ मम ।।\nआयसी प्रतिमा तत्र ह्यभेद्या चैव दृश्यते।।४१।।\nब्रुवन्ति केचित्कांस्येति आयसीत्यपरेऽब्रुवन् ।।\nपाषाणीत्यपरे केचिदन्ये वज्रमयीति च ।। ४२ ।।\nऊर्द्ध्वं वा यदि वाऽधो वा ये कुर्वन्ति ममार्चनम् ।।\nतथापि मां संस्पृशन्ति शिरोमध्ये तु सुन्दरि ।। ४३ ।।\nये तु पश्यन्ति मां भूमे मणिपूरगिरौ स्थितम् ।।\nस्तुवन्त्याचार्यवन्तश्च मत्प्रसादत्सु संयताः ।।४४।।\nआचार्याणां गुणान्भुक्त्वा मम कर्मपथे स्थिताः ।।\nसर्वकिल्बिषमुक्ताश्च यान्ति ते परमां गतिम् ।। ४५ ।।\nतस्मिन्क्षेत्रे महाभागे अस्ति गुह्यं परं मम ।।\nपंचारुमेति विख्यातमुत्तरां दिशमाश्रितम् ।।४६।।\nतत्र स्नानं प्रकुर्वीत पंचकालोषितो नरः ।।\nमोदते नन्दने दिव्ये ह्यप्सरोभिः समाकुले ।। ४७ ।।\nअथात्र मुंचते प्राणान्कृतकृत्यो भवेन्नरः ।।\nनन्दनं वनमुत्सृत्य मम लोकं च गच्छति ।।४८।।\nभृगुकुण्डेति विख्यातमत्र गुह्यं परं मम ।।\nमम दक्षिणपार्श्वे तु अदूरादर्धयोजनात् ।। ४९ ।।\nतत्र स्नानं तु कुर्वीत मम मार्गानुसारकः ।।\nभूपृष्ठे न तु जायेत कालेन विजितेन्द्रियः ।। 148.५० ।।\nध्रुवो यत्र तु तिष्ठेत मेरुशृंगे शिलोच्चये ।।\nतत्र मोदति सुश्रोणि अप्सरोभिर्यथासुखम् ।।५१।।\nअथात्र मुंचते प्राणान् मम कर्मपथे स्थितः ।।\nध्रुवलोकं परित्यज्य मम लोके महीयते ।। ५२ ।।\nमणिकुण्डेति विख्यातं तत्र गुह्यं परं मम ।।\nमणयो यत्र दृश्यन्ते अनेकालयसंस्थिताः ।। ५३ ।।\nअगाधं तं हृदं भद्रे देवानामपि दुर्लभम् ।।\nविस्मयं किं पुनस्तत्र मलयश्चंचलः स्थितः ।। ५४ ।।\nतत्र स्नानं प्रकुर्वीत पंचकालोषितो नरः ।।\nरत्नभागी भवेद्वीरो राजलक्षणसंयुतः ।। ५५ ।।\nअथात्र मुंचते प्राणान्मम कर्मपथे स्थितः ।।\nछित्त्वा वै सर्वसंसारं मम लोकं प्रपद्यते ।। ५६ ।।\nसुगुह्यं पूर्वपार्श्वेन मम क्षेत्रस्य सुन्दरि ।।\nअदूरतस्त्रिकोशेन परिमाणं विधीयते ।।५७।।\nतत्र स्नानं तु कुर्वीत मम लोकं स गच्छति ।।\nधूतपापेति विख्यातं तत्र गुह्यं परं मम ।। ५८ ।।\nपंचक्रोशाददूराद्वै मम क्षेत्रस्य पश्चिमे ।।\nतत्र कुण्डं महाभागे मम तद्रोचते जलम् ।। ५९ ।।\nसुवर्णाभं मारकतमगाधं निर्मितं मया ।।\nतत्र स्नानं प्रकुर्वीत पंचभक्तोषितो नरः ।।148.६०।।\nधुन्वानो दुष्करं कर्म पंचभूतात्मनिष्ठितम् ।।\nकृतोदकस्तत्र भद्रे धूतपापो यशस्विनि ।।६१।।\nगत्वेन्द्रलोकं सुश्रोणि देवैः सह स मोदते ।।\nअथात्र मुंचते प्राणान्मम कर्मपरायणः ।। ६२ ।।\nइन्द्रलोकं परित्यज्य मम लोकं प्रपद्यते ।।\nतत्राश्चर्यं महाभागे धूतपापे शृणुष्व मे ।। ६३ ।।\nवर्त्तते च विशालाक्षि मणिपूरे गिरौ मम ।।\nतावन्न पतते धारा यावत्पापं न धूयते ।। ६४ ।।\nधूते पापे च सुश्रोणि धारा च पतति क्षितौ ।।\nएवं तत्र विशालाक्षि वृक्षमश्वत्थमिश्रितम् ।। ६५ ।।\nधूतपापं न प्रविशेत्प्रविशत्यमले नरे ।।\nतस्मिन्क्षेत्रे वरारोहे समन्तात्पंचयोजने ।। ६६।।\nयत्र तिष्ठाम्यहं देवि पश्चिमां दिशमाश्रितः ।।\nतत्र चामलकं भद्रे अदूरादर्द्धयोजनात् ।। ६७ ।।\nमम चैव प्रभावेण सर्वकालफलोदयम् ।।\nतत्र कश्चिन्न जानाति पापकर्मा नराधमः ।। ६८।।\nभक्तं भागवतं शुद्धं मम कर्मव्यवस्थितम् ।।\nउपोष्य च त्रिरात्राणि श्रद्दधानो जितेन्द्रियः ।।६९।।\nतत्र गत्वा वरारोहे उदिते च दिवाकरे ।।\nअथ मध्याह्नवेलायां यदि वाऽस्तंगतेऽपि वा ।। 148.७० ।।\nएकचित्तेन गन्तव्यं धृतिं कृत्वा सुपुष्कलाम् ।।\nयत्तत्र लभते भद्रे फलमामलकं शुभम् ।। ७१ ।।\nपंचरात्रेण लभते तस्मिन्भूतगिरौ मम ।।\nततो हरिवचः श्रुत्वा सा मही संशितव्रता ।। ७२ ।।\nपुनर्नारायणं तत्र प्रोवाच विनयान्विता ।।\nस्तुतस्वामी श्रुतोऽसि त्वं तत्त्र स्थानानि यानि च ।। ७३ ।।\nएतन्नामनिरुक्तिं त्वं वक्तुमर्हसि साम्प्रतम् ।। ७४ ।।\nश्रीवराह उवाच ।।\nभूमे हित्वा तु संसारान्ये चान्ये देवकण्टकाः ।।\nद्वापरे युगमासाद्य यत्र स्थास्यामि सुन्दरि ।। ७५ ।।\nततोऽमरैश्च ब्रह्माद्यैर्बहुभिर्मन्त्रवादिभिः ।।\nस्तुतिं कर्त्तुं समारब्धं मणिपूराश्रितस्य मे ।।७६ ।।\nततो मां नारदो देवि असितो देवलस्तथा ।।\nपर्वतश्च महाभागे मम भक्त्या व्यवस्थितः ।। ७७ ।।\nनाम कुर्वन्ति मे तत्र मणिपूरगिरौ ततः ।।\nस्तुतस्वामीति विख्यातं मम कर्मव्यपाश्रितम् ।। ७८ ।।\nएतत्ते कथितं भद्रे निरुक्तिकरणं मया ।।\nत्वया पृष्टं हि यद्भद्रे सर्वभागवतप्रियम् ।। ७९ ।।\nएतत्स्तुतगिरेर्देवि माहात्म्यं कथितं मया ।।\nद्वापरं युगमासाद्य यत्र स्थास्यामि सुन्दरि ।।148.८०।।\nएतानि भूमे गुह्यानि तत्र भूतगिरौ मम ।।\nश्रद्धधानेन मर्त्त्येन श्रोतव्यं नात्र संशयः ।।८१।।\nएतत्ते कथितं भद्रे सर्वधर्मव्यपाश्रयम् ।।\nश्रीस्तुतस्वामिमाहात्म्यं किमन्यत्परिपृच्छसि।।८२।।\nइति श्रीवराहपुराणे भगवच्छास्त्रे स्तुतस्वामिमाहात्म्यं नामाष्टचत्वारिंशदधिकशततमोऽध्यायः ।। १४८ ।।"
  }
]
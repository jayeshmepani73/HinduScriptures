[
  {
    "text": "महातपा उवाच ।\nपूर्वं प्रजापतिर्देवः सिसृक्षुर्विविधाः प्रजाः ।\nचिन्तयामास धर्मात्मा यदा ता नाध्यगच्छत ।। २१.२ ।।\nतदाऽस्य कोपात् संजज्ञे स च रुद्रः प्रतापवान् ।\nरोदनात् तस्य रुद्रत्वं संजातं परमेष्ठिनः ।। २१.३ ।।\nतस्य ब्रह्मा शुभां कन्यां भार्यार्थं मूर्त्तिसंभवाम् ।\nगौरी नाम्ना स्वयं देवी भारती तां ददौ पिता ।। २१.४ ।।\nरुद्रायामितदेहाय स्वयं ब्रह्मा प्रजापतिः ।\nस तां लब्ध्वा वरारोहां मुदा परमया युतः ।। २१.५ ।।\nसर्गकालेषु तं ब्रह्मा तपसा प्रत्युवाच ह ।\nरुद्र प्रजाः सृजस्वेति पौनःपुन्येन चोदितः ।\nअसमर्थोऽहमिति जले निमज्जत महाबलः ।। २१.६ ।।\nतपोर्थित्वं तपोहीनः स्त्रष्टुं शक्नोति न प्रजाः ।\nएवं चिन्त्य जले मग्नस्ततो रुद्रः प्रतापवान् ।। २१.७ ।।\nतस्मिन् निमग्ने देवेशे तां ब्रह्मा कन्यकां पुनः ।\nअन्तःशरीरगां कृत्वा गौरीं परमशोभनाम् ।। २१.८ ।।\nपुनः सिसृक्षुर्भगवानसृजत् सप्त मानसान् ।\nदक्षं च तेषामारभ्य प्रजाः सम्यग् व्यवर्द्धिताः ।। २१.९ ।।\nतत्र दाक्षायणीपुत्राः सर्वे देवाः सवासवाः ।\nवसवोऽष्टौ च रुद्राश्च आदित्या मरुतस्तथा ।। २१.१० ।।\nसाऽपि दक्षाय सुश्रोणी गौरी दत्ताथ ब्रह्मणा ।\nदुहितृत्वे पुरा या हि रुद्रेणोढा महात्मना ।। २१.११ ।।\nसा च दाक्षायणी देवी पुनर्भूता नृपोत्तम ।\nततो दक्षः प्रहृष्टात्मा दौहित्रान् स्वान् स वृद्धिकृत् ।\nदृष्ट्वा यज्ञमथारेभे प्रीणनाय प्रजापतिः ।। २१.१२ ।।\nतत्र ब्रह्मसुताः सर्वे मरीच्यादय एव च ।\nचक्रुरार्त्त्विज्यकं कर्म्म स्वे स्वे मार्गे व्यवस्थिताः ।। २१.१३ ।।\nब्रह्मा स्वयं मरीच्यस्तु बभूवाऽन्ये तथापरे ।\nअत्रिस्तु यज्ञकर्मस्थ आग्नीध्रस्त्वङ्गिरा भवत् ।। २१.१४ ।।\nहोता पुलस्त्यस्त्वभवदुद्गाता पुलहोऽभवत् ।\nक्रतौ क्रतुस्तु प्रस्तोता तदा यज्ञे महातपाः ।। २१.१५ ।।\nप्रतिहर्ता प्रचेतास्तु तस्मिन् क्रतुवरे बभौ ।\nसुब्रह्मण्यो वसिष्ठस्तु सनकाद्याः सभासदः ।\nतत्र याज्यः स्वयं ब्रह्मा स च इज्यस्तु पूज्यते ।। २१.१६ ।।\nपूज्या दक्षस्य दौहित्रा रुद्रादित्याङ्गिरादयः ।\nप्रत्यक्षपितरस्ते हि तैः प्रीतैः प्रीयते जगत् ।। २१.१७ ।।\nतत्र भागार्थिनो देवा आदित्या वसवस्तथा ।\nविश्वेदेवाः सपितरो गन्धर्वाद्या मरुद्गणाः ।। २१.१८ ।।\nजगृहुर्यज्ञभागान् स्वान् यावत् ते हविषोर्पितान् ।\nतावत्कालं जलात् सद्य उत्तस्थौ ब्रह्मणः पुनः ।। २१.१९ ।।\nरुद्रः कोपोद्भवो यस्तु पूर्वं मग्नो महाजले ।\nस सहस्त्रार्कसंकाशो निश्चक्राम जलात् ततः ।। २१.२० ।।\nसर्वज्ञानमयो देवः सर्वदेवमयोऽमलः ।\nप्रत्यक्षदर्शी सर्वस्य जगतस्तपसा बभौ ।। २१.२१ ।।\nतस्मिंस्तु काले पञ्चानां जातः सर्गो नरोत्तम ।\nदिव्यानां पृथिवीस्थानां चतुर्णामरजातिनाम् ।। २१.२२ ।।\nरौद्रसर्गस्य संभूतिस्तदा सद्योऽपि जायते ।\nइदानीं रुद्रसर्गं त्वं श्रृणु पार्थिवसत्तम ।। २१.२३ ।।\nदशवर्षसहस्त्राणि तपश्चीर्त्वा महज्जले ।\nप्रतिबुद्धो यदा रुद्रस्तदा चोर्वों सकाननाम् ।\nदृष्ट्वा सस्यवतीं रम्यां मनुष्यपशुसंकुलाम् ।। २१.२४ ।।\nशुश्राव च तदा शब्दानृत्विजां दक्षसद्मनि ।\nआश्रमे यज्ञिनां चोच्चैर्योगस्थैरिति कीर्त्तितम् ।। २१.२५ ।।\nततः श्रुत्वा महातेजाः सर्वज्ञः परमेश्वरः ।\nचुकोप सुभृशं देवो वाक्यं चेदमुवाच ह ।। २१.२६ ।।\nअहं पूर्वं तु कविना सृष्टः सर्वात्मना विभुः ।\nप्रजाः सृजस्वेति तदा वाक्यमेतत् तथोक्तवान् ।। २१.२७ ।।\nइदानीं केन तत्कर्म कृतं सृष्ट्यादिवर्णनम् ।\nएवमुक्त्वा भृशं कोपान्ननाद परमेश्वरः ।। २१.२८ ।।\nतस्य नानदतो ज्वालाः श्रोत्रेभ्यो निर्ययुस्तदा ।\nतत्र भूतानि वेताला उच्छ्रुष्माः प्रेतपूतनाः ।। २१.२९ ।।\nकूष्माण्डा यातुधानाश्च सर्वे प्रज्वलिताननाः ।\nउत्तस्थुः कोटिशस्तत्र नानाप्रहरणावृताः ।। २१.३० ।।\nते दृष्ट्वा भूतसंघाता विविधायुधपाणयः ।\nससर्ज वेदविद्याङ्गं रथं परमशोभनम् ।। २१.३१ ।।\nतस्मिन्नृगादयस्त्वश्वास्त्रितत्त्वं च त्रिवेणुकम् ।\nत्रिपूजकं त्रिषवणं धर्माक्षं मारुतध्वनिम् ।। २१.३२ ।।\nअहोरात्रे पताके द्वे धर्माधर्मे तु दण्डके ।\nशकटं सर्वविद्याश्च स्वयं ब्रह्मादिसारथिः ।। २१.३३ ।।\nगायत्री च धनुस्तस्य ओङ्कारो गुण एव च ।\nस्वराः सप्त शरास्तस्य देवदेवस्य सुव्रत ।। २१.३४ ।।\nएवं कृत्वा स सामग्रीं देवदेवः प्रतापवान् ।\nजगाम दक्षयज्ञाय कोपाद् रुद्रः प्रतापवान् ।। २१.३५ ।।\nगच्छतस्तस्य देवस्य अम्बराङ्गिरसं नयत् ।\nऋत्विजां मन्त्रनिचयो नष्टो रुद्रागमे तदा ।। २१.३६ ।।\nविपरीतमिदं दृष्ट्वा तदा सर्वे च ऋत्विजः ।\nऊचुः संनह्यतां देवा महद् वो भयमागतम् ।। २१.३७ ।।\nकश्चिदायाति बलवानसुरो ब्रह्मनिर्मितः ।\nयज्ञभागार्थमेतस्मिन् क्रतौ परमदुर्लभम् ।। २१.३८ ।।\nएवमुक्तास्ततो देवा ऊचुर्मातामहं तदा ।\nदक्ष तात किमत्रास्मत्कार्यं ब्रूहि विवक्षितम् ।। २१.३९ ।।\nदक्ष उवाच ।\nगृह्यन्तां द्रुतमस्त्राणि संग्रामोऽत्र विधीयताम् ।\nएवमुक्ते तदा देवैर्विविधायुधधारिभिः ।\nरुद्रस्यानुचरैः सार्धं महद्युद्धं प्रवर्तितम् ।। २१.४० ।।\nतत्र वेतालभूतानि कूष्माण्डा ग्रहपूतनाः ।\nयुयुधुर्लोकपालैश्च नानाशस्त्रधराणि च ।। २१.४१ ।।\nदेवा रौद्राणि भूतानि निरसन्तो यमालयम् ।\nचिक्षिपुः सायकान् घोरानसींश्च सपरश्वधान् ।। २१.४२ ।।\nभूतान्यपि मृधे धोराण्युल्मुकैरस्थिभिः शरैः ।\nजग्मुर्देवान् मृधे रोषाद् रुद्रस्य पुरतो बलात् ।। २१.४३ ।।\nततस्तस्मिन् महारौद्रे संग्रामे भीमरूपिणि ।\nरुद्रो भगस्य नेत्रे तु बिभेदैकेषुणा मृधे ।। २१.४४ ।।\nरुद्रस्य शरपातेन नष्टनेत्रं भगं तदा ।\nदृष्ट्वाऽस्य क्रोधात् तेजस्वी पूषा रुद्रमयोधयत् ।। २१.४५ ।।\nसृजन्तमिषुजालानि पूषणं तु महामृधे ।\nदृष्ट्वा रुद्रोऽस्य दन्तांस्तु चकर्षं परवीरहा ।। २१.४६ ।।\nतस्य दन्तांस्तदा दृष्ट्वा पूष्णो रुद्रेण पातितान् ।\nदुद्रुवुः वसवो दिक्षु रुद्रास्त्वेकादश द्रुतम् ।। २१.४७ ।।\nतान् भग्नान् सहसा दिक्षु दृष्ट्वा विष्णुः प्रतापवान् ।\nआदित्यावरजो वाक्यमुवाच स्वबलं तदा ।। २१.४८ ।।\nक्व यात पौरुषं त्यक्त्वा दर्पं माहात्म्यमेव च ।\nव्यवसायं कुलं भूतिं कथं न स्मर्यते द्रुतम् ।। २१.४९ ।।\nपरमेष्ठिगुणैर्युक्तो लघुवद्भीतितः पुरा ।\nनमस्कं कुरुते मोघं पृथिव्यां पद्मजः स्वयम् ।। २१.५० ।।\nएवमुक्त्वा गरुत्मन्तमारुरोह हरिस्तदा ।\nशङ्खचक्रगदापाणिः पीतवासा जनार्दनः ।। २१.५१ ।।\nततो हरिहरं युद्धमभवल्लोमहर्षणम् ।\nरुद्रः पाशुपतास्त्रेण विव्याध हरिमोजसा ।\nहरिर्नारायणास्त्रेण रुद्रं विव्याध कोपवान् ।। २१.५२ ।।\nनारायणं पाशुपतमुभेऽस्त्रे व्योम्नि रोषिते ।\nयुयुधाते भृशं दिव्यं परस्परजिघांसया ।\nदिव्यं वर्षसहस्त्रं तु तयोर्युद्धमभूत् तदा ।। २१.५३ ।।\nतत्रैकं मुकुटोद्बद्धं मूर्द्धन्यं जटजालकम् ।\nएकं प्रध्मापयच्छङ्खमन्यडुमरुकं शुभम् ।। २१.५४ ।।\nएकं खङ्गकरं तत्र तथाऽन्यं दण्डधारिणम् ।\nएकं कौस्तुभदीप्ताङ्गमन्यं भूतिविभूषितम् ।। २१.५५ ।।\nएकं गदां भ्रामयति द्वितीयं दण्डमेव च ।\nएकं शोभति कण्ठस्थैर्मणिभिस्त्वस्थिभिः परम् ।\nएकं पीताम्बरं तत्र द्वितीयं सर्पमेखलम् ।। २१.५६ ।।\nएवं तौ स्पर्द्धिनावस्त्रौ रौद्रनारायणात्मकौ ।\nअन्योऽन्यातिशयोपेतौ तदालोक्य पितामहः ।। २१.५७ ।।\nउवाच शाम्यतामस्त्रौ स्वस्वभावेन सुव्रतौ ।\nएवं ते ब्रह्मणा चोक्तौ शान्तभावं प्रजग्मतुः ।। २१.५८ ।।\nतथा विष्णुहरौ ब्रह्मा वाक्यमेतदुवाच ह ।\nउभौ हरिहरौ देवौ लोके ख्यातिं गमिष्यथः ।। २१.५९ ।।\nअयं च यज्ञो विध्वस्तः संपूर्णत्वं गमिष्यति ।\nदक्षस्य ख्यातिमाँल्लोकः संतत्याऽयं भविष्यति ।। २१.६० ।।\nएवमुक्त्वा हरिहरौ तदा लोकपितामहः ।\nब्रह्मा लोकानुवाचेदं रुद्रभागोऽस्य दीयताम् ।। २१.६१ ।।\nरुद्रभागो ज्येष्ठभाग इतीयं वैदिकी श्रुतिः ।\nस्तुतिं च देवाः कुरुत रुद्रस्य परमेष्ठि नः ।। २१.६२ ।।\nभगनेत्रहरं देवं पूष्णो दन्तविनाशनम् ।\nस्तुतिं कुरुतमा शीघ्रं गीतैरेतैस्तु नामभिः ।\nयेनायं वः प्रसन्नात्मा वरदत्वं भजेत ह ।। २१.६३ ।।\nएवमुक्तास्तु ते देवाः स्तोत्रं शंभोर्महात्मनः ।\nचक्रुः परमया भक्त्या नमस्कृत्य स्वयंभुवे ।। २१.६४ ।।\nदेवा ऊचुः ।\nनमो विषमनेत्राय नमस्ते त्र्यम्बकाय च ।\nनमः सहस्त्रनेत्राय नमस्ते शूलपाणये ।। २१.६५ ।।\nनमः खट्वाङ्गहस्ताय नमो दण्डभृते करे ।\nत्वं देव हुतभुग्ज्वालाकोटिभानुसमप्रभः ।। २१.६६ ।।\nअदर्शनेऽनयद् देव मूढविज्ञानतोऽधुना ।\nकृतमस्माभिरेवेश तदत्र क्षम्यतां प्रभो ।। २१.६७ ।।\nनमस्त्रिनेत्रार्त्तिहराय शंभो\nत्रिशूलपाणे विकृतास्यरूप ।\nसमस्तदेवेश्वर शुद्धभाव\nप्रसीद रुद्राच्युत सर्वभाव ।। २१.६८ ।।\nपूष्णोऽस्य दन्तान्तक भीमरूप\nप्रलम्बभोगीन्द्रलुलन्तकण्ठ ।\nविशालदेहाच्युत नीलकण्ठ\nप्रसीद विश्वेश्वर विश्वमूर्त्ते ।। २१.६९ ।।\nभगाक्षिसंस्फोटनदक्षकर्मा\nगृहाण भागं मखतः प्रधानम् ।\nप्रसीद देवेश्वर नीलकण्ठ\nप्रपाहि नः सर्वगुणोपपन्न ।। २१.७० ।।\nसिताङ्गरागाप्रतिपन्नमूर्त्ते\nकपालधारिंस्त्रिपुरघ्न देव ।\nप्रपाहि नः सर्वभयेषु चैव\nउमापते पुष्करनालजन्म ।। २१.७१ ।।\nपश्याम ते देहगतान् सुरेश\nसर्गादयो वेदवराननन्त ।\nसाङ्गान् सविद्यान् सपदक्रमांश्च\nसर्वान् निलीनांस्त्वयि देवदेव ।। २१.७२ ।।\nभव शर्व महादेव पिनाकिन् रुद्र ते हर ।\nनताः स्म सर्वे विश्वेश त्राहि नः परमेश्वर ।। २१.७३ ।।\nइत्थं स्तुतस्तदा देवैर्देवदेवो महेश्वरः ।\nतुतोष सर्वदेवानां वाक्यं चेदमुवाच ह ।। २१.७४ ।।\nरुद्र उवाच ।\nभगस्य नेत्रं भवतु पूष्णो दन्तास्तथा मखः ।\nदक्षस्याच्छिद्रतां यातु यज्ञश्चाप्यदितेः सुताः ।\nपशुभावं तथा चापि अपनेष्यामि वो सुराः ।। २१.७५ ।।\nमद्दर्शनेन यो जातः पशुभावो दिवौकसाम् ।\nस मयाऽपहृतः सद्यः पतित्वं वो भविष्यति ।। २१.७६ ।।\nअहं च सर्वविद्यानां पतिराद्यः सनातनः ।\nअहं वै पतिभावेन पशुमध्ये व्यवस्थितः ।। २१.७७ ।।\nअतः पशुपतिर्नाम मम लोके भविष्यति ।\nये मां यजन्ति तेषां स्याद् दीक्षा पाशुपती भवेत् ।। २१.७८ ।।\nएवमुक्तेऽथ रुद्रेण ब्रह्मा लोकपितामहः ।\nउवाच रुद्रं सस्नेहं स्मितपूर्वमिदं वचः ।। २१.७९ ।।\nध्रुवं पाशुपतिर्देव त्वं लोके ख्यातिमेस्यति ।\nअयं च देवस्त्वन्नाम्ना लोके ख्यातिं गमिष्यति ।\nआराध्यश्च समस्तानां देवादीनां गमिष्यसि ।। २१.८० ।।\nएवमुक्त्वा तदा ब्रह्मा दक्षं प्रोवाच बुद्धिमान् ।\nगौरीं प्रयच्छ रुद्राय पूर्वमेवोपपादिताम् ।। २१.८१ ।।\nएवमुक्त्वा तदा दक्षस्तां कन्यां ब्रह्मसन्निधौ ।\nददौ रुद्राय महते गौरीं परमशोभनाम् ।। २१.८२ ।।\nस तां जग्राह विधिवद् रुद्रः परमशोभनाम् ।\nदक्षस्य च प्रियं कुर्वन् बहुमानपुरःसरम् ।। २१.८३ ।।\nगृहीतायां तु कन्यायां दाक्षायण्यां पितामहः ।\nददौ रुद्रस्य निलयं कैलासं सुरसन्निधौ ।। २१.८४ ।।\nरुद्रोऽपि प्रययौ भूतैः समं कैलासपर्वतम् ।\nदेवाश्चापि यथास्थानं स्वं स्वं जग्मुर्मुदान्विताः ।\nब्रह्माऽपि दक्षसहितः प्राजापत्यं पुरं ययौ ।। २१.८५ ।।\n।। इति श्रीवराहपुराणे भगवच्छास्त्रे एकविंशोऽध्यायः ।। २१ ।।"
  }
]
[
  {
    "text": "<b>श्रीवराह उवाच ।\n</b>\nया मन्दरगता देवी तपस्तप्तुं तु वैष्णवी ।\nराजसी परमा शक्तिः कौमारव्रतधारिणी ।। ९१.१ ।।"
  },
  {
    "text": "सैकाकिनी तपस्तेपे विशालायां तु शोभने ।\nतस्यास्तपन्त्याः कालेन महता क्षुभितं मनः ।। ९१.२ ।।"
  },
  {
    "text": "तस्मात् क्षोभात् समुत्तस्थुः कुमार्यः सौम्यलोचनाः ।\nनीलकुञ्चितकेशान्ता बिम्बोष्ठायतलोचनाः ।\nनितम्बरशनोद्दामा नूपुराढ्याः सुवर्चसः ।। ९१.३ ।।"
  },
  {
    "text": "एवंविधाः स्त्रियो देव्या क्षोभिते मनसि द्रुतम् ।\nउत्तस्थुः शतसाहस्त्राः कोटिशो विविधाननाः ।। ९१.४ ।।"
  },
  {
    "text": "दृष्ट्वा कुमार्यः सा देवी तस्मिन्नेव गिरौ शुभा ।\nतपसा निर्ममे देवी पुरं हर्म्यशताकुलम् ।। ९१.५ ।।"
  },
  {
    "text": "विशालरथ्यं सौवर्णप्रासादैरुपशोभितम् ।\nअन्तर्जलानि वेश्मानि मणिसोपानवन्ति च ।\nरत्नजालगवाक्षाणि आसन्नोपवनानि च ।। ९१.६ ।।"
  },
  {
    "text": "असंख्यातानि हर्म्याणि तथा कन्या धराधरे ।\nप्राधान्येन प्रवक्ष्यामि कन्यानामानि शोभने ।। ९१.७ ।।"
  },
  {
    "text": "विद्युत्प्रभा चन्द्रकान्तिः सूर्यकान्तिस्तथाऽपरा ।\nगम्भीरा चारुकेशी च सुजाता मुञ्जकेशिनी ।। ९१.८ ।।"
  },
  {
    "text": "घृताची चोर्वशी चान्या शशिनी शीलमण्डिता ।\nचारुकन्या विशालाक्षी धन्या पीनपयोधरा ।। ९१.९ ।।"
  },
  {
    "text": "चन्द्रप्रभा गिरिसुता तथा सूर्यप्रभाऽमृता ।\nस्वयंप्रभा चारुमुखी शिवदूती विभावरी ।। ९१.१० ।।"
  },
  {
    "text": "जया च विजया चैव जयन्ती चापराजिता ।\nएताश्चान्याश्च शतशः कन्यास्तस्मिन् पुरोत्तमे ।। ९१.११ ।।"
  },
  {
    "text": "देव्या अनुचराः सर्वाः पाशाङ्कुशधराः शुभाः ।\nताभिः परिवृता देवी सिंहासनगता शुभा ।। ९१.१२ ।।"
  },
  {
    "text": "सुसितैश्चामरैः स्त्रीभिर्वीज्यमाना विलासिनी ।\nकौमारं व्रतमास्थाय तपः कर्तुं समुद्यता ।। ९१.१३ ।।"
  },
  {
    "text": "यौवनस्था महाभागा पीनवृत्तपयोधरा ।\nचम्पकाशोकपुन्नागनागकेसरदामभिः ।। ९१.१४ ।।"
  },
  {
    "text": "सर्वाङ्गेष्वर्चिता देवी ऋषिदेवनमस्कृता ।\nपूज्यमाना वरस्त्रीभिः कुमारीभिः समन्ततः ।। ९१.१५ ।।"
  },
  {
    "text": "सर्वाङ्गभोगिनी देवी यावदास्ते तपोऽन्विता ।\nतावदागतवांस्तत्र नारदो ब्रह्मणः सुतः ।। ९१.१६ ।।"
  },
  {
    "text": "तं दृष्ट्वा सहसा देवी ब्रह्मपुत्रं तपोधनम् ।\nविद्युत्प्रभामुवाचेदमासनं दीयतामिति ।\nपाद्यमाचमनीयं च क्षिप्रमस्मै प्रदीयताम् ।। ९१.१७ ।।"
  },
  {
    "text": "एवमुक्ता तदा देव्या कन्या विद्युप्रभा शुभा ।\nआसनं पाद्यमर्घ्यं च नारदाय न्यवेदयत् ।। ९१.१८ ।।"
  },
  {
    "text": "ततः कृतासनं दृष्ट्वा प्रणतं नारदं मुनिम् ।\nउवाच वचनं देवी हर्षेण महताऽन्विता ।। ९१.१९ ।।"
  },
  {
    "text": "स्वागतं भो मुनिश्रेष्ठ कस्माल्लोकादिहागतः ।\nकिं कार्यं वद ते कृत्यं मा ते कालात्ययो भवेत् ।। ९१.२० ।।"
  },
  {
    "text": "एवमुक्तस्तदा देव्या नारदः प्राह लोकवित् ।\nब्रह्मलोकादिन्द्रलोकं तस्माद् रौद्रमथाचलम् ।। ९१.२१ ।।"
  },
  {
    "text": "ततस्त्वामिह देवेशि द्रष्टुमभ्यागतः शुभे ।\nएवमुक्त्वा मुनिः श्रीमांस्तां देवीमन्ववेक्षत ।। ९१.२२ ।।"
  },
  {
    "text": "दृष्ट्वा मुहूर्तं देवेशि विस्मितो नारदोऽभवत् ।\nअहो रूपमहो कान्तिरहो धैर्यमहो वयः ।। ९१.२३ ।।"
  },
  {
    "text": "अहो निष्कामता देव्या इति खेदमुपाययौ ।\nदेवगन्धर्वसिद्धानां यक्षकिन्नररक्षसाम् ।। ९१.२४ ।।"
  },
  {
    "text": "न रूपमीदृशं क्वापि स्त्रीष्वन्यासु प्रदृश्यते ।\nएवं संचिन्त्य मनसा नारदो विस्मयान्वितः ।। ९१.२५ ।।"
  },
  {
    "text": "प्रणम्य देवीं वरदामुत्पपात नभस्तलम् ।\nगतश्च त्त्वरया युक्तः पुरीं दैत्येन्द्रपालिताम् ।। ९१.२६ ।।"
  },
  {
    "text": "महिषाख्येन भूतेशि समुद्रान्तःस्थितां पुरीम् ।\nतत्राससाद भगवानसुरं महिषाकृतिम् ।। ९१.२७ ।।"
  },
  {
    "text": "दृष्ट्वा लब्धवरं वीरं देवसैन्यान्तकं महत् ।\nस तेन पूजितो भक्त्या तदा लोकचरो मुनिः ।। ९१.२८ ।।"
  },
  {
    "text": "प्रीतात्मा नारदस्तस्मै देव्या रूपमनुत्तमम् ।\nआचचक्षे यथान्यायं यद् दृष्टं देवतापुरे ।। ९१.२९ ।।"
  },
  {
    "text": "<b>नारद उवाच ।\n</b>\nअसुरेन्द्र श्रृणुष्वेकं कन्यारत्नं समाहितः ।\nयेन लब्धं तु त्रैलोक्यं वरदानाच्चराचरम् ।। ९१.३० ।।"
  },
  {
    "text": "ब्रह्मलोकादहं दैत्य मन्दराद्रिमुपागतः ।\nतत्र देवीपुरं दृष्टं कुमारीशतसङ्कुलम् ।। ९१.३१ ।।"
  },
  {
    "text": "तत्र प्रधाना या कन्या तापसी व्रतधारिणी ।\nसा देवदैत्ययक्षाणां मध्ये काचिन्न दृश्यते ।। ९१.३२ ।।"
  },
  {
    "text": "यादृशी सा शुभा दैत्य तादृश्येकाण्डमध्यतः ।\nभ्रमता तादृशी दृष्ट्वा न कदाचिन्मया सती ।। ९१.३३ ।।"
  },
  {
    "text": "तस्याश्च देवगन्धर्वा ऋषयः सिद्धचारणाः ।\nउपासांचक्रिरे सर्वे येऽप्यन्ये दैत्यनायकाः ।। ९१.३४ ।।"
  },
  {
    "text": "तां दृष्ट्वा वरदां देवीमहं तूर्णमिहागतः ।\nअजित्वा देवगन्धर्वान् न तां जयति कश्चन ।। ९१.३५ ।।"
  },
  {
    "text": "एवमुक्त्वा क्षणं स्थित्वा तमनुज्ञाप्य नारदः ।\nयथागतं ययौ धीमानन्तर्धानेन तत्क्षणात् ।। ९१.३६ ।।"
  },
  {
    "text": "।। इति श्रीवराहपुराणे भगवच्छास्त्रे एकनवतितमोऽध्यायः ।। ९१ ।।"
  }
]
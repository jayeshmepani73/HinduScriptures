[
  {
    "text": "अथ देवोपचारविधिः ।।\nश्रीवराह उवाच ।।\nशृणु तत्त्वेन मे भद्रे प्रायश्चित्तं यथाविधि ।।\nयथावत्स च दातव्यो मम भक्तेन विद्यया ।। १ ।।\nवक्ष्यमाणेन मन्त्रेण उद्धृत्य दन्तकाष्ठकम् ।।\nदीपं न ज्वालयेत्तावद्यावन्न स्पृश्यते धरा ।। २ ।।\nदीपे प्रज्वालिते तत्र हस्तशौचं तु कारयेत् ।।\nततः प्रक्षाल्य हस्तौ तु पुनरेवमुपागतः ।। ३ ।।\nवन्दयित्वास्य चरणौ दन्तधावनमानयेत् ।।\nअनेनैव तु मन्त्रेण दद्याद्वै दन्तकाष्ठकम् ।। ४ ।।\nमन्त्रश्च –\nभुवनभवन रविसंहरण अनन्तो मध्यश्चेति गृह्णेमं भुवनं दन्तधावनम् ।। ५ ।।\nयत्त्वया भाषितं सर्वमेवं धर्मविनिश्चयम् ।।\nदन्तधावनं दन्ते दद्याद्यावत्कर्म वसुन्धरे ।। ६ ।।\nनित्यं शिरसोत्तार्य धृत्वा शिरसि चात्मनः ।।\nपश्चात्तु जलपूतेन ततो हस्तेन सुन्दरि ।। ७ ।।\nकार्याणि मुखकर्माणि स्वल्पेन सलिलेन च ।।\nमुखप्रक्षालने चेमं शृणु मन्त्रं च सुन्दरि ।। ८ ।।\nइष्ट्वेममुक्तमन्त्रेण संसारात्तु प्रमुच्यते ।। ९ ।।\nमन्त्रश्च-\nतद्भगवन्त्वां गुणश्च आत्मनश्चापि गृह्ण वारिणः सर्वदेवतानां मुखमेव प्रक्षालयेत् ।।\nएतेन मन्त्रेण सुगन्धधूपदीपनैवेद्यं पुनरेवं समर्पयेत् ।। 118.१० ।।\nततः पुष्पाञ्जलिं दत्त्वा भगवन् भक्तवत्सल ।।\nनमो नारायणेत्युक्त्वा इमं मन्त्रमुदीरयेत् ।। ११ ।।\nमन्त्रज्ञानां यज्ञयष्टारं भूतस्रष्टारमेव च ।।\nअन्य पुष्पाणि संगृह्य कल्यमुत्थाय माधवि ।। १२ ।।\nपूजयेद्देवदेवेशं ज्ञानी भागवतः शुचिः ।।\nनिपतेद्दण्डवद्भूमौ सर्वकर्मसमन्वितः ।। १ ३।।\nकायं निपतितं कृत्वा प्रसीदेति जनार्द्दनम् ।।\nशिरसा चाञ्जलिं कृत्वा इमं मंत्रमुदाहरेत्।। १४।।\nमन्त्रैर्लब्ध्वा संज्ञां त्वयि नाथ प्रसन्ने त्वदिच्छातो ह्यपि योगिनां चैव मुक्तिः ।। १५ ।।.\nयतस्त्वदीयः कर्मकरोऽहमस्मि त्वयोक्तं यत्तेन देवः प्रसीदतु ।। १६ ।।\nएवं मन्त्रविधिं कृत्वा मम भक्तिव्यवस्थितः ।।\nपृष्ठतोऽनुपदं गत्वा शीघ्रं यावन्न हीयते ।। १७ ।।\nएवं सर्वं समादाय मम कर्म दृढव्रतः ।।\nशीघ्रं मेऽभ्यञ्जनं दद्यात्तैलेनाथ घृतेन वा ।। १८ ।।\nततः स्नेहं समुद्दिश्य मंत्रज्ञः कर्मकारकः ।।\nएवं चित्तं समाधाय इमं मंत्रमुदीरयेत् ।। १९ ।।\nमंत्रा ऊचुः ।।\nस्नेहं स्नेहेन संगृह्य लोकनाथ मया हृतम् ।।\nसर्वलोकेषु सिद्धात्मा ददाम्यात्मकरेण च ।। 118.२० ।।\nमया प्रोक्तः क्षमस्वेति तुभ्यं चैव नमो नमः ।।\nएवं मंत्रः समाख्यातस्तेनाज्यात्प्रथमं शिरः ।।२१ ।।\nदक्षिणाङ्गं ततोऽभ्यज्याद्वाममङ्गं ततोऽनु च ।।\nपश्चात्पृष्ठं समभ्यज्य ततोऽभ्यज्यात्कटिं तथा ।। २२ ।।\nपश्चालिम्पेत्ततो भूमिं गोमयेन दृढव्रतः।।\nतस्य दृष्ट्वा श्रुतं भद्रे गोमयेन सुनिश्चितम् ।।२३ ।।\nयानि पुण्यान्यवाप्नोति तानि मे गदतः शृणु ।।\nआज्यमानमपि तथा यावन्तस्तैलबिन्दवः ।। २४ ।।\nतावद्वर्षसहस्राणि स्वर्गलोके महीयते ।।\nततः पुण्यकृताँल्लोकान्पुरुषो योऽनुलिप्यते ।। २५ ।।\nएकैककणसंख्यातः स्वर्गलोके महीयते ।।\nएवं योऽभ्यञ्जयेद्गात्रं तैलेन तु घृतेन वा ।। २६ ।।\nतावद्वर्षसहस्राणि मम लोके प्रतिष्ठति ।।\nअथ चोद्वर्त्तनं भद्रे प्रवक्ष्यामि प्रियं मम ।। २७ ।।\nयेन शुध्यन्ति चाङ्गानि मम प्रीतिश्च जायते ।।\nभोगिना यदि वा रोध्रं यदि पिप्पलिकामधु ।। २८ ।।\nमधूकमश्वपर्णं वा रोहिणं चैव कर्कटम् ।।\nएतेषां प्राप्य लभते शास्त्रज्ञः कर्मकारकः ।। २९ ।।\nकरेण तस्य चूर्णेन पिष्टचूर्णेन वा पुनः ।।\nएतदुद्वर्त्तनं कुर्यान्मम गात्रसुखावहम् ।। 118.३० ।।\nयदीच्छेत्परमां सिद्धिं मम कर्मानुसारकः ।।\nएवमुद्वर्त्तनं कृत्वा स्नानकर्म तु कारयेत् ।। ३१।।\nतत आमलकं चैव वसुगन्धार्णमुत्तमम् ।।\nतेन मे सर्वगात्राणि मर्द्दयित्वा दृढव्रतः ।।३२।।\nजलकुम्भं ततो गृह्य इमं मन्त्रमुदाहरेत् ।।\nदेवानां देवदेवोऽसि देवोऽनादिरभूः परः ।।३३।।\nतव व्यक्तस्वरूपेण स्नानं गृह्णीष्व मेऽनघ ।।\nएवं तु स्नपनं कुर्यान्मम मार्गानुसारकः ।। ३४ ।।\nअथ सौवर्णकुम्भेन रजतस्य घटेन वा ।।\nएतेषामप्यलाभे तु कर्मज्ञः कर्म कारयेत् ।। ३५।।\nताम्रकुम्भमयेनैव कुर्यात्स्नपनमुत्तमम् ।।\nएवं तु स्नपनं कृत्वा विधिदृष्टेन कर्मणा ।। ३६ ।।\nपश्चाद्गन्धः प्रदातव्यः प्रकृष्टो मन्त्रसंयुतः ।।\nसर्वगन्धाः सौमनस्याः सर्ववर्णाश्च ते मताः ।। ३७ ।।\nउत्पन्नाः सर्वलोकेषु त्वया सत्येषु योजिताः ।।\nमया च ते तवाङ्गेषु तानावह शुचीन्प्रभो ।। ३८ ।।\nमम भक्त्या सुसन्तुष्टः प्रतिगृह्णीष्व माधव ।।\nएवं गन्धांस्ततो दत्त्वा उत्कृष्टं कर्म कारयेत् ।। ३९ ।।\nकर्मण्यान्यपि माल्यानि ततो मह्यं प्रदापयेत् ।।\nतदेव चार्च्चनं कृत्वा कर्मण्यः कर्मसम्मितः ।। 118.४० ।।\nततः पुष्पाञ्जलिं दत्त्वा इमं मन्त्रमुदीरयेत् ।।\nजलजं स्थलजं चैव पुष्पं कालोद्भवं शुचि ।। ४१ ।।\nमम संसारमोक्षाय गृह्ण गृह्ण ममाच्युत ।।\nएवंविधोपचारेण अर्चयित्वा मम प्रियम् ।। ४२ ।।\nपश्चाद्धूपं च मे दद्यात्सुगन्धद्रव्यसम्मितम् ।।\nधूपं गृह्य विधानेन मयोक्तं सुखवल्लभम् ।। ४३ ।।\nउभयेषु कुलेष्वात्मा धूपमंत्रमुदीरयेत् ।।\nवनस्पतिरसं दिव्यं बहुद्रव्यसमन्वितम् ।। ४४ ।।\nमम संसारमोक्षाय धूपोऽयं प्रतिगृह्यताम् ।।\nमन्त्रः –\nशान्तिर्वै सर्वदेवानां शान्तिर्मम परायणम् ।। ४५ ।।\nसांख्यानां शान्तियोगेन धूपं गृह्ण नमोऽस्तु ते ।।\nत्राता नान्योऽस्ति मे कश्चित्त्वां विहाय जगद्गुरो ।। ४६ ।।\nएवमभ्यर्च्चनं कृत्वा माल्यगन्धानुलेपनैः।।\nपश्चाद्वस्त्रं च वै दद्यात् क्षौमशुक्लं सपीतकम् ।। ४७ ।।\nएवं चैव समादाय कृत्वा शिरसि चाञ्जलिम् ।।\nदिव्ययोगं समादाय इमं मन्त्रमुदीरयेत् ।। ४८ ।।\nप्रीयतां भगवान्पुरुषोत्तमः श्रीनिवासः श्रीमानानन्दरूपः ।।\nगोप्ता कर्त्ताधिकर्त्ता मान्यनाथ भूतनाथ आदिरव्यक्तरूपः ।।\nक्षौमं वस्त्रं पीतरूपं मनोज्ञं देवांगे स्वे गात्रप्रच्छादनाय ।। ४९ ।।\nवस्त्रैर्विभूषणं कृत्वा मम गात्रानुसारि यत् ।।\nपश्चात्पुष्पं गृहीत्वा तु आसनं चोपकल्पयेत्।।118.५०।।\nगृहीत्वा प्रणवाद्येन धर्मपुण्येन संवृतः ।। ५१ ।।\nइदं परायणं परस्परप्रीतिकरं प्राणरक्षणं प्राणिनां स्विष्टं तदनुकल्पं सत्यमुपयुक्तमात्मने तद्देव गृहाण ।।५२।।\nएवं तु प्रापणं कृत्वा मम मार्गानुसारकः ।।\nमुखप्रक्षालनं दत्त्वा शीघ्रमेव प्रकल्पितम्।।५३।।\nशुचिः स्तुवति देवानामेतदेव परायणम्।।\nशौचार्थं तु जलं गृह्णन् कृत्वा प्रापणमुतमम्।।५४।।\nएवं तु भोजनं दत्त्वा व्यपनीय तु प्रापणम्।।\nताम्बूलं तु ततो गृह्य चेमं मन्त्रमुदीरयेत् ।। ५५ ।।\nमन्त्रः -\nअलङ्कारं सर्वतो देवानां द्रव्यानुक्तौ सर्वसौगन्धिकादिभिः गृह्य ताम्बूलं लोकनाथ विशिष्टमस्माकं च भवनं तव प्रतिमा च ह ।। ५६ ।।\nअलङ्कारं मुखे श्रेष्ठं तव प्रीत्या मया कृतम् ।।\nमुखप्रसाधनं श्रेष्ठं देव गृह्ण मया कृतम् ।। ५७ ।।\nएतेनैवोपचारेण मद्भक्तः कर्म कारयेत् ।।\nअनुमुक्तो महालोकान्पश्यते मम नित्यशः ।। ५८ ।।\nइति श्रीवराहपुराणे भगवच्छास्त्रे देवोपचारविधिर्नामाष्टादशाधिकशततमोऽध्यायः ।। ११८ ।।"
  }
]
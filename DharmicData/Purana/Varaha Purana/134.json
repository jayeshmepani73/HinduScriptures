[
  {
    "text": "अथ पूजादिसामयिकापराधेषु प्रायश्चित्तानि ।।\nश्रीवराह उवाच ।।\nमुक्त्वा तु मम कर्माणि मम कर्मपरायणः ।।\nप्रायश्चित्तविधिं देवि यस्तु वाक्यं प्रभाषते ।। १ ।।\nमूर्खो भवति सुश्रोणि मम कर्मपरायणः ।।\nप्रायश्चित्तविधिं देवि येन मुच्येत किल्बिषात् ।। २ ।।\nआकाशशयनं कृत्वा दिनानि दश पञ्च च ।।\nमुच्यते किल्बिषात्तत्र देवि चैव न संशयः ।। ३ ।।\nइति मौनत्यागप्रायश्चित्तम् ।।\nश्रीवराह उवाच ।।\nभूषितो नीलवस्त्रेण यो हि मामुपपद्यते ।।\nवर्षाणां हि शतं पञ्च कृमिर्भूत्वा स तिष्ठति ।। ४ ।।\nतस्य वक्ष्यामि सुश्रोणि अपराधविशोधनम् ।।\nप्रायश्चित्तं विशालाक्षि येन मुच्येत किल्बिषात् ।। ५ ।।\nव्रतं चान्द्रायणं कृत्वा विधिदृष्टेन कर्मणा ।।\nमुच्यते किल्बिषाद्भूमे एवमेतन्न संशयः ।। ६ ।।\nअविधानेन संस्पृश्य यो हि मामुपसर्पति ।।\nस मूर्खः पापकर्मा च मम विप्रियकारकः ।। ७ ।।\nतेन दत्तं वरारोहे गन्धमाल्यसुगन्धितम् ।।\nप्रापणं च न गृह्णामि मृष्टं चापि कदाचन ।। ८ ।।\nततो नारायणवचः श्रुत्वा सा संशितव्रता ।।\nउवाच मधुरं वाक्यं धर्मकामा वसुन्धरा ।। ९ ।।\nधरण्युवाच ।।\nयन्मां त्वं भाषसे नाथ आचारस्य व्यतिक्रमम् ।।\nउपस्पृश्य समाचारं रहस्यं वक्तुमर्हसि ।। 134.१० ।।\nकेन कर्मविधानेन भूत्वा भागवता भुवि ।।\nउपस्पृश्योपसर्पन्ति तव कर्मपरायणाः ।। ११ ।।\nएतन्मे संशयं देव परं कौतूहलं हि मे ।।\nतव भक्तसुखार्थाय निष्कलं वक्तुमर्हसि ।। १२ ।।\nश्रीवराह उवाच ।।\nशृणु तत्त्वेन मे देवि यन्मां त्वं भीरु भाषसे ।।\nकथितं मम तत्त्वेन गुह्यमेतत्परं महत् ।। १३ ।।\nविमुच्य सर्वकर्माणि यो हि मामुपसर्पति ।।\nतस्य वै शृणु सुश्रोणि उपस्पृश्य च या क्रिया ।। १४ ।।\nभूत्वा पूर्वमुखस्तत्र पादौ प्रक्षाल्य चाम्बुभिः ।।\nउपस्पृश्य यथान्यायं तिस्रो वै गृह्य मृत्तिकाः ।। १५ ।।\nततः प्रक्षालितं हस्तं जलेन तदनन्तरम् ।।\nसप्तकोशं ततो गृह्य जलेन क्षालयेत्ततः ।। १६ ।।\nपादमेकैकशस्तद्वत्पंच पञ्च वदेत्ततः ।।\nकोशौ संमृज्यतां तत्र यदीच्छेत्तु मम प्रियम् ।। १७ ।।\nत्रीणि कोशान्पिबेत्तत्र सर्वपापविशोधनम् ।।\nमुखं कराभ्यां मार्जेत सर्वमिन्द्रियनिग्रहम् ।। १८ ।।\nप्राणायामं ततः कृत्वा मम चिन्तापरायणः ।।\nकर्मणा विधिदृष्टेन कुर्यात्संसारमोक्षणम् ।।१९।।\nत्रीणि वारान्स्पृशेत्तत्र शिरो ब्रह्मणि संस्थितः ।।\nत्रीणि वारान्पुनस्तत्र उभे ते कर्णनासिके ।। 134.२० ।।\nस्पृशेत्तु निष्कलस्तत्र यो हि यत्र प्रतिष्ठितः ।।\nविक्षिपेत्त्रीणि वाराणि सलिलं प्रवरं त्रयम् ।। २१ ।।\nएवमुक्तस्य कर्त्तव्यं ममाभिगमनेषु च ।।\nउपस्पृश्य तनुं वामे यदीक्षेत प्रियं मम ।। २२ ।।\nएवं च कुर्वतस्तस्य मम कर्मव्यवस्थितः ।।\nअपराधं न विन्देत एवं देवि न संशयः ।। २३ ।।\nततो नारायणवचः श्रुत्वा देवी वसुन्धरा ।।\nउवाच मधुरं वाक्यं सर्वभागवतप्रियम् ।।२४।।\nधरण्युवाच।।\nउपस्पृश्य विधानेन यस्तु कर्माणि चाप्नुयात् ।।\nतापनं शोधनं चैव तद्भवान्वक्तुमर्हति।।२५।।\nश्रीवराह उवाच ।।\nशृणु तत्त्वेन मे भूमे इमं गुह्यमनिन्दिते ।।\nयां गतिं च प्रपद्यन्ते मम कर्मबहिष्कृताः ।। २६ ।।\nव्यभिचारं च मे कृत्वा यश्च मामुपसर्पति ।।\nदशवर्षसहस्राणि दशवर्षशतानि च ।। २७ ।।\nकृमिर्भूत्वा यथान्याय्यं तिष्ठते नात्र संशयः ।।\nप्रायश्चित्तं प्रवक्ष्यामि तस्य मूर्खस्य माधवि ।। २८ ।।\nयच्च कृत्वा महाभागे कृतकृत्यः पुनर्भवेत् ।।\nमहासान्तपनं कृत्वा तप्तकृच्छ्रं च निष्कलम् ।। २९ ।।\nब्राह्मणः क्षत्रियो वैश्यो मम ये च मते स्थिताः ।।\nअनेन विधिना कृत्वा प्रायश्चित्तं यशस्विनि ।। 134.३० ।।\nकिल्बिषात्तु प्रमुक्तास्ते गच्छन्ति परमां गतिम् ।।\nयस्तु क्रोधसमाविष्टो मम भक्तिपरायणः ।। ३१ ।।\nस्पृशेत मम गात्राणि चित्तं कृत्वा चलाचलम् ।।\nन चाहं रागमिच्छामि क्रुद्धमेव यशस्विनि ।। ३२ ।।\nइच्छामि च सदा दान्तं शुभं भागवतं शुचिम् ।।\nपंचेन्द्रियसमायुक्तं लाभालाभविवर्जितम् ।। ३३ ।।\nअहङ्कारविनिर्मुक्तं कमर्ण्यभिरतं मम ।।\nअन्यच्च ते प्रवक्ष्यामि तच्छृणुष्व वरानने ।। ३४ ।।\nमां यदा लभते क्रुद्धः शुद्धो भागवतः शुचिः ।।\nचिल्ली जातो वर्षशतं श्येनो वर्षशतं पुनः ।। ३५ ।।\nभेकस्त्रिशतवर्षाणि यातुधानः पुनर्दश ।।\nअपुमान्षट् च वर्षाणि रेतोभक्षस्तु जायते ।। ३६ ।।\nअन्धो जायेत सुश्रोणि पंच सप्त तथा नव ।।\nगृध्रो द्वात्रिंशवर्षाणि चक्रवाको दशैव तु ।। ३७ ।।\nशैवालभक्षिता चैव ह्याकाशगमनं तथा ।।\nब्राह्मणो जायते भूमे क्रोधस्य च पथे स्थितः ।। ३८ ।।\nआत्मकर्मापराधेन प्राप्तः संसारसागरे ।।\nधरण्युवाच ।।\nअहो वै परमं गुह्यं यत्त्वया पूर्वभाषितम् ।। ३९ ।।\nजातं मे विह्वलं चित्तं न स्थिरं जायते क्वचित् ।।\nयत्त्वया भाषितं हीदं भक्तानां च दुरासदम् ।। 134.४० ।।\nश्रुत्वा सुदुस्तरं सारं भीतास्मि परिदेविता ।।\nनाहमाज्ञापयामि त्वां देवदेव जगत्पते ।। ४१ ।।\nमम चैव प्रियार्थाय सर्वलोकसुखावहम् ।।\nयेन मुच्यन्ति संशुद्धा बुधाः कर्मपरायणाः ।। ४२ ।।\nअल्पसत्त्वा गतभया लोभमोहसमन्विताः ।।\nतरन्ति येन दुर्गाणि प्रायश्चित्तं च मे वद ।। ४३ ।।\nततः कमलपत्राक्षो वराहः सम्मुखे स्थितः ।।\nसनत्कुमारो मे भक्तो पुनर्नारायणोऽब्रवीत् ।। ४४ ।।\nततो भूम्या वचः श्रुत्वा ब्रह्मणश्च सुतो मुनिः ।।\nसनत्कुमारो योगज्ञः प्रत्युवाच वसुन्धराम् ।। ४५ ।।\nधन्या चैव सुभाग्या च यत्त्वया परिपृच्छितम् ।।\nवराहरूपी भगवान्सर्वमायाकरण्डकः ।। ४६ ।।\nकिं त्वया भाषितो देवि सर्वयोगाङ्गयोगवित् ।।\nदेवो नारायणस्तत्र सर्वधर्मविदां वरः ।। ४७ ।।\nकुमारवचनं श्रुत्वा तं मही प्रत्यभाषत ।।\nशृणु  तत्त्वेन मे ब्रह्मन्यन्मया परिपृच्छितम् ।। ४८ ।।\nकार्यं क्रियां च योगं च आध्यात्म्यं पार्थिवस्थितम् ।।\nएतन्मे पृच्छते ब्रह्मन्देवो नारायणः प्रभुः ।। ४९ ।।\nततो मां भाषते ब्रह्मन्विष्णुर्मायाकरण्डकः ।।\nक्रुद्धा भागवता ब्रह्मन्येन शुद्ध्यन्ति किल्बिषात् ।। 134.५० ।।\nकृत्वा तेन व्रतं चैव मम कर्मपरायणः ।।\nषष्ठे काले तु भुञ्जीत गृहभिक्षामनिन्दिताम् ।। ५१ ।।\nअष्टौ भिक्षा यथान्यायं शुद्धभागवतां गृहे ।।\nय एतेन विधानेन ब्रह्मकर्माणि कारयेत् ।। ५२ ।।\nमुच्यते किल्बिषात्तस्मादेवमाह जनार्दनः ।।\nयदीच्छसि परां सिद्धिं विष्णुलोकं जनार्दनात् ।। ५३ ।।\nशीघ्रमाराधयेद्विष्णुं द्विजमुख्यो न संशयः ।।\nततो भूमेर्वचः श्रुत्वा ब्रह्मणश्च सुतो मुनिः ।। ५४ ।।\nप्रत्युवाच विशालाक्षीं धर्मकामो वसुन्धराम् ।।\nअहो गुह्यं रहस्यं च यत्त्वया देवि भाषितम् ।। ५५ ।।\nतस्य ये मुखनिष्क्रान्ता धर्मास्तान्वक्तुमर्हसि ।।\nधरण्युवाच ।।\nततः स पुण्डरीकाक्षः शङ्खचक्रगदाधरः ।। ५६ ।।\nवराहरूपी भगवाँल्लोकनाथो जनार्दनः ।\nउवाच मधुरं वाक्यं मेघदुन्दुभिनिःस्वनः ।। ५७ ।।\nभक्तकर्मसुखार्थाय गुणवित्तसमन्विताम् ।।\nअनेनैव  विधानेन आचारेण समन्वितः ।। ५८।।\nदेवि कारयते कर्म मम लोकं स गच्छति ।।\nक्रुद्धेन  न च कर्त्तव्यं लोभेन त्वरया न च ।। ५९ ।।\nमत्पूजनं विधानेन यदीच्छेत्परमां गतिम् ।।\nये मां देवि यजिष्यन्ति क्रोधं त्यक्त्वा जितेन्द्रियाः ।। 134.६० ।।\nसंसारं ते न गच्छन्ति अपराधविवर्ज्जिताः ।।\nश्रीवराह उवाच ।।\nअकर्मण्येन पुष्पेण यो मामर्चयते भुवि ।। ६१ ।।\nपातनं तस्य वक्ष्यामि तच्छृणुष्व वसुन्धरे ।।\nनाहं तत्प्रतिगृह्णामि न च ते वै मम प्रियाः ।। ६२।।\nमूर्खा भागवता देवि मम विप्रियकारिणः ।।\nपतन्ति नरके घोरे रौरवे तदनन्तरम् ।। ६३।।\nअज्ञानस्य च दोषेण दुःखान्यनुभवन्ति च ।।\nवानरो दश वर्षाणि मार्जारश्च त्रयोदश ।। ६४ ।।\nमूकः पञ्च च वर्षाणि बलीवर्दश्च द्वादश ।।\nछागश्चैवाष्टवर्षाणि मासं वै ग्रामकुक्कुटः ।। ६५ ।।\nत्रीणि वर्षाणि महिषो भवत्येव न संशयः ।।\nएतत्ते कथितं भद्रे पुष्पं यन्मे न रोचते ।। ६६ ।।\nअकर्मण्यं विशालाक्षि पुष्पं ये च ददन्ति वै ।।\nधरण्युवाच ।।\nभगवन्यदि तुष्टोऽसि विशुद्धेनान्तरान्मना ।। ६७ ।।\nयेन शुध्यन्ति ते भक्तास्तव कर्मपरायणाः ।।\nश्रीवराह उवाच ।।\nशृणु तत्त्वेन मे देवि यन्मां त्वं परिपृच्छसि ।। ६८ ।।\nप्रायश्चित्तं महाभागे येन शुध्यन्ति मानवाः ।।\nएकाहारं ततः कृत्वा मासमेकं वरानने ।। ६९ ।।\nवीरासनविधींश्चैव कारयेत्सप्त सप्त च ।।\nचतुर्थं भक्ष्यमेकेन मासेन घृतपायसम् ।। ।। 134.७० ।।\nयावकान्नं त्रीण्यहानि वायुभक्षो दिनत्रयम् ।।\nय एतेन विधानेन देवि कर्माणि कारयेत् ।।७१ ।। ।\nसवर्पापप्रमुक्तश्च मम लोकं स गच्छति ।। ७२ ।।\nइति श्रीवराहपुराणे पूजादिसामयिकापराधप्रायश्चित्तं नाम चतुस्त्रिंशदधिकशततमोऽध्यायः ।। १३४ ।।"
  }
]
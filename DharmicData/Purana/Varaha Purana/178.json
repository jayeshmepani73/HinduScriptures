[
  {
    "text": "श्रीवराह उवाच ।।\nशत्रुघ्नेन पुरा घोरो लवणः सूदितो यथा ।।\nद्विजानुग्रहकामार्थमन्नमुग्रस्वरूपिणम् ।। १ ।।\nद्वादश्यां मार्गशीर्षस्य उपोष्य नियतः शुचिः ।।\nयः करोति वरारोहे शत्रुघ्नचरितं यथा ।। २ ।।\nद्विजानां प्रीणनं कृत्वा स्वधान्नपटुभोजनैः ।।\nलवणस्य वधादेव शत्रुघ्नस्य शरीरके ।। ३ ।।\nहर्षस्तु सुमहाञ्जातो रामस्याक्लिष्टकर्मणः ।।\nअयोध्यायाः समायातो रामः सबलवाहनः ।। ४ ।।\nमहोत्सवं च कर्तुं स शत्रुघ्नस्य महात्मनः ।।\nसितामाग्रहणीं प्राप्य मथुरां लवणान्तकः ।। ५ ।।\nएकादश्यां सोपवासः स्नात्वा विश्रान्तिसंज्ञके ।।\nकृत्वा महोत्सवं तत्र कुटुम्बसहितः पुरा ।। ६ ।।\nतस्मिन्मुक्त्वा यथाकामं ब्राह्मणान्वै प्रतर्प्य च ।।\nतस्मिन्नहनि तत्रैव यः कुर्यात्स महोत्सवम् ।। ७ ।।\nसर्वपापविनिर्मुक्तः पितृभिः सह मोदते ।।\nस्वर्गलोके चिरं कालं यावत्स्थित्यन्तजन्मनः ।। ८।।\nइति श्रीवराहपुराणे मथुरामाहात्म्ये शत्रुघ्नलावणे रामतीर्थयात्रायामष्टसप्तत्यधिकशततमोऽध्यायः ।। १७८ ।।"
  }
]
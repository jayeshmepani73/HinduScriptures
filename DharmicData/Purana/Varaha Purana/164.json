[
  {
    "text": "अथाऽन्नकूटपरिक्रमप्रभावः ।।\nश्रीवराह उवाच ।।\nअस्ति गोवर्द्धनं नाम क्षेत्रं परमदुर्लभम् ।।\nमथुरापश्चिमे भागे अदूराद्योजनद्वयम् ।।१।।\nह्रदं तत्र महाभागे द्रुमगुल्मलतायुतम् ।।\nचत्वारि तत्र तीर्थानि पुण्यानि च शुभानि च ।।२।।\nऐन्द्रं पूर्वेण पार्श्वेन यमतीर्थं तु दक्षिणे।।\nपश्चिमे वारुणं तीर्थं कौबेरं चोत्तरेण तु ।।३।।\nतेषां मध्ये स्थितो भद्रे क्रीडयिष्ये यदृच्छया ।।\nतत्र वै शक्रतीर्थे तु स्नानं कुर्याद्दृढ व्रतः।।४।।\nमोदते शक्रलोके तु सर्वद्वन्द्वविवर्जितः।।\nदक्षिणे यमतीर्थे तु स्नानं कुर्याद्यथाविधि।। ५।।\nयमस्य भवनं गत्वा मोदते कृतनिश्चयः।।\nतत्राथ मुञ्चते प्राणान् लोभमोहविवर्जितः।।।।\nयमलोकं परित्यज्य मम लोकं स गच्छति ।।\nतत्रैव वारुणं तीर्थमासाद्य स्नानमाचरेत्।।७।।\nवारुणं भवनं गत्वा मुच्यते सर्वकिल्बिषात् ।।\nतथात्र मुञ्चते प्राणान्कामक्रोधविवर्जितः ।। ८ ।।\nवारुणं लोकमुत्सृज्य मम लोकं स गच्छति ।।\nतत्र मध्ये च यः स्नाति क्रीडते स मया सह ।।९।।\nअथाऽत्र मुञ्चते प्राणान्मम लोके स गच्छति ।।\nअन्नकूटं ततः प्राप्य तस्य कुर्यात्प्रदक्षिणम् ।।164.१०।।\nन तस्य पुनरावृत्तिर्देवि सत्यं ब्रवीमि ते ।।\nस्नात्वा मानसगङ्गायां दृष्ट्वा गोवर्द्धने हरिम् ।। ११ ।।\nअन्नकूटं परिक्रम्य किं पुनः परिशोचति ।।\nसोमवारे त्वमायां वै प्राप्य गोवर्द्धनं गिरिम् ।।१२।।\nदत्त्वा पिण्डं पितृभ्यश्च राजसूयफलं भवेत् ।।\nगयायां पिण्डदानेन यत्फलं प्राप्यते नरैः ।।१३।।\nतत्फलं प्राप्यते तत्र नात्र कार्या विचारणा ।।\nगोवर्द्धनं परिक्रम्य दृष्ट्वा देवं परं हरिम् ।। १४ ।।\nराजसूयाश्वमेधानां फलं प्राप्नोत्यसंशयम् ।। १५ ।।\nपृथिव्युवाच ।।\nपरिक्रमोऽन्नकूटस्य विधिना क्रियते कथम् ।।\nप्रभावगुणमाहात्म्यं तद्भवान्वक्तुमर्हति ।। १६ ।।\nश्रीवराह उवाच ।।\nमासि भाद्रपदे या तु शुक्ला चैकादशी शुभा ।।\nगोवर्द्धने सोपवासः कुर्यात्तत्र प्रदक्षिणाम् ।।१७।।\nस्नात्वा मानसगङ्गायां प्रभाते उदिते रवौ ।।\nगोवर्द्धनं प्रसाद्यैवं हरिं चाचलमूर्द्धनि ।। १८ ।।\nपुण्डरीकं ततो गच्छेत्कुण्डे स्नात्वा विधानतः ।।\nदेवान्पितॄन्समभ्यर्च्य पुण्डरीकमथार्च्य च ।। १९ ।।\nसर्वपापविनिर्मुक्तः प्रयाति भवनं हरेः ।।\nकुण्डं चाप्सरसं नाम प्रसन्नसलिलाशयम् ।। 164.२० ।।\nतत्र स्नानं तर्पणं च कृत्वा फलमवाप्नुयात् ।।\nराजसूयाश्वमेधानां धूतपाप्मा न संशयः ।।२१।।\nतीर्थं संकर्षणं नाम्ना बलभद्रेण रक्षितम् ।।\nगोहत्या पूर्वसंलग्ना उत्तीर्णा तत्र दूरतः ।।२२।।\nस्नानाद्गच्छति सा क्षिप्रं नाऽत्र कार्या विचारणा ।।\nअन्नकूटस्य सान्निध्ये तीर्थं शक्रविनिर्मितम् ।। २३ ।।\nतत्र कृष्णेन पूजार्थमिन्द्रस्य विहतो मखः ।।\nमहदिन्द्रस्य चोत्थानं भक्ष्यभोज्यसमन्वितम् ।।२४।।\nकृत्वा तुष्टिकरान्साक्षादिन्द्रेण सह संकथा ।।\nइन्द्रस्य वर्षतोऽत्यन्तं तासां पीडाकरं जलम् ।।२५।।\nतासां गवां रक्षणाय धृतो गिरिवरस्तदा ।।\nसोऽन्नकूट इति ख्यातः सर्वतः शक्रपूजितः ।। २६ ।।\nदेवा देव्यस्तथा गावो ऋषिभिश्च समन्विताः ।।\nपूजितास्तर्पिताः श्रेष्ठाः श्रमतो विष्णुना पुरा ।। २७ ।।\nतस्मिन्स्थाने तर्पणेन शतक्रतुफलं लभेत् ।।\nततः कदम्बखण्डाख्यं कुण्डं तु विमलोदकम् ।।२८।।\nस्नात्वा पितॄन्समभ्यर्च्य ब्रह्मलोकमवाप्नुयात् ।।\nततो गच्छेद्देवगिरिं  शतबाहुसमुच्छ्रितम् ।।२९।।\nयत्र स्नानाद्दर्शनाच्च वाजपेयफलं लभेत् ।।\nमहादेवं ततो दृष्ट्वा गत्वा ध्यात्वा फलं लभेत् ।।164.३०।।\nकुण्डे स्नात्वा पितॄँस्तर्प्य कृतकृत्यो दिवं व्रजेत् ।।\nगङ्गायाश्चोत्तरं यावद्देवदेवस्य चक्रिणः ।। ३१ ।।\nअरिष्टेन समं यत्र महद्युद्धं प्रवर्त्तितम् ।।\nघातयित्वा ततश्चेममरिष्टं वृषरूपिणम् ।। ३२ ।।\nकोपेन पार्ष्णिघातेन मह्यां तीर्थं प्रवर्तितम् ।।\nवृषभस्य वधाज्ज्ञेयं तीर्थं सुमहदद्भुतम् ।।३३।।\nस्नातस्तत्र तदा कृष्णो वृषं हत्वा महासुरम् ।।\nवृषहत्यासमायुक्तः कृष्णश्चिन्तान्वितोऽभवत् ।।।८४।\nवृषो हतो मया चायमरिष्टः पापपूरुषः ।।\nतत्र राधा समाश्लिष्य  कृष्णमक्लिष्टकारिणम् ।।३५।।\nस्वनाम्ना विदितं कुण्डं कृतं तीर्थमदूरतः ।।\nराधाकुण्डमिति ख्यातं सर्वपापहरं शुभम् ।। ३६ ।।\nअरिष्टराधाकुण्डाभ्यां स्नानात्फलमवाप्नुयात् ।।\nराजसूयाश्वमेधानां नात्र कार्या विचरणा ।।३७।।\nगोनरब्रह्महत्यायाः पापं क्षिप्रं विनश्यति ।।\nतीर्थं हि मोक्षराजाख्यं नृणां मुक्तिप्रदायकम् ।। ३८ ।।\nयस्य दर्शनमात्रेण सर्वपापैः प्रमुच्यते ।।\nइन्द्रध्वजोच्छ्रयं  यत्र पूर्वस्यां दिशि वै कृतम् ।। ३९ ।।\nइन्द्रध्वजमिति ख्यातं तीर्थ चैवातिमुक्तिदम् ।।\nतत्र स्नाता दिवं यान्ति ये मृतास्तेऽपुनर्भवाः ।। 164.४० ।।\nततो हरो निवेद्याशु यात्राफलमनुत्तमम् ।।\nचक्रतीर्थे नरः स्नात्वा पञ्चतीर्थाख्यकुण्डके ।। ४१ ।।\nसमाप्य तीर्थयात्रां च रात्रौ जागरणं तथा ।।\nगोवर्द्धने च कर्त्तव्यं महापातकनाशनम् ।। ४२ ।।\nएकादश्यां तदा रात्रौ कृत्वा जागरणं शुभम् ।।\nद्वादश्यामुषसि स्नात्वा पिण्डं निर्वाप्य शक्तितः ।।४३।।\nपितॄणां मुक्तिदं तेषां य एवं कुरुते नरः ।।\nसर्वपापविनिर्मुक्तः परं ब्रह्माधिगच्छति।।४४।।\nएतत्ते कथितं भद्रे अन्नकूटपरिक्रमम् ।।\nयथानुक्रमयोगेन तथाषाढेपि चोच्यते ।। ४९ ।।\nय एतच्छृणुयाद्भक्त्या तीर्थानुकमणं हरेः ।।\nगोवर्द्धनस्य माहात्म्यं गङ्गास्नानफलं भवेत् ।। ४६ ।।\nइति श्रीवराहपुराणे मथुरामाहात्म्यान्तर्गते गोवर्द्धनमाहात्म्येऽन्नकूटपरिक्रमप्रभावो नाम चतुःषष्ट्यषिकशततमोऽध्यायः ।। १६४ ।।"
  }
]
[
  {
    "text": "<b>भद्राश्व उवाच ।\n</b>\nयोऽसौ परापरो देवो विष्णुः सर्वगतो मुने ।\nचतुर्युगे त्वसौ कीदृग् विज्ञेयः परमेश्वरः ।। ६८.१ ।।"
  },
  {
    "text": "युगे युगे क आचारो वर्णानां भविता मुने ।\nकथं च शुद्धिर्विप्राणामन्यस्त्रीसंकरैर्मुने ।। ६८.२ ।।"
  },
  {
    "text": "<b>अगस्त्य उवाच ।\n</b>\nकृते युगे मही देवैर्भुज्यते वेदकर्मणा ।\nयजद्भिरसुरैस्त्रेतां तद्वद् देवैश्च सत्तम ।। ६८.३ ।।"
  },
  {
    "text": "द्वापरे सत्त्वरजसी बहुले नृपसत्तम ।\nयावद् धर्मसुतो राजा भविष्यति महामते ।। ६८.४ ।।"
  },
  {
    "text": "ततस्तमः प्रभविता कलिरूपो नरेश्वर ।\nतस्मिन् कलौ वर्त्तमाने स्वमार्गाच्च्यवते द्विजः ।। ६८.५ ।।"
  },
  {
    "text": "राजानो वैश्यशूद्राश्च प्रायशो हीनजातयः ।\nभविष्यन्ति नृपश्रेष्ठ सत्यशौचविवर्जिताः ।। ६८.६ ।।"
  },
  {
    "text": "अगम्यागमनं तत्र करिष्यन्ति द्विजातयः ।\nअनृतं च वदिष्यन्ति वेदमार्गबहिष्कृताः ।\nविवाहांश्च करिष्यन्ति सगोत्रानसमांस्तथा ।। ६८.७ ।।"
  },
  {
    "text": "राजानो ब्राह्मणान् हिंस्युर्वित्तलोभान्विताः शठाः ।\nअन्त्यजा अपि वैश्यत्वं करिष्यन्ति पणे रताः ।\nअभिमानिनो भविष्यन्ति शूद्रजातिषु गर्विताः ।। ६८.८ ।।"
  },
  {
    "text": "सर्वाशिनो भविष्यन्ति ब्राह्मणाः शौचवर्जिताः ।\nसुरा पेयमिति प्राहुः सत्यशौचविवर्जिताः ।। ६८.९ ।।"
  },
  {
    "text": "ततो विनश्यते लोको वर्णधर्मश्च नश्यते ।। ६८.१० ।।"
  },
  {
    "text": "<b>भद्राश्व उवाच ।\n</b>\nअगम्यागमनं कृत्वा ब्राह्मणः क्षत्रियोऽपि वा ।\nशूद्रोऽपि शुद्ध्यते केन किं वाऽगम्यं तु शंस मे ।। ६८.११ ।।"
  },
  {
    "text": "<b>अगस्त्य उवाच ।\n</b>\nचातुर्गामी भवेद् विप्रस् त्रिगामी क्षत्रियो भवेत् ।\nद्विगामी तु भवेद् वैश्यः शूद्र एकगमः स्मृतः ।। ६८.१२ ।।"
  },
  {
    "text": "अगम्यां ब्राह्मणीं प्राहुः क्षत्रियस्य नरेश्वर ।\nक्षत्राणीं चैव वैश्यस्य वैश्यां शूद्रस्य पार्थिव ।\nअधमस्योत्तमा नारी अगम्या मनुरब्रवीत् ।। ६८.१३ ।।"
  },
  {
    "text": "माता मातृष्वसा श्वश्रूर्भातृपत्नी च पार्थिव ।\nस्नुषा च दुहिता चैव मित्रपत्नी स्वगोत्रजा ।। ६८.१४ ।।"
  },
  {
    "text": "राजजायाऽऽत्मजा चैव अगम्या मुख्यतः स्त्रियः ।\nरजकादिषु चान्याश्च स्त्रियोऽगम्याः प्रकीर्तिताः ।\nअगम्यागमनं चैतत् कृतं पापाय जायते ।। ६८.१५ ।।"
  },
  {
    "text": "वियोनिगमनायाशु ब्राह्मणाय भवत्यलम् ।\nशेषस्य शुद्धिरेषैव प्राणायामशतं भवेत् ।। ६८.१६ ।।"
  },
  {
    "text": "बहुनाऽपि हि कालेन यत् पापं समुपार्जितम् ।\nवर्णसंकरसंगत्या ब्राह्मणेन नरर्षभ ।। ६८.१७ ।।"
  },
  {
    "text": "दशप्रणवगायत्रीं प्राणायामशतैस्त्रिभिः ।\nमुच्यते ब्रह्महत्यायाः किं पुनः शेषपातकैः ।। ६८.१८ ।।"
  },
  {
    "text": "अथवा पररूपं यो वेद ब्राह्मणपुंगवः ।\nवेदाध्यायी पापशतैः कृतैरपि न लिप्यते ।। ६८.१९ ।।"
  },
  {
    "text": "स्मरन् विष्णुं पठन् वेदं ददद् दानं यजन् हरिम् ।\nब्राह्मणः शुद्ध एवास्ते विरुद्धमपि तारयेत् ।। ६८.२० ।।"
  },
  {
    "text": "एतत् ते सर्वमाख्यातं यत् पृष्टोऽहं त्वया नृप ।\nमन्वादिर्भिर्विस्तरशः कथ्यते येन पार्थिव ।\nसमासतस्तेन मया कथितं ते नृपोत्तम ।। ६८.२१ ।।"
  },
  {
    "text": "।। इति श्रीवराहपुराणे भगवच्छास्त्रेऽष्टषष्टितमोऽध्यायः ।। ६८ ।।"
  }
]
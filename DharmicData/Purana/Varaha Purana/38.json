[
  {
    "text": "श्रीवराह उवाच ।\nस शुभं शोभनं मार्गमास्थाय व्याधसत्तमः ।\nतपस्तेपे निराहारस्तं गुरुं मनसा स्मरन् ।। ३८.१ ।।\nभिक्षाकाले तु संप्राप्ते शीर्णपर्णान्यभक्षयत् ।\nस कदाचित् क्षुधाविष्टो वृक्षमूलं समाश्रितः ।। ३८.२ ।।\nबुभुक्षितस्तरोः पर्णमैच्छद् भक्षितुमन्तिकात् ।\nइत्येवं कुर्वतो व्योम्नि वागुवाचाशरीरिणी ।। ३८.३ ।।\nमा भक्षयस्व सकटमुच्चैरेवं प्रभाषिते ।\nततोऽसौ तं विहायान्यद् वार्क्षं पतितमग्रहीत् ।। ३८.४ ।।\nतमप्येवं निषिद्धं स्यादन्यं तथैवमेव च ।\nएवं स सकटं मत्वा व्याधः किञ्चिन्न भक्षयत् ।। ३८.५ ।।\nनिराहारस्तपस्तेपे स्मरन् गुरुमतन्द्रितः ।\nतस्याथ बहुना काले गते ऋषिवरोऽभ्यगात् ।। ३८.६ ।।\nदुर्वासाः शंसितात्मा वै किञ्चित्प्राणमपश्यत ।\nव्याधं तपोत्थतेजोभिर्ज्वलमानं हविर्यथा ।। ३८.७ ।।\nसोऽपि व्याधस्तु तं नत्वा शिरसाऽथ महामुनिम् ।\nउवाच स कृतार्थोऽस्मि भगवन् दर्शनात् तव ।। ३८.८ ।।\nइदानीं श्राद्धकालं मे प्राप्तं त्वमवधारय ।\nशीर्णपर्णानि भक्षयन् वै तैरेवाहं महामुने ।\nभवन्तं प्रीणयामीति व्याधस्तं वाक्यमब्रवीत् ।। ३८.९ ।।\nदुर्वासा अपि तं शुद्धं शुद्धभावं जितेन्द्रियम् ।\nजिज्ञासुस्तत्तपो वाक्यमिदमुच्चैरुवाच ह ।। ३८.१० ।।\nयवगोधूमशालीनामन्नं चैव सुसंस्कृतम् ।\nदीयतां मे क्षुधार्ताय त्वामुद्दिश्यागताय च ।। ३८.११ ।।\nइत्युक्तेन त्वसौ व्याधश्चिन्तां परमिकां गतः ।\nक्व संभविष्यते मह्यमिति चिन्तापरोऽभवत् ।। ३८.१२ ।।\nतस्य चिन्तयतः पात्रमाकाशात् पतितं शुभम् ।\nसौवर्णं सिद्धिसंयुक्तं तज्जग्राह करेण सः ।। ३८.१३ ।।\nतद् गृहीत्वा मुनिं प्राह दुर्वासाख्यं ससाध्वसः ।\nअत्रैव स्थीयतां ब्रह्मन् यावद् भिक्षाटनं त्वहम् ।\nकरोमि तत्प्रसादोऽयं क्रियतां ब्रह्मवित्तम ।। ३८.१४ ।।\nएवमुक्त्वा ततो भिक्षामटनं व्याधसत्तमः ।\nनातिदूरेण नगरं धनयोषसमन्वितम् ।। ३८.१५ ।।\nतस्य तत्र प्रयातस्य अग्रतः सर्वशोभनाः ।\nवृक्षेभ्यो निर्ययुश्चान्या हेमपात्राग्रपाणयः ।\nविविधान्नानि तस्याशु दत्त्वा पात्रं प्रपूरितम् ।। ३८.१६ ।।\nस च भूतार्थमात्मानं मत्वा पुनरथाश्रमम् ।\nआजगाम ततोऽपश्यत् तमृषिं जपतां वरम् ।। ३८.१७ ।।\nतं दृष्ट्वा स्थाप्य तां भिक्षां शुचौ देशे प्रसन्नधीः ।\nप्रणम्य तमृषिं वाक्यमुवाच व्याधसत्तमः ।। ३८.१८ ।।\nभगवन् क्षालनं पद्भ्यां क्रियतामृषिपुंगव ।\nयदि त्वहमनुग्राह्यस्तदेवं कर्त्तुमर्हसि ।। ३८.१९ ।।\nएवमुक्तः स जिज्ञासुस्तपोवीर्यं शुभं मुनिः ।\nनदीं गन्तुं न शक्नोमि जलपात्रं न चास्ति मे ।। ३८.२० ।।\nकथं प्रक्षालयाम्याशु व्याध पादौ महामते ।\nइत्येतन्मुनिना व्याधः श्रुत्वा चिन्तापरोऽभवत् ।\nकिं करोमि कथं चास्य भोजनं वै भविष्यति ।। ३८.२१ ।।\nएवं संचिन्त्य मनसा गुरुं स्मृत्वा विचक्षणः ।\nजगाम शरणं तां तु सरितं देविकां सुधीः ।। ३८.२२ ।।\nव्याध उवाच ।\nव्याधोऽस्मि पापकर्माऽस्मि ब्रह्महाऽस्मि सरिद्वरे ।\nतथापि संस्मृता देवि पाहि मां शरणं गतम् ।। ३८.२३ ।।\nदेवतां नैव जानामि न मन्त्रं न तथार्चनम् ।\nगुरुपादौ परं ध्यात्वा पश्यामि सततं शुभे ।। ३८.२४ ।।\nएवं विधस्य मे देवि दयां कुरु सरिद्वरे ।\nऋषेः क्षालार्थसलिलं समीपं कुरु माचिरम् ।। ३८.२५ ।।\nएवमुक्त्वाऽथ व्याधेन देविका पापनाशिनी ।\nआजगाम यतस्तस्थौ दुर्वासाः संशितव्रतः ।। ३८.२६ ।।\nतस्य पादौ स्वयं देवी क्षालयन्ती सरिद्वरा ।\nजगाम ह्रादिनी भूत्वा व्याधाश्रमसमीपतः ।। ३८.२७ ।।\nतं दृष्ट्वा महदाश्चर्यं दुर्वसा विस्मयं ययौ ।\nप्रक्षाल्य हस्तौ पादौ च तदन्तं श्रद्धयान्वितम् ।\nबुभुजे परमप्रीतस्तथाचम्य विचक्षणः ।। ३८.२८ ।।\nतमस्थिशेषं व्याधं तु क्षुधादुर्बलतां गतम् ।\nउवाच वेदाध्ययनं सर्वे वेदाः ससंग्रहाः ।\nब्रह्मविद्या पुराणानि प्रत्यक्षाणि भवन्तु ते ।। ३८.२९ ।।\nएवं प्रादाद् वरं तस्य दुर्वासा नाम चाकरोत् ।\nभवान् सत्यतपा नाम ऋषिराद्यो भविष्यति ।। ३८.३० ।।\nएवं दत्तवरो व्याधस्तमाह मुनिसत्तमम् ।\nव्याधो भूत्वा कथं ब्रह्मन् वेदानध्यापयाम्यहम् ।। ३८.३१ ।।\nऋषिरुवाच ।\nप्राक्शरीरं गतं तेऽद्य निराहारस्य सत्तम ।\nतपोमयं शरीरं ते पृथग्भूतं न संशयः ।। ३८.३२ ।।\nप्राग्विज्ञानं गतं नाशमिदानीं शुद्धमक्षरम् ।\nविद्धि तं शुद्धकायोऽसि तथाऽन्यत् ते शरीरकम् ।\nतेन वेदाः समं शास्त्रैः प्रतिभास्यन्ति ते मुने ।। ३८.३३ ।।\n।। इति श्रीवराहपुराणे भगवच्छास्त्रे अष्टत्रिंशोऽध्यायः ।। ३८ ।।"
  }
]
[
  {
    "text": "श्रीवराह उवाच ।\nततः पुत्रं रथाङ्गाग्निदग्धं श्रुत्वा नृपोत्तमः ।\nसुप्रतीकः प्रतीतात्मा चिन्तयामास पार्थिवः ।\nतस्य चिन्तयतस्त्वेवं तदा बुद्धिरजायत ।। १२.१ ।।\nचित्रकूटे गिरौ विष्णुः सदा रामेति कीर्त्यते ।\nततोऽहं रामसंज्ञेन नाम्ना स्तौमि जगत्पतिम् ।। १२.२ ।।\nसुप्रतीक उवाच ।\nनमामि रामं नरनाथमच्युतं\nकविं पुराणं त्रिदशारिनाशनम् ।\nशिवस्वरूपं प्रभवं महेश्वरं\nसदा प्रपन्नार्तिहरं धृतश्रियम् ।। १२.३ ।।\nभवान् सदा देव समस्ततेजसां\nकरोषि तेजांसि समस्तरूपधृक् ।\nक्षितौ भवान् पञ्चगुणस्तथा जले\nचतुःप्रकारस्त्रिविधोऽथ तेजसि ।\nद्विधाऽथ वायौ वियति प्रतिष्ठितो\nभवान् हरे शब्दवपुः पुमानसि ।। १२.४ ।।\nभवान् शशी सूर्यहुताशनोऽसि\nत्वयि प्रलीनं जगदेतदुच्यते ।\nभवत्प्रतिष्ठं रमते जगत् यतः\nस्तुतोऽसि रामेति जगत् प्रतिष्ठितम् ।। १२.५ ।।\nभवार्णवे दुःखतरोर्मिसंकुले\nतथाक्षमानग्रहणेऽतिभीषणे ।\nन मज्जति त्वत्स्मरणप्लवो नरः\nस्मृतोऽसि रामेति तथा तपोवने ।। १२.६ ।।\nवेदेषु नष्टेषु भवांस्तथा हरे\nकरोषि मात्स्यं वपुरात्मनः सदा ।\nयुगक्षये रञ्जितसर्वदिङ्मुखो\nभवांस्तथाग्निर्बहुरूपधृग् विभो ।। १२.७ ।।\nकौर्मं तथा ते वपुरास्थितः सदा\nयुगे युगे माधव तोयमन्थने ।\nन चान्यदस्तीति भवत्समं क्वचि-\nज्जनार्दनाद् यः स्वयं भूतमुत्तमम् ।। १२.८ ।।\nत्वया ततं विश्वमिदं महात्मन्\nस्वकाखिलान् वेद दिशश्च सर्वाः ।\nकथं त्वमाद्यं परमं तु धाम\nविहाय चान्यं शरणं व्रजामि ।। १२.९ ।।\nभवानेकः पूर्वमासीत् ततश्च\nत्वत्तो मही सलिलं वह्निरुच्चैः ।\nवायुस्तथा खं च मनोऽपि बुद्धि-\nश्चेतोगुणास्तत्प्रभवं च सर्वम् ।। १२.१० ।।\nत्वया ततं विश्वमिदं समस्तं\nसनातनस्त्वं पुरुषो मतो मे ।\nसमस्तविश्वेश्वर विश्वमूर्ते\nसहस्त्रबाहो जय देव देव ।\nनमोऽस्तु रामाय महानुभाव ।। १२.११ ।।\nइति स्तुतो देववरः प्रसन्नः\nतदा राज्ञः सुप्रतीकस्य मूर्तिम् ।\nसंदर्शयामास ततोऽभ्युवाच\nवरं वृणीष्वेति च सुप्रतीकम् ।। १२.१२ ।।\nएवं श्रुत्वा वचनं तस्य राजा\nससंभ्रमं देवदेवं प्रणम्य ।\nउवाच देवेश्वर मे प्रयच्छ\nलयं यदास्ते परमं वपुस्ते ।। १२.१३ ।।\nइतीरिते राजवरः क्षणेन\nलयं तथाऽगादसुरघ्नमूर्तौ ।\nस्थितस्तस्मिन्नात्मभूतो विमुक्तः\nस भूमिपः कर्मकाण्डैरनेकैः ।। १२.१४ ।।\nश्रीवराह उवाच ।\nइतीरितं ते तु मया पुराणं\nस्वायम्भुवे चादिकृतैकदेशम् ।\nशक्यं न चास्यैर्बहुभिः सहस्त्रै-\nरपीह केनापि मुखेन वक्तुम् ।। १२.१५ ।।\nउद्देशतः संस्मृतमात्रमेत-\nन्मया भद्रे कथितं ते पुराणम् ।\nसमुद्रतोयात् परिमाणसृष्टिः\nक्वचित् क्वचिद् वृत्तमथो ह्यनर्ध्यम् ।। १२.१६ ।।\nस्वयम्भुवा कथितं ब्रह्मणाऽपि\nनारायणेनापि कुतो भवेऽन्यः ।\nअशक्यमस्माभिरितीरितं ते\nतन्मूर्त्तित्वात् स्मरणेनेदमाद्यम् ।। १२.१७ ।।\nसमुद्रे बालुकासंख्या विद्यते रजसः क्षितौ ।\nन तु सृष्टेः पुनः संख्या क्रीडतः परमेष्ठिनः ।। १२.१८ ।।\nएष नारायणस्यांशो मया प्रोक्तः शुचिस्मिते ।\nकृते वृत्तान्त एषश्च किमन्यच्छ्रोतुमिच्छसि ।। १२.१९ ।।\n।। इति श्रीवराहपुराणे भगवच्छास्त्रे द्वादशोऽध्यायः ।। १२ ।।"
  }
]
[
  {
    "text": "ब्रह्मोवाच ।।\nतस्मात्स्थानादपक्रान्ते त्र्यम्बके मृगरूपिणि ।।\nअन्योऽन्यं मन्त्रयित्वा तु मया सह सुरोत्तमाः ।। १ ।।\nत्रिधाविभक्तं तच्छृङ्गं पृथक्पृथगवस्थितम् ।।\nसम्यक्स्थापयितुं देवा विधिदृष्टेन कर्मणा ।। २ ।।\nस्थापितं देवि नीत्वा वै शृंगाग्रं वज्रपाणिना ।।\nमया तत्रैव तन्मध्यं स्थापितं विधिवत्प्रभोः ।। ३ ।।\nदेवैर्देवर्षिभिश्चैव सिद्धैर्ब्रह्मर्षिभिस्तथा ।।\nगोकर्ण इति विख्यातिः कृता वैशेषिकी वरा ।। ४ ।।\nविष्णुना देवतीर्थेन तन्मूलं स्थापितं ततः ।।"
  },
  {
    "text": "तत्र तत्रैव भगवांस्तस्मिन्शृंगे त्रिधा स्थिते ।।\nसान्निध्यं कल्पयामास भागेनैकेन चोन्मना ।। ६ ।।\nशतं तेन तु भागानामात्मनो निहितं मृगे ।।\nतस्माद्द्विकं तु भागानां शृंगाणां त्रितये न्यधात् ।।७।।\nमार्गेण तच्छरीरेण निर्ययौ भगवान्विभुः ।।\nशैशिरस्य गिरेः पादं प्रपेदे स्वयमात्मनः।।८।।\nशतसंख्या स्मृता व्युष्टिस्तस्मिञ्छैलेश्वरे विभोः ।।\nत्रिधा विभक्ते शृंगेऽस्मिन्नेकाग्रगतिनिप्रभोः ।। ९ ।।\nततः सुरासुरगुरुर्देवं भूतमहेश्वरम् ।।\nतपसोऽग्रेण संसेव्य वव्रिरे विविधान्वरान् ।। 216.१० ।।\nदेवदानवगन्धर्वाः सिद्धयक्षमहोरगाः ।।\nश्लेष्मातकवनं कृत्स्नं सर्वतः परिमण्डलम् ।। ११ ।।\nतीर्थयात्रां पुरस्कृत्य प्रादक्षिण्यं च चक्रतुः ।।\nफलान्निर्द्दिश्य तीर्थानां तथा क्षेत्रफलं महत् ।। १२ ।।\nयथास्थानानि ते तस्मान्निवृत्ताश्च सुरादयः ।।\nएवं तस्मान्निवृत्तेषु दैवतेषु तदा ततः ।। १३ ।।\nपौलस्त्यो रावणो नाम भ्रातृभिः सह राक्षसैः ।।\nआगम्योग्रेण तपसा देवमाराधयद्विभुम् ।। १४ ।।\nशुश्रूषया च परया गोकर्णेश्वरमव्ययम् ।।\nयदा तु तस्य तुष्टो वै वरदः शंकरः स्वयम् ।। १५ ।।\nतदा त्रैलोक्यविजयं वरं वव्रे स राक्षसः ।।\nप्रसादात्तस्य तत्सर्वं वाञ्छितं मनसा हि यत् ।। १६ ।।\nअवाप्य च दशग्रीवस्तदिष्टं परमेश्वरात् ।।\nत्रैलोक्यविजयायाशु तत्क्षणादेव निर्ययौ ।। १७ ।।\nत्रैलोक्यं स विनिर्जित्य शक्रं च त्रिदशाधिपम् ।।\nतदुत्पाट्यानयामास पुत्रेणेन्द्रजिता सह ।। १८ ।।\nशृंगाग्रं यत्पुरा नीत्वा स्थापितं वज्रपाणिना ।।\nतदुत्पाट्यानयामास पुत्रेणेन्द्रजिता सह ।। १९ ।।\nतद्यावद्रावणः स्थाप्य मुहूर्त्तमुदधेस्तटे ।।\nसन्ध्यामुपासते तत्र लग्नस्तावदसौ भुवि ।। 216.२० ।।\nन शशाक यदा रक्षस्तदुत्पाटयितुं बलात् ।।\nवज्रकल्पं समुत्सृज्य तदा लंकां विनिर्ययौ ।। २१ ।।\nस तु दक्षिणगोकर्णो विज्ञेयस्ते महामते ।।\nस्वयं प्रतिष्ठितस्तत्र स्वयं भूतपतिः शिवः ।। २२ ।।\nएतत्ते कथितं सर्वं मया विस्तरतो मुने ।।\nयथावदुत्तरस्तस्य गोकर्णस्य महात्मनः।।२३।।\nदक्षिणस्य च विप्रर्षे तथा शृंगेश्वरस्य च।।\nशैलेश्वरस्य च विभो स्थित्युत्पत्तिर्यथाक्रमम्।।२४।।\nव्युष्टिः क्षेत्रस्य महती तीर्थानां च समुद्भवः ।।\nप्रोक्तं सर्वं मया वत्स किमन्यच्छ्रोतुमिच्छसि ।। २५ ।।\nइति श्रीवराहपुराणे गोकर्णशृंगेश्वरादीनां माहात्म्यं नाम षोडशाधिकद्विशततमोऽध्यायः ।। २१६ ।।"
  }
]
[
  {
    "text": "महातपा उवाच ।\nविष्णोर्विभूतिमाहात्म्यं कथितं ते प्रसङ्गतः ।\nतिथीनां श्रृणु माहात्म्यं कथ्यमानं मया नृप ।। १९.१ ।।\nइत्थंभूतो महानग्निर्ब्रह्मक्रोधोद्भवो महान् ।\nउवाच देवं ब्रह्माणं तिथिर्मे दीयतां विभो ।\nयस्यामहं समस्तस्य जगतः ख्यातिमाप्नुयाम् ।। १९.२ ।।\nब्रह्मोवाच ।\nदेवानामथ यक्षाणां गन्धर्वाणां च सत्तम ।\nआदौ प्रतिपदा येन त्वमुत्पन्नोऽसि पावक ।। १९.३ ।।\nत्वत्पदात् प्रतिपदं चान्या संभविष्यन्ति देवताः ।\nअतस्ते प्रतिपन्नाम तिथिरेषा भविष्यति ।। १९.४ ।।\nतस्यां तिथौ हविष्येण प्राजापत्येन मूर्तिना ।\nहोष्यन्ति तेषां प्रीताः स्युः पितरः सर्वदेवताः ।। १९.५ ।।\nचतुर्विधानि भूतानि मनुष्याः पशवोऽसुराः ।\nदेवाः सर्वे सगन्धर्वाः प्रीताः स्युस्तर्पिते त्वयि ।। १९.६ ।।\nयश्चोपवासं कुर्वीत त्वद्भक्तः प्रतिपद्दिने ।\nक्षीराशनो वा वर्त्तेत श्रृणु तस्य फलं महत् ।। १९.७ ।।\nचतुर्युगानि षट्त्रिंशत् स्वर्लोकेऽसौ महीयते ।\nतेजस्वी रूपसंपन्नो द्रव्यवान् जायते नरः ।। १९.८ ।।\nइह जन्मन्यसौ राजा प्रेत्य स्वर्गे महीयते ।\nतूष्णीं बभूव सोप्यग्निर्ब्रह्मदत्ताश्रयं ययौ ।। १९.९ ।।\nय इदं श्रृणुयान्नित्यं प्रातरुत्थाय मानवः ।\nअग्नेर्जन्म स पापेभ्यो मुच्यते नात्र संशयः ।। १९.१० ।।\n।। इति श्रीवराहपुराणे भगवच्छास्त्रे एकोनविंशोऽध्यायः ।। १९ ।।"
  }
]
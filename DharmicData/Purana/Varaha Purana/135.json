[
  {
    "text": "अथ जालपादभक्षणापराधप्रायश्चित्तम् ।।\nश्रीवराह उवाच ।।\nरक्तवस्त्रेण संयुक्तो यो हि मामुपसर्पति ।।\nतस्यापि शृणु सुश्रोणि कर्म संसारमोक्षणम् ।। १ ।।\nरजस्वलासु नारीषु रजो यत्तत्प्रवर्त्तते ।।\nतेनासौ रजसा पुष्टो कर्मदोषेण जानतः ।। २ ।।\nवर्षाणि दश पञ्चैव वसते तत्र निश्चयात् ।।\nरजो भूत्वा महाभागे रक्तवस्त्रपरायणः ।। ३ ।।\nप्रायश्चितं प्रवक्ष्यामि तस्य कायविशोधनम् ।।\nयेन शुध्यन्ति ते भूमे पुरुषाः शास्त्रनिश्चिताः ।। ४ ।।\nएकाहारं ततः कृत्वा दिनानि दश सप्त च।।\nवायुभक्षस्त्रीण्यहानि दिनमेकं जलाशनः ।। ५ ।।\nएवं स मुच्यते भूमे मम विप्रियकारकः ।।\nप्रायश्चित्तं ततः कृत्वा ममासौ रोचते सह ।। ६ ।।\nएतत्ते कथितं भूमे रक्तवस्त्रविभूषिते ।।\nप्रायश्चित्तं महाभागे सर्वसंसारमोक्षणम् ।। ७ ।।\nयस्तु मामन्धकारेषु विना दीपेन सुन्दरि ।।\nस्पृशते च विना शास्त्रं त्वरमाणो विमोहितः ।। ८ ।।\nपतनं तस्य वक्ष्यामि शृणुष्व त्वं वसुन्धरे ।।\nतेन क्लेशं समासाद्य क्लिश्यते च नराधमः ।। ९ ।।\nअन्धो भूत्वा महाभागे एकं जन्म तमोमयः ।।\nसर्वाशी सर्वभक्षश्च मानवः सोऽभिजायते ।। 135.१० ।।\nअनन्यमानसो भूत्वा भूमे ह्येतत्प्रसाधयेत् ।।\nप्रायश्चित्तं प्रवक्ष्यामि अन्धकारे तु यः पुरा ।। ११ ।।\nसंस्पृशेत्सोऽपि धर्मात्मा येन लोकं मम व्रजेत् ।।\nअक्ष्णोराच्छादनं कृत्वा दिनानि दश पञ्च च ।। १२ ।।\nएकाहारं ततः कृत्वा दिनविंशं समाहितः ।।\nयस्य कस्यापि मासस्य एकामेव च द्वादशीम् ।।१३ ।।\nएकाहारस्ततो भूत्वा निषीदेच्च जलाशनः ।।\nततो यवान्नं भुञ्जीत गोमूत्रेण तु पाचितम् ।। १४ ।।\nप्रायश्चित्तेन चैतेन मुच्यते पातकात्ततः ।।\nयः पुनः कृष्णवस्त्रेण मम कर्मपरायणः ।। १५ ।।\nदेवि कर्माणि कुर्वीत तस्य वै पातनं शृणु ।।\nघुणो वै पञ्चवर्षाणि लाजवास्तुसमाश्रयः ।। १६ ।।\nपञ्च वर्षाणि नकुलो दश वर्षाणि कच्छपः ।।\nएवं भ्रमति संसारे मम कर्मपरायणः ।। १७ ।।\nपारावतेषु जायेत नव वर्षाणि पञ्च च ।।\nजातो ममापराधेन स्थितः पारावतो भुवि ।। १८ ।।\nमम तिष्ठति पार्श्वेषु यत्रैवाहं प्रतिष्ठितः ।।\nप्रायश्चित्तं प्रवक्ष्यामि तस्य संसारमोक्षणे ।। १९ ।।\nयेनासौ लभते सिद्धिं कृष्णवस्त्रापराधतः ।।\nसप्ताहं यावकं भुक्त्वा त्रिरात्रं सक्तुपिण्डिकाम्।। 135.२० ।।\nत्रीणि पिण्डांस्त्रिरात्रं तु एवं मुच्येत किल्बिषात् ।।\nय एतेन विधानेन देवि कर्माणि कारयेत् ।। २१ ।।\nशुचिर्भागवतो भूत्वा मम मार्गानुसारतः ।।\nन स गच्छति संसारं मम लोकं स गच्छति ।। २२ ।।\nवाससा चाप्यधौतेन यो मे कर्माणि कारयेत् ।।\nशुचिर्भागवतो भूत्वा मम मार्गानुसारकः ।। २३ ।।\nतस्य दोषं प्रवक्ष्यामि अपराधं वसुन्धरे ।।\nपतन्ति येन संसारं वाससोच्छिष्टकारिणः ।। २४ ।।\nदेवि भूत्वा गजो मत्तस्तिष्ठत्येकं नरो भुवि ।।\nउष्ट्रश्चैकं भवेज्जन्म जन्म चैकं वृकस्तथा ।। २५ ।।\nगोमायुरेकं जन्मापि जन्म चैकं हयस्तथा ।।\nसारङ्गस्त्वेकजन्मा वै मृगो भवति वै ततः ।। २६ ।।\nसप्तजन्मान्तरं पश्चात्ततो भवति मानुषः ।।\nमद्भक्तश्च गुणज्ञश्च मम कर्मपरायणः ।। २७ ।।\nदक्षो निरपराधश्च अहङ्कारविवर्जितः ।।\nधरण्युवाच ।।\nश्रुतमेतन्मया देव यत्त्वया समुदाहृतम् ।। २८ ।।\nसंसारं वाससोच्छिष्टा येन गच्छन्ति मानुषाः।।\nप्रायश्चित्तं च मे ब्रूहि सर्वकर्मसुखावहम् ।। २९ ।।\nकिल्बिषाद्येन मुच्यन्ते तव कर्मपरायणाः ।।\nश्रीवराह उवाच ।।\nशृणु तत्त्वेन मे देवि कथ्यमानं मयाऽनघे ।। 135.३० ।।\nप्रायश्चित्तं प्रवक्ष्यामि मम कर्मपरायणः ।।\nयावकेन त्रीण्यहानि पिण्याकेन दिनत्रयम् ।। ३१ ।।\nपर्णभक्षस्त्रीण्यहानि पयोभक्षो दिनत्रयम् ।।\nपायसेन त्रिरात्रं तु वायुभक्षो दिनत्रयम् ।। ३२ ।।\nएवं कृत्वा महाभागे वाससोच्छिष्टकारिणः ।।\nअपराधं न विन्देरन्संसारं न प्रयान्ति च ।। ३३ ।।\nश्वानोच्छिष्टं तु यो दद्यान्मम कर्मपरायणः ।।\nपापं तस्य प्रवक्ष्यामि संसारे च महद्भयम् ।। ३४ ।।\nश्वानो वै सप्त जन्मानि गोमायुः सप्त वै तथा ।।\nउलूकः सप्तवर्षाणि पश्चाज्जायेत मानुषः ।। ३५ ।।\nविशुद्धात्मा श्रुतिज्ञश्च मद्भक्तश्चैव जायते ।।\nगृहे भागवतोत्कृष्टे अपराधविवर्जितः ।। ३६ ।।\nशृणु तत्त्वेन वसुधे प्रायश्चित्तं महौजसम् ।।\nतरन्ति मानुषा येन त्यक्त्वा संसारसागरम् ।। ३७ ।।\nमूलभक्षो दिनत्रय्यां फलाहारो दिनत्रयम् ।।\nशाकभक्षो दिनत्रय्यां पयोभक्षो दिनत्रयम् ।। ३८ ।।\nदध्याहारो दिनत्रय्यां पायसेन दिनत्रयम् ।।\nवाय्वाहारो दिनत्रय्यां स्नानं कृत्वा दृढव्रतः ।। ३९ ।।\nएवं दिनान्येकविंशत्कृत्वा वै शुभलक्षणम् ।।\nअपराधं न विन्देत मम लोकं स गच्छति ।। 135.४० ।।\nभुक्त्वा वराहमांसं तु यश्च मामिह सर्पति ।।\nपातनं तस्य वक्ष्यामि यथा भवति सुन्दरि ।। ४१ ।।\nवराहो दश वर्षाणि कृत्वानुचरते वने ।।\nव्याधो भूत्वा महाभागे समाः पञ्च च सप्त च ।। ४२ ।।\nततश्च मूषको भूत्वा वर्षाणि च चतुर्दश ।।\nऊनविंशतिवर्षाणि यातुधानश्च जायते ।। ४३ ।।\nसल्लकी चाष्टवर्षाणि जायते भवने बहु ।।\nव्याघ्रस्त्रिंशच्च वर्षाणि जायते पिशिताशनः ।। ४४ ।।\nएवं संसारितां गत्वा वराहामिषभक्षकः ।।\nजायते विपुले सिद्धे कुले भागवते तथा ।। ४५ ।।\nहृषीकेशवचः श्रुत्वा  सर्वं सम्पूर्णलक्षणम् ।।\nशिरसा चाञ्जलिं कृत्वा वाक्यं चेदमुवाच ह ।। ४६ ।।\nएतन्मे परमं गुह्यं तव भक्तसुखावहम् ।।\nवराहमांसभक्षस्तु येन मुच्येत किल्बिषात् ।। ४७ ।।\nतरन्ति मानुषा येन तिर्यक्संसारसागरात् ।।\nगोमयेन दिनं पञ्च कणाहारेण सप्त वै ।। ४८ ।।\nपानीयं तु ततो भुक्ता तिष्ठेत्सप्तदिनं ततः ।।\nअक्षारलवणं सप्त सक्तुभिश्च तथा त्रयः ।।४९।।\nतिलभक्षो दिनान्सप्त पाषाणस्य च भक्षकः ।।\nपयो भुक्त्वा दिनं सप्त कारयेद्बुद्धिमान्मनः।।135.५०।।\nक्षान्तं दान्तं तथा कृत्वा अहङ्कारविवर्ज्जितः।।\nदिनान्येकोनपञ्चाशच्चरेत्कृतविनिश्चयः।।५१।।\nविमुक्तः सर्वपापेभ्यः ससंज्ञो विगतज्वरः ।।\nकृत्वा मम च कर्माणि मम लोकं स गच्छति ।।५२।।\nजालपादं भक्षयित्वा यस्तु मामुपसर्पति ।।\nजालपादस्ततो भूत्वा वर्षाणि दश पञ्च च ।। ५३ ।।\nकुम्भीरो दश वर्षाणि पञ्च वर्षाणि सूकरः ।।\nतावद्भ्रमति संसारे मम चैवापराधतः ।। ५४ ।।\nकृत्वा तु दुष्करं कर्म जायते विपुले कुले ।।\nशुद्धो भागवतश्रेष्ठो ह्यपराधविवर्जितः ।। ५५।।\nसर्वकर्माण्यतिक्रम्य मम लोकं स गच्छति ।।\nप्रायश्चितं प्रवक्ष्यामि जालपादस्य भक्षणे ।। ५६ ।।\nतरन्ति मनुजा येन घोरसंसारसागरात् ।।\nयावकान्नं दिनत्रय्यां वायुभक्षो दिनत्रयम् ।। ५७ ।।\nफलभक्षो दिनत्रय्यां तिलभक्षो दिनत्रयम् ।।\nअक्षारलवणान्नाशी पुनस्तत्र दिनत्रयम् ।। ५८ ।।\nदशपञ्च दिनान्येवं प्रायश्चित्तं समाचरेत् ।।\nजालपादापराधस्य एवं कुर्वीत शोधनम्।।\nविनीतात्मा शुचिर्भूत्वा य इच्छेत्सुशुभां गतिम् ।।५९।।\nइति श्रीवराहपुराणे जालपादभक्षणापराधप्रायश्चित्तं नाम पञ्चत्रिंशदधिकशततमोऽध्यायः।। १३५।।"
  }
]
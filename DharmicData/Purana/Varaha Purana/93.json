[
  {
    "text": "<b>श्रीवराह उवाच ।\n</b>\nततो महिषदैत्यस्तु कामरूपी महाबलः ।\nमत्तहस्तिनामारुह्य यियासुर्मेरुपर्वतम् ।। ९३.१ ।।"
  },
  {
    "text": "तत्रैन्द्रं पुरमासाद्य देवैः सह शतक्रतुम् ।\nअभिदुद्राव दैत्येन्द्रस्ततो देवाः क्रुधान्विताः ।। ९३.२ ।।"
  },
  {
    "text": "आदाय स्वानि शस्त्राणि वाहनानि विशेषतः ।\nअधिष्ठायासुरानाजौ दुद्रुवुर्मुदिता भृशम् ।। ९३.३ ।।"
  },
  {
    "text": "तेषां प्रववृते युद्धं तुमुलं लोमहर्षणम् ।\nघोरं प्रचण्डयोधानामन्योन्यमभिगर्जताम् ।। ९३.४ ।।"
  },
  {
    "text": "तत्राञ्जनो नीलकुक्षिर्मेघवर्णो बलाहकः ।\nउदराक्षो ललाटाक्षः सुभीमो भीमविक्रमः ।\nस्वर्भानुश्चेति दैत्याष्टौ वसून् दुद्रुवुराहवे ।। ९३.५ ।।"
  },
  {
    "text": "यथासंख्येन तद्वच्च दैत्या द्वादश चापरे ।\nआदित्यान् दैत्यवर्यास्तु तेषां प्राधान्यतः श्रृणु ।। ९३.६ ।।"
  },
  {
    "text": "भीमो ध्वङ्क्षो ध्वस्तकर्णः शङ्कुकर्णस्तथैव च ।\nवज्रकायोऽतिवीर्यश्च विद्युन्माली तथैव च ।। ९३.७ ।।"
  },
  {
    "text": "रक्ताक्षो भीमदंष्ट्रस्तु विद्युज्जिह्वस्तथैव च ।\nअतिकायो महाकायो दीर्घबाहुः कृतान्तकः ।। ९३.८ ।।"
  },
  {
    "text": "एते द्वादश दैत्येन्द्रा आदित्यान् युधि दुद्रुवुः ।\nस्वकं सैन्यमुपादाय तद्वदन्येऽपि दानवाः ।\nरुद्रान् दुद्रुवुरव्यग्रा यथासंख्येन कोपिताः ।। ९३.९ ।।"
  },
  {
    "text": "कालः कृतान्तो रक्ताक्षो हरणो मित्रहाऽनिलः ।\nयज्ञहा ब्रह्महा गोघ्नः स्त्रीघ्नः संवर्त्तकस्तथा ।। ९३.१० ।।"
  },
  {
    "text": "इत्येते दश चैकश्च दैत्येन्द्रा युद्धदुर्मदाः ।\nयथासंख्येन रुद्रांस्तु दुद्रुवुर्भीमविक्रमाः ।। ९३.११ ।।"
  },
  {
    "text": "शेषान् देवान् शेषदैत्या यथायोगमुपाद्रवन् ।\nस्वयं महिषदैत्यस्तु इन्द्रं दुद्राव वेगितः ।। ९३.१२ ।।"
  },
  {
    "text": "स चापि बलवान् दैत्यो ब्रह्मणो वरदर्पितः ।\nअवध्यः पुरुषेणाजौ यद्यपि स्यात् पिनाकधृक् ।। ९३.१३ ।।"
  },
  {
    "text": "आदित्यैर्वसुभिः साध्यै रुद्रैश्च निहता भृशम् ।\nअसुरा यातुधानाश्च संख्यापूरणकेवलाः ।। ९३.१४ ।।"
  },
  {
    "text": "देवानामपि सैन्यानि निहतान्यसुरैर्युधि ।\nएवं भूते तदा भग्ने देवेन्द्रे विद्रुताः सुराः ।। ९३.१५ ।।"
  },
  {
    "text": "अर्दिता विविधैः शस्त्रैः शूलपट्टिशमुद्गरैः ।\nगतवन्तो ब्रह्मलोकमसुरैरर्दिताः सुराः ।। ९३.१६ ।।"
  },
  {
    "text": "।। इति श्रीवराहपुराणे भगवच्छास्त्रे त्रिनवतितमोऽध्यायः ।। ९३ ।।"
  }
]
[
  {
    "text": "अथ कुब्जाम्रकमाहात्म्यारम्भः ।।\nतत्र रैभ्यानुग्रहः ।।\nश्रुत्वा मायाबलं ह्येतद्धरणी संशितव्रता।।\nवराहरूपिणं देवं प्रत्युवाच वसुन्धरा ।। १ ।।\nधरण्युवाच ।।\nयत्तत्कुब्जाम्रके देव भाषसे तदनन्तकम् ।।\nन तत्राहं विजानामि पूर्वमुक्तं च यत्त्वया ।। २ ।।\nयच्च कुब्जाम्रके पुण्यं पुष्टिस्तस्य सनातनी ।।\nएतन्मे परमं गुह्यं भगवन्वक्तुमर्हसि ।। ३ ।।\nवराह उवाच ।।\nसर्वं तत्कथयिष्यामि सर्वलोकसुखावहम् ।।\nयच्च कुब्जाम्रके पुष्टिर्यच्च तीर्थमनिन्दिते ।। ४ ।।\nतच्च कार्त्स्न्येन मे देवि शृणु तत्त्वेन सुन्दरि ।।\nयथा कुब्जाम्रको जातस्ततस्तीर्थं यथाक्रमम् ।। ५ ।।\nयच्च कर्म यतो भूमे स्नातो याति मृतोऽपि च ।।\nयुगे सप्तदशे भूमे कृत्वा चैकां वसुन्धराम् ।। ६ ।।\nमधुकैटभौ तथा हत्वा ब्रह्मणो वचनात्तदा ।।\nजलसंहरणं कृत्वा ममाधारमुपागतः ।। ७ ।।\nपश्यामि तं नतं भूमे रैभ्यं नाममहामुनिम् ।।\nममैवाराधने युक्तं सर्वकर्मसु निष्ठितम्।।८।।\nयुक्तिमन्तं गुणज्ञं च शुचिं दक्षं जितेंद्रियम् ।।\nदशवर्षसहस्राणि ऊर्ध्वबाहुः स तिष्ठति।।९।।\nसहस्रं चांबुभक्षेण तथा शैवालभक्षणम् ।।\nवर्षाणां च शतं पंच तिष्ठते स महामुनिः ।।126.१० ।।\nइतः प्रीतोऽस्म्यहं देवि रैभ्यस्य च महात्मनः ।।\nभक्त्या च परया चैव तेन चाराधितो ह्यहम् ।। ११ ।।\nततो वै तप्यमानं तं गङ्गाद्वारमुपागतम्।।\nआम्रवृक्षं समासाद्य दृष्टः स मुनिपुङ्गवः ।।१२।।\nदर्शितोऽयं मया चात्मा हेतुमात्रेण केनचित्।।\nमया यदाश्रितश्चाम्रस्तेन कुब्जत्वमागतः ।। १३ ।।\nएवं कुब्जाम्रकं ख्यातं स्थानमतेन्मनस्विनि ।।\nमृतापि तत्र गच्छन्ति मम लोकाय केवलम्।।१४।।\nअन्यच्च ते प्रवक्ष्यामि तच्छृणुष्व वसुन्धरे ।।\nदृष्ट्वा स मामृषिश्चैव यानि वाक्यानि भाषते।।१५।।\nएवं तत्र मया दृष्टः कुब्जरूपं समास्थितः ।।\nजानुभ्यामवनिङ्गत्वा  किंचिदेव प्रभाषते।।१६।।\nनमस्कृत्य स्थितं तं तु मुनिं वै संशितव्रतम् ।।\nवरेण छन्दयामास अहं प्रीतमना धरे ।। १७ ।।\nममैव वचनं श्रुत्वा स मुनिस्तपसान्वितः ।।\nउवाच मधुरं वाक्यं प्रसादार्थी महायशाः ।। १८ ।।\nयदि प्रसन्नो भगवाँल्लोकनाथो जनार्द्दनः ।।\nतव चात्र निवासं वै देव इच्छामि नित्यशः ।। १९ ।।\nयावल्लोका धरिष्यन्ति तावच्चैव महाप्रभो ।।\nस्थानं तव हृषीकेश इच्छामि मधुसूदन ।। 126.२० ।।\nत्वयि भक्तिः सदा भूयाद्यावत्स्थानं जनार्द्दन ।।\nअन्यभक्तिर्मम विभो रोचते न कदाचन ।। २१ ।।\nएतदेव परं चित्ते मया चैव विधार्यते ।।\nउपेन्द्र यदि तुष्टोऽसि ममायं दीयतां वरः ।। २२ ।।\nततस्तस्य वचः श्रुत्वा  रैभ्यस्यर्षेरहं पुनः ।।\nबाढमित्येव ब्रह्मर्षे एवमेतद्भविष्यति ।। २३ ।।\nममैवं वचनं श्रुत्वा ब्राह्मणः स वसुन्धरे ।।\nमुहुर्त्तं ध्यानमास्थाय मामुवाच मुदान्वितः ।। २४ ।।\nएतस्य तीर्थवर्यस्य महिमानं त्वया प्रभो ।।\nशृणु वै कथ्यमानं तु वद लोकोपकारक ।। २५ ।।\nअन्यानि यानि तीर्थानि एतत्क्षेत्राश्रितानि तु ।।\nतान्यपि श्रोतुमिच्छामि कथ्यमानानि च त्वया ।। २६ ।।\nशृणु तत्त्वेन मे ब्रह्मन्यन्मां त्वं परिपृच्छसि ।।\nतीर्थे कुब्जाम्रके पुण्ये मम लोके सुखावहे ।। २७ ।।\nतीर्थं तु कुमुदाकारं तस्मिन् कुब्जाम्रके स्थितम् ।।\nस्नानमात्रेण सुश्रोणि स्वर्गं प्राप्नोति मानवः ।। २८ ।।\nकौमुदस्य तु मासस्य तथा मार्गशिरस्य च ।।\nवैशाखस्यैव मासस्य कृत्वा कर्म सुदुष्करम् ।।२९।।\nयो वै परित्यजेत्प्राणान् स्त्री पुमान्वा नपुंसकम् ।।\nनिष्कलां लभते सिद्धिं मम लोकं स गच्छति ।। 126.३० ।।\nअन्यच्च ते प्रवक्ष्यामि तच्छृणुष्व वसुंधरे ।।\nतीर्थं मानसमित्येव विख्यातं मम सुन्दरि ।। ३१ ।।\nयस्मिन् स्नात्वा विशालाक्षि गच्छते नंदनं वनम् ।।\nदिव्यं वर्षसहस्रं वै मोदते चाप्सरैः सह ।। ३२ ।।\nपूर्णे वर्षसहस्रे तु जायते विपुले कुले ।।\nद्रव्यवान् गुणवांश्चैव जायते तत्र मानवः ।।३३ ।।\nतत्राथ मुंचते प्राणान् कौमुदस्य तु द्वादशी ।।\nपुष्कलां लभते सिद्धिं मम लोकं च गच्छति ।। ३४ ।।\nअन्यच्च ते प्रवक्ष्यामि तच्छृणुष्व वसुंधरे ।।\nमायातीर्थमिदं ख्यातं येन मायां विजानते ।। ३५ ।।\nतस्मिन् कृतोदको ब्रह्मन्मायातीर्थे महायशाः ।।\nदशवर्षसहस्राणि मद्भक्तो जायते नरः ।।३६।।\nलभते परमां पुष्टिं कुबेरभवनं यथा ।।\nएकं सहस्रं वर्षाणां स्वच्छंदगमनात्त्रयम् ।। ३७ ।।\nअथवा म्रियते तत्र मायातीर्थे यशस्विनि ।।\nमायायोगी ततो भूत्वा मम लोकाय गच्छति।। ३८ ।।\nअन्यच्च ते प्रवक्ष्यामि तच्छृणुष्व वसुन्धरे ।।\nतीर्थं सर्वात्मकं नाम सर्वतीर्थगुणान्वितम् ।।३९।।\nयस्तत्र स्नाति कश्चिद्वै वैशाखस्य तु द्वादशीम्।।\nनिष्कलं लभते स्वर्गं सहस्रं दश पंच च ।।126.४० ।।\nअथात्र मुंचते प्राणांस्तीर्थे सार्षपके तथा ।।\nसर्वसंगं परित्यज्य मम लोकं च गच्छति ।।४१ ।।\nपुनरन्यत् प्रवक्ष्यामि शृणुष्व शुभलोचने ।।\nतीर्थं पूर्णमुखं नाम तन्न जानाति कश्चन ।। ४२ ।।\nतत्र सर्वा भवेद्गङ्गा शीतलं जायते जलम् ।।\nयत्र चोष्णं भवत्यम्बु ज्ञेयं पूर्णमुखं तथा ।।४३।।\nस्नातो गच्छति सुश्रोणी सोमलोके महीयते ।।\nतदा सोमं पश्यति तु सहस्रं दश पंच च ।। ४४ ।।\nततः स्वर्गात्परिभ्रष्टो ब्राह्मणश्चैव जायते ।।\nमद्भक्तः शुचिमान्दक्षः सर्वकर्मगुणान्वितः ।।४५।।\nअथवा म्रियते तत्र मासि मार्गशिरे तथा ।।\nशुक्लपक्षे च द्वादश्यां मम लोकं च गच्छति।।४६।।\nतत्र पश्यति मां नित्यं दीप्तिमन्तं चतुर्भुजम् ।।\nन जन्म विद्यते तस्य मरणं च कदाचन ।।४७।।\nपुनरन्यत्प्रवक्ष्याभि तच्छृणुष्व वसुन्धरे ।।\nअनन्यमानसो भूत्वा भक्तो भागवतो मम ।४८।।\nतस्मिंस्तीर्थे तु यः स्नाति कदाचिदपि मानवः।।\nदशवर्षसहस्राणि मोदते ह्यमरालये।।४९।।\nततः स्वर्गात्परिभ्रष्टस्तत्तीर्थस्य प्रभावतः।।\nद्रव्यवान्गुणवांश्चैव मद्भक्तश्चैव जायते।।126.५०।।\nवैशाखस्य तु मासस्य शुक्लपक्षस्य द्वादशी ।।\nयदि मुञ्चेत्स्वकं देहं कृत्वा कर्म सुदुष्करम् ।। ५१ ।।\nन जन्म मरणं तस्य न ग्लानिर्न च वै भयम् ।।\nसर्वसङ्गविनिर्मुक्तो मम लोकाय गच्छति ।।५२।।\nअन्यच्च ते प्रवक्ष्यामि तच्छृणुष्व वसुंधरे।।\nकरवीरं नाम तीर्थं सर्वलोकसुखावहम्।।५३।।\nतस्य चिह्नं प्रवक्ष्यामि येन ज्ञापयते शुभे ।।\nपुरुषो ज्ञानवांस्तावन्मम भक्तिविनिश्चितः।।५४।।\nमाघमासे तु सुश्रोणि शुक्लपक्षे तु द्वादशी ।।\nपुष्पिते करवीरे वै मध्याह्ने तु न संशयः ।।५८५।।\nतस्मिंकृतोदकस्तीर्थे स्वच्छंदगमनालयः।।\nभ्रमेद्विमानमारूढो सहस्रांतरनर्त्तितः।।५६।।\nतत्राथ म्रियते भूमे माघमासस्य द्वाशीम्।।\nब्रह्माणं मां च पश्येत पश्यते च वृषध्वजम्।।५७।।\nपुनरन्यत्प्रवक्ष्यामि तच्छृणुष्व वसुंधरे।।\nतस्य ब्राह्मणमुख्यस्य पूर्वं यत्कथितं मया।।५८।।\nतस्मिन्कुब्जाम्रके भद्रे स्थानं तु मम रोचते।।\nपुण्डरीक इति ख्यातं तीर्थं चैव महत्फलम्।।५९।।\nतस्य चिह्नं प्रवक्ष्यामि तच्छृणुष्व शुचिस्मिते।।\nतस्य तीर्थस्य सुश्रोणि मध्याह्ने द्वादशीदिने।।126.६०।।\nरथचक्रप्रमाणो वै चरते तत्र कच्छपः।।\nअन्यच्च ते प्रवक्ष्यामि तच्छृणुष्व वसुंधरे।।६१ ।।\nस्नात्वा प्राप्नोति सुश्रोणि फलं तत्र महागुणम्।।\nपुण्डरीकस्य यज्ञस्य यजमानस्य यत्फलम्।।६२।।\nप्राप्नोति वसुधे तत्र एवमेव न संशयः।।\nअथवा म्रियते तत्र लब्धसंज्ञो महायशाः ।। ६३।।\nदशानां पुण्डरीकाणां फलं प्राप्नोति मानवः।।\nभुक्त्वा यज्ञफलं तत्र जातिशुद्धो महातपाः ।।६४।।\nसिद्धस्य लभते नित्यं मम लोकाय गच्छति ।।\nअन्यच्च ते प्रवक्ष्यामि प्रिये तद्वै शृणुष्व मे ।।६५।।\nअग्नितीर्थमिति ख्यातं सिद्धं कुब्जाम्रके स्थितम् ।।\nयद्वै प्रज्ञायते देवि द्वादश्यां पापवर्जितैः ।। ६६ ।।\nकौमुदस्य तु मासस्य मासो मार्गशिरस्य च ।।\nआषाढस्य च मासस्य शुक्लपक्षस्य द्वादशीम् ।। ६७ ।।\nयश्चैव माधवे मासि समये यदि वर्त्तते ।।\nतस्यां तु शुक्लद्वादश्यां तीर्थे तिष्ठति यत्रतः ।।६८।।\nतस्य चिह्नं प्रवक्ष्यामि शृणुष्व हि वसुन्धरे ।।\nयेन चिह्नेन विज्ञेयं तीर्थं तत्रैव मामकम् ।।६९।।\nएकाग्रं तु मनः कृत्वा तच्छृणुश्व वसुन्धरे ।।\nमुक्त्वा भागवतान्शुद्धान्त्संहितापाठकान्मम ।।126.७० ।।\nन हि कश्चिद्विजानाति शास्त्रं मम न यश्च वै ।।\nफलं तस्य प्रवक्ष्यामि मृतोऽपि स्नातकोऽपि वा ।। ७१ ।।\nएकचित्तं समाधाय तच्छृणुष्व वसुन्धरे ।।\nअग्नितीर्थेषु स्नातो वै तस्मिन्कुब्जाम्रकेषु च ।। ७२ ।।\nअग्नितीर्थं महाभागे दीप्तमन्तं सवैष्णवम् ।।\nसप्त कृत्वाग्निमेधानां यत्फलं भवति प्रिये ।। ७३।।\nप्राप्नोति तन्महाभागे स्नानमात्रान्न संशयः ।।\nअथवा म्रियते तत्र एकैकान्द्वादशीकृतान् ।।७४।।\nस्थित्वा विंशत्यहोरात्रान्मम लोकाय गच्छति ।।\nतीर्थस्य तस्य वक्ष्यामि चिह्नानि शृणु सुन्दरि ।।७५।।\nयेन विज्ञायते प्राज्ञैर्मम भक्तं सुखावहम् ।।\nउष्णं भवति हेमन्ते वसुधे तज्जलं तथा।।७६।।\nउष्णकाले भवेच्छीतमेवं चिह्नं तु तद्भवेत् ।।\nएष वह्निर्महाभागे तीर्थमाग्नेयमुत्तरे।।७७।।\nतरन्ति मानवा येन घोरं संसारसागरम् ।।\nअन्यच्च ते प्रवक्ष्यामि देवि कुब्जाम्रके महत् ।।७८।।\nवायव्यमितिविख्यातं तीर्थं धर्माद्विनिस्सृतम् ।\nतस्मिंस्तीर्थे तु यः स्नातः कृतनित्योदकक्रियः ।। ७९।।\nवाजपेयस्य यज्ञस्य फलं प्राप्नोति निष्कलम् ।।\nअथवा म्रियते तत्र वायुतीर्थे महाह्रदे ।। 126.८० ।।\nदिनानि दश पंचैतत्कृतमेव हि मामकम्।।\nजन्म वा मरणं वापि भूमौ नैव पुनर्भवेत्।।८१ ।।\nजायते च चतुर्बाहुर्मम लोके प्रतिष्ठितः।।\nतस्य चिह्नं प्रवक्ष्यामि वायु तीर्थस्य सुन्दरि ।। ८२ ।।\nयेन चिह्नेन विज्ञेयं तीर्थं तच्च महत्तरम् ।।\nअश्वत्थवृक्षपत्राणि चलन्ति नित्यशो वने ।।८३ ।।\nचतुर्विंशतिर्द्वादश्यां येन विज्ञायते खलु ।।\nपुनरन्यत्प्रवक्ष्यामि तीर्थं कुब्जाम्रके धरे ।। ८४ ।।\nशक्रतीर्थमिति ख्यातं सर्वसंसारमोक्षणम् ।।\nतस्मिंस्तीर्थे वरारोहे शक्रतीर्थे वसुंधरे ।।८५।।\nशक्रस्तु वसते लोके वज्रहस्तो न संशयः ।।\nअथवा म्रियते तत्र शक्रतीर्थे महातपे ।।८६।।\nउपोष्य दशरात्राणि मम लोकाय गच्छति ।।\nतस्य चिह्नं प्रवक्ष्यामि येन विज्ञायते ततः ।। ८७ ।।\nएकचित्तं समाधाय शृणु सुन्दरि तत्त्वतः ।।\nपञ्च वृक्षास्तु तिष्ठन्ति तद्दक्षिणदिशे क्षिते ।। ८८ ।।\nशक्रतीर्थस्य चिह्नं ते वसुधे परिकीर्त्तितम् ।।\nअन्यच्च तीर्थं वक्ष्यामि तस्मिन् कुब्जाम्रके परम् ।।८९ ।।\nवरुणेन तपस्तप्तं सहस्रं पञ्च सप्त च ।।\nतत्र स्नातस्य वक्ष्यामि जायते तत्र यत्फलम् ।। 126.९० ।।\nयत्प्राप्नोति मृतो वापि पुरुषः संशितव्रतः ।।\nअष्ट वर्ष सहस्राणि गत्वा वै वरुणालयम् ।। ।। ९१ ।।\nस्वच्छन्दगमनो भूत्वा एवमेव न संशयः ।।\nअथ वै म्रियते तत्र विंशवर्षोषितो नरः ।। ९२ ।।\nसर्वसङ्गं परित्यज्य मम लोकं स गच्छति ।।\nतस्य चिह्नं प्रवक्ष्यामि तच्छृणुष्व वसुन्धरे ।। ९३ ।।\nतत्र धारा पतत्येका एकरूपा सदा भवेत् ।।\nन वर्द्धते च वर्षासु घर्मे न ह्रसते पुनः ।। ९४ ।।\nसप्तसामुद्रकं नाम तस्मिन्कुब्जाम्रके परम् ।।\nतस्मिन्कृतोदको भूमे नरो धर्मपरायणः ।। ९५ ।।\nत्रयाणामश्वमेधानां फलं प्राप्नोति मानवः ।।\nशीघ्रं गच्छति वै स्वर्गं सहस्रं दश पञ्च च ।। ९६ ।।\nततः स्वर्गात्परिभ्रष्टः कुलवाञ्जायते द्विजः ।।\nवेदवेदाङ्गकुशलः सोमपश्चैव जायते ।। ९७ ।।\nअथात्र मुञ्चते प्राणान्मुक्तसङ्गो जितेन्द्रियः ।।\nउषित्वा सप्तरात्रं वै मम लोकं स गच्छति ।।९८।।\nतस्य चिह्नं प्रवक्ष्यामि तीर्थस्य शृणु सुन्दरि ।।\nवैशाखशुक्लद्वादश्यां विभूतिस्तत्र या भवेत् ।। ९९ ।।\nविमला गाङ्गता यत्र गङ्गाजलविमिश्रितम् ।।\nतस्मिन् तीर्थे तदेवैतत्क्षीरवर्णं पुनर्भवेत् ।। 126.१०० ।।\nपुनश्च पीतवर्णाभा पुना रक्तः कदा भवेत् ।।\nपुनर्मरकताभासं पुनर्मुक्तासमप्रभम् ।। १ ।।\nएतैश्चिह्नैस्तु विज्ञेयं तत्तीर्थं विदितात्मभिः ।।\nअन्यच्च ते प्रवक्ष्यामि तीर्थं कुब्जाम्रके महत् ।। २ ।।\nतीर्थं मानसरो नाम सर्वभागवतप्रियम् ।।\nतस्मिन् स्नातो वरारोहे गच्छते मानसं सरः।।३।।\nदेवान्पश्यति वै सर्वान्रुद्रेंद्रसमरुद्गणान्।।\nअथ तत्र मृतो भूमे त्रिंशद्रात्रोषितो नरः ।। ४ ।।\nसर्वसङ्गविनिर्मुक्तो मम लोकं स गच्छति ।।\nतस्य चिह्नं प्रवक्ष्यामि येन तज्ज्ञायते नरैः ।। ५ ।।\nपंचाशत्क्रोशविततं मानुषाणां दुरासदम् ।।\nएतत्तु भूमे विज्ञेयं यथैतन्मानसं सरः ।।६।।\nशुद्धैर्भागवतैर्ज्ञेयं मम कर्मसु निष्ठितैः ।।\nएतत्तीर्थं महाभागे तस्मिन् कुब्जाम्रकं स्मृतम्।।७।।\nसिद्धिकामस्य विप्रस्य रैभ्यस्य परिकीर्तितम्।।\nअन्यच्च ते प्रवक्ष्यामि तच्छृणुष्व वसुंधरे ।।८।।\nतत्र कुब्जाम्रके वृत्तं पुराश्चर्यं महाद्भुतम् ।।\nमम निर्माल्यपार्श्वे वै व्याली तिष्ठति निर्भया।।९।।\nगंधमाल्योपहार्याणि भक्षयंती यदृच्छया।।\nकस्यचित्त्वथ कालस्य नकुलस्तत्र चागतः ।। 126.११० ।।\nपश्यते च ततस्तत्र रममाणं यदृच्छया।।\nनकुलेन सह व्याल्या तदा युद्धमभूच्च तत् ।।१ १ ।।\nसम्पूर्णे ते तु मध्याह्ने माघमासे तु द्वादशीम् ।।\nतया स दष्टो नकुलो नाशाय मम मंदिरे ।। १२ ।।\nतेनापि विषदिग्धेन व्याली शीघ्रं निपातिता ।।\nउभौ चान्योन्य युद्धेन तदा पंचत्वमागतौ ।। १३ ।।\nव्याली प्राग्जोतिषे जाता राजपुत्री यशस्विनी ।।\nनकुलोऽजायत तदा कोसलेषु जनाधिपः ।। १४ ।।\nरूपवान्गुणवान्देवि सर्वशास्त्रकलान्वितः ।।\nतौ तु दीर्घेण कालेन सौख्येन परिरञ्जितौ ।। १५ ।।\nअवर्द्धतां यथाकालं शुक्लपक्षे यथा शशी ।।\nसा कन्या नकुलं दृष्ट्वा सद्यो हन्तुं तथेच्छति ।। १६।।\nव्यालीं दृष्ट्वा राजपुत्रः सहसा हन्तुमिच्छति ।।\nअथ तस्यास्तु कालेन कोसलाधिपतिस्तथा।।१७।।\nपाणिं जग्राह विधिवन्मत्प्रसादाद्वसुन्धरे ।।\nकोसलाधिपतेश्चापि राज्ञः प्राग्जोतिषस्य च ।। १८ ।।\nमहोत्सवेन संवृत्तः सम्बन्धो मत्प्रसादतः ।।\nदृढप्रीतिस्तयोर्जाता यथा च जतुकाष्ठयोः ।। १९ ।।\nरमतो धूमकेतोश्च वह्नेश्चैव यथा तथा ।।\nयथा शची च शक्रश्च रमन्तौ नन्दने वने ।।126.१२० ।।\nएवं च दीर्घकालं हि तयोः प्रीतिर्न हीयते ।।\nएवं तौ विहरन्तौ तु तस्मिन्नुपवने ततः ।। २१ ।।\nवसेते च यथान्यायं वेलामिव महोदधिः ।।\nएवं तयोर्गतः कालो वर्षाणां सप्तसप्ततिः ।। २२ ।।\nन बुध्यतोस्तथात्मानं मम मायाविमोहितौ ।।\nएवं तौ विहरन्तौ तु तस्मिन्नुपवने ततः ।। २३ ।।\nदृष्ट्वा व्यालीं राजपुत्रस्ततो हन्तुं व्यवस्थितः ।।\nस तया वार्यमाणोऽपि व्याली हन्तुमिहोद्यतः ।। २४ ।।\nगरुडो हन्ति नागान्वै दृष्ट्वैव विनतात्मजः ।।\nएवं स वार्यमाणोऽपि व्यालीं हन्ति स्म दारुणम् ।। २५ ।।\nतदा सा रुषिता देवी न किञ्चिदपि भाषते ।।\nततस्तस्यां तु वेलायां राजपुत्र्यग्रतो बिलात् ।। २६ ।।\nनकुलस्तु विनिर्गत्य आहारार्थं समुद्यतः ।।\nदृष्ट्वा तु राजपुत्री सा नकुलं सर्पकांक्षिणम् ।। २७ ।।\nहृष्टं चंक्रममाणं सा नकुलं शुभदर्शनम् ।।\nक्रोधात्तं नकुलं चापि विनिहन्तुं प्रचक्रमे ।। २८ ।।\nवारिता राजपुत्रेण सुता प्राज्योतिषस्य वै ।।\nनकुलं घातितं दृष्ट्वा मङ्गल्यं शुभदर्शनम् ।। २९ ।।\nकुपितो राजपुत्रो वै राजपुत्रीमभाषत ।।\nस्त्रीणां भर्त्ता सदा मान्यस्तं मामुल्लङ्घ्य निष्ठुरम् ।। 126.१३० ।।\nदर्शनीयः प्रियो राज्ञां मङ्गल्यः शुभदर्शनः ।।\nघातितो नकुलः कस्मान्मया वै वार्यमाणया ।। ३१ ।।\nइति भर्तृवचः श्रुत्वा प्राग्ज्योतिषसुता तदा ।।\nप्रत्युवाच ततः क्रोधात्कोसलाधिपतेः सुतम् ।। ३२ ।।\nअसकृद्वार्यमाणोऽपि व्याली घातितवान्यतः ।।\nतस्मान्मयापि नकुलो घातितः सर्पघातकः ।। ३३ ।।\nराजपुत्र्या वचः श्रुत्वा राजपुत्रस्ततोऽब्रवीत् ।।\nवाग्भिः स कटुकाभिश्च तर्ज्जयन्निव तां धरे ।। ३४ ।।\nसर्पस्तीव्रविषो भद्रे तीक्ष्णदंष्ट्रो दुरासदः ।।\nदशते मानुषं दुष्टो येनाऽसौ म्रियते जनः ।। ३५ ।।\nतस्मान्मया हतो भद्रेऽहितकारी विषोद्धतः ।।\nप्रजापाला वयं भद्रे येऽपि चैवापथे स्थिताः ।। ३६ ।।\nसर्वांस्तान्दण्डयामो हि तीव्रदण्डैर्यथोचितम् ।।\nसाधून्ये चापि हिंसन्ति ह्यपराधविवर्ज्जितान् ।। ३७ ।।\nस्त्रियं चैवापि हिंसन्ति कामकाराश्च ये नराः ।।\nते दण्ड्याश्चैव वध्याश्च राजधर्माद्यथार्हतः ।। ३८ ।।\nमयापि राजधर्मो वै कर्त्तव्यो राजकर्मणि ।।\nनकुलेनापराद्धं किं तद्वद त्वं ममापि हि ।। ३९ ।।\nदर्शनीयः सुरूपश्च राज्ञां योग्यो गृहेषु च ।।\nमङ्गल्यश्च पवित्रश्च नकुलः किं हतस्त्वया ।। ।। 126.१४० ।।\nवार्यमाणोऽपि हि मया घातितो नकुलस्ततः ।।\nततो मम न भार्यासि न चाहं ते पतिः स्थितः ।।४१ ।।\nकिञ्च तेन न हन्मि त्वां स्त्रियोऽवध्याः तदैव यत् ।।\nइत्युक्त्वा राजपुत्रस्तां निवृत्य नगरं प्रति ।। ४२ ।।\nएवं क्रोधं समादाय नष्टस्नेहैः परस्परम् ।।\nएवं गच्छति काले वै कोसलायां जनाधिपः ।। ४३ ।।\nशृणोति तां कथां सर्वां वधं नकुलसर्पयोः ।।\nएवं श्रुत्वा यथान्यायं सक्रोधौ तावुभावपि ।। ४४ ।।\nततः कञ्चुकिनश्चैव स्वामात्यानग्रतः स्थितान् ।।\nपुत्रं मम वधूं चैव समानयत सत्वरम् ।। ४५ ।।\nततो वै राजभृत्यास्तु राज्ञो वै प्रियकारिणः ।।\nराजाज्ञां तां पुरस्कृत्य वधूं पुत्रं च सादरम् ।। ४६ ।।\nआनीय दर्शयामासुर्यत्र राजा स्वयं स्थितः ।।\nवधूपुत्रौ ततो दृष्ट्वा राजा वचनमब्रवीत् ।। ४७ ।।\nपुत्र कुत्र गतं प्रेम युवयोस्तत्समाहितम् ।।\nस्नेहश्च क्व गतः पूर्वो विरुद्धाचरणौ कथम् ।। ४८ ।।\nआसीद्या युवयोः प्रीतिरन्योऽन्यं जतुकाष्ठवत् ।।\nदर्पणे प्रतिबिम्बं च दृश्यते यद्वदात्मनः ।। ४९।।\nसन्मुखत्वेन च सदा तद्वद्वां याऽभवत्पुरा ।।\nदक्षा सुशीला धर्मिष्ठा नैनां त्यक्तुं त्वमर्हसि ।।126.१५०।।\nअप्रियं नोक्तपूर्वं तु यया परिजनेऽपि च ।।\nमिष्टान्नसाधने दक्षा त्वया त्यक्तं न युज्यते ।। ५१ ।।\nधनपूर्वस्तु ते धर्मः स च योषित्कृतः खलु ।।\nअहो सत्यं जनानां च स तु स्त्रीभ्यः सुतः कुलम् ।। ५२ ।।\nततः पितुर्वचः श्रुत्वा राजपुत्रो यशस्विनि।।\nउभौ तच्चरणौ गृह्य पितरं प्रत्यभाषत ।।५३।।\nदोषो न विद्यते तात स्नुषायां कोऽपि कुत्रचित् ।।\nकिं मे तु वार्यमाणापि नकुलं मेऽग्रतोऽहनत् ।। ५४ ।।\nततोऽभवन्मम क्रोधो दृष्ट्वा पातितमग्रतः ।।\nक्रोधासक्तेन तु मया यथेयं परिभाषिता ।। ५५ ।।\nमम भार्या न भवती न चाहं तव वै पतिः ।।\nएतच्च कारणं नान्यत्किञ्चिद्राजन्न संशयः ।। ५६।।\nततः पतिवचः श्रुत्वा प्राग्ज्योतिषकुलोद्भवा ।।\nशिरसा प्रणतिं कृत्वा इदं वचनमब्रवीत् ।। ५७ ।।\nअपराधविहीनश्च भीतश्च भुजगस्तथा ।।\nशतशो वार्यमाणेन शीघ्रमेव निपातितः ।। ९८।।\nततः सर्पवधं दृष्ट्वा कोधसंतप्तमानसा ।।\nनाभाषितः किमपि नो मयैतदवधेहि वै ।। ५९ ।।\nवधूपुत्रवचः श्रुत्वा कोसलानां जनेश्वरः ।।\nउवाच मधुरं वाक्यमुभयोर्जनसंसदि ।। 126.१६० ।।\nअनेन निहतः सर्पस्त्वया च नकुलो हतः ।।\nकथं वा क्रियते क्रोधस्तन्मे वक्तुमिहार्हथ ।। ६१ ।।\nहते तु नकुले पुत्र किं ते क्रोधस्य कारणम् ।।\nराजपुत्रि हते सर्पे किं वा ते मन्युकारणम् ।। ६२ ।।\nततः पितुर्वचः श्रुत्वा कोसलेश्वरनंदनः ।।\nउवाच मधुरं वाक्यं राजपुत्रो महयशाः ।। ६३ ।।\nएतेन किं वा प्रश्नेन नैतत्प्रष्टुं त्वमर्हसि ।।\nएनां पृच्छ महाराज ज्ञास्यते कायचेष्टितम् ।। ६४ ।।\nपुत्रस्य वचनं श्रुत्वा कोसलानां जनेश्वरः ।।\nउवाच मधुरं वाक्यं धर्मसंयोगसाधनम् ।।६५।।\nब्रूहि पुत्र यथान्यायं यत्ते मनसि वर्तते ।।\nप्रीतिविच्छेदकरणमुभयोरिह कथ्यताम् ।। ६६ ।।\nजाताः सम्वर्धिताः पुत्राः सर्वकामेषु निष्ठिताः ।।\nपितृपृष्टं तु यद्गुह्यं गोपयंति सुताधमाः ।। ६७ ।।\nसत्यं वा यदि वाऽसत्यं   न ब्रुवंति कदाचन ।।\nपतंति नरके घोरे रौरवे तप्तवालुके ।। ६८ ।।\nपित्रा पृष्टं तु ये ब्रूयुः शुभं वाशुभमेव वा ।।\nदिव्यां च ते गतिं यांति या गतिः सत्यवादिनाम् ।। ६९ ।।\nअवश्यमेव तद्वाक्यं वक्तव्यं मम सन्निधौ ।।\nयस्य दोषेण ते पुत्र नष्टा प्रीतिर्गुणाकरा ।। 126.१७० ।।\nततः पितुर्वचः श्रुत्वा कोसलानन्दिवर्द्धनः ।।\nउवाच श्लक्ष्णया वाचा तत्रैव जनसंसदि ।। ७१ ।।\nगच्छत्वेष जनः सर्वो यथान्यायं गृहाणि वै ।।\nप्रातस्त्वां कथयिष्यामि यद्वक्तव्यमवश्यकम् ।।७२।।\nप्रभातायां तु शर्वर्यां दुंदुभीनां विनादनैः ।।\nनिबुद्धः कोसलश्रेष्ठः सूतमागधबन्दिभिः ।। ७३ ।।\nतदा कमलपत्राक्षो राजपुत्रो महायशाः ।।\nस्नात्वा च मङ्गलैर्युक्तो राजद्वारमुपागतः ।। ७४ ।।\nततस्तु कंचुकी गत्वा राज्ञे चैव न्यवेदयत् ।।\nद्वारि तिष्ठति पुत्रस्ते तव दर्शनलालसः ।। ७९ ।।\nकंचुकेस्तु वचः श्रुत्वा कोसलानां जनेश्वरः ।।\nशीघ्रं प्रवेशय सुतं कंचुके साधुवादिनम् ।। ७६ ।।\nइत्युक्तो राजपुत्रं तु प्रावेशयदनुज्ञया ।।\nराजपुत्रः पितुर्वेश्म प्रविश्य नियतः शुचिः ।। ७७ ।।\nववन्दे चरणौ मूर्ध्ना निषीदेति सुतं ततः ।।\nतमब्रवीत्पिता जीव जयेत्युक्ता मुदान्वितः ।। ७८ ।।\nपितृपुत्रौ तु विज्ञेयौ जनैस्त्वेकत्र संस्थितौ ।।\nहर्षितस्त्वान्तरो बाह्यः कृतकौतुकमङ्गलः ।। ७९ ।।\nततः पुत्रं प्रहस्याह कुमारं स जनाधिपः ।। ।।\nवद पुत्र महाभाग पूर्वं पृष्टं मया हि यत् ।। 126.१८० ।।\nयुवयोः प्रीतिविच्छेदे कारणं गोपितं हि यत् ।।\nततो राजकुमारस्तं पितरं प्रत्यभाषत ।।८१ ।।\nअवश्यमेव वक्तव्यं त्वया पृष्ठेन निष्फलम् ।।\nतद्गुह्यं हि महाराज प्रीतिविच्छेदकारकम् ।। ८२ ।।\nयदीच्छसि महाराज श्रोतुं गुह्यमिदं महत् ।।\nआगच्छ तात कुब्जाम्रे मया सह महीपते ।। ८३ ।।\nतत्र ते कथयिष्यामि कोसलाधिपते त्वरन् ।।\nयत्त्वया पृच्छितं ह्येतद्गुह्यं पूर्वमनिन्दितम् ।। ८४ ।।\nततस्तस्य वचः श्रुत्वा राजपुत्रस्य वै नृपः ।।\nबाढमित्येव तत्राह पुत्रप्रेम्णा समन्वितः ।। ८५ ।।\nराजपुत्रे गते सुभ्रु अमात्यानां च सन्निधौ ।।\nउवाच मधुरं वाक्य ये वै तत्र समागताः ।। ८६ ।।\nअमात्याः शृणुतेमं मे वचनं कृतनिश्चयम् ।।\nकुब्जाम्रकं प्रति वयं गच्छामस्तस्य साधनम् ।। ८७ ।।\nशीघ्रं सम्पाद्यतां चैव युज्यन्तां गजवाजिनः ।।\nराज्ञो वचस्ते संश्रुत्य तमूचुः कृतमेव तत् ।। ८८ ।।\nइत्युक्त्वा सप्तरात्रेण सर्वं सम्पाद्य साधनम् ।।\nगजाश्वपशुयानादिकार्षापणकधेनुकम् ।। ८९ ।।\nसुवर्णरत्नवस्त्राणि अन्नं चान्यदपेक्षितम् ।।\nराजानं ते समागत्य सिद्धमित्यूचुरीश्वरम् ।। 126.१९० ।।\nततः स राजशार्दूलः पुत्रमाह वसुन्धरे ।।\nराज्यं शून्यं कथं त्यक्त्वा गमिष्यामो वयं सुत ।। ९१ ।।\nततः पितुर्वचः श्रुत्वा राजपुत्रो महायशाः ।।\nउवाच मधुरं वाक्यं गृहीत्वा चरणौ पितुः ।। ९२ ।।\nकनीयानेष मे भ्राता एकोदर समुद्भवः ।।\nएतस्य दीयतां राज्यं यथान्यायेन चागतम् ।।९३ ।।\nपुत्रस्य वचनं श्रुत्वा कोसलानां कुलोद्वहः ।।\nवर्त्तमानेऽपि च ज्येष्ठे कनीयान् कथमर्हति ।। ९४ ।।\nततः पितुर्वचः श्रुत्वा कोसलायाः कुलोद्भवः ।।\nउवाच मधुरं वाक्यं पितरं धर्मकारणात् ।। ९५ ।।\nअनुजानामि ते तात दीयमानां वसुन्धराम् ।।\nनास्य धर्मविलोपस्तु भुञ्जमानस्य मेदिनीम् ।।९६ ।।\nनाहं कुब्जाम्रकं गत्वा निवर्तिष्ये कदाचन ।।\nएतत्सत्यं च धर्मश्च तात ते कथितं मया ।। ९७ ।।\nपुत्रेण चाभ्यनुज्ञातः कनीयानभिषेचितः ।।\nस मुख्येनाभ्यनुज्ञातो भूमे भूपतिसत्तमः ।। ९८ ।।\nततो दीर्घेण कालेन स्थानं कुब्जाम्रकं गतः ।।\nअन्तःपुरेण सहितः सर्वद्रव्यसमन्वितः ।। ९९ ।।\nततस्तीर्थावधिं कृत्वा दत्त्वा दानानि भूरिशः ।।\nअन्नवस्त्र सुवर्णानि गोहस्त्यश्वभुवस्तथा ।। 126.२०० ।।\nततो बहुतिथे काले व्यतीते सति धीमताम् ।।\nततः कदाचिद्भूपालो राजपुत्रमुपस्थितम् ।। १ ।।\nदम्पत्योः प्रीतिविच्छेदं गुह्यं तत्समपृच्छत ।।\nस्थानं पावनकं वत्स विष्णोः पादसमाश्रयम् ।।२।।\nदत्तानि धनरत्नानि जातस्तस्य विधिः परः ।।\nइदानीं ब्रूहि सत्यं तद्यत्कृते सुन्दरी स्नुषा ।। ३ ।।\nअदुष्टकारिणी युक्ता कुलशीलगुणान्विता ।।\nत्वया मिथ्यैव किं त्यक्ता तद्गुह्यं वद पुत्रक ।।४।।\nततः स पितरं प्राह रात्रिगर्च्छतु सुप्यताम् ।।\nश्वः प्रभाते ततः सर्वं कथयिष्यामि तत्पुनः ।। ५ ।।\nततो रात्र्यां व्यतीतायामुदिते च दिवाकरे ।।\nकृतोदकस्तु गङ्गायां क्षौमवस्त्रविभूषितः ।। ६ ।।\nअर्चयित्वा यथान्यायं मां चैव गुरुवत्सलः ।।\nपितुः प्रदक्षिणं कृत्वा वाक्यमेतदुदाहरत् ।। ७ ।।\nएह्येहि तात गच्छामः यस्त्वं गुह्यानि पृच्छसि ।।\nशृणु तत्त्वेन मे राजन्यत्त्वया पूर्वपृच्छितम् ।।८।।\nराजपुत्रश्च वै राजा सा च पङ्कजलोचना ।।\nगत्वा निर्माल्यकूटं ते यत्त्वृत्तं पुरातनम् ।। ९।।\nनिर्माल्यं तु समासाद्य राजपुत्रो महातपाः ।।\nउभो तौ चरणौ गृह्य पितरं प्रत्यभाषत।।126.२१०।।\nनकुलोऽहं महाराज वसामि कदलीतले ।।\nततोऽहं कालसंयुक्तः प्राप्तो निर्माल्यकूटकम् ।। ११ ।।\nततस्त्वाशीविषा सर्पी सर्पतेऽत्र जनाधिप।।\nभक्षयन्ती सुगन्धानि पुष्पाणि विविधानि च ।।१२।।\nदृष्ट्वा तु तां महाव्यालीं क्रोधसंरक्तलोचनः ।।\nअचिरेणैव कालेन तस्याङ्कं सहसा गतः।।१३।।\nतया सह महाराज घोरं युद्धमवर्त्तत ।।\nमाघमासस्य द्वादश्यां तत्र कश्चिन्न पश्यति ।।१४ ।।\nयुध्यमानस्य मे तत्र गात्रं चैव निगूहतः ।।\nनासावंशे तया दष्टो भुजङ्ग्या च तदन्तरे ।।१५।।\nमयापि विषदिग्धेन निहता च भुजंगमा ।।\nउभौ प्राणान्परित्यज्य उभौ पंचत्वमागतौ ।।१६।।\nमृतौ स्व काले राजेन्द्र क्रोधमोहपरिच्युतौ ।।\nजातोऽहं तव पुत्रस्तु कोसलाधिपतेः प्रियः ।। १७ ।।\nएवं मे घातितः सर्पस्तत्क्रोधवशनिश्चयात् ।।\nएतद्गुह्यं मया राजन्यत्त्वया पूर्वपृच्छितम् ।। १८ ।।\nराजपुत्रवचः श्रुत्वा वधूर्वचनमब्रवीत् ।।\nअहं सर्पी महाराज पुरा निर्माल्यकूटके ।। १९ ।।\nयुध्यमाना तु तेनैव नकुलेन निपातिता ।।\nप्राग्ज्योतिषकुले जाता जाता तव वधूस्ततः।।126.२२०।।\nतेन क्रोधेन नृपते मूर्च्छिता मरणं प्रति ।।\nघातितो नकुलश्चैतद्गुह्यं प्रोक्तं तव प्रभो ।। २१ ।।\nवधूपुत्रवचः श्रुत्वा स राजा संशितव्रतः ।।\nमायातीर्थं समासाद्य ततः पंचत्वमागतः ।। २२ ।।\nराजपुत्रो विशालाक्षी राजपुत्री यशस्विनी ।। २३ ।।\nपौण्डरीके ततस्तीर्थे तेऽपि पंचत्वमागताः ।। २४ ।।\nगतास्ते परमं स्थानं यत्र देवो जनार्द्दनः ।।\nराजा वा राजपुत्रश्च राजपुत्री यशस्विनी ।। २५ ।।\nमम चैव प्रसादेन तपसश्च बलेन च ।।\nकृत्वा सुदुष्करं कर्म श्वेतद्वीपमुपागताः ।। २६ ।।\nयोऽसौ परिजनो देवि कृत्वा तु सुकृतं महत् ।।\nसोऽपि सिद्धिं परा प्राप्तः श्वेतद्द्वीपमुपागतः ।।२७।।\nएष ते कथिता देवि पुष्टिः कुब्जाम्रकस्य च ।।\nतस्य ब्राह्मणमुख्यस्य रैभ्यस्य कथिता मया ।। २८ ।।\nएतत्पुण्यं परं जप्यं चातुर्वर्ण्येन सर्वदा ।।\nसर्वकर्मसु मुख्यं च एतदेव विशिष्यते ।।२९।।\nतेजसां च महत्तेजस्तपसां च महत्तपः ।।\nएतन्न मूर्खमध्ये तु पठेच्चापि कदाचन ।।126.२३०।।\nन पठेद्गोघ्नमध्ये तु वेदवेदाङ्गनिन्दके ।।\nन पठेद्गुरुविद्विष्टे न पठेच्छास्त्रदूषके ।। ३१ ।।\nपठेद्भागवतानां च मध्ये दीक्षावतां तथा ।।\nय एतत्पठते भूमे कल्यमुत्थाय मानवः ।। ३२ ।। ।\nतारयेच्च स्वकुलजान् दशपूर्वान्दशापरान् ।।\nएतत्तु पठमानो वै यस्तु प्राणान्विमुंचति ।। ३३ ।।\nचतुर्भुजश्च जायेत मल्लोकेषु प्रतिष्ठितः ।।\nएतत्ते कथितं भूमे स्थानं कुब्जाम्रके तथा ।।\nमम भक्तसुखार्थाय किमन्यत्परिपृच्छसि ।। २३४ ।।\nइति श्रीवराहपुराणे भगवच्छास्त्रे कुब्जाम्रक माहात्म्ये रैभ्यानुग्रहणं नाम षड्विंशत्यधिकशततमोऽध्यायः ।। १२६।।"
  }
]
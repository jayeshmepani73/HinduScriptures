[
  {
    "text": "पुनः नरकयातनास्वरूपवर्णनम् ।।\nऋषिपुत्र उवाच।।\nतप्तं चैव महातप्तं महारौरवरौरवौ ।।\nसप्ततालश्च नरको नरकः कालसूत्रकः।।१।।\nअन्धकारश्च नरको अन्धकारवरस्तथा।।\nअष्टावेते तु नरकाः पच्यन्ते यत्र पापिनः।।२।।\nप्रथमे प्रथमं विद्याद्द्वितीये द्विगुणं तथा।।\nतृतीये त्रिगुणं विद्याच्चतुर्थे तु चतुर्गुणम् ।।३ ।।\nपञ्चमे तु गुणाः पञ्च षष्ठे षङ्गुणमुच्यते।।\nसप्तमे तु गुणाः सप्त अष्टमेऽष्टविधा गुणाः।।४।।\nअहोरात्रेण चाध्वानं प्रेता गच्छन्ति तत्पुरम्।।\nदुःखितानां ततो दुःखं दुःखाद्दुःखतरं ततः।।५।।\nदुःखमेवात्र न सुखं दुःखैर्दुःखं विवर्ध्यते ।।\nउपायस्तत्र नैवास्ति येन स्वल्पं सुखं भवेत् ।। ६ ।।\nमुच्यते च मृतस्तत्र मारकास्तत्र दुर्लभाः ।।\nशब्दे स्पर्शे तथा रूपे रसे गन्धे तु पञ्चमे ।।७।।\nन सुखं तत्र तस्यास्ति किञ्चिदेवात्र विद्यते ।।\nशारीरैर्मानसैश्चैव दुःखैर्दुःखांतगामिभिः ।। ८।।\nआयसैः कण्टकैस्तीक्ष्णैस्तप्तैस्तप्तावृता मही ।।\nअन्तरिक्षं खगानीकैरग्निजिह्वैः समावृतम् ।। ९ ।।\nअतीव च बुभुक्षात्र पिपासा चाप्यतीव हि ।।\nउष्णमत्युष्णमेवात्र शीतलं चातिशीतलम् ।। 200.१० ।।\nपातुकामश्च पानीयं राक्षसैर्नीयते सरः ।।\nहंससारससंकीर्णं पद्मोत्पलविभूषितम् ।। ११ ।।\nपातुकामश्च पानीयं सहसा तत्र धावति ।।\nसलिलं प्रेक्षते चैव तत्र तप्ततरं तथा ।। १२ ।।\nततः पक्वानि मांसानि राक्षसैः परिणीयते ।।\nक्षारोदकेऽपि च तथा क्षिप्यतेऽत्र महाह्रदे ।। १३ ।।\nतत्र चैव ह्रदे नैका मत्स्याः खादन्ति सर्वशः ।।\nततः कालावसाने तु कथञ्चित्प्रपलायिनः ।। १४ ।।\nकिञ्चिदन्तरमागम्य वेदनार्थाः पतन्ति हि ।।\nयातनार्थं पुनस्तत्र मांसं चैवोपजायते ।। १५ ।।\nशिरस्येवोपविष्टस्य प्रस्थितस्य प्रधावतः ।।\nतस्यार्त्तायामवस्थायां दुःखं भवति दारुणम् ।। १६ ।।\nकरीषगर्त्तस्तत्रैव कुम्भीपाकः सुदारुणः ।।\nपद्मपत्राकृतिस्तस्य पेशी तत्र शरीरजः ।। १७ ।।\nपाटयन्ति सुमार्गेण राक्षसाः करपत्रिकाः ।।\nनिपीड्य दशनै रोषं भीमनादाः सुरोषिताः ।। १८ ।।\nअसिपत्रवनं चात्र शृङ्गाटकवनं तथा ।।\nतत्र शृङ्गाटकाश्चैव तप्तवालुकमिश्रिताः।।१९।।\nदह्यते छिद्यते चैव विध्यते भिद्यते पथा।।\nपात्यते पीड्यते चैव कृष्यते च विशस्यते ।।200.२० ।।\nश्यामाश्च शबलाश्चैव श्वानस्तेऽत्र दुरासदाः ।।\nखादन्ति च सुसंरब्धाः सर्पवृश्चिकसन्निभैः ।। २१ ।।\nकण्टकैः प्रतिकूलैश्च तत्रान्या कूट शाल्मलिः ।।\nकर्षन्ति तत्र चैवैनं यावदस्थ्यवशेषितः ।।२२।।\nयद्दुःखं तस्य दुर्बुद्धेः प्रतिकूलं च तस्य यत् ।।\nतत्तदोत्पद्यते शीघ्रं यातनार्थाय यत्नतः ।। २३ ।।\nशीतकामस्य वै चोष्णमुष्णकामस्य शीतलम् ।।\nसुखकामस्य वै दुःखं सुखं नैवात्र विद्यते ।। २४ ।।\nछिन्नाश्च शतधाप्येवं ह्यनिशं तैः सहस्रशः ।।\nछिन्नाङ्गाः सर्वगात्रेषु सर्वमेव स विन्दति।।२५।।\nसलिलं च नदीं घोरां व्यालाकीर्णां भयानकाम् ।।\nउत्तार्यन्ते च तां प्रेतां यां दृष्ट्वैव भयं भवेत् ।। २६ ।।\nकरम्भवालुका नाम शतयोजनमायता ।।\nअग्निज्वालासमा घोरा यथा येन स गच्छति ।। २७ ।।\nततो वैतरणी नाम क्षारोदा तु महानदी ।।\nयोजनानि तु पञ्चाशदधस्थात्पंचयोजनम् ।। २८ ।।\nअगाधपङ्का वै तत्र चर्ममांसास्थिभेदना ।।\nतत्र कर्कटका घोरा वज्रदंष्ट्रा विशन्ति ताम् ।। २९ ।।\nउलूकाश्च धनुर्मात्रा वज्रजिह्वास्थिभेदनाः ।।\nमहाविषा महाक्रोधा दुर्विषह्याः सुदारुणाः ।। 200.३० ।।\nसमुत्तीर्य तु कृच्छ्रेण तस्माद्योजनकर्दमात् ।।\nवसन्त्यत्र धरे केचिच्छून्यागारे निराश्रये ।। ३१ ।।\nयत्र वै मूषिकगणा भक्षयन्ति ह्यनेकशः ।।\nमूषकैर्जग्ध गात्रस्तु ह्यस्थिमात्रावशेषितः ।। ३२ ।।\nप्रभाते वायुना स्पृष्टः पुनर्मांसं स विन्दति ।।\nशून्यागारप्रवेशात्तु गव्यूतेर्नातिदूरतः ।।३३।।\nसहकारवनं नाम रौद्रा यत्र च पक्षिणः ।।\nनिस्त्वगस्थिस्तैः क्रियते निर्मांसश्चैव मानवः ।।३४।।\nनिःशिराजालकश्चैव निरक्षिश्रवणस्तथा ।।\nवटवृक्षो नातिदूरे दक्षिणे तु त्रियोजनम् ।। ३९ ।।\nसन्ध्याभ्र इव चाभाति प्रदीप्तो नित्यमेव तु ।।\nदशयोजनविस्तार्णा अधः शतसमायता ।। ३६ ।।\nयमचुल्लीति विख्याता गम्भीरा सा त्रियोजनम् ।।\nनित्यं प्रज्वलिता सा तु नित्यं धूमान्धकारिता ।। ३७ ।।\nतत्र प्रेतसहस्राणि प्रयुतान्यर्बुदानि च ।।\nप्रक्षिप्यन्ते   त्वहोरात्रं राक्षसैर्यमकिङ्करैः ।। ३८ ।।\nमासमेकं वसत्यन्यो तस्यां चुल्ल्यां परिभ्रमन् ।।\nततः शकुनिका नाम वसामेदोवहा नदी ।। ३९ ।।\nचुल्लीकुक्षौ तु विश्रान्ता वेगिनी वहते तु सा ।।\nतां समुत्तीर्य कृच्छ्रेण यातनाः सप्तकाः पुनः ।।200.४० ।।\nएकैकं दुस्तरं घोरं यथापूर्वं यथाक्रमात् ।।\nअनुभुङ्क्ते स कृच्छ्रेण दुष्कृती तीव्रवेदनाः ।। ४१ ।।\nदश तत्र लताः शूलाः कुम्भीपाकास्त्रयोदश ।।\nयाति पापमहोरात्रं तस्मिन्नियमितेन तु ।। ४२ ।।\nराक्षसैर्निरनुक्रोशैर्दुर्निरीक्ष्यैस्ततस्ततः ।।\nअङ्गारेषु विधूमेषु शूलप्रोतस्तु पच्यते ।। ४३ ।।\nशुष्कोदपाने धूमे च अधःशीर्षोऽवलम्बते ।।\nज्वाल्यते तीक्ष्णतैले तु कटाहे स तु पच्यते ।। ४४ ।।\nकरीषगर्त्ते स पुनः पच्यते मेदवह्निना ।।\nएकैकस्मिन्दशाहं च शूलादिषु स पच्यते ।। ४५ ।।\nयातनाः सप्तकास्तस्य निष्क्रान्तस्य त्रियोजने ।।\nयतो यमनदी नाम तप्तत्रपुजलोर्मिणी ।। ४६ ।।\nसमुत्तीर्य तु कृच्छ्रेण दह्यमानस्त्वचेतनः ।।\nततो मुहूर्त्तं विश्रान्तः किंचिदन्तरमागतः ।। ४७ ।।\nदीर्घिकां मोक्षते कान्तां शीतोदां शीतकाननाम् ।।\nसर्वकामान्स लभते भगिनी सा यमस्य तु ।। ४८ ।।\nभक्ष्यं भोज्यं च सर्वैस्तु पापिभिस्तत्र लभ्यते ।।\nस सर्वं विस्मरत्यत्र त्रिरात्रमुषितोऽपि सन् ।। ४९।।\nततः शूलवहो नाम पर्वतः शतयोजनः ।।\nनिराश्रयः स सत्वानामेकपाषाण एव च ।। 200.५० ।।\nतत्र वर्षति पर्जन्यस्तत्र तप्तजलं सदा ।।\nतत्र कृच्छ्रेण तरति अहोरात्रेण मानवः ।। ५१ ।।\nशृङ्गारकवनं नाम तत्र पश्यन्ति शाद्वलम् ।।\nनीलमक्षिकदंशैश्च सुव्याप्तं तद्वनं महत् ।। ५२ ।।\nयैस्तु स्पृष्टश्च दष्टश्च कृमिरूपश्च जायते ।।\nप्रेतो वर्षति मांसासृगस्मात्कृच्छ्रात्तु निर्गतः ।। ५३ ।।\nततोऽन्यल्लभते चैव यातनार्थं प्रयत्नतः ।।\nततः पश्यति पुत्रांस्तु महद्दुःखं सुदारुणम् ।।५४।।\nमातरं पितरं चैव पुत्रान्दारांस्तथा प्रियान्।।\nपुरस्ताद्बध्यमानं स क्रन्दमानमचेतनम्।।५५।।\nहा त्राहि त्राहि पुत्रेति क्रन्दमानस्ततस्ततः ।।\nलगुडैर्मुद्गरैर्दण्डैर्जानुभिर्वेणुभिस्तथा ।। ५६ ।।\nमुष्टिभिश्च कशाभिश्च व्यालैरङ्कगतैरपि ।।\nतद्दृष्ट्वा तादृशं दुःखं ततो मोहं स गच्छति ।। ५७ ।।\nएवमेवात्मकर्माणि पर्यायेण पुनः पुनः ।।\nप्राप्नुवन्तीह तेऽत्रैव नरा दुष्कृतकारिणः ।। ५८ ।।\nपातकानि च चत्वारि समाचारेण पंचमम् ।।\nकृत्वा तानि नरा यान्ति तं देशं पापकारिणः ।।५९।।\nतदादिषु च सर्वेषु गुणान्तरपथं गतः ।।\nयदा भवति स प्रेतस्तदा स्थावरतां व्रजेत् ।। 200.६० ।।\nतदा वा स्थावरे तेषु जातस्य हि भवेन्नरः ।।\nक्रमशः स भवेत्प्रेतस्तदा पशुगणेष्वपि ।। ६१ ।।\nषष्टिवर्षसहस्राणि षष्टिवर्षशतानि च ।।\nगतः स वसति प्रेतो नरके तु पुनःपुनः ।। ६२ ।।\nततो निवृत्तकर्मा तु स्वेदजः सम्भवेत्पुनः ।।\nस्वेदजानां ततो नित्यं सर्वसंसारचंक्रमात् ।। ६३ ।।\nततश्च पक्षिणां योनिं सर्वां संतरते पुनः ।।\nगोयोनौ तु ततो गत्वा पुनर्मानुषतां व्रजेत् ।। ६४ ।।\nमानुषे शूद्रतां याति लब्ध्वा यदि तु तुष्यति ।।\nततो वैश्यत्वमागच्छेत्कमर्णाऽनेन वेष्टितः ।। ६५ ।।\nवैश्यात्क्षत्रियतां याति तस्माच्च ब्राह्मणो भवेत् ।।\nब्राह्मणत्वमपि प्राप्तः पापकर्मा दुरात्मवान् ।। ६६ ।।\nदुःशिक्षितेन मनसा ह्यात्मद्रोग्धा भवेत्तदा ।।\nशरीरं मानसं घोरं व्यसनैरुपपादितम् ।। ६७ ।।\nउपयुक्तो नरो जातः पूर्वकर्मभिरन्वितः ।।\nज्ञेयश्च ब्रह्महा कुष्ठी काकाक्षः काकतालुकः ।। ६८ ।।\nसुरापः श्यावदन्तश्च पूतिगन्धश्च पापकृत् ।।\nराजहा पितृहा चैव सुरापश्चापि यो भवेत् ।। ६९ ।।\nसुवर्णहर्ता च नरो ब्रह्मघ्नेन समो हि सः ।।\nक्वचिच्चात्र विरूपाणां नराणां पापकर्मिणाम् ।। ७० ।।\nयावद्भिः कर्मभिस्तैस्तैस्तेषु निर्याणवेश्मसु ।।\nछिन्नभिन्नविशस्तानां रुधिरेण समन्ततः ।। ७१ ।।\nव्याप्तं महीतलं सर्वमापगाश्चापि निर्गताः ।।\nअजस्रं क्लिश्यमानानां क्रन्दतां च सुदारुणम् ।। ७२ ।।\nसमुत्तस्थौ महानादो हाहाकारसमाकुलः ।।\nबध्नतो विविधैर्बन्धैर्घातयन्तश्च दारुणम् ।। ७३ ।।\nलौहयष्टिप्रहारैश्च आयुधैश्च सुदारुणैः ।।\nछेदनैर्भेदनैश्चोग्रैः पीडनाभिश्च सर्वशः ।। ७४ ।।\nश्रान्ताः कर्मकरा दूता मोहेनायत्तचेतसः ।।\nयदा श्रान्ताश्च खिन्नाश्च हन्तारः पापकर्मिणाम् ।। ७५ ।।\nविज्ञापयेत्तदा दूताश्चित्रगुप्तं महौजसम् ।। ७६ ।।\nइति श्रीवराहपुराणे संसारचक्रे नरकयातनास्वरूपवर्णनं नाम द्विशततमोऽध्यायः ।। २०० ।।"
  }
]
[
  {
    "text": "प्रजापाल उवाच ।\nकथं माया समुत्पन्ना दुर्गा कात्यायनी शुभा ।\nआदिक्षेत्रे स्थिता सूक्ष्मा पृथग्मूर्त्ता व्यजायत ।। २८.१ ।।\nमहातपा उवाच ।\nआसीद् राजा पुरा राजन् सिन्धुद्वीपः प्रतापवान् ।\nवरुणांशो महाराज सोऽरण्ये तपसि स्थितः ।। २८.२ ।।\nपुत्रो मे शक्रनाशाय भवेदिति नारधिपः ।\nएवं कृतमतिः सोऽथ महता तपसा स्वकम् ।\nकलेवरं स्थितो भूत्वा शोषयामास सुव्रत ।। २८.३ ।।\nप्रजापाल उवाच ।\nकथं तस्य द्विजश्रेष्ठ शक्रेणापकृतं भवेत् ।\nयेनासौ तद्विनाशाय पुत्रमिच्छन् व्रते स्थितः ।। २८.४ ।।\nमहातपा उवाच ।\nसोऽन्यजन्मनि पुत्रोऽभूत् त्वष्टुर्बलभृतां वरः ।\nअवध्यः सर्वशस्त्रेषु अपां फेनेन नाशितः ।। २८.५ ।।\nजलफेनेन निहतस्तस्मिँल्लयमवाप्नुयात् ।\nपुनर्ब्रह्मान्वयाज्जातः सिन्धुद्वीपेति संज्ञितः ।\nस तेपे परमं तीव्रं शक्रवैरमनुस्मरन् ।। २८.६ ।।\nततः कालेन महता नदी वेत्रवती शुभा ।\nमानुषं रूपमास्थाय सालंकारं मनोरमम् ।\nआजगाम यतो राजा तेपे परमकं तपः ।। २८.७ ।।\nतां दृष्ट्वा रूपसंपन्नां स राजा क्रुद्धमानसः ।\nउवाच काऽसि सुश्रोणि सत्यं कथय भामिनि ।। २८.८ ।।\nनद्युवाच ।\nअहं जलपतेः पत्नी वरुणस्य महात्मनः ।\nनाम्ना वेत्रवती पुण्या त्वामिच्छन्तीहमागता ।। २८.९ ।।\nसाभिलाषां परस्त्रीं च भजमानां विसर्ज्जयेत् ।\nस पापः पुरुषो ज्ञेयो ब्रह्महत्यां च विन्दति ।\nएवं ज्ञात्वा महाराज भजमानां भजस्व माम् ।। २८.१० ।।\nएवमुक्तस्तया राजा साभिलाषोपभुक्तवान् ।\nतस्य सद्योऽभवत् पुत्रो द्वादशार्कसमप्रभः ।। २८.११ ।।\nवेत्रवत्युदरे जातो नाम्ना वैत्रासुरोऽभवत् ।\nबलवानतितेजस्वी प्राग्ज्योतिषपतिर्भवत् ।। २८.१२ ।।\nस कालेन युवा जातो बलवान् दृढविक्रमः ।\nमहायोगेन संयुक्तो जिगायेमां वसुंधराम् ।। २८.१३ ।।\nसप्तद्वीपवतीं पश्चान्मेरुपर्वतमारुहत् ।\nतत्रेन्द्रं प्रथमं जिग्ये पश्चादग्निं यमं ततः ।\nनिर्ऋतिं वरुणं वायुं धनदश्चेश्वरं ततः ।। २८.१४ ।।\nइन्द्रो भग्नो गतः सोग्निं अग्निर्भग्नो यमं ययौ ।\nयमो निर्ऋतिमागच्छन्निर्ऋतिर्वरुणं ययौ ।। २८.१५ ।।\nइन्द्रादिभिरुपेतस्तु वरुणो वायुमन्वगात् ।\nवायुर्धनपतिं त्वागात् सर्वैरिन्द्रादिभिः सह ।। २८.१६ ।।\nधनदोऽपि स्वकं मित्रमीशं देवसमन्वितः ।\nइयाय गदया सोऽपि दानवो बलदर्पितः ।\nगदामादाय दुद्राव शिवलोकं प्रति प्रभो ।। २८.१७ ।।\nशिवोऽप्यवध्यं तं मत्वा देवान् गुह्य ययौ पुरीम् ।\nब्रह्मणः सुरसिद्धाद्यैर्वन्दितां पुण्यकारिभिः ।। २८.१८ ।।\nतत्र ब्रह्मा जगत्स्त्रष्टा विष्णुपादोद्भवे जले ।\nनियामिताकाशगतो जपत्यन्तर्जले शुभे ।\nक्षेत्रज्ञमायां गायत्रीं ततो देवा विचुक्रुशुः ।। २८.१९ ।।\nत्राहि प्रजापते सर्वान् देवानृषिवरानपि ।\nअसुराद्भयमापन्नान् त्राहि त्राहीत्यचोदयन् ।। २८.२० ।।\nएवमुक्तस्तदा ब्रह्मा दृष्ट्वा देवांस्तदागतान् ।\nचिन्तयामास देवस्य मायेयं विततं जगत् ।\nनासुरा न सुराश्चात्र मायेयं कीदृशी मता ।। २८.२१ ।।\nएवं चिन्तयतस्तस्य प्रादुरासीदयोनिजा ।\nशुक्लाम्बरधरा कन्या स्त्रक्किरीटोज्ज्वलानना ।\nअष्टभिर्बाहुभिर्युक्ता दिव्यप्रहरणोद्यता ।। २८.२२ ।।\nचक्रं शङ्खं गदां पाशं खङ्गं घण्टां तथा धनुः ।\nधारयन्ती तथा चान्यान् बद्धतूणा जलाद् बहिः ।। २८.२३ ।।\nनिश्चक्राम महादेवी सिंहवाहनवेगिता ।\nयुयुधे चासुरान् सर्वानेकैव बहुधा स्थिता ।। २८.२४ ।।\nदिव्यं वर्षसहस्त्रं तु दिव्यैरस्त्रैर्महाबलम् ।\nयुद्ध्वा कालात्यये देव्या हतो वैत्रासुरो रणे ।\nततः किलकिलाशब्दो देवसैन्येऽभवन्महान् ।। २८.२५ ।।\nहते वैत्रासुरे भीमे तदा सर्वे दिवौकसः ।\nप्रणेमुर्जय युद्धेति स्वयमीशः स्तुतिं जगौ ।। २८.२६ ।।\nमहेश्वर उवाच ।\nजयस्व देवि गायत्रे महामाये महाप्रभे ।\nमहादेवि महाभागे महासत्त्वे महोत्सवे ।। २८.२७ ।।\nदिव्यगन्धानुलिप्ताङ्गि दिव्यस्त्रग्दामभूषिते ।\nवेदमातर्नमस्तुभ्यं त्र्यक्षरस्थे महेश्वरि ।। २८.२८ ।।\nत्रिलोकस्थे त्रितत्त्वस्थे त्रिवह्निस्थे त्रिशूलिनि ।\nत्रिनेत्रे भीमवक्त्रे च भीमनेत्रे भयानके ।\nकमलासनजे देवि सरस्वति नमोऽस्तु ते ।। २८.२९ ।।\nनमः पङ्कजपत्राक्षि महामायेऽमृतस्त्रवे ।\nसर्वगे सर्वभूतेशि स्वाहाकारे स्वधेऽम्बिके ।। २८.३० ।।\nसंपूर्णे पूर्णचन्द्राभे भास्वराङ्गे भवोद्भवे ।\nमहाविद्ये महावेद्ये महादैत्यविनाशिनि ।\nमहाबुद्ध्युद्भवे देवि वीतशोके किरातिनि ।। २८.३१ ।।\nत्वं नीतिस्त्वं महाभागे त्वं गीस्त्वं गौस्त्वमक्षरम् ।\nत्वं धीस्त्वं श्रीस्त्वमोङ्कारस्तत्त्वे चापि परिस्थिता ।\nसर्वसत्त्वाहिते देवि नमस्ते परमेश्वरि ।। २८.३२ ।।\nइत्येवं संस्तुता देवी भवेन परमेष्ठिना ।\nदेवैरपि जयेत्युच्चैरित्युक्ता परमेश्वरी ।। २८.३३ ।।\nयावदास्ते चतुर्वक्त्रस्तावदन्तर्जलाद् बहिः ।\nनिश्चक्राम ततो देवीं कृतकृत्यां ददर्श सः ।। २८.३४ ।।\nतां दृष्ट्वा देवकार्यं च सिद्धं मत्वा पितामहः ।\nभविष्यं कार्यमुद्दिश्य ततो वचनमब्रवीत् ।। २८.३५ ।।\nब्रह्मोवाच ।\nइयं देवी वरारोहा यातु शैलं हिमोद्भवम् ।\nतत्र यूयं सुराः सर्वे गत्वा नन्दत माचिरम् ।। २८.३६ ।।\nनवम्यां च सदा पूज्या इयं देवी समाधिना ।\nवरदा सर्वलोकानां भविष्यति न संशयः ।। २८.३७ ।।\nनवम्यां यश्च पिष्टाशी भविष्यति हि मानवः ।\nनारी वा तस्य संपन्नं भविष्यति मनोगतम् ।। २८.३८ ।।\nयश्च सायं तथा प्रातरिदं स्तोत्रं पठिष्यति ।\nत्वयेरितं महादेव तस्य देव्या समं भवान् ।। २८.३९ ।।\nवरदो देव सर्वासु आपत्स्वप्युद्धरस्व तम् ।\nएवमुक्त्वा भवं ब्रह्मा पुनर्देवीं स चाब्रवीत् ।। २८.४० ।।\nत्वया देवि महत्कार्यं कर्तव्यं चान्यदस्ति नः ।\nभविष्यं महिषाख्यस्य असुरस्य विनाशनम् ।। २८.४१ ।।\nएवमुक्त्वा ततो ब्रह्मा सर्वे देवाश्च पार्थिव ।\nयथागतं ततो जग्मुर्द्देवीं स्थाप्य हिमे गिरौ ।\nसंस्थाप्य नन्दिता यस्मात् तस्मान्नन्दाऽभवत् तु सा ।। २८.४२ ।।\nयश्चेदं श्रृणुयाज्जन्म देव्या यश्च स्वयं पठेत् ।\nसर्वपापविनिर्मुक्तः परं निर्वाणमृच्छति ।। २८.४३ ।।\n।। इति श्रीवराहपुराणे भगवच्छास्त्रे अष्टाविंशोऽध्यायः ।। २८ ।।"
  }
]
[
  {
    "text": "अथ भोज्यनियमविधिः ।।\nधरण्युवाच ।।\nएवं कर्मविधिं श्रुत्वा सर्व संसारमोक्षणम् ।।\nप्रसन्नवदनं देवं पुनर्वाक्यमुवाच ह ।। १ ।।\nएवं महौजसं कर्म तव मार्गानुसारतः ।।\nत्वत्तस्तु प्रापणविधिस्तव प्रीत्या मया श्रुतः ।। २ ।।\nकेन द्रव्येण संयुक्तं तन्ममाचक्ष्व माधव ।।\nवसुधाया वचः श्रुत्वा वराहः प्रीतमानसः ।। ३ ।।\nउवाच धर्मसंयुक्तं धर्मज्ञो वाक्यकोविदः ।।\nश्रीवराह उवाच ।।\nयेन मन्त्रेण संयुक्तो मम प्रापणकं नयेत् ।। ४ ।।\nसप्त व्रीहींस्ततो गृह्य पयसा सह संयुतम् ।।\nपरमं तस्य शाकानि मधूकोदुम्बरं तथा ।। ५ ।।\nएते चान्ये च बहवः शतशोऽथ सहस्रशः ।।\nकर्मण्याश्च त एतेषां ये मया परिकीर्त्तिताः ।। ६ ।।\nव्रीहीणां च प्रवक्ष्यामि उपयोग्यानि माधवि ।।\nएकाग्रं मानसं कृत्वा प्रापणं शृणु सुन्दरि ।। ७ ।।\nधर्मचिल्लिकशाकं च सुगन्धं रक्तमालिकौ ।।\nदीर्घशालिमहाशाली वरकुङ्कुममाक्षिकौ ।।८।।\nआमोदा शिवसुन्दर्यौ शिरीकाकुलशालिकाः ।।\nविविधं यावकान्नं च ज्ञेयान्येतानि कर्मणि ।। ९।।\nकर्मण्या मुद्गमाषा वै तिलकङ्गुकुलित्थकाः ।।\nगवेधुकं महामोहं मकुष्ठमथवाहिजाम्।। 119.१० ।।\nश्यामाकमिति चोक्तानि कर्मण्यानि वसुन्धरे ।।\nकर्मण्यानि च शाकानि विजानीहि वसुन्धरे।।। ११ ।।\nएतानि प्रतिगृह्णामि यच्च भागवतं प्रियम्।।\nमार्गमांसं वरं छागं शासं समनुयुज्यते ।। १२ ।।\nएतानि प्रापणे दद्यान्मम चैतत्प्रियावहम्।।\nयुञ्जानो वितते यज्ञे ब्राह्मणे वेदपारगे।। १३।।\nभागो ममास्ति तत्रापि पशूनां छागलस्य च।।\nमाहिषं वर्जयेन्मह्यं क्षीरं दधि घृतं ततः ।। १४ ।।\nवर्जयेत्तत्र मांसानि यजुषा वैष्णवोऽश्नुते ।।\nपरं पायसमपि वर्ज्यानि तन्मांसं चेतकः खुरे ।। १५ ।।\nपक्षिणां च प्रवक्ष्यामि ये प्रयोज्या वसुन्धरे ।।\nये चैव मम क्षेत्रेषु उपयुज्यन्ति नित्यशः ।। १६ ।।\nलावकं वार्त्तिकं चैव प्रशस्तं च कपिञ्जलम् ।।\nएते चान्ये च बहवः शतशोऽथ सहस्रशः ।। १७ ।।\nमम कर्मणि योग्या ये ते मया परिकीर्त्तिताः ।।\nयस्त्वेतत्तु विजानीयात्कर्मकर्ता तथैव च ।। १८ ।।\nनापराध्नोति स नरो मम चोक्तं वचः प्रिये ।।\nते च भोज्याश्च मङ्गल्या मम भक्तसुखावहाः।।१९।।\nततो यष्टव्यमेवं हि य इच्छेत् सिद्धिमुत्तमाम् ।।\nय एतेन विधानेन यजिष्यति वसुन्धरे ।। 119.२० ।।\nप्राप्नुवन्ति परां सिद्धिं ममैव कृतकर्मिणः ।।\nइति श्रीवराहपुराणे भगवच्छास्त्रे प्रापणद्रव्य कर्मण्य भोज्यनियमविधिर्नामोनविंशत्यधिकशततमोऽध्यायः ।।११९।।"
  }
]
[
  {
    "text": "अथ द्वारकामाहात्म्यम् ।।\nसूत उवाच ।।\nश्रीस्तुतस्वामिमाहात्म्यं श्रुत्वा धर्मपरायणा ।।\nपरितुष्टमना देवी वाक्यमेतदुवाच ह।।१ ।।\nधरण्युवाच।।\nएतच्छ्रुत्वा तु माहात्म्यं देव देववर प्रभो ।।\nमम चित्तस्य परमा जाता शान्तिरनुत्तमा ।।२।।\nनाराचधारावरणासिधारी सुररिपुवधकारी धरणीधरः ।।\nधृतशङ्खगदाब्जचक्रपाणिः स्वयमिह शास्त्रमुदावहत्प्रधानम्।।३।।\nएवं हि गुणमाहात्म्यं स्तुतस्वामिनि मच्छ्रुतम् ।।\nअस्माच्चेदं परं श्रेष्ठं तन्मे वद कृपानिधे ।।४ ।।\nश्रीवराह उवाच ।।\nएवं भूमे वरं श्रेष्ठे फुल्लपंकजमालिनि ।।\nकथयिष्यामि चान्यत्ते गुह्यं पापभयापहम् ।।५ ।।\nद्वापरं युगमासाद्य यादवानां कुलोद्वहः ।।\nशौरीति तत्र विख्यातो भविष्यति पिता मम ।। ६ ।।\nद्वारकेति च विख्याता पुरी तत्र स्थिताऽभवत् ।।\nया च देवपुरी रम्या विश्वकर्मविनिर्मिता ।। ७ ।।\nपंचयोजनविस्तारा दशयोजनमायता ।।\nवसाम्यत्र वरारोहे शतपञ्चसमास्तथा ।। ८ ।।\nभारावतरणं कृत्वा देवानां सुमहत्प्रियम् ।।\nपुनरप्यागमिष्यामि स्वर्लोकं प्रति सुन्दरि ।। ९ ।।\nभविष्यति वरारोहे ईश्वरः सदृशो मम।।\nदुर्वासा इति विख्यातः शपिष्यति कुलं मम ।। 149.१० ।।\nतस्य शापाभिसन्तापाद्द्वारकावासिनो धरे ।।\nवृष्ण्यन्धकाश्च भोजाश्च गमिष्यन्ति यमक्षयम् ।। ११ ।।\nचन्द्रपाण्डुरसंकाशो वनमाली हलायुधः ।।\nहलेनाकृष्य नगरं समुद्रं गमयिष्यति ।। १२।।\nनारायणवचः श्रुत्वा धर्मकामा वसुन्धरा ।।\nउभौ तौ चरणौ गृह्य पुनः पप्रच्छ माधवी ।।१३।।\nधरण्युवाच ।।\nलोकनाथोऽसि सर्वेषां देव मायाकरण्डक ।।\nशपिष्यति कथं तत्र दुर्वासास्तद्वदस्व मे ।। १४ ।।\nश्रीवराह उवाच ।।\nतत्र जाम्बवती नाम मम पत्नी भविष्यति ।।\nरूपयौवनसम्पन्ना मम भोगसमन्विता ।। १५ ।।\nतस्याः पुत्रो महाभागो रूपयौवनदर्पितः ।।\nसांब इत्यभिविख्यातो ममैव सततं प्रियः ।। १६ ।।\nतेनैव क्रीडमानेन कृत्वा गर्भमतथ्यतः  ।।\nस पृष्टः परमश्रेष्ठ ऋषिरेषा प्रसोष्यति ।। १७।।\nपुत्रकामा त्वियं बाला मुने तत्प्रब्रवीहि मे ।।\nसाम्बोऽयमिति च ज्ञात्वा स मुनिः कोपमूर्च्छितः ।। १८ ।।\nउवाच तर्हि ते गर्भान्मुसलं कुलनाशनम् ।।\nयेन वृष्ण्यन्धकाः सर्वे गमिष्यन्ति यमक्षयम् ।। १९ ।।\nश्रुत्वा दुर्वाससः शापं ते च सर्वे कुमारकाः ।।\nशापेन सन्तप्तधियो मामूचुर्भयसंयुताः ।।149.२० ।।\nततस्तानागतान्दृष्ट्वा कुमारान् पृष्टवानहम् ।।\nते च मामब्रुवन्सर्वे यथावृत्तं समुत्सुकाः ।। २१ ।।\nतच्च तेषां वचः श्रुत्वा प्रोक्तवानस्मि तच्छृणु ।।\nभविष्यति न सन्देहो दुर्वासा यदुवाच ह ।।२२।।\nएवं ते कथितं भूमे वृष्ण्यादेः शापकारणम् ।।\nतत्र स्थानानि मे भूमे कथ्यमानानि मे शृणु ।। २३ ।।\nद्वारकायां महाभागे वैष्णवानां सुखावहे ।।\nअस्ति पंचसरो नाम गुह्यं क्षेत्रं परं मम ।। २४ ।।\nसमुद्रतीरमुत्सृज्य मम कर्मसुखावहम् ।।\nतत्र स्नानं तु कुर्वीत षष्ठकालोषितो नरः ।। २५ ।।\nमोदते नाकपृष्ठे तु अप्सरोगणसंकुले ।।\nअथात्र मुंचते प्राणान्क्षेत्रे पंचसरे मम ।।२६।।\nदेवलोकं समुत्सृज्य मम लोके महीयते ।।\nप्लक्षो वै तत्र सुश्रोणि शतशाखो महाद्रुमः ।। २७ ।।\nसुफलैः शोभनैः कुम्भाकृतिभिर्बहुभिः फलैः ।।\nबहवस्तत्र गच्छन्ति लाभलौल्येन मानवाः।।२८।।\nफलं न लभते कश्चिन्मुक्त्वा भागवतं नरम् ।।\nलभन्ते ये फलं तत्र मुक्ताः पापेन कर्मणा ।। २९ ।।\nते लभन्ते परां सिद्धिं मम कर्मणि संस्थिताः ।।\nप्रभासमिति विख्यातं तस्मिंस्तीर्थे परे मम ।। 149.३० ।।\nमनुजा यं न पश्यन्ति रागलोभसमन्विताः ।।\nतत्र स्नानं प्रकुर्वीत पंचभक्तोषितो नरः ।। ३१ ।।\nमोदते सप्तद्वीपेषु गुह्यानि च स गच्छति ।।\nअथ चेन्मुंचते प्राणान्प्रभाते गतकिल्बिषः ।।३२ ।।\nसर्वसंगं परित्यज्य मम लोकं स गच्छति ।।\nतत्राश्चर्यं महाभागे कथ्यमानं मया शृणु ।।३३।।\nप्रभासे यत्र शृण्वन्ति सागरे न म (ग) रं प्रति ।।\nमकरास्तत्र दृश्यंते भ्रममाणा इतस्ततः ।।३४।। ।।\nन किंचिदपराध्यन्ति स्नायमाना जले ततः ।।\nअथात्र प्रक्षिपेत्पिण्डान्प्रसन्ने सलिले नरः ।। ३५ ।।\nअसम्प्राप्ते च गृह्णन्ति एवमेतन्न संशयः ।।\nपापकर्मरतस्यापि न गृह्णन्ति जलं प्रति ।।३६।।\nधर्मात्मनां च गृह्णन्ति पिण्डमेव न संशयः ।।\nपञ्चपिण्डमिति ख्यातं तस्मिन्गुह्यं परं मम ।।३७।।\nअगाधस्याप्यपारस्य क्रोशविस्तार एव च ।।\nतत्राभिषकं कुर्वीत पञ्चकालोषितो नरः ।। ३८ ।।\nमोदते शक्रलोके स एवमेतन्न संशयः ।।\nअथात्र मुञ्चते प्राणान्पञ्चकुण्डे यशस्विनि ।।३९।।\nशक्रलोकं परित्यज्य मम लोकं स गच्छति ।।\nतत्राश्चर्यं महाभागे कथ्यमानं मया शृणु ।।149.४० ।।\nन पश्येत्पापकर्मा वै शुभकर्मैव पश्यति ।।\nचतुर्विंशतिद्वादश्यां मध्याह्ने च दिवाकरे ।।४१ ।।\nरौप्यं सुवर्णकं पद्मं दृश्यते नात्र संशयः ।।\nक्षेत्रं संगमनं नाम तस्मिंस्तीर्थे परं मम ।।४२।।\nचतुर्धाराः पतन्त्यत्र मणिपूरगिरिं श्रिताः ।।\nतत्राभिषेकं कुर्वीत चतुर्भक्तोषितो नरः ।।४३।।\nवैखानसेषु लोकेषु मोदते नाऽत्र संशयः ।।\nअथात्र मुंचते प्राणान्मम् भक्तिपरायणः ।। ४४ ।।\nत्यक्त्वा वैखानसाँल्लोकान्मम लोकं स गच्छति ।।\nतत्रापि परमाश्चर्यं कथ्यमानं शृणुष्व मे ।। ४५।।\nदृश्यन्ते यानि कुण्डेषु मणिपूरगिरौ तथा ।।\nप्रक्षीयमाणे पापे तु  नयते तज्जलं भुवि ।।४६।।\nस्नायमानेषु पापेषु न पतेत्तद्यथा पुरा ।।\nहंसकुण्डेति विख्यातं तस्मिन्क्षेत्रे परे मम ।।४७।।\nधारा चैका पतत्यत्र मणिपूरगिरौ श्रिता ।।\nतत्राभिषेकं कुर्वीत षष्ठकालोषितो नरः ।। ४८ ।।\nमुक्तसंगो महाभागे मोदते वरुणालये ।।\nअथाऽत्र मुंचते प्राणान् हंसकुण्डे वरानने ।।४९।।\nवारुणं लोकमुत्सृज्य मम लोके महीयते ।।\nतत्राश्चर्यं प्रवक्ष्यामि हंसकुण्डे यशस्विनि ।। 149.५० ।।\nशुद्धाः पश्यन्ति मनुजाः पापकर्मा न पश्यति ।।\nचतुर्विंशतिद्वादश्यां मध्याह्ने च दिवाकरे ।।५१।।\nहंसाश्चैवात्र दृश्यन्ते चन्द्रकुन्दसमप्रभाः ।।\nहंसान्पश्यति यस्तत्र भ्रममाणानितस्ततः ।।५२।।\nलभन्ते ते परां सिद्धिं धरे नास्त्यत्र संशयः ।।\nकदम्बमिति विख्यातं तस्मिन्क्षेत्रे परं मम ।।५३।।\nवृष्णयो यत्र वै शुद्धाः संप्राप्ताश्च ममालयम् ।।\nतत्राभिषेकं कुर्वीत चतुःकालोषितो नरः ।। ५६ ।।\nमोदते ऋषिलोकेषु पुण्यात्मा वै न संशयः ।।\nअथात्र मुञ्चते प्राणान्कृत्वा कर्म सुदुष्करम् ।। ५५ ।।\nऋषिलोकं परित्यज्य मम लोकं प्रपद्यते ।।\nतत्राश्चर्यं महाभागे कथ्यमानं शृणुष्व मे ।। ५६ ।।\nकदम्बात्पतते धारा तत्र पूर्वविनिःसृता ।।\nस कदम्बो महाभागे माघमासस्य द्वादशी ।। ५७ ।।\nपुष्पाणि वै प्रकटयत्युदयस्थे दिवाकरे ।।\nये वा लभन्ते तत्पुष्पं मम मार्गानुसारिणः ।। ५८ ।।\nते लभन्ते परां सिद्धिमेवमेतन्न संशयः ।।\nचक्रतीर्थमिति ख्यातं तस्मिन्क्षेत्रे परं मम ।। ५९ ।।\nपंच धाराः पतन्त्यत्र मणिपूरसमाश्रिताः ।।\nतत्राभिषेकं कुर्वीत पंचकालोषितो नरः ।। 149.६० ।।\nदशवर्षसहस्राणि स्वर्गलोके स मोदते ।।\nअथात्र मुंचते प्राणाँल्लोभमोहविवर्जितः ।। ६१ ।।\nसर्वान्स्वर्गान्समुत्सृज्य मम लोकं स गच्छति।।\nतत्राश्चर्यं प्रवक्ष्यामि कथ्यमानं शृणुष्व मे ।। ६२ ।।\nअन्यथैतन्न पश्यन्ति मम कर्मपरायणाः ।।\nचतुर्विंशतिद्वादश्यामर्द्धरात्रे यशस्विनि ।। ६३ ।।\nश्रूयते तत्र निर्घोषो मनःकर्णसुखावहः ।।\nसुगन्धो वहते वायुर्बहुमाल्यसमन्वितः ।। ६४ ।।\nदुर्ल्लभः पापिनां चैव सुलभः पुण्यकर्मिणाम्।।\nतस्य चोत्तरपार्श्वेन अशोकश्च महाद्रुमः ।। ६५।।\nपुष्प्यते सोऽथ तत्रापि सूर्ये चाभ्युदिते सति ।।\nये तत्र लभते पुष्पं मम मार्गानुसारिणः ।।६६।।\nते लभन्ते परां सिद्धिं एवं भूमे न संशयः ।।\nअस्ति रैवतकं नाम तस्मिन् क्षेत्रे परं मम ।।६७।।\nसर्वलोकेषु विख्यातं यत्र विक्रीडितं मया ।।\nबहुगुल्मलताकीर्णं बहुपुष्पैश्च शोभितम् ।।६८।।\nबहुवर्णशिलापङ्क्तिर्गुहाश्चापि दिशो दश ।।\nवाप्यश्च कन्दराश्चैव देवानामपि दुर्ल्लभाः ।। ६९ ।।\nतत्राभिषेकं कुर्वीत षष्ठकालोषितो नरः ।।\nगच्छेत्तु सोमलोकं तु कृतकृत्यो न संशयः ।।149.७०।।\nअथात्र मुंचते प्राणान्मम कर्मसु निष्ठितः ।।\nसोमलोकं समुत्सृज्य मम लोकं प्रपद्यते ।। ७१ ।।\nतत्राश्चर्यं महाभागे कथ्यमानं मया शृणु ।।\nपश्यन्ति मनुजाः सर्वे धर्मकामा न संशयः ।। ७२ ।।\nपतन्ति सर्ववृक्षाणां पत्राणि सुबहून्यपि ।।\nएकं चापि न दृश्येत प्रसन्नं याति तज्जलम् ।।७३ ।।\nस च पूर्वेण पार्श्वेन शोभते वै महाद्रुमः ।।\nअपरो मम पार्श्वेन देवानामपि दुर्ल्लभः ।। ७४ ।।\nपंचक्रोशसुविस्तारः शोभते वै महाद्रुमः ।।\nपद्मैश्चैवोत्पलैश्छन्नं सुगन्धिकुसुमैः सह ।।७५।।\nबहुमत्स्यजलाकीर्णं सर्वतस्तु फलान्वितम्।।\nशिलातलागुहाच्छन्नं सुगन्धिकुसुमैः सह।। ७६ ।।\nतत्राभिषेकं कुर्वीत अष्टभक्तोषितो नरः ।।\nमोदते नन्दने दिव्ये अप्सरोभिः समन्विते ।। ७७ ।।\nअत्राश्चर्यं महाभागे कथ्यमानं मया शृणु ।।\nपश्यन्ति मनुजाः सर्वे धर्मकामा न संशयः ।। ७८।।\nमध्याह्ने च पुनः पूर्णश्चार्द्धरात्रे समो वहेत्।।\nवर्द्धते क्षीयते चैव यथैव च महोदधिः ।।७९ ।।\nतस्य पश्चिमपार्श्वे तु बिल्वश्चैव महाद्रुमः ।।\nचतुर्विंशतिद्वादश्यां स पुष्यति च निष्कलम् ।। 149.८० ।।\nपश्येत्तु शुभकर्मा च पापकर्मा न पश्यति ।।\nदृश्यते च महाभागे अस्तमेते दिवाकरे ।। ८१ ।।\nयस्तत्र लभते पुष्पं मम मार्गानुसारकः ।।\nस लभेत परां सिद्धिमेवं भूमे न संशयः ।। ८२ ।।\nविष्णुसंक्रमणं नाम तस्मिन्क्षेत्रे परे मम ।।\nविद्धोऽस्मि यत्र व्याधेन स्वमूर्त्तिं चास्थितः पुनः ।। ८३ ।।\nतत्र कुंडं महाभागे मणिपूरगिरा श्रुतम् ।।\nधारा चैका पतत्यत्र लाभालाभविवर्जितः ।। ८४ ।।\nसूर्यलोकं समुत्सृज्य मम लोके महीयते ।।\nतत्राश्चर्यं प्रवक्ष्यामि विष्णुं शत्रुगणेश्वरम् ।। ८५ ।।\nपापिनां यस्तु दुर्दर्शः सुदृश्यः पुण्यचारिणाम् ।।\nतस्य दक्षिणपार्श्वेन अश्वत्थो वै महाद्रुमः ।। ८६ ।।\nचतुर्विंशतिद्वादश्यां मध्याह्ने तु दिवाकरे ।।\nफलते स यथान्यायं सर्वभागवतप्रियम् ।। ८७ ।।\nउच्चश्चैव विशालश्च मनोज्ञश्चैव शीतलः ।।\nये लभंते फलं तत्र मम मार्गानुसारिणः ।। ८८ ।।\nते लभन्ते परां सिद्धिमेवमेतन्न संशयः ।।\nतस्मिन् क्षेत्रे महाभागे तिष्ठामि चोत्तरामुखः ।। ८९ ।।\nसर्वभागवतप्रीतिं समुद्रतटमाश्रितः ।।\nअहं रामेण सहितः सा चाप्येकादशी शुभा ।। 149.९० ।।\nत्रयस्तत्रैव तिष्ठामो द्वारकायां यशस्विनि ।।\nतस्मिन् क्षेत्रे महाभागे त्रयो मोदामहे वयम् ।। ९१ ।।\nत्रिंशद्योजनविस्तारः सर्वतस्तु दिशो दश ।।\nतत्र गत्वा वरारोहे ये मां द्रक्ष्यन्ति भक्तितः ।। ९२ ।।\nअदीर्घेणैव कालेन प्राप्नुवंति परां गतिम् ।।\nआख्यानानां महाख्यानं शान्तीनां शान्तिरुत्तमा ।। ९३ ।।\nधर्माणां परमो धर्मो द्युतीनां परमा द्युतिः ।।\nलाभानां परमो लाभः क्रियाणां परमा क्रिया ।। ९४ ।।\nश्रुतीनां परमं श्रेष्ठं तपसा च परं तपः ।।\nएतन्मरणकालेऽपि मा कदाचित्तु विस्मरेत् ।। ९९ ।।\nयदीच्छेत्परमां सिद्धिं मम लोकं स गच्छति ।।\nय एतत्पठते भद्रे कल्यमुत्थाय मानवः ।। ९६ ।।\nसकुल्यास्तारितास्तेन सप्त सप्त च सप्त च।।\nएतत्ते कथितं भद्रे द्वारकायाः सुनिश्चयम् ।। ९७ ।।\nउचितेनोपचारेण किमन्यत्परिपृच्छति ।। ९८ ।।\nइति श्रीवराहपुराणे भगवच्छास्त्रे द्वारकामाहात्म्यं नामैकोनपंचाशदधिकशततमोऽध्यायः ।।१४९।।"
  }
]
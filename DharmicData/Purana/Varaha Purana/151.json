[
  {
    "text": "अथ लोहार्गलमाहात्म्यम् ।।\nसूत उवाच ।।\nसानन्दूरस्य माहात्म्यमेतच्छ्रुत्वा वसुन्धरा ।।\nकृताञ्जलिपुटा भूत्वा वराहं पुनरब्रवीत् ।। १ ।।\nधरण्युवाच ।।\nश्रुतमेतज्जगन्नाथ विष्णो गुह्यमनुत्तमम् ।।\nयच्छ्रुत्वा सुमहाभाग जाताऽस्मि विगतज्वरा ।। २ ।।\nअपरं वाऽस्ति चेत्किंचिद्गुह्यं क्षेत्रं शुभावहम् ।।\nसानन्दूरात्परं गुह्यं क्षेत्रमस्ति न वा परम् ।। ३ ।।\nसुरकरण नृसिंह लोकनाथ युतससुरसुरधीर देववीर ।।\nकमलदलसहस्रनेत्र रूपो जयति कृतान्तसमानकालरूपः ।। ४ ।।\nगद्गदं वचनं श्रुत्वा पृथिव्याः स जनार्दनः ।।\nउवाच मधुरं वाक्यं सर्वलोकार्त्तिहा हरिः ।। ५ ।।\nश्रीवराह उवाच ।।\nशृणु देवि च तत्त्वेन यन्मां त्वं परिपृच्छसि ।।\nगुह्यमन्यत्प्रवक्ष्यामि मद्व्रतः कर्मणो जनिः ।। ६ ।।\nततः सिद्धवटे गत्वा त्रिंशद्योजनदूरतः ।।\nम्लेच्छमध्ये वरारोहे हिमवन्तं समाश्रितम् ।। ७ ।।\nतत्र लोहार्गले क्षेत्रे निवासो विहितः शुभः ।।\nगुह्यं पंचदशायामं समन्तात्पञ्चयोजनम् ।। ८ ।।\nदुर्गमं दुःसहं चैव पापैः सर्वत्र वेष्टितम् ।।\nसुलभं पुण्ययुक्तानां मम चिन्तानुसारिणाम् ।। ९ ।।\nतत्र तिष्ठाम्यहं भद्रे उदीचीं दिशमाश्रितः ।।\nहिरण्यप्रतिमां कृत्वा जातरूपां न संशयः ।। 151.१० ।।\nततो मे दानवाः सर्वे क्रमन्तो लोकमुत्तमम् ।।\nमया चैवान्तरं कृत्वा कृत्वा मायां च वैष्णवीम् ।। ११ ।।\nतत्र ब्रह्मा च रुद्राश्च स्कन्देन्द्रो समुरुद्गणाः ।।\nआदित्या वसवो वायुरश्विनौ च महौजसम् ।। १२ ।।\nसोमो बृहस्पतिश्चैव ये चान्ये वै दिवौकसः ।।\nतेषां चैवार्गलं दत्त्वा चक्रं गृह्य महौजसम् ।। १३।।\nशतकोटिसहस्राणि शीघ्रमेव निपातितम् ।।\nततश्च देवताः सर्वास्तुष्यमाणा इतस्ततः ।। १४ ।।\nएवं लोहार्गलं नाम क्षेत्रं चैव मया कृतम् ।।\nततो देवासुरे युद्धे हत्वा त्रिदशकण्टकान् ।। १५।।\nतेषां संस्थापनं तत्र कृतं चैव महौजसाम् ।।\nयो मां पश्यति तत्रस्थं प्रयत्नेन कदाचन ।। १६ ।।\nसोपि भागवतो भूमे भवत्येव सुनिष्ठितः ।।\nतस्मिन्कुण्डे तु सुश्रोणि यः स्नाति नियतो नरः ।। १७ ।।\nउपोष्य च त्रिरात्रं तु विधिदृष्टेन कर्मणा ।।\nततः स्वर्गसहस्रेषु मोदते नात्र संशयः ।। १८ ।।\nअथात्र मुंचते प्राणान्स्वकर्मपरिनिष्ठितः ।।\nसर्वान्स्वर्गान्परित्यज्य मम लोकं प्रपद्यते ।। १९ ।।\nअन्यच्च ते प्रवक्ष्यामि यत्र तत्परमाद्भुतम् ।।\nलोकविस्मापनार्थाय मया तत्र च यत्कृतम् ।। 151.२० ।।\nचतुर्विंशतिद्वादश्यां मासेन विधिना मम ।।\nबलिः प्रदीयते तत्र सर्वकामविशोधनः ।। २१ ।।\nअश्वो मे कल्पितस्तत्र सर्वरत्नविभूषितः ।।\nश्वेतः कुमुदवर्णाभः शङ्खकुन्दसमप्रभः।।२२ ।।\nमार्गणा मे धनुस्तत्र अक्षसूत्रं कमण्डलुः ।।\nआसनं विततं दिव्यं दीयतेऽश्वोपरि स्थिरम् ।। २३ ।।\nश्वेतपर्वतमारुह्य पतमानः कुरून्बहून् ।।\nपतितस्तत्र दृश्येत क्षतं तत्र न दृश्यते ।।२४।।\nअनेकान्येव रूपाणि पातयित्वा नभस्तलात् ।।\nशान्तो दान्तः परिक्लिष्टः स चाश्वो दिवि वर्त्तते।।२५।।\nसूत उवाच ।।\nततो भूम्या वचः श्रुत्वा ब्रह्मपुत्रो महामुनिः ।।\nविस्मयं परमं प्राप्तो विष्णुमायोपबृंहितः ।। २६ ।।\nततः स विस्मयाविष्टो ब्रह्मपुत्रो महामतिः ।।\nसनत्कुमारो भगवान्पुनरेवमभाषत ।।२७ ।।\nसनत्कुमार उवाच ।।\nधन्यासि देवि सुश्रोणि सुपुण्यासि वरानने ।।\nदेवि यल्लोकनाथस्य साक्षाद्दर्शनमागता ।। २८ ।।\nपद्मपत्रविशालाक्षो यत्त्वया परिभाषितः ।।\nतेनोक्तं शंस सकलं सर्वेषां सुखवर्द्धनम् ।। २९ ।।\nयथा यथा वदसि च धर्मसंहितं गुह्यं परं देववरप्रणीतम् ।।\nगुणोत्तमं कारणसम्प्रयुक्तं तथा तथा भावयसे मनो मम।।151.३०।।\nततः स पुण्डरीकाक्षः किमाचष्ट ततः परम् ।।\nकर्मणा विधिदृष्टेन सर्वभागवतप्रियः ।।३१ ।।\n( सूतउवाच) ।।\nतस्य तद्वचनं श्रुत्वा कुमारस्य महौजसः ।।\nउवाच मधुरं वाक्यमाभाष्य ब्रह्मणः सुतम् ।। ३२ ।।\nशृणु वत्स जगन्नाथो यथा मामाह चोदितः ।।\nश्रीवराह उवाच ।।\nएवं तत्रैव कर्माणि क्रियन्ते विधिपूर्वकम् ।। ३३।।\nशोधकानि च पापानां मृदूनि च शुभानि च ।।\nअश्वानां तत्कुलीनानामावहन्ति सुमध्यमे ।।३४ ।।\nनान्यं वहन्ति ते चाश्वा मम वाहा दुरत्ययाः।।\nकुण्डं पंचसरो नाम गुह्यं क्षेत्रं परं मम ।।३५।।\nचतुर्धाराः पतन्त्यत्र शङ्खवर्णा मनोजवाः ।।\nतत्र स्नानं तु कुर्वीत चतुर्भक्तोषितो नरः ।। ३६ ।।\nलोकं चैत्राङ्गदं गत्वा गन्धर्वैः सह मोदते ।।\nअथ चेन्मुञ्चते प्राणांस्तस्मिन्क्षेत्रे परे मम ।।३७।।\nगन्धर्वलोकमुत्सृज्य मम लोकं स गच्छति ।।\nततो नारदकुण्डे तु मम क्षेत्रे परे महत् ।। ३८ ।।\nपंच धाराः पतन्त्यत्र तालवृक्षसमोपमाः ।।\nतत्र स्नानं तु कुर्वीत एकभक्तोषितो नरः ।। ३९ ।।\nदेवर्षिनारदं पश्येन्मोदते तेन वै समम् ।।\nअथात्र मुंचते प्राणान्मम गुह्यविनिश्चितः ।।151.४० ।।\nप्रमुच्य नारदं द्विव्यं ममलोकं च गच्छति ।।\nततो वसिष्ठकुण्डं तु तस्मिन्क्षेत्रं परं मम ।। ४१ ।।\nधाराः पतन्ति तिस्रस्तु न स्थूला नाति वै कृशाः ।।\nतत्राभिषेकं कुर्वीत पंच कालोषितो नरः ।। ४२ ।।\nवासिष्ठं लोकमासाद्य मोदते नात्र संशयः ।।\nअथात्र मुंचते प्राणान्मम कर्मसु निष्ठितः।।।४३\nवासिष्ठं लोकमुत्सृज्य मम लोकं प्रपद्यते ।।\nपंचकुण्डेति विख्यातं तस्मिन्क्षेत्रे परं मम ।। ४४ ।।\nपंच धाराः पतन्त्यत्र हिमकूटविनिःसृताः ।।\nतत्राभिषेकं कुर्वीत पंचकालोषितो नरः ।। ४५ ।।\nस तत्र गच्छेद्वै भूमे यत्र पंचशिखो मुनिः ।।\nअथात्र मुंचते प्राणान्मम भक्तो जितेन्द्रियः ।। ४६ ।।\nपंचचूडं समुत्सृज्य स याति परमां गतिम् ।।\nसप्तर्षिकुण्डं विख्यातमस्मिन्क्षेत्रे परं मम ।।४७ ।।\nसप्त धाराः पतन्त्यत्र हिमवत्पर्वतस्थिताः ।।\nतत्राभिषेकं कुर्वीत सप्तभक्तोषितो नरः ।। ४८ ।।\nमोदते ऋषिलोकेषु ऋषिकन्याभिसंवृतः ।।\nअथात्र मुंचते प्राणान्रागलोभविवर्जितः ।। ४९ ।।\nसप्तर्षीन्स समुत्सृज्य मोदते मम संस्थितः ।।\nशरभङ्गस्य कुण्डं वै क्षेत्रे गुह्यं परे मम ।। 151.५० ।।\nतत्र धारा पतत्येका शरभङ्गश्रिता नदी ।।\nस्नानं यस्तत्र कुर्वीत षष्ठभक्तोषितो नरः ।। ५१ ।।\nमोदते तस्य लोकेषु ऋषिकन्याप्रमोदितः ।।\nअथात्र मुंचते प्राणान्सर्वसङ्गविवज्जितः ।। ५२ ।।\nशरभङ्गं समुत्सृज्य मम लोके महीयते ।।\nकुण्डमग्निसरो नाम सर्वमायाभिसंवृतम् ।। ५३ ।।\nभूमिं नीत्वा जलं तत्र तिष्ठत्येव वरानने ।।\nतत्र स्नानं प्रकुर्वीत चाष्टकालोषितो नरः ।। ५४ ।।\nगच्छत्यङ्गिरसो लोकं सुखभागी न संशयः ।।\nअथात्र मुंचते प्राणान्मम कर्मपरायणः ।। ५५ ।।\nअग्निलोकं समुत्सृज्य मम लोकं स गच्छति ।।\nकुण्डं बृहस्पतेर्भूमे सर्ववेदोदकाश्रितम् ।। ५६ ।।\nधारा चैका पतत्यत्र हिमकूटसमाश्रिता ।।\nतत्र स्नानं प्रकुर्वीत षष्ठकालोषितो नरः ।।५७।।\nगत्वा बृहस्पतेर्लोकं मुनिकन्याभिमोदितः ।।\nअथात्र मुंचते प्राणान्मम लोकं समाश्रितः ।।५८।।\nसोऽपि याति परां सिद्धिं समुत्सृज्य बृहस्पतिम् ।।\nवैश्वानरस्य कुण्डं तु गुह्यं क्षेत्रं परं मम् ।।५९।।\nधारा चैका पतत्यत्र दृश्यते हिमसंश्रयात् ।।\nतत्राभिषेकं कुर्वीत षष्ठभक्तोषितो नरः ।।151.६० ।।\nगत्वा बृहस्पतेर्लोकं मुनिकन्याभिमोहितः ।।\nवैश्वानरेषु लोकेषु मोदते नाऽत्र संशयः ।।६१।।\nअथात्र मुंचते प्राणान्मम कर्मपरायणः ।।\nवैश्वानरं समुत्सृज्य मम लोकं स गच्छति ।। ६२ ।।\nकार्त्तिकेयस्य कुण्डं तु गुह्यं क्षेत्रं परं मम ।।\nयत्र पंचदशा धाराः पतन्ति हिमपर्वतात् ।। ६३।।\nतत्र स्नानं प्रकुर्वीत षष्ठकालोषितो नरः ।।\nकुमारं पश्यति व्यक्तं षण्मुखं शुभदर्शनम् ।। ६४ ।।\nअथात्र मुंचते प्राणान्कृत्वा चान्द्रायणं शुचिः ।।\nकार्त्तिकेयं समुत्सृज्य मोदते मम मण्डले ।। ६५ ।।\nउमाकुण्डमिति ख्यातं तस्मिन्क्षेत्रे परं मम ।।\nसा गौरी यत्र चोत्पन्ना महादेववराङ्गना ।। ६६ ।।\nतत्र स्नानं तु कुर्वीत दशरात्रोषितो नरः ।।\nगौरीं देवीं स पश्येत्तु तस्या लोके च मोदते ।। ६७ ।।\nअथ प्राणान्प्रमुंचेत दशरात्रोषितो नरः ।।\nउमालोकं समुत्सृज्य मम लोकं प्रपद्यते ।। ६८ ।।\nमहेश्वरस्य वै कुण्डं यत्र चोद्वाहिता उमा ।।\nकादम्बैश्चक्रवाकैश्च हंससारससेवितम् ।। ६९ ।।\nतिस्रो धाराः पतन्त्यत्र हिमवत्पर्वताश्रिताः ।।\nस्थूलाश्च रमणीयाश्च न ह्रस्वाश्चातिनिर्मलाः ।। 151.७० ।।\nतत्र स्नानं तु कुर्वीत द्वादशाहोषितो नरः ।।\nमोदते रुद्रलोकेषु रुद्रकन्याभिरावृतः ।। ७१ ।।\nअथात्र मुञ्चते प्राणान्कृत्वा कर्म सुदुष्करम् ।।\nरुद्रलोकं समुत्सृज्य मम लोकं च गच्छति ।।७२ ।।\nप्रख्यातं ब्रह्मकुण्डं तु वेदा यत्र समुत्थिताः ।।\nचतस्रो वेद धारास्तु पतन्ति च हिमालयात् ।। ७३ ।।\nततः पूर्वेण पार्श्वेन समा धारा पतेच्छुभा ।।\nउच्चा च रमणीया च पाण्डरोदकशोभिता ।। ७४।।\nपुनरस्योत्तरे पार्श्वे सुवर्णसदृशोपमा ।।\nऋग्वेदः पतते धारा प्रसन्ना विमलोदका ।। ७९।।\nअथ पश्चिमपार्श्वेन यजुर्वेदेन संयुता ।।\nअथ दक्षिणपार्श्वेन चाथर्वणसमन्विता ।। ७६ ।।\nएका धारा पतत्यत्र इन्द्रगोपकसन्निभा ।।\nयस्तत्र कुरुते स्नानं सप्तरात्रोषितो नरः ।। ७७ ।।\nब्रह्मलोकं समासाद्य ब्रह्मणा सह मोदते ।।\nअथात्र मुञ्चते प्राणानहङ्कारविवर्जितः ।।७८।।\nब्रह्मलोकं परित्यज्य मम लोकं प्रपद्यते ।।\nगुह्याख्याने महाभागे क्षेत्रे लोहार्गले मम ।। ७९ ।।\nसिद्धिकामेन मर्त्येन गन्तव्यं नात्र संशयः ।।\nसमन्तात्पञ्चविंशति योजनानि वरानने ।। 151.८० ।।\nन तस्य कर्म विद्येत स एवमपि संस्थितः ।।\nआख्यानानां महाख्यानं धर्माणां धर्म उत्तमः ।।८१।।\nपवित्राणां पवित्रं तु न देयं यस्य कस्यचित् ।।\nये पठंति महाभागे स्थिताः शृण्वन्ति मत्पथे ।।८२।।\nतारितानि कुलानि स्युरुभयत्र दशापि च ।।\nएतन्मरणकाले तु न कदाचित्तु विस्मरेत् ।।८३।।\nयदीच्छेत्परमां सिद्धिं सर्वसंसारमोक्षणीम् ।।\nएतत्ते कथितं भद्रे लोहार्गलमनुत्तमम् ।।८४ ।।\nमाहात्म्यं पद्मपत्राक्षि गुह्यं यच्च महौजसम् ।।\nमङ्गल्यं च पवित्रं च मम भक्त सुखावहम् ।। ८५ ।।\nइति श्रीवराहपुराणे भगवच्छास्त्रे लोहार्गलमाहात्म्यं नामैकपंचाशदधिकशततमोऽध्यायः ।। १५१ ।।"
  }
]
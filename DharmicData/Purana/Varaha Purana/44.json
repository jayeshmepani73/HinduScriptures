[
  {
    "text": "<font size=\"4.9\">\nदुर्वास उवाच ।\nवैशाखेऽप्येवमेवं तु संकल्प्य विधिना नरः ।\nतद्वत् स्नानादिकं कृत्वा ततो देवालयं व्रजेत् ।। ४४.१ ।।\nतत्राराध्य हरिं भक्त्या एभिर्मन्त्रैर्विचक्षणः ।\nजामदग्न्याय पादौ तु उदरं सर्वधारिणे ।\nमधुसूदनायेति कटिमुरः श्रीवत्सधारिणे ।। ४४.२ ।।\nक्षत्रान्तकाय च भुजौ मणिकण्ठाय कण्ठकम् ।\nस्वनाम्ना शङ्खचक्रौ तु शिरो ब्रह्माण्डधारिणे ।। ४४.३ ।।\nएवमभ्यर्च्य मेधावी प्राग्वत् तस्याग्रतो घटम् ।\nविन्यस्य स्थगितं तद्वद् वस्त्रयुग्मेन वेष्टितम् ।। ४४.४ ।।\nवैणवेन तु पात्रेण तस्मिन् संस्थापयेद्धरिम् ।\nजामदग्न्येति विख्यातं नाम्ना क्लेशविनाशनम् ।। ४४.५ ।।\nदक्षिणे परशुं हस्ते तस्य देवस्य कारयेत् ।\nसर्वगन्धैश्च संपूज्य पुष्पैर्नानाविधैः शुभैः ।। ४४.६ ।।\nततस्तस्याग्रतः कुर्याज्जागरं भक्तिमान्नरः ।\nप्रभाते विमले सूर्ये ब्राह्मणाय निवेदयेत् ।\nएवं नियमयुक्तस्य यत्फलं तन्निबोध मे ।। ४४.७ ।।\nआसीद् राजा महाभागो वीरसेनो महाबलः ।\nअपुत्रः स पुरा तीव्रं तपस्तेपे महौजसा ।। ४४.८ ।।\nचरतस्तत्तपो घोरं याज्ञवल्क्यो महामुनिः ।\nआजगाम महायोगी तं दृष्ट्वा नातिदूरतः ।। ४४.९ ।।\nतमायान्तमथो दृष्ट्वा ऋषिं परमवर्चसम् ।\nकृताञ्जलिपुटो भूत्वा राजाभ्युत्थानमाकरोत् ।। ४४.१० ।।\nस पूजितो मुनिः प्राह किमर्थं तप्यते तपः ।\nराजन् कथय धर्मज्ञ किं ते कार्यं विवक्षितम् ।। ४४.११ ।।\nराजोवाच ।\nअपुत्रोऽहं महाभाग नास्ति मे पुत्रसंततिः ।\nतेन मे तप आंस्थाय कृष्यते स्वतनुर्द्विज ।। ४४.१२ ।।\nयाज्ञवल्क्य उवाच ।\nअलं ते तपसाऽनेन महाक्लेशेन पार्थिव ।\nअल्पायासेन ते पुत्रो भविष्यति न संशयः ।। ४४.१३ ।।\nराजोवाच ।\nकथं मे भविता पुत्रो अल्पायासेन वै द्विज ।\nएतन्मे कथय प्रीतो भगवन् प्रणतस्य ह ।। ४४.१४ ।।\nदुर्वासा उवाच ।\nएवमुक्तो मुनिस्तेन पार्थिवेन यशस्विना ।\nआचख्यौ द्वादशीं चेमां वैशाखे सितपक्षजाम् ।। ४४.१५ ।।\nस हि राजा विधानेन पुत्रकामो विशेषतः ।\nउपोष्य लब्धवान् पुत्रं नलं परमधार्मिकम् ।\nयोऽद्यापि कीर्त्यते लोके पुण्यश्लोको नरोत्तमः ।। ४४.१६ ।।\nप्रासङ्गिकं फलं ह्येतद् गतस्यास्य महामुने ।\nसुपुत्रो जायते वित्तविद्यावान् कान्तिरुत्तमा ।। ४४.१७ ।।\nइह जन्मनि किं चित्रं परलोके श्रृणुष्व मे ।\nकल्पमेकं ब्रह्मलोके वसित्वाऽप्सरसां गणैः ।। ४४.१८ ।।\nक्रीडत्यन्ते पुनः सृष्टौ चक्रवर्ती भवेद् ध्रुवम् ।\nत्रिंशत्यब्दसहस्त्राणि जीवते नात्र संशयः ।। ४४.१९ ।।\n।। इति श्रीवराहपुराणे भवगच्छास्त्रे चतुश्चत्वारिंशोऽध्यायः ।। ४४ ।।"
  },
  {
    "text": "</font>"
  }
]
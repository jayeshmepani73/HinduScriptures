[
  {
    "text": "महातपा उवाच ।\nमनोर्नाम मनुत्वं च यदेतत् पठ्यते किल ।\nप्रयोजनवशाद् विष्णुरसावेव तु मूर्त्तिमान् ।। ३१.१ ।।\nयोऽसौ नारायणो देवः परात् परतरो नृप ।\nतस्य चिन्ता समुत्पन्ना सृष्टिं प्रति नरोत्तम ।। ३१.२ ।।\nसृष्टा चेयं मया सृष्टिः पालनीया मयैव ह ।\nकर्मकाण्डं त्वमूर्त्तेन कर्तुं नैवेह शक्यते ।\nतस्मान्मूर्त्तिं सृजाम्येकां यया पाल्यमिदं जगत् ।। ३१.३ ।।\nएवं चिन्तयतस्तस्य सत्याभिध्यायिनो नृप ।\nप्राक्सृष्टिजातं राजन् वै मूर्त्तिमत् तत्पुरो बभौ ।। ३१.४ ।।\nपुरोभूते ततस्तस्मिन् देवो नारायणः स्वयम् ।\nप्रविशन्तं ददर्शाथ त्रैलोक्यं तस्य देहतः ।। ३१.५ ।।\nततः सस्मार भगवान् वरदानं पुरातनम् ।\nवागादीनां ततस्तुष्टः प्रादात् तस्य पुनर्वरम् ।। ३१.६ ।।\nसर्वज्ञः सर्वकर्ता त्वं सर्वलोकनमस्कृतः ।\nत्रैलोक्यविशनाच्च त्वं भव विष्णुः सनातनः ।। ३१.७ ।।\nदेवानां सर्वदा कार्यं कर्त्तव्यं ब्रह्मणस्तथा ।\nसर्वज्ञत्वं च भवतु तव देव न संशयः ।। ३१.८ ।।\nएवमुक्त्वा ततो देवः प्रकृतिस्थो बभूव ह ।\nविष्णुरप्यधुना पूर्वां बुद्धिं सस्मार च प्रभुः ।। ३१.९ ।।\nतदा संचिन्त्य भगवान् योगनिद्रां महातपाः ।\nतस्यां संस्थाप्य भगवानिन्द्रियार्थोद्भवाः प्रजाः ।\nध्यात्वा परेण रूपेण ततः सुष्वाप वै प्रभुः ।। ३१.१० ।।\nतस्य सुप्तस्य जठरान्महत्पद्मं विविःसृतम् ।\nसप्तद्वीपवती पृथ्वी ससमुद्रा सकानना ।। ३१.११ ।।\nतस्य रूपस्य विस्तारं पातालं नालसंस्थितम् ।\nकर्णिकायां तथा मेरुस्तन्मध्ये ब्रह्मणो भवः ।। ३१.१२ ।।\nएवं दृष्ट्वा परं तस्य शरीरस्य तु संभवम् ।\nमुमुचे तच्छरीरस्थो वायुर्वायुं समं सृजत् ।। ३१.१३ ।।\nअविद्याविजयं चेमं शङ्खरूपेण धारय ।\nअज्ञानच्छेदनार्थाय खङ्गं तेऽस्तु सदा करे ।। ३१.१४ ।।\nकालचक्रमिमं घोरं चक्रं त्वं धारयाच्युत ।\nअधर्मगजघातार्थं गदां धारय केशव ।। ३१.१५ ।।\nमालेयं भूतमाता ते कण्ठे तिष्ठतु सर्वदा ।\nश्रीवत्सकौस्तुभौ चेमौ चन्द्रादित्यच्छलेन ह ।। ३१.१६ ।।\nमारुतस्ते गतिर्वीर गरुत्मान् स च कीर्त्तितः ।\nत्रैलोक्यगामिनी देवी लक्ष्मीस्तेऽस्तु सदाश्रये ।\nद्वादशी च तिथिस्तेऽस्तु कामरूपी च जायते ।। ३१.१७ ।।\nघृताशनो भवेद्यस्तु द्वादश्यां त्वल्परायणः ।\nस स्वर्गवासी भवतु पुमान् स्त्री वा विशेषतः ।। ३१.१८ ।।\nएष विष्णुस्तवाख्यातो मूर्तयो देवदानवान् ।\nहन्ति पाति शरीराणि सृजत्यन्यानि चात्मनः ।। ३१.१९ ।।\nयुगे युगे सर्वगोऽयं वेदान्ते पुरुषो ह्यसौ ।\nन हीनबुद्ध्या वक्तव्यो मनुष्योऽयं कदाचन ।। ३१.२० ।।\nय एवं श्रृणुयात् सर्गं वैष्णवं पापनाशनम् ।\nस कीर्तिमिह संप्राप्य स्वर्गलोके महीयते ।। ३१.२१ ।।\n।। इति श्रीवराहपुराणे भगवच्छास्त्रे एकत्रिंशोऽध्यायः ।। ३१ ।।"
  }
]
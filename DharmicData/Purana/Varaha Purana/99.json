[
  {
    "text": "अथ तिलधेनुमाहात्म्यम् ।।\nधरण्युवाच ।।\nया सा माया शरीरात्तु ब्रह्मणोऽव्यक्तजन्मनः ।।\nगायत्र्यष्टभुजा भूत्वा चै (वे) त्रासुरमयोधयत् ।। १ ।।\nसैव नन्दा भवेद्देवी देवकार्यचिकीर्षया ।।\nमहिषाख्यासुरवधं कुर्वती ब्रह्मणेरिता ।। २ ।।\nवैष्णव्याख्या ततो देव कथमेतद्धि शंस मे ।।\nश्रीवराह उवाच ।।\nद्वयं जगद्धिता देवी गङ्गा शङ्करसुप्रिया ।। ३ ।।\nक्वचित्किंचिद्भवेद्दत्तं स्वपदं वेद सर्ववित् ।।\nस्वायम्भुवे हतो दैत्यो वैष्णव्या मन्दरे गिरौ ।। ४ ।।\nमहिषाख्यः परः पश्चात्स वै चैत्रासुरो हतः ।।\nनन्दया निहतो विन्ध्ये महाबलपराक्रमः ।। ५ ।।\nअथवा ज्ञानशक्तिः सा महिषोऽज्ञानमूर्त्तिमान् ।।\nअज्ञानं ज्ञानसाध्यं तु भवतीति न संशयः ।। ६ ।।\nमूर्त्तिपक्षे चेतिहासममूर्ते चैकवद्धृदि ।।\nख्याप्यते वेदवाक्यैश्च इह सा वेदवादिभिः ।। ७ ।।\nइदानीं शृणु मे देवि पंचपातकनाशनम् ।।\nयजनं देवदेवस्य विष्णोः पुत्रवसुप्रदम् ।। ८ ।।\nइह जन्मनि दारिद्र्यव्याधिकुष्ठादिपीडितः ।।\nअलक्ष्मीवानपुत्रस्तु यो भवेत्पुरुषो भुवि ।। ९ ।।\nतस्य सद्यो भवेल्लक्ष्मीरायुर्वित्तं सुतः सुखम् ।।\nदृष्ट्वा तु मण्डलगतं देवं देव्या समन्वितम् ।। 99.१० ।।\nनारायणं परं देवं यः पश्यति विधानतः।।\nआचार्यदर्शितं देवि मन्त्रमूर्तिमयोनिजम् ।। ११ ।।\nकार्तिके मासि शुक्लायां द्वादश्यां तु विशेषतः ।।\nसर्वासु वा यजेद्देवं द्वादशीषु विधानतः ।। १२ ।।\nसंक्रांत्यां वा महाभागं चन्द्रसूर्यग्रहे तथा ।।\nयः पश्यति हरिं देवि पूजितं गुरुणा शुभे ।। १३ ।।\nतस्य सद्यो भवेत्तुष्टिः पापध्वंसश्च जायते ।।\nसामान्यदेवतानां च भवतीति न संशयः ।। १४ ।।\nब्राह्मणक्षत्रियविशां भक्तानां तु परीक्षणम् ।।\nसंवत्सरं गुरुः कुर्याज्जातिशौचक्रियादिभिः ।। १२ ।।\nउपासन्नं ततो ज्ञात्वा हृदयेनावधारयेत् ।।\nतेपि भक्तिमतो ज्ञात्वा त्वात्मानं परमेश्वरम् ।। १६ ।।\nसंवत्सरं गुरोर्भक्तिं कुर्युर्विष्णोरिवाचलाम् ।।\nसंवत्सरे ततः पूर्णे गुरुं चैव प्रसादयेत् ।। १७ ।।\nभगवंस्त्वत्प्रसादेन संसारार्णवतारणम् ।।\nइच्छामस्त्वैहिकीं लक्ष्मीं विशेषेण तपोधन ।। १८ ।।\nएवमभ्यर्च्य मेधावी गुरुं विष्णुमिवाग्रतः ।।\nअभ्यर्च्चितस्तैः सोऽप्याशु दशम्यां कार्त्तिकस्य तु ।।१९।।\nक्षीरवृक्षसमुद्भूतं दन्तकाष्ठं समन्त्रकम् ।।\nभक्षयित्वा स्वपेयुर्हि देवदेवस्य सन्निधौ ।।99.२०।।\nस्वप्नान्दृष्ट्वा गुरोरग्रे श्रावयेत विचक्षणः ।।\nततः शुभाशुभे तत्र लक्षयेत्परमो गुरुः ।। २१ ।।\nएकादश्यामुपोष्यैवं स्नात्वा देवालयं व्रजेत् ।।\nगुरुश्च मण्डलं भूमौ कल्पितायां तु वर्त्तयेत् ।।२२।।\nलक्षणैर्विविधैर्भूमिं लक्षयित्वा विधानतः ।।\nषोडशारं लिखेच्चक्रं सर्वतोभद्रमेव च ।।२३।।\nअथवा अष्टपत्रं च लिखित्वा दर्शयेद्बुधः।।\nनेत्रबन्धं तु कुर्वीत सितवस्त्रेण यत्नतः।।२४।।\nवर्णानुक्रमतः शिष्यान्पुष्पहस्तान्प्रवेशयेत्।।\nनवनाभं यदा कुर्यान्मण्डलं वर्णकैर्बुधः।।२५।।\nतदानीं पूर्वतो देवमिद्रपूर्वं तु पूजयेत् ।।\nलोकपालैः समं पूज्य अग्निं सम्पूजयेच्छुभे।।२६।।\nस्वदिक्षु तद्वद्याम्यायां नेर्ऋत्यां निर्ऋतिं न्यसेत् ।।\nवरुणं वारुणायां च वायुं वायव्यतो न्यसेत्।।२७।।\nधनदं चोत्तरे न्यस्य रुद्रमीशानगोचरे।\nपूज्यैवं तु विधानेन दिक्क्षेत्रेषु व्यवस्थिताम्।।२८।।\nपद्ममध्ये तथा विष्णुमर्च्चयेत्परमेश्वरम् ।।\nपूर्वपत्रे बलं पूज्य प्रद्युम्नं दक्षिणे तथा ।।२९।।\nअनिरुद्धं तथा पूज्य पश्चिमे चोत्तरे तथा ।।\nपूजयेद्वासुदेवं तु सर्वपातकशान्तिदम् ।।99.३०।।\nऐशान्यां विन्यसेच्छंखमाग्नेय्यां चक्रमेव तु ।।\nयाम्यायां तु गदां पूज्य वायव्यां पद्ममेव च ।।३१।।\nऐशान्यां मुसलं पूज्य दक्षिणे गरुडं न्यसेत् ।।\nवामतो विन्यसेल्लक्ष्मीं देवदेवस्य बुद्धिमान्।।३२।।\nधनुश्चैव तु खड्गं तु देवस्य पुरतो न्यसेत्।\nश्रीवत्सं कौस्तुभं चैव नवमं तत्र कल्पयेत्।।३३।।\nएवं पूज्य यथान्यायं देवदेवं जनार्द्दनम्।।\nदलेषु दिक्षु विन्यस्य अष्टौ कुम्भान्विधानतः ।।३४।।\nवैष्णवं कलशं चैव नवमं तत्र कल्पयेत् ।।\nस्नापयेन्मुक्तिकामं तु वैष्णवेन घटेन ह ।। ३२ ।।\nश्रीकामं स्नापयेत्तद्वदैन्द्रेण तु घटेन ह ।।\nप्राज्यप्रतापकामं च आग्नेयेन तु स्नापयेत् ।।३६।।\nमृत्युञ्जयविधानाय याम्येन स्नपनं तथा ।।\nदुष्टप्रध्वंसनायालं निर्ऋतेन विधीयते ।।३७।।\nशान्तये वारुणेनाशु पापनाशाय वायवे ।।\nद्रव्यसम्पत्तिकामस्य कौबेरेण विधीयते ।। ३८ ।।\nरौद्रेण ज्ञानहेतोश्च लोकपालपदाप्तये ।।\nएकैकेन नरः स्नातः सर्वपाप विवर्जितः ।।३९।।\nभवेदव्याहतं ज्ञानं श्रीमान्विप्रो विचक्षणः ।।\nकिं पुनर्नवभिः स्नातो नरः पातकवर्जितः।।99.४०।।\nजायते विष्णुसदृशः सद्यो राजाथवा भवेत् ।।\nअथवा दिक्षु सर्वासु यथासंख्येन लोकपान् ।।\nपूजयीत स्वशास्त्रोक्तविधानेन विधानवित् ।। ४१ ।।\nएवं सम्पूज्य देवांश्च लोकपालान् प्रसन्नधीः ।।\nपश्चात्प्रदक्षिणान् शिष्यान् बद्धनेत्रान् प्रवेशयेत् ।।\nआग्नेयी वारुणी दग्धा वायुना विधिना ततः ।।४२।।\nसौमेनाप्यायिता पश्चाच्छ्रावयेत्समयान्बुधः।।\nअनिन्द्यान्ब्राह्मणान्वेदान्विष्णुं ब्रह्माणमेव च ।। ४३ ।।\nरुद्रमादित्यमग्निं च लोकपालग्रहांस्ततः ।।\nगुरूंश्च वैष्णवांश्चापि पुरुषः पूर्वदीक्षितः ।। ४४ ।।\nएवं तु समयं ख्याप्य पश्चाद्धोमं तु कारयेत् ।।\nओं नमो भगवते सर्वरूपिणे हुं फट् स्वाहा ।। ४५ ।।\nषोडशाक्षरमन्त्रेण होमयेज्ज्वलिताग्नये ।।\nगर्भाधानादिकाश्चैव क्रियाः समवघारयेत् ।।४६।।\nत्रिभिराहुतिभिश्चापि देवदेवस्य सन्निधौ ।।\nहोमान्ते दीक्षितः पश्चाद्दद्याच्च गुरुदक्षिणाम् ।।४७।।\nहस्त्यश्वकटकादीनि हेमग्रामादिकं नृपः।।\nदद्याच्च गुरवे प्राज्ञो मध्यमे मध्यमं तथा ।।४८।।\nएवं कृते तु यत्पुण्यं माहात्म्यं जायते धरे ।।\nतत्र शक्यं तु गदितुमपि वर्षशतैरपि।।४९।।\nदीक्षितात्मा पुनर्भूत्वा वराहं शृणुयाद्यदि ।।\nतेन वेदपुराणानि सर्वे मन्त्राः ससंग्रहाः।।99.५०।।\nजप्ताः स्युः पुष्करे तीर्थे प्रयागे सिन्धुसङ्गमे ।।\nदेवागारे कुरुक्षेत्रे वाराणस्यां विशेषतः ।।५१।।\nग्रहणे विषुवे चैव यत्फलं जपतां भवेत् ।।\nतत्फलं द्विगुणं तस्य दीक्षितो यः शृणोति च ।।५२।।\nदेवा अपि तपः कृत्वा ध्यायंति च वदंति च ।।\nकदा नो भारते वर्षे जन्म स्याद्भूतधारिणि।।५३।।।\nदीक्षिताश्च भविष्यामो वराहं शृणुमः कथम्।।\nवराहं षोडशात्मानं त्यक्त्वा देहं कदा वयम्।।५४।।\nयास्यामः परमं स्थानं यद्गत्वा न पुनर्भवेत् ।।\nएवं जल्पन्ति विबुधा मनसा चिन्तयन्ति च।।५५।।\nअत्राप्युदाहरन्तीममितिहासं पुरातनम्।।\nवसिष्ठस्य च संवादं श्वेतस्य च महात्मनः ।।५६ ।।\nस्वर्गवासे स्थितो ह्यासीच्छ्वेतो राजा महायशाः।।\nआसीदिलावृते वर्षे श्वेतो राजा बृहत्तपाः।। ५७।।\nस महीं सकलान्देवि सपल्लववनद्रुमाम् ।।\nदातुमिच्छन्स चोवाच वसिष्ठं तपसां निधिम् ।। ५८ ।।\nभगवन्दातुमिच्छामि ब्राह्मणेभ्यो वसुन्धराम्।।\nदेह्यनुज्ञां स चोवाच वसिष्ठो राजसत्तमम् ।।५९।।\nअन्नं देहि सदा राजन् सर्वकालसुखावहम् ।।\nअन्नेन चैव दत्तेन किं न दत्तं महीतले ।।99.६०।।\nसर्वेषामेव दानानामन्नदानं विशिष्यते ।।\nअन्नाद्भवंति भूतानि अन्नेनैव च वर्द्धते ।।६१।।\nतस्मात्सर्वप्रयत्नेन अन्नदानं ददस्व भोः ।।\nवसिष्ठस्य वचः श्रुत्वा स राजा न तथाकरोत् ।।६२।।\nरत्नवस्त्रमलंकारान् श्रीमन्ति नगराणि च ।।\nयत्किञ्चित्कोशजातं स द्विजानाहूय तद्ददौ ।।६३।।\nप्रदत्तं ब्राह्मणस्याथ कुंजरानजिनानि च ।।\nस कदाचिन्नृपः पृथ्वीं जित्वा परमधर्मवित् ।। ६४ ।।\nपुरोहितमुवाचेदं वसिष्ठं जपतां वरम् ।।\nभगवन्नश्वमेधानां सहस्रं कर्तुमुत्सहे ।।६५।।\nसुवर्णरौप्यताम्राणि यागं कृत्वा द्विजातिषु ।।\nदत्तानि तेन राज्ञा वै नान्नं दत्तं तथा जलम्।।६६।।\nवस्तु स्वल्पमिति ज्ञात्वा प्रभुः सोऽन्नं तु नाददत् ।।\nएवं विभवयुक्तस्य तस्य राज्ञो महात्मनः ।।६७ ।।\nकालधर्मवशाद्देवि मृत्युः समभवत्तदा ।।\nपरलोके वर्तमानः स च राजा महामनाः ।।६८।।\nक्षुधया पीडितो ह्यासीत्तृषया च विशेषतः ।।\nआनिनायाप्सरोभागं गत्वा श्वेताख्यपर्वतम् ।।६९।।\nतत्र प्राग्जन्ममूर्त्तिश्च पुरा दग्धा महात्मनः ।।\nतत्रास्थीनि स संगृह्य लिहन्नास्ते स पार्थिवः ।। 99.७० ।।\nपुनर्विमानमारुह्य दिवमाचक्रमे नृपः ।।\nअथ कालेन महता स राजा संशितव्रतः ।।७१।।\nतान्यस्थीनि लिहन्दृष्टो वसिष्ठेन महात्मना ।।\nउक्तश्च तेन किञ्च त्वं स्वास्थि भुंक्षे नराधिप ।। ७२ ।।\nएवमुक्तस्तदा राजा वसिष्ठेन महात्मना ।।\nउवाच वचनं चेदं श्वेतो राजा मुनिं तदा ।। ७३ ।।\nभगवन्क्षुधितश्चास्मि अन्नपानं पुरा मया ।।\nन दत्तं मुनिशार्दूल तेन मां बाधते क्षुधा ।। ७४ ।।\nएवमुक्तस्ततो राज्ञा वसिष्ठो मुनिपुंगवः ।।\nउवाच च मुनिर्भूयः श्वेतं वाक्यं महानृपम् ।। ७९ ।।\nकिं ते करोमि राजेंद्र क्षुधितस्य विशेषतः ।।\nअदत्तं नोपतिष्ठेत कस्यचित्किञ्चिदुत्तमम् ।। ७६ ।।\nरत्नहेमप्रदानेन भोगवान् जायते नरः ।।\nअन्नपानप्रदानेन सर्वकामैस्तु तर्पितः ।। ७७ ।।\nतन्न दत्तं त्वया राजन् स्तोकं मत्वा नराधिप ।।\nश्वेत उवाच ।।\nअदत्तस्य च सम्प्राप्तिस्तन्ममाचक्ष्व पृच्छतः ।। ७८ ।।\nशिरसा भक्तियुक्तेन याचितोऽसि महामुने ।।\nवसिष्ठ उवाच ।।\nअस्त्येकं कारणं येन जायते तन्न संशयः ।। ७९ ।।\nतच्छृणुष्व नरव्याघ्र कथ्यमानं मयाऽनघ ।।\nआसीद्राजा पुराकल्पे विनीताश्वातिविश्रुतः ।। 99.८० ।।\nस सर्वमेधमारेभे स्वयं क्रतुवरं नृपः ।।\nयजतानेन विप्रेभ्यो दत्ता गावो द्विपा वसु ।। ८१ ।।\nनान्नं तेन तदा दत्तं स्वल्पं मत्वा यथा त्वया ।।\nततः कालेन महता मृतोऽसौ जाह्नवीजले ।। ८२ ।।\nकृत्वा पुण्यं विनीताश्वः सार्वभौमो नृपोत्तमः ।।\nस्वर्गं च गतवान्सोऽपि यथा राजन् भवान् प्रभो ।। ८३ ।।\nअसावपि क्षुधाविष्ट एवमेव गतो नृपः ।।\nमर्त्यलोके नदीतीरे गंगायां नीलपवर्तम् ।। ८४ ।।\nविमानेनार्कवर्णेन भास्वता देववन्नृपः ।।\nददर्श च तदा राजा क्षुधितः स्वं कलेवरम् ।। ८५ ।।\nपुरोहितं ददर्शाथ होतारं जाह्नवीतटे ।।\nतद्दृष्ट्वाऽसावपि नृपः पप्रच्छ मुनिसत्तमम् ।। ८६ ।।\nक्षुधायाः कारणं किं मे स होता तमुवाच ह ।।\nतिलधेनुं भवान्राजञ्जलधेनुं च सत्तम ।।८७ ।।\nघृतधेनुं च धेनुं च रसधेनुं च पार्थिव ।।\nदेहि शीघ्रं येन भवान्क्षुधया वर्ज्जितो भवेः ।। ८८ ।।\nतपते यावदादित्यस्तपते वापि चन्द्रमाः ।।\nएवमुक्तस्ततो राजा तं पुनः पृष्टवानिदम् ।।८९।।\nविनीताश्व उवाच ।।\nकथं सा दीयते ब्रह्मंस्तिलधेनुर्जिगीषुभिः ।।\nभुङ्क्ते स्वर्गं च विप्रेन्द्र तन्ममाचक्ष्व पृच्छतः ।।99.९० ।।\nहोतोवाच ।।\nविधानं तिलधेनोश्च त्वं शृणुष्व नराधिप ।।\nचतुर्भिः कुडवैश्चैव प्रस्थ एकः प्रकीर्त्तितः ।।९१ ।।\nसा तु षोडशभिः कार्या चतुर्भिर् वत्सको भवेत् ।।\nनासा गन्धमयी तस्या जिह्वा गुडमयी शुभा ।। ९५ ।।\nपुच्छे प्रकल्पनीया सा घण्टाभरणाभूषिता ।।\nईदृशीं कल्पयित्वा तु स्वर्णशृङ्गीं तु कारयेत् ।। ९३।।\nकांस्यदोहां रौप्यखुरां पूर्वधेनुविधानतः ।।\nकृत्वा तां ब्राह्मणायाशु दद्याच्चैव नराधिप ।। ९४ ।।\nकृष्णाजिनं धेनुवासो नन्दितां कल्पितां शुभाम् ।।\nसूत्रेण सूत्रितां कृत्वा सर्वरत्नसमन्विताम् ।। ९९ ।।\nसर्वौषधिसमायुक्तां मन्त्रपूतां तु दापयेत् ।।\nअन्नं मे जायतामन्यत्पानं सर्वरसास्तथा ।। ९६।।\nसर्वं सम्पादयास्माकं तिलधेनो द्विजार्पिता ।।\nगृह्णामि देवि त्वां भक्त्या कुटुम्बार्थं विशेषतः ।।९७।।\nभजस्व कामान्मां देवि तिलधेनो नमोऽस्तु ते ।।\nएवंविधां ततो दद्यात्तिलधेनुं नृपोत्तम ।। ९८ ।।\nसर्वकामसमावाप्तिं कुरुते नात्र संशयः ।।\nयश्चेदं शृणुयाद्भक्त्या कुर्यात्कारयतेऽपि वा ।। ९९ ।।\nसर्वपापविनिर्मुक्तो विष्णुलोकं च गच्छति ।।\nगोमये मण्डले कृत्वा गोचर्म्म तदनन्तरम् ।। 99.१०० ।।\nइति श्रीवराहपुराणे श्वेतविनीताश्वोपाख्याने तिलधेनुदानमाहात्म्यं नाम नवनवतितमोऽध्यायः ।। ९९ ।।"
  }
]
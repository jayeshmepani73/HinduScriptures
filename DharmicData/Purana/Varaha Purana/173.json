[
  {
    "text": "श्रीवराह उवाच ।।\nतत्र स्थित्वा यथान्यायं गोकर्णः सर्वमंगलम् ।।\nशुकं च मातापितरौ साधुभार्याचतुष्टयम् ।। १ ।।\nसंमान्य पूजयामास यथाविभवशक्तितः ।।\nमथुरावासिभिर्लोकैरुद्यानं कारयंस्तदा ।। २ ।।\nस्वयं च कृतवांस्तत्र अविघ्नस्य महामखम् ।।\nभक्ष्यभोज्ये ब्राह्मणेभ्यो ददौ दानानि नित्यशः ।।३।।\nगीतवादित्रमंगल्यं पुत्रवृद्धौ यथोचितम् ।।\nतत्सर्वं कृतवाँल्लोको गोकर्णस्य महात्मनः।।४।।\nएकैकं च परिष्वज्य प्रणिपत्य यथाक्रमम् ।।\nमातापित्रोः प्रणम्याथ शिरसा पादपंकजे ।।५।।\nशुकं हृदि समालोक्य प्ररुरोद स वै वणिक् ।।\nयस्य प्रसादाज्जीवश्च धर्मश्चानुत्तमा गतिः ।। ६ ।।\nविशिष्टेन   मया प्राप्तो राज्ञो लाभः सुपुष्कलः ।।\nशुक पुत्रान्मया प्राप्तमिह लोके परत्र च ।। ७ ।।\nएवं वसन्सुखं तत्र गोकर्णः सह बन्धुभिः ।।\nशुक नाम्ना कृतं तेन शिवस्यायतनं महत् ।। ८ ।।\nशुकेश्वरं प्रतिष्ठाप्य दिव्यं सत्रं चकार ह ।।\nब्राह्मणानां शते द्वे च मिष्टान्नवरभोजने ।।९।।\nशुकसत्रमिति ख्यातं मृतो मुक्तिमवाप सः ।।\nविमानवरमारुह्य स्वर्गलोकं गतः शुकः ।।173.१०।।\nशुकप्रदाने गोकर्णः फलं स्नानस्य संगमात्।।\nश्राद्धं सुवर्णैर्गोदानं कृत्वा तस्मै ददौ च सः ।। ११ ।।\nशबराय सभार्याय तेन स्वर्गं गतश्च ह ।।\nशुकोदरेण सहितो विमानवरमास्थितः ।। १२ ।।\nएतत्ते कथितं सर्वं मथुरायां महत्फलम् ।।\nसरस्वतीसंगमस्य गोकर्णस्य शिवस्य च ।। १३ ।।\nगोकर्णस्य तु सन्तानमक्षयं धर्मतोऽव्ययम् ।।\nसम्भूतं स सुखं भुक्त्वा ततो मोक्षमवाप्नुयात् ।। १४ ।।\nइति श्रीवराहपुराणे गोकर्णमाहात्म्ये त्रयस्सप्तत्यधिकशततमोऽध्यायः।।१७३।।"
  }
]
[
  {
    "text": "<b>भद्राश्व उवाच ।\n</b>\nविज्ञानोत्पत्तिकामस्य क आराध्यो भवेद् द्विज ।\nकथं चाराध्यतेऽसौ हि एतदाख्याहि मे द्विज ।। ५४.१ ।।"
  },
  {
    "text": "<b>अगस्त्य उवाच ।\n</b>\nविष्णुरेव सदाराध्यः सर्वदेवैरपि प्रभुः ।\nतस्योपायं प्रवक्ष्यामि येनासौ वरदो भवेत् ।। ५४.२ ।।"
  },
  {
    "text": "रहस्यं सर्वदेवानां मुनीनां मनुजांस्तथा ।\nनारायणः परो देवस्तं प्रणम्य न सीदति ।। ५४.३ ।।"
  },
  {
    "text": "श्रूयते च पुरा राजन् नारदेन महात्मना ।\nकथितं तुष्टिदं विष्णोर्व्र्तमप्सरसां तथा ।। ५४.४ ।।"
  },
  {
    "text": "नारदस्तु पुरा कल्पे गतवान् मानसं सरः ।\nस्नानार्थं तत्र चजापश्यत् सर्वमप्सरसां गणम् ।। ५४.५ ।।"
  },
  {
    "text": "तास्तं दृष्ट्वा विलासिन्यो जटामुकुटधारिणम् ।\nअस्थिचर्मावशेषं तु छत्रदण्डकपालिनम् ।। ५४.६ ।।"
  },
  {
    "text": "देवासुरमनुष्याणां दिदृक्षुं कलहप्रियम् ।\nब्रह्मपुत्रं तपोयुक्तं पप्रच्छुस्ता वराङ्गनाः ।। ५४.७ ।।"
  },
  {
    "text": "<b>अप्सरस ऊचुः ।\n</b>\nभगवन् ब्रह्मतनय भर्तृकामा वयं द्विज ।\nनारायणश्च भर्त्ता नो यथा स्यात् तत् प्रचक्ष्व नः ।। ५४.८ ।।"
  },
  {
    "text": "<b>नारद उवाच ।\n</b>\nप्रणामपूर्वकः प्रश्नः सर्वत्र विहितः शुभः ।\nस च मे न कृतो गर्वाद् युष्माभिर्यौवनस्मयात् ।। ५४.९ ।।"
  },
  {
    "text": "तथापि देवदेवस्य विष्णोर्यन्नामकीर्तितम् ।\nभवतीभिस्तथा भर्त्ता भवत्विति हरिः कृतः ।\nतन्नामोच्चारणादेव कृतं सर्वं न संशयः ।। ५४.१० ।।"
  },
  {
    "text": "इदानीं कथयाम्याशु व्रतं येन हरिः स्वयम् ।\nवरदत्वमवाप्नोति भर्तृत्वं च नियच्छति ।। ५४.११ ।।"
  },
  {
    "text": "<b>नारद उवाच ।\n</b>\nवसन्ते शुक्लपक्षस्य द्वादशी या भवेच्छुभा ।\nतस्यामुपोष्य विधिवन् निशायां हरिमर्च्चयेत् ।। ५४.१२ ।।"
  },
  {
    "text": "पर्यङ्कास्तरणं कृत्वा नानाचित्रसमन्वितम् ।\nतत्र लक्ष्म्या युतं रौप्यं हरिं कृत्वा निवेशयेत् ।। ५४.१३ ।।"
  },
  {
    "text": "तस्योपरि ततः पुष्पैर्मण्डपं कारयेद् बुधः ।\nनृत्यवादित्रगेयैश्च जागरं तत्र कारयेत् ।। ५४.१४ ।।"
  },
  {
    "text": "मनोभवायेति शिर अनङ्गायेति वै कटिम् ।\nकामाय बाहुमूले तु सुशास्त्रायेति चोदरम् ।। ५४.१५ ।।"
  },
  {
    "text": "मन्मथायेति पादौ तु हरयेति च सर्वतः ।\nपुष्पैः संपूज्य देवेशं मल्लिकाजातिभिस्तथा ।। ५४.१६ ।।"
  },
  {
    "text": "पश्चाच्चतुर आदाय इक्षुदण्डान् सुशोभनान् ।\nचतुर्दिक्षु न्यसेत् तस्य देवस्य प्रणतो नृप ।। ५४.१७ ।।"
  },
  {
    "text": "एवं कृत्वा प्रभाते तु प्रदद्याद् ब्राह्मणाय वै ।\nवेदवेदाङ्गयुक्ताय संपूर्णाङ्गाय धीमते ।। ५४.१८ ।।"
  },
  {
    "text": "ब्राह्मणांश्च तथा पूज्य व्रतमेतत् समापयेत् ।\nएवं कृते तथा विष्णुर्भर्त्ता वो भविता ध्रुवम् ।। ५४.१९ ।।"
  },
  {
    "text": "अकृत्वा मत्प्रणामं तु पृष्टो गर्वेण शोभनाः ।\nअवमानस्य तस्यायं विपाको वो भविष्यति ।। ५४.२० ।।"
  },
  {
    "text": "एतस्मिन्नेव सरसि अष्टावक्रो महामुनिः ।\nतस्योपहासं कृत्वा तु शापं लप्स्यथ शोभनाः ।। ५४.२१ ।।"
  },
  {
    "text": "व्रतेनानेन देवेशं पतिं लब्ध्वाऽभिमानतः ।\nअवमानेऽपहरणं गोपालैर्वो भविष्यति ।\nपुरा हर्त्ता च कन्यानां देवो भर्त्ता भविष्यति ।। ५४.२२ ।।"
  },
  {
    "text": "<b>अगस्त्य उवाच ।\n</b>\nएवमुक्त्वा स देवर्षिः प्रययौ नारदः क्षणात् ।\nता अप्येतद् व्रतं चक्रुस्तुष्टश्चासां स्वयं हरिः ।। ५४.२३ ।।"
  },
  {
    "text": "।। इति श्रीवराहपुराणे भगवच्छास्त्रे चतुःपञ्चाशोऽध्यायः ।। ५४ ।।"
  }
]
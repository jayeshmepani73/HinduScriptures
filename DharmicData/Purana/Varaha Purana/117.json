[
  {
    "text": "अथ द्वात्रिंशदपराधाः।।\nश्रीवराह उवाच।।\nशृणु भद्रे महाश्चर्यमाहारविधिनिश्चयम् ।।\nआहारं चाप्यनाहारं तच्छृणुष्व वसुन्धरे ।। १ ।।\nभुञ्जानो याति चाश्नाति मम योगाय माधवि ।।\nअशुभं कर्म कृत्वापि पुरुषो धर्ममाश्रितः ।। २।।\nआहारं चैव धर्मज्ञ उपभुञ्जीत नित्यशः ।।\nसर्वे चात्रैव कर्मण्या व्रीहयः शालयस्तथा ।।३।।\nअकर्मण्यानि वक्ष्यामि येन भोज्यंति मां प्रति ।।\nतेन वै भुक्तमार्गेण अपराधो महौजसः ।। ४ ।।\nप्रथमं चापराधान्नं न रोचेत मम प्रिये ।।\nभुक्त्वा तु परकीयान्नं तत्परस्तन्निवर्त्तनः ।। ५।।\nद्वितीयस्त्वपराधोऽयं धर्मविघ्नाय वै भवेत् ।।\nगत्वा मैथुनसंयागं  यो  नु मां स्पृशते नरः ।।६।।\nतृतीयमपराधं तु कल्पयामि वसुंधरे ।।\nदृष्ट्वा रजस्वलां नारीमस्माकं यः प्रपद्यते ।। ७ ।।\nचतुर्थमपराधं तु दृष्टं नैव क्षपाम्यहम् ।।\nस्पृष्ट्वा तु मृतकं चैव असंस्कारकृतं तु वै ।।८।।\nपंचमं चापराधं च न क्षमामि वसुंधरे ।।\nदृष्ट्वा तु मृतकं यस्तु नाचम्य स्पृशते तु माम् ।।९ ।।\nषष्ठं तं  चापराधं वै न क्षमामि वसुंधरे ।।\nममार्चनस्य काले तु पुरीषं यस्तु गच्छति ।। 117.१० ।।\nसप्तमं चापराधं तु कल्पयामि वसुंधरे ।।\nयस्तु नीलेन वस्त्रेण प्रावृतो मां प्रपद्यते ।। ११ ।।\nअष्टमं चापराधं च कल्पयामि वसुन्धरे ।।\nममैवार्च्चनकाले तु यस्त्वसमं प्रभाषते ।।१२।।\nनवमं चापराधं तं न रोचामि वसुन्धरे ।।\nअविधानं तु यः स्पृश्य मामेव प्रतिपद्यते ।। १३ ।।\nदशमश्चापराधोऽयं मम चाप्रियकारकः ।।\nक्रुद्धस्तु यानि कर्माणि कुरुते कर्मकारकः ।। १४।।\nएकादशापराधं तु कल्पयामि वसुंधरे ।।\nअकर्मण्यानि पुण्यानि यस्तु मामुपकल्पयेत् ।। १५ ।।\nद्वादशं चापराधं तं कल्पयामि वसुंधरे ।।\nयस्तु रक्तेन वस्त्रेण कौसुम्भेनोपगच्छति ।। १६ ।।\nत्रयोदशं चापराधं कल्पयामि वसुन्धरे ।।\nअन्धकारे च मां देवि यः स्पृशेत कदाचन ।।१७।।\nचतुर्द्दशापराधं तु कल्पयामि वसुन्धरे ।।\nयस्तु कृष्णेन वस्त्रेण मम कर्माणि कारयेत् ।। १८।।\nअपराधं पंचदशं कल्पयामि वसुंधरे ।।\nअधौतेन तु वस्त्रेण यस्तु मामुपकल्पयेत् ।। १९ ।।\nषोडशं त्वपराधानां कल्पयामि वरानने ।।\nस्वयमन्नं तु यो ह्ययादज्ञानादपि माधवि ।। 117.२० ।।\nअपराधं सप्तदशं कल्पयामि वसुन्धरे ।।\nयस्तु मात्स्यानि मांसानि भक्षयित्वा प्रपद्यते ।।२१ ।।\nअष्टादशापराधं च कल्पयामि वसुंधरे ।।\nजालपादं भक्षयित्वा यस्तु मामुपसर्पति ।। २२ ।।\nएकोनविंशापराधं कल्पयामि वसुंधरे ।।\nयस्तु मे दीपकं स्पृष्ट्वा मामेव प्रतिपद्यते ।।२३।।\nविंशकं चापराधं तं कल्पयामि वरानने ।।\nश्मशानं यस्तु वै गत्वा मामेव प्रतिपद्यते।।२४।।\nएकविंशापराधं तं कल्पयामि वसुन्धरे ।।\nपिण्याकं भक्षयित्वा तु यो मामेवाभिगच्छति ।। २५ ।।\nद्वाविंशं चापराधं तं कल्पयामि प्रिये सदा ।।\nयस्तु वाराह मांसानि प्रापणेनोपपादयेत् ।। २६ ।।\nअपराधं त्रयोविंशं कल्पयामि वसुन्धरे ।।\nसुरां पीत्वा तु यो मर्त्यः कदाचिदुपसर्पति ।। २७ ।।\nअपराधं चतुर्विंशं कल्पयामि वसुन्धरे ।।\nयः कुसुम्भं च मे शाकं भक्षयित्वोपचक्रमे ।। २८ ।।\nअपराधं पंचविंशं कल्पयामि वसुन्धरे ।।\nपरप्रावरणेनैव यस्तु मामुपसर्पति ।। २९ ।।\nअपराधेषु षड्विंशं कल्पयामि वसुन्धरे ।।\nनवान्नं यस्तु भक्षेत न देवान्न पितॄन्यजेत् ।। 117.३० ।।\nसप्तविंशं चापराधं कल्पयामि गुणान्विते ।।\nउपानहौ च प्रपदे तथा वापीं च गच्छति ।।३१ ।।\nअपराधं त्वष्टविंशं कल्पयामि गुणान्विते ।।\nशरीरं मर्द्दयित्वा तु यो मामाप्नोति माधवि ।। ३२ ।।\nएकोनविंशापराधो न स स्वर्गेषु गच्छति ।।\nअजीर्णेन समाविष्टो यस्तु मामुपगच्छति ।। ३३ ।।\nत्रिंशकं चापराधं तं कल्पयामि यशस्विनि ।।\nगन्धपुष्पाण्यदत्त्वा तु यस्तु धूपं प्रयच्छते ।। ३४।।\nएकत्रिंशं चापराधं  कल्पयामि मनस्विनि ।।\nविना भेर्यादिशब्देन द्वारस्योद्धाटनं मम ।। ३५ ।।\nमहापराधं जनीयाद्द्वात्रिंशं तं मम प्रिये ।।\nअन्यच्च शृणु वक्ष्यामि दृढव्रतमनुत्तमम् ।। ३६।।\nकृत्वा चावश्यकं कर्म मम लोकं च गच्छति ।।\nनित्ययुक्तश्च शास्त्रज्ञो मम कर्मपरायणः ।। ३७ ।।\nअहिंसापरमश्चैव सर्वभूतदयापरः ।।\nसामान्यश्च शुचिर्दक्षो मम नित्यं पथि स्थितः ।। ३८ ।।\nनिगृह्य चेन्द्रियग्राममपराधविवर्जितः ।।\nउदारो धार्मिकश्चैव स्वदारेषु सुनिष्ठितः ।।३९ ।।\nशास्त्रज्ञः कुशलश्चैव मम कर्मपरायणः।।\nचातुर्वर्ण्यस्य मे भद्रे सन्मार्गेषु व्यवस्थितः।।117.४०।।\nआचार्यभक्ता देवेषु भक्ता भर्तरि वत्सला।।\nसंसारेष्वपि वर्त्तन्ती गच्छन्ती त्वग्रतो यदि।।४१।।\nमम लोकस्थिता सा वै भर्त्तारं प्रसमीक्षते।।\nपुरुषो यदि मद्भक्तः स्त्रियं त्यक्त्वा च गच्छति।।४२।।\nस ततोऽत्र प्रतीक्षेत भार्यां भर्त्तरि वत्सलाम्।।\nअन्यच्च ते प्रवक्ष्यामि कर्मणां  कर्म चोत्तमम् ।।४३।।\nऋषयो मां न पश्यन्ति मम कर्मपथे स्थिताः ।।\nद्रष्टव्या मम लोकेषु ऋषयोऽपि वरानने ।। ४४ ।।\nकिं पुनर्मानुषा ये च मम कर्मव्यवस्थिताः ।।\nअन्यदेवेषु ये भक्ता मूढा वै पापचेतसः ।।४५ ।।\nमम मायाविमूढास्तु न प्रपद्यन्ति माधवि ।।\nमां तु ये वै प्रपद्यन्ते मोक्षकामा वसुन्धरे ।।४६।।\nतानहं भावसंसिद्धान्बुद्ध्वा संविभजामि वै ।।\nयेन त्वं परया शक्त्या धारितासि मया धरे ।।४७ ।।\nतेनेदं कथितं देवि आख्यानं धर्मसंयुतम् ।।\nपिशुनाय न दातव्यं न च मूर्खाय माधवि ।।४८।।\nततो न चोपदिष्टाय न शठाय प्रदापयेत ।।\nनादीक्षिताय दातव्यं नोपसर्प्याय यत्नतः ।।४९ ।।\nशठाय च न दातव्यं नास्तिकाय न माधवि ।।\nवर्जयित्वा भागवतं मम कर्मपरायणम् ।। 117.५० ।।\nएतत्ते कथितं देवि मम धर्मं महौजसम् ।।\nसर्वलोकहितार्थाय किमन्यत्परिपृच्छसि ।। ५१ ।।\nइति श्रीवराहपुराणे द्वात्रिंशदपराधकथनं नाम सप्तदशाधिकशततमोऽध्यायः ।। ११७ ।।"
  }
]
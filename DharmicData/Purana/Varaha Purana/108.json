[
  {
    "text": "अथ लवणधेनुदानमाहात्म्यम् ।।\nहोतोवाच ।।\nलवणधेनुं प्रवक्ष्यामि तां निबोध नृपोत्तम ।।\nषोडशप्रस्थसंयुक्तां धेनुं कृत्वा तु मानवः ।। १ ।।\nअनुलिप्ते महीपृष्ठे कृष्णाजिनकुशोत्तरे ।।\nधेनुं लवणमयीं कृत्वा षोडशप्रस्थसंयुताम् ।। २ ।।\nवत्सं चतुर्भी राजेन्द्र इक्षुपादांश्च कारयेत् ।।\nसुवर्णमुखशृङ्गाणि खुरा रौप्यमयास्तथा ।। ३ ।।\nमुखं गुडमयं तस्या दन्ताः फलमया नृप ।।\nजिह्वां शर्करया राजन्घ्राणं गन्धमयं तथा ।।\nनेत्रे रत्नमये कुर्यात्कर्णौ पत्रमयौ तथा ।।\nश्रीखण्डमयकोष्ठौ च नवनीतमयाः स्तनाः ।। ४ ।।\nसूत्रपुच्छां ताम्रपृष्ठां दर्भरोमां पयस्विनीम् ।।\nकांस्योपदोहां राजेन्द्र घंटाभरणभूषिताम् ।।५।।\nसुगन्धपुष्पधूपैश्च पूजयित्वा विधानतः ।।\nआच्छाद्य वस्त्रयुग्मेन ब्राह्मणाय निवेदयेत् ।। ६ ।।\nनक्षत्रग्रहपीडां  च सर्वकालं प्रदापयेत् ।।\nग्रहणे वाथ संक्रान्तौ व्यतीपाते तथायने ।। ७ ।।\nद्विजाय साधुवृत्ताय वेदवेदाङ्गवेदिने ।।\nद्विजाय साधुवृत्ताय कुलीनाय च धीमते ।। ८ ।।\nवेदवेदाङ्गविदुषे श्रोत्रियायाहिताग्नये ।।\nईदृशाय प्रदातव्या तथाऽमत्सरिणे नृप ।। ९ ।।\nइष्ट्वा चैवं च मन्त्रं तु पुच्छदेशोपविश्य च ।।\nछत्रकोपानहौ देये मुद्रिकाकर्णमात्रकैः ।। 108.१० ।।\nआच्छाद्य वस्त्रयुग्मेन दक्षिणां कम्बलं ददेत् ।।\nपूर्वोक्तेन विधानेन स्वशक्त्या कनकेन तु ।।११।।\nब्राह्मणं पूज्य विधिवत्पूर्वोक्तविधिना नृप ।।\nसदक्षिणं च गोपुच्छं दत्त्वा ब्राह्मणहस्तके ।। १२ ।।\nइमं मन्त्रं समुच्चार्य ततस्तां प्रतिपादयेत् ।।\nइमां गृहाण भो विप्र रुद्ररूपां नमोऽस्तु ते ।। १३ ।।\nरसज्ञा सर्वभूतानां सर्वदेवनमस्कृता ।।\nकामं पूरय मे देवि रुद्ररूपे नमोऽस्तु ते ।। १४ ।।\nदत्त्वा धेनुं तु लवणेनैकाहं चैव तिष्ठति ।।\nस्वयं त्रिरात्रं विप्रेण तथैव लवणाशिना ।। १५ ।।\nसहस्रेण शतेनाथ स्वशक्त्या कनकेन तु ।।\nदत्त्वेमां स्वर्गमाप्नोति यत्र देवो वृषध्वजः ।। १६ ।।\nय इदं शृणुयाद्भक्त्या श्रावयेद्वापि मानवः ।।\nमुच्यते सर्वपापेभ्यो रुद्रलोकं च गच्छति ।। १७ ।।\nइति श्रीवराहपुराणे श्वेतविनीताश्वोपाख्याने लवणधेनुमाहात्म्यं नाम अष्टाधिकशत तमोऽध्यायः ।। १०८ ।।"
  }
]
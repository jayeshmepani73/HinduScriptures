[
  {
    "text": "अथ मधुपर्कोत्पत्तिदानसंकरणप्रकरणम् ।।\nसूत उवाच ।।\nएवं श्रुत्वा बहून्धर्मान् धर्मशास्त्रविनिश्चयात्।।\nवराहरूपिणं देवं पुनः पप्रच्छ मेदिनी ।। १ ।।\nधरण्युवाच।।\nएवं शास्त्रं मया देव तव वक्त्राद्विनिःसृतम् ।।\nश्रुतं सुबहुशश्चैव तृप्तिर्मम न विद्यते।।२।।\nममैवानुग्रहार्थाय रहस्यं वक्तुमर्हसि ।।\nकीदृशो मधुपर्क्कश्च किं पुण्यं का च देवता ।।३।।\nकानि द्रव्याणि कस्मै च देयानीति वदस्व मे ।।\nइति भूम्या वचः श्रुत्वा देवदेवो जनार्दनः ।।४।।\nवराहरूपी भगवान्प्रत्युवाच वसुन्धराम् ।।५।।\nश्रीवराह उवाच ।।\nशृणु भूमे प्रयत्नेन मधुपर्को यथा कृतः ।।\nउत्पत्तिश्चैव दानं च सर्वो यस्य च हीयते ।।६।।\nअहं ब्रह्मा च रुद्रश्च कृत्वा लोकस्य संक्षयम् ।।\nअव्यक्तानि च भूतानि यानि कानि च सर्वथा ।।७।।\nततो भूमे दक्षिणाङ्गात्पुरुषो मे विनिःसृतः ।।\nरूपवान्द्युतिमांश्चैव श्रीमान्ह्रीकीर्तिमान्नरः ।। ८ ।।\nतत्र पप्रच्छ मां ब्रह्मा मम गात्राद्विनिःसृतः ।।\nय एव तिष्ठते विष्णो त्रयाणां च चतुर्थकः ।। ९ ।।\nसरहश्च लघुर्देव एतत्तव न युज्यते ।।\nब्रह्मणो वचनं श्रुत्वा मयाप्येवं प्रभाषितम् ।। 191.१० ।।\nएवं च मे समुत्पन्नः सर्वकर्मसु निष्ठितः ।।\nमधुपर्क्केति विख्यातो भक्तानां भवमोक्षणः ।। ११ ।।\nमयात्र संशितं ब्रह्मन् रुद्रे चापि समासतः ।।\nसाधु विष्णो भागतस्ते एष चापि विनिःसृतः ।। १२ ।।\nउद्भवं मधुपर्क्कस्य आत्मसम्भवनिश्चयम् ।।\nततस्तु माऽब्रवीद्ब्रह्मा कारणं मधुरं वचः ।। १३ ।।\nमधुपर्केण किं कार्यमेतदाचक्ष्व निष्कलम् ।।\nपितामहवचः श्रुत्वा मयाऽसौ प्रतिभाषितः ।। १४ ।।\nकारणं मधुपर्कस्य दानं सङ्करणं तथा ।।\nममार्चनविधिं कृत्वा मधुपर्कं प्रयच्छति ।।१५।।\nब्रह्मन् यात्युत्तरं स्थानं यत्र गत्वा न शोचति।।\nतस्य क्रियां प्रवक्ष्यामि मम दानप्रतिग्रहात् ।। १६ ।।\nयस्य दानविधिं प्राप्य यान्ति दिव्यां गतिं मम ।।\nवृत्तेष्वेवोपचारेषु ये च ब्रह्मन्मम प्रियाः ।। १७ ।।\nसंगृह्य मधुपर्कं वै इमं मन्त्रमुदाहरेत् ।। १८ ।।\nमन्त्रः---\nॐ एष हि देव भगवंस्तव गात्रसूतिः संसारमोक्षणकरो मधुपर्कनामा ।।\nभक्त्या मयाऽयं प्रतिपादितोऽद्य गृहाण देवेश नमो नमस्ते ।। १९ ।।\nपुनरन्यत्प्रवक्ष्यामि तच्छृणुष्व वसुन्धरे ।।\nयादृशो मधुपर्क्को वै या च तस्य महान् क्रिया ।।191.२०।।\nमध्वेवं दधि सर्पिश्च कुर्याच्चैव समं तथा ।।\nविधिना मन्त्रपूतेन यदीच्छेत्सिद्धिमुत्तमाम् ।। २१ ।।\nसामासाद्य ततः कृत्वा मम कर्मपरायणः ।।\nउचितेनोपचारेण यत्त्वया परिपृच्छितम् ।। २२ ।।\nइति श्रीवराहपुराणे मधुपर्क्कोत्पत्तिदानसंकरणं नामैकनवत्यधिकशततमोऽध्यायः ।। १९१ ।।"
  }
]
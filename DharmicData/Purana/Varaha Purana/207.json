[
  {
    "text": "अथ संसारचक्रपुरुष विलोभनप्रकरणम् ।।\nऋषिपुत्र उवाच ।।\nइदमन्यन्महाभागान्नारदात्कलहप्रियात् ।।\nश्रुतं विप्रा यथा तत्र यमस्य सदसि स्वयम् ।। १ ।।\nतथा च पृच्छतस्तस्य पुरावृत्तं महात्मनः ।।\nआख्यानं कथयामास यदुक्तं चित्रभानुना ।। २ ।।\nयथा च जनको राजा कामान्दिव्यानवाप्तवान् ।।\nतत्सर्वं कथयिष्यामि श्रूयतां मुनिसत्तमाः ।।३।।\nअयं तत्र महातेजा नारदो मुनिसत्तमः ।।\nधर्मराजसभां प्राप्तस्तपसा द्योतितप्रभः ।।४ ।।\nतत्र राजाऽथ वेगेन तं दृष्ट्वा स्वयमागतम् ।।\nअर्चयित्वा यथान्यायं कृत्वा चैव प्रदक्षिणम् ।। ५ ।।\nउवाच च महातेजाः सूर्यपुत्रः प्रतापवान् ।।\nस्वागतं ते द्विजश्रेष्ठ दिष्ट्या प्राप्तोऽसि नारद ।। ६ ।।\nसर्वज्ञः सर्वदशीं च सर्वधर्मविदां वरः ।।\nगान्धर्वस्येतिहासस्य विज्ञाता त्वं महामुने ।। ७।।\nवयं पूताश्च मेध्याश्च त्वां दृष्ट्वा ह्यागतं विभो ।।\nअयं देशः पुनः पूतः सर्वतो मुनिसत्तम ।। ८ ।।\nयत्कार्यं येन वा कार्यं यद्वै मनसि वर्त्तते ।।\nप्रब्रूहि भगवन्नाशु यच्चान्यत्किंचिदुत्तमम् ।। ९ ।।\nदुर्ल्लभं त्रिषु लोकेषु यच्च प्रियतरं तव ।।\nतपोमयानां सर्वेषां द्विजातीनां च सुव्रत ।। 207.१० ।।\nइति धर्मवचः श्रुत्वा नारदः प्राह धर्मवित् ।।\nअहं ते कथयिष्यामि यत्पृष्टं संशयास्पदम् ।। ११ ।।\nनारद उवाच।।\nभवान् पाता च गोप्ता च नेता धर्मस्य नित्यशः ।।\nसत्येन तपसा क्षान्त्या धैर्येण च न संशयः ।। १२ ।।\nभावज्ञश्च कृतज्ञश्च त्वदन्यो न हि विद्यते ।।\nसंशयं सुमहत्प्राप्तस्तन्ममाचक्ष्व सुव्रत ।। १३ ।।\nअमरत्वं कथं याति व्रतेन नियमेन च ।।\nकेन वा दानधर्मेण तपसा वा सुरोत्तम ।। १४ ।।\nअतुलां च श्रियं लोके कीर्त्तिं च सुमहत्फलम् ।।\nलभन्ते शाश्वतं स्थानं दुर्ल्लभं विगतज्वराः ।। १५ ।।\nकेन गच्छन्ति नरकं पापिष्ठं लोकगर्हणम् ।।\nसर्वमाख्याहि तत्त्वेन परं कौतूहलं हि मे ।। १६ ।।\nयम उवाच ।।\nगच्छन्ति हि नरा घोरा बहवोऽधर्मनिर्मितम् ।।\nबन्धांश्च सुबहूंस्तत्र प्राप्नुवन्ति तपोधन ।। १७ ।।\nविस्तरेण तु तत्सर्वं ब्रवीमि मुनिसत्तम ।।\nश्रूयतां तन्महाभाग श्रुत्वा चैवोपधारय ।। १८ ।।\nनाग्निचिन्नरकं याति न पुत्री न च भूमिदः ।।\nशूरश्च शतवर्षी च वेदानां चैव पारगः ।। १९ ।।\nपतिव्रता न गच्छन्ति सत्यवाक्याश्च ये नराः ।।\nअजिताश्चाशठाश्चैव स्वामिभक्ताश्च ये नराः ।। 207.२० ।।\nअहिंसका न गच्छन्ति ब्रह्मचर्यव्यवस्थिताः ।।\nपतिव्रता दानवन्तो द्विजभक्ताश्च ये नराः ।। २१ ।।\nस्वदारनिरता दान्ताः परदारविवर्जकाः ।।\nसर्वभूतात्मभूताश्च सर्वभूतानुकम्पकाः ।। २२ ।।\nन गच्छन्ति तु तं देशं पापिष्ठं तमसावृतम् ।।\nयातनास्थानसंपूर्णं हाहाकारभयाकुलम् ।। २३ ।।\nज्ञानवन्तो द्विजा ये च ये च विद्यां पराङ्गताः ।।\nउदासीना न गच्छन्ति स्वाम्यर्थे च हता नराः ।। २४ ।।\nन गच्छन्त्यत्र दातारः सर्वभूतहिते रताः ।।\nशुश्रूषका मातृपित्रोर्न गच्छन्ति च ये नराः ।। २५ ।।\nतिलान् गां च हिरण्यं च पृथिवीं चापि शाश्वतीम् ।।\nब्राह्मणेभ्यः प्रयच्छन्ति न गच्छन्ति न संशयः ।। २६ ।।\nयथोक्तं यजमानाश्च सत्रयाजिन एव च।।\nचातुर्मास्यकरा ये च ये द्विजाः आहिताग्नयः ।।२७।।\nगुरुचित्तानुपालाश्च कृतिनो मौनयन्त्रिताः ।।\nनित्यस्वाध्यायिनो दान्ताः सदा सभ्याश्च ये नराः ।।२८।।\nमां न पश्यन्ति ते चैव स्वात्मभावेन भाविताः।।\nअपर्वमैथुना ये च न गच्छन्ति जितेन्द्रियाः ।।२९।।\nब्राह्मणा अमरत्वं च प्राप्नुवन्ति न संशयः ।।\nनिवृत्ताः सर्वकामेभ्यो निराशाः सुजितेन्द्रियाः ।। 207.३० ।।\nन गच्छन्ति हि तद्धोरं यत्र ते पापकर्मिणः ।। ३१ ।।\nनारद उवाच ।।\nकिं दानं श्रेय आहोस्वित्पात्रेण फलमुच्यते ।।\nकिं वा कर्म महत्कृत्वा स्वर्गलोके महीयते ।। ३२ ।।\nरूपं वा धनधान्यं वा ह्यायुश्च कुलमेव वा ।।\nप्राप्यते येन दानेन तन्ममाचक्ष्व सुव्रत ।। ३३ ।।\nयम उवाच ।।\nन शक्यं विस्तरेणेह वक्तुं वर्षशतैरपि ।।\nशुभाशुभानां गतयो द्रष्टुं वा प्रष्टुमेव वा ।। ३४ ।।\nकिंचिन्मात्रं प्रवक्ष्यामि येन यत्प्राप्यते नरैः ।।\nविविधानि च सौख्यानि प्रायशस्तु गुणागुणैः ।। ३५ ।।\nरहस्यमिदमाख्यानं श्रूयतां मुनिसत्तम ।।\nया गतिः प्राप्यते येन प्रेत्यभावे न संशयः ।। ३६ ।।\nतपसा प्राप्यते स्वर्गस्तपसा प्राप्यते यशः ।।\nआयुःप्रकर्षो भोगाश्च भवति तपसैव तु ।। ३७ ।।\nज्ञानविज्ञानमारोग्यं रूपसौभाग्यसम्पदः।।\nतपसा प्राप्यते भोगो मनसा नोपदिश्यते ।।३८।।\nएवं प्राप्नोति पुण्येन मौनेनाज्ञां महामुने ।।\nउपभोगांस्तु दानेन ब्रह्मचर्येण जीवितम् ।। ३९ ।।\nअहिंसया परं रूपं दीक्षया कुलजन्म च ।।\nफल मूलाशिनो राज्यं स्वर्गः पर्णाशिनां भवेत् ।।207.४० ।।\nपयोभक्ष्या दिवं यान्ति जायते द्रविणाढ्यता ।।\nगुरुशुश्रूषया नित्यं श्राद्धदानेन सन्ततिः।।४१ ।।\nगवाद्याः कालदीक्षाभिर्ये तु वा तृणशायिनः ।।\nस्वयं त्रिषवणाद्ब्रह्म त्वपः पीत्वेष्टलोकभाक् ।। ४२ ।।\nक्रतुयष्टा दिवं याति चोपहारं च सुव्रत ।।\nकृत्वा तु दशवर्षाणि नीरपानाद्विशिष्यते ।। ४३ ।।\nरसानां प्रतिसंहारात् सौभाग्यमनुजायते ।।\nआमिषस्य प्रतीहाराद्भवत्यायुष्मती प्रजा ।।४४।।\nगन्धमाल्यनिवृत्त्या तु मूर्त्तिर्भवति पुष्कला।।\nअन्नदानेन च नरः स्मृतिं मेधां च विन्दति।।४५।।\nछत्रप्रदानेन गृहं वरिष्ठं रथं ह्युपानद्युग सम्प्रदानात् ।।\nवस्त्रप्रदानेन सुरूपता च धनैश्च पुत्रैश्च भृता भवन्ति ।। ४६ ।।\nपानीयस्य प्रदानेन तृप्तिर्भवति शाश्वती ।।\nअन्नपानप्रदानेन कामभोगैस्तु तृप्यते ।।४७।।\nपुष्पोपगन्धं च फलोपगंधं यः पादपं स्पर्शयते द्विजाय ।।\nस स्त्रीसमृद्धं हि सुरत्नपूर्णं गृहं हि सर्वोपचितं लभेत ।।४८ ।।\nवस्त्रान्नपानीयरसप्रदानात् प्राप्नोति तानेव रसप्रदानात् ।।\nस्रग्धूपगन्धान्यनुलेपनानि पुष्पाणि गृह्याणि मनोरमाणि ।। ४९ ।।\nदत्त्वा द्विजेभ्यः स भवेत्सुरूपो रोगांश्च कांश्चिल्लभते न जातु ।।\nबीजैरशून्यैः शयनाभिरामं दद्याद्गृहं यः पुरुषो द्विजाय ।। 207.५० ।।\nस स्त्रीसमृद्धं गजवाजिपूर्णं लभेदधिष्ठानवरं वरिष्ठम् ।।\nधूपप्रदानेन तथा गवां च लोकानाप्नोति नरो वसूनाम् ।। ५१ ।।\nगजं तथा गोवृषभप्रदानैः स्वर्गे सुखं शाश्वतमामनन्ति ।।\nघृतेन तेजः सुकुमारतां च प्राणद्युतीः स्निग्धता चापि तैलैः ।। ५२ ।।\nक्षौद्रेण नानारसतृप्ततां च दीपप्रदानाद्द्युतिमाप्नुवन्ति ।। ५३ ।।\nपायसेन वपुःपुष्टिं कृसरात्स्निग्धसौम्यताम् ।।\nफलैस्तु लभते पुत्रं पुष्पैः सौभाग्यमेव च ।। ५४ ।।\nरथैर्दिव्यं विमानं तु शिबिकां चैव मानवः ।।\nप्रेक्षणैरपि सौभाग्यं प्राप्नोतीह न संशयः ।। ५५ ।।\nअभयस्य प्रदानेन सर्वकामानवाप्नुयात् ।। ५६ ।।\nइति श्रीवराहपुराणे संसारचक्रे पुरुषविलोभनं नाम सप्ताधिकद्विशततमोऽध्यायः ।। २०७ ।।"
  }
]
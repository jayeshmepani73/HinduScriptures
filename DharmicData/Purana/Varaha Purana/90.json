[
  {
    "text": "<b>श्रीवराह उवाच ।\n</b>\nश्रृणु चान्यं वरारोहे तस्या देव्या महाविधिम् ।\nया सा त्रिशक्तिरुद्दिष्टा शिवेन परमेष्ठिना ।। ९०.१ ।।"
  },
  {
    "text": "तत्र सृष्टिः पुरा प्रोक्ता श्वेतवर्णा स्वरूपिणी ।\nएकाक्षरेति विख्याता सर्वाक्षरमयी शुभा ।। ९०.२ ।।"
  },
  {
    "text": "वागीशेति समाख्याता क्वचिद् देवी सरस्वती ।\nसैव विद्येश्वरी देवी सैव क्वाप्यमिताक्षरा ।\nसैव ज्ञानविधिः क्वापि सैव देवी विभावरी ।। ९०.३ ।।"
  },
  {
    "text": "यानि सौम्यानि नामानि यानि ज्ञानोद्भवानि च ।\nतानि तस्या विशालाक्षि द्रष्टव्यानि वरानने ।। ९०.४ ।।"
  },
  {
    "text": "या वैष्णवी विशालाक्षी रक्तवर्णा सुरूपिणी ।\nअपरा सा समाख्याता रौद्री चैव परापरा ।। ९०.५ ।।"
  },
  {
    "text": "एतास्त्रयोऽपि सिद्ध्यन्ते यो रुद्रं वेत्ति तत्त्वतः ।\nसर्वगेयं वरारोहे एकैव त्रिविधा स्मृता ।। ९०.६ ।।"
  },
  {
    "text": "एषा सृष्टिर्वरारोहे कथिता ते पुरातनी ।\nतया सर्वमिदं व्याप्तं जगत् स्थावरजङ्गमम् ।। ९०.७ ।।"
  },
  {
    "text": "या साऽऽदौ वर्द्धिता सृष्टिर्ब्रह्मणोऽव्यक्तजन्मनः ।\nतया तुल्यां स्तुतिं चक्रे तस्या देव्याः पितामहः ।। ९०.८ ।।"
  },
  {
    "text": "<b>ब्रह्मोवाच ।\n</b>\nजयस्व सत्यसंभूते ध्रुवे देवि वराक्षरे ।\nसर्वगे सर्वजननि सर्वभूतमहेश्वरि ।। ९०.९ ।।"
  },
  {
    "text": "सर्वज्ञे त्वं वरारोहे सर्वसिद्धिप्रदायिनी ।\nसिद्धिबुद्धिकरी देवि प्रसूतिः परमेश्वरि ।। ९०.१० ।।"
  },
  {
    "text": "त्वं स्वाहा त्वं स्वधा देवि त्वमुत्पत्तिर्वरानने ।\nत्वमोङ्कारस्थिता देवि वेदोत्पत्तिस्त्वमेव च ।। ९०.११ ।।"
  },
  {
    "text": "देवानां दानवानां च यक्षगन्धर्वरक्षसाम् ।\nपशूनां वीरुधां चापि त्वमुत्पत्तिर्वरानने ।। ९०.१२ ।।"
  },
  {
    "text": "विद्या विद्येश्वरी सिद्धा प्रसिद्धा त्वं सुरेश्वरि ।\nसर्वज्ञा त्वं वरारोहे सर्वसिद्धिप्रदायिनी ।। ९०.१३ ।।"
  },
  {
    "text": "सर्वगा गतसंदेहा सर्वशत्रुनिबर्हिणी ।\nसर्वविद्येश्वरी देवी नमस्ते स्वस्तिकारिणि ।। ९०.१४ ।।"
  },
  {
    "text": "ऋतुस्नातां स्त्रियं गच्छेद् यस्त्वां स्तुत्वा वरानने ।\nतस्यावश्यं भवेत् सृष्टिस्त्वत्प्रसादात् प्रजेश्वरि ।\nस्वरूपा विजया भद्रा सर्वशत्रुप्रमोहिनि ।। ९०.१५ ।।"
  },
  {
    "text": "।। इति श्रीवराहपुराणे भगवच्छास्त्रे नवतितमोऽध्यायः ।। ९० ।।"
  }
]
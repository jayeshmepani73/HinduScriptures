[
  {
    "text": "<b>श्रीवराह उवाच ।\n</b>\nया सा नीलगिरिं याता तपसे धृतमानसा ।\nरौद्री तमोद्भवा शक्तिस्तस्याः श्रृणु धरे व्रतम् ।। ९५.१ ।।"
  },
  {
    "text": "तपः कृत्वा चिरं कालं पालयाम्यखिलं जगत् ।\nएवमुद्दिश्य पञ्चाग्निं साधयामास भामिनी ।। ९५.२ ।।"
  },
  {
    "text": "तस्याः कालान्तरे देव्यास्तपन्त्यास्तप उत्तमम् ।\nरुरुर्नाम महातेजा ब्रह्मदत्तवरोऽसुरः ।। ९५.३ ।।"
  },
  {
    "text": "समुद्रमध्ये रत्नाढ्यं पुरमस्ति महावनम् ।\nतत्र राजा स दैत्येन्द्रः सर्वदेवभयंकरः ।। ९५.४ ।।"
  },
  {
    "text": "अनेकशतसाहस्त्रकोटिकोटिशतोत्तरैः ।\nअसुरैरन्वितः श्रीमान् द्वितीयो नमुचिर्यथा ।। ९५.५ ।।"
  },
  {
    "text": "कालेन महता चासौ लोकपालपुराण्यथ ।\nजिगीषुः सैन्यसंवीतो देवैर्भयमरोचयत् ।। ९५.६ ।।"
  },
  {
    "text": "उत्तिष्ठतस्तस्य महासुरस्य\nसमुद्रतोयं ववृधेऽतिमात्रम् ।\nअनेकनक्रग्रहमीनजुष्ट -\nमाप्लावयत् पर्वतसानुदेशान् ।। ९५.७ ।।"
  },
  {
    "text": "अन्तः स्थितानेकसुरारिसंघं\nविचित्रचर्मायुधचित्रशोभम् ।\nभीमं बलं बलिनं चारुयोधं\nविनिर्ययौ सिन्धुजलाद् विशालम् ।। ९५.८ ।।"
  },
  {
    "text": "तत्र द्विपा दैत्यवरैरुपेता\nसमानघण्टासुसमूहयुक्ताः ।\nविनिर्ययुः स्वाकृतिभीषणानि\nसमन्तमुच्चैः खलु दर्शयन्तः ।। ९५.९ ।।"
  },
  {
    "text": "अश्वास्तथा काञ्चनपीडनद्धा\nरोहीतमत्स्यैः समतां जलान्तः ।\nव्यवस्थितास्ते सममेव तूर्णं\nविनिर्ययुः लक्षशः कोटिशश्च ।। ९५.१० ।।"
  },
  {
    "text": "रथा रविस्यन्दनतुल्यवेगाः\nसुचक्रदण्डाक्षत्रिवेणुयुक्ताः ।\nसुशस्त्रयन्त्राः परिपीडिताङ्गा -\nश्चलत्पताकास्त्वरितं विशङ्काः ।। ९५.११ ।।"
  },
  {
    "text": "तथैव योधाः स्थगितेतरेतरा -\nस्तितीर्षवः प्रवरास्तूर्णपाणयः ।\nरणे रणे लब्धजयाः प्रहारिणो\nविरेजुरुच्चैरसुरानुगा भृशम् ।। ९५.१२ ।।"
  },
  {
    "text": "देवेषु चैव भग्नेषु विनिर्गत्य जलात् ततः ।\nचतुरङ्गबलोपेतः प्रायादिन्द्रपुरं प्रति ।। ९५.१३ ।।"
  },
  {
    "text": "युयोध च सूरैः सार्द्धं रुरुर्दैत्यपतिस्तथा ।\nमुद्गरैर्मुशलैः शूलैः शरैर्दण्डायुधैस्तथा ।\nजघ्नुर्दैत्याः सुरान् संख्ये सुराश्चैव तथाऽसुरान् ।। ९५.१४ ।।"
  },
  {
    "text": "एवं क्षणमथो युद्धं तदा देवाः सवासवाः ।\nअसुरैर्निर्जिताः सद्यो दुद्रुवुर्विमुखा भृशम् ।। ९५.१५ ।।"
  },
  {
    "text": "देवेषु चैव भग्नेषु विद्रुतेषु विशेषतः ।\nअसुरः सर्वदेवानामन्वधावत वीर्यवान् ।। ९५.१६ ।।"
  },
  {
    "text": "ततो देवगणाः सर्वे द्रवन्तो भयविह्वलाः ।\nनीलं गिरिवरं जग्मुर्यत्र देवी व्यवस्थिता ।। ९५.१७ ।।"
  },
  {
    "text": "ौद्री तपोरता देवी तामसी शक्तिरुत्तमा ।\nसंहारकारिणी देवी कालरात्रीति तां विदुः ।। ९५.१८ ।।"
  },
  {
    "text": "सा दृष्ट्वा तान् तदा देवान् भयत्रस्तान् विचेतसः ।\nमा भैष्टेत्युच्चकैर्देवी तानुवाच सुरोत्तमान् ।। ९५.१९ ।।"
  },
  {
    "text": "<b>देव्युवाच ।\n</b>\nकिमियं व्याकुला देवा गतिर्व उपलक्ष्यते ।\nकथयध्वं द्रुतं देवाः सर्वथा भयकारणम् ।। ९५.२० ।।"
  },
  {
    "text": "<b>देवा ऊचुः ।\n</b>\nअयमायाति दैत्येन्द्रो रुरुर्भीमपराक्रमः ।\nएतस्य भीतान् रक्षस्व त्वं देवान् परमेश्वरि ।। ९५.२१ ।।"
  },
  {
    "text": "एवमुक्ता तदा देवैर्देवी भीमपराक्रमा ।\nजहास परया प्रीत्या देवानां पुरतः शुभा ।। ९५.२२ ।।"
  },
  {
    "text": "तस्या हसन्त्या वक्त्रात् तु बह्व्यो देव्यो विनिर्ययुः ।\nयाभिर्विश्वमिदं व्याप्तं विकृताभिरनेकशः ।। ९५.२३ ।।"
  },
  {
    "text": "पाशाङ्कुशधराः सर्वाः सर्वाः पीनपयोधराः ।\nसर्वाः शूलधरा भीमाः सर्वाश्चापधराः शुभाः ।। ९५.२४ ।।"
  },
  {
    "text": "ताः सर्वाः कोटिशो देव्यस्तां देवीं वेष्ट्य संस्थिताः ।\nयुयुधुदर्निवैः सार्द्धं बद्धतूणा महाबलाः ।\nक्षणेन दानवबलं तत्सर्वं निहतं तु तैः ।। ९५.२५ ।।"
  },
  {
    "text": "देवाश्च सर्वे संयत्ता युयुधुर्दानवं बलम् ।\nआदित्या वसवो रुद्रा विश्वेदेवास्तथाश्विनौ ।\nसर्वे शस्त्राणि संगृह्य युयुधुर्दानवं बलम् ।। ९५.२६ ।।"
  },
  {
    "text": "कालरात्र्या बलं यच्च यच्च देवबलं महत् ।\nतत्सर्वं दानवबलमनयद् यमसादनम् ।। ९५.२७ ।।"
  },
  {
    "text": "एक एव महादैत्यो रुरुस्तस्थौ महामृधे ।\nस च मायां महारौद्रीं रौरवीं विससर्ज ह ।। ९५.२८ ।।"
  },
  {
    "text": "सा माया ववृधे भीमा सर्वदेवप्रमोहिनी ।\nतया तु मोहिता देवाः सद्यो निद्रां तु भेजिरे ।। ९५.२९ ।।"
  },
  {
    "text": "देवी च त्रिशिखेनाजौ तं दैत्यं समताड्यत् ।\nतया तु ताडितान्तस्य दैत्यस्य शुभलोचने ।\nचर्ममुण्डे उभे सम्यक् पृथग्भूते बभूवतुः ।। ९५.३० ।।"
  },
  {
    "text": "रुरोस्तु दानवेन्द्रस्य चर्ममुण्डे क्षणाद् यतः ।\nअपहृत्याहरद् देवी चामुण्डा तेन साभवत् ।। ९५.३१ ।।"
  },
  {
    "text": "सर्वभूतमहारौद्री या देवी परमेश्वरी ।\nसंहारिणी तु या चैव कालरात्रिः प्रकीर्तिता ।। ९५.३२ ।।"
  },
  {
    "text": "तस्या ह्यनुचरा देव्यो या ह्यसंख्यातकोटयः ।\nतास्तां देवीं महाभागां परिवार्य व्यवस्थिताः ।। ९५.३३ ।।"
  },
  {
    "text": "या क्यामासुरव्यग्रास्तास्तां देवीं बुभुक्षिताः ।\nबुभुक्षिता वयं देवि देहि नो भोजनं शुभे ।। ९५.३४ ।।"
  },
  {
    "text": "एवमुक्ता तदा देवी दध्यौ तासां तु भोजनम् ।\nन चाध्यगच्छच्च यदा तासां भोजनमन्तिकात् ।। ९५.३५ ।।"
  },
  {
    "text": "ततो दध्यौ महादेवं रुद्रं पशुपतिं विभुम् ।\nसोऽपि ध्यानात् समुत्तस्थौ परमात्मा त्रिलोचनः ।। ९५.३६ ।।"
  },
  {
    "text": "उवाच च द्रुतं देवीं किं ते कार्यं विवक्षितम् ।\nब्रूहि देवि वरारोहे यत् ते मनसि वर्त्तते ।। ९५.३७ ।।"
  },
  {
    "text": "<b>देव्युवाच ।\n</b>\nभक्ष्यार्थमासां देवेश किञ्चिद् दातुमिहार्हसि ।\nबलात्कुर्वन्ति मामेता भक्षार्थिन्यो महाबलाः ।\nअन्यथा मामपि बलाद् भक्षयिष्यन्ति मां प्रभो ।। ९५.३८ ।।"
  },
  {
    "text": "<b>रुद्र उवाच ।\n</b>\nएतासां श्रृणु देवेशि भक्षमेकं मयोद्यतम् ।\nकथ्यमानं वरारोहे कालरात्रि महाप्रभे ।। ९५.३९ ।।"
  },
  {
    "text": "या स्त्री सगर्भा देवेशि अन्यस्त्रीपरिधानकम् ।\nपरिधत्ते स्पृशेच्चापि पुरुषस्य विशेषतः ।। ९५.४० ।।"
  },
  {
    "text": "स भागोऽस्तु महाभागे कासाञ्चित् पृथिवीतले ।\nअन्याश्छिद्रेषु बालानि गृहीत्वा तत्र वै बलिम् ।\nलब्ध्वा तिष्ठन्तु सुप्रीता अपि वर्षशतान्यपि ।। ९५.४१ ।।"
  },
  {
    "text": "अन्याः सूतिगृहे छिद्रं गृह्णीयुस्तत्र पूजिताः ।\nनिवसिष्यन्ति देवेशि तथान्या जातहारिकाः ।। ९५.४२ ।।"
  },
  {
    "text": "गृहे क्षेत्रे तडागेषु वाप्युद्यानेषु चैव हि ।\nअन्यचित्ता रुदन्त्यो याः स्त्रियस्तिष्ठन्ति नित्यशः ।\nतासां शरीराण्याविश्य काश्चित्तृप्तिमवाप्स्यथ ।। ९५.४३ ।।"
  },
  {
    "text": "एवमुक्त्वा तदा देवीं स्वयं रुद्रः प्रतापवान् ।\nदृष्ट्वा रुरुं च सबलमसुरेन्द्रं निपातितम् ।\nस्तुतिं चकार भगवान् स्वयं देवस्त्रिलोचनः ।। ९५.४४ ।।"
  },
  {
    "text": "<b>रुद्र उवाच ।\n</b>\nजयस्व देवि चामुण्डे जय भूतापहारिणि ।\nजय सर्वगते देवि कालरात्रि नमोऽस्तु ते ।। ९५.४५ ।।"
  },
  {
    "text": "विश्वमूर्त्ते शुभे शुद्धे विरूपाक्षि त्रिलोचने ।\nभीमरूपे शिवे विद्ये महामाये महोदये ।। ९५.४६ ।।"
  },
  {
    "text": "मनोजवे जये जृम्भे भीमाक्षि क्षुभितक्षये ।\nमहामारि विचित्राङ्गे गेयनृत्यप्रिये शुभे ।। ९५.४७ ।।"
  },
  {
    "text": "विकराले महाकालि कालिके पापहारिणि ।\nपाशहस्ते दण्डहस्ते भीमरूपे भयानके ।। ९५.४८ ।।"
  },
  {
    "text": "चामुण्डे ज्वलमानास्ये तीक्ष्णदंष्ट्रे महाबले ।\nशवयानस्थिते देवि प्रेतासनगते शिवे ।। ९५.४९ ।।"
  },
  {
    "text": "भीमाक्षि भीषणे देवि सर्वभूतभयंकरि ।\nकराले विकराले च महाकाले करालिनि ।\nकाली कराली विक्रान्ता कालरात्रि नमोऽस्तु ते ।। ९५.५० ।।"
  },
  {
    "text": "विकरालमुखी देवि ज्वालामुखि नमोऽस्तु ते ।\nसर्वसत्त्वहिते देवि सर्वदेवि नमोऽस्तु ते ।। ९५.५१ ।।"
  },
  {
    "text": "इति स्तुता तदा देवी रुद्रेण परमेष्ठिना ।\nतुतोष परमा देवी वाक्यं चेदमुवाच ह ।\nवरं वृणीष्व देवेश यत् ते मनसि वर्त्तते ।। ९५.५२ ।।"
  },
  {
    "text": "<b>रुद्र उवाच ।\n</b>\nस्तोत्रेणानेन ये देवि त्वां स्तुवन्ति वरानने ।\nतेषां त्वं वरदा देवि भव सर्वगता सती ।। ९५.५३ ।।"
  },
  {
    "text": "यश्चेमं त्रिप्रकारं तु देवि भक्त्या समन्वितः ।\nस पुत्रपौत्रपशुमान् समृद्धिमुपगच्छति ।। ९५.५४ ।।"
  },
  {
    "text": "यश्चेमं श्रृणुयाद् भक्त्या त्रिशक्तयास्तु समुद्भवम् ।\nसर्वपापविनिर्मुक्तः पदं गच्छत्यनामयम् ।। ९५.५५ ।।"
  },
  {
    "text": "एवं स्तुत्वा भवो देवीं चामुण्डां परमेश्वरीम् ।\nक्षणादन्तर्हितो देवस्ते च देवा दिवं ययुः ।। ९५.५६ ।।"
  },
  {
    "text": "य एतां वेद वै देव्या उत्पत्तिं त्रिविधां धरे ।\nसर्वपापविनिर्मुक्तः परं निर्वाणमृच्छति ।। ९५.५७ ।।"
  },
  {
    "text": "भ्रष्टराज्यो यदा राजा नवम्यां नियतः शुचिः ।\nअष्टम्यां च चतुर्दश्यामुपवासी नरोत्तमः ।\nसंवत्सरेण लभते राज्यं निष्कण्टकं नृपः ।। ९५.५८ ।।"
  },
  {
    "text": "एषा त्रिशक्तिरुद्दिष्टा नयसिद्धान्तगामिनी ।\nएषा श्वेता परा सृष्टिः सात्त्विकी ब्रह्मसंस्थिता ।। ९५.५९ ।।"
  },
  {
    "text": "एषैव रक्ता रजसि वैष्णवी परिकीर्त्तिता ।\nएषैव कृष्णा तमसि रौद्री देवी प्रकीर्त्तिता ।। ९५.६० ।।"
  },
  {
    "text": "परमात्मा यथा देव एक एव त्रिधा स्थितः ।\nप्रयोजनवशाच्छक्तिरेकैव त्रिविधाऽभवत् ।। ९५.६१ ।।"
  },
  {
    "text": "य एतं श्रृणुयात् सर्गं त्रिशक्त्याः परमं शिवम् ।\nसर्वपापविनिर्मुक्तः परं निर्वाणमाप्नुयात् ।। ९५.६२ ।।"
  },
  {
    "text": "यश्चेदं श्रृणुयाद् भक्त्या नवम्यां नियतः स्थितः ।\nस राज्यमतुलं लेभे भयेभ्यश्च प्रमुच्यते ।। ९५.६३ ।।"
  },
  {
    "text": "यस्येदं लिखितं गेहे सदा तिष्ठति धारिणि ।\nन तस्याग्निभयं घोरं सर्पचौरादिकं भवेत् ।। ९५.६४ ।।"
  },
  {
    "text": "यश्चैतत् पूजयेद् भक्तया पुस्तकेऽपि स्थितं बुधः ।\nतेन यष्टं भवेत् सर्वं त्रैलोक्यं सचराचरम् ।। ९५.६५ ।।"
  },
  {
    "text": "जायन्ते पशवः पुत्रा धनं धान्यं वरस्त्रियः ।\nरत्नान्यश्वा गजा भृत्या यानाश्चाशु भवन्त्युत ।\nयस्येदं तिष्ठते गेहे तस्येदं जायते ध्रुवम् ।। ९५.६६ ।।"
  },
  {
    "text": "<b>श्रीवराह उवाच ।\n</b>\nएतदेव रहस्यं ते कीर्त्तितं भूतधारिणि ।\nरुद्रस्य खलु माहात्म्यं सकलं कीर्त्तितं मया ।। ९५.६७ ।।"
  },
  {
    "text": "नवकोट्यस्तु चामुण्डा भेदभिन्ना व्यवस्थिता ।\nया रौद्री तामसी शक्तिः सा चामुण्डा प्रकीर्त्तिता ।। ९५.६८ ।।"
  },
  {
    "text": "अष्टादश तथा कोट्यो वैष्णव्या भेद उच्यते ।\nया सा च राजसी शक्तिः पालनी चैव वैष्णवी ।\nया ब्रह्मशक्तिः सत्त्वस्था अनन्तास्ताः प्रकीर्त्तिता ।। ९५.६९ ।।"
  },
  {
    "text": "एतासां सर्वभेदेषु पृथगेकैकशो धरे ।\nसर्वासां भगवान् रुद्रः सर्वगश्च पतिर्भवेत् ।। ९५.७० ।।"
  },
  {
    "text": "यावन्त्यस्या महाशक्त्यास्तावद् रूपाणि शंकरः ।\nकृतवांस्ताश्च भजते पतिरूपेण सर्वदा ।। ९५.७१ ।।"
  },
  {
    "text": "यश्चाराधयते तास्तु रुद्रस्तुष्टो भविष्यति ।\nसिद्ध्यन्ते तास्तदा देव्यो मन्त्रिणो नात्र संशयः ।। ९५.७२ ।।"
  },
  {
    "text": "।। इति श्रीवराहपुराणे भगवच्छास्त्रे पञ्चनवतितमोऽध्यायः ।। ९५ ।।"
  }
]
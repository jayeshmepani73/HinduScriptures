[
  {
    "text": "अथ कांस्यार्चास्थापनम् ।।\nश्रीवराह उवाच ।।\nकांस्येन प्रतिमां कृत्वा सुरूपां सुप्रतिष्ठिताम् ।।\nसर्वाङ्गावयवैर्युक्तां विमलां कर्मनिर्मिताम् ।। १ ।।\nज्येष्ठायां चैव नक्षत्रे मम वेश्मन्युपानयेत् ।।\nगीतवादित्रशब्देन बहुभिर्मङ्गलैस्तथा ।। २ ।।\nअर्घ्यं गृह्य यथान्यायमिमं मन्त्रमुदाहरेत् ।। ३ ।।\nयोऽसौ भवान्सर्वयज्ञेषु पूज्यो ध्येयो गोप्ता विश्वकामो महात्मा ।।\nप्रसन्नात्मा भगवान्मे प्रसन्नः सुपूजितस्तिष्ठ हि लोकनाथ ।। ४ ।।\nअर्घ्यं दत्त्वा यथान्यायं स्थापयेत्तदुदङ्मुखः ।।\nयथान्यायेन संस्थाप्य कुर्याच्चैवाधिवासनम् ।। ५ ।।\nचतुरः कलशांश्चैव पंचगव्यसमन्वितान् ।।\nसर्वगन्धैश्च लाजैश्च मधुना च विशेषतः ।। ६ ।।\nचतुरः कलशान्पूर्य स्नानार्थं मे समन्त्रकम् ।।\nततश्चास्तंगते सूर्ये शुद्धैर्भागवतैः सह ।। ७ ।।\nकुर्यात्संस्थापनं तत्र ममार्च्चायास्तु पूजकः ।।\nगृहीत्वा कलशांस्तत्र शुद्धान्भागवतांस्तथा ।। ८ ।।\nनमो नारायणायेति उक्त्वा मन्त्रमुदाहरेत् ।। ९ ।।\nमन्त्रः-\nआदिर्भवान्ब्रह्मयुगान्तकल्पः सर्वेषु कालेष्वपि कल्पभूतः ।।\nएको भवान्नास्ति कश्चिद्द्वितीय उपागतस्तिष्ठ हि लोकनाथ ।। 185.१० ।।\nविकार अविकार अकार सकार शकार षकार स्वच्छन्दरूपः क्षरमक्षरं धृतिरूपः अरूपमिति नमः पुरुषोत्तमायेति ।।\nव्यतीतायां तु शर्वर्यामुदिते च दिवाकरे ।।\nअश्वेन च मुहूर्तेन प्राप्ते मूलेषु चोत्तरे ।। ११ ।।\nपूर्वोक्तेषु विधानेन मम शास्त्रानुदर्शिनाम् ।।\nस्थापयेद्द्वारमूले तु मम वेश्मनि सुन्दरि ।। १२ ।।\nसर्वशान्त्युदकं गृह्य सर्वगन्धफलानि च ।।\nनमो नारायणायेति उक्त्वा मन्त्रमुदाहरेत् ।।१३।।\nमन्त्रः-\nॐ इन्द्रो भवांस्त्वं च यमः कुबेरो जलेश्वरः सोमबृहस्पती च।।\nशुक्रः शनैश्चरबुधौ सह सैंहिकेयकेतू रविश्चैव धरात्मजस्त्वम् ।।१४।।\nतथैव सर्वौषधयो जलानि वायुश्च पृथ्वी च स वायुसारथिः ।।\nनागाः सयक्षाश्च दिशश्च सर्वास्तस्मै नमस्ते पुरुषोत्तमाय इति ।।१५।।\nअनेनैव तु मन्त्रेण कृत्वा कर्म सुपुष्कलम् ।।\nमम तां प्रतिमां गृह्य ततो वेश्मन्युपानयेत् ।।१६।।\nएकान्ते स्नापयेन्मां च जलैः पूर्वाभिमन्त्रितैः ।।\nप्रगृह्य कलशेभ्यश्च जलं गन्धसमन्वितम् ।। १७ ।।\nगात्रसंशोधनार्थाय इमं मन्त्रमुदाहरेत् ।।१८।।\nमन्त्रः –\nसरांसि ये ते च समस्तसागरा नद्यश्च तीर्थानि च पुष्कराणि ।।\nआयान्तु तान्येव तव प्रसादाच्छुद्धयै च मे स्युः पुरुषोत्तमाय इति ।। १९ ।।\nएवं मां स्नाप्य विधिना मम कर्मानुसारिणः ।।\nएवं न्यायेन मां तत्र अर्चयित्वा यथोचितम् ।।185.२० ।।\nगन्धधूपादिभिश्चैव यथाविभवशक्तितः।।\nपश्चाद्वस्त्राणि मे दद्यान्मम गात्रसुखानि च ।। २१ ।।\nतान्यानयित्वा वस्त्राणि ममाग्रे स्थापयेन्नरः ।।\nउभौ तौ चरणौ नत्वा इमं मन्त्रमुदाहरेत् ।। २२ ।।\nमन्त्रः-\nवस्त्राणि देवेन्द्र मया हृतानि सूक्ष्माणि सौम्यानि सुखावहानि ।।\nगात्रस्य सन्तुष्टिकराणि तुभ्यं गृह्णीष्व देवेश सुलोकनाथ ।।२३।।\nवेदोपवेद ऋग्वेद यजुर्वेद सामवेद अथर्वणवेद संस्तुत इति नमः परम्परायेति ।।\nअर्चितालंकृतं कृत्वा पूर्वन्यायेन सुन्दरि ।।\nपश्चान्मे प्रापणं दद्यान्मन्त्रवद्विधिपूर्वकम् ।। २४ ।।\nदत्त्वा प्रापणकं तत्र दद्यादाचमनं ततः ।।\nशान्तिपाठश्च वै कार्यो मन्त्रेणानेन सुन्दरि ।। २५ ।।\nविद्याः सर्वे ब्रह्म च ब्राह्मणाश्च ग्रहाः सर्वे सरितः सागराश्च ।।\nइन्द्राद्यष्टौ लोकपालाश्च सर्वे पूर्वोक्ता ये सर्वशान्तिं च कुर्युः ।। २६ ।।\nआयाम यम कामदम वाम ॐ नमः पुरुषोत्तमायेति सूत्रम् ।।\nवृत्तेष्वेवोपचारेषु मम कुर्यात्प्रदक्षिणम् ।।\nअभिवादनं स्तुतिं चापि कृत्वा भागवतांश्छुचीन् ।। २७ ।।\nसम्पूज्य ब्राह्मणान्पश्चाद्भोजयेत् पायसादिभिः ।।\nतेभ्यः शान्त्युदकं गृह्य द्विजेभ्यः कमलेक्षणे ।। २८ ।।\nदद्यादभ्युक्षणं मह्यं तेनाहं पूजितोऽभवम् ।।\nसर्वान्विसर्जयित्वा तु कुर्याद्वै गुरुपूजनम् ।। २९ ।।\nअङ्गुलीयकवासोभिर्दानसंमाननादिभिः ।।\nयो गुरुं पूजयेद्भूमे भक्तियुक्तेन चेतसा ।। 185.३० ।।\nतेनाहं पूजितो देवि एवमेतन्न संशयः।।\nब्राह्मणान्मम भक्तांश्च गुरूंश्चैव हि निन्दति ।। ३१ ।।\nनाशयिष्यामि तं देवि सत्यमतेद्ब्रवीमि ते ।।\nजलस्य बिन्दवो यावन्मम गात्रेषु तिष्ठति।।३२।।\nतावद्वर्षसहस्राणि मम लोकेषु तिष्ठति ।।\nय एतेन विधानेन स्थापयिष्यति मां नरः ।।३३।।\nतारितं च कुलं तेन पितृजं मातृजं तथा ।।\nएतत्ते कथितं भद्रे कांस्येन स्थापनं मम ।। ३४ ।।\nकथयिष्यामि ते ह्येवं रौप्येण स्थापनं मम ।। ३५ ।।\nइति श्रीवराहपुराणे कांस्यप्रतिमास्थापनविधिर्नाम पंचाशीत्यधिकशततमोऽध्यायः ।। १८५ ।।"
  }
]
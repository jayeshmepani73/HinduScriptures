[
  {
    "text": "अथ सर्वशान्तिवर्णनम् ।।\nसूत उवाच ।।\nश्रुत्वा तु मधुपर्क्कस्य ह्युत्पत्तिं दानमेव च ।।\nपुण्यं चैव फलं चैव कारणं ग्रहणं तथा ।। १ ।।\nविस्मयं परमं गत्वा सा मही संशितव्रता ।।\nपादौ गृह्य यथान्यायं प्रत्युवाच जनार्दनम् ।। २ ।।\nदेव वृत्तोपचारेण तव यन्मनसि प्रियम् ।।\nकिं च तत्रैव दातव्यं तव कर्मपरायणैः ।। ३ ।।\nएतदाचक्ष्व तत्त्वेन तत्र यत्परमं महत् ।।\nश्रीवराह उवाच ।।\nसाधु भूमे महाभागे यन्मां त्वं परिपृच्छसि ।। ४ ।।\nकथयिष्यामि तत्सर्वं दुःखसंसारमोक्षणम् ।।\nकृत्वा तु मम कर्माणि यत्त्वया पूर्वभाषितम् ।। ५ ।।\nपश्चाच्छान्तिं च मे कुर्याद्भूमे राष्ट्रसुखावहम् ।।\nसर्वकर्म ततः कृत्वा भूम्यां जानु निपात्य च ।। ६ ।।\nनमो नारायणायेति उक्त्वा मन्त्रमुदाहरेत् ।।\nमन्त्रः-\nॐ नमो नमो वासुदेव त्वं गतिस्त्वं परायणम् ।। ७ ।।\nशरणं त्वां गतो नाथ संसारार्णवतारक ।।\nआगतस्त्वं च सुमुख पुनः समुचितेन वै ।। ८ ।।\nदिशः पश्य अधः पश्य व्याधिभ्यो रक्ष नित्यशः ।।\nप्रसीद स्वस्य राष्ट्रस्य राज्ञः सर्वबलस्य च ।।९ ।।\nगर्भिणीनां च वृद्धानां व्रीहीणां च गवां तथा ।।\nब्राह्मणानां च सततं शान्तिं कुरु शुभं कुरु ।। 192.१० ।।\nअन्नं कुरु सुवृष्टिं च सुभिक्षमभयं तथा ।।\nराष्ट्रं प्रवर्द्धतु विभो शान्तिर्भवतु नित्यशः ।। ११ ।।\nदेवानां ब्राह्मणानां च भक्तानां कन्यकासु च ।।\nपशूनां सर्वभूतानां शान्तिर्भवतु नित्यशः ।। १२ ।।\nएवं शान्तिं पठित्वा तु मम कर्मपरायणः।।\nपुनर्जलाञ्जलिं दत्त्वा त्विमं मन्त्रमुदाहरेत्।।१३।।\nमन्त्रः-\nयोऽसौ भवान्सर्वजगत्प्रसूतो यज्ञेषु देवेषु च कर्मसाक्षी ।।\nशान्तिं कुरु त्वं मम वासुदेव संसारमोक्षं च कुरुष्व देव ।।१४।।\nएषा सिद्धिश्च कीर्तिश्च ओजसा तु महौजसम् ।।\nलाभानां परमो लाभो गतीनां परमा गतिः ।। १५ ।।\nएवं पठति तत्त्वेन मम शान्तिं सुखावहाम् ।।\nते तु मल्लयतां यान्ति पुनरावृत्तिवर्जिताः ।। १६ ।।\nएवं शान्तिं पठित्वा तु मधुपर्कं प्रयोजयेत् ।।\nनमो नारायणायेति चोक्त्वा मन्त्रमुदाहरेत् ।।१७।।\nमन्त्रः-\nयोऽसौ भवान्देववरप्रसूतो यो वै समर्च्यो मधुपर्क्कनामा ।।\nआगच्छ सन्तिष्ठ इमे च पात्रे ममापि संसारविमोक्षणाय।।१८।।\nसर्पिर्दधिमधून्येव समं पात्रे ह्युदुम्बरे ।।\nअलाभे मधुनश्चापि गुडेन सह मिश्रयेत् ।।१९ ।।\nघृतालाभे तु सुश्रोणि लाजैः सह विमिश्रयेत् ।।\nअलाभे वापि दध्नश्च क्षीरेण सह मिश्रयेत्।।192.२०।।\nदधि क्षौद्रं घृतं चैव कारयेत समं तथा ।।\nसमर्पयामि देवेश रुद्र सर्पिर्घृतं मधु ।।२१।।\nसर्वेषामप्यलाभे तु मम कर्मपरायणाः ।।\nअप एव ततो गृह्य इमं मन्त्रमुदाहारेत् ।। २२ ।।\nमन्त्रः—\nयोऽसौ भवान्नाभिमात्रप्रसूतो यज्ञैश्च मन्त्रैः सरहस्यजप्यैः ।।\nसोऽयं मया ते परिकल्पितश्च गृहाण दिव्यो मधुपर्क्कनामा ।। २३ ।।\nयो ददाति महाभागे मयोक्तं विधिपूर्वकम् ।।\nसर्वयज्ञफलं प्राप्य मम लोकं प्रपद्यते ।। २४ ।।\nअन्यच्च ते प्रवक्ष्यामि तच्छृणुष्व वसुन्धरे ।।\nयो वै प्राणान्प्रमुंचेत मम कर्मपरायणः ।। २५ ।।\nतस्य चैवेह दातव्यं मन्त्रेण विधिपूर्वकम् ।।\nयावत्प्राणान्प्रमुंचेत कृत्वा कर्म सुपुष्कलम् ।।२६।।\nमद्भक्तेन तु दातव्यं सर्वसंसारमोक्षणम् ।।\nदृष्ट्वा तु विह्वलं ह्येनं मम कर्मपरायणः ।।२७।।\nमधुपर्क्कं परं गृह्य चेमं मन्त्रमुदाहरेत् ।।२८ ।।\nमन्त्रः-\nयोऽसौ भवांस्तिष्ठति सर्वदेहे नारायणः सर्वजगत्प्रधानः ।।\nगृहाण चैवं सुरलोकनाथ भक्तोपनीतं मधुपर्क्कसंज्ञम् ।। २९ ।।\nअनेनैव तु मन्त्रेण दद्याच्च मधुपर्क्ककम् ।।\nनरस्य मृत्युकाले तु दद्यात्संसार मोक्षणम् ।। 192.३० ।।\nएषा गतिर्महाभागे मधुपर्क्कस्य कीर्त्तिता ।।\nएवं कश्चिन्न जानाति मधुपर्कं वसुन्धरे।।३१ ।।\nएवं हि मधुपर्क्कश्च देयः सिद्धिमभीप्सुभिः ।।\nअर्चित्वा देवदेवेशं सर्वसंसारनाशनम् ।। ३२ ।।\nददाति मधुपर्कं यः स याति परमां गतिम् ।।\nअयं पवित्रो विमलः सर्वकाम विशोधनः ।। ३३ ।।\nदीक्षिताय च दातव्यो यश्च शिष्यो गुरुप्रियः ।।\nन मूर्खाय प्रदातव्यमविनीताय कर्हिचित् ।।३४।।\nशृणोति मधुपर्क्कस्य चाख्यानं पापनाशनम् ।।\nयाति दिव्यां परां सिद्धिं मधुपर्क्कस्य कारणात् ।। ३५ ।।\nएतत्ते कथितं भद्रे मधुपर्क्कविभावनम् ।।\nसर्वसंसारमोक्षार्थं यदीच्छेत्सिद्धिमुत्तमाम् ।। ३६ ।।\nराजद्वारे श्मशाने वा भये च व्यसने तथा ।।\nये पठन्ति त्विमां शान्तिं शीघ्रं कार्यं भविष्यति ।। ३७ ।।\nअपुत्रो लभते पुत्रमभार्यश्च प्रियां लभेत् ।।\nअपतिर्लभते कान्तं बद्धो मुच्येत बन्धनात् ।।३८ ।।\nएतत्ते कथितं भूमे महाशान्तिं सुखावहाम् ।।\nसर्वसंसारमोक्षार्थं रहस्यं परमं महत्।।३९।।\nयस्त्वनेन विधानेन कुर्याच्छान्तिमनुत्तमाम्।।\nसर्वसङ्गान्परित्यज्य मम लोकं च गच्छति ।। 192.४० ।।\nइति श्रीवराहपुराणे भगवच्छास्त्रे सर्वशान्तिकरणं नाम द्विनवत्यधिकशततमोऽध्यायः ।। १९२ ।।"
  }
]
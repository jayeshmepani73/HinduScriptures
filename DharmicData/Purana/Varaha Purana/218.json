[
  {
    "text": "त्रिःसप्तषट्क्षितिमिते नृपविक्रमस्य काले गते भगवतो हरिबोधनस्य ।।\nवीरेश्वरेण सह माधवभद्रनाम्ना काश्यां वराहकथितं लिखितं पुराणम् ।। १ ।।\nवराहस्य पुराणस्य वृत्तान्तान्प्रब्रवीम्यहम् ।।\nआदौ सम्बन्धकथनं वृत्तान्तश्चादिकल्पकः।। २ ।।\nआदिसृष्टिस्ततः प्रोक्ता चरितं दुर्जनस्य च ।।\nवृत्तान्तोद्देशभागश्च श्राद्धकल्पस्ततः परम् ।। ३ ।।\nआदिवृत्तान्तकथने सरमाख्यानमेव च ।।\nमहातपोपाख्यानं च अग्न्युत्पत्तिस्ततः परम् ।। ४ ।।\nअश्विनोरपि चोत्पत्ति गौर्युत्पत्तिस्तथैव च ।।\nविनायकस्य चोत्पत्तिर्नागोत्पत्तिस्तथैव च ।। ५ ।।\nस्कन्दोत्पत्तिश्च भानोश्च उत्पत्तिः समुदाहृता ।।\nकामादीनां तथोत्पत्तिः देव्युत्पत्तिस्तथैव च ।। ६ ।।\nधनदस्य तथोत्पत्तिः परापरविनिर्णयः ।।\nधर्मोत्पत्तिस्तथोत्पत्ती रुद्रस्य च ततः स्मृता ।। ७ ।।\nसोमोत्पत्तिरहस्यं च क्षितेश्चापि समासतः ।।\nउक्तः प्रागितिहासश्च व्याधोपाख्यानमेव च ।। ८ ।।\nततः सत्यतपोपाख्या मत्स्यद्वादशिका तथा ।।\nकूर्मद्वादशिका चापि वराहद्वादशी तथा ।। ९ ।।\nनृसिंहद्वादशी चापि वामनद्वादशी तथा ।।\nभार्गवद्वादशी चापि श्रीरामद्वादशी तथा ।। 218.१० ।।\nकृष्णद्वादशिका चापि बुद्धद्वादशिका तथा ।।\nकल्कि द्वादशिका चापि पद्मनाभस्य द्वादशी ।। ११ ।।\nततो व्रतं धरण्याश्च गीतागस्त्यस्य चोत्तमा ।।\nपशुपालस्य चाख्यानं भर्तृप्राप्तिव्रतं तथा ।। १२ ।।\nशुभव्रतं धन्यव्रतं कान्तिव्रतमतः स्मृतम् ।।\nसौभाग्यव्रतमाख्यातमविघ्नव्रतमेव च ।। १३ ।।\nशान्तिव्रतं कामव्रतमारोग्यव्रतमेव च ।।\nपुत्रप्राप्तिव्रतं शौर्यव्रतं वै सार्वभौमिकम् ।।१४।।\nपुराणस्तवनं चैव नारायणेश्वरेण च ।।\nरुद्रगीता ततः पुंसां प्रकृतेश्चापि निर्णयः ।।१५।।\nततो भुवनकोशस्य वर्णनं समुदाहृतम् ।।\nजम्बूद्वीपस्य मर्यादावर्णनं परिकार्तितम् ।।१६।।\nभारतादिसमुद्देशः सृष्टिसम्भाग एव च ।।\nनारदस्य च संवादो महिषेण प्रकीर्त्तितः ।। १७ ।।\nशक्तिमाहात्म्यकथनं महिषासुरघातनम् ।।\nरुद्रमाहात्म्यकथनं पर्वाध्यायस्ततः परम् ।। १८ ।।\nश्वेतोपाख्यानमत्रोक्तं तिलधेनुविधिस्ततः ।।\nजलधेनोरसधेनोर्गुडधेनोर्विधिः परम् ।। १९ ।।\nततश्च शर्क्कराधेनोर्मधुधेनोस्ततः परम् ।।\nदधिधेनोश्च लवणधेनोः कार्पासधेनुका ।। 218.२० ।।\nधान्यधेनुश्च भगवच्छास्त्रलक्षणमेव च ।।\nविष्णोस्तोत्रं ततो नाना प्रश्नाः प्रोक्ता हरिं प्रति ।। २१ ।।\nततो भागवतानां च लक्षणं परिकीर्त्तितम् ।।\nलक्षणं सुखदुःखानां द्वात्रिंशदपराधकाः ।। २२ ।।\nनानामन्त्रास्ततः प्रोक्ता देवोपकरणे विधिः ।।\nभोज्याभोज्यस्य कथनं संध्योपस्थानकारणम् ।। २३ ।।\nवियोनिगर्भमोक्षश्च कोकामुखप्रशंसनम् ।।\nभगवच्छास्त्रकथने माहात्म्यं पुष्पगन्धयोः ।। २४ ।।\nरूपकारणमत्रोक्तं मायाचक्रं ततः परम् ।।\nकुब्जाम्रकस्य माहात्म्यं वर्णदीक्षा ततः परम् ।। २५ ।।\nकंकृताञ्जनदर्पाणां मन्त्राः प्रोक्तास्ततः परम् ।।\nराजान्नभक्षणे प्रायश्चित्तं प्रोक्तं ततः परम् ।। २६ ।।\nदन्तकाष्ठाद्यकरणे प्रायश्चित्तं ततः परम् ।।\nशवादिस्पर्शने मन्त्र त्यागे चोक्तं ततः परम् ।। २७ ।।\nनीलवस्त्रपरिधाने क्रोधयुक्तस्य चार्चने ।।\nरक्तवस्त्रपरिधाने अन्धकारे प्रपूजने ।। २८ ।।\nकृष्णवस्त्रपरिधाने धौतवस्त्रस्य धारणे ।।\nक्रोडादिमांसभक्षे च प्रायश्चित्तं प्रकीर्त्तितम्।।२९।।\nदीपोच्छिष्टस्य तैलस्य करलेपेन  पूजने।।\nश्मशानगमने स्पृष्टपूजने  चैव शोधने ।। 218.३० ।।\nपिण्याकभक्षणे चैव उपानद्गूढपादके ।।\nभगवच्छास्त्रविहिताकरणे शोधने ततः।।३१।।\nसूकरक्षेत्रमहिमा ततो जम्बूकगृध्रयोः ।।\nखञ्जरीटस्य चाख्यानं पुनः कोकामुखस्य च।।३२।।\nबदरीषण्डमाहात्म्यं गुह्यधर्मप्रकीर्तनम् ।।\nमन्दारगुह्यमहिमा शालग्रामप्रसंशनम् ।।३३।।\nसोमेश्वरस्य महिमा मुक्तिक्षेत्रस्य चापि हि।।\nत्रिवेण्याश्चैव माहात्म्यं माहात्म्यं गण्डकीभवम् ।३४।।\nचक्रतीर्थस्य महिमा हरिक्षेत्रसमुद्भवः ।।\nदेवह्रदस्य चाख्यानं रुरुक्षेत्रस्य चापि हि ।। ३५ ।।\nगोनिष्क्रमस्य महिमा द्वारवत्यास्ततः परम् ।।\nतत्रत्य तीर्थमहिमा लौहार्गलमतः परम् ।। ३६ ।।\nमथुरातीर्थमाहात्म्यं प्रादुर्भावस्तथैव च ।।\nयमुनातीर्थमाहात्म्यमक्रूरस्य च तीर्थकम् ।। ३७ ।।\nदेवारण्यस्य माहात्म्यं चक्रतीर्थस्य चोत्तमम् ।।\nकपिलस्यापि महिमा तथा गोवर्धनस्य च ।। ३८ ।।\nतथा आख्यायिकायुक्तं विश्रान्तेश्च ततः परम् ।।\nगोकर्णस्य च माहात्म्यं सरस्वत्यास्तथैव च ।। ३९ ।।\nयमुनोद्भेदमहिमा कालिञ्जरसमुद्भवाः।।\nगंगोद्भेदस्य महिमा शापः स्यम्बस्य वै तथा ।। 218.४०।।\nमधुकप्रतिमायाश्च स्थापनं संप्रकीर्तितम् ।।\nशैलार्च्चा स्थापनं चापि मृन्मयार्च्चास्थितिस्तथा ।। ४१ ।।\nताम्रार्चास्थापनं चापि कांस्यार्चास्थापनं  तथा ।।\nरौप्यर्चास्थापनं चाथ सौवर्णप्रतिमास्थितिः ।।४२।।\nश्राद्धोत्पत्ति स्ततः प्रोक्तं पिण्डं संकल्प एव च ।।\nपिण्डोत्पत्तिस्ततः प्रोक्ता पितृयज्ञविनिर्णयः ।। ४३ ।।\nमधुपर्क्कफलं दाने संसारचक्रवर्णनम् ।।\nदुष्कृत्यकरणं चैव सुखवर्णनमेव च ।। ४४ ।।\nकृतान्तदूतकथनं यातनारूपमेव च ।।\nवर्णनं नरकाणां च किंकराणां च वर्णनम् ।। ४५ ।।\nतथा कर्मविपाकं च यादृशं कर्म तादृशम् ।।\nपापकृत्यस्य कथनं दूतप्रेषणकर्म च ।। ४६ ।।\nशुभाशुभस्य कथनं शुभकर्मफलोदयम् ।।\nलोभनं पुरुषस्यापि निमेराख्यानमद्भुतम् ।। ४७ ।।\nपापनाशकथां दिव्यां गोकर्णेशसमुद्भवम्।।\nनन्दिना वरदानं च जलशैलेशयोस्तथा ।। ४८ ।।\nशृंगेश्वरस्य महिमा चैवं वृत्तान्तसंग्रहः ।।\nएतच्छ्रुत्वाप्नुयान्मर्त्त्यो वाराहश्रुतिजं फलम् ।। ४९ ।।\nइत्यनुक्रमणिका नाम अष्टादशाधिकद्विशततमोऽध्यायः ।। २१८ ।।\nसमाप्तं वाराहं महापुराणं शुभम् ।।\nयादृशं पुस्तके दृष्टं तादृशं लिखितं मया ।।\nयदि शुद्धमशुद्धं वा मम दोषो न विद्यते ।। १ ।।"
  }
]
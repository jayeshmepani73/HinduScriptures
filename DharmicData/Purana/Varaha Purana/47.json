[
  {
    "text": "दुर्वासा उवाच ।\nश्रावणस्य तु मासस्य शुक्लपक्षे तु द्वादशी ।\nअर्चयेत् परमं देवं गन्धपुष्पैर्जनार्नम् ।। ४७.१ ।।\nदामोदराय पादौ तु हृषीकेशाय वै कटिम् ।\nसनातनेति जठरमुरः श्रीवत्सधारिणे ।। ४७.२ ।।\nचक्रपाणयेति भुजौ कण्ठं च हरये तथा ।\nमुञ्जकेशाय च शिरो भद्रायेति शिखां तथा ।। ४७.३ ।।\nएवं संपूज्य संस्थाप्य कुम्भं पूर्ववदेव तु ।\nविन्यस्य वस्त्रयुग्मं तु तस्योपरि ततो न्यसेत् ।। ४७.४ ।।\nकाञ्चनं देवदेवं तु दामोदरसनामकम् ।\nतमभ्यर्च्य विधानेन गन्धपुष्पादिभिः क्रमात् ।। ४७.५ ।।\nप्राग्वत् तं ब्राह्मणे दद्याद् वेदवेदाङ्गपारगे ।\nएवं नियमयुक्तस्य प्रभावं तच्छृणुष्व मे ।। ४७.६ ।।\nएष ते विधिरुद्दिष्टः श्रावणे मासि वै विभो ।\nएतस्याश्च प्रभावं यत् श्रृणु पापप्रणाशनम् ।। ४७.७ ।।\nपुरा कृतयुगे राजा नृगो नाम महाबलः ।\nबभ्राम स वनं घोरं मृगयासक्तमानसः ।। ४७.८ ।।\nस कदाचित् तुरङ्गेण हृतो दूरं महद्वनम् ।\nव्याघ्रसिंहगजाकीर्णं दस्युसर्पनिषेवितम् ।। ४७.९ ।।\nएकाकी तत्र राजा तु अश्वं मुच्य तरोरधः ।\nस्वयं कुशमथास्तीर्य सुप्तो दुःखसमन्वितः ।। ४७.१० ।।\nतावत् तत्रैव लुब्धानां सहस्त्राणि चतुर्दश ।\nआगतानि मृगान् हन्तुं रात्रौ राज्ञः समन्ततः ।। ४७.११ ।।\nतत्रापश्यन्त ते सुप्तं हेमरत्नविभूषितम् ।\nनृगं राजानमत्युग्रं श्रिया परमया युतम् ।। ४७.१२ ।।\nते गत्वा त्वरितं व्याधाः स्वभर्त्रे संन्यवेदयन् ।\nसोऽपि रत्नसुवर्णार्थं राजानं हन्तुमुद्यतः ।। ४७.१३ ।।\nतुरगस्य च हेतोस्तु निस्त्रिंशा वनचारिणः ।\nराजानं सुप्तमासाद्य निगृहीतुं प्रचक्रमुः ।। ४७.१४ ।।\nतावद् राज्ञः शरीरात् तु श्वेताभरणभूषिता ।\nनारी काचित् समुत्तस्थौ स्त्रक्चन्दनविभूषिता ।\nउत्थाय चक्रमादाय ते म्लेच्छा विनिपातिताः ।। ४७.१५ ।।\nदस्यून् निहत्य सा देवी तस्य राज्ञस्तनुं पुनः ।\nप्रविशन्त्याशु राजाऽपि प्रतिबुद्धोऽथ दृष्टवान् ।\nम्लेच्छांस्तु निहतान् दृष्ट्वा सा स्वमूर्त्तिलयं गता ।। ४७.१६ ।।\nअश्वमारुह्य स पुनर्वामदेवाश्रमं ययौ ।\nतत्रापृच्छद् ऋषिं भक्त्या का स्त्री के ते निपातिताः ।\nएतत् कार्यमृषे मह्यं कथयस्व प्रसीद मे ।। ४७.१७ ।।\nवामदेव उवाच ।\nत्वमासीच्छूद्रजातीय अन्यजन्मनि पार्थिव ।\nतत्र त्वया ब्राह्मणस्य प्रेषणं कुर्वता श्रुता ।\nश्रावणस्य तु मासस्य शुक्लपक्षे तु द्वादशी ।। ४७.१८ ।।\nसविधानात् त्वया राजन् भक्त्या वै समुपोषिता ।\nउपोषितायां तस्यां तु राज्यं लब्धं त्वयाऽनघ ।। ४७.१९ ।।\nसर्वापत्सु च सा देवी भवन्तं परिरक्षति ।\nयया विनिहताः क्रूरा म्लेच्छाः पापसमन्विताः ।\nभवांश्च रक्षितो राजन् श्रावणद्वादशी तु सा ।। ४७.२० ।।\nएकैव पाति चापत्सु राज्यमेकैव यच्छति ।\nकिं पुनर्द्वादशैतास्तु येनैन्द्रं न ददुः पदम् ।। ४७.२१ ।।\n।। इति श्रीवराहपुराणे भगवच्छास्त्रे सप्तचत्वारिंशोऽध्यायः ।। ४७ ।।"
  }
]
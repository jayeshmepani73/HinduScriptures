[
  {
    "text": "दुर्वासा उवाच ।\nतद्वद् भाद्रपदे मासि शुक्लपक्षे तु द्वादशीम् ।\nसंकल्प्य विधिना देवमर्च्चयेत् परमेश्वरम् ।। ४८.१ ।।\nनमोऽस्तु कल्किने पादौ हृषीकेशाय वै कटिम् ।\nम्लेच्छविध्वंसनायेति जगन्मूर्त्ते तथोदरम् ।। ४८.२ ।।\nशितिकण्ठाय कण्ठं तु खड्गपाणेति वै भुजौ ।\nचतुर्भुजायेति हस्तौ विश्वमूर्त्ते तथा शिरः ।। ४८.३ ।।\nएवमभ्यर्च्य मेधावी प्राग्वत् तस्याग्रतो घटम् ।\nविन्यसेत् कल्किनं देवं सौवर्णं तत्र कारयेत् ।। ४८.४ ।।\nसितवस्त्रयुगच्छन्नं गन्धपुष्पोपशोभितम् ।\nकृत्वा प्रभाते विप्राय प्रदेयं शास्त्रवित्तमे ।\nएवं कृते भवेद् यस्तु तन्निबोध महामुने ।। ४८.५ ।।\nपूर्वं राजा विशालोऽभूत् काश्यां पुर्यां महाबलः ।\nगोत्रजैर्हृतराज्योऽसौ गन्धमादनमाविशत् ।। ४८.६ ।।\nतस्य द्रोण्यां महाराज बदरीं प्राप्य शोभनाम् ।\nहृतराज्यो विशेषेण गतश्रीको नरोत्तमः ।। ४८.७ ।।\nकदाचिदागतौ तत्र पुराणावृषिसत्तमौ ।\nनरनारायणौ देवौ सर्वदेवनमस्कृतौ ।। ४८.८ ।।\nतौ दृष्ट्वा तत्र राजानं पूर्वागतमरिंदमौ ।\nध्यायन्तं परमं ब्रह्म विष्ण्वाख्यं परमं पदम् ।। ४८.९ ।।\nतौ प्रीतावूचतुस्तं तु राजानं क्षीणकल्मषम् ।\nवरं वृणीष्व राजेन्द्र वरदौ स्वस्तवागतौ ।। ४८.१० ।।\nराजोवाच ।\nभवन्तौ कौ न जानामि कस्य गृह्णाम्यहं वरम् ।\nआराधयामि यत् तस्माद् वरमिच्छामि शोभनम् ।। ४८.११ ।।\nएवमुक्तौ तु तौ राज्ञा कमाराधयसे प्रभो ।\nकं वा वरं वृणुष्व त्वं कथयस्व कुतूहलात् ।। ४८.१२ ।।\nएवमुक्तस्ततो राजा विष्णुमाराधयाम्यहम् ।\nकथयित्वा स्थितस्तूष्णीं ततस्तावूचतुः पुनः ।। ४८.१३ ।।\nराजन् तस्यैव देवस्य प्रसादादावयोर्वरः ।\nदातव्यस्ते वरं ब्रूहि कस्ते मनसि वर्त्तते ।। ४८.१४ ।।\nराजोवाच ।\nयथा यज्ञेश्वरं देवं यज्ञैर्विविधदक्षिणैः ।\nयष्टुं समर्थता मे स्यात् तथा मे ददतं वरम् ।। ४८.१५ ।।\nनर उवाच ।\nस्वयं नारायणो देवो लोकमार्गप्रदर्शकः ।\nमया सह तपः कुर्याद् बदर्यां लोकभावनः ।। ४८.१६ ।।\nअयं मत्स्योऽभवत् पूर्वं पुनः कूर्म्मस्वरूपवान् ।\nवराहश्चाभवद् देवो नरसिंहस्ततोऽभवत् ।। ४८.१७ ।।\nवामनस्तु ततो जातो जामदग्न्यो महाबलः ।\nपुनर्दाशरथिर्भूत्वा वासुदेवः पुनर्बभौ ।। ४८.१८ ।।\nबुद्धो भूत्वा जनं ह्येष मोहयामास पार्थिव ।\nसपत्नान् दस्यवो म्लेच्छान् पुनर्हत्वा महीमिमाम् ।\nप्रकृतिस्थां चकारायं स एष भगवान् हरिः ।। ४८.१९ ।।\nपूज्यते मत्स्यरूपेण सर्वज्ञत्वमभीप्सुभिः ।\nस्ववंशोद्धरणार्थाय कूर्मरूपी तु पूज्यते ।। ४८.२० ।।\nभवोदधिनिमग्नेन वाराहः पूज्यते हरिः ।\nनारसिंहेण रूपेण तद्वत् पापभयान्नरैः ।। ४८.२१ ।।\nवामनं मोहनाशाय वित्तार्थे जगदग्निजम् ।\nक्रूरशत्रुविनाशाय यजेद् दाशरथिं बुधः ।। ४८.२२ ।।\nबलकृष्णौ यजेद् धीमान् पुत्रकामो न संशयः ।\nरूपकामो यजेद् बुद्धं कल्किनं शत्रुघातने ।। ४८.२३ ।।\nएवमुक्त्वा नरस्तस्य इमामेवाब्रवीन्मुनिः ।\nद्वादशीं कृतवान् सोऽपि चक्रवर्ती बभूव ह ।\nतस्यैव नाम्ना बदरी विशालाख्याऽभवन्मुने ।। ४८.२४ ।।\nइह जन्मनि राजाऽसौ राज्यं कृत्वा इयाद् वनम् ।\nयज्ञैश्च विविधैरिष्ट्वा परं निर्वाणमाप्तवान् ।। ४८.२५ ।।\n।। इति श्रीवराहपुराणे भगवच्छास्त्रे अष्टचत्वारिंशोऽध्यायः ।। ४८ ।।"
  }
]
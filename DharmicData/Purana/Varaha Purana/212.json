[
  {
    "text": "अथ संसारचक्रोपाख्याने प्रबोधनीयवर्णनम् ।।\nनारद उवाच ।।\nसाधु साधु महाराज सर्वधर्मविदां वर ।।\nत्वया तु कथिता दिव्या कथेयं धर्मसंहिता ।।१।।\nअतोऽहमपि सुप्रीतस्तव धर्मपथे स्थितः ।।\nतव वाक्यान्निस्सृतानि प्रोक्तानि च श्रुतानि च ।।२।।\nत्वयाहं चैव राजेन्द्र पूजितश्च विशेषतः ।।\nगच्छामि त्वरितो लोकान्यत्र मे रमते मनः ।। ३ ।।\nस्वस्ति तेऽस्तु महाराज त्वकम्पो भव सुव्रत ।।\nएवमुक्त्वा ततो यातो नारदो मुनिसत्तमः ।। ४ ।।\nतेजसा द्योतयन्सर्वं गगनं भास्करो यथा ।।\nविचचार दिवं रम्यां कामचारो महामुनिः ।। ५।।\nगते तस्मिंस्तु सुचिरं स राजा धर्मवत्सलः ।।\nमां दृष्ट्वा सुमना विप्रा वाक्यैश्चित्रैरवन्दयन् ।। ६ ।।\nकृत्वा पूजां च मे युक्तां प्रियमुक्त्वा च सुव्रत ।।\nविसर्जयामास विभुः सुप्रीतेनांतरात्मना ।। ७ ।।\nएतद्वः कथितं विप्रास्तस्य राज्ञः पुरोत्तमे ।।\nयथा दृष्टं श्रुतं चैव यथा चेहागतो ह्यहम् ।।८।।\nवैशंपायन उवाच ।।\nतस्य तद्वचनं श्रुत्वा हृष्टपुष्टास्तपोधनाः ।।\nकेचिद्वैखानसास्तत्र केचिदासन्निरासनाः ।। ९ ।।\nसाधु साध्विति चैवोक्त्वा विस्मयोत्फुल्ललोचनाः ।।\nयायावरास्तथा चान्ये वानप्रस्थास्तथापरे ।।212.१०।।\nशालानीश्च तथा केचित्कापोतीवृत्तिमास्थिताः ।।\nतथा चान्ये जगुर्वृत्तिं सर्वभूतदयां शुभाम्।।११।।\nशिलोंच्छाश्च तथैवान्ये काष्ठान्ताश्च महौजसः ।।\nअपाकपाचिनः केचित्पाकिनश्च क्वचित्पुनः ।। १२ ।।\nनानाविधिधराः केचिज्जितात्मानस्तु केचन ।।\nस्थानमौनव्रताः केचित्तथान्ये जलशायिनः ।। १३ ।।\nतथोर्द्ध्वशायिकाश्चान्ये तथान्ये मृगचारिणः ।।\nपंचाग्नयस्तथा केचित् केचित्पर्णफलाशिनः ।।१४ ।।\nअब्भक्षा वायुभक्षाश्च तथान्ये शाकभक्षिणः ।।\nअतोऽन्येऽप्यतितीव्रं वै तपश्चैव प्रपेदिरे ।। १५।।\nतपसोऽन्यन्न चास्तीति चिन्तयित्वा पुनः पुनः ।।\nजन्मनो मरणाच्चैव केचिद्धीरा महर्षयः ।। १६ ।।\nत्यक्त्वा धर्ममधर्मं च शाश्वतीं धियमास्थिताः ।।\nश्रुत्वा चैव कथामेतामृषयो दिव्यवर्चसः ।। १७ ।।\nजगृहुर्नियमांस्तांस्तान्भयहेतोरनिन्दिताः ।।\nनाचिकेतोऽपि धमार्त्मा पुत्रो दृष्ट्वा तपोधनम् ।। १८ ।।\nप्रीत्या परमया युक्तो धर्ममेवान्वचिन्तयत् ।।\nवेदार्थममितं विष्णुं शुद्धं चिन्मयमीश्वरम् ।। १९ ।।\nचिन्तयामास धर्मात्मा तपः परममास्थितः ।।\nइदं तु परमाख्यानं भगवद्भक्तिकारकम् ।। 212.२० ।।\nशृणुयाच्छ्रावयेद्वापि सर्वकामानवाप्नुयात् ।। २१ ।।\nइति श्रीवराहपुराणे प्रागितिहासे संसारचक्रोपाख्याने प्रबोधनीयं नाम द्वादशाधिकद्विशततमोऽध्यायः ।। २१२ ।।"
  }
]
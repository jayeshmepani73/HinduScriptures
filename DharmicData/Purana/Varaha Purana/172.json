[
  {
    "text": "श्रीवराह उवाच ।।\nगोकर्णस्तु तथा चक्रे तस्मिन्नायतने शुभे ।।\nप्रथमेऽह्नि यथा कृत्यमेवमेव त्रयोदश ।। १ ।।\nता देव्यो नृत्यगीतेषु कुशलाश्चागमेऽभवन् ।।\nसुरूपाश्च स्वलंकारा रमयन्ति दिनेदिने ।। २ ।।\nगोकर्णः सर्वभावेन गृहं विस्मृतवानसौ ।।\nतथैकदा स गोकर्णस्ता देव्यश्च हतौजसः ।। ३ ।।\nविवर्णं वदना दीना भग्नालंकारवाससः ।।\nहीनांगा लुंचितशिरः केशपक्ष्मनखादयः ।। ४ ।।\nदृश्यन्ते विकृताकाराः सव्रणा रुधिरस्रवाः ।।\nता दृष्ट्वाऽतीवदुःखार्त्ताश्चक्रे मनसि वेदनाम् ।। ५ ।।\nअपुत्रस्य गतिर्नास्ति स्वर्गो नैव च नैव च ।।\nमम सङ्गादिमा देव्यो दशमीं च दशां गताः ।। ६ ।।\nएवं ज्ञात्वा स पप्रच्छ तासां रूपविपर्ययम् ।।\nकथयध्वं महाभागाः किमेतद्रूपव्यत्ययम् ।। ७ ।।\nदेव्य ऊचुः ।।\nअप्रष्टव्यं महाभाग दैवः सर्वेषु कारणम् ।।\nकालात्मकः स भगवान्भुज्यते सुकृतं यतः ।। ८ ।।\nस एव नित्यकालं च पृच्छति स्म तदुत्तरम् ।।\nदुःखार्त्तस्य सुदीनस्य न जल्पन्त्यतिदुःखिताः ।। ९ ।।\nनिश्चयार्थं पुनः सोऽथ गोकर्णस्ताः प्रणम्य च ।।\nपृच्छत्याग्रहरूपेण निश्चयं विन्दते यथा ।। 172.१० ।।\nयदि गोप्यं ममार्त्तस्य वैरूप्यं कथयिष्यथ ।।\nअगाधे दुस्तरे प्राणांस्त्यक्ष्याम्यद्य सुदुःखितः ।। ११।।\nएवमुक्ते तदा तासां मध्ये एकाऽब्रवीदिदम् ।।\nदुःखं तस्य समाख्येयं यो विनाशयते रुजम् ।।१२।।\nशृणु वत्स वदिष्येऽहं विरूपकरणं यथा ।।\nअस्माकं च समुत्पन्नमेकचित्तोऽवधारय ।। १३ ।।\nआस्ते मधुपुरी रम्या नृणां मुक्तिप्रदायिनी ।।\nअयोध्याधिपतिर्वीरश्चतुरङ्गबलान्वितः ।।१४।।\nचातुर्मास्यं तीर्थसेवी स गतो भक्तिपूर्वकम् ।।\nविष्णोर्देवस्य चागारं पञ्चसंख्यासमन्वितम् ।। १५ ।।\nआरामवाटिकाः शुभ्राः प्राकारवरवेष्टिताः ।।\nकूपप्रावर्त्तकोपेताः पुष्पजात्यः सुवासिताः ।।१६।।\nफलवन्तो द्रुमास्तस्मिन्सर्वर्त्तुसुमनोहराः ।।\nतस्याभ्याशे स राजर्षिश्चकारावासमुत्तमम् ।। १७ ।।\nसेवकैर्नाशितः सर्वं आरामः सफलद्रुमः ।।\nप्राकारपरिखा चैव स्थण्डिलप्रतिमा कृता ।। १८ ।।\nबहुधा वार्यमाणैस्तु पापबुद्धिसमाश्रितैः ।।\nएवं तेन कृतं तत्र सोऽपि दैववशङ्गतः ।।१९।।\nपञ्जरस्थो यथा सिंहः कोऽस्मांस्त्राता भवेदिति ।।\nपिधायाञ्जलिना वक्त्रमश्रुक्लिन्नस्तनान्तरा ।। 172.२० ।।\nरुरोदोच्चैः स्वरं दीना हा कष्टमिति जल्पती ।।\nसर्वासां रुदतीनां च कुररीणामिव स्वनः ।। २१ ।।\nश्रूयते बहुधाकारो गोकर्णोऽप्यतिदुःखितः ।।\nएकैकस्यास्तु चक्रेऽसौ मूर्ध्ना पादाभिवन्दनम् ।। २२ ।।\nप्राञ्जलिर्दीनया वाचा सान्त्वयामास ताः शनैः ।।\nप्राप्तसंज्ञास्तु ताः सर्वाः गोकर्णोऽप्याह सुस्वनः ।। २३ ।।\nभविता यदि तत्राहं राजानं तं निवारयम् ।।\nकिं करिष्यामि दैवेन समर्थोऽप्यवसादितः ।।२४।।\nइत्युक्तमात्रे वचने ताः सर्वा लब्धचेतसः ।।\nऐक्यभावेन ताः सर्वाः पप्रच्छुर्वणिजं प्रति ।।\nकस्त्वं कथय कस्माच्च स्थानाद्यत्त्वमिहागतः ।। २५ ।।\nगोकर्ण उवाच ।।\nगोकर्णोऽहं सुचार्वास्यः  सुकपोलो ऽब्रवीन्मया ।।\nपूर्वं दृष्टा भवत्यो वै चार्वंग्यश्चारुलोचनाः ।। २६ ।।\nइदानीं मलिना जाता मम शोकविवर्द्धनाः ।।\nकथयध्वं ममात्मानमत्र हेतुमनन्तरम् ।। २७ ।।\nज्येष्ठा सोवाच तस्याग्रे पुष्पजात्या स्वलंकृताः ।।\nवयमारामसंस्थाश्च स्वामिना परिपालिताः ।। २८ ।।\nहृद्यवेषाः सुचार्वंग्यः पुष्पवृद्धिरताः तदा ।।\nपूर्वं द्रष्टाः सुरूपाश्च विपर्ययमथो शृणु ।। २९ ।।\nराजलोकैः पीडिताश्च च्छेदनोन्मूलनेन च ।।\nपीडिता भृशमुद्विग्नास्तेनेदानीं सकल्मषाः ।। 172.३० ।।\nपुष्पमालाविहीनाश्च मूलस्कन्धावशेषिताः ।।\nएवंविधाश्च संभूता नष्टसंज्ञाः स्थिता वयम् ।। ३१ ।।\nयो देवस्तत्र पाषाणो मृत्पिण्डेष्टकयन्त्रितः ।।\nसोऽत्र सत्त्वमयः साक्षी तस्य पुण्यस्य कर्मणि ।। ३२।।\nपुण्यं सोदकपूर्णोऽयं तस्यारामस्य सेचकम् ।।\nसरश्चोत्पलपूर्णं च कलहंसैर्युतं सदा ।। ३३ ।।\nये च वृक्षाः फलोपेतास्ते सौवर्णाश्च सत्तम ।।\nएता रक्षन्ति सततमारामं सुखदं नृणाम् ।।\nतस्या नाशाद्यथा नोऽत्र जातेयं च विरूपता ।।३४।।\nगोकर्ण उवाच ।।\nआरामकर्तुः किं चात्र फलं भवति यादृशम् ।।\nकरणात्कूपदेवानां तस्य पुण्यफलं वद ।। ३५ ।।\nज्येष्ठोवाच ।।\nइष्टापूर्त्तं द्विजातीनां प्रथमं धर्मसाधनम् ।।\nइष्टेन लभते स्वर्गं पूर्त्ते मोक्षं च विन्दति ।। ३६ ।।\nवापीकूपतडागानि देवतायतनानि च ।।\nपतितान्युद्धरेद्यस्तु स पूर्त्तफलमश्नुते ।। ३७।।\nभूमिदानेन ये लोका गोदानेन च कीर्त्तिताः ।।\nते लोकाः प्राप्यते पुंभिः पादपानां प्ररोहणे ।।३८।।\nअश्वत्थमेकं पिचुमन्दमेकं न्यग्रोधमेकं दश पुष्पजातीः ।।\nद्वे द्वे तथा दाडिममातुलिंगे पंचाम्ररोपी नरकं न याति ।। ३९ ।।\nयथा सुपुत्रः कुलमुद्धरेद्धि यथाऽतिकृच्छ्रान्नियमप्रयत्नात् ।।\nतथाऽत्र वृक्षाः फलपुष्पभूताः स्वं स्वामिनं नरकादुद्धरन्ति ।।172.४० ।।\nगोकर्ण उवाच ।।\nइन्धनार्थं यदानीतमग्निहोत्रं तदुच्यते ।।\nछायाविश्रामपथिकैः पक्षिणां निलयेन च ।। ४१ ।।\nपत्रमूलत्वगाद्यैश्च औषधार्थं तु देहिनाम् ।।\nउपकुर्वन्ति वृक्षस्य पंचयज्ञः स उच्यते ।। ४२ ।।\nगृहकृत्यानि काष्ठानि क्षुद्रजन्तुगृहास्तथा ।।\nयत्र निर्वर्त्तनं प्रोक्तं भिक्षा पत्रैः समीकृता ।। ४३ ।।\nफलन्ति वत्सरे मध्ये द्विवारं शकुनादयः ।।\nसांवत्सरं पितुर्मातुरुपकारं फलैः कृतम् ।।\nएवं पुत्रसमारोपा एवं तत्त्वविदो विदुः ।। ४४ ।।\nश्रीवराह उवाच ।।\nएवमुक्तस्तया देव्या मालत्या पुष्पजातया ।।\nहा कष्टं कथमित्येव मुमोह च पपात ह ।। ४५ ।।\nताभिराश्वासितो धीमान्ससंज्ञो वारिणोक्षितः ।।\nआत्मानं कथयास्माकं यस्माच्च त्वमुपागतः ।। ४६ ।।\nगोकर्ण उवाच ।।\nवृद्धौ च मातापितरौ साधु भार्याचतुष्टयम् ।।\nमथुरायां ममैवतदुद्यानं देवतागृहम् ।।४७।।\nयदि तत्र गतश्चाहं पितृराज्ञोस्तु सन्निधौ ।।\nइमामापदमापन्ना यूयं तद्वै निवेदये ।।४८।।\nज्येष्ठा प्रोवाच नेष्यामि यदि ते रोचतेऽनघ ।।\nअद्यैव मथुरां देवीमवेक्ष्यामोऽधिगम्यताम् ।। ४९ ।।\nविमानप्रतिमाकारं यानमारुह्य सत्वरः ।।\nदिव्यानीमानि रत्नानि भूषणानि फलानि च ।। 172.५० ।।\nगृह्णीष्वोपायनं राज्ञे तस्मै त्वं देह्यनर्घ्यकम् ।।\nआरुह्य स तथेत्युक्त्वा नमस्कृत्य हरिं च ताः ।।५१।।\nउत्पपात ततः स्थानाद्यत्र राजा व्यवस्थितः ।।\nराज्ञे निवेदयामास रत्नानि सुबहूनि च ।। ५२ ।।\nराजा दर्शनमात्रेण सन्तुष्टः सोब्रवीदिदम् ।।\nस्वागतं ते महाभाग संमान्य परिपूज्य च ।। ५३ ।।\nअर्द्धासने कृतः प्रीत्या रत्नदो धनदो यथा ।।\nअस्मात्स्थानादिदानीञ्च अपसर्प्य क्षणान्तरे ।। ५४ ।।\nआश्चर्यं दर्शयिष्यामि कथयिष्यामि चापि भोः ।।\nस तथेति प्रतिश्रुत्य सेनापतिमुवाच ह ।। ५५ ।।\nमुहूर्त्तार्द्धाद्यथा याति सैन्यं तच्च तथा कुरु ।।\nक्षिप्रं तत्प्रतिपद्यस्व न कालोऽत्यभ्यगाद्यथा ।। ५६ ।।\nकृतं तेन तथा सर्वं यथा राज्ञा हि भाषितम् ।।\nता देव्यो दिव्यरूपाश्च विमानकृतरूपकाः ।। ५७ ।।\nसाधु साध्विति गोकर्णं प्रशशंसुः पुनः पुनः ।।\nवरं दत्त्वा यथाकामं स्वस्तीत्युक्त्वा दिवं ययुः ।। ५८ ।।\nगोकर्णस्तु तदाचक्षे तत्सर्वं नृपतेः सुखी ।।\nसर्वं तच्चात्मचरितं पूर्त्तधर्मस्य यत् फलम् ।। ५९ ।।\nराज्ञा तस्मै प्रदत्ताश्च ग्रामाश्चैव पुराणि च ।।\nवस्त्राणि च गजाश्चैव वाजिनोऽन्यधनं बहु ।। 172.६० ।।\nआश्चर्यं परमं धर्ममारामस्य महत् फलम् ।।\nश्रुत्वा सर्वं चकारासौ सार्वभौमो महीपतिः ।।६१ ।।\nइति श्रीवराहपुराणे गोकर्णमाहात्म्ये द्विसप्तत्यधिकशततमोऽध्यायः ।। १७२ ।।"
  }
]
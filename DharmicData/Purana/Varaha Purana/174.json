[
  {
    "text": "श्रीवराह उवाच।।\nपुनरन्यत्प्रवक्ष्यामि महापातकनाशनम् ।।\nसंगमस्य प्रभावं हि पापिनामपि मुक्तिदम् ।।१ ।।\nअत्रैव श्रूयते पूर्वं ब्राह्मणः संशितव्रतः ।।\nमहानामेति विख्यातः स्थितोऽसौ वनमाश्रितः।।२।।\nस्वाध्याययुक्तो होमे च नित्ययुक्तः सः योगवित् ।।\nजपहोमपरो नित्यं स्वकालं क्षपते च सः ।। ३ ।।\nएवं कर्माणि कुर्वन्स ब्रह्मलोकजिगीषया।।\nबहून्यब्दान्यतीतानि ब्राह्मणस्य वने तदा।।४।।\nतस्य बुद्धिरियं जाता तीर्थाभिगमनं प्रति।।\nपुनस्तीर्थजलैरेतत्क्षालयामि कलेवरम् ।।५।।\nप्रयातो विधिवत्साक्षात् सूर्यस्योदयनं प्रति ।।\nअसिकुण्डादितः कृत्वा दक्षिणां कोटिकां ततः ।।६।।\nतथा चोत्तरकोट्यां तु तथा मन्माथुरं च यत् ।।\nक्रमेण सर्वतीर्थानि स्नात्वा मामपि पुष्करम् ।। ७ ।।\nगत्वा सर्वाणि तीर्थानि स्नात्वा पूतो भवाम्यहम् ।।\nइति कृत्वा मथुराया निर्जगामाथ स द्विजः ।। ८ ।।\nकृतपूजानमस्कारः अध्वानं प्रत्यपद्यत ।।\nअध्वप्रपन्नो ह्यदृशत्पंचप्रेतान्सुभीषणान् ।। ९ ।।\nअरण्ये कण्टकवृते निर्जने शब्दवर्जिते ।।\nतान्दृष्ट्वा विकृताकारानतितीव्रभयङ्करान् ।। 174.१० ।।\nईषदुत्त्रस्तहृदयस्तिष्ठदुन्मील्य चक्षुषी ।।\nआलम्ब्य स ततो धैर्यं त्रासमुत्सृज्य दूरतः ।। ११ ।।\nपप्रच्छ मधुरालापः के यूयं रौद्रमूर्त्तयः ।।\nभवन्तः कर्मणा केन दुष्कृतेन भयावहाः ।।१२।।\nएकस्थानात्सदा यूयं प्रस्थिताः कुत्र वा सदा ।।\nप्रेता ऊचुः ।।\nक्षुत्पिपासातुरा नित्यं बहुदुःखसमन्विताः ।। १३ ।।\nदुर्बुद्ध्या च वृताः सर्वे हीनज्ञाना विचेतसः ।।\nन जानीमो दिशं काचिद्विदिशं चापि चाध्वनि ।।१४।।\nनान्तरिक्षं महीं चापि जानीमो दिवसं तथा ।।\nयदेतद्दुःखमापन्नं सुखोदर्कफलं भवेत् ।। १५ ।।\nअप्रकाममिदं भाति भास्करोदयनं प्रति ।।\nअहं पर्युषितो नाम परः सूचीमुखस्ततः ।। १६ ।।\nशीघ्रगो रोधकश्चैव पंचमो लेखकस्तथा ।।\nब्राह्मण उवाच ।।\nप्रेतानां कर्मजातानां नाम्नां वै सम्भवः कुतः ।।१७।।\nकिं तत्कारणमेतद्धि यूयं सर्वे सनामकाः ।।\nप्रेत उवाच ।।\nअहं स्वादु सदाश्नामि दद्मि पर्युषितं द्विजे ।। १८।।\nएतत्कारणमुद्दिश्य नाम पर्युषितं द्विज ।।\nसूचीता बहवोऽनेन विप्राश्चान्नादिकांक्षिणः ।।१९।।\nएतत्कारणमुद्दिश्य परः सूचीमुखस्ततः ।।\nसमर्थितो द्विजेनैव शीघ्रं याति यतो हि सः ।। 174.२० ।।\nएतत्कारणमुद्दिश्य शीघ्रगस्तेन सोच्यते ।।\nएको गृहस्य मध्ये तु भुङ्क्ते द्विजभयेन हि ।। २१ ।।\nसमारुह्योद्विग्नमना रोधकस्तेन चोच्यते ।।\nमौनेनापि स्थितो नित्यं याचितोऽपि लिखेन्महीम् ।। २२ ।।\nअस्माकमपि पापिष्ठो लेखकस्तेन नाम वै ।।\nमदेन लेखको याति रोधकस्तु ह्यवाक्छिराः ।।२३।।\nशीघ्रगः पङ्गुतां प्राप्तः परं सूचीमुखस्ततः ।।\nउषितः केवलग्रीवो लम्बौष्ठो वै महोदरः ।। २४ ।।\nबृहद्वृषणशुष्काङ्गः पापादेव प्रजायते ।।\nएतत्ते सर्वमाख्यातमात्मवृत्तान्त सम्भवम् ।।२५।।\nयदि ते श्रवणे श्रद्धा पृच्छ चान्यद्यदिच्छसि ।।\nब्राह्मण उवाच ।।\nये जीवा भुवि तिष्ठन्ति सर्व आहारजीविनः ।।२६।।\nयुष्माकमपि चाहारं श्रोतुमिच्छामि तत्त्वतः ।।\nप्रेता ऊचुः ।।\nशृणु चाहारमस्माकं सर्वभूतदयापर ।। २७ ।।\nयच्छ्रुत्वा निन्दसे नित्यं भूयो भूयश्च नित्यशः ।।\nश्लेष्ममूत्रपुरीषेण योषितां च समन्ततः ।। २८ ।।\nगृहाणि त्यक्तशौचानि प्रेता भुञ्जन्ति तत्र वै ।।\nबलिमन्त्रविहीनानि दानहीनानि यानि च ।।२९।।\nगुरवो नैव पूज्यन्ते स्त्रीजितानि गृहाणि च ।।\nयानि प्रकीर्णभाण्डानि प्रकीर्णोच्छेषणानि च ।।174.३०।।\nनित्यं च कलहो यत्र प्रेता भुञ्जन्ति तत्र वै ।।\nअपात्रे प्रतिदत्तानि विधिहीनानि यानि च ।।\nनिन्दितानां द्विजातीनां जुगुप्सितकुलोद्भवे ।। ३१ ।।\nजातानां विहितानां च दुष्कृतं कर्म कुर्वताम् ।।\nतेभ्यो दत्तं तदस्माकमुपतिष्ठति भोजने ।। ३२ ।।\nएतत्पापतरं चान्यद्भोजनं दुष्टकर्मिणाम् ।।\nनिर्विण्णाः प्रेतभावेन पृच्छामः सुदृढव्रत ।। ३३ ।।\nप्रेतो यथा न भवति तथा ब्रूहि तपोधन ।।\nब्राह्मण उवाच ।।\nएकरात्रत्रिरात्रेण कृच्छ्रचान्द्रायणादिभिः ।। ३४ ।।\nव्रतैरभ्युद्यतः पूतो न प्रेतो जायते नरः ।।\nमिष्टान्नपानदाता च सततं श्रद्धयान्वितः ।। ३५ ।।\nयतीनां पूजको नित्यं न प्रेतो जायते नरः ।।\nत्रीनद्भिः पंच चैकं वा प्रतिनित्यं तु पोषयेत् ।।३६।।\nसर्वभूतदयालुश्च न प्रेतो जायते नरः ।।\nदेवातिथिषु पूजासु गुरुपूजासु नित्यशः ।।३७।।\nरतो वै पितृपूजायां न प्रेतो जायते नरः ।।\nजितक्रोधो ह्यमात्सर्यस्तृष्णासङ्गविवर्जितः ।। ३८ ।।\nक्षमायुक्तो दानशीलो न प्रेतो जायते नरः ।।\nएकादशीं सितां कृष्णां सप्तमीं वा चतुर्दशीम् ।। ३९ ।।\nउपवासपरो नित्यं न स प्रेतोऽभिजायते ।।\nगां ब्राह्मणं च तीर्थानि पर्वतांश्च नदीस्तथा ।। 174.४० ।।\nदेवांश्च वन्दते नित्यं न प्रेतो जायते हि सः ।।\nप्रेता ऊचुः ।।\nत्वत्तस्तच्छ्रुतमस्माभिर्यो न प्रेतोऽभिजायते ।। ४१ ।।\nप्रेतस्तु जायते केन तद्वद त्वं महामुने ।।\nविप्र उवाच ।।\nशूद्रान्नेन तु भुक्तेन ब्राह्मणो म्रियते यदि ।। ४२ ।।\nतेनैव चोदरस्थेन स प्रेतो जायते ध्रुवम् ।।\nनग्नकापालिपाषण्डसङ्गतासनभोजनैः ।।४३।।\nमनुष्यः प्रेततां याति स्पर्शेन सुतरां तथा ।।\nपूर्वपुण्यं विनश्येत्तु प्रेतो भवति नित्यशः ।।४४।।\nपाषण्डाश्रमसंस्थश्च मद्यपः पारदारिकः ।।\nवृथामांसरतो नित्यं स च प्रेतोऽभिजायते ।। ४५ ।।\nदेवस्वं ब्राह्मणस्वं च गुरोर्द्रव्यं हरेत्तु यः ।।\nकन्यां ददाति शुल्केन स च प्रेतोऽभिजायते ।। ४६ ।।\nमातरं पितरं भ्रातृभगिन्यौ च स्त्रियं सुतम् ।।\nअदुष्टान्यस्त्यजेत्सोऽपि प्रेतो भवति च ध्रुवम् ।। ४७ ।।\nअयाज्ययाजनाच्चैव याज्यानां परिवर्जनात् ।।\nरतो वा शूद्रसेवायां स प्रेतो जायते नरः ।। ४८ ।।\nब्रह्महा च कृतघ्नश्च गोघ्नो वै पञ्चपातकी ।।\nभूमिकन्यापहर्ता च स प्रेतो जायते नरः ।। ४९ ।।\nगुरोर्धर्म्मोपदेष्टुश्च नित्यं हितमभीप्सतः ।।\nन करोति वचस्तस्य स प्रेतो जायते नरः ।। 174.५० ।।\nअसद्भ्यः प्रतिगृह्णाति नास्तिकेभ्यो विशेषतः ।।\nस पापो जायते प्रेत आहारादिविवर्जितः ।। ५१ ।।\nप्रेता ऊचुः ।।\nय एतत्कर्म कुर्वन्ति मूढाऽधर्मपरायणाः ।।\nविरुद्धकारिणः पापास्तेषां कांचिद्गतिं वद ।।५२।।\nब्राह्मण उवाच ।।\nये धर्मविमुखा मूढा दयादानविवर्जिताः ।।\nतेषां गतिर्भवेदेका मथुरायान्तु सङ्गमे ।।५३।।\nश्रवणद्वादशीयोगे मासि भाद्रपदे तथा ।।\nवामनं तत्र देवं तु पूजयेज्जुहुयात्तथा ।।५४।।\nसुवर्णमन्नं वस्त्रं च च्छत्रोपानत्सुसंयुतम् ।।\nतत्र स्नातो पितॄंस्तर्प्य दत्त्वा करकमेव च ।। ५५ ।।\nन ते प्रेता भविष्यन्ति मार्गस्थो यो नमस्यते ।।\nविमानवरमारुह्य विष्णुलोकं स गच्छति ।।५६।।\nतत्र तीर्थे नरः स्नातो हृष्टपुष्टो यथाश्रुतः ।।\nध्यातश्च कीर्त्तितो वापि तेन गङ्गावगाहिता ।।५७।।\nतीर्थस्यैव तु माहात्म्यं प्रेतो भूत्वा शृणोति यः ।।\nतस्याक्षयपदं विष्णोर्भवतीति मया श्रुतम् ।। ५८ ।।\nप्रेता ऊचुः ।।\nअस्माकं वद कल्याण व्रतस्यास्य विधिं परम् ।।\nयेन वै क्रियमाणेन प्रेतत्वात्तु विमुच्यते ।। ५९ ।।\nब्राह्मण उवाच ।।\nएवमेव व्रतस्यास्य विधानं कर्मसंहितम् ।।\nपुराणं कथितं राज्ञे मान्धात्रे पृच्छते पुरा ।। 174.६० ।।\nवसिष्ठेन महाभागाः शृणुध्वं कथयाम्यहम् ।।\nप्रेतानां मोक्षणं पुण्यं गतिप्रवरदायकम् ।। ६१ ।।\nमासि भाद्रपदे शुद्धा द्वादशी श्रवणान्विता ।।\nतस्यां दत्तं हुतं स्नानं सर्वं लक्षगुणं भवेत् ।। ६२ ।।\nसङ्गमे च पुनः स्नात्वा पूजयित्वा तु वामनम् ।।\nकलशं विधिना दत्त्वा तस्य पुण्यफलं शृणु ।। ६३ ।।\nकपिलानां शतं दत्त्वा हिरण्योपस्कराञ्चितम् ।।\nतेन यत्फलमाप्नोति तद्द्वादश्यामखण्डितम् ।। ६४ ।।\nराक्षसत्वं न गच्छेत्तु श्रवणद्वादशीव्रतात् ।।\nस्वर्गे च वसते तावद्यावदिन्द्राश्चतुर्दश ।। ६९ ।।\nततः स्वर्गात्परिभ्रष्टो ब्राह्मणो वेदपारगः ।।\nजातिस्मरो महायोगी मोक्षमार्गपरायणः ।। ६६ ।।\nध्यानयुक्तेन भावेन मुक्तो यात्यपुनर्भवम् ।।\nकनकं च सुसंपीतं सान्नं रत्नसमन्वितम् ।। ६७ ।।\nयथालाभोपपन्नेन सौवर्णो वामनः  कृतः ।।\nउपानच्छत्रसंयुक्तो विधिमन्त्रपुरःसरः ।। ६८ ।।\nकृत्वा च विधिवत्तस्य स्नानपूजादिकं नरः ।।\nमन्त्रैस्तथाविधैर्होमैर्ब्राह्मणं चोपपादयेत् ।। ६९ ।।\nआगच्छ वरदानन्त श्रीपते मदनुग्रहात् ।।\nसर्वगोपि निजांशेन स्थानमेतदलङ्कुरु ।। 174.७० ।।\n(आवाहनम्)\nयत्त्वं नक्षत्ररूपेण दवादश्यां नभसि स्थितः ।।\nतन्नक्षत्रमहं वन्दे मनोवाञ्छितसिद्धये ।। ७१ ।।\n( नक्षत्रम्)\nनमः कमलनाभाय कमलालय केशव ।।\n( स्नानम् )\nअमूर्त्ते सर्वतोव्यापिन्नारायण नमोऽस्तु ते ।। ७२ ।।\nसर्वव्यापिन्जगद्योने नमः सर्वमयाच्युत ।।\n( पूजा)\nश्रवणद्वादशीयोगे पूजां गृह्णीष्व केशव ।। ७३ ।।\nधूपोऽयं देवदेवेश शंखचक्रगदाधर ।।\n(धूपं) अच्युतानन्त गोविन्द वासुदेव नमोऽस्तु ते ।। ७४ ।।\nतेजसा सर्वलोकाश्च विवृताः सन्तु तेऽव्ययाः ।।\n( दीपम्)\nत्वं हि सर्वगतं तेजो जनार्दन नमोऽस्तु ते ।। ७५ ।।\nअदितेर्गर्भमाधाय वैरोचनिशमाय च ।।\nत्रिभिः क्रमैर्जिता लोका वामनाय नमोऽस्तु ते ।। ७६ ।। (नैवेद्यम्)\nदेवानां सम्मतश्चापि योगिनां परमां गतिः ।।\nजलशायी जगद्योने अर्घ्यं मे प्रति गृह्यताम् ।। ७७ ।। ( अर्घ्यम्)\nहव्यभुग्घव्यकर्त्ता त्वं होता हव्यं त्वमेव च ।।\nसर्वमूर्त्ते जगद्योने नमस्ते केशवाय च ।। ७८ ।। (इति स्वाहा होमः)\nहिरण्यमन्नं त्वं देव जलवस्त्रमयो भवान् ।। ( दक्षिणाम्)\nउपानच्छत्रदानेन प्रीतो भव जनार्दन ।। ७९ ।। ( छत्रादिदानम्)\nपर्जन्यो वरुणः सूर्यः सलिलं केशवः शिवः ।।\nअग्निर्वैश्रवणो देवः पापं हरतु मेऽव्ययः ।। 174.८० ।। ( वामनस्तुतिम्)\nअन्नं प्रजापतिर्विष्णुरुद्रचन्द्रेन्द्रभास्कराः ।।\nअन्नं त्वष्टा यमोऽग्निश्च पापं हरतु मेऽव्ययः ।। ८१ ।। ( करकदानं)\nवामनो बुद्धिदाता च द्रवस्थो वामनः स्वयम् ।।\nवामनस्तारकोभाभ्यां वामनाय नमोऽस्तु ये ।। ८२ ।।( यजमानः)\nवामनं प्रतिगृह्णामि वामनो मे प्रयच्छति ।।\nवामनस्तारकोभाभ्यां वामनाय नमो नमः ।। ८३ ।। ( द्विजः प्रतिग्रहीता)\nकपिलाङ्गेषु तिष्ठन्ति भुवनानि चतुर्दश ।।\nदत्त्वा कामदुघां लोका भवन्ति सफला नृणाम् ।।८४।। ( गोदानं)\nमम पापच्छिदे तुभ्यं देवगर्भ सुपूजित ।।\nमया विसर्जितो देव स्थानमन्यदलङ्कुरु ।।८५।। (विसर्जनम्)\nएवं विद्वांस्तु द्वादश्यां यो नरः श्रद्धयान्वितः ।।\nयत्र तत्र नभस्ये तु कृत्वा फलमवाप्नुयात् ।। ८६ ।।\nब्राह्मण उवाच ।।\nयस्तु सारस्वते तीर्थे यमुनायाश्च सङ्गमे ।।\nकरोति विधिनानेन तस्य पुण्यं शतोत्तरम् ।।८७।।\nमयापि श्रद्धया चैतत्कालं तीर्थस्य सेवनम् ।।\nक्षेत्रसंन्यासरूपेण कृतभक्तिसमन्वितम् ।।८८।।\nयेन यूयं न शक्ता मां बाधितुं पापकर्मिणः ।।\nश्रवणद्वादशीयोगे व्रतं तिथिसमन्वितम् ।। ८९ ।।\nतावद्व्रतं तु कर्त्तव्यं यावदेकं क्षयं व्रजेत् ।।\nतीर्थस्यैव प्रभावो हि प्रत्यक्षमिह दृश्यते ।।174.९० ।।\nश्रवणाद्वो गतिः साक्षात्साधु लक्ष्यामि चाऽधुना ।।\nश्रीवराह उवाच ।।\nएवं ब्रुवति विप्रे तु आकाशे दुन्दुभिस्वनः ।।\nपुष्पवृष्टिर्भुव्यपतद्देवैर्मुक्ता सहस्रशः ।।९१ ।।\nप्रेतानां तु विमानानि आगतानि समन्ततः ।।\nदेवदूत उवाचेदं प्रेतानां शृण्वतां तदा।।९२।।\nअस्य विप्रस्य सम्भाषात्पुण्यसत्कीर्त्तितेन च ।।\nप्रेतभावविमुक्ताः स्थ तीर्थस्य श्रवणादपि ।।९३।।\nतस्मात्सर्वप्रयत्नेन सता सम्भाषणं वरम् ।।\nकर्त्तव्यस्तीर्थभावश्च व्रतभावश्च मानसे ।।९४।।\nतीर्थाभिषेकिपुरुषाद्यथा तेषां दुरात्मनाम् ।।\nप्रेतानामक्षयः स्वर्गः सरस्वत्याश्च सङ्गमात् ।।९५।।\nप्राप्तं तीर्थप्रभावस्य श्रवणान्मुक्तिदं फलम् ।।\nतिलकं सर्वधर्माणां पंचप्रेतत्वमुक्तिदम् ।।९६।।\nयः पठेत्परया भक्त्या शृणुयाद्भक्तितत्परः ।।\nकरोति श्रद्धया युक्तो न प्रेतो जायते नरः ।।९७।।\nपिशाचसंज्ञकं नाम तीर्थं त्रैलोक्यविश्रुतम् ।।\nयस्य श्रवणमात्रेण न प्रेतो जायते नरः ।। ९८ ।।\nइति श्रीवराहपुराणे मधु० मा० सर्वतीर्थे यमुनासंगमप्रभावोनाम चतुःसप्तत्यधिकशततमोऽध्यायः ।। १७४।।"
  }
]
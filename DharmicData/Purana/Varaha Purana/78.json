[
  {
    "text": "<b>रुद्र उवाच ।\n</b>\nतथा चतुर्णां वक्ष्यामि शैलेन्द्राणां यथाक्रमम् ।\nअनुविध्यानि रम्याणि विहङ्गैः कूजितानि च ।। ७८.१ ।।"
  },
  {
    "text": "अनेकपक्षियुक्तात्मश्रृङ्गाणि सुबहूनि च ।\nदेवानां दिव्यनारीभिः समं क्रीडामयानि च ।। ७८.२ ।।"
  },
  {
    "text": "किन्नरोद्गीतघुष्टानि शीतमन्दसुगन्धिभिः ।\nपवनैः सेव्यमानानि रमणीयतराणि च ।। ७८.३ ।।"
  },
  {
    "text": "चतुर्द्दिक्षु विराजन्ते नामतः श्रृणुतानघाः ।\nपूर्वे चैत्ररथं नाम दक्षिणे गन्धमादनम् ।\nप्रभावेण सुतोयानि नवखण्डयुतानि च ।। ७८.४ ।।"
  },
  {
    "text": "वनषण्डांस्तथाक्रम्य देवता ललनायुताः ।\nयत्र क्रीडन्ति चोद्देशे मुदा परमया युताः ।। ७८.५ ।।"
  },
  {
    "text": "अनुबन्धानि रम्याणि विहगैः कूजितानि च ।\nरत्नोपकीर्णतिर्थानि महापुण्यजलानि च ।। ७८.६ ।।"
  },
  {
    "text": "अनेकजलयन्त्रैश्च नादितानि महान्ति च ।\nशाखाभिर्लम्बमानाभी रुवत्पक्षिकुलालिभिः ।। ७८.७ ।।"
  },
  {
    "text": "कमलोत्पलकह्लारशोभितानि सरांसि च ।\nचतुर्षु तेषु गिरिषु नानागुणयुतेषु च ।। ७८.८ ।।"
  },
  {
    "text": "अरुणोदं तु पूर्वेण दक्षिणे मानसं स्मृतम् ।\nअसितोदं पश्चिमे च महाभद्रं तथोत्तरे ।\nकुमुदैः श्वेतकपिलैः कह्लारैर्भूषितानि च ।। ७८.९ ।।"
  },
  {
    "text": "अरुणोदयस्य ये शैलाः प्राच्या वै नामतः स्मृताः ।\nतान् कीर्त्त्यमानांस्तत्त्वेन श्रृणुध्वं गदतो मम ।। ७८.१० ।।"
  },
  {
    "text": "विकङ्को मणिश्रृङ्गश्च सुपात्रश्चोपलो महान् ।\nमहानीलोऽथ कुम्भश्च सुबिन्दुर्मदनस्तथा ।। ७८.११ ।।"
  },
  {
    "text": "वेणुनद्धः सुमेदाश्च निषधो देवपर्वतः ।\nइत्येते पर्वतवराः पुण्याश्च गिरयोऽपरे ।। ७८.१२ ।।"
  },
  {
    "text": "पूर्वेण मन्दरात् सिद्धाः पर्वताश्च मदायुताः ।\nसरसो मानसस्येह दक्षिणेन महाचलाः ।। ७८.१३ ।।"
  },
  {
    "text": "ये कीर्त्तिता मया तुभ्यं नामतस्तान् निबोधत ।\nशैलस्त्रिशिरश्चैव शिशिरश्चाचलोत्तमः ।। ७८.१४ ।।"
  },
  {
    "text": "कपिश्च शतमक्षश्च तुरगश्चैव सानुमान् ।\nताम्राहश्च विषश्चैव तथा श्वेतोदनो गिरिः ।। ७८.१५ ।।"
  },
  {
    "text": "समूलश्चैव सरलो रत्नकेतुश्च पर्वतः ।\nएकमूलो महाश्रृङ्गो गजमूलोऽपि शावकः ।। ७८.१६ ।।"
  },
  {
    "text": "पञ्चशैलश्च कैलासो हिमवानचलोत्तमः ।\nउत्तरा ये महाशैलास्तान् वक्ष्यामि निबोधत ।। ७८.१७ ।।"
  },
  {
    "text": "कपिलः पिङ्गलो भद्रः सरसश्च महाचलः ।\nकुमुदो मधुमांश्चैव गर्जनो मर्कटस्तथा ।। ७८.१८ ।।"
  },
  {
    "text": "कृष्णश्च पाण्डवश्चैव सहस्त्रशिरसस्तथा ।\nपारियात्रश्च शैलेन्द्रः श्रृङ्गवानचलोत्तमः ।\nइत्येते पर्वतवराः श्रीमन्तः पश्चिमे स्मृताः ।। ७८.१९ ।।"
  },
  {
    "text": "महाभद्रस्य सरस उत्तरेण द्विजोत्तमाः ।\nये पर्वताः स्थिता विप्रास्तान् वक्ष्यामि निबोधत ।। ७८.२० ।।"
  },
  {
    "text": "हंसकूटो महाशैलो वृषहंसश्च पर्वतः ।\nकपिञ्जलश्च शैलेन्द्र इन्द्रशैलश्च सानुमान् ।। ७८.२१ ।।"
  },
  {
    "text": "नीलः कनकश्रृङ्गश्च शतश्रृङ्गश्च पर्वतः ।\nपुष्करो मेघशैलोऽथ विरजाश्चाचलोत्तमः ।\nजारुचिश्चैव शैलेन्द्र इत्येते उत्तराः स्मृताः ।। ७८.२२ ।।"
  },
  {
    "text": "इत्येतेषां तु मुख्यानामुत्तरेषु यथाक्रमम् ।\nस्थलीरन्तरद्रोण्यश्च सरांसि च निबोधत ।। ७८.२३ ।।"
  },
  {
    "text": "।। इति श्रीवराहपुराणे भगवच्छास्त्रे अष्टसप्ततितमोऽध्यायः ।। ७८ ।।"
  }
]
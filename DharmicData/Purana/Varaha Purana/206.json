[
  {
    "text": "अथ शुभकर्मफलोदय प्रकरणम् ।।\nऋषिरुवाच ।।\nचित्रगुप्तस्य सन्देशो वदतो यो मया श्रुतः ।।\nश्रूयतां वै महाभागास्तपःसिद्धा द्विजोत्तमाः ।। १ ।।\nइमं सर्वातिथिं दान्तं सर्वभूतानुकम्पकम् ।।\nसमान्नदानदातारं शेषभोजनभोजिनम् ।। २ ।।\nमुञ्च मुञ्च महाभृत्य चैष धर्मस्य निर्णयः ।।\nअहं कालेन सार्द्धं हि मृत्युना प्रकृतस्तथा ।। ३ ।।\nमम स्थास्यन्ति पार्श्वेषु पापा वै विकृतास्तथा ।।\nएनं गास्यन्ति गन्धर्वा गगनेऽप्सरसस्तथा ।।४ ।।\nदीयतामासनं दिव्यं तथान्यद्यानमेव च ।\nअन्यान्यान्कामयेत्कामान्मनसा यानि चेच्छति ।। ५ ।।\nतत्तु शीघ्रं प्रदातव्यं धर्मराजस्य शासनात् ।।\nअक्रियाणि तु दानानि पूर्वं दत्तानि धीमता ।। ६ ।।\nप्रेक्षतां च महाभागो भोक्तुं चैव सहानुगः ।।\nतिष्ठत्येषोऽत्र वै वीरो ममादेशान्महायशाः ।। ७ ।।।\nयावत्स्वर्गाद्विमानानि समागच्छन्ति कृत्स्नशः ।।\nततः स प्रवरैर्यानैः सानुगः सपरिच्छदः ।। ८ ।।\nदेवानां भवनं यातु दैवतैरभिपूजितः ।।\nतत्रैव रमतां वीरो यावल्लोको हि धार्यते ।। ९ ।।\nस कृतार्थः सदा लोके यत्रैषोऽभिप्रयास्यति ।।\nतत्र मेध्यं पवित्रं च यत्र स्थास्यत्ययं शुचिः ।। 206.१० ।।\nनैककन्याप्रदातारं नैकयज्ञकृतं तथा ।।\nपूज्यतां सर्वकामैस्तु पदं गच्छतु वैष्णवम् ।। ११ ।।\nतत्रैष रमतां धीरः सहस्रमयुतं समाः ।।\nततो वै मानुषे लोके आद्ये वै जायतां कुले ।। १२ ।।\nभूतानुकम्पको ह्येष क्रियतामस्य चार्च्चनम् ।।\nवर्षाणामयुतं चायं तत्र तिष्ठतु देववत् ।। १३ ।।\nजायते तु ततः पश्चात्सर्वमानुषपूजितः ।।\nउपानहौ च छत्रं च जलभाजनमेव च ।। १४ ।।\nअसकृद्येन दत्तानि तस्मै पूजां प्रयच्छथ ।।\nसभा यत्र प्रवर्त्तन्ते यस्मिन्देशे सहस्रशः ।। १५ ।।\nहस्तेन संस्पृशत्येष मृदुना शीतलेन च ।।\nविद्याधरस्तथा ह्येष नित्यं मुदितमानसः ।। १६ ।।\nमहापद्मानि चत्वारि तस्मिंस्तिष्ठन्तु नित्यशः ।।\nततश्च्युतश्च कालेन मानुषं लोकमास्थितः ।। १७ ।।\nबहुसुन्दरनारीके कुले जन्म समाप्नुयात् ।।\nदधि क्षीरं घृतं चैव येन दत्तं द्विजातिषु ।।१८।।\nएष वा यातु नः पार्श्वमस्मै पूजां प्रयच्छथ ।।\nनीयतां नीयतां शीघ्रं यत्रयत्र न चालयेत् ।। १९ ।।\nगोरसस्य तु पूर्णानि भाजनानि सहस्रशः ।।\nयत्र दत्त्वा च पीत्वा च बान्धवेभ्यो विभागशः ।। 206.२० ।।\nततः पश्चादयं यातु यत्र लोकोऽनसूयकः ।।\nतत्रैव रमतां धीरो बहुवर्षशतान्ययम् ।। २१ ।।\nबहुसुन्दरनारीभिः सेव्यमानो महातपाः ।।\nअमराख्यो भवेत्तत्र गोलोकेषु समाहितः ।। २२ ।।\nइदमेवापरं चैव चित्रगुप्तस्य भाषितम् ।।\nसर्वदेवमया देव्यः सर्ववेदमयास्तथा ।। २३ ।।\nअमृतं धारयन्त्यश्च प्रचरन्ति महीतले ।।\nतीर्थानां परमं तीर्थमतस्तीर्थं न विद्यते ।। २४ ।।\nपवित्रं च पवित्राणां पुष्टीनां पुष्टिरेव च ।।\nतस्मात्पुरस्तु दातव्यं गवां वै मेध्यकारणात् ।। २५ ।।\nदघ्ना हि त्रिदशाः सर्वे क्षीरेण च महेश्वरः ।।\nघृतेन पावको नित्यं पायसेन पितामहः ।। २६ ।।\nसकृद्दत्तेन प्रीयन्ते वर्षाणां हि त्रयोदश ।।\nतां दत्त्वा चैव पीत्वा च प्रीतो मेध्यस्तु जायते ।। २७ ।।\nपंचगव्येन पीतेन वाजिमेधफलं लभेत् ।।\nगव्यं तु परमं मेध्यं गव्यादन्यन्न विद्यते ।। २८ ।।"
  }
]
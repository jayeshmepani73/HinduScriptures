[
  {
    "text": "अथ सुखदुःखनिरूपणम्।।\nश्रीवराह उवाच ।।\nमया प्रोक्तविधानेन यस्तु कर्माणि कारयेत् ।।\nतच्छृणुष्व महाभागे यो साफल्यमाप्नुयात् ।। १ ।।\nएकचित्तः समास्थाय अहङ्कारविवर्ज्जितः ।।\nमच्चित्तसंहतो नित्यं क्षान्तो दांतो जितेन्द्रियः ।। २ ।।\nफलमूलानि शाकानि द्वादश्यां वा कदाचन।।\nपयोव्रतं च तत्काले पुनरेव निरामिषः ।। ३ ।।\nषष्ठ्यष्टमी ह्यमावास्या तूभयत्र चतुर्दशी ।।\nमैथुनं नाभिसेवेत द्वाद्वश्यां च तथा प्रिये ।।४।।\nएवं योगविधानेन कर्म कुर्याद्दृढव्रतः ।।\nपूतात्मा धर्मसंयुक्तो विष्णुलोकं तु गच्छति ।। ५ ।।\nन ग्लानिर्न जरा तस्य न मोहो रोग एव च ।।\nभुजाष्टादश जायन्ते धन्वी खड्गी शरी गदी ।। ६ ।।\nतेषां व्युष्टिं प्रवक्ष्यामि मम कर्मसमुत्थिताम् ।।\nषष्टिवर्षसहस्राणि षष्टिवर्षशतानि च ।। ७ ।।\nममार्चनविधिं कृत्वा मम लोके महीयते ।।\nदुःखमेवं प्रवक्ष्यामि तच्छृणुष्व वसुन्धरे ।। ८ ।।\nउचितेनोपचारेण दुःखमोक्षविनाशनम् ।।\nअहङ्कारावृतो नित्यं नरो मोहेन चावृतः ।। ९ ।।\nयो मां नैव प्रपद्येत ततो दुःखतरं नु किम् ।।\nसर्वाशी सर्वविक्रेता नमस्कारविवर्जितः ।। 116.१० ।।\nयो न मां प्रतिपद्येत ततो दुःखतरं नु किम् ।।\nप्राप्तकाले वैश्वदेवे दृष्ट्वा चातिथिमागतम् ।। ११ ।।\nअदत्त्वा तस्य यो भुंक्ते ततो दुःखतरं नु किम् ।।\nसर्वान्नानि तु सिद्धानि पाकभेदं करोति यः ।। १२ ।।\nतस्य देवा न चाश्नन्ति ततो दुःखतरं नु किम् ।।\nअसन्तुष्टस्तु वैषम्ये परदाराभिमर्शकः ।। १३ ।।\nपरोपतापी मन्दात्मा ततो दुःखतरं नु किम् ।।\nअकृत्वा पुष्कलं कर्म गृहे संवसते नरः ।। १४।।\nमृत्युकालवशं प्राप्तस्ततो दुःखतरं नु किम् ।।\nहस्त्यश्वरथयानानि गम्यमानानि पश्यति ।। १५ ।।\nधावन्त्यस्याग्रतः पृष्ठे ततो दुःखतरं नु किम् ।।\nअश्नन्ति पिशितं केचित्केचिच्छालिसमन्वितम् ।। १६ ।।\nशुष्कान्नं केचिदश्नन्ति ततो दुःखतरं नु किम् ।।\nवरवस्त्रावृतां शय्यां समासेवति भूषिताम् ।। १७ ।।\nकेचित्तृणेषु शेरन्ते ततो दुःखतरं नु किम् ।।\nसुरूपो दृश्यते कश्चित्पुरुषश्चात्मकर्मभिः ।। १८ ।।\nकेचिद्विरूपा दृश्यन्ते ततो दुःखतरं नु किम् ।।\nविद्वान् कृती गुणज्ञश्च सर्वशास्त्रविशारदः ।।१९।।\nकेचिन्मूकाश्च दृश्यन्ते ततो दुःखतरं नु किम् ।।\nविद्यमाने धने केचित्कृपणा भोगवर्जिताः ।।116.२०।।\nदरिद्रो जायते दाता ततो दुःखतरं नु किम् ।।\nद्विभार्यः पुरुषो यस्तु तयोरेकां प्रशंसति ।। २१ ।।\nएका तु दुर्भगा तत्र ततो दुःखतरं नु किम् ।।\nब्राह्मणः क्षत्रियो वैश्यस्त्रयो वर्णाः सुमध्यमे ।। २२ ।।\nपापकर्मरता ह्यासन्ततो दुःखतरं नु किम् ।।\nलब्ध्वा तु मानुषीं संज्ञां पंचभूत समन्विताम् ।। २३ ।।\nमामेव न प्रपद्यन्ते ततो दुःखतरं नु किम् ।।\nएतत्ते कथितं भद्रे दुःखकर्मविनिश्चयम् ।। २४ ।।\nसर्वभूताहितं पापं यत्त्वया परिपृच्छितम् ।।\nयच्च मां पृच्छते भद्रे शुभं कीदृशमुच्यते ।। २५ ।।\nतच्छृणुष्वानवद्याङ्गि मम कर्मविनिश्चयम् ।।\nकृत्वा तु विपुलं कर्म मद्भक्तेषु निवेदयेत् ।। २६ ।।\nयस्य बुद्धिर्विजायेत स दुःखायोपजायते ।।\nमां पूजयित्वा नैवेद्यं विशिष्टं परिकल्प्य च ।। २७ ।।\nशेषमन्नं समश्नाति ततः सौख्यतरं नु किम् ।।\nत्रिकालं ये प्रपद्यन्ते मयोक्तेन वसुन्धरे ।। २८ ।।\nकृत्वा सायाह्निकं कर्म ततः सौख्यतरं नु किम् ।।\nदेवतातिथिमर्त्त्यानां त्यक्त्वा चान्नं वसुन्धरे ।। २९ ।।\nयश्चात्मा वै समश्नाति ततः सौख्यतरं नु किम् ।।\nप्रविष्टस्त्वतिथिर्यस्य निराशो यन्न गच्छति ।। 116.३० ।।\nयेन केनचिद्दत्तेन ततः सौख्यतरं नु किम् ।।\nमासि मास्येकदिवसस्त्वमावास्येति योच्यते ।। ३१ ।।\nपितरो यस्य तृप्यन्ति ततः सौख्यतरं नु किम् ।।\nभोजनेषु प्रपन्नेषु यवान्नं यः प्रयच्छति ।। ३२ ।।\nअभिन्नमुखरागेण ततः सौख्यतरं नु किम् ।।\nउभयोरपि भार्यासु यस्य बुद्धिर्न नश्यति ।। ३३ ।।\nसमं पश्यति यो देवि ततः सौख्यतरं नु किम् ।।\nअहिंसनं तु कुर्वीत विशुद्धेनान्तरात्मना ।। ३४।।\nअहिंसोपरतः शुद्धः स सुखायोपजायते ।।\nपरभार्यां सुरूपां तु दृष्ट्वा दृष्टिर्न चाल्यते ।। ३५ ।।\nयस्य चित्तं न गच्छेत्तु ततः सौख्यतरं नु किम् ।।\nमौक्तिकादीनि रत्नानि तथैव कनकानि च ।। ३६ ।।\nलोष्टवत्पश्यते यस्तु ततः सौख्यतरं नु  किम् ।।\nमुदिते वाश्वनागेन्द्रे उभे सैन्ये पथि स्थिते ।। ३७ ।।\nयस्तु प्राणान्प्रमुच्येत ततः सौख्यतरं नु किम्।।\nलब्धेन चाप्यलब्धेन कुत्सितं कर्म गर्हयन् ।। ३८ ।।\nयस्तु जीवति संतुष्टः स सुखायोपपद्यते ।।\nभर्तुस्तु वै व्रतं स्त्रीणामेवमेव वसुन्धरे ।। ३९ ।।\nया तोषयति भर्त्तारं ततः सौख्यतरं नु किम् ।।\nविद्यते विभवेनापि पुरुषो यस्तु पण्डितः ।। 116.४० ।।\nनिगृहीतेन्द्रियः पंच ततः सौख्यतरं नु किम् ।।\nसहते चावमानं तु व्यसने न तु दुर्मनाः ।। ४१ ।।\nयस्येदं विदितं सर्वं ततः सौख्यतरं नु किम् ।।\nअकामो वा सकामो वा मम क्षेत्रे वसुंधरे ।। ४२ ।।\nयस्तु प्राणान्प्रमुच्येत ततः सौख्यतरं नु किम् ।।\nमातरं पितरं चैव यः सदा पूजयेन्नरः ।। ४३।।\nदेवतेव सदा पश्येत्ततः सौख्यतरं नु किम् ।।\nऋतुकाले तु यो गच्छेन्मासेमासे च मैथुनम्।।४४।।\nअनन्यमानसो भूत्वा ततः सौख्यतरं नु किम्।।\nप्रयुक्तः सर्वदेवानां यो मामेवं प्रपूजयेत् ।।४५।।\nतस्याहं न प्रणश्यामि स च मे न प्रणश्यति ।।\nएतत्ते कथितं भद्रे शुभनिर्देशनिश्चयः ।।\nसर्वलोकहितार्थाय यन्मां त्वं परिपृच्छसि ।। ४६ ।।\nइति श्रीवराहपुराणे सुखदुःखनिरूपणं नाम षोडशाधिकशततमोऽध्यायः ।।११६।।"
  }
]
[
  {
    "text": "अथ सालग्रामक्षेत्रमाहात्म्यम् ।।\nधरण्युवाच ।।\nभगवन्देवदेवेश सालंकायनको मुनिः ।।\nकिं चकार तपः कुर्वंस्तव क्षेत्रे विमुक्तिदे ।। १ ।।\nश्रीवराह उवाच।।\nअथ दीर्घेण कालेन स ऋषिः संशित व्रतः ।।\nतप्यमानो यथान्यायं पश्यन्वै सालमुत्तमम् ।। २ ।।\nअभिन्नमतुलच्छायं विशालं पुष्पितं तथा ।।\nमनोज्ञं च सुगन्धं च देवानामपि दुर्ल्लभम् ।। ३ ।।\nऋषिर्ज्ञानपरिश्रान्तः सालंकायनकोऽद्भुतम् ।।\nददर्श च पुनः सालं शुभानां शुभदर्शनम् ।। ४ ।।\nततो दृष्ट्वा महासालं परिश्रान्तो महामुनिः ।।\nविश्रामं कुरुते तत्र द्रष्टुकामोऽथ मां मुनिः ।। ५ ।।\nसालस्य तस्य पूर्वेण स्थितः पश्चान्मुखो मुनिः ।।\nमायया मम मूढात्मा शक्तो द्रष्टुं न मामभूत् ।। ६ ।।\nततः पूर्वेण पार्श्वेन तस्य सालस्य सुन्दरि ।।\nवैशाखमासद्वादश्यां मद्दर्शनमुपागतः ।। ७ ।।\nदृष्ट्वा मां तत्र स मुनिस्त पस्वी संशितव्रतः ।।\nतुष्टाव वैदिकैः सूक्तैः प्रणम्य च पुनःपुनः ।। ८ ।।\nमत्तेजसा ताडिताक्षः शनैरुन्मील्य लोचने ।।\nयावत्पश्यति मां तत्र स्तुवन्स तपसान्वितः ।। ९ ।।\nवृक्षस्य दक्षिणे पार्श्वे गतस्तावदहं धरे ।।\nपूर्वस्थानं परित्यज्य स ऋषिः संशितव्रतः ।। १४५.१० ।।\nस्थित्वा मत्प्रमुखे चैव स्तुवन्नेवं मम प्रियम् ।।\nततोऽहं स्तूयमानौ वै ऋग्वेदस्यैव ऋग्गतैः ।। ११ ।।\nस्तोत्रैः सम्पूज्यमानो हि गतोऽहं पश्चिमां दिशम् ।।\nततः पश्चिमपार्श्वे तु स्थितस्तत्रैव माधवि ।। १२ ।।\nयजुर्वेदोक्तमन्त्रेण संस्तुतः पश्चिमां गतः ।।\nस्तुवतीत्थं मुनौ देवि गतोऽहं चोत्तरां दिशम् ।। १३।।\nतत्रापि सामवेदोक्तैर्मन्त्रैस्तुष्टाव मां मुनिः ।।\nततोऽहं स्तूयमानो वै ऋषिमुख्येन सुन्दरि ।। १४।।\nप्राप्तश्च परमां प्रीतिं तमवोचमृषिं तदा ।।\nसाधु ब्रह्मन्महाभाग सालंकायन सत्तम ।। १५ ।।\nतपसानेन सन्तुष्टः स्तुत्या चैवानया तव ।।\nवरं वरय भद्रं ते संसिद्धस्तपसा भवान् ।। १६ ।।\nएवमुक्तः स तु मया सालंकायनको मुनिः ।।\nसालवृक्षं समाश्रित्य निभृतेनान्तरात्मना ।। १७ ।।\nततो मां भाषते देवि स ऋषिः संशितव्रतः ।।\nतवैवाराधनार्थाय तपस्तप्तं मया हरे ।। १८ ।।\nपर्यटामि महीं सर्वां सशैलवनकाननाम् ।।\nइदानीं खलु दृष्टोऽसि चक्रपाणे महाप्रभो ।। १९ ।।\nयदि तुष्टोऽसि मे देव सर्वशान्तिकरः परः ।।\nयदि देयो वरो मह्यं तपसाराधितेन च ।। १४५.२० ।।\nतदा देहि जगन्नाथ ममेश्वर समं सुतम् ।।\nएष एव वरो मह्यं दीयतां मधुसूदन ।। २१ ।।\nएवं वरं याचितोऽस्मि मुनिना भीमकर्मणा ।।\nपुत्रकामेन विप्रेण दीर्घ कालं तपस्यता ।। २२ ।।\nएवं तस्य वचः श्रुत्वा ब्राह्मणस्य तपस्विनः ।।\nमधुरां गिरमादाय प्रत्यवोचमृषिं प्रति ।। २३ ।।\nचिरकालं व्रतस्थेन यत्त्वया चिन्तितं मुने ।।\nस कामस्तव सञ्जातः सिद्धोऽसि तपसा भवान् ।। २४ ।।\nईश्वरस्य परा मूर्त्तिर्नाम्ना वै नन्दिकेश्वरः ।।\nत्वद्दक्षिणांगादुद्भूतः पुत्रस्तव मुनीश्वर ।। २५ ।।\nसंहरस्व तपो ब्रह्मञ्शान्तिं गच्छ महामुने ।।\nअथ चैतस्य जातस्य कल्पा वै  सप्त सप्त च ।। २६ ।।\nत्वं न जानासि विप्रर्षे स जातो नन्दिकेश्वरः ।।\nमायायोगबलोपेतो गोव्रजं स मया स्थितः ।।२७।।\nमथुरायाः समानीय आमुष्यायणसंज्ञितम् ।।\nतव शिष्यं पुरस्कृत्य शूलपाणिरवस्थितः ।।२८।।\nतत्राश्रमे महाभाग स्थित्वा त्वं तपसां निधे ।।\nपुत्रेण परमप्रीतो मत्क्षेत्रेऽस्मत्समो भव।।२९।।\nअन्यच्च गुह्यं वक्ष्यामि सालङ्कायन तच्छृणु ।।\nतव प्रीत्या प्रवक्ष्यामि येनैतत्क्षेत्रमुत्तमम् ।। १४५.३० ।।\nशालग्राममिति ख्यातं तन्निबोध मुने शुभम् ।।\nयोऽयं वृक्षस्त्वया दृष्टः सोऽहमेव न संशयः ।। ३१ ।।\nएतत्कोऽपि न जानाति विना देवं महेश्वरम् ।।\nमाययाऽहं निगूढोऽस्मि त्वत्प्रसादात्प्रकाशितः ।। ३२ ।।\nएवं तस्मै वरं दत्त्वा सालंकायनकाय वै ।। ३३ ।।\nपश्यतस्तस्य वसुधे तत्रैवान्तर्हितोऽभवम् ।।\nवृक्षं दक्षिणतः कृत्वा जगाम स्वाश्रमं मुनिः ।। ३४ ।।\nमम तद्रोचते स्थानं गिरिकूटशिलोच्चये ।।\nशालग्राम इति ख्यातं भक्तसंसारमोक्षणम् ।। ३५ ।।\nतत्र गुह्यानि मे भूमे वक्ष्यमाणानि मे शृणु ।।\nतरन्ति मनुजा येभ्यो घोरं संसारसागरम् ।। ३६ ।।\nगुह्यानि तत्र वसुधे तीर्थानि दश पंच च ।।\nनाद्यापि किंचिज्जानन्ति मुच्यन्ते यैरिह स्थिताः ।। ३७ ।।\nतत्र बिल्वप्रभं नाम गुह्यं क्षेत्रं मम प्रियम् ।।\nकुञ्जानि तत्र चत्वारि क्रोशमात्रे यशस्विनि ।। ३८ ।।\nहृद्यं तत्परमं गुह्यं भक्तकर्मसुखावहम् ।।\nतत्र स्नानं तु कुर्वीत अहोरात्रोषितो नरः ।। ३९ ।।\nचतुर्णामश्वमेधानां फलं प्राप्नोति मानवः ।।\nअथात्र मुंचते प्राणान्मम कर्मसु निष्ठितः ।। १४५.४० ।।\nअश्वमेधफलं भुक्त्वा मम लोके स मोदते ।।\nचक्रस्वामीति विख्यातं तस्मिन्क्षेत्रे परं मम ।। ४१ ।।\nचक्राङ्कितशिलास्तत्र दृश्यन्ते च इतस्ततः ।।\nचक्राङ्कितशिला यत्र वरवर्णिनि तिष्ठति ।। ४२ ।।\nतदेतद्विद्धि वसुधे समन्ता द्योजनत्रयम् ।।\nतत्र स्नानं तु कुर्वीत त्रिरात्रोपोषितो नरः ।।४३।।\nत्रयाणामपि यज्ञानां फलं प्राप्नोति निश्चितम् ।।\nअथात्र मुंचते प्राणान्मम कर्म परायणः ।। ४४ ।।\nवाजपेयफलं भुक्त्वा मम् लोकं च गच्छति।।\nतत्र विष्णुपदं नाम क्षेत्रं गुह्यं परं मम ।।४५।।\nतिस्रो धाराः पतन्त्यत्र हिमकूटं समाश्रिताः ।।\nतत्र स्नानं तु कुर्वीत त्रिरात्रोपोषितो नरः।।४६।।\nत्रयाणामपि रात्रीणां फलं प्राप्नोति निष्कलम् ।।\nतथैव मुंचते प्राणान्मुक्तसंगो गत क्लमः ।। ४७ ।।\nअतिरात्रफलं भुक्त्वा मम लोके महीयते ।।\nतत्र कालीह्रदं नाम गुह्यं क्षेत्रं परं मम ।। ४८ ।।\nअत्र चैव ह्रदस्रोतो बदरीवृक्षनिःसृतः ।।\nतत्र स्नानं तु कुर्वीत षष्टिकालोषितो नरः ।। ४९ ।।\nनरमेधस्य यज्ञस्य फलं प्राप्नोति मानवः ।।\nअथात्र मुंचते प्राणान्मुक्तरागो गत क्लमः ।। १४५.५० ।।\nनरमेधफलं भुक्त्वा मम लोके च मोदते ।।\nअन्यच्च ते प्रवक्ष्यामि महाश्चर्यं वसुन्धरे ।। ५१ ।।\nतत्र शङ्खप्रभं नाम गुह्यं क्षेत्रं परं मम।।\nश्रूयते शंखशब्दश्च द्वादश्यामर्द्धरात्रके ।। ५२ ।।\nगदाकुण्डमिति ख्यातं तस्मिन्क्षेत्रे परं मम ।।\nयत्र वै कम्पते स्रोतो दक्षिणां दिशामाश्रि तम् ।। ५३ ।।\nतत्र स्नानं तु कुर्वीत त्रिरात्रोपोषितो नरः ।।\nवेदान्तगानां विप्राणां फलं प्राप्नोति मानवः ।। ५४ ।।\nअथ वै मुंचते प्राणान्कृतकृत्यो गुणान्वितः ।।\nगदापाणिर्महाकायो मम लोकं प्रपद्यते ।। ५५ ।।\nपुनश्चाग्निप्रभं नाम गुह्यं क्षेत्रं परं मम ।।\nधारा पतति तत्रैका पूर्वोत्तरसमाश्रिता ।।५६।।\nयस्तत्र कुरुते स्नानं चतूरात्रोषितो नरः ।।\nअग्निष्टोमात्पंचगुणं फलं प्राप्नोति मानवः ।।५७।।\nअथात्र मुंचते प्राणान् मम कर्मसु निष्ठितः ।।\nअग्निष्टोमफलं भुक्त्वा मम लोकं प्रपद्यते ।।५८।।\nतत्राश्चर्यं महाभागे कथ्यमानं मया शृणु ।।\nहेमन्ते चोष्णकं  तीर्थं ग्रीष्मे भवति शीतलम् ।। ५९ ।।\nगुह्यं सर्वायुधं नाम तत्र क्षेत्रे परं मम ।।\nपतन्ति सप्त स्रोतांसि हिमवन्निःसृतानि वै ।। १४५.६० ।।\nतत्र स्नानं प्रकुर्वीत सप्तरात्रोषितो नरः ।।\nराजा भवति सुश्रोणि सवार्युधकलान्वितः ।। ६१ ।।\nअथ वै मुंचते प्राणान्मम कर्माविनिश्चितः ।।\nस भुक्त्वा राज्य भोज्यानि मम लोकं च गच्छति ।। ६२ ।।\nतत्र देवप्रभं नाम गुह्यं क्षेत्रं परं मम ।।\nधाराः पंचमुखास्तत्र पतंति गिरिसंश्रिता ।। ६२।।\nतत्र स्नानं तु कुर्वीत त्वष्टकालोषितो नरः ।।\nचतुर्णामपि वेदानां याति पारं न संशयः ।। ६४ ।।\nअथात्र मुंचते प्राणाँल्लोभमोहविवर्ज्जितः ।।\nवेदकर्म समुत्सृज्य मम लोके महीयते ।। ६५ ।।\nगुह्यं विद्याधरं नाम तत्र क्षेत्रं परं मम ।।\nपंच धाराः पतन्त्यत्र हिमकूटविनिःसृताः ।। ६६ ।।\nयस्तत्र कुरुते स्नानं मेकरात्रोषितो नरः ।।\nयाति वैद्याधरं लोकं कृतकृत्यो न संशयः ।।६७।।\nअथात्र मुंचते प्राणान्वीतरागो गतक्लमः ।।\nभुक्त्वा वैद्याधरान्भोगान्मम लोकं स गच्छति ।।६८।।\nतत्र पुण्यनदी नाम गुह्यक्षेत्रे परे मम ।।\nशिलाकुञ्जलताकीर्णा गन्धर्वाप्सरसेविता ।।६९।।\nतत्र स्नानं तु कुर्वीत अष्ट रात्रोषितो नरः ।।\nसप्तद्वीपेषु भ्रमति स्वच्छंदगमनालयः ।। १४५.७० ।।\nअथात्र मुञ्चते प्राणान्मम कमार्नुसारकः ।।\nसप्तद्वीपान् समुत्सृज्य मम लोकं स गच्छति ।।७१।।\nगन्धर्वेति च विख्यातं तस्मिन् क्षेत्रं परं मम ।।\nएकधारा पतत्यत्र पश्चिमां दिशमाश्रिता ।।७२।।\nतत्र स्नानं तु कुर्वीत चतूरात्रो षितो नरः ।।\nमोदते लोकपालेषु स्वच्छंदगमनालयः ।। ७३ ।।\nअथात्र मुञ्चते प्राणान्ममकर्मपरायणः ।।\nलोकपालान्परित्यज्य मम लोकं स गच्छति ।।७४।।\nतत्र देवह्रदं नाम मम क्षेत्रं वसुन्धरे ।।\nयत्र कांतासि मे भूमे बलेर्यज्ञविनाशनात्।।७५।।\nस ह्रदो वरदः श्रेष्ठो मनोज्ञः सुखशीतलः ।।\nअगाधः सौख्यदश्चापि देवानामपि दुर्ल्लभः ।।७६।।\nतस्मिन् ह्रदे महाभागे मम वै नियमोदके ।।\nमत्स्याश्चक्रांकिताश्चैव पर्यटन्ते इतस्ततः ।।७७।।\nअन्यच्च ते प्रवक्ष्यामि तच्छृणुष्व वसुंधरे ।।\nमहाश्चर्यं विशालाक्षि यत्र तत्परिवर्त्तते ।।७८।।\nपश्येति श्रद्दधानस्तु न पश्यत्पापपूरुषः।।\nतस्मिन्देवह्रदे पुण्यं चतुर्विंशतिर्द्वादश ।।७९।।\nसौवर्णानि च पद्मानि दृश्यन्ते भास्करोदये ।।\nतावत्पश्यन्ति भूतानि यावन्मध्यन्दिनं भवेत् ।। १४५.८० ।।\nयत्र स्नाता दिवं यांति शुद्धा वाक्कायजैर्मलैः ।।\nतत्र स्नानं प्रकुर्वीत दशरात्रोषितो नरः ।।८१।।\nदशानामश्वमेधानां प्राप्नोत्यविकलं फलम् ।।\nअथाऽत्र मुञ्चते प्राणान्मम चिंताव्यवस्थितः ।।८२।।\nअश्वमेधफलं भुक्त्वा भूमे मत्समतां व्रजेत् ।।\nअन्यच्च ते प्रवक्ष्यामि क्षेत्रं गुह्यं परं मम।।८३।।\nसंभेदो देवनद्योस्तु समस्तसुखवल्लभः ।।\nदिवोऽवतीर्य तिष्ठन्ति देवा यत्र सहप्रियाः ।।८४।।\nगन्धर्वाप्सरसश्चैव नागकन्याः सहोरगैः ।।\nदेवर्षयश्च मुनयः समस्तसुरनायकाः ।। ८५ ।।\nसिद्धाश्च किन्नराश्चैव स्वर्गादवतरन्ति हि ।।\nनेपाले यच्छिवस्थानं समस्तसुखवल्लभम् ।। ८६ ।।\nतेभ्यस्तेभ्यश्च स्थानेभ्यस्तीर्थेभ्यश्च विशेषतः ।।\nमहादेवजटाजूटान्नीलकण्ठाच्छिवालयः ।। ८७ ।।\nश्वतेगंगेति या प्रोक्ता तया संभूय सादरम् ।।\nनाना नद्यः समायाता दृश्यादृश्यतया स्थिताः ।। ८८।।\nगण्डक्या कृष्णया चैव या कृष्णस्य तनूद्भवा ।।\nतया संभेदमापन्ना या सा शिवतनूद्भवा ।।८९।।\nत्रिशूलगंगेत्याख्याता सापि तत्र महानदी ।।\nएवं नदीसमुद्भेदः सर्वतीर्थकदंबकम् ।। १४५.९० ।।\nमम क्षेत्रे समाख्यातं पुण्यं परमपावनम् ।।\nवसुधे त्वं विजानीहि देवानामपि दुर्ल्लभम् ।। ९१ ।।\nयच्च सिद्धाश्रम इति विख्यातः पुण्यवर्द्धनः ।।\nशंभोस्तपोवनं तत्र सर्वाश्रमवरं प्रति ।। ९२ ।।\nनानापुष्पफलोपेतं कदलीषण्डमण्डितम् ।।\nनिचुलैश्चैव पुन्नागैः केसरैश्च विराजितम् ।। ९३ ।।\nखर्ज्जूराशोकबकुलैश्चूतैश्चैव प्रियालकैः ।।\nनारिकेलैश्च पूगैश्च चंपकैर्जंबुभिर्धवैः ।। ९४ ।।\nनारंगैर्बदरीभिश्च जंबीरैर्मातुलुंगकैः ।।\nकेतकीमल्लिकाजातीयूथिकाराजिराजितम् ।। ९५ ।।\nकुन्दैः कुरवकैर्नागैः कुटजैर्दाडिमैरपि ।।\nआगत्य यत्र क्रीडन्ति देवानां मिथुनानि च ।। ९६ ।।\nतस्मिन्ह्रदे महापुण्ये पुण्यनद्योस्तु संगमे ।।\nस्नानाच्छताश्वमेधानां फलं प्राप्नोति मानवः ।। ९७ ।।\nस्नात्वा तत्र तु वैशाखे गोसहस्रफलं भवेत् ।।\nमाघमासे पुनः स्नात्वा प्रयागस्नानजं फलम् ।।९८।।\nकार्त्तिके मासि यः स्नाति तुलासंस्थे दिवाकरे ।।\nविधिना नियतः सोऽपि मुक्तिभागी न संशयः ।। ९९ ।।\nयस्त्रिरात्रमुषित्वा तु नियते नियता शनः ।।\nराजसूयफलं प्राप्य मोदते देववद्दिवि ।। १४५.१०० ।।\nयज्ञस्तपोऽथवा दानं श्राद्धमिष्टस्य पूजनम् ।।\nयत्किंचित्क्रियते कर्म तदनन्तफलं भवेत् ।। १०१ ।।\nभूमे तस्यापराधांश्च सर्वानेव क्षमाम्यहम् ।।\nगंगायमुनयोर्यद्वत्संगमो मर्त्त्यदुर्ल्लभः ।। १०२ ।।\nतथैवायं देवनद्यो संगमः समुदाहृतः ।।\nएतद्गुह्यं परं देवि मम क्षेत्रे वसुन्धरे ।। १०३ ।।\nअहमस्मिन्महाक्षेत्रे धरे पूर्वमुखः स्थितः ।।\nशालग्रामे महाक्षेत्रे भूमे भागवत प्रियः ।। १०४ ।।\nअन्यच्च ते प्रवक्ष्यामि तच्छृणुष्व वसुन्धरे ।।\nअन्तर्गुह्यं परं श्रेष्ठं यन्न जानन्ति मोहिताः ।। १०५ ।।\nशिवो मे दक्षिणस्थाने तिष्ठन्वै विगतज्वरः ।।\nलोकानां प्रवरः श्रेष्ठः सर्वलोकवरो हरः ।।१०६।।\nतं ये विन्दन्ति ते देवि नूनं मामेव विन्दति ।।\nये मां विदन्ति देवेशि ते विदन्ति शिवं परम् ।।१०७।।\nअहं यत्र शिवस्तत्र शिवो यत्र वसुन्धरे ।।\nतत्राहमपि तिष्ठामि आवयोर्नान्तरं क्वचित् ।।१ ०८।।\nशिवं यो वन्दते भूमे स हि मामेव वन्दते ।।\nलभते पुष्कलां सिद्धिमेवं यो वेत्ति तत्त्वतः ।। १०९ ।।\nएवमेतन्महाभागे क्षेत्रं हरिहरात्मकम् ।।\nमृता येऽत्र गतिं यान्ति मम कर्मानुसारिणः ।।१४५.११०।।\nमुक्तिक्षेत्रं प्रथमतो रुरुखण्डं ततः परम् ।।\nसंभेदो देवनद्योश्च त्रिवेणी च ततः परम् ।।१११।।\nक्षेत्रं प्रमाणं विज्ञेयं गण्डकी सङ्गतं परम् ।।\nएवं सा गण्डकी देवि नदीनामुत्तमा नदी ।।११२।।\nगङ्गया मिलिता यत्र भागीरथ्या महाफला ।।\nअपरं तन्महत्क्षेत्रं हरिक्षेत्रमिति स्मृतम् ।।११३।।\nआदौ सा गण्डकी पुण्या भागीरथ्या च सङ्गता ।।\nतस्य तीर्थस्य महिमा ज्ञायते न सुरैरपि ।।११४।।\nएतत्ते कथितं भद्रे शालग्रामस्य सुन्दरि ।।\nगण्डक्याश्चैव माहात्म्यं सर्वकल्मषनाशनम् ।।११५।।\nपूर्वपृष्टं तया यच्च पुण्यं भागवतप्रियम् ।।\nआख्यानानां महाख्यानं द्युतीनां परमा द्युतिः ।।११६।।\nपुण्यानां परमं पुण्यं तपसां च महत्तपः ।।\nगुह्यानां परमं गुह्यं गतीनां परमा गतिः ।।११७ ।।\nमहालाभस्तु लाभानां नास्त्यस्मादपरं महत् ।।\nपिशुनाय न दातव्यं न शठाय गुरुद्रुहे ।।११८।।\nये च पापाः कृतघ्नाश्च द्विजदेवापराधिनः ।।\nकुशिष्याय न दातव्यं न दद्याच्छास्त्रदूषके ।।१ १९।।\nनीचाय न च दातव्यं ये न जानन्ति सेवितुम् ।।\nसुशिष्याय च दातव्यं धीराय शुभ बुद्धये ।।१४५.१२०।।\nलोभमोहमदाद्यैर्ये वर्जिताः पुण्यबुद्धयः ।।\nय एतत्पठते नित्यं कल्यमुत्थाय मानवः ।।१२१।।\nकुलानि तारितान्येवं सप्त सप्त च सप्त च ।।\nएवं मरणकाले तु न कदाचिद्विमुह्यते ।।१२२।।\nयदीच्छेत्परमां सिद्धिं मम लोकं स गच्छति ।।\nक्षेत्रस्य शालग्रामस्य माहात्म्यं परमं मया ।।१२३।।\nकथितं ते महादेवि किमन्यच्छ्रोतुमिच्छसि ।।१२४।।\nइति श्रीवराहपुराणे भगवच्छास्त्रे शालग्रामक्षेत्रमाहात्म्यं नाम पंचचत्वारिंशदधिकशततमोऽध्यायः ।। १४५।।"
  }
]
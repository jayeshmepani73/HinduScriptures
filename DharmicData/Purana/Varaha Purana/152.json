[
  {
    "text": "अथ मथुरातीर्थ प्रशंसा ।।\nसूत उवाच ।।\nश्रुत्वा देवस्य माहात्म्यं लोहार्गलनिवासिनः ।।\nत्रैलोक्यनाथाधिपतेर्विस्मयं परमं गता ।। १ ।।\nधरण्युवाच ।।\nपद्मपत्र विशालाक्ष लोकनाथ जगत्पते ।।\nत्वत्प्रसादाच्च देवेश श्रुतं शास्त्रं महौजसम् ।। २ ।।\nतव शिष्या च दासी च त्वामहं शरणङ्गता ।।\nजगद्धाता जगज्ज्योतिर्जगत्प्रभुरतन्द्रितः ।। ३ ।।\nतव सम्भावनाद्देव जातास्मि कनकोज्ज्वला ।।\nअलंकृता च शस्ता च सर्वशास्त्रेण मानद ।।४ ।।\nजगद्धातुर्जगच्छास्त्रकृते न हि परिश्रमः ।।\nत्वय्यायत्तं जगत्सर्वं यच्च किंचित्प्रवर्त्तते ।। ५ ।।\nइति कृत्वा च मे देव त्वाह्लादो हृदि वर्त्तते ।।\nलोहार्गलात् परं श्रेष्ठं गुह्यं परमदुर्लभम् ।। ६ ।।\nतीर्थं तद्वद कल्याणं तीर्थानामुत्तमोत्तमम् ।।\nयदस्ति दुर्लभं तीर्थं तत्त्वं कथय मे प्रभो ।। ७ ।।\nश्रीवराह उवाच ।।\nन विद्यते च पाताले नान्तरिक्षे न मानुषे ।।\nसमानं मथुराया हि प्रियं मम वसुन्धरे ।। ८ ।।\nसूत उवाच ।।\nतच्छ्रुत्वा वचनं तस्य प्रियं च वसुधा तदा ।।\nप्रणम्य शिरसा देवी वराहं पुनरब्रवीत् ।।९ ।।\nपृथिव्युवाच।।\nपुष्करं नैमिषं चैव पुरीं वाराणसीं तथा ।।\nएतान्हित्वा महाभाग मथुरां किं प्रशंसति ।। 152.१० ।।\nश्रीवराह उवाच ।।\nशृणु कार्त्स्न्येन वसुधे कथ्यमानं मयानघे ।।\nमथुरेति च विख्यातं तस्मान्नास्ति परं मम ।। ११ ।।\nसा रम्या च सुशस्ता च जन्मभूमिस्तथा मम ।।\nशृणु देवि यथा स्तौमि मथुरां पापहारिणीम् ।। १२ ।।\nतत्र वासी नरो याति मोक्षं नास्त्यत्र संशयः ।।\nमहामाघ्यां प्रयागे तु यत्फलं लभते नरः ।। १३ ।।\nतत्फलं लभते देवि मथुरायां दिने दिने ।।\nपूर्णे वर्ष सहस्रं तु वाराणस्यां तु यत्फलम् ।। १४ ।।\nतत्फलं लभते देवि मथुरायां क्षणेन हि ।।\nकार्त्तिक्यां चैव यत्पुण्यं पुष्करे तु वसुन्धरे ।।१५ ।।\nतत्फलं लभते देवि मथुरायां जितेन्द्रियः ।।\nमथुरां तु परित्यज्य योऽन्यत्र कुरुते रतिम् ।। १६ ।।\nमूढो भ्रमति संसारे मोहितो मम मायया ।।\nयः शृणोति वरारोहे माथुरं मम मण्डलम् ।। १७ ।।\nअन्येनोच्चारितं शश्वत्सोऽपि पापैः प्रमुच्यते ।।\nपृथिव्यां यानि तीर्थानि आसमुद्रं सरांसि च ।। १८ ।।\nमथुरायां प्रयान्त्यत्र सुप्ते चैव जनार्दने ।।\nमथुरामण्डलं प्राप्य श्राद्धं कृत्वा यथाविधि ।। १९ ।।\nतृप्तिं प्रयान्ति पितरो यावत्स्थित्यग्रजन्मनः ।।\nये वसंति महाभागे मथुरामितरे जनाः ।। 152.२० ।।\nतेऽपि यान्ति परां सिद्धिं मत्प्रसादान्न संशयः ।।\nकुब्जाम्रके सौकरवे मथुरायां विशेषतः ।। २१ ।।\nविना सांख्येन योगेन मत्प्रसादान्न संशयः ।।\nमथुरायां महापुर्यां ये वसंति शुचिव्रताः ।।२२ ।।\nबलिभिक्षाप्रदातारो देवास्ते नरविग्रहाः ।।\nभविष्यामि वरारोहे द्वापरे युगसंस्थिते ।। २३ ।।\nययातिभूपवंशाच्च क्षत्रियः कुलवर्द्धनः ।।\nभविष्यामि वरारोहे मथुरायां न संशयः ।। २४ ।।\nमूर्तिं चतुर्विधां कृत्वा स्थास्यामि ऋषिभिः स्तुतः ।।\nवत्सराणां शतं तत्र युद्धेषु कृतनिश्चयः ।। २५ ।।\nएका चन्दनसङ्काशा द्वितीया कनकप्रभा ।।\nअशोकसदृशा चान्या अन्या चोत्पलसन्निभा ।। २६ ।।\nतत्र गुह्यानि नामानि भविष्यन्ति मम प्रिये ।।\nपुण्यानि च पवित्राणि संसारच्छेदनानि च ।। २७ ।।\nयत्राहं पातयिष्यामि द्वात्रिंशत्तु वसुन्धरे ।।\nदैत्यान्घोरान्महाभागे कंसादीन्धर्मदूषकान् ।। २८ ।।\nयमुना यत्र सुवहा नित्यं सन्निहिता ध्रुवम् ।।\nवैवस्वतसुता रम्या यमुना यत्र विश्रुता ।। २९।।\nगङ्गां प्राप्य प्रयागे या वेणीति प्रथिता भुवि ।।\nगङ्गाशतगुणा पुण्या माथुरे मम मण्डले ।। 152.३० ।।\nयमुना विश्रुता देवि नात्र कार्या विचारणा ।।\nतत्र तीर्थानि गुह्यानि भविष्यन्ति ममानघे ।। ३१ ।।\nयेषु स्नाने नरो देवि मम लोके महीयते ।।\nअथात्र मुञ्चते प्राणान्मम कर्मपरायणः ।। ३२ ।।\nन जायत स मर्त्त्येषु जायते च चतुर्भुजः ।।\nअविमुक्ते नरः स्नातो मुक्तिं प्राप्नोत्यसंशयम् ।। ३३ ।।\nतथात्र मुञ्चते प्राणान्मम लोकं स गच्छति ।।\nविश्रान्तिसंज्ञकं नाम तीर्थं त्रैलोक्यविश्रुतम् ।। ३४ ।।\nयस्मिन्स्नातो नरो देवि मम लोकं प्रपद्यते ।।\nसर्वतीर्थेषु यत्स्नानं सर्वतीर्थेषु यत्फलम् ।। ३५ ।।\nतत्फलं लभते देवि दृष्ट्वा देवं गतश्रमः ।।\nन च यज्ञैर्न तपसा न ध्यानैर्न च संयमैः ।। ३६ ।।\nतत्फलं लभते स्नातो यथा विश्रान्तिसंज्ञके ।।\nकालत्रयं तु वसुधे यः पश्यति गतश्रमः ।। ३७ ।।\nकृत्वा प्रदक्षिणे द्वे तु विष्णुलोकं स गच्छति ।।\nअस्ति चान्यत्परं गुह्यं सर्वसंसारमोक्षणम् ।।३८।।\nयस्मिन्स्नातो नरो देवि मम लोकं प्रपद्यते ।।\nप्रयागं नाम तीर्थं तु देवानामपि दुर्ल्लभम्।।३९।।\nयस्मिन्स्नातो नरो देवि अग्निष्टोमफलं लभेत् ।।\nइन्द्रलोकं समासाद्य नरोऽसौ देवि मोदते।।152.४०।।\nअथात्र मुंचते प्राणान्मम लोके स गच्छति ।।\nतथा कनखलं नाम तीर्थं गुह्यं परं मम ।। ४१ ।।\nस्नानमात्रेण तत्रापि नाकपृष्ठे स मोदते ।।\nअस्ति क्षेत्रं परं गुह्यं तिंदुकं नाम नामतः।।४२।।\nतस्मिन्स्नातो नरो देवि मम लोके महीयते ।।\nअस्मिंस्तीर्थे पुरा वृत्तं तच्छृणुष्व वसुन्धरे ।।४३।।\nपांचालविषये देवि काम्पिल्यं च पुरोत्तमम्।।\nधनधान्यसमायुक्तं ब्रह्मदत्तेन पालितम् ।। ४४ ।।\nतस्मिंस्तु वसते देवि तिंदुको नाम नापितः।।\nतस्मिंस्तु वसतस्तस्य नापितस्य पुरोत्तमे।।४५।।\nकालेन महता तस्य कुटुम्बं च क्षयं गतम् ।।\nक्षीणे कुटुम्बे तु तदा सुभृशं दुःखपीडितः ।। ४६ ।।\nसर्वसंगं परित्यज्य सोऽगच्छन्मथुरां तदा ।।\nब्राह्मणावसथे सोऽपि वसमानो वसुन्धरे ।।४७।।\nतस्य कर्मशतं कृत्वा स्नात्वैव यमुनां नदीम् ।।\nनित्यं स यमुनां स्नाति चिरकालं दृढव्रतः।।४८।।\nततः कालेन महता पंचत्वं समुपागतः ।।\nस च तीर्थप्रभावेण जातोऽसौ ब्राह्मणोत्तमः ।।४९।।\nतस्मिन् वरगृहे देवि ब्राह्मणो योगिनां वरः।।\nजातिस्मरो महाप्राज्ञो विष्णुभक्तो वसुन्धरे ।। 152.५० ।।\nतत्तीर्थस्य प्रभावेण जाता मुक्तिः सुदुर्ल्लभा ।।\nततः परं सूर्यतीर्थं सर्वपापप्रमोचनम् ।। ५१ ।।\nवैरोचनेन बलिना सूर्यस्त्वाराधितः पुरा ।।\nभ्रष्टराज्येन हि तथा धनकामेन सुन्दरि ।।५२ ।।\nऊर्द्ध्वबाहुर्निराहारस्तताप परमं तपः ।।\nसाग्रं संवत्सरं देवि ततः काममवाप्तवान् ।।५३।।\nतस्य प्रसन्नो भगवान् द्युमणिः प्रत्यभाषत।।\nकिं कारणं बले ब्रूहि तपस्यसि महत्तपः।।५४।।\nबलिरुवाच।।\nभ्रष्टराज्योऽस्मि देवेश पाताले निवसाम्यहम् ।।\nवित्तेनापि विहीनस्य कुटुम्बभरणं कृतः ।।५५।।\nमुकुटात्तस्य वै सूर्यो ददौ चिन्तामणिं ततः ।।\nचिन्तामणिं समासाद्य पातालमगमद्बलिः ।। ५६ ।।\nतस्मिंस्तीर्थे नरः स्नातः सर्वपापैः प्रमुच्यते ।।\nतत्राथ मुञ्चते प्राणान्मम लोकं स गच्छति ।। ५७ ।।\nआदित्याहनि संक्रान्तौ ग्रहणे चन्द्रसूर्ययोः ।।\nतस्मिन्स्नातो नरो देवि राजसूयफलं लभेत् ।।५८ ।।\nध्रुवेण यत्र सन्तप्तं स्वेच्छया परमं तपः ।।\nतत्र वै स्नानमात्रेण ध्रुवलोके महीयते ।। ५९ ।।\nतत्राथ मुञ्चते प्राणान्मम लोके महीयते ।।\nध्रुवतीर्थे तु वसुधे यः श्राद्धं कुरुते नरः ।।152.६० ।।\nपितॄंस्तारयते सर्वं पितृपक्षे विशेषतः ।।\nदक्षिणे ध्रुवतीर्थस्य तीर्थराजं प्रकीर्तितम् ।। ६१ ।।\nतस्मिन् स्नाते नरो देवि मम लोकं प्रपद्यते ।।\nतद्दक्षिणे महादेवि ऋषितीर्थं परं मम ।। ६२ ।।\nतत्र स्नातो नरो देवि ऋषिलोकं प्रपद्यते ।।\nअथात्र मुञ्चते प्राणान्मम लोके महीयते ।।६३।।\nदक्षिणे ऋषितीर्थस्य मोक्षतीर्थं परं मम ।।\nतत्र वै स्नानमात्रेण मोक्षमेव प्रपद्यते ।।६४ ।।\nतत्र वै कोटितीर्थं हि देवानामपि दुर्ल्लभम्।।\nतत्र स्नानेन दानेन मम लोके महीयते ।।६५ ।।\nकोटितीर्थे नरः स्नात्वा सन्तर्प्य पितृदेवताः ।।\nतारिताः पितरस्तेन तथैव प्रपितामहाः ।।६६।।\nकोटितीर्थे नरः स्नात्वा ब्रह्मलोके महीयते ।।\nतत्रैव वायुतीर्थं तु पितॄणामपि दुर्ल्लभम् ।। ६७ ।।\nपिण्डदानात्तु तत्रैव पितृलोके स गच्छति ।।\nगया पिण्डप्रदानेन यत्फलं लभते नरः ।।\nतत्फलं लभते देवि ज्येष्ठे दानान्न संशयः ।। ६८ ।।\nद्वादशैतानि तीर्थानि देवानां दुर्ल्लभानि च ।।\nस्नानं दानं जपं होमं सहस्रगुणितं भवेत् ।।६९।।\nयेषां स्मरणमात्रेण सर्वपापैः प्रमुच्यते।।\nतीर्थानां चैव माहात्म्यं श्रुत्वा कामानवाप्नुयात् ।।152.७० ।।\nइति श्रीवराहपुराणे मथुरामाहात्म्ये मथुरातीर्थप्रशंसा नाम द्वापंचाशदधिकशततमोऽध्यायः ।। १५२।।"
  }
]
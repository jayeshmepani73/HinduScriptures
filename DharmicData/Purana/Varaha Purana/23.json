[
  {
    "text": "प्रजापाल उवाच ।\nकथं गणपतेर्जन्म मूर्तिमन्तं च सत्तम ।\nएतन्मे संशयं छिन्धि धृतिकष्टं व्यवस्थितम् ।। २३.१ ।।\nमहातपा उवाच ।\nपूर्वं देवगणाः सर्वे ऋषयश्च तपोधनाः ।\nकार्यारम्भं तथा चक्रुः सिध्यन्ते च न संशयः ।। २३.२ ।।\nसन्मार्गवर्तिषु यथा सिद्ध्यन्ते विघ्नतः क्रियाः ।\nअसत्कारिषु सर्वेषु तद्वदेवमविघ्नतः ।। २३.३ ।।\nततो देवाः सपितरश्चिन्तयामासुरोजसा ।\nअसत्कार्येषु विघ्नार्थं सर्व एवाभ्यमन्त्रयन् ।। २३.४ ।।\nततस्तेषां तदा मन्त्रं कुर्वतस्त्रिदिवौकसाम् ।\nबभूव बुद्धिर्गमने रुद्रं प्रति महामतिम् ।। २३.५ ।।\nते तत्र रुद्रमागम्य कैलासनिलयं गुरुम् ।\nऊचुः सविनयं सर्वे प्रणिपातपुरःसरम् ।। २३.६ ।।\nदेवा ऊचुः ।\nदेवदेव महादेव शूलपाणे त्रिलोचन ।\nविघ्नार्थमविशिष्टानामुत्पादयितुमर्हसि ।। २३.७ ।।\nएवमुक्तरस्तदा देवैर्भवः परमया मुदा ।\nउमां निरीक्षयामास चक्षुषाऽनिमिषेण ह ।। २३.८ ।।\nदेवानां सन्निधौ तस्य पश्यतोमां महात्मनः ।\nचिन्ताऽभूद् व्योम्नि मूर्तिभ्यो दृश्यते केन हेतुना ।। २३.९ ।।\nपृथिव्या विद्यते मूर्त्तिरपां मूर्त्तिस्तथैव च ।\nतेजसः श्वसनस्यापि मूर्त्तिरेषा तु दृश्यते ।\nआकाशं च कथं नेति मत्वा देवो जहास च ।। २३.१० ।।\nज्ञानशक्तिमुमां दृष्ट्वा यद् दृष्टं व्योम्नि शंभुना ।\nयच्चोक्तं ब्रह्मणा पूर्वं शरीरं तु शरीरिणाम् ।। २३.११ ।।\nयच्चापि हसितं तेन देवेन परमेष्ठिना ।\nएतत्कार्यचतुष्केण पृथिव्यादिचतुर्ष्वपि ।। २३.१२ ।।\nमूर्त्तिमानतितेजस्वी हसतः परमेष्ठिनः ।\nप्रदीप्तास्यो महादीप्तः कुमारो भासयन् दिशः ।\nपरमेष्ठिगुणैर्युक्तः साक्षाद् रुद्र इवापरः ।। २३.१३ ।।\nउत्पन्नमात्रो देवानां योषितः सप्रमोहयन् ।\nकान्त्या दीप्त्या तथा मूर्त्या रूपेण च महात्मवान् ।। २३.१४ ।।\nतं दृष्ट्वा परमं रूपं कुमारस्य महात्मनः ।\nउमाऽनिमेषनेत्राभ्यां तमपश्यत भामिनी ।। २३.१५ ।।\nतं दृष्ट्वा कुपितो देवः स्त्रीभावं चञ्चलं तथा ।\nमत्वा कुमाररूपं तु शोभनं मोहनं दृशाम् ।\nततः शशाप तं देवः स्त्रीशङ्कां परमेश्वरः ।। २३.१६ ।।\nकुमार गजवक्त्रस्त्वं प्रलम्बजठरस्तथा ।\nभविष्यसि तथा सर्पैरुपवीतगतिर्ध्रुवम् ।\nएवं शशाप तं देवस्तीव्रकोपसमन्वितः ।। २३.१७ ।।\nअर्द्धकोट्या च रोमाणामात्मनोऽङ्गे त्रिलोचनः ।\nकूपकास्वेदसलिलपूर्णशूलधरस्तथा ।\nधुन्वन् शरीरमुत्थाय ततो देवो रुषान्वितः ।। २३.१८ ।।\nयथा यथाऽसौ स शरीरमाद्यं\nधुनोति देवस्त्रिशिखास्त्रपाणिः ।\nतथा तथा चाङ्गरुहाश्चकासु-\nर्जलं क्षितौ संन्यपतंस्तथान्याः ।। २३.१९ ।।\nविनायकानेकविधा गजास्या -\nस्तमालनीलाञ्जनसंनिकाशाः ।\nउत्तस्थुरुच्चैर्विविधास्त्रहस्ता -\nस्ततस्तु देवा मनसाकुलेन ।। २३.२० ।।\nकिमेतदित्यद्भुतकर्मकारी\nह्येकः करोत्यप्रतिमं महच्च ।\nकार्यं सुराणां कृतमेतदिष्टं\nभवेदथैतं परितं कुतस्तत् ।। २३.२१ ।।\nदिवौकसां चिन्तयतां तथा तु\nविनायकैः क्ष्मा क्षुभिता बभूव ।\nचतुर्मुखश्चाप्रतिमो विमान -\nमारुह्य खे वाक्यमिदं जगाद ।। २३.२२ ।।\nधन्याः स्थ देवाः सुरनायकेन\nत्रिलोचनेनाद्भुतरूपिणा च ।\nअनुगृहीताः परमेश्वरेण\nसुरद्विषां विघ्नकृतां नतौ च ।। २३.२३ ।।\nइत्येवमुक्त्वा प्रपितामहस्ता -\nनुवाच देवस्त्रिशिखास्त्रपाणिम् ।\nयस्ते विभो वक्त्रसमुद्भवः प्रभु-\nर्विनायकानां भवतु त्विमेऽनुगाः ।। २३.२४ ।।\nभवांस्तथाऽस्यात्मवरेण चाम्बरे\nत्वया चतुर्ष्वस्तु शरीरचारी ।\nआकाशमेतद् बहुधा व्यवस्थितं\nत्वया वरेण्यः कृत एव नान्यः ।। २३.२५ ।।\nप्रभुर्भव त्वं प्रतिमास्त्रपाणिना\nइमानि चास्त्राणि वरांश्च देहि ।\nइत्येवमुक्त्वाऽधिगते पितामहे\nत्रिलोचनश्चात्मभवं जगाद ।। २३.२६ ।।\nविनायको विघ्नकरो गजास्यो\nगणेशनामा च भवस्य पुत्रः ।\nएते च सर्वे तव यान्तु भृत्या\nविनायकाः क्रूरदृशः प्रचण्डाः ।\nउच्छुष्मदानादिविवृद्धदेहाः\nकार्येषु सिद्धिं प्रतिपादयन्तः ।। २३.२७ ।।\nभवांश्च देवेषु तथा मखेषु\nकार्येषु चान्येषु महानुभावात् ।\nअग्रेषु पूजां लभतेऽन्यथा च\nविनाशयिष्यस्यथ कार्यसिद्धिम् ।। २३.२८ ।।\nइत्येवमुक्त्वा परमेश्वरेण\nसुरैः समं काञ्चनकुम्भसंस्थैः ।\nजलैस्तथासावभिषिक्तगात्रो\nरराज राजेन्द्र विनायकानाम् ।। २३.२९ ।।\nदृष्टवाऽभिषिच्यमानं तु देवास्तं गणनायकम् ।\nतुष्टुवुः प्रयताः सर्वे त्रिशूलास्त्रस्य सन्निधौ ।। २३.३० ।।\nदेवा ऊचुः ।\nनमस्ते गजवक्त्राय नमस्ते गणनायक ।\nविनायक नमस्तेऽस्तु नमस्ते चण्डविक्रम ।। २३.३१ ।।\nनमोऽस्तु ते विघ्नकर्त्रे नमस्ते सर्पमेखल ।\nनमस्ते रुद्रवक्त्रोत्थ प्रलम्बजठराश्रित ।। २३.३२ ।।\nसर्वदेवनमस्कारादविघ्नं कुरु सर्वदा ।\nएवं स्तुतस्तदा देवैर्महात्मा गणनायकः ।\nअभिषिक्तश्च रुद्रस्य सोमस्यापत्यतां गतः ।। २३.३३ ।।\nएतच्चतुर्थ्यां संपन्नं गणाध्यक्षस्य पार्थिव ।\nयतस्ततोऽयं महती तिथीनां परमा तिथिः ।। २३.३४ ।।\nएतस्यां यस्तिलान् भुक्त्वा भक्त्या गणपतिं नृप ।\nआराधयति तस्याशु तुष्यते नात्र संशयः ।। २३.३५ ।।\nयश्चैतत् पठते स्तोत्रं यश्चैतच्छृणुयात् सदा ।\nन तस्य विघ्ना जायन्ते न पापं सर्वथा नृप ।। २३.३६ ।।\n।। इति श्रीवराहपुराणे भगवच्छास्त्रे त्रयोविंशोऽध्यायः ।। २३ ।।"
  }
]
[
  {
    "text": "<b>धरण्युवाच ।\n</b>\nपरमात्मा शिवः पुण्य इति केचिद् भवं विदुः ।\nअपरे हरिमीशानमिति केचिच्चतुर्मुखम् ।। ८९.१ ।।"
  },
  {
    "text": "एतेषां कतमो देवः परः को वाऽथवाऽपरः ।\nएतद्देव ममाचक्ष्व परं कौतूहलं विभो ।। ८९.२ ।।"
  },
  {
    "text": "<b>श्रीवराह उवाच ।\n</b>\nपरो नारायणो देवस्तस्माज्जातश्चतुर्मुखः ।\nतस्माद् रुद्रोऽभवद् देवि स च सर्वज्ञतां गतः ।। ८९.३ ।।"
  },
  {
    "text": "तस्याश्चर्याण्यनेकानि विविधानि वरानने ।\nश्रृणु सर्वाणि चार्वङ्गि कथ्यमानं मयाऽनघे ।। ८९.४ ।।"
  },
  {
    "text": "कैलासशिखरे रम्ये नानाधातुविचित्रिते ।\nवसत्यनुदिनं देवः शूलपाणिस्त्रिलोचनः ।। ८९.५ ।।"
  },
  {
    "text": "सैकस्मिन् दिवसे देवः सर्वभूतनमस्कृतः ।\nगणैः परिवृतो गौर्या महानासीत् पिनाकधृक् ।। ८९.६ ।।"
  },
  {
    "text": "तत्र सिंहमुखाः केचिद् गणा नर्दन्ति सिंहवत् ।\nअपरे हस्तिवक्त्राश्च हयवक्त्रास्तथापरे ।। ८९.७ ।।"
  },
  {
    "text": "अपरे शिंशुमारास्या अपरे सूकराननाः ।\nअपरेऽश्वामुखा रौद्रा खरास्याजाननास्तथा ।\nछागमत्स्याननाः क्रूरा ह्यनन्ताः शस्त्रपाणयः ।। ८९.८ ।।"
  },
  {
    "text": "केचिद् गायन्ति नृत्यन्ति धावन्ति स्फोटयन्ति च ।\nहसन्ति किलकिलायन्ति गर्जन्ति च महाबलाः ।। ८९.९ ।।"
  },
  {
    "text": "केचिल्लोष्टांस्तु संगृह्य युयुधुर्गणनायकाः ।\nअपरे मल्लयुद्धेन युयुधुर्बलदर्पिताः ।\nएवं गणसहस्त्रेण वृतो देवो महेश्वरः ।। ८९.१० ।।"
  },
  {
    "text": "यावदास्ते स्वयं देव्या क्रीडन् देववरः स्वयम् ।\nतावद् ब्रह्मा स्वयं देवैरुपायात् सह सत्वरः ।। ८९.११ ।।"
  },
  {
    "text": "तमागतमथो दृष्ट्वा पूजयित्वा विधानतः ।\nउवाच परमो देवो रुद्रो ब्रह्माणमव्यम् ।। ८९.१२ ।।"
  },
  {
    "text": "किमागमनकृत्यं ते ब्रह्मन् ब्रूहि ममाचिरम् ।\nकिं च देवास्त्वरायुक्ता आगता मम सन्निधौ ।। ८९.१३ ।।"
  },
  {
    "text": "<b>ब्रह्मोवाच ।\n</b>\nअस्त्यन्धको महादैत्यस्तेन सर्वे दिवौकसः ।\nअर्दिता मत्समीपं तु बुद्ध्वा मां शरणैषिणः ।। ८९.१४ ।।"
  },
  {
    "text": "ततश्चैते मया सर्वे प्रोक्ता देवा भवं प्रति ।\nगच्छाम इति देवेश ततस्त्वेते समागताः ।। ८९.१५ ।।"
  },
  {
    "text": "एवमुक्त्वा स्वयं ब्रह्मा वीक्षां चक्रे पिनाकिनम् ।\nनारायणं च मनसा सस्मार परमेश्वरम् ।\nततो नारायणो देवो द्वाभ्यां मध्ये व्यवस्थितः ।। ८९.१६ ।।"
  },
  {
    "text": "ततस्त्वेकीगतास्ते तु ब्रह्मविष्णुमहेश्वराः ।\nपरस्परं सूक्ष्मदृष्ट्या वीक्षां चक्रुर्मुदायुताः ।। ८९.१७ ।।"
  },
  {
    "text": "ततस्तेषां त्रिधा दृष्टिर्भूत्वैका समजायत ।\nतस्यां दृष्ट्यां समुत्पन्ना कुमारी दिव्यरूपिणी ।। ८९.१८ ।।"
  },
  {
    "text": "नीलोत्पलदलश्यामा नीलकुञ्चितमूर्द्धजा ।\nसुनासा सुललाटान्ता सुवक्त्रा सुप्रतिष्ठिता ।। ८९.१९ ।।"
  },
  {
    "text": "त्वष्ट्रा यदग्निजिह्वं तु लक्षणं परिभाषितम् ।\nतत्सर्वमेकतः संस्थं कन्यायां संप्रदृश्यते ।। ८९.२० ।।"
  },
  {
    "text": "अथ तां दृश्य कन्यां तु ब्रह्मविष्णुमहेश्वराः ।\nऊचुः काऽसि शुभे ब्रूहि किं वा कार्यं विपश्चितम् ।। ८९.२१ ।।"
  },
  {
    "text": "त्रिवर्णा च कुमारी सा कृष्णशुक्ला च पीतिका ।\nउवाच भवतां दृष्टेर्योगाज्जाताऽस्मि सत्तमाः ।\nकिं मां न वेत्थ सुश्रोणीं स्वशक्तिं परमेश्वरीम् ।। ८९.२२ ।।"
  },
  {
    "text": "ततो ब्रह्मादयस्ते च तस्यास्तुष्टा वरं ददुः ।\nनाम्नाऽसि त्रिकला देवी पाहि विश्वं च सर्वदा ।। ८९.२३ ।।"
  },
  {
    "text": "अपराण्यपि नामानि भविष्यन्ति तवानघे ।\nगुणोत्थानि महाभागे सर्वसिद्धिकराणि च ।। ८९.२४ ।।"
  },
  {
    "text": "अन्यच्च कारणं देवि त्रिवर्णाऽसि वरानने ।\nमूर्तित्रयं त्रिभिर्वर्णैः कुरु देवि स्वकं द्रुतम् ।। ८९.२५ ।।"
  },
  {
    "text": "एवमुक्ता तदा देवैरकरोत् त्रिविधां तनुम् ।\nसितां रक्तां तथा कृष्णां त्रिमूर्तित्वं जगाम ह ।। ८९.२६ ।।"
  },
  {
    "text": "या सा ब्राह्मी शुभा मूर्त्तिस्तया सृजति वै प्रजाः ।\nसौम्यरूपेण सुश्रोणी ब्रह्मसृष्ट्या विधानतः ।। ८९.२७ ।।"
  },
  {
    "text": "या सा रक्तेन वर्णेन सुरूपा तनुमध्यमा ।\nशङ्खचक्रधरा देवी वैष्णवी सा कला स्मृता ।\nसा पाति सकलं विश्वं विष्णुमायेति कीर्त्त्यते ।। ८९.२८ ।।"
  },
  {
    "text": "या सा कृष्णेन वर्णेन रौद्री मूर्त्तिस्त्रिशूलिनी ।\nदंष्ट्राकरालिनी देवी सा संहरति वै जगत् ।। ८९.२९ ।।"
  },
  {
    "text": "या सृष्टिर्ब्रह्मणो देवी श्वेतवर्णा विभावरी ।\nसा कुमारी महाभागा विपुलाब्जदलेक्षणा ।\nसद्यो ब्रह्माणमामन्त्र्य तत्रैवान्तरधीयत ।। ८९.३० ।।"
  },
  {
    "text": "साऽन्तर्हिता ययौ देवी वरदा श्वेतपर्वतम् ।\nतपस्तप्तुं महत् तीव्रं सर्वगत्वमभीप्सती ।। ८९.३१ ।।"
  },
  {
    "text": "या वैष्णवी कुमारी तु साप्यनुज्ञाय केशवम् ।\nमन्दराद्रिं ययौ तप्तुं तपः परमदुश्चरम् ।। ८९.३२ ।।"
  },
  {
    "text": "या सा कृष्णा विशालाक्षी रौद्री दंष्ट्राकरालिनी ।\nसा नीलपर्वतवरं तपश्चर्तुं ययौ शुभा ।। ८९.३३ ।।"
  },
  {
    "text": "अथ कालेन महता प्रजाः स्त्रष्टुं प्रजापतिः ।\nआरब्धवान् तदा तस्य ववृधे सृजतो बलम् ।। ८९.३४ ।।"
  },
  {
    "text": "यदा न ववृधे तस्य ब्रह्मणो मानसी प्रजा ।\nतदा दध्यौ किमेतन्मे न तथा वर्द्धते प्रजा ।। ८९.३५ ।।"
  },
  {
    "text": "ततो ब्रह्मा हृदा दध्यौ योगाभ्यासेन सुव्रते ।\nचिन्तयन् बुबुधे देवस्तां कन्यां श्वेतपर्वते ।\nतपश्चरन्तीं सुमहत् तपसा दग्धकिल्बिषाम् ।। ८९.३६ ।।"
  },
  {
    "text": "ततो ब्रह्मा ययौ तत्र यत्र सा कमलेक्षणा ।\nतपश्चरति तां दृष्ट्वा वाक्यमेतदुवाच ह ।। ८९.३७ ।।"
  },
  {
    "text": "<b>ब्रह्मोवाच ।\n</b>\nकिं तपः क्रियते भद्रे कार्यमावेक्ष्य शोभते ।\nतुष्टोऽस्मि ते विशालाक्षि वरं किं ते ददाम्यहम् ।। ८९.३८ ।।"
  },
  {
    "text": "<b>सृष्टिरुवाच ।\n</b>\nभगवन्नेकदेशस्था नोत्सहे स्थातुमञ्जसा ।\nअतोऽर्थं त्वां वरं याचे सर्वगत्वमभीप्सती ।। ८९.३९ ।।"
  },
  {
    "text": "एवमुक्तस्तदा देव्या सृष्ट्या ब्रह्मा प्रजापतिः ।\nउवाच तां तदा देवीं सर्वगा त्वं भविष्यसि ।। ८९.४० ।।"
  },
  {
    "text": "एवमुक्ता तदा तेन सृष्टिः सा कमलेक्षणा ।\nतस्य ह्यङ्के लयं प्राप्ता सा देवी पद्मलोचना ।\nतस्मादारभ्य कालात् तु ब्राह्मी सृष्टिर्व्यवर्द्धत ।। ८९.४१ ।।"
  },
  {
    "text": "ब्रह्मणो मानसाः सप्त तेषामन्ये तपोधनाः ।\nतेषामन्ये ततस्त्वन्ये चतुर्द्धा भूतसंग्रहः ।\nसस्थाणुजङ्गमानां च सृष्टिः सर्वत्र संस्थिता ।। ८९.४२ ।।"
  },
  {
    "text": "यत्किंचिद् वाङ्मयं लोके जगत्स्थावरजङ्गमम् ।\nतत्सर्वं स्थापितं सृष्ट्या भूतं भव्यं च सर्वदा ।। ८९.४३ ।।"
  },
  {
    "text": "।। इति श्रीवराहपुराणे भगवच्छास्त्रे एकोननवतितमोऽध्यायः ।। ८९ ।।"
  }
]
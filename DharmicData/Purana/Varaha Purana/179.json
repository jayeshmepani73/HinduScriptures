[
  {
    "text": "धरण्युवाच ।।\nतवापराधाद्देवेश वर्ज्योऽयं वैष्णवेन च ।।\nविनापराधो मनुजः सापराधश्च जायते ।। १ ।।\nकर्मणाचरणेनैव करणेन जुगुप्सितः ।।\nतच्च पूजाफलं सर्वं ज्ञायते तद्वदस्व मे ।। २ ।।\nश्रीवराह उवाच ।।\nकर्मणा मनसा वाचा ये पापरुचयो जनाः ।।\nभक्षणं दन्तकाष्ठस्य राजान्नस्य तु भोजनम् ।। ३ ।।\nमैथुनं शवसंस्पर्शं पुरीषोत्सर्गमेव च ।।\nसूतक्युदक्याप्रेक्षा च स्पर्शनं मेहनं तथा ।। ४ ।।\nअभाष्य भाषणं चैव पिण्याकस्य च भक्षणम् ।।\nरक्तपारक्यमलिनवस्त्रधारित्वनीलिजम् ।। ५ ।।\nगुरोश्चालीकनिर्बन्धः पतितान्नस्य भक्षणम् ।।\nअभक्ष्य  भक्षणं चैव तण्डुलीयविभीतकम् ।। ६ ।।\nअदानं तुवरान्नस्य जालपादवराकयोः ।।\nभक्षणं  देवतागारे सोपानत्कोपसर्पणम् ।। ७ ।।\nतथैव देव पूजायां निषिद्धकुसुमार्च्चनम् ।।\nअनुत्तार्य च निर्माल्यं पूजा क्षीणान्धकारयोः ।। ८ ।।\nपानं सुराया देवस्य अन्धकारे प्रबोधनम् ।।\nतावत्कर्मार्च्चने विष्णोरनमस्करणं तथा ।। ९।।\nअपराधास्त्रयस्त्रिंशत्समाख्याता मया धरे ।।\nएभिर्युक्तस्तु पुरुषो विष्णुं नैव प्रपश्यति ।। 179.१० ।।\nदूरस्थो न नमस्कारं कुर्यात्पूजा तु राक्षसी।।\nएकरात्रं द्विरात्रं वा त्रिरात्रं स्नानमेव च ।।\nसवासाः पंचगव्याशी मलसंवस्त्रकं क्रमात् ।।।।।।\nनीलीरक्षापनोदार्थं गोमयेन प्रघर्षणम् ।।\nप्राजापत्येन शुद्धिः स्यान्नीलीवस्त्रस्य धारणात् ।। १२ ।।\nचान्द्रायणद्वयं कुर्याद्गुरोः क्षयितमुत्तमम् ।।\nचान्द्रायणं पराकं च पतितान्नस्य भक्षणात् ।। १३ ।।\nचान्द्रायणं पराकं च प्राजापत्यं तथैव च ।।\nगोप्रदानं च भोज्यं च अभक्षस्य च भक्षणे ।। १४ ।।\nउपवासस्तु पंचाहं पंचगव्येन शुद्ध्यति।।\nसोपानत्कश्चरेत्पाद कृच्छ्रस्य द्विरभोजनम् ।।१५।।\nपुष्पाभावेऽर्च्चनं स्नानं देवस्पर्शं च कारयन् ।।\nअनिर्माल्यनमस्कारं स्नानं पंचामृतेन तु ।। १६ ।\nसुरापाने द्विजातीनां चान्द्रायणचतुष्टयम् ।।\nतथैव द्वादशाब्दं तु प्राजापत्यत्रयं चरेत् ।। १७ ।।\nब्रह्मकूर्च्चेन शुद्धिः स्याद्गोप्रदानत्रयेण च ।।\nत्रयाणामेकरात्रेण पंचामृतनिषेवणात् ।। १८ ।।\nमुच्यते त्वपराधैस्तु तथा विष्णोः स्तवं पठन् ।।\nएतत्ते कथितं गुह्यं किमन्यच्छ्रोतुमिच्छसि ।। १९ ।।\nपुनः पुनरुवाचेदं देवदेवो जनार्दनः ।।\nमोहङ्गता तु शृणुते नष्टसंज्ञेव लक्ष्यते ।। 179.२० ।।\nमुहुर्त्तमात्रे सा देवी संज्ञां प्राप्येदमब्रवीत् ।।\nअपराधे कृते देव सूतकी हि प्रजायते ।। २१ ।।\nप्रायश्चित्तानि भूरीणि कृतानि तु नरैः सदा ।।\nतेन मे मनसो मोहः दुःखदो यः समभ्ययात् ।। २२ ।।\nअस्ति कश्चिदुपायोऽत्र येन त्वं नृषु तुष्यसि ।।\nपूजितः सफलश्चासि अपराधविशोधनम् ।। २३ ।।\nश्रीवराह उवाच ।।\nसंवत्सरस्य मध्ये तु तीर्थे सौकरवे मम ।।\nकृतोपवासः स्नानेन गंगायां शुद्धिमाप्नुयात् ।। २४ ।।\nमथुरायां तथाप्येवं सापराधः शुचिर्भवेत् ।।\nअनयोस्तीर्थयोरेवं यः सेवेत सकृन्नरः ।। २५ ।।\nसहस्रजन्मसु कृतानपराधाञ्जहाति सः ।।\nस्नानात्पानात्तथा ध्यानात्कीर्त्तनाद्धारणात्तथा ।।२६।\nश्रवणान्मननाच्चैव दर्शनाद्याति पातकम् ।।\nपृथिव्युवाच ।।\nमथुरा सूकरं चैव द्वावेतौ तव वल्लभौ ।। २७ ।।\nविशिष्टमनयोः किं च सत्यं ब्रूहि सुरेश्वर ।।\nश्रीवराह उवाच ।।\nपृथिव्यां यानि तीर्थानि आसमुद्रसरांसि च ।। २८ ।।\nकुब्जाम्रकं प्रशंसन्ति सदा मद्भावभाविताः ।।\nतस्मात्कोटिगुणं गुह्यं सौकरतीर्थमुत्तमम् ।।२९।।\nएकाहं मार्गशीर्ष्यां च द्वादश्यां सितवैष्णवम् ।।\nगंगासागरिकं नाम पुराणेषु च पठ्यते ।।179.३० ।।\nगुह्याद्गुह्यतरं पुण्यं माथुरं मम मण्डलम् ।।\nफलं परार्द्धगुणितं सिततीर्थान्न संशयः ।। ३१ ।।\nअटित्वा सर्वतीर्थानि कुब्जाम्रादीनि नित्यशः ।।\nअघं विनश्यते क्षिप्रं मथुरामागतस्य च ।। ३२ ।।\nविश्रमणाच्च विश्रान्तिस्तेन संज्ञा वरा मम ।।\nसारात्सारतरं स्नानं गुह्यानां गुह्यमुत्तमम् ।। ३३ ।।\nगतिरन्वेषणीयानां मथुरा परमा गतिः ।।\nकुब्जाम्रके सौकरे च मथुरायां विशेषतः ।। ३४ ।।\nविना सांख्येन योगेन मुच्यते नात्र संशयः ।।\nया गतिर्योगयुक्तस्य ब्राह्मणस्य मनीषिणः ।। ३५ ।।\nसा गतिस्त्यजतः प्राणान्मथुरायां न संशयः ।।\nएतत्ते कथितं सारं मया सत्येन सुव्रते ।।\nन तीर्थं मथुराया हि न देवः केशवात्परः ।। ३६ ।।\nइति श्रीवराहपुराणे मथुरामाहात्म्ये अपराधप्रायश्चित्तमाहात्म्यं नाम ऊनाशीत्यधिकशततमोऽध्यायः।।१७९।।"
  }
]
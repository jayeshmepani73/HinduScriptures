[
  {
    "text": "अथ सोमेश्वरादिलिङ्गमुक्तिक्षेत्रत्रिवेण्यादिमाहात्म्यम्\n।। सूत उवाच ।।\nश्रुत्वा मन्दारमाहात्म्यं धर्मकामा वसुन्धरा ।।\nविस्मयं परमं गत्वा पुनः पप्रच्छ माधवम् ।। १।।\nधरण्युवाच ।।\nमया देवप्रसादेन श्रुतं मन्दारवर्णनम् ।।\nमन्दारात्परमं स्थानं विष्णो तद्वक्तुमर्हसि ।। २ ।।\nश्रीवराह उवाच ।।\nशृणु तत्त्वेन मे देवि यन्मां त्वं परिपृच्छसि ।।\nकथयिष्यामि मे गुह्यं शालग्राममिति स्मृतम् ।। ३ ।।\nद्वापरे तु युगे भूमे यदूनां कुलसंकुले ।।\nतत्र शूर इति ख्यातो यदूनां वंशवर्द्धनः ।।४।।\nतस्य पुत्रो महाभागो सर्वकर्मपरायणः ।।\nवसुदेवो गृहे जातो यादवानां कुलोद्वहः ।। ५ ।।\nतस्य भार्या च वसुधे सर्वावयवसुन्दरी ।।\nदेवकी नाम नामा च मनोज्ञा शुभदर्शना ।। ६ ।।\nतस्या गर्भे महाभागे भविष्यामि न संशयः ।।\nवासुदेव इति ख्यातो देवानामरिमर्दनः ।। ७ ।।\nततोऽपि संस्थिते तत्र यादवानां कुलोद्वहे ।।\nतत्र ब्रह्मर्षिपरमः साल ङ्कायन एव च ।। ८ ।।\nममैवाराधनार्थाय भ्रमते स दिशो दश ।।\nपुत्रार्थं स तपस्तेपे मेरुशृङ्गे समाहितः ।। ९ ।।\nततः पिण्डारके गता मम क्षेत्रे वसुन्धरे ।।\nलोहार्गले ततो गत्वा सहस्रं चैव तिष्ठति ।। १४४.१० ।।\nईश्वरेण समं पूर्वं सर्वयोगेश्वरं स्थितम् ।।\nन च पश्यति मां देवि मार्गमाण इतस्ततः ।। ११ ।।\nईश्वरेण समं पूर्वमहमासं वसुन्धरे ।।\nतस्यैव तप्यमानस्य सालंकायनकस्य ह ।। १२ ।।\nतस्मिन्क्षेत्रे हरो देवो मत्स्व रूपेण संयुतः ।।\nशालग्रामे गिरौ तस्मिञ्छिलारूपेण तिष्ठति ।। १३ ।।\nअहं तिष्ठामि तत्रैव गिरिरूपेण नित्यशः ।।\nतस्मिञ्छिलाः समग्रास्तु मत्स्वरूपा न संशयः ।। १४ ।।\nपूजनीयाः प्रयत्नेन किंपुनश्चक्रलाञ्छिताः ।।\nलिङ्गरूपेण च हरस्तत्र देवालये गिरौ ।। १५ ।।\nशिवनाभाः शिलास्तत्र चक्रनाभास्तथा शिलाः ।।\nसोमेश्वराधिष्ठितस्तु शिवरूपो गिरिः स्मृतः ।। १६ ।।\nसोमेन तत्र संस्थाप्य स्वनाम्ना लिंगमुत्तमम् ।।\nवर्षाणां तु सहस्रं वै स्वशापस्य निवृत्तये ।। १७ ।।\nततः शापाद्विनिर्मुक्तः तेजसा च परिप्लुतः ।।\nस्वकं तेजोबलं प्राप्य तुष्टाव गिरिजा पतिम् ।। १८ ।।\nसोमेश्वराच्च वरदमाविर्भूतं त्रियम्बकम् ।। १९ ।।\nसोम उवाच ।।\nशिवं सौम्यमुमाकान्तं भक्तानुग्रहकातरम् ।।\nनतोऽस्मि पंचवदनं नीलकण्ठं त्रिलोचनम् ।। १४४.२० ।।\nशशांकशेखरं दिव्यं सर्वदेवनमस्कृतम् ।।\nपिनाकपाणिं देवेशं भक्तानामभयप्रदम् ।। २१ ।।\nत्रिशूलिनं डमरुणा लसद्धस्तं वृषध्वजम् ।।\nनानामुखैर्गणैर्जुष्टं नानारूपैर्भयानकैः ।। २२ ।।\nत्रिपुरघ्नं महाकालमन्धकादिनिषूदनम् ।।\nगजाजिनावृतं स्थाणुं व्याघ्रचर्मविभूषितम् ।। २३ ।।\nनागभोगोपवीतं च रुद्रमालधरं प्रभुम् ।।\nअरूपमपि सर्वेशं भक्तेच्छोपात्तविग्रहम् ।।२४।।\nवह्निसोमार्क नयनं मनोवाचामगोचरम् ।।\nजटाजूटप्रकटितं गंगासम्मार्ज्जितांहसम् ।। २५ ।।\nकैलासनिलयं शम्भुं हिमाचलकृताश्रमम् ।।\nएवं स्तुतस्तदा शम्भुरिन्दुं वचनमब्रवीत् ।। २६ ।।\nवरं वरय भद्रं ते यत्ते मनसि वर्त्तते ।।\nदुर्ल्लभं दर्शनं यस्मात्प्राप्तवानसि गोपते ।। २७ ।।\nसोम उवाच ।।\nवरं ददासि चेद्देव मम लिंगे सदा वस ।।\nएतल्लिंगस्य भक्तानां पूरयस्व मनोरथम् ।। २८ ।।\nदेवदेव उवाच ।।\nविष्णुसान्निध्यमप्यत्र सदैव निव साम्यहम् ।।\nविशेषतस्त्वदीयेऽस्मिन्नद्यप्रभृतिगोपते ।। २९ ।।\nममैवान्या परा मूर्त्तिस्तं शशाङ्क न संशयः ।।\nएतल्लिंगार्च्चकानां च भक्तानां मम सर्वदा ।। १४४.३० ।।\nवरान्दास्यामि भद्रं ते देवानामपि दुर्लभान् ।।\nसालङ्कायनकाख्यस्य मुनेस्तु तपसो बलात् ।। ३१ ।।\nविष्णुना सह संमन्त्र्य स्थितावावां कलानिधे ।।\nशालग्रामगिरिर्विष्णुरहं सोमेश्वराभिधः ।। ३२ ।।\nतयोः पर्वतयोर्या वै शिला विष्णुशिवाभिधा ।।\nरेवया च कृतं पूर्वं तपः शिवसुतुष्टिदम् ।।३३ ।।\nमम त्वत्सदृशः पुत्रो भूयादिति मनीषया।।\nअहं कस्यापि न सुतः किं करोमीति चिन्तयन् ।।३४।।\nरेवायास्तु वरो देयस्त्ववश्यं मृगलाञ्छन ।।\nनिश्चित्यैवं तदा प्रोक्तः प्रसन्नेनान्तरात्मना ।। ३५ ।।\nलिंगरूपेण ते देवि गजाननपुरस्कृतः ।।\nगर्भे तव वसिष्यामि पुत्रो भूत्वा शिवप्रिये।।३६।।\nमम त्वमपरा मूर्त्तिः ख्याता जलमयी शिवा।।\nशिवशक्तिविभेदेन आवामेकत्रसंस्थितौ।।३७।।\nएवं दत्तवरा रेवा मत्सान्निध्यमिहागता ।।\nरेवाखण्डमिति ख्यातं ततः प्रभृति गोपते ।।३८।।\nगण्डक्यापि पुरा तप्तं वर्षाणामयुतं विधो ।।\nशीर्णपर्णाशनं कृत्वा वायुभक्षाऽप्यनन्तरम् ।।३९।।\nदिव्यवर्षशतं तेपे विष्णुं चिन्तयती तदा ।।\nततः साक्षाज्जगन्नाथो हरिर्भक्तजनप्रियः ।। १४४.४०।।\nउवाच मधुरं वाक्यं प्रीतः प्रणतवत्सलः ।।\nगण्डकि त्वां प्रसन्नोऽस्मि तपसा विस्मितोऽनषे ।।४१।।\nअनविच्छिन्नया भक्त्या वरं वरय सुव्रते ।।\nकिं देयं तद्वदस्वाशु प्रीतोऽस्मि वरवर्णिनि ।।४२।।\nगण्डक्यपि पुरा दृष्ट्वा शंखचक्रगदाधरम् ।।\nदण्डवत्प्रणता भूत्वा ततः स्तोतुं प्रचक्रमे ।। ४३ ।।\nअहो देव मया दृष्टो दुर्दर्शो योगिनामपि ।।\nत्वया सर्वमिदं सृष्टं जगत्स्थावरजङ्गमम् ।। ४४ ।।\nतदनु त्वं प्रविष्टोऽसि पुरुषस्तेन चोच्यते ।।\nत्वल्लीलोन्मीलिते विश्वे कः स्वतन्त्रोऽस्ति वै पुमान् ।।४५।।\nअनाद्यन्तमपर्यंतं यद्ब्रह्म श्रुतिबोघितम् ।।\nतदेव त्वं महाविष्णो यस्त्वां वेद स वेदवित्।। ४६।।\nतवैवाद्या जगन्माता या शक्तिः परमा स्मृता ।।\nतां योगमायां प्रकृति प्रधानमिति चक्षते ।। ४७ ।।\nनिर्गुणः पुरुषोऽव्यक्तश्चित्स्वरूपो निरञ्जनः ।।\nआनन्दरूपः शुद्धात्मा ह्यकर्त्ता निर्विकारकः ।। ४८ ।।\nस्वां योगमायामाविश्य कर्तृत्वं प्राप्तवानसि ।।\nप्रकृत्या सृज्यमानेऽस्मिन्द्रष्टा साक्षी निग द्यते ।। ४९ ।।\nप्रकृतैस्त्रिगुणैरस्मिन्सृज्यमानेऽपि नान्यथा ।।\nसान्निध्यमात्रतो देव त्वयि स्फुरति कारणे ।।१४४.५०।।\nस्फटिके हि यथा स्वच्छे जपा कुसुमरागतः ।।\nप्रकाश्यते त्वप्रकाशाज्ज्योतीरूपं नताऽस्मि तत् ।। ५१ ।।\nब्रह्मादयोऽपि कवयो न विदन्ति यथार्थतः ।।\nतत्कथं वेद्म्यहं मूढा तव रूपं निरञ्जनम् ।। ५२ ।।\nमूढस्य जगतो मध्ये स्थिता किंचिदजानती ।।\nत्वया धृता कृता चास्मि योग्यायोग्यमविन्दती ।। ५३ ।।\nतेन लोके महत्त्वं च त्वत्प्रसादेन चैषिता ।।\nययाचेऽज्ञतयोदार तन्मे दातुं त्वमर्हसि ।।५४।।\nदयालुरसि दीनेषु नेति मां न वद प्रभो ।।\nततः प्रोवाच भगवान्देवि यद्यत्त्वमिच्छसि ।। ५५ ।।\nतद्याचय वरारोहे अदेयमपि सर्वथा ।।\nयद्दुर्लभं मनुष्याणां शीघ्रं याचय मां प्रति ।। ५६ ।।\nमद्दर्शनमनु प्राप्य को वाऽपूर्णो मनोरथः ।।\nततो हिमांशो सा देवी गण्डकी लोकतारिणी ।। ५७ ।।\nप्रांजलिः प्रणता भूत्वा मधुरं वाक्यमब्रवीत् ।।\nयदि देव प्रसन्नोऽसि देयो मे वाञ्छितो वरः ।। ५८ ।।\nमम गर्भगतो भूत्वा विष्णो मत्पुत्रतां व्रज ।।\nततः प्रसन्नो भगवांश्चिन्तयामास गोपते ।। ५९।।\nकिं याचितं निम्नगया नित्यं मत्सङ्गलुब्धया ।।\nदास्यामि याचितं येन लोकानां भवमोक्षणम् ।। १४४.६०।।\nइत्येवं कृपया देवो निश्चित्य मनसा स्वयम्।।\nगण्डकीमवदत्प्रीतः शृणु देवि वचो मम ।।६१ ।।\nशालग्रामशिलारूपी तव गर्भगतः सदा ।।\nस्थास्यामि तव पुत्रत्वे भक्तानुग्रहकारणात।।।६२।।\nमत्सान्निध्यान्नदीनां त्वमतिश्रेष्ठा भविष्यसि ।।\nदर्शनात्स्पर्शनात्स्नानात्पानाच्चैवावगाहनात् ।।६३।।\nहरिष्यसि महापापं वाङ्मनःकायसम्भवम् ।।\nयः स्नास्यति विधानेन देवर्षिपितृतर्पकः।। ६४।।\nतर्पयेत्स्वपितॄंश्चापि तारयित्वा दिवं नयेत् ।।\nस्वयं मम प्रियो भूत्वा ब्रह्मलाके गमिष्यति ।।६५।।।\nयदि त्वय्युत्सृजेत्प्राणान् मम कर्मपरायणः ।।\nसोऽपि याति मम स्थानं यत्र गत्वा न शोचति।।६६।।\nएवं दत्त्वा वरान्देव्यै तत्रैवान्तरधीयत।।\nततः प्रभृति तिष्ठामः क्षेत्रेऽस्मिञ्छशलाञ्छन ।।६७।।\nअहं च भगवान्विष्णुर्भक्तेच्छोपात्तविग्रहः ।।\nएवमुक्त्वा द्विजपतिमन्वगृह्णाद्धरः प्रभुः।।६८।।\nप्रभासयन्नुडुपतेरंगानि प्रममार्ज्ज ह ।।\nशङ्करेण करेणापि नीरुजानि विधाय च ।।६९ ।।\nपश्यतस्तस्य तु विधोस्तत्रैवांतरधीयत ।।\nसोमेशाद्दक्षिणे भागे बाणेनाद्रिं विभिद्य वै ।। १४४.७० ।।\nरावणेन प्रकटिता जलधाराऽतिपुण्यदा ।।\nबाणगंगेति विख्याता या स्नाता चाघहारिणी ।।७१ ।।\nसोमेशात्पूर्व दिग्भागे रावणस्य तपोवनम् ।।\nयत्र स्थित्वा त्रिरात्रेण तपसः फलमश्रुते ।। ७२ ।।\nयत्र नृत्येन देवेशस्तुष्टस्तस्मै वरं ददौ ।।\nतेन रावणनृत्येन प्रख्यातो नर्त्तनाचलः ।।७३ ।।\nस्नात्वा तु बाणगंगायां दृष्ट्वा बाणेश्वरं प्रभुम् ।।\nगंगास्नानफलं प्राप्य मोदते देववद्दिवि ।। ७४ ।।\nसालङ्कायनकोऽप्याशु क्षेत्रे तस्मिन्परं मम ।।\nशालग्रामे महातीव्रमास्थितं परमं तपः ।। ७५ ।।\nअन्यच्च ते प्रवक्ष्यामि परं गुह्यं वसुन्धरे ।।\nतप्यतस्तस्य तु मुने रीश्वरेण समं सुतम् ।।७६।।\nप्राप्यामीति परं भावं ज्ञात्वा देवो महेश्वरः ।।\nसुन्दरं त्वपरं रूपं धृत्वा दृष्टिसुखावहम् ।। ७७ ।।\nसालङ्कायनपुत्रत्वं योगमायामुपाश्रितः ।।\nप्राप्तोऽपि तं न जानाति दक्षिणं पाश्वर्मास्थितः ।।७८।।\nमायायोगबलोपेतस्त्र्यक्षो वै शूलपाणिधृक् ।।\nरूपवान् गुणवांश्चैव वपुषादित्यसन्निभः ।। ७९ ।।\nस तं न ज्ञायते जातं ममैवाराधने स्थित. ।।\nअथ नन्दी प्रहस्याह महादेवाज्ञया मुनिम् ।। १४४.८० ।।\nउत्तिष्ठ मुनि शार्दूल सफलस्ते मनोरथः ।।\nत्वद्दक्षिणाङ्गाज्जातोऽस्मि पुत्रस्ते शाधि मां प्रभो ।।८१ ।।\nत्वया तपः समारब्धमीश्वरेण समं सुतम् ।।\nप्राप्स्यामीति ततो मह्यं सदृशोऽन्यो न कश्चन ।।८२।।\nविचार्येति तवाहं वै जातोऽस्मि स्वयमेव च ।।\nतपसाराधयन्देवं शङ्खचक्रगदाधरम् ।।८३।।\nप्राप्तोऽसि परमां सिद्धिं त्वत्पुत्रोऽहं यतः स्थितः ।।\nश्रुत्वा तन्नन्दिनो वाक्यं प्रहृष्टवदनो मुनिः ।। ८४ ।।\nविस्मितस्तु तदोवाच कथं नाद्यापि मे हरिः।।\nदृग्गोचरत्वमायाति जातं चेत्तपसः फलम् ।। ८५ ।।\nयावत्तं न समीक्षिष्ये तावन्न विरतं तपः ।।\nअहमत्रैव वत्स्यामि यावदच्युतदर्शनम् ।।८६।।\nत्वमपि योगेन मथुरां व्रज सत्वरम् ।।\nमदाश्रमे तत्र पुण्ये धनं गोव्रजसंकुलम् ।। ८७ ।।\nआमुष्यायणमादाय शीघ्रमत्र समानय ।। ८८ ।।\nततस्त्वाज्ञां समादाय नन्दी सत्वरमाव्रजत् ।।\nगत्वा च मथुरां तस्य ऋषेराश्रममीक्ष्य च।। ८९ ।।\nदृष्ट्वामुष्यायणं तत्र पृष्ट्वा नाम तमप्युत ।।\nगृहे वित्ते च कुशलमपृच्छद्गोधनेषु च ।। १४४.९० ।।\nसालंकायनशिष्योऽपि आमुष्यायणसंज्ञितः ।।\nसर्वत्र कुशलं साधो प्रभावात्तु गुरोर्मम ।।९१ ।।\nगुरोश्च कुशलं ब्रूहि कुत्रास्ते स तपोधनः ।।\nभवान् कुतः समायातः किमत्रागमकारणम् ।।९२ ।।\nतन्मे विस्तरतो ब्रूहि अर्घ्यश्चैवोपगृह्यताम् ।।\nइत्युक्तः सोऽर्घ्यमादाय विश्रम्य च ततो गुरोः ।। ९३ ।।\nवृत्तान्तं कथयामास त्वागमस्य च कारणम् ।।\nततस्तेनैव सहितो गोधनं तत्प्रगृह्य च ।। ९४ ।।\nदिनैः कतिपयैश्चैव गण्डकीतीरमाश्रितः ।।\nशनैरुत्तीर्य च ततस्त्रिवेणीं प्राप्य हर्षितः ।। ९५ ।।\nदेविका नाम देवानां प्रभावाच्च तपस्यताम् ।।\nनियमार्थं समुद्भूता गंडक्या मिलिता शुभा ।। ९६ ।।\nआश्रमादपरा चासीत्पुलस्त्यपुलहाश्रमात् ।।\nगंडक्या मिलिता सापि त्रिवेणी गण्डकीत्यभूत् ।। ९७।।\nकामिकं तन्महातीर्थं पितॄणामतिवल्लभम् ।।\nतत्र स्थितं महालिङ्गं त्रिजलेश्वरसंज्ञितम् ।।९८।।\nमुक्तिभुक्तिप्रदं देवि दर्शनादघनाशनम् ।। ९९ ।।\nधरण्युवाच ।।\nप्रयागे या त्रिवेणीति यत्र देवो महेश्वरः ।।\nशूलटङ्क इति ख्यातः सोमेश इति चापरः ।। १४४.१०० ।।\nवेणीमाधवनाम्नाऽपि यत्र विष्णुः स्वयं स्थितः ।।\nगङ्गा च यमुना चैव सरस्वत्यपरा नदी ।। १०१ ।।\nसर्वेषां चैव देवानामृषीणां सरसामपि।।\nसर्वेषां चैव तीर्थानां समाजस्तत्र मे श्रुतः ।।१०२।।\nयत्राप्लुता दिवं यान्ति मृता मुक्तिं प्रयान्ति च ।।\nतीर्थराज इति ख्यातं तत्तीर्थं केशवप्रियम् ।। १०३।।\nसैव त्रिवेणी विख्याता किमपूर्वां प्रशंससि ।।\nएतद्गुह्यतमं प्रोक्तं त्वया विष्णो न संशयः ।।१०४ ।।\nतत्कथ्यतां महाभाग लोकानां हितकाम्यया ।।\nमय्यनुक्रोशुबुद्ध्या च कृपां कुरु दयानिधे ।। १०५ ।।\nश्रीवराह उवाच ।।\nशृणुष्व देवि भद्रं ते यद्गुह्यं परि पृच्छसि ।।\nअत्र ते कीर्त्तयिष्यामि सेतिहासां कथां शुभाम् ।। १०६ ।।\nपुरा विष्णुस्तपस्तेपे लोकानां हितकाम्यया ।।\nहिमालये गिरौ रम्ये देवतागणसेविते ।। १०७ ।।\nततो बहुतिथे काले याते सति तपस्यतः।।\nतीव्रं तेजः प्रादुरासीद्येन लोकाश्चराचराः ।।१०८ ।।\nतस्योष्मणा समुद्भूतः स्वेदपूरस्तु गण्डयोः ।।\nतेन जाता धुनी दिव्या लोकानामघहारिणी ।। १०९ ।।\nमहर्लोकादयः सर्वे विस्मिताः सर्वतो दिशम् ।।\nतस्य प्रभवमिच्छन्तो ज्ञातुं नेशुः कथंचन।।१४४.११०।।\nदेवाः सर्वे ततो जग्मुर्ब्रह्माणं प्रति चोत्सुकाः।।\nपप्रच्छुः प्रभवं तस्य प्रणम्य च पुनःपुनः।।१११।।\nब्रह्मापि हि न जानाति मोहितस्तस्य मायया ।।\nततो देवैः समं ब्रह्मा शङ्करं प्रत्युपस्थितः ।। ११२ ।।\nतं दृष्ट्वा सहसा देवैः समेतं प्रत्युपस्थि तम्।।\nपप्रच्छ तं महादेवस्तदामनकारणम्।।११३।।\nब्रह्मा तं च महादेवं पप्रच्छ प्रणतः स्थिताः।।\nअत्यद्भुतं महत्तेजश्चाद्भुतं किं महेश्वर ।।११४ ।।\nयेन प्रत्याहता क्ष्माऽसौ जगद्व्यतिकरावहा ।।\nकिन्नु स्यात्कथमतेत्स्यात्कश्चास्य प्रभवो विभो ।। ११५ ।।\nशिवः क्षणं ततो ध्यात्वा ब्रह्माद्यान् प्रत्युवाच ह ।।\nमहसोऽस्य समुत्पत्तिं महतो दर्शयामि वः ।। ११६ ।।\nजगाम देवसहितः सोमः सहगणः प्रभुः ।।\nयत्रास्ते भगवान्विष्णुर्महता तपसान्वितः ।। ११७ ।।\nउवाच परमप्रीतस्तदा शम्भुः स्मयन्निव ।।\nतपस्यसि किमिच्छन्तस्त्वं कर्त्ता जगतां प्रभुः ।। ११८ ।।\nसर्वाधारोऽ खिलाध्यक्षस्तत्किं यत्तव दुर्ल्लभम् ।।\nएवमुक्तः प्रत्युवाच प्रणम्य जगतां प्रभुः ।। ११९ ।।\nअहं लोकहितार्थाय तपस्तप्तुं समुद्यतः ।।\nत्वत्तो वरानभीप्सन्वै त्वद्दर्शनसमुत्सुकः ।। १४४.१२० ।।\nत्वद्दर्शनममनुप्राप्य कृतार्थोऽस्मि जगत्पते ।। १२१ ।।\nशिव उवाच ।।\nमुक्तिक्षेत्रमिदं देव दर्शनादेव मुक्तिदम् ।।\nगण्डस्वेदोद्भवा यत्र गण्डकी सरितां वरा ।। १२२ ।।\nभविष्यति न सन्देहो यस्या गर्भे भविष्यति ।।\nत्वयि स्थिते जग न्नाथे तव सान्निध्यकारणात् ।। १२३ ।।\nअहं ब्रह्मा च देवाश्च ऋषिभिः सह केशव ।।\nसर्वे वेदाश्च यज्ञाश्च सर्वतीर्थानि चाप्युत ।। १२४ ।।\nवसिष्यामः सदैवात्र गण्डक्यां जगतां पते ।।\nकार्त्तिकं सकलं मासं यः स्नास्यति नरः प्रभो ।। १२५ ।।\nसर्वपापविनिर्मुक्तो मुक्तिभागी न संशयः ।।\nतीर्थानां परमं तीर्थं मङ्गलानां च मङ्गलम् ।।१२६ ।।\nयत्र स्नानेन लभ्येत गंगास्नानफलं नरैः ।।\nस्मरणाद्दर्शनात्स्पर्शान्निष्पापो जायते नरः ।। १२७ ।।\nयस्यास्तत्समतां कान्या लभेद्गंगां विना नदीम् ।।\nयत्र सा परमा पुण्या गण्डकी भुक्तिमुक्तिदा ।। १२८ ।।\nअपरा देविका  नाम्ना गण्डक्या सह संगता ।।\nपुलस्त्यपुलहौ पूर्वं तेपाते परमं तपः ।। १२९ ।।\nयत्र सृष्टिविधानार्थं कृत्वाश्रमपदं पृथक् ।।\nसृष्टेर्विधानसामर्थ्यं यत्र लब्धं ततः परम् ।। १४४.१३० ।।\nततोऽभूद्ब्रह्मतनया पुण्या सा सरितां वरा ।।\nगण्डक्या यत्र मिलिता ब्रह्मपुत्री यशस्विनी ।। १३१ ।।\nत्रिवेणी सा महापुण्या देवानामपि दुर्ल्लभा ।।\nधरे जानीहि तत्क्षेत्रं योजनं परमार्च्चितम्।।१३२।।\nपुरा वेदनिधेः पुत्रौ जयो विजय एव च ।।\nयजनाय गतौ राज्ञा वृतौ तौ कर्दमात्मजौ ।।१३३।।\nतृणबिन्दोः सुतौ पापौ जातौ दृष्ट्यैव सुव्रतौ ।।\nयज्ञविद्यासुनिपुणौ वेदवेदांगपारगौ ।।१३४।।\nपूजयन्तौ हरिं भक्त्या तन्निष्ठेन्द्रियमानसौ ।।\nययोः पूजयतोर्नित्यं सान्निध्यं किल केशवः ।। १३५ ।।\nददाति पूजावसरे भक्त्या किल वशीकृतः ।।\nमरुत्तेन कदाचित्तावाहूतौ कुशलौ द्विजौ ।। १३६ ।।\nराज्ञा समाप्तयज्ञेन पूजयित्वा पुरस्कृतौ ।।\nदक्षिणाभिस्तोषयित्वा विसृष्टौ गृह मागतौ ।। १३७ ।।\nविभागं कर्त्तुमारब्धौ पस्पर्द्धाते परस्परम् ।।\nसमो विभागः कर्त्तव्य इति ज्येष्ठोऽभ्यभाषत ।।१३८ ।।\nविजयश्चाब्रवीच्चैनं येन लब्धं हि तस्य तत् ।।\nजयोऽब्रवीदसामर्थ्यं मन्वानो मां ब्रवीषि किम् ।। १३९ ।।\nन ददासि गृहीत्वा यत्तस्माद्ग्राहत्वमाप्नुहि ।।\nविजयोऽप्यब्रवीन्नूनमन्धीभूतोऽति किं धनैः ।। १४४.१४० ।।\nगजो भव मदान्धस्त्वं यो मामेवं प्रभाषसे ।।\nएवं तौ ग्राहमातंगावभूतां शापतः पृथक् ।। १४१ ।।\nगण्डक्यामेव सञ्जातो ग्राहः पूर्वस्मृतिर्द्विजः ।।\nत्रिवेणीक्षेत्रमध्ये तु जयोऽभूद्वै महान्गज।।१४२।।\nकरिशावैर्गजीभिश्च क्रीडमानो वने वसन् ।।\nबहून्यब्दसहस्राणि व्यतीतानि तयोस्तदा।।१४३।।\nवने विहरतोर्भूमे शापमोहितयोः सतोः ।।\nकदाचित्स गजः स्नातुं करेणु गणसंवृतः ।। १४४ ।।\nत्रिवेणीमभितो यातोऽवगाहनपरायणः ।।\nसिंचन्करेणूस्ताभिश्च सिच्यमानो जलं पिबन् ।। १४५ ।।\nस्वयं च पाययंस्ताश्च चिक्रीड प्रीतमानसः ।।\nएवं संक्रीडतस्तत्र दैवयोगेन तस्य हि ।। १४६ ।।\nग्राहः सम्प्रेरितः पूर्वं वैरयोगमनुस्मरन् ।।\nजग्राह सुदृढं पादं गजोऽपि च विषाणतः ।। १४७ ।।\nग्राहं विव्याध सोऽप्येनमाकर्षयत तज्जले ।।\nतयोर्युद्धं समभवदनेकाब्दं विकर्षणैः ।। १४८ ।।\nआकर्षणैश्च बहुभिर्द्दन्तभेदैः परस्परम्।।\nप्रयुध्यतोस्तयोरेवं मत्सरग्रस्तयोः सतोः ।।१४९।।\nतत्त्वानि पीडितान्यासन्ननेकानि क्षयं ययुः ।।\nततो जलेश्वरो राजा भगवन्तं व्यजिज्ञपत् ।।१४४.१५०।।\nतेन विज्ञापितो देवो भगवान्भक्तवत्सलः ।।\nसुदर्शनेन चक्रेण ग्राहास्यं समपाटयत् ।। १५१ ।।\nक्षिप्तं पुनः पुनस्तत्तु शिलाः सङ्घट्टयद्धरे ।।\nसङ्घट्टनात्तु चक्रस्य शिलाश्चक्रेण लाच्छिताः ।। १५२ ।।\nबाहुल्येन बभूवुर्हि तस्मिन्क्षेत्रे परे मम ।।\nवज्रकीटैश्च ज्ञातानि सन्ततानि विलोकय ।। १५३ ।।\nन सन्देहस्त्वया कार्यस्त्रिवेणीं प्रति सुन्दरि ।।\nत्रिवेणीक्षेत्रमहिमा एवं ते परिकीर्त्तितः ।। १५४ ।।\nयदा च भरतो राजा पुलस्त्यस्याश्रमान्तिके ।।\nस्थित्वा पर्यचरद्विष्णुं त्रिजलेशमपूजयत् ।। १५५ ।।\nततःप्रभृति तस्यासीद्भरतेनारतिः स्फुटम् ।।\nपुनश्च मृगदेहान्ते जडः स भरतोऽभवत् ।। १५६ ।।\nतैनैव पूजितो यस्माज्जलेश्वर इति स्मृतः ।।\nयस्य संपूजनाद्भक्त्या योगसिद्धिः प्रजायते ।। १५७ ।।\nशालग्रामे परे क्षेत्रे यदाहं सुभगे स्थितः ।।\nतत्र ज्ञात्वा जलेशेन स्तुतोऽहं वसुधे महि ।। १५८ ।।।\nततो भक्तकृपावेशात्क्षिप्तवांस्तत्सुदर्शनम् ।।\nप्रथमं पतितं यत्र तत्र तीर्थं ततोऽभवत् ।। १५९ ।।\nतत्र स्नानेन तेजस्वी सूर्यलोके महीयते ।।\nयदि प्राणैर्वियुज्येत मम लोके महीयते ।।१४४.१६०।।\nभक्तसंरक्षणार्थाय मयाज्ञप्तं सुदर्शनम् ।।\nयत्र यत्र भ्रमति तत्तत्र तत्रांकिताः शिलाः ।। १६१।।\nएवं तद्वै भ्रमाक्षिप्तं सर्वं चकमयं त्वभूत् ।।\nततः स पंचरात्राणि स्थित्वा वै विधिपूर्वकम् ।। १६२ ।।\nगोधनान्यग्रतः कृत्वा हरिक्षेत्रं जगाम ह ।।\nहरिणाधिष्ठितं क्षेत्रं पूजनीयं ततः स्मृतम् ।। १६३ ।।\nयदा नन्दी शूलपाणिर्गोधनेन पुरस्कृतः ।।\nस्थितवांस्तद्दिनादेतत्ख्यातं हरिहरप्रभम्।।१६४।।\nदेवानामटनाच्चैव देवाट इति संज्ञितम् ।।\nतस्य देवस्य महिमा केन वक्तुं हि शक्यते ।।१६५।।\nस शूलपाणिर्देवेशो भक्ताभयविधायकः ।।\nमुनिभिर्द्देवगन्धर्वैः सेव्यतेऽचिन्त्यशक्तिमान् ।। १६६ ।।\nतस्मिन्स्थाने महादेवः सालङ्कायनकस्य हि ।।\nपुत्रत्वं नन्दिरूपेण प्राप्तः साक्षाच्छिवः प्रभुः ।। १६७ ।।\nस्वयं चैव महायोगी योगसिद्धिविधायकः ।।\nआस्थितः परमं पीठं तीर्थे चैव त्रिधारके ।। १६८ ।।\nत्रिजटाभ्योऽभवन्धारा स्तिस्रो वै परमाद्भुताः ।।\nगंगा च यमुना चैव पुण्या चैव सरस्वती ।। १६९ ।।\nएतत्त्रैधारिकं तीर्थं त्रिजटाभ्यः समुत्थितम् ।।\nयत्र शम्भुः स्थितः साक्षान्महायोगी महेश्वरः ।। १४४.१७० ।।\nशालग्रामाभिधे क्षेत्रे हरिशीलनतत्परः ।।\nदिशञ्ज्ञानं स्वभक्तानां संसाराद्येन मुच्यते ।। १७१ ।।\nतीर्थे त्रिधारे यः स्रात्वा सन्तर्प्य पितृदेवताः ।।\nमहायोगिनमभ्यर्च्य न भूयो जन्मभाग्भवेत् ।। १७२ ।।\nतस्यैव पूर्वदिग्भागे हंसतीर्थमिति स्मृतम् ।।\nतत्रैकं कौतुकं वृत्तं तच्छृणुष्व महत्तरम् ।। १७३ ।।\nकदाचिच्छिवरात्र्यां तु भक्तैः पूजामहोत्सवे ।।\nनैवेद्यैर्विविधैः सृष्टैः पूजयित्वा तु योगिनम् ।। १७४ ।।\nतत्र काकाः समुत्पेतुरन्ने तस्मिन्बुभुक्षिताः ।।\nगृहीत्वान्नं तु तत्काकस्तेन चोड्डीय निर्गतः ।।१७५।।।\nतद्गृहीतुं परः काक स्तेनायुध्यत चांबरे ।।\nतावुभौ युध्यमानौ तु कुण्डे तस्मिन्निपेततुः ।।१७६।।\nतत्र हंसौ ततो भूत्वा निर्गतौ चन्द्रवर्चसौ ।।\nतद्दृष्ट्वा महदाश्चर्यं तत्र ये मिलिता जनाः ।। १७७ ।।\nहंसतीर्थमिति प्रोचुस्ततःप्रभृति सत्तमे ।।\nततः प्रभृति तत्तीर्थं हंसतीर्थमिति स्मृतम् ।। १७८ ।।\nपूर्वं यक्षकृतं तत्तु यक्षतीर्थमिति स्मृतम् ।।\nतत्र स्नातो नरः शुद्धो यक्षलोके महीयते ।। १७९ ।।\nतत्राऽथ मुंचते प्राणाञ्छिवभक्तिपरायणः ।।\nयक्षलोकमतिक्रम्य मम लोकं प्रपद्यते ।। १४४.१८० ।।\nएवं प्रभावं तत्तीर्थं महायोगिप्रभावतः ।।\nअहं शिवश्च लोकानामनुग्रहपरायणौ ।। १८१ ।।\nएतत्ते सर्वमाख्यातं क्षेत्रं गुह्यं वसुन्धरे ।।\nआरभ्य मुक्तिक्षेत्रं तत्क्षेत्रं द्वादशयोजनम् ।। १८२।।\nशालग्रामस्वरूपेण मया यत्र स्थितं स्वयम् ।।\nस्वभक्तानां विशेषेण परमानन्ददायकम् ।। १६३ ।।\nगुह्यानां परमं गुह्यं किमन्यच्छ्रोतुमिच्छसि ।। १८४ ।।\nइति श्रीवराहपुराणे भगवच्छास्त्रे सोमेश्वरादिलिंग हरिहरमुक्तिक्षेत्र त्रिवेण्यादिमहिमानिरूपणं नाम चतुश्चत्वारिंशदधिकशततमोध्यायः ।। १४४ ।।"
  }
]
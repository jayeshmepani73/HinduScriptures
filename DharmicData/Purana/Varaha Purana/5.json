[
  {
    "text": "अश्वशिरा उवाच ।\nभवन्तौ मम संदेहमेकं छेत्तुमिहार्हतः ।\nयेन छिन्नेन जायेत मम संसारविच्युतिः ।। ५.१ ।।\nएवमुक्ते नृपतिना तदा योगिवरो मुनिः ।\nकपिलः प्राह धर्मात्मा राजानं यजतां वरम् ।। ५.२ ।।\nकपिल उवाच ।\nकस्ते मनसि संदेहो राजन् परमधार्मिक ।\nछिन्दामि येन तच्छ्रुत्वा ब्रूहि यत्तेऽभिवाञ्छितम् ।। ५.३ ।।\nराजोवाच ।\nकर्मणा प्राप्यते मोक्ष उताहो ज्ञानिना मुने ।\nएतन्मे संशयं छिन्धि यदि मेऽनुग्रहः कृतः ।। ५.४ ।।\nकपिल उवाच ।\nइमं प्रश्नं महाराज पुरा पृष्टो बृहस्पतिः ।\nरैभ्येण ब्रह्मपुत्रेण राज्ञा च वसुना पुरा ।\nवसुरासीन्नृपश्रेष्ठो विद्वान् दानपतिः पुरा ।। ५.५ ।।\nचाक्षुषस्य मनोः काले ब्रह्मणोऽन्वयवर्द्धनः ।\nवसुश्च ब्रह्मणः सद्म गतवांस्तद्दिदृक्षया ।। ५.६ ।।\nपथि चैत्ररथं दृष्ट्वा विद्याधरवरं नृप ।\nअपृच्छच्च वसुः प्रीत्या ब्रह्मणोऽवसरं प्रभो ।। ५.७ ।।\nसोऽब्रवीद् देवसमितिर्वर्तते ब्रह्मणो गृहे ।\nएवं श्रुत्वा वसुस्तस्थौ द्वारि ब्रह्मौकसस्तदा ।\nतावत् तत्रैव रैभ्यस्तु आजगाम महातपाः ।। ५.८ ।।\nस राजा प्रीतमनसा वसुः संपूर्णमानसः ।\nउवाच पूजयित्वाग्रे क्व प्रयातोऽसि वै मुने ।। ५.९ ।।\nरैभ्य उवाच ।\nअहं बृहस्पतेः पार्श्वे आगतोऽस्मि महानृप ।\nकिञ्चित्कार्यान्तरं प्रष्टुमहं देवपुरोहितम् ।। ५.१० ।।\nएवं वदति रैभ्ये तु ब्रह्मणस्तन्महत्सदः ।\nउत्तस्थौ स्वानि धिष्ण्यानि गता देवगणाः प्रभो ।। ५.११ ।।\nतावद् बृहस्पतिस्तत्र रैभ्येण सह संविदम् ।\nकृत्वा स्वधिष्ण्यमगमद् वसुना च सुपूजितः ।। ५.१२ ।।\nरैभ्य आङ्गिरसो राजा वसुश्चोपविवेश ह ।\nउपविष्टेषु राजेन्द्र तेषु तेष्वपि सोऽब्रवीत् ।। ५.१३ ।।\nबृहस्पतिर्देवगुरू रैभ्यं वचनमन्तिके ।\nकिं करोमि महाभाग वेदवेदाङ्गपारग ।। ५.१४ ।।\nरैभ्य उवाच ।\nबृहस्पते कर्मणा किं प्राप्यते ज्ञानिनाऽथवा ।\nमोक्ष एतन्ममाचक्ष्व पृच्छतः संशयं प्रभो ।। ५.१५ ।।\nबृहस्पतिरुवाच ।\nयत्किंचित् कुरुते कर्म पुरुषः साध्वसाधु वा ।\nसर्वं नारायणे न्यस्य कुर्वन् नैव च लिप्यते ।। ५.१६ ।।\nश्रूयते च द्विजश्रेष्ठ संवादो विप्रलुब्धयोः ।\nआत्रेयो ब्राह्मणः कश्चिद् वेदाभ्यासरतो मुनिः ।। ५.१७ ।।\nवसत्यविरतं प्रातःस्नायी त्रिषवणे रतः ।\nनाम्ना संयमनः पूर्वमेकस्मिन् दिवसे नदीम् ।\nधर्मारण्ये गतः स्नातुं धन्यां भागीरथीं शुभाम् ।। ५.१८ ।।\nतत्रासीनं महायूथं हरिणानां विचक्षणः ।\nलुब्धो निष्ठुरको नाम धनुःपाणिः कृतान्तवत् ।\nआययौ तं जिघांसुः स धनुष्यायोज्य सायकम् ।। ५.१९ ।।\nततः संयमनो विप्रो दृष्ट्वा तं मृगयारतम् ।\nवारयामास मा भद्र जीवघातमिमं कुरु ।। ५.२० ।।\nएतच्छ्रुत्वा वचो व्याधः स्मितपूर्वमिदं वचः ।\nउवाच नाहं हिंसामि पृथग्जीवं द्विजोत्तम ।। ५.२१ ।।\nपरमात्मा त्वयं भूतैः क्रीडते भगवान् स्वयम् ।\nकृता मृदा बलीवर्द्दास्तद्वदेतन्न संशयः ।। ५.२२ ।।\nअहे भावः सदा ब्रह्मन्नविद्येयं मुमुक्षुणाम् ।\nयात्राप्राणरतं सर्वं जगदेतद् विचेष्टितम् ।\nतत्राहमिति यः शब्दः स साधुत्वं न गच्छति ।। ५.२३ ।।\nइत्याकर्ण्य स विप्रेन्द्रो द्विजः संयमनस्तदा ।\nविस्मयेनाब्रवीद् वाक्यं लुब्धं निष्ठुरकं द्विजः ।। ५.२४ ।।\nकिमेतदुच्यते भद्र प्रत्यक्षं हेतुमद्वचः ।\nततः श्रुत्वा मुनेर्विप्रं लुब्धकः प्राह धर्मवित् ।\nकुत्वा लोहमयं जालं तस्याधो ज्वलनं ददौ ।। ५.२५ ।।\nदत्त्वा वह्निं द्विजं प्राह ज्वाल्यतां काष्ठसचयः ।\nततो विप्रो मुखेनाग्निं प्रज्वाल्य विरराम ह ।। ५.२६ ।।\nज्वलिते तु पुनर्वह्नौ तं जालं लोहसंभवम् ।\nपृथक्पृथक् सहस्त्राणि निन्येऽन्तर्जालकैर्द्विज ।\nएकस्थानगतस्यापि वह्नेरायसजालकैः ।। ५.२७ ।।\nततो लुब्धोऽब्रवीद्विप्रमेकां ज्वालां महामुने ।\nगृहाण येन शेषाणां करिष्यामीह नाशनम् ।। ५.२८ ।।\nएवमुक्त्वा हुताशे तु तोयपूर्णं घटं द्रुतम् ।\nचिक्षेप सहसा वह्निः प्रशशामाशु पूर्ववत् ।। ५.२९ ।।\nततोऽब्रवील्लुब्धकस्तु ब्राह्मणं तं तपोधनम् ।\nभगवन् या त्वया ज्वाला गृहोतासीद्धुताशनात् ।\nप्रयच्छ येन मार्गाणि मांसान्यानाय्य भक्षये ।। ५.३० ।।\nएवमुक्तस्तदा विप्रो यावदायसजालकम् ।\nपश्यत्येव न तत्राग्निर्मूलनाशे गतः क्षयम् ।। ५.३१ ।।\nततो विलक्षभावेन ब्राह्मणः शंसितव्रतः ।\nतूष्णींभूतस्थितस्तावल्लुब्धको वाक्यमब्रवीत् ।। ५.३२ ।।\nएतस्मिञ्ज्वलितो वह्निर्बहुशाखश्च सत्तम ।\nमूलनाशे भवेन्नाशस्तद्वदेतदपि द्विज ।। ५.३३ ।।\nआत्मा स प्रकृतिस्थश्च भूतानां संश्रयो भवेत् ।"
  },
  {
    "text": "भूय एषा जगत्सृष्टिस्तत्रैव जगतो भवेत् ।। ५.३४ ।।\nपिण्डग्रहणधर्मेण यदस्य विहितं व्रतम् ।\nतत्तदात्मनि संयोज्य कुर्वाणो नावसीदति ।। ५.३५ ।।\nएवमुक्ते तु व्याधेन ब्राह्मणे राजसत्तम ।\nपुष्पवृष्टिरथाकाशात् तस्योपरि पपात ह ।। ५.३६ ।।\nविमानानि च दिव्यानि कामगानि महान्ति च ।\nबहुरत्नानि मुख्यानि ददृशे ब्राह्मणोत्तमः ।। ५.३७ ।।\nतेषु निष्ठुरकं लुब्धं सर्वेषु समवस्थितम् ।\nददृशे ब्राह्मणस्तत्र कामरूपिणमुत्तमम् ।। ५.३८ ।।\nअद्वैतवासनासिद्धं योगाद् बहुशरीरकम् ।\nदृष्ट्वा विप्रो मुदा युक्तः प्रययौ निजमाश्रमम् ।। ५.३९ ।।\nएवं ज्ञानवतः कर्म्म कुर्वतोऽपि स्वजातिकम् ।\nभवेन्मुक्तिर्द्विजश्रेष्ठ रैभ्य राजन् वसो ध्रुवम् ।। ५.४० ।।\nएवं तौ संशयच्छेदं प्राप्तौ रैभ्यवसू नृप ।\nबृहस्पतेस्ततो धिष्ण्याज्जग्मतुर्निजमाश्रमम् ।। ५.४१ ।।\nतस्मात् त्वमपि राजेन्द्र देवं नारायणं प्रभुम् ।\nअभेदेन स्वदेहस्थं पश्यन्नाराधय प्रभुम् ।। ५.४२ ।।\nकपिलस्य वचः श्रुत्वा स राजाऽश्वशिरा विभुः ।\nज्येष्ठं पुत्रं समाहूय धन्यं स्थूलशिराह्वयम् ।\nअभिषिच्य निजे राज्ये स राजा प्रययौ वनम् ।। ५.४३ ।।\nनैमिषाख्यं वरारोहे तत्र यज्ञतनुं गुरुम् ।\nतपसाराधयामास यज्ञमूर्तिं स्तवेन च ।। ५.४४ ।।\nधरण्युवाच ।\nकथं यज्ञतनोः स्तोत्रं राज्ञा नारायणस्य ह ।\nस्तुतिः कृता महाभाग पुनरेतच्च शंस मे ।। ५.४५ ।।\nश्रीवराह उवाच ।\nनमामि याज्यं त्रिदशाधिपस्य\nभवस्य सूर्यस्य हुताशनस्य ।\nसोमस्य राज्ञो मरुतामनेक-\nरूपं हरिं यज्ञनरं नमस्ये ।। ५.४६ ।।\nसुभीमदंष्ट्रं शशिसूर्यनेत्रं\nसंवत्सरे चायनयुग्मकुक्षम् ।\nदर्भाङ्गरोमाणमथेध्मशक्तिं\nसनातनं यज्ञनरं नमामि ।। ५.४७ ।।\nद्यावापृथिव्योरिदमन्तरं हि\nव्याप्तं शरीरेण दिशश्च सर्वाः ।\nतमीड्यमीशं जगतां प्रसूतिं\nजनार्दनं तं प्रणतोऽस्मि नित्यम् ।। ५.४८ ।।\nसुरासुराणां च जयाजयाय\nयुगे युगे यः स्वशरीरमाद्यम् ।\nसृजत्यनादिः परमेश्वरो य-\nस्तं यज्ञमूर्तिं प्रणतोऽस्मि नाथम् ।। ५.४९ ।।\nदधार मायामयमुग्रतेजा\nजयाय चक्रं त्वमलांशुशुभ्रम् ।\nगदासिशार्ङ्गादिचतुर्भुजोऽयं\nतं यज्ञमूर्तिं प्रणतोऽस्मि नित्यम् ।। ५.५० ।।\nक्वचित् सहस्त्रं शिरसां दधार\nक्वचिन्महापर्वततुल्यकायम् ।\nक्वचित् स एव त्रसरेणुतुल्यो\nयस्तं सदा यज्ञनरं नमामि ।। ५.५१ ।।\nचतुर्मुखो यः सृजते समग्रं\nरथाङ्गपाणिः प्रतिपालनाय ।\nक्षयाय कालानलसन्निभो य-\nस्तं यज्ञमूर्तिं प्रणतोऽस्मि नित्यम् ।। ५.५२ ।।\nसंसारचक्रक्रमणक्रियायै\nय इज्यते सर्वगतः पुराणः ।\nयो योगिभिर्ध्यायते चाप्रमेयस्\nतं यज्ञमूर्तिं प्रणतोऽस्मि नित्यम् ।। ५.५३ ।।\nसम्यङ्मनस्यर्पितवानहं ते\nयदा सुदृश्यं स्वतनौ नु तत्त्वम् ।\nन चान्यदस्तोति मतिः स्थिरा मे\nयतस्ततो मावतु शुद्धभावम् ।। ५.५४ ।।\nइतीरितस्तस्य हुताशनार्चिः -\nप्रख्यं तु तेजः पुरतो बभूव ।\nतस्मिन् स राजा प्रविवेश बुद्धिं\nकृत्वा लयं प्राप्तवान् यज्ञमूर्तौ ।। ५.५५ ।।\n।। इति श्रीवराहपुराणे भगवच्छास्त्रे पञ्चमोऽध्यायः ।। ५ ।।"
  }
]
[
  {
    "text": "अथ कोकामुखमाहात्म्यम् ।।\nवराह उवाच ।।\nगुह्यानां परमं गुह्यं तच्छृणुष्व वसुन्धरे ।।\nतिर्यग्योनिगताश्चापि येन मुच्यन्ति किल्बिषात् ।। १ ।।\nअष्टम्यां च चतुर्द्दश्यां मैथुनं यो न गच्छति ।।\nभुक्त्वा परस्य चान्नानि यश्चैव न विकुत्सति ।। २ ।।\nबाल्ये वयस्यपि च यो मम नित्यमनुव्रतः ।।\nयेन केनापि संतुष्टो यो मातापितृपूजकः ।। ३ ।।\nआयासे जीवति न यः प्रविभागी गुणान्वितः ।।\nदाता भोक्ता च कार्येषु स्वतन्त्रो नित्यसंयतः ।। ४ ।।\nविकर्म नाभिकुर्वीत कौमारव्रतसंस्थितः ।।\nसर्वभूतदयायुक्तः सत्त्वेन च समन्वितः ।। ५ ।।\nमत्या च निःस्पृहोऽत्यन्तं परार्थेष्वस्पृहः सदा ।।\nईदृग्बुद्धिं समादाय मम लोकाय गच्छति ।।\nइमं गुह्यं वरारोहे देवैरपि दुरासदम् ।। ६ ।।\nतच्छृणुष्वानवद्याङ्गि कथ्यमानं मयाऽनघे ।।\nजरायुजाण्डजोद्भिज्जस्वेदजानि कदाचन ।। ७ ।।\nये न हिंसन्ति भूतानि शुद्धात्मानो दयापराः ।।\nयस्तु कोकामुखे देवि ध्रुवं प्राणान्परित्यजेत् ।।८।।\nमनसा न चलत्येव मम वल्लभतां व्रजेत् ।।\nततो विष्णुवचः श्रुत्वा सा मही संशितव्रता ।।९।।\nवराहरूपिणं देवं प्रत्युवाच वसुन्धरा ।। 122.१० ।।\nधरण्युवाच ।।\nअहं शिष्या च दासी च भक्ता च त्वयि माधव ।। ११ ।।\nएवं मे परमं गुह्यं त्वद्भक्त्या वक्तुमर्हसि ।।\nचक्रं वाराणसीं चैव अट्टहासं च नैमिषम् ।। १२ ।।\nभद्रकर्णह्रदं चैव हित्वा कोकां प्रशंससि ।।\nनगरं च द्विरण्डं च मुकुटं मण्डलेश्वरम् ।। १३ ।।\nकेदारं च ततो मुक्त्वा कि कोकां च प्रशंससि ।।\nदेवदारुवनं मुक्त्वा तथा जालेश्वरं विभुम् ।। १४ ।।\nदुर्गं महाबलं मुक्त्वा किं वै कोकां प्रशंससि ।।\nगोकर्णं च ततो मुक्त्वा शुद्धजाल्मेश्वरं तथा ।। १५ ।।\nएकलिङ्गं ततो मुक्त्वा किं वा कोकां प्रशंससि ।।\nएवं पृष्टस्तथा भक्त्या माधवश्च महाप्रभुः ।। १६ ।।\nवराहरूपी भगवान्प्रत्युवाच वसुन्धराम् ।।\nश्रीवराह उवाच ।।\nएवमेतन्महाभागे यन्मां त्वं भीरु भाषसे ।। १७ ।।\nकथयिष्यामि ते गुह्यं कोका येन विशिष्यते ।।\nएते रुद्राश्रिताः क्षेत्रा ये त्वया परिकीर्तिताः ।। १८ ।।\nएते पाशुपताश्चैषां कोका भागवतस्य ह ।।\nतत्रान्यत्ते प्रवक्ष्यामि महाख्यानं वरानने ।। १९ ।।\nकृतं कोकामुखे चैव मम क्षेत्रे हि सुन्दरि ।।\nकश्चिल्लुब्धो मिषाहारश्चरन्वै कोकमण्डले ।। 122.२० ।।\nतत्राल्पेनाम्बुना युक्ते ह्रदे मत्स्यस्तु तिष्ठति ।।\nदृष्ट्वा तं लुब्धकस्तूर्णं बडिशेनाजहार ह ।।\nतस्य हस्ताच्च बलवान्मत्स्यस्तूर्णं विनिर्गतः ।।\nअथ श्येनस्तु तं हर्त्तुं मन्त्रयित्वा नभश्चरः ।।२१।।\nनिपत्य तं गृहीत्वैव प्रोड्डीनस्त्वरयान्वितः ।।\nअशक्तस्य ततो नेतुं मत्स्यः कोकामुखेऽपतत् ।।२२।।\nतत्क्षेत्रस्य प्रभावेण राजपुत्रोऽभवत्प्रभुः ।।\nरूपवान् गुणवाञ्छुद्धः कुलेन वयसान्वितः ।।२३।।\nअथ कालेन तस्यैव मृगव्याधस्य चाङ्गना।।\nगृहीत्वा चैव मांसानि गच्छन्ती याति तत्र वै ।।२४।।\nएका चिल्ली मांसलुब्धा तद्धस्तान्मांसगर्द्धिनी ।।\nआगत्यागत्य तरसा हर्त्तुं समुपचक्रमे ।। २५ ।।\nमृगव्याधा बलान्मांसं हर्तुकामां तु चिल्लिकाम्।।\nबाणेनैकेन संहत्य पातिता भुवि तत्क्षणात्।।२६।।\nआकाशात्पातिता भद्रे कोकायां मम सन्निधौ।।\nजाता चन्द्रपुरे रम्ये राजपुत्री यशस्विनी।।२७ ।।\nसा व्यवर्द्धत कन्या तु वयोरूपगुणान्विता।।\nचतुःषष्टिकलायुक्ता पुरुषं सा जुगुप्सति ।।२८।।\nरूपवान्गुणवाञ्छूरो युद्धकार्यार्थनिश्चितः ।।\nसौम्यश्च पुरुषश्चैव सा च नेति जुगुप्सति ।। २९ ।।\nरूपवान्गुणवाञ्छूरो युदकार्यार्थनिष्ठितः ।।\nसौम्यं च पुरुषं चैव सर्वानभिजुगुप्सति ।। 122.३० ।।\nअथ केनचित्कालेन शक आनन्दपूरके।।\nसम्बन्धो जायत तयोर्मध्यमे वयसि स्थयोः ।। ३१ ।।\nतथा तु तौ समासाद्य परस्परमथ क्रमात् ।।\nयथान्यायं स विप्रोक्तं विधिदृष्टेन कर्मणा ।।३२।।\nस वै तथा समं नित्यं सा च तेन समं शुभा ।।\nअन्योन्यं रममाणौ तौ मुहूर्तमपि नोज्झतः।।३३।।\nगच्छत्येवं बहुतरे काले चैवाप्यनिंदिता ।।\nसमप्रेम्णा च संयुक्ता सौह्रदेन च नायकम्।।३४।।\nभजमाना विनीता च सौहृदाच्च विशेषतः ।।\nएवं बहुगतः कालः कामभोगेषु सक्तयोः।।३९।।\nराजपुत्रस्तस्तोऽप्यत्र  शकानां नंदवर्द्धनः।।\nतस्या जायत मध्याह्ने शिरोरुगतिपीडिनी।।३६।।\nये केचिद्भिषजस्तत्र गदेषु कुशलाः शुभे।।\nते तत्रोषधयोगं च चक्रुस्तेनापि वेदना ।।३७।।\nननाश नैव संयातः कालो बहुतिथस्ततः।।\nन सम्बुध्यति चात्मानं विष्णुमायाविमोहितः।।३८।।\nपूर्णे हि समये तत्तु उभयोश्च तदन्तरम्।\nतस्य कालः संवृतस्य योऽसौ पूर्वप्रतिस्तवः ।।३९।।\nअयने गत एतेषां वृत्तं कौतूहलं भुवि ।।\nअन्योऽन्यप्रीतियुक्तौ तु नान्योऽन्यं जहतुः क्वचित् ।।122.४० ।।\nततः सर्वानवद्याङ्गी भर्त्तारमिदमब्रवीत् ।।\nकिमिदं तव भद्रं ते वेदना जायते शिरे ।। ४१ ।।\nएतदाचक्ष्व तत्त्वेन यद्यहं च तव प्रिया ।।\nबहवो भिषजश्चैव नानाशास्त्रविशारदाः ।।४२।।\nकुर्वन्ति तव कर्माणि वेदना च न गच्छति ।।\nएवं स प्रियया प्रोक्तस्तां प्रियां पुनरब्रवीत् ।।४३।।\nइदं किं विस्मृता भद्रे सर्वव्याधिसमन्वितम् ।।\nयल्लब्धं मानुषत्वं च सुखदुःखसमन्वितम् ।। ४४।।\nसंसारसागरारूढं नातिप्रष्टुं त्वमर्हसि ।।\nतेनैवं भाषिता बाला श्रोतुकामा वरानना।।४५।।\nततः कदाचिच्छयने सुप्तौ तौ दम्पती किल।।\nगते बहुतिथे काले पुनः पप्रच्छ सा प्रियम्।।४६।।\nकथयस्व तमेवार्थं यन्मया पूर्वपृच्छितम्।।\nकिं मां न भाषसे नाथ साभिप्रायं वचस्तव।।४७।।\nगोप्यं वा किंचिदस्तीह किं गोपयसि मे पुरः।।\nअवश्यं चैव वक्तव्यं यद्यहं तव वल्लभा।।४८।।\nइति निर्बन्धतः पृष्टः स शकाधिपतिर्नृपः।।\nतां प्रियां प्रणयात्प्राह बहुमानपुरःसरम् ।।४९।।\nमुच्यतां मानुषं भावं तां जातिं स्मर पौर्विकीम् ।।\nअथ कौतूहलं भद्रे श्रवणे पूर्वजन्मनः ।।122.५०।।\nमन्मातापितरौ गत्वा प्रसादय शुचिस्मिते।।\nमानार्हौ मानयित्वा तौ ययाहं जठरे धृतः।।५१।।\nतयोराज्ञां पुरस्कृत्य मानयित्वा यथार्हतः ।।\nअथ कोकामुखे गत्वा कथयिष्याम्यसंशयम् ।। ५२ ।।\nस्वपूर्वजन्मवृत्तं तु देवानामपि दुलर्भम् ।।\nतत्र ते कथयिष्यामि सर्ववृत्तमनिन्दिते ।। ५३ ।।\nततः सा ह्यनवद्याङ्गी श्वश्रूश्वशुरयोः पुरः ।।\nगत्वा गृहीत्वा चरणौ ततस्ताविदमब्रवीत् ।।५४।।\nकिंचिद्विज्ञप्तुकामास्मि  तत्र वामवधीयताम् ।।\nभवदाज्ञां पुरस्कृत्य भवद्भ्यामनुमानितौ ।। ५५ ।।\nपुण्ये कोकामुखे गन्तुमिच्छावस्तत्र वां गुरू ।।\nकार्यगौरवभावेन न निषेध्यौ कथञ्चन ।। ५६ ।।\nअद्य यावत्किमपि वां  याचितं न मया क्वचित्।।\nपुरस्ताद्ध्यावयोस्तन्मे याचितं दातुमर्हतः ।। ५७ ।।\nशिरावेदेनया युक्तः सदा तव सुतो ह्ययम् ।।\nमध्याह्ने मृतकल्पो  वै जायते ह्यचिकित्सकम् ।।५८।।\nसुखानि सर्वविषयान्विसृज्य परिपीडितः ।।\nकोकामुखं विना कष्टं न निवृत्तं भविष्यति ।। ५९ ।।\nकदाचिन्नोक्तपूर्वं ते रहस्यं परमं महत् ।।\nत्वरितं गन्तुमिच्छामि विष्णोस्तत्परमं पदम् ।। 122.६० ।।\nदम्पतिभ्यां हि मननं रोचतां सर्वथैव हि ।।\nततो वधूवचः श्रुत्वा शकानामधिपो नृपः ।। ६१ ।।\nकरेण स्वयमादाय वधूं पुत्रमुवाच ह ।।\nकिमिदं चिन्तितं वत्स कोकामुखगमं प्रति ।। ६२ ।।\nहस्त्यश्वरथ यानानि स्त्रियश्चाप्सरसोपमाः ।।\nसर्वमेतत्तु सप्ताङ्गं कोशकोष्ठादिसंयुतम् ।।६३।।\nशरणं वित्तयो राज्यं त्वयि सर्वं प्रतिष्ठितम् ।।\nमित्रं वरासनं चैव गृह्णीष्व सुतसत्तम ।।६४।।\nत्वयि प्रतिष्ठिताः प्राणाः सन्तानं च तदुत्तरम् ।।\nततः पितुर्वचः श्रुत्वा राजपुत्रो यशस्विनि ।। ६५ ।।\nपितुः पादौ गृहीत्वा च प्रोवाच विनयान्वितः ।।\nअलं राज्येन कोशेन वाहनेन बलेन वा ।। ६६ ।।\nगन्तुमिच्छामि तत्राहं तूर्णं कोकामुखं महत् ।।\nशिरोवेदनया युक्तो यदि जीवाम्यहं पितः ।। ६७ ।।\nतदा राज्यं बलं कोशो ममैवैतन्न सशंयः ।।\nतत्रैव गमनान्मह्यं वेदना नाशमेष्यति।६८।।\nपुत्रोक्तमवधार्यैव शकानामधिपो नृपः ।।\nअनुजज्ञे ततः कोकां गच्छ पुत्र नमोऽस्तु ते ।। ६९ ।।\nवणिजश्चैव पौराश्च वैश्याश्चापि वराङ्गनाः ।।\nअनुजग्मू राजपुत्रं कोकामुखपथे स्थितम् ।। 122.७० ।।\nअथ दीर्घेण कालेन प्राप्तः कोकामुखं त्विदम् ।।\nतत्र गत्वा वरारोहा भर्त्तारमिदमब्रवीत् १७३।।\nपूर्वपृष्टं मया यत्ते वक्ष्यामीति च मां प्रति ।।\nकोकामुखे त्वयाप्युक्तं तदेतन्मम कथ्यताम् ।। ७२ ।।\nनिशम्येति प्रियाप्रोक्तं राजपुत्रो यशस्विनि ।।\nप्रहस्याह भिया तां तु समालिङ्ग्य वसुन्धरे ।। ७३ ।।\nरजनी सम्प्रवृत्तेयं सुखं स्वापो विधीयताम् ।।\nश्वः सर्वं कथयिष्यामि यत्ते मनसि वर्त्तते।।७४।।\nप्रभातायां तु शर्वर्यां स्नातौ क्षौमविभूषितौ।।\nप्रणम्य शिरसा विष्णुं हस्ते गृह्य ततः प्रियाम् ।।७९।।\nततः पूर्वोत्तरे पार्श्वे नित्यं यो हृदि तिष्ठति ।।\nअस्थीनि दर्शयामास अवशिष्टानि यानि तु।।७।।\nएतानि मम चास्थानि पूर्वदेहोद्भवानि च ।।\nअहं पुराभवं मत्स्यः कोकेषु विचरन् जले ।।७।।\nव्याधेन निगृहीतोऽस्मि बडिशेन जलेचरः।।\nतद्धस्तान्निर्गतस्तत्र बलेन पतितो भुवि।।७८।।\nश्येनेनामिषलुब्धेन नखैर्विद्धोऽस्मि सुन्दरि ।।\nनीत आकाशमार्गेण तस्माच्च पतितोऽत्र वै ।। ७९ ।।\nतेन तस्य प्रहारेण जाता शिरसि वेदना ।।\nअहमेव विजानामि नान्यो जानाति मां विना।।122.८०।।\nएतत्ते कथितं भद्रे पूर्वपृष्टं च यत्त्वया ।।\nगच्छ सुन्दरि भद्रं ते यत्र ते वर्त्तते मनः ।।८१।।\nततः साप्यनवद्याङ्गी रक्तपद्मशुभानना ।।\nकरुणं स्वरमादाय भर्त्तारं पुनरब्रवीत् ।। ८२ ।।\nएतदर्थं मया भद्र गुह्यं नोक्तं तथा स्वकम् ।।\nअहं च यादृशी पूर्वमभवं तच्छृणुष्व मे।।८३।।\nक्षुत्पिपासापरिश्रान्ता चिल्ली गगनगामिनी।।\nवृक्षोपरि समासीना भक्ष्यं चैव विचिन्वती ।।८४।।\nअथ कश्चिन्मृगव्याधो हत्वा वनचरान्बहून्।।\nसंगृह्य मांसभारान्वै तेन मार्गेण सङ्गतः।।८५।।\nस्थापयित्वा मांसभारान्प्रियायाः सविधे स्वयम् ।।\nकाष्ठान्यानयितुं यातः क्षुधितो मांसपाचने ।।८३।।\nप्रवृत्तोऽग्निमुपादाय तावदुड्डीय  सत्वरम्।।\nमांसपिण्डो मया विद्धो दृढैर्वज्रमयैर्नखैः ।।८७।।\nन च सक्तास्मि संहर्त्तुं  मांसभारप्रपीडिता ।।\nअशक्ता दूरगमने सविधे हि व्यवस्थिता ।। ८८ ।।\nभक्षयित्वा ततो मांसं व्याधः संहृष्टमानसः ।।\nअपश्यन्मांसपिण्डं तु मृगयामास पार्श्वतः ।।८९।।\nतावद्ददर्श मां तत्र खादन्तीं मांसपिण्डिकाम्।।\nततः स धनुरुद्यम्य सशरं च व्यकर्षत।।122.९०।।\nविद्धा बाणेन मां तत्र भक्षयन्तमिपातयत् ।।\nततोऽहं भ्रममाणा वै निश्चेष्टा गतजीविता ।।९१ ।।\nपतितास्म्यवशा भद्र कालतन्त्रे दुरासदे ।।\nएतत्क्षेत्रप्रभावेण त्वकामापि नृपात्मजा।।९२।।\nजातास्मि त्वत्प्रिया चापि स्मरन्ती पूर्वजन्म तत्।।\nएतानि पश्य चास्थीनि शेषाणि बहुकालतः।।९३।।\nगलितान्यल्पशेषाणि प्राणनाथ समीपतः ।।\nएवं सा दर्शयित्वा तु भर्त्तारं पुनरब्रवीत् ।।९४ ।।\nआनीतोऽसि मया भद्र स्थानं कोकामुखं प्रति।।\nएतत्क्षेत्रप्रभावेण तिर्यग्योनिगता अपि।।९५।।\nउत्तमे तु कुले जाता मानुषी जातिमाश्रिताः ।।\nयं यं प्रवक्ष्यसे धर्मं विष्णुप्रोक्तं यशोधन।।९६।।\nतं तमेव करिष्यामि विष्णुलोके सुखावहम् ।।\nततस्तस्या वचः श्रुत्वा लब्धपूर्वस्मृतिर्नृपः ।। ९७ ।।\nविस्मयं परमं गत्वा साधु साध्वित्यपूजयत् ।।\nतस्मिन् क्षेत्रे च यत्कर्म कर्त्तव्यं धर्मसंहितम्।।९८।।\nतच्छ्रुत्वा कानिचिद्देवी स्वयं चक्रे पतिव्रता।।\nअन्येऽपि सर्वे तच्छ्रुत्वा यस्य यद्रोचते प्रियम् ।। ९९ ।।\nतत्तत्सर्वेऽपि कुर्वंति विधिदृष्टेन कर्मणा ।।\nतत्र तौ दम्पती द्रव्यमन्नं रत्नं द्विजेषु च ।। 122.१०० ।।\nददतुः परमप्रीतौ  पात्रेभ्यश्च यथार्हतः ।।\nयेऽन्ये तत्सार्थमासाद्य यातास्तेऽपि वसुन्धरे ।। १०१ ।।\nब्राह्मणेभ्यो ददुः स्वानि विष्णुभक्त्या यतव्रताः ।।\nतत्र स्थित्वा वरारोहे मम कर्मव्यवस्थितः ।। १०२ ।।\nतत्क्षेत्रस्य प्रभावेण श्वेतद्वीपमुपागताः ।।\nएवं स राजपुत्रोऽपि मम कर्मव्यवस्थितः ।। १०३ ।।\nमुक्त्वा तु मानुषं भावं श्वेतद्वीपमुपागतः ।।\nसर्वे च पुरुषास्तत्र आत्मनात्मानुदर्शनात् ।।१०४ ।।\n( शुक्लाम्बरधरा दिव्यभूषणैश्च विभूषिताः ।।\nदीप्तिमन्तो महाकायाः सर्वे च शुभदर्शनाः ।। १०५ ।।\nस्त्रियोऽपि दिव्या यत्रत्या दिव्यभूषणभूषिताः ।।\nतेजसा दीप्तिमत्यश्च शुद्धसत्त्व विभूषिताः ।। १०६ ।।\nमयि शुद्धं परं भावमारूढाः सत्यवर्च्चसः ।।\nएतत्ते कथितं देवि कोकामुखमनुत्तमम् ।। १०७ ।।\nयत्र मत्स्यश्च चिल्ली च सकामा ये समागताः ।।\nकेचिच्चान्द्रायणं कुर्युः केचिच्चैव जलाशनम्।।१०८।।\nते च विष्णुमयान्धर्मान्द्विजस्तांस्तान्त्समाचरेत् ।।\nबहुधान्यवरं रत्नं दंपत्योऽथ यशस्विनी ।। १०९ ।।\nतेऽपि कुर्वन्ति कर्माणि मम भक्ता व्यवस्थिताः ।।\nतेऽपि दीर्घेण कालेन अटमाना इतस्ततः ।। 122.११० ।।\nकुर्वन्तो मम कर्माणि भाव्यं पंचत्वमागताः ।।\nततः क्षेत्रप्रभावेण मम कर्मप्रभावतः ।। १११ ।।\nमम चैव प्रसादेन श्वेतद्वीपमुपागतः ।।\nएवं स राजपुत्रोऽथ सर्वभूतगुणान्वितः ।।१ १२ ।।\nभुक्त्वा तु मानुषं भावमूर्ध्वशाखोनुतिष्ठति ।।\nयोऽसौ परिजनस्तस्य मम कर्मव्यवस्थितः ।।११ ३ ।।\nमानुषं भावमुत्सृज्य मम लोकमुपागतः ।।\nसर्वशो द्युतिमांस्तत्र आत्मनानात्मदर्शनात् ।। ११४ ।।)\nयाश्च तत्र स्त्रियः काश्चित्सर्वाश्चोत्पलगन्धिनीः ।।\nमायया मतिमन्मुक्ताः सर्वाश्चैव प्रियावृताः ।। ११५ ।।\nप्रसादान्मम सुश्रोणि श्वेतद्वीपमुपागताः।।\nएष धर्मश्च कीर्तिश्च शक्तिश्चैव महद्यशः ।। ११६ ।।\nकर्मणां परमं कर्म तपसां च महत्तपः ।।\nआख्यानानां च परमं कृतीनां परमा कृतिः ।। ११७ ।।\nधर्माणां च परो धर्मस्तवार्थं कीर्तितो मया ।।\nक्रोधनाय न तं दद्यान्मूर्खाय पिशुनाय च ।। ११८ ।।\nअभक्ताय न तं दद्यादश्रद्धाय शठाय च ।।\nदीक्षितायैव दातव्यं सुप्रपन्नाय नित्यशः ।। ११९ ।।\nपण्डिताय च दातव्यं यश्च शास्त्रविशारदः ।।\nएतन्मरणकालेऽपि धारयेद्यः समाहितः ।। 122.१२० ।।\nसोऽपि मुच्येत पूतात्मा गर्भाद्योनिभवाद्भयात् ।।\nएतत्ते कथितं भद्रे महाख्यानं महौजसम् ।। १२१ ।।\nय एतेन विधानेन गत्वा कोकामुखं महत्।।\nतेऽपि   यान्ति परां सिद्धिं चिल्लीमत्स्यौ यथा पुरा।।१२२।।\nइति श्रीवराहपुराणे कोकामुखमाहात्म्ये द्वाविंशत्यधिकशततमोऽध्यायः।।१२२।।"
  }
]
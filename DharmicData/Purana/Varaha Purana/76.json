[
  {
    "text": "<b>रुद्र उवाच ।\n</b>\nतस्यैव मेरोः पूर्वे तु देशे परमवर्चसे ।\nचक्रवाटपरिक्षिप्ते नानाधातुविराजिते ।। ७६.१ ।।"
  },
  {
    "text": "तत्र सर्वामरपुरं चक्रवाटसमुद्धतम् ।\nदुर्धर्षं बलदृप्तानां देवदानवरक्षसाम् ।\nतत्र जाम्बूनदमयः सुप्राकारः सुतोरणः ।। ७६.२ ।।"
  },
  {
    "text": "तस्याप्युत्तरपूर्वे तु देशे परमवर्चसे ।\nअलोकजनसंपूर्णा विमानशतसंकुला ।। ७६.३ ।।"
  },
  {
    "text": "महावापिसमायुक्ता नित्यं प्रमुदिता शुभा ।\nशोभिता पुष्पशबलैः पताकाध्वजमालिनी ।। ७६.४ ।।"
  },
  {
    "text": "देवैर्यक्षोप्सरोभिश्च ऋषिभिश्च सुशोभिता ।\nपुरन्दरपुरी रम्या समृद्धा त्वमरावती ।। ७६.५ ।।"
  },
  {
    "text": "तस्या मध्येऽमरावत्या वज्रवैदूर्यवेदिका ।\nत्रैलोक्यगुणविख्याता सुधर्मा नाम वै सभा ।। ७६.६ ।।"
  },
  {
    "text": "तत्रास्ते श्रीपतेः श्रीमान् सहस्त्राक्षः शचीपतिः ।\nसिद्धादिभिः परिवृतः सर्वाभिर्देवयोनिभिः ।। ७६.७ ।।"
  },
  {
    "text": "तत्र चैव सुवंशः स्याद् भास्करस्य महात्मनः ।\nसाक्षात् तत्र सुराध्यक्षः सर्वदेवनमस्कृतः ।। ७६.८ ।।"
  },
  {
    "text": "तस्याश्च दिक्षु विस्तीर्णा तत्तद्गुणसमन्विता ।\nतेजोवती नाम पुरी हुताशस्य महात्मनः ।। ७६.९ ।।"
  },
  {
    "text": "तत्तद्गुणवती रम्या पुरी वैवस्वतस्य च ।\nनाम्ना संयमनी नाम पुरी त्रैलोक्यविश्रुता ।। ७६.१० ।।"
  },
  {
    "text": "तथा चतुर्थे दिग्भागे नैर्ऋताधिपतेः शुभा ।\nनाम्ना कृष्णावती नाम विरूपाक्षस्य धीमतः ।। ७६.११ ।।"
  },
  {
    "text": "पञ्चमे ह्युत्तरपुटे नाम्ना शुद्धवती पुरी ।\nउदकाधिपतेः ख्याता वरुणस्य महात्मनः ।। ७६.१२ ।।"
  },
  {
    "text": "तथा पञ्चोत्तरे देवस्वस्योत्तरपुटे पुरी ।\nवायोर्गन्धवती नाम ख्याता सर्वगुणोत्तरा ।। ७६.१३ ।।"
  },
  {
    "text": "तस्योत्तरपुटे रम्या गुह्यकाधिपतेः पुरी ।\nनाम्ना महोदया नाम शुभा वैदूर्यवेदिका ।। ७६.१४ ।।"
  },
  {
    "text": "तथाष्टमेऽन्तरपुटे ईशानस्य महात्मनः ।\nपुरी मनोहरा नाम भूतैर्नानाविधैर्युता ।\nपुष्पैर्धन्यैश्च विविधैर्वनैराश्रमसंस्थितैः ।। ७६.१५ ।।"
  },
  {
    "text": "प्रार्थ्यते देवलोकोऽयं स स्वर्ग इति कीर्तितः ।। ७६.१६ ।।"
  },
  {
    "text": "।। इति श्रीवराहपुराणे भगवच्छास्त्रे षट्सप्ततितमोऽध्यायः ।। ७६ ।।"
  }
]
[
  {
    "text": "अथाऽक्रूरतीर्थप्रभावः ।।\nश्रीवराह उवाच ।।\nपुनरन्यत्प्रवक्ष्यामि मर्त्त्यलोके सुदुर्लभम् ।।\nअनन्तं विदितं तीर्थमचलं ध्रुवमव्ययम् ।। १ ।।\nतत्र .नित्यं स्थितो देवि लोकानां हितकाम्यया ।।\nमां दृष्ट्वा मनुजा देवि मुक्तिभाजो भवन्ति ते ।। २ ।।\nअयने विषुवे चैव तथा विष्णुपदीषु च ।।\nअनन्तं तं समासाद्य मुच्यते सर्वपातकैः ।। ३ ।।\nअक्रूरेति च विख्यातं मम क्षेत्रं वसुन्धरे ।।\nतत्र स्नात्वा महाभागे राहुग्रस्ते दिवाकरे ।। ४ ।।\nराजसूयाश्वमेधाभ्यां फलं प्राप्नोति मानवः ।।\nतीर्थराजं हि चाक्रूरं गुह्यानां गुह्यमुत्तमम् ।। ५ ।।\nतत्स्नानात्फलमाप्नोति प्रयागस्नानजं फलम् ।।\nअस्मिंस्तीर्थे पुरावृत्तं तच्छृणुष्व वसुन्धरे ।। ६ ।।\nनाम्ना तु सुधनो नाम मम भक्तः सदैव हि ।।\nधनधान्यसमायुक्तः सुतयुक्तः सदैव हि ।। ७ ।।\nबन्धुपुत्रकलत्रैश्च गृहे प्रीतिरनुत्तमा ।।\nपुत्रदारसमेतस्य मयि भक्तिर्वसुन्धरे ।। ८।।\nगच्छन्ति दिवसास्तस्य मासाः संवत्सरास्तथा ।।\nकरोति गृहकृत्यानि धनोपायेन नित्यशः ।। ९ ।।\nमानकूटं तुलाकूटं न करोति स कर्हिचित् ।।\nएवं च वसतस्तस्य बहवो वत्सरा गताः ।। 155.१० ।।\nनित्यं कालं च कुरुते हरिपूजनमुत्तमम् ।।\nपुष्पदीपप्रदानेन चन्दनेन सुगन्धिना ।। ११ ।।\nउपहारेण दिव्येन धूपेन च सुगन्धिना ।।\nएकादश्यां तु कुरुते पक्षयोरुभयोरपि ।। १२ ।।\nउपवासं तु कुरुते रात्रौ जागरणं तथा ।।\nस गच्छति यथाकालमक्रूरं तीर्थमुत्तमम् ।। १३ ।।\nतत्रागत्य ममाग्रेऽसौ नृत्यते शुभदर्शनः ।।\nसुधनस्तु वणिक्श्रेष्ठः कदाचिद्रात्रिजागरे ।। १४ ।।\nचलमानो गृहीतस्तु चरणे ब्रह्मरक्षसा ।।\nकृष्णवर्णी महाकाय ऊर्ध्वकेशो भयंकरः ।। १५ ।।\nपादे गृहीत्वा वसुधे इदं वचनमब्रवीत् ।। १६ ।।\nराक्षसोऽहं वणिक्श्रेष्ठ वसामि वनमाश्रितः ।।\nत्वामद्य भक्षयिष्यामि तृप्तिं यास्यामि शाश्वतीम् ।। १७ ।।\nसुधन उवाच ।।\nप्रतीक्षस्व क्षणं मेऽद्य दास्यामि तव पुष्कलम् ।।\nभक्षयिष्यसि मे गात्रं मिष्टान्नपरिपोषितम् ।। १८ ।।\nजागरं देवदेवस्य कर्तुमिच्छामि राक्षस ।।\nमम व्रतं सार्वकालं यज्जागर्मि हरेः पुरः ।। १९ ।।\nतत्र जागरणं कृत्वा प्रभाते तव सन्निधौ ।।\nआगमिष्याम्यहं शीघ्रमादित्योदयनं प्रति ।।155.२० ।।\nततः खादिष्यसे गात्रं विनिवृत्तस्य जागरात् ।।\nविष्णुतुष्ट्यै व्रतमिदमारब्धं सर्वकामदम् ।। २१ ।।\nमा कुरु व्रतभङ्गं मे रक्षो नारायणस्य हि ।।\nजागरे विनिवृत्ते तु मां भक्षय यथेप्सितम् ।। २२ ।।\nसुधनस्य वचः श्रुत्वा ब्रह्मरक्षः क्षुधार्दितः ।।\nउवाच मधुरं वाक्यं वणिजं प्रति सादरम् ।। २३ ।।\nमिथ्या प्रभाषसे साधो त्वं पुनः कथमेष्यसि ।।\nको हि रक्षोमुखाद्भ्रष्टो मानुषो यो निवर्त्तते।।२४।।\nराक्षसस्य वचः श्रुत्वा स वणिग्वाक्यमब्रवीत्।।\nसत्यमूलं जगत्सर्वं सर्वं सत्ये प्रतिष्ठितम् ।।२५।।\nसिद्धिं लभन्ते सत्येन ऋषयो वेदपारगाः ।।\nयद्यहं च वणिक् पूर्वं कर्मणा न हि दूषितः ।।२६।।\nप्राप्तश्च मानुषो भावो विहितेनान्तरात्मना ।।\nशृणु मत्समयं रक्षो येनाहं पुनरागमम्।।२७।।\nकृत्वा जागरणं तत्र नृत्यं कृत्वा यथासुखम् ।।\nपुनरेष्याम्यहं रक्षो नासत्यं विद्यते मयि ।।२८।।\nसत्येन दीयते कन्या सत्यं जल्पन्ति ब्राह्मणाः ।।\nसत्योत्तीर्णा हि राजानः सत्येन वसुधा धृता ।। २९।।\nस्वर्गमिच्छन्ति सत्येन मोक्षः सत्येन लभ्यते।।\nसत्येन सूर्यस्तपति सोमः सत्येन राजते ।।155.३०।।\nयमः सत्येन हरति सत्यादिन्द्रो विराजते।।\nतत्सत्यं मम नश्येत यद्यहं नागमे पुनः ।। ३१ ।।\nपरदारांस्तु यो गच्छेत्काममोहप्रपीडितः ।। ३२ ।।\nतस्य पापेन लिप्येऽहं यदि नायामि ते पुरः ।। ३३ ।।\nदत्त्वा च भूमिदानं यो ह्यपकारं करोति च ।।\nतेन पापेन लिप्येऽहं यद्यहं नागमे पुनः ।। ३४ ।।\nपूर्वं भुक्त्वा स्त्रियं यस्तु सुखमाप्य विहृत्य च ।।\nद्वेषात्तां यदि चेज्जह्यात्तस्यायं मे भवत्वलम् ।। ३५ ।।\nपङ्क्तिभेदं तु यः कुर्यादेकपंक्त्याशिनां धुवम् ।।\nतस्य पापेन लिप्येऽहं नागन्ता यदि ते पुरः ।। ३६ ।।\nअमावस्यां महारक्षः श्राद्धं कृत्वा स्त्रियं व्रजेत् ।।\nतेन पापेन लिप्येऽहं यद्यहं नागमे पुनः ।। ३७ ।।\nअष्टाष्टमी त्वमावास्या उभे पक्षे चतुर्दशी ।।\nअस्नातानां गतिं यास्याम्यहं वै नागमे पुनः ।। ३८ ।।\nगुरोर्भ्रातुः सुतस्यापि सख्युर्वै मातुलस्य च ।।\nव्यवस्यति च यन्नारी यो मोहेन विमोहितः ।। ३९ ।।\nअभिगच्छति मन्दात्मा तत्पापं मे भवेत्तदा ।।\nराजपत्नीं ब्रह्मपत्नीं विधवां योऽभिगच्छति ।। 155.४० ।।\nतस्य पापेन लिप्येऽहं यद्यहं नागमे पुनः ।।\nयस्तु कन्यां सकृद्दत्त्वा अन्यस्मै चेत्पुनर्ददेत् ।। ४१ ।।\nतेन पापेन लिप्येऽहं यद्यहं नागमे पुनः ।।\nराजयाजकयाज्याश्च ये च वै ग्रामयाजकाः ।।४२ ।।\nतेषां पापेन लिप्येऽहं यद्यहं नागमे पुनः ।।\nब्रह्मघ्ने च सुरापे च चौरे भग्नव्रते शठे ।।४३।।\nया गतिस्तां प्रपद्येऽहं यद्यहं नागमे पुनः ।।\nश्रीवराह उवाच।।\nसुधनस्य वचः श्रुत्वा सन्तुष्टो ब्रह्मराक्षसः ।।४४।।\nउवाच मधुरं वाक्यं गच्छ शीघ्रं नमोऽस्तु ते।।\nब्रह्मराक्षसमुक्तोऽसौ वणिक् तु दृढनिश्चयः।।४५।।\nपुनर्नृत्यति चैवाग्रे मम भक्तो व्यवस्थितः ।।\nअथ प्रभातसमये नृत्यचित्तोऽति कोविदः।।४६।।\nपुनः पुनर्वै उच्चार्य नमो नारायणाय च।।\nनिवृत्ते जागरे सोऽथ कालिन्दीसलिलाप्लुतः ।।४७।।\nदृष्ट्वा मां दिव्यरूपं तु गतोऽसौ मथुरां पुरीम्।।\nदृष्टश्चाग्रे त्वहं तेन पुरुषो दिव्यरूपवान् ।।४८।।\nस च पृष्टो मया देवि क्व भवान्प्रस्थितो द्रुतम् ।।\nपुरुषस्य वचः श्रुत्वा सुधनो वाक्यमब्रवीत् ।।४९।।\nअहं गच्छामि त्वरितो ब्रह्मराक्षससन्निधौ ।।\nनिवारयामास तदा न गंतव्यं त्वयानघ।।155.५०।।\nजीवतो धर्ममाहात्म्यं मृते धर्मः कुतो यशः ।।\nपुरुषस्य वचः श्रुत्वा स वणिग्वाक्यमब्रवीत् ।। ५१- ।।\nतत्र सत्यं वदिष्यामि यास्ये राक्षससन्निधौ ।।\nआगतोऽहं महाभाग नर्त्तयित्वा यथासुखम् ।। ५२ ।।\nविष्णवे लोकनाथाय चागतो हरिजागरात् ।।\nइदं शरीरं मे रक्षो भक्षयस्व यथेप्सितम् ।। ५३ ।।\nयथान्यायं विधानेन यथा वा तव रोचते ।।\nनोक्तपूर्वं मयाऽसत्यं कदाचिदपि राक्षस ।। ५४ ।।\nतेन सत्येन मां भुङ्क्ष्व ब्रह्मराक्षस दारुण ।।\nवणिजस्तु वचः श्रुत्वा ततोऽसौ ब्रह्मराक्षसः ।। ५५ ।।\nउवाच मधुरं वाक्यं सुधनं तदनन्तरम् ।।\nसाधु तुष्टोऽस्मि भद्रं ते सत्यं धर्मश्च पालितः ।।५६।।\nवणिक् त्वं चातिविज्ञस्तु यस्य ते गतिरीदृशी ।।\nजागरस्य समस्तस्य मम पुण्यं प्रयच्छ वै ।। ५७ ।।\nसत्यपुण्यप्रभावेण यथाहं मुक्तिमाप्नुयाम् ।।\nसुधन उवाच।।\nनाहं दास्यामि  ते पुण्यं नृत्यस्य नरभोजन ।। ५८ ।।\nअर्द्धं वाथ समस्तं वा प्रहरं चार्द्धमेव वा ।।\nसुधनस्य वचः श्रुत्वा अब्रवीद्ब्रह्मराक्षसः ।। ५९ ।।\nएकनृत्यस्य मे पुण्यं दद त्वं वणिगुत्तम ।।\nसुधन उवाच ।।\nनाऽहं दास्यामि ते पुण्यं यथोक्तं च समाचर ।। 155.६० ।।\nकेन त्वं कर्मदोषेण राक्षसत्वमुपागतः ।।\nयत्ते गुह्यं महाभाग सर्वं तत्कथयस्व मे ।। ६१ ।।\nसुधनस्य वचः श्रुत्वा विहसित्वाह राक्षसः ।।\nकिं त्वं मां च विजानासि प्रतिवासि ह्यहं तव ।। ६२ ।।\nअग्निदत्तस्तु वै नाम छान्दसो ब्राह्मणोत्तमः ।।\nइष्टकांस्तु हरन्नित्यं परकीयांश्च सर्वदा ।। ६३ ।।\nमृतस्सुगृहकामेन राक्षसत्वमुपागतः ।।\nमया त्वं हि यथा प्राप्त उपकारं कुरुष्व मे ।। ६४ ।।\nएकविश्रामपुण्यं मे देहि त्वं वणिगुत्तम ।।\nकृपया तु समायुक्तो वणिग्वचनमब्रवीत् ।। ६५ ।।\nसाधु राक्षस दत्तं ते एकनृत्यं मया तव ।।\nएकनृत्यप्रभावेण राक्षसो मुक्तिमागतः ।। ६६ ।।\nश्रीवराह उवाच ।।\nसुधनस्तु ततो देवि विश्वरूपं जनार्दनम् ।।\nअग्रतस्तु स्थितं देवं दृष्ट्वाऽसौ धरणीं गतः ।।६७।।\nउवाच मधुरं वाक्यं देवदेवो जनार्दनः।।\nचतुर्भुजो दिव्यतनुः शंखचक्रगदाधरः ।। ६८ ।।\nविमानवरमारुह्य मम लोकं व्रजस्व च ।।\nइत्युक्त्वा माधवो देवस्तत्रैवान्तरधीयत ।। ६९ ।।\nसुधनः सशरीरोऽपि सकुटुंबो दिवं ययौ ।।\nविमानवरमारुह्य विष्णोर्लोकं जगाम ह ।। 155.७० ।।\nएष तीर्थप्रभावो वै कथितस्ते वसुन्धरे ।।\nअक्रूराच्च परं तीर्थं न भूतं न भविष्यति ।। ७१ ।।\nतस्य तीर्थप्रभावेण सुधनो मुक्तिमाप्तवान् ।।\nद्वादशी शुक्लपक्षे तु कुमुदस्य च वा भवेत्।।७२।।\nतस्मिन्स्नातस्य वसुधे राजसूयफलं भवेत् ।।\nकार्त्तिकीं समनुप्राप्य तत्तीर्थे तु वसुन्धरे ।।७३।।\nवृषोत्सर्गं नरः कुर्वंस्तारयेत्सकुलोद्भवान् ।।\nश्राद्धं यः कुरुते सुभ्रु कार्तिक्यां प्रयतो नरः ।। ७४ ।।\nपितरस्तारितास्तेन सदैव प्रपितामहाः ।। ७५ ।।\nइति श्रीवराहपुरणे मथुरामाहात्म्ये अकूर तीर्थप्रभावो नाम पंचपंचाशदधिकशततमोऽध्यायः ।। १५५ ।।"
  }
]
[
  {
    "text": "अथ कपिलाधेनुदानमाहात्म्यम् ।।\nहोतोवाच ।।\nअथातः सम्प्रवक्ष्यामि कपिलां धेनुमुत्तमाम् ।।\nयत्प्रदानान्नरो याति विष्णुलोकमनुत्तमम् ।। १ ।।\nपूर्वोक्तेन विधानेन दद्याद्धेनुं सवत्सकाम् ।।\nसर्वालङ्कारसंयुक्तां सर्वरत्नसमन्विताम् ।। २ ।।\nकपिलायाः शिरो ग्रीवा सर्वतीर्थानि भामिनि ।।\nपितामहनियोगाच्च निवसन्ति हि निश्चयः ।। ३ ।।\nप्रातरुत्थाय यो मर्त्यः कपिलागलमस्तकात् ।।\nच्युतं तु भक्त्या पानीयं शिरसा वन्दते शुचिः ।। ४ ।।\nस तेन पुण्यतोयेन तत्क्षणाद्दग्धकिल्बिषः ।।\nत्रिंशद्वर्षकृतं पापं दहत्यग्निरिवेन्धनम् ।।५।।\nकल्यमुत्थाय यो मर्त्यः कुर्यात्तासां प्रदक्षिणम् ।।\nप्रदक्षिणी कृता तेन पृथिवी स्याद्वसुन्धरे।।६।।\nप्रदक्षिणेन चैकेन श्रद्धायुक्तेन तत्क्षणात्।।\nदशजन्मकृतं पापं तस्य नश्यत्यसंशयम् ।।७।।\nकपिलायास्तु मूत्रेण स्नायाच्चैव शुचिव्रतः।\nस गङ्गादिषु तीर्थेषु स्नातो भवति मानवः ।।८।।\nतेन स्नानेन चैकेन भावयुक्तेन वै नरः ।।\nयावज्जीवकृतात्पापान्मुच्यते नात्र संशयः ।। ९ ।।\nगोसहस्रं च यो दद्यादेकां वा कपिलां नरः ।।\nसममेतत्पुरा प्राह ब्रह्मा लोकपितामहः ।। 111.१०।।\nगवामस्थि ततोऽप्येतन्मृतगन्धेन दूषयेत् ।।\nयावज्जिघ्रति तं गन्धं तावत्पुण्यैस्तु पूर्यते ।। ११ ।।\nगवां कण्डूयनं श्रेष्ठं तथा च परिपालनम् ।।\nतुल्यं गोशतदानस्य भयरोगादिपालने ।।१२।।\nतृणादिकानि यो दद्यात्क्षुधितेन गवाह्निकम् ।।\nगोमेधस्य फलं दिव्यं लभते मानवोत्तमः ।। १३ ।।\nविमानैर्विविधैर्दिव्यैः कन्याभिरभितोऽर्पितैः ।।\nसेव्यमानः सुगन्धैर्वै दीप्यमान इवाग्नयः।।१४।।\nसुवर्णकपिला पूर्वं द्वितीया गौरपिङ्गला ।।\nतृतीया चैव रक्ताक्षी चतुर्थी गुडपिंगला।।१५।।\nपंचमी बहुवर्णा स्यात्षष्ठी च श्वेतपिङ्गला।।\nसप्तमी श्वेतपिंगाक्षी त्वष्टमी कृष्णपिंगला ।।१६।।\nनवमी पाटला ज्ञेया दशमी पुच्छपिंगला ।।\nएकादशी खुरश्वेता त्वेतासां सर्वलक्षणाः ।। १७ ।।\nसर्वलक्षणसंयुक्ता सर्वालंकृतसुन्दरी ।।\nब्राह्मणाय प्रदातव्या भुक्तिमुक्तिप्रदायिनी ।। १८ ।।\nभुक्तिमुक्तिप्रदा तेषां विष्णुमार्गप्रदायिनी ।। १९ ।।\nइति श्रीवराहपुराणे श्वेतविनीताश्वोपाख्याने कपिलादानमाहात्म्यं नाम एकादशाधिकशततमोऽध्यायः ।। १११ ।।"
  }
]
[
  {
    "text": "<b>दुर्वासा उवाच ।\n</b>\nगत्वा तु पुष्करं तीर्थमगस्त्यो मुनिपुंगवः ।\nकार्तिक्यामाजगामाशु पुनर्भद्राश्वमन्दिरम् ।। ५०.१ ।।"
  },
  {
    "text": "तमागतं मुनिं प्रेक्ष्य राजा परमधार्मिकः ।\nअर्घपाद्यादिभिः पूज्य कृतासनपरिग्रहम् ।\nउवाच हर्षितो राजा तमृषिं संशितव्रतम् ।। ५०.२ ।।"
  },
  {
    "text": "<b>राजोवाच ।\n</b>\nभगवन् कथितं पूर्वं त्वया ऋषिवरोत्तम ।\nद्वादश्याश्वयुजे मासि विधानं तत् कृतं मया ।\nइदानीं कार्तिके मासि यत् स्यात् पुण्यं वदस्व मे ।। ५०.३ ।।"
  },
  {
    "text": "<b>अगस्त्य उवाच ।\n</b>\nश्रृणु राजन् महाबाहो कार्तिके मासि द्वादशीम् ।\nउपोष्य विधिना येन यच्चास्याः प्राप्यते फलम् ।। ५०.४ ।।"
  },
  {
    "text": "प्राग्विधानेन संकल्प्य तद्वत् स्नानं तु कारयेत् ।\nविभुमेवार्चयेद् देवं नारायणमकल्मषम् ।। ५०.५ ।।"
  },
  {
    "text": "नमः सहस्त्रशिरसे शिरः संपूजयेद्धरेः ।\nपुरुषायेति च भुजौ कण्ठं वै विश्वरूपिणे ।\nज्ञानास्त्रायेति चास्त्राणि श्रीवत्साय तथा उरः ।। ५०.६ ।।"
  },
  {
    "text": "जगद्ग्रसिष्णवे पूज्य उदरं दिव्यमूर्त्तये ।\nकटिं सहस्त्रपादाय पादौ देवस्य पूजयेत् ।। ५०.७ ।।"
  },
  {
    "text": "अनुलोमेन देवेशं पूजयित्वा विचक्षणः ।\nनमो दामोदरायेति सर्वाङ्गं पूजयेद्धरेः ।। ५०.८ ।।"
  },
  {
    "text": "एवं संपूज्य विधिना तस्याग्रे चतुरो घटान् ।\nस्थापयेद् रत्नगर्भांस्तु सितचन्दनचर्चितान् ।। ५०.९ ।।"
  },
  {
    "text": "स्त्रग्दामबद्धग्रीवांस्तु सितवस्त्रावगुण्ठितान् ।\nस्थापितान् ताम्रपात्रैस्तु तिलपूर्णैः सकाञ्चनैः ।। ५०.१० ।।"
  },
  {
    "text": "चत्वारः सागराश्चैव कल्पिता राजसत्तम ।\nतन्मध्ये प्राग्विधानेन सौवर्णं स्थापयेद्धरिम् ।\nयोगीश्वरं योगनिद्रां चरन्तं पीतवाससम् ।। ५०.११ ।।"
  },
  {
    "text": "तमप्येवं तु संपूज्य जागरं तत्र कारयेत् ।\nकुर्याच्च वैष्णवं यज्ञं यजेद् योगीश्वरं हरिम् ।। ५०.१२ ।।"
  },
  {
    "text": "षोडशारे तथा चक्रे राजभिर्बहुभिः कृते ।\nएवं कृत्वा प्रभाते तु ब्राह्मर्णाय च दापयेत् ।। ५०.१३ ।।"
  },
  {
    "text": "चत्वारः सागरा देयाश्चतुर्णां पञ्चमस्य ह ।\nयोगीश्वरं तु संपूर्णं दापयेत् प्रयतः शुचिः ।। ५०.१४ ।।"
  },
  {
    "text": "वेदाढ्ये तु समं दत्तं द्विगुणं तद्विदे तथा ।\nआचार्ये पञ्चरात्राणां सहस्त्रगुणितं भवेत् ।। ५०.१५ ।।"
  },
  {
    "text": "यस्त्विमं सरहस्यं तु समन्त्रं चोपपादयेत् ।\nविधानं तस्य वै दत्तं कोटिकोटिगुणोत्तरम् ।। ५०.१६ ।।"
  },
  {
    "text": "गुरवे सति यस्त्वन्यमाश्रयेत् पूजयेत् कुधीः ।\nस दुर्गतिमवाप्नोति दत्तमस्य च निष्फलम् ।\nप्रयत्नेन गुरौ पूर्वं पश्चादन्यस्य दापयेत् ।। ५०.१७ ।।"
  },
  {
    "text": "अविद्यो वा सविद्यो वा गुरुरेव जनार्दनः ।\nमार्गस्थो वाप्यमार्गस्थो गुरुरेव परा गतिः ।। ५०.१८ ।।"
  },
  {
    "text": "प्रतिपद्य गुरुं यस्तु मोहाद् विप्रतिपद्यते ।\nस जन्मकोटि नरके पच्यते पुरुषाधमः ।। ५०.१९ ।।"
  },
  {
    "text": "एवं दत्त्वा विधानेन द्वादश्यां विष्णुमर्च्य च ।\nविप्राणां भोजनं कुर्याद् यथाशक्त्या सदक्षिणम् ।। ५०.२० ।।"
  },
  {
    "text": "धरणीव्रतमेतद्धि पुरा कृत्वा प्रजापतिः ।\nप्रजापत्यं तथा लेभे मुक्तिं ब्रह्म च शाश्वतम् ।। ५०.२१ ।।"
  },
  {
    "text": "युवनाश्वोऽपि राजर्षिरनेन विधिना पुरा ।\nमान्धातारं सुतं लेभे परं ब्रह्म च शाश्वतम् ।। ५०.२२ ।।"
  },
  {
    "text": "तथा च हैहयो राजा कृतवीर्यो नराधिपः ।\nकार्त्तवीर्यं सुतं लेभे परं ब्रह्म च शाश्वतम् ।। ५०.२३ ।।"
  },
  {
    "text": "शकुन्तलाऽप्येवमेव तपश्चीर्त्वा महामुने ।\nलेभे शाकुन्तलं पुत्रं दौष्यन्तिं चक्रवर्तिनम् ।। ५०.२४ ।।"
  },
  {
    "text": "तथा पौराणराजानो वेदोक्ताश्चक्रवर्त्तिनः ।\nअनेन विधिना प्राप्ताश्चक्रवर्तित्वमुत्तमम् ।। ५०.२५ ।।"
  },
  {
    "text": "धरण्या अपि पाताले मग्नया चरितं पुरा ।\nव्रतमेतत् ततो नाम्ना धरणीव्रतमुत्तमम् ।। ५०.२६ ।।"
  },
  {
    "text": "समाप्तेऽस्मिन् धरा देवी हरिणा क्रोडरूपिणा ।\nउद्धृताऽद्यापि तुष्टेन स्थापिता नौरिवाम्भसि ।। ५०.२७ ।।"
  },
  {
    "text": "धरणीव्रतमेतद्धि कीर्तितं ते मया मुने ।\nय इदं श्रृणुयाद् भक्त्या यश्च कुर्यान्नरोत्तमः ।\nसर्वपापविनिर्मुक्तो विष्णुसायुज्यमाप्नुयात् ।। ५०.२८ ।।"
  },
  {
    "text": "।। इति श्रीवराहपुराणे भगवच्छास्त्रे पञ्चाशोऽध्यायः ।। ५० ।।"
  }
]
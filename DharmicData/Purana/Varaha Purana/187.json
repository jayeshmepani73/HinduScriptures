[
  {
    "text": "अथ सृष्टिपितृयज्ञौ ।।\nसूत उवाच ।।\nएवं नारायणाच्छ्रुत्वा सा मही संशितव्रता ।।\nकराभ्यामञ्जलिं कृत्वा माधवं पुनरब्रवीत् ।। १ ।।\nधरण्युवाच ।।\nश्रुतमेतन्मयाख्यानं क्षेत्रस्य च महत्फलम् ।।\nएकं मे परमं गुह्यं तद्भवान्वक्तुमर्हति ।। २ ।।\nपितृयज्ञस्य माहात्म्यं सोमदत्तो नराधिपः ।।\nमृगयां समुपागम्य यत्त्वया पूर्वभाषितम् ।।३ ।।\nको गुणः पितृयज्ञस्य कथमेव प्रयुज्यते ।।\nकेन चोत्पादितं श्राद्धं कस्मिन्नर्थे किमात्मकम् ।। ४ ।।\nएतदिच्छाम्यहं श्रोतुं विस्तरेण वदस्व मे।।\nश्रीवराह उवाच ।।\nसाधु भूमे महाभागे यन्मां त्वं परिपृच्छसि ।। ५ ।।\nमोहितासि वरारोहे भाराक्रान्ता वसुन्धरे ।।\nदिव्यां ददामि ते बुद्धिं शृणु सुन्दरि तत्त्वतः ।।६।।\nकथयिष्यामि ते ह्येवं श्राद्धोत्पत्तिविनिश्चयम् ।।\nआदौ स्वर्गस्य चोत्पत्तिं देवानां च वरानने ।।७ ।।\nनिष्प्रभेऽस्मिन्निरालोके सर्वतस्तमसावृते ।।\nस्रष्टुं वै बुद्धिरुत्पन्ना त्रैलोक्यं सचराचरम् ।।८।।\nसोऽहं च शेषपर्यङ्के एकश्चैव पराङ्मुखः ।।\nस्वपामि च वरारोहे अनन्तशयने ह्यहम् ।। ९ ।।\nनिद्रां मायामयीं कृत्वा जागर्मि च स्वपामि वा ।।\nविष्णुमायामयं कृत्वा जानासि त्वं न धारिणि ।।187.१०।।\nयुगं युगसहस्राणि यास्यन्ति च गतानि च ।।\nन त्वं मम विजानासि ज्ञातुं मायां यशस्विनि ।। ११ ।।\nधारितं मम सुश्रोणि दिवा पंचशतानि च ।।\nवाराहं रूपमादाय न जानासि हि भामिनि ।। १२ ।।\nयन्मां पृच्छसि वै ज्ञातुमात्मानं च यशस्विनि ।।\nएकमूर्त्तिस्त्रिधा जातो ब्रह्मविष्णु हरात्मकः ।। १३ ।।\nक्रोधहेतोर्मया सृष्ट ईश्वरोऽसुरनाशनः ।।\nमम नाभ्यामभूत्पद्मं पद्मगर्भः पितामहः ।। १४।।\nएवं त्रयो वयं देवाः कृत्वा ह्येकार्णवां महीम् ।।\nतिष्ठाम परमप्रीत्या मायां कृत्वा तु वैष्णवीम् ।। १५ ।।\nसर्वं तज्जलपूर्णं तु न चाज्ञायत किञ्चन ।।\nवटमेकं वर्जयित्वा विष्णुमूलं यशोद्रुमम् ।। १६ ।।\nतिष्ठाम वटवृक्षेऽहं मायया बालरूपधृक् ।।\nपश्यामि च जगत्सर्वं त्रैलोक्यं यन्मया कृतम् ।। १७ ।।\nवारयामि वरारोहे जानासि त्वं धरे शुभे ।।\nकालेन तु तदा देवि कृत्वा वै वडवामुखम् ।। १८ ।।\nविनिस्सृतं जलं तत्र मायया तदनन्तरम् ।।\nप्रलये च विनिर्वृत्ते ब्रह्मा लोकपितामहः ।। १९ ।।\nमुहूर्त्तं ध्यानमास्थाय भाषितो वचनं मया ।।\nशीघ्रमुत्पादय ब्रह्मन्देवतासुरमानुषान् ।। 187.२० ।।\nएवमुक्तो मया देवि गृह्य तत्र कमण्डलुम् ।।\nउपस्पृश्य शुचिर्भूत्वा ब्रह्मा चोत्पादयन्सुरान् ।। २१ ।।\nआदित्या वसवो रुद्रा अश्विनौ च मरुद्गणाः ।।\nतारणार्थं च सर्वेषां ब्राह्मणान्भुवि दैवतान् ।। २२ ।।\nबाहुभ्यां क्षत्रमुत्पन्नं वैश्या ऊरुविनिःस्सृताः ।।\nपद्भ्यां विनिःसृताः शूद्राः सर्ववर्णोपचारकाः ।। २३ ।।\nदेवताश्चासुरा देवि जातास्ते ब्रह्मणस्तथा ।।\nदेवता ह्यसुराः सर्वे तपोवीर्यबलान्विताः ।। २४ ।।\nआदित्या वसवो रुद्रा अश्विनौ च मरुद्गणाः ।।\nदेवतास्तु त्रयस्त्रिंशददित्यां जनयन्पुरा ।। २९ ।।\nदित्यां च जनिताः पुत्रा असुराः सुरशत्रवः ।।\nप्रजापतिश्चाजनयदृषींश्चैव तपोधनान् ।। २६ ।।\nतेजसा भास्कराकाराः सर्वे शास्त्रविदो द्विजाः ।।\nतेषां पुत्राश्च पौत्राश्च जनिता ब्रह्मसूनुना ।। २७ ।।\nनिमेस्तु वंशसम्भूतो आत्रेय इति विश्रुतः ।।\nजातमात्रो महात्मा स श्रीमांश्चापि तपोनिधिः ।। २८ ।।\nएकचित्तं समाधाय तपश्चरति निश्चलः ।।\nपंचाग्निर्वायुभक्षश्च एकपादोर्द्ध्वबाहुकः ।। २९ ।।\nशीर्णपर्णाम्बुभक्षश्च शिशिरे च जलेशयः ।।\nस कृच्छ्रे फलभक्षश्च पुनश्चान्द्रायणं चरन् ।। 187.३० ।।\nवर्षाणां च सहस्राणि तपस्तप्त्वा वसुन्धरे ।।\nमृत्युकालमनुप्राप्तस्ततः पञ्चत्वमागतः ।। ३१ ।।\nनष्टं च तं सुतं दृष्ट्वा निमेः शोक उपाविशत् ।।\nपुत्रशोकाभिसंयुक्तो दिवा रात्रौ च चिन्तयन् ।। ३२ ।।\nनिमिः कृत्वा ततः शोकं विधानात्तत्र माधवि ।।\nतं मनोगतसंकल्पं त्रिरात्रे प्रत्यपद्यत ।। ३३ ।।\nतस्य प्रतिविशुद्धस्य माघमासे तु द्वादशीम् ।।\nमानसं सृज्य विषयं बुद्धिर्विस्तारगामिनी ।।३४ ।।\nस निमिश्चिन्तयामास श्राद्धकल्पं समाहितः ।।\nयानि तस्यैव भोज्यानि मूलानि च फलानि च ।। ३५ ।।\nयानि कानि च भक्ष्याणि नवश्च रससंभवः ।।\nयानि तस्यैव चेष्टानि सर्वमेतदुदाहरेत् ।। ३६ ।।\nआमन्त्र्य ब्राह्मणं पूर्वं शुचिर्भूत्वा समाहितः ।।\nदक्षिणावर्ततः सर्वमकरोदृषिसत्तमः ।। ३७ ।।\nसप्तकृत्वस्ततस्तत्र युगपत्समुपाविशत् ।।\nदत्त्वा तु मांसशाकानि मूलानि च फलानि च ।।३८।।\nपूजयित्वा तु विप्रान्स सप्तकृत्वश्च सुन्दरि ।।\nकृत्वा तु  दक्षिणाग्रांश्च कुशांश्च प्रयतः शुचिः ।। ३९ ।।\nप्रददौ श्रीमते पिण्डं नामगोत्रमुदाहरन् ।।\nतत्कृत्वा स मुनिश्रेष्ठो धर्मसंकल्पमात्मनः ।। 187.४०।।\nएवं दिने गते भद्रे ह्यस्तं प्राप्ते दिवाकरे ।।\nब्रह्म कर्मोत्तमं दिव्यं भावसाध्यमुपासत ।। ४१ ।।\nएकाकी यतचित्तात्मा निराशी निष्परिग्रहः ।।\nशुचौ देशे प्रतिष्ठाप्य स्थिरमासनमात्मनः ।। ४२ ।।\nनात्युच्चं नातिनीचं च चेलाजिनकुशोत्तरम् ।।\nतत्रैकाग्रं मनः कृत्वा यतचित्तो जितेन्द्रियः ।। ४३ ।।\nउपविश्यासनेऽयुञ्जद्योगमात्मविशुद्धये ।।\nसमं कायशिरोग्रीवं धारयन्नचलं स्थितः ।। ४४ ।।\nसंप्रेक्ष्य नासिकाग्रं स्वं दिशश्चानवलोकयन् ।।\nप्रकाशात्मा विगतभीर्ब्रह्मचारी व्रते स्थितः ।। ४५ ।।\nसंयम्य मयि चित्तं यो युक्त आसीत मत्परः ।।\nप्रयुञ्जीत तदात्मानं मद्भक्तो नान्यमानसः ।। ४६ ।।\nएवं निवृत्तसंध्यायां ततो रात्रिरुपागता ।।\nपुनश्चिन्तितुमारब्धः शोकसंविग्नमानसः ।। ४७ ।।\nकृत्वा तु पिण्ड संकल्पं पश्चात्तापं चकार ह ।।\nअकृतं मुनिभिः सर्वं किं मया तदनुष्ठितम् ।। ४८ ।।\nनिवापकर्म ह्यशुचि पुत्रार्थे विनियोजितम् ।।\nअहो स्नेहप्रभावेण मया चाकृतबुद्धिना ।।४९।।\nकथं ते मुनयः शापात्प्रदहेयुर्न मामिति ।।\nसदेवासुरगन्धर्वपिशाचोरगराक्षसाः ।। 187.५०।।\nकिं वक्ष्यन्ति च मां सर्वे ये वै पितृपदे स्थिताः ।।\nएवं विचिन्त्यमानस्य गता रात्रिर्वसुन्धरे ।। ५१ ।।\nपूर्वसन्ध्यानु सम्प्राप्ता उदिते च दिवाकरे ।।\nसन्ध्याविधिं विनिर्वर्त्त्य हुत्वाग्नीन्द्विजसत्तमः।। ५२ ।।\nपुनश्चिन्तां प्रपन्नः स आत्रेयो ह्यतिदुःखितः ।।\nएकाकी भाषते तत्र शोकपीडितमानसः ।। ५३ ।।\nधिग्वयो धिक्च मे कर्म धिग्बलं धिक्च जीवितम् ।।\nपुत्रं सर्वसुखैर्युक्तं जीवितं हि न दृश्यते ।। ५४ ।।\nनरकं पूतिकाख्यातं हृदि दुःखं विदुर्बुधाः ।।\nपरित्राणं ततः पुत्रादिच्छन्तीह परत्र च ।। ५५ ।।\nपूजयित्वा तु देवांश्च दत्त्वा दानं त्वनेकशः ।।\nहुत्वाग्निं विधिवच्चैव स्वर्गं तु लभते नरः ।। ५६ ।।\nपुत्रेण लभते येन पौत्रेण च पितामहाः ।।\nअथ पुत्रस्य पौत्रेण मोदन्ते प्रपितामहाः ।। ५७ ।।\nपुत्रेण श्रीमता हीनं नाहं जीवितुमुत्सहे ।।\nएतस्मिन्नन्तरे देवि नारदो द्विजसत्तमः ।। ५८ ।।\nजगाम तापसारण्यमृष्याश्रमविभूषितम् ।।\nसर्वकामयुतं रम्यं बहुपुष्पफलोदकम् ।। ५९ ।।\nतत्प्रविश्याश्रमपदं भ्राजमानं स्वतेजसा ।।\nतं दृष्ट्वा पूजयामास स्वागतेनाथ धर्मवित् ।। 187.६० ।।\nतस्मै दत्त्वा पाद्यमर्घ्यं आसने चोपवेश्य च ।।\nउपविश्यासने देवि नारदो वाक्यमब्रवीत ।। ६१ ।।\nनारद उवाच ।।\nनिमे शृणु महाप्राज्ञ शोकमुत्सृज्य दूरतः ।।\nअशोच्यानन्वशोचस्त्वं प्रज्ञावान्नावबुध्यसे ।। ६२ ।।\nगतासूनगतासूंश्च नानुशोचन्ति पण्डिताः ।।\nमृतं वा यदि वा नष्टं यो यान्तमनुशोचति ।। ६३ ।।\nअमित्रास्तस्य हृष्यन्ति स चापि न निवर्त्तते ।।\nअमरत्वं न पश्यामि त्रैलोक्ये सचराचरे ।। ६४ ।।\nदेवतासुरगन्धर्वा मानुषा मृगपक्षिणः ।।\nसर्वे कालवशं यान्ति सर्वे कालमुदीक्षते ।। ६५ ।।\nजातस्य सर्वभूतस्य कालो मृत्युरुपस्थितः ।।\nअवश्यं चैव गन्तव्यं कृतान्तविहितेन च ।। ६६ ।।\nतव पुत्रो महात्मा वै श्रीमान्नाम श्रियो निधिः ।।\nपूर्णं वर्षसहस्रं तु तपः कृत्वा सुदुश्चरम् ।। ६७ ।।\nमृत्युकालमनुप्राप्य गतो दिव्यां परां गतिम् ।।\nएतत्सर्वं विदित्वा तु नानुशोचितुमर्हति ।। ६८ ।।\nनारदेनैवमुक्ते तु श्रुत्वा स द्विजसत्तमः ।।\nप्रणम्य शिरसा पादौ निमिरुद्विग्नमानसः ।। ६९ ।।\nभीतो गद्गदया वाचा निःश्वसंश्च मुहुर्मुहुः ।।\nसव्रीडो भाषते विप्रः कारुण्येन समन्वितः ।। 187.७० ।।\nअहो मुनिवरश्रेष्ठ अहो धर्मविदां वर ।।\nसान्त्वितोऽस्मि त्वया विप्र वचनैर्मधुराक्षरैः ।। ७१ ।।\nप्रणयात्सौहृदाद्वापि स्नेहाद्वक्ष्यामि तच्छृणु ।।\nशोको निरन्तरं चित्ते ममैतद्धृदि वर्त्तते ।। ७२ ।।\nकृतस्नेहस्य पुत्रार्थे मया संकल्प्य यत्कृतम् ।।\nतर्पयित्वा द्विजान्सप्त अन्नाद्येन फलेन च ।। ७३ ।।\nपश्चाद्विसर्जितं पिण्डं दर्भानास्तीर्य भूतले ।।\nउदकानयनं चैव ह्यपसव्येन वासितम् ।। ७४ ।।\nशोकस्य तु प्रभावेण एतत्कर्म मया कृतम् ।।\nअनार्यजुष्टमस्वर्ग्यमकीर्त्तिकरणं द्विज ।। ७५ ।।\nनष्टबुद्धिस्मृतिसत्त्वो ह्यज्ञानेन विमोहितः ।।\nन च श्रुतं मया पूर्वं न देवैर्ऋषिभिः कृतम् ।। ७६ ।।\nभयं तीव्रं प्रपश्यामि मुनिशापात्सुदारुणात् ।।\nनारद उवाच ।।\nन भेतव्यं द्विजश्रेष्ठ पितरं शरणं व्रज ।। ७७ ।।\nअधर्मं न च पश्यामि धर्मो नैवात्र संशयः ।।\nनारदेनैवमुक्तस्तु निमिर्ध्यानमुपाविशत् ।। ७८ ।।\nकर्मणा मनसा वाचा पितरं शरणं गतः ।।\nततोऽतिचिन्तयामास वंशकर्त्तारमात्मनः ।। ७९ ।।\nध्यायमानस्ततोऽप्याशु आजगाम तपोधनम् ।।\nपुत्रशोकेन सन्तप्तं पुत्रं दृष्ट्वा तपोधनम् ।। 187.८० ।।\nपुत्रमाश्वासयामास वाग्भिरिष्टाभिरव्ययैः ।।\nनिमे संकल्पितस्तेऽयं पितृयज्ञस्तपोधन ।। ८१ ।।\nपितृयज्ञेति निर्दिष्टा धर्मोऽयं ब्रह्मणा स्वयम् ।।\nततो ह्यतितरो धर्मः क्रतुरेकः प्रतिष्ठितः ।। ८२ ।।\nकृतः स्वयंभुवा पूर्वं श्राद्धं यो वित्त्वित्तमः ।।\nशृण्वतो नारदस्यापि विधिं विधिविदां वरः ।। ८३ ।।\nश्राद्धकर्मविधिं चैव प्रेतकर्म च या क्रिया।।\nशृषु सुन्दरि तत्त्वेन यथा दाता सपुत्रकः ।।८४।।\nमम चैव प्रसादेन तस्य बुद्धिं ददाम्यहम् ।।\nजातस्य सर्वभूतस्य कालमृत्युरुपस्थितः ।। ८५ ।।\nअवश्यमेव गन्तव्यं धर्मराजस्य शासनात् ।।\nअमरत्वं न पश्यामि पिपीलादीनि जन्तवः ।। ८६ ।।\nजातस्य हि ध्रुवो मृत्युर्ध्रुवं जन्म मृतस्य च ।।\nमोक्षः कर्मविशेषेण प्रायश्चित्तेन च ध्रुवम् ।। ८७ ।।\nसत्त्वं रजस्तमश्चैव त्रयः शारीरजाः स्मृताः ।।\nअल्पायुषो नराः पश्चाद्भविष्यन्ति युगक्षये ।। ८८ ।।\nसात्त्विकं नावबुद्ध्यन्ति कर्मदोषेण तामसः ।।\nतामसं नरकं विन्द्यात्तिर्यग्योनिं च राक्षसीम्।।८९।।\nसात्त्विकं मुक्तियानाय यान्ति वेदविदो जनाः।।\nधर्मज्ञानं तथैश्वर्यं वैराग्यमिति सात्विकम् ॥187.९०॥\nक्रूरो भीरुर्विषादि च हिंसको निरपत्रपः॥\nअज्ञानान्धश्च पैशाचमेतेषां तामसा गुणाः॥९१॥\nतामसं तद्विजानीयादुच्यमानो न  बुद्ध्यति ॥\nदुर्मदोऽश्रद्धधानश्च विज्ञेयास्तामसा नराः ॥ ९२ ॥।\nप्रबलो वाचि युक्तश्चाचलबुद्धिः सदायतः ॥\nशूरः सर्वेषु व्यक्तात्मा विज्ञेया राजसा नराः।।९३।।\nक्षान्तो दान्तो विशुद्धात्मा विज्ञेयः श्रद्धयान्वितः।।\nतपःस्वाध्याशीलश्च एतेषां सात्विका गुणाः।।९४।।\nएवं सञ्चिन्तयानस्तु न शोकं कर्तुमर्हसि ॥\nत्यज शोकं महाभाग शोकः सर्वविनाशनः ॥ ९५ ।॥\nशोको दहति गात्राणि बुद्धिः शोकेन नश्यति ॥\nलज्जा धृतिश्च धर्मश्च श्रीः कीर्तिश्च स्मृतिर्नयः ॥९६॥\nत्यजन्ति सर्वधर्मश्च शोकेनोपहतं नरम्॥\nएवं शोकं त्यजित्वा तु निःशोको भव पुत्रक ॥९७॥\nमूढ: स्नेहप्रभावेण कृत्वा हिंसानृते तथा ॥\nपच्यते नरके घोरे ह्यात्मदोषैर्वसुन्धरे॥ ९८ ॥\nस्नेहं  सर्वेषु संयम्य बुद्धिं धर्मे नियोजयेत् ॥\nधर्मलोक हितार्थाय शृणु सत्यं ब्रवीम्यहम् ॥९९॥\nचातुर्वर्णस्य वक्ष्यामि यश्च स्वायंभुवोऽब्रवीत् ॥\nनेमिप्रभृतिनामेवं येन श्राद्धं प्रवर्त्तते॥187.१००॥\nकण्ठस्थानं गते जीवे भीतिविभ्रान्तमानसः ॥\nज्ञात्वा च विह्वलं तत्र शीघ्रं निःसारयेद्गृहात् ॥ १० १ ॥\nकुशास्तरणशायी च दिशः सर्वा न पश्यति॥\nलब्धस्मृतिर्मुहूर्तं तु यावज्जीवो न पश्यति ॥१०२॥\nवाचयेत्स्नेहभावेन भूमिदेवा द्विजातयः ॥\nसुवर्णं च हिरण्यं च यथोत्पन्नेन माधवि ॥१०३॥\nपरलोकहितार्थाय गोप्रदानं विशिष्यते ॥\nसर्वदेवमया गाव ईश्वरेणावतारिताः ॥ १०४ ।॥\nअमृतं क्षरयन्त्यश्च प्रचरन्ति महीतले ॥\nएतासां चैव दानेन शीघ्रं मुच्येत किल्बिषात् ॥१०५॥\nपश्चाछ्रुतिपथं दिव्यमुत्कर्णेन च श्रावयेत् ॥\nयावत्प्राणान्प्रमुञ्चेत कृत्वा कर्म सुदुष्करम् ॥१०६॥\nदृष्ट्वा सुविह्वलं ह्येनं मम मार्गानुसारिणम्॥\nप्रयाणकाले तु नरो मन्त्रेण विधिपूर्वकम् ॥१०७॥\nमंत्रेणानेन कर्तव्यं सर्वसंसारमोक्षणम् ॥\nमधुपर्कं त्वरन् गृह्य चेमं मन्त्रमुदाहरेत् ॥ १०८॥\nमन्त्रः-\nॐ गृह्णीष्व मे सुविमलं मधुपर्कमाद्यं संसारनाशनकरं त्वमृतेन तुल्यम् ॥\nनारायणेन रचितं भगवत्प्रियाणां दाहे च शान्तिकरणं सुरलोकपूज्यम् ॥ १०९ ॥\nतत एतेन मन्त्रेण दद्याद्वै मधुपर्ककम् ॥\nमृत्युकाले तु पुरुषो परलोकसुखावहम् ॥ 187.११० ॥\nएवं विनिस्सृते प्राणे संसारं च न गच्छति ॥\nनष्टसंज्ञं समुद्दिश्य ज्ञात्वा मृत्युवशङ्गतम् ॥१११॥\nमहावनस्पतिं गत्वा गन्धांश्च विविधानपि ॥\nघृततैलसमायुक्तं कृत्वा वै देहशोधनम् ॥११२॥।\nतेजोऽव्ययकरं चास्य तत्सर्वं परिकल्प्य च ॥\nदक्षिणायां शिरः कृत्वा सलिले सन्निधाप्य च ॥११३॥\nतीर्थाद्यावाह्नं कृत्वा स्नापनं तस्य कारयेत् ॥\nगयादीनि च तीर्थानि ये च पुण्याः शिलोच्चयाः॥११४॥\nकुरुक्षेत्रं च गङ्गा च यमुना च सरिद्वरा॥\nकौशिकी च पयोष्णी च सर्वपापप्रणाशिनी ॥११५॥\nगण्डकी भद्रनामा च सरयूर्बलदा तथा ॥\nवनानि नव वाराहे तीर्थे पिण्डारके तथा ॥ ११६ ॥|\nपृथिव्यां यानि तीर्थानि चत्वारः सागरास्तथा ॥\nसर्वाणि मनसा ध्यात्वा स्नानमेवं तु कारयेत् ॥ ११७ ।॥\nप्राणैर्हृतं तु तं ज्ञात्वा चितां कृत्वा विधानतः ॥\nतस्या उपरि संस्थाप्य दक्षिणाग्रं शिरस्तथा ॥११८॥\nदिव्यानग्निमुखान्ध्यात्वा गृह्य हस्ते हुताशनम् ॥\nप्रज्वाल्य विधिवत्तत्र मन्त्रमेतमुदाहरेत्॥११९॥।\nकृत्वा सुदुष्करं कर्म जानता वाप्यजानता॥\nमृत्युकालवशं प्राप्य नरः पंचत्वमागतः ॥187.१२०॥\nधर्माधर्मसमायुक्तो लोभमोहसमावृतः ॥\nदह चैतस्य गात्राणि देवलोकं स गच्छतु ॥ १२१ ।॥\nएवमुक्त्वा ततः शीघ्रं कृत्वा चैव प्रदक्षिणाम् ॥\nज्वलमानं तदा वह्निं शिरःस्थाने प्रदापयेत् ॥ १२२ ॥।\nचातुर्वर्ण्येषु संस्कारमेवं भवति पुत्रक ॥\nगात्राणि वाससी चैव प्रक्षाल्य विनिवर्तयेत्॥१२३॥\nमृतं नाम तथोद्दिश्य दद्यात्पिण्डं महीतले॥\nतदाप्रभृति चाशेोचं देवकर्म न कारयेत्॥१२४॥\nइति श्रीवराहपुराणे भगवच्छास्त्रे श्राद्धोत्पतिनिरूपणं नाम सप्ताशीत्यधिकशततमोऽध्यायः ॥ १८७ ॥"
  }
]
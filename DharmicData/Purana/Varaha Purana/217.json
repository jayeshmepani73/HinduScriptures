[
  {
    "text": "सनत्कुमार उवाच ।।\nउक्तं भगवता सर्वं यथावत्परमेष्ठिना ।।\nपृष्टेन संशयं सम्यक्परं कृत्वार्थनिश्चयम् ।। १ ।।\nभगवद्विश्वरूपस्य स्थाणोरप्रतिमौजसः ।।\nक्रीडतो लोकनाथस्य कानने मृगरूपिणः ।। २ ।।\nयथा शरीरं शृङ्गं च पुण्यक्षेत्रे प्रतिष्ठितम् ।।\nहिताय जगतस्तत्र तीर्थानि च यथाभवन् ।। ३ ।।\nतन्मे ब्रूहि महाभाग यथातत्त्वं जगत्पते ।।\nब्रह्मोवाच ।।\nपुलस्त्यो वक्ष्यते शेषं यदतोऽन्यन्महामुने ।। ४ ।।\nसर्वेषामेव तीर्थानामेषां फलविनिश्चयम् ।।\nकुरु राज्यं पुरस्कृत्य मुनीनां पुरतो वने ।। ५ ।।\nपुत्रो मे मत्समः सम्यग्वेदवेदांगतत्त्ववित् ।।\nयच्छ्रुत्वा पुरुषस्तात विमुक्तः सर्वकिल्बिषैः ।। ६ ।।\nयशस्वी कीर्त्तिमान्भूत्वा वन्द्यते प्रेत्य चेह च ।।\nश्रोतव्यमेतत्सततं चातुर्वर्ण्यैः सुसंयुतैः ।। ७।।\nमंगल्यं च शिवं चैव धर्मकामार्थसाधकम् ।।\nश्रीभूतिजननं पुण्यमायुष्यं विजयावहम् ।। ८ ।।\nधन्यं यशस्यं पापघ्नं स्वस्तिकृच्छान्तिकारकम् ।।\nश्रुत्वैवं पुरुषः सम्यङ्न दुर्गतिमवाप्नुयात् ।। ९ ।।\nकीर्तयित्वा व्रजेत्स्वर्गं कल्यमुत्थाय मानवः ।।\nसूत उवाच ।।\nइत्युक्त्वा भगवान्देवः परमेष्ठी प्रजापतिः ।। 217.१० ।।\nसनत्कुमारं सन्दिश्य विरराम महायशाः ।।\nएतद्वः कथितं सर्वं मया तत्त्वेन सत्तमाः ।। ११ ।।\nवराहभूमिसंवादं सारमुद्धृत्य सत्तमाः ।।\nयश्चैव कीर्त्तयेन्नित्यं शृणुयाद्वापि भक्तितः ।। १२ ।।\nसर्वपापविनिर्मुक्तः स याति परमां गतिम् ।।\nप्रभासे नैमिषारण्ये गंगाद्वारेऽथ पुष्करे ।।१३ ।।\nप्रयागे ब्रह्मतीर्थे च तीर्थे चामरकण्टके ।।\nयत्पुण्यफलमाप्नोति तत्कोटिगुणितं भवेत् ।। १४ ।।\nकपिलां द्विजमुख्याय सम्यग्दत्त्वा तु यत्फलम् ।।\nप्राप्नोति सकलं श्रुत्वा चाध्यायं तु न संशयः ।। १५ ।।\nश्रुत्वाऽस्यैव दशाध्यायं शुचिर्भूत्वा समाहितः ।।\nअग्निष्टोमातिरात्राभ्यां फलं प्राप्नोति मानवः ।।१६ ।।\nयः पुनः सततं शृण्वन्नैरन्तर्येण बुद्धिमान् ।।\nपारयेत्परया भक्त्या तस्यापि शृणु यत्फलम् ।। १७ ।।\nसर्वयज्ञेषु यत्पुण्यं सर्वदानेषु यत्फलम् ।।\nसर्वतीर्थाभिषेकेन यत्फलं मुनिभिः स्मृतम् ।। १८ ।।\nतत्प्राप्नोति न सन्देहो वराहवचनं यथा ।।\nयदेतत्पारयेद्भक्त्या मम माहात्म्यमुत्तमम् ।। १९ ।।\nअपुत्रस्य भवेत्पुत्रः सपौत्रस्य सुपौत्रकः ।।\nयस्येदं लिखितं गेहे तिष्ठेत्संपूज्यते सदा ।। 217.२० ।।\nतस्य नारायणो देवः सन्तुष्टः स्याद्धि  सर्वदा ।।\nयश्चैतच्छृणुयाद्भक्त्या नैरन्तर्येण मानवः ।। २१ ।।\nश्रुत्वा तु पूजयेच्छास्त्रं यथा विष्णुं सनातनम् ।।\nगन्धपुष्पैस्तथा वस्त्रैर्ब्राह्मणानां च तर्पणैः ।। २२ ।।\nयथाशक्ति नृपो ग्रामैः पूजयेच्च वसुन्धरे।।\nश्रुत्वा तु पूजयेद्यः पौराणिकं नियतः शुचिः ।।२३ ।।\nसर्वपापविनिर्मुक्तो विष्णुसायुज्यमाप्नुयात् २४।।ॐ।।\nइति श्रीवराहपुराणे भगवच्छास्त्रे धरणीवराहसंवादे फलश्रुतिर्नाम सप्तदशाधिकद्विशततमोऽध्यायः।।२१७।।"
  },
  {
    "text": "समाप्तमिदं वराहमहापुराणम् ।।"
  }
]
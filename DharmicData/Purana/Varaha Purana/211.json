[
  {
    "text": "पुनः पापनाशोपायवर्णनम् ।।\nऋषिपुत्र उवाच।।\nएतच्छ्रुत्वा शुभं वाक्यं धर्मराजस्य नारदः ।।\nइदं भावेन भक्त्या च पुनर्वचनमब्रवीत् ।। १ ।।\nनारद उवाच ।।\nसमः सर्वेषु भूतेषु स्थावरेषु चरेषु च ।।\nधर्मराज महाबाहो पितृतुल्यपराक्रम ।। २ ।।\nब्राह्मणानां हितार्थाय यदुक्तं मे प्रदक्षिणम् ।।\nइदं श्रेयतमाख्यानं श्रुतं श्रुतपरं पदम् ।। ३ ।।\nत्रयो वर्णा महाभाग यज्ञसामान्यभागिनः ।।\nशूद्रा वेदपवित्रेभ्यो ब्राह्मणैस्तु बहिष्कृताः ।। ४ ।।\nयथैव सर्वसमता तव भूतेषु मानद ।।\nतथैव तेषामपि हि श्रेयो वाच्यं महामते ।। ५ ।।\nयथा कर्म हितं वाक्यं शूद्राणामपि कथ्यताम् ।।\nयम उवाच ।।\nअहं ते कथयिष्यामि चातुर्वर्ण्यस्य नित्यशः ।। ६ ।।\nयद्धितं धर्मयुक्तं च नित्यं भवति सुव्रत ।।\nकेवलं श्रुतिसंयोगाच्छ्रद्धया नियमेन च ।। ७ ।।\nकरोति पापनाशार्थमिदं वक्ष्यामि तच्छृणु ।।\nगावः पवित्रा मङ्गल्या देवानामपि देवताः ।। ८ ।।\nयस्ताः शुश्रूषते भक्त्या स पापेभ्यः प्रमुच्यते ।।\nसौम्ये मुहुर्ते संयुक्ते पंचगव्यं तु यः पिबेत् ।। ९ ।।\nयावज्जीव कृतात्पापात्तत्क्षणादेव मुच्यते ।।\nलांगूलेनोद्धृतं तोयं मूर्ध्ना गृह्णाति यो नरः ।।211.१० ।।\nसर्वतीर्थफलं प्राप्य स पापेभ्यः प्रमुच्यते ।।\nप्रस्रवेण च यः स्नायाद्रोहिण्यां मानवे द्विज ।। ११ ।।\nसर्वपापकृतान्दोषान्दहत्याशु न संशयः ।।\nधेनुस्तनाद्विनिष्क्रान्तां धारां क्षीरस्य यो नरः ।। १२ ।।\nशिरसा प्रतिगृह्णाति स पापेभ्यः प्रमुच्यते ।।\nब्राह्मणस्तु सदा स्नातो भक्त्या परमया युतः ।।१३।।\nनमस्येत्प्रयतो भूत्वा स पापेभ्यः प्रमुच्यते ।।\nउदयान्निःसृतं सूर्यं भक्त्या परमया युतः ।। १४ ।।\nनमस्येत्प्रयतो भूत्वा स पापेभ्यः प्रमुच्यते ।।\nदध्यक्षताञ्जलीभिस्तु त्रिभिः पूजयते शुचिः ।।१५।।\nतस्य भानुः प्रसन्नश्च ह्यशुभं यत्समर्जितम् ।।\nतस्य भानुः स संदह्य दूरीकुर्यात्सदा द्विज ।।१६।।\nतावकं दधिमिश्रं तु पात्रे औदुम्बरे स्थितम् ।।\nसोमाय पौर्णमास्यां हि दत्वा पापैः प्रमुच्यते ।। १७।।\nअरुन्धतीं बुधं चैव तथा सर्वान्महामुनीन् ।।\nअभ्यर्च्य वेदविधिना तेभ्यो दत्त्वा च तावकम् ।। १८ ।।\nएकाग्रमानसो भूत्वा यो नमस्येत्कृताञ्जलिः ।।\nकिल्बिषं तस्य वै सर्वं तत्क्षणादेव नश्यति ।। १९ ।।\nद्विजं शुश्रूषते यस्तु तर्पयित्वातिभक्तितः ।।\nनमस्येत्प्रयतो भूत्वा स पापेभ्यः प्रमुच्यते ।। 211.२० ।।\nविषुवेषु च योगेषु शुचिर्दत्त्वा पयो नरः ।।\nतस्य जन्मकृतं पापं तत्क्षणादेव नश्यति ।। २१ ।।\nप्राचीनीग्रान्कुशान् कृत्वा स्थापयित्वा वृषं नरः ।।\nद्विजैः सह नमस्कृत्य सर्वपापैः प्रमुच्यते ।। २२ ।।\nदक्षिणावर्त्तसव्येन कृत्वा प्राक्स्रोतसं नदीम् ।।\nकृत्वाऽभिषेकं विधिवत्ततः पापात्प्रमुच्यते ।। २३ ।।\nदक्षिणावर्त्तशङ्खेन कृत्वा चैव करे जलम् ।।\nशिरसा तद्गृहीत्वा तु विप्रो हृष्टमनाः शुचिः ।। २४ ।।\nतस्य जन्मकृतं पापं तत्क्षणादेव नश्यति ।।\nप्राक्स्रोतसं नदीं गत्वा नाभिमात्रजले स्थितः।।२५।।\nस्नात्वा कृष्णतिलैर्मिश्रा दद्यात्सप्ताञ्जलीर्नरः ।।\nप्राणायामत्रयं कृत्वा ब्रह्मचारी जितेन्द्रियः ।। २६ ।।\nयावज्जीवकृतं पापं तत्क्षणादेव नश्यति ।।\nअच्छिद्रपद्मपत्रेण सर्वरत्नोदकेन तु ।। २७ ।।\nत्रिधा यस्तु नरः स्नायात्सर्वपापैः प्रमुच्यते ।।\nअन्यच्च ते प्रवक्ष्यामि गुह्याद्गुह्यतरं मुने ।। २८ ।।\nकार्त्तिकेऽमलपक्षे तु स्मृता ह्येकादशी तिथिः ।।\nभुक्तिमुक्तिप्रदा या तु नाम्ना ख्याता प्रबोधिनी ।। २९ ।।\nया सा विष्णोः परा मूर्त्तिरव्यक्तानेकरूपिणी ।।\nसा क्षिप्ता मानुषे लोके द्वादशी मुनिपुङ्गव ।। 211.३० ।।\nये उपोष्यन्ति विधिवन्नारायणपरायणाः ।।\nन तेषामशुभं किञ्चिज्जन्मकोटिकृतं मुने ।। ३१ ।।\nएकादशीं समाश्रित्य पुरा पृष्टो महेश्वरः ।।\nवाराहरूपी धरया सर्वलोकहिताय वै ।। ३२ ।।\nधरण्युवाच ।।\nअस्मिन्कलियुगे घोरे नराः पापरताः प्रभो ।।\nब्रह्मस्वहरणे युक्ता तथा ब्राह्मणघातकाः ।। ३३ ।।\nगुरुद्रोहरता देव मित्रद्रोहरतास्तथा ।।\nस्वामिद्रोहरताश्चैव परदाराभिमर्शकाः ।। ३४ ।।\nपरद्रव्यापहरणे संसक्ताश्च सुरेश्वर ।।\nअभक्ष्यभक्षणरता वेदब्राह्मणनिन्दकाः ।। ३५ ।।\nदाम्भिका भिन्नमर्यादा नायमस्तीति वादिनः ।।\nअसत्प्रतिग्रहे सक्ता अगम्यागमने रताः ।। ३६ ।।\nएतैश्चान्यैश्च पापैश्च संसक्ता ये नरा विभो ।।\nकिमासाद्य गतिर्देव तेषां वद सुरेश्वर ।। ३७ ।।\nश्रीवराह उवाच ।।\nसाधु देवि महाभागे यत्पृष्टोऽहं वरानने ।।\nरहस्यं ते प्रवक्ष्यामि लोकानां हितकाम्यया ।।३८ ।।\nमहापातकयुक्ता ये नराः सुकृतवर्जिताः ।।\nतेषां मया हितार्थाय निर्मितं तच्छृणुष्व मे ।। ३९ ।।\nया सा विष्णोः परा शक्तिरव्यक्तानेकरूपिणी ।।\nसा मर्त्ये निर्मिता भूमे द्वादशीरूपधारिणी ।। 211.४० ।।\nतामुपोष्य नरा भद्रे महापापरताश्च ये ।।\nपुण्यपापविनिर्मुक्ता गच्छन्ति पदमव्ययम्।।४१।।\nउपायोऽतःपरो नान्यो विद्यते हि वसुन्धरे ।।\nएकादशीं विना येन सर्वपापक्षयो भवेत् ।।४२।।\nयथा शुक्ला तथा कृष्णा ह्युपोष्या सा प्रयत्नतः ।।\nशुक्ला भक्तिप्रदा नित्यं कृष्णा मुक्तिं प्रयच्छति।।४३।।\nतस्मात्सर्वप्रयत्नेन कर्त्तव्या द्वादशी सदा।।\nयदीच्छेद्वैष्णवं लोकं गन्तुं वै भूतधारिणि।।४४।।\nमनसा वचसा चैव कर्मणा समुपार्जितम् ।।\nपापं मासकृतं पुंसां दहत्येकादशी कृता ।। ४५ ।।\nदहन्तीह पुराणानि भूयोभूयो वरानने ।।\nन भोक्तव्यं न भोक्तव्यं सम्प्राप्ते हरिवासरे ।। ४६ ।।\nयदीच्छथ नरा गन्तुं तद्विष्णोः परमं पदम् ।।\nन भोक्तव्यं न भोक्तव्यं तदा केशववासरे।।४७।।\nऊर्ध्वबाहुर्विरौम्येष प्रलापं मे शृणुष्व तम् ।।\nआराधयस्व विश्वेशमेकादश्यामतन्द्रितः ।। ४८ ।।\nन शंखेन पिबेत्तोयं न हन्यान्मत्स्यसूकरौ ।।\nएकादश्यां न भुञ्जीत पक्षयोरुभयोरपि ।। ४९ ।।\nस ब्रह्महा सुरापश्च स स्तेयी गुरुतल्पगः ।।\nएकादश्यां तु यो भुंक्ते पक्षयोरुभयोरपि ।।211.५०।।\nकिं तेन न कृतं पापं दुर्वृत्तेनात्मघातिना ।।\nएकादश्यां विशालाक्षि भुक्तं येन विजानता ।।५१।।\nएकादशीं च यः शुक्लामसमर्थं उपोषितुम् ।।\nतदा नक्तं प्रकर्त्तव्यं तथाऽयाचितमेव वा ।। ५२ ।।\nएकभक्तेन दानेन कर्त्तव्यं द्वादशीव्रतम् ।।\nन करोति यदा भूमे व्रतं वा दानमेव वा ।। ५३।।\nमहापातकभागी स्यात्सुगतिं नाप्नुयात्क्वचित् ।।\nउपवासासमर्थानां तथैव पृथुलोचने ।। ९४ ।।\nएका सा द्वादशी पुण्या उपोष्या सा प्रबोधिनी ।।\nतस्यामाराध्य विश्वेषं जगतामीश्वरेश्वरम् ।। ५५ ।।\nप्राप्नोति सकलं चैतद्द्वादशद्वादशीफलम् ।।\nपूर्वाभाद्रपदायोगे सैव या द्वादशी भवेत ।। ५६ ।।\nअतीव महती तस्यां सर्वं कृतमिहाक्षयम् ।।\nउत्तराभाद्रसहिता यदि सैकादशी भवेत् ।। ५७ ।।\nतदा कोटिगुणं पुण्यं केशवाल्लभते फलम् ।।\nसकृद्देवेऽर्च्चिते तस्यां लभते भूतधारिणि ।। ५८ ।।\nयथा प्रबोधिनी पुण्या तथा यस्यां स्वपेद्धरिः ।।\nउपोष्या हि महाभागे त्वनन्तफलदा हि सा ।। ५९ ।।\nशयने बोधने चैव हरेस्तु परिवर्त्तने ।।\nउपोष्यैव विधानेन नरो निर्मलतां व्रजेत् ।। 211.६० ।।\nतस्मात्सर्वप्रयत्नेन द्वादशीं समुपोषयेत् ।।\nयदीच्छेत्तु विशालाक्षि शाश्वतीं गतिमात्मनः ।। ६१ ।।\nएकादशी सोमयुता कार्त्तिके मासि भामिनि ।।\nउत्तराभाद्रसंयोगे अनन्तफलदा हि सा ।। ६२ ।।\nतस्यां यत्क्रियते भद्रे तदनन्तगुणं स्मृतम् ।।\nएकादशी भौमयुता यदा स्याद्भूतधारिणि ।। ६३ ।।\nस्नात्वा देवे समभ्यर्च्य प्राप्नोति परमं फलम् ।।\nप्राप्नोति सकलं चैव द्वादशद्वादशीफलम् ।। ६४ ।।\nजलपूर्णं तथा कुंभं स्थापयित्वा विचक्षणः ।।\nपञ्चरत्नसमोपेतं घृतपात्रयुतं तथा ।। ६५ ।।\nतस्योपरि न्यसेन्मत्स्यस्वरूपं तु जनार्दनम् ।।\nनिष्कमात्रसुवर्णेन घटितं तु वरानने ।। ६६ ।।\nपंचामृतेन संस्नाप्य कुंकुमेन विलेपितम् ।।\nपीतवस्त्रयुगच्छन्नं छत्रोपानद्युगान्वितम् ।। ६७ ।।\nपूजयेत् कमलैर्देवि मद्भक्तः संयतेन्द्रियः ।।\nमत्स्यं कूर्मं वराहं च नरसिंहं च वामनम् ।।६८।।\nरामं रामं च कृष्णं च बुद्धं चैव च कल्किनम् ।।\nएवं दशावतारांश्च पूजयेद्भक्तिसंयुतः ।। ६९ ।।\nपुष्पैर्धूपैस्तथा दीपनैवद्यैर्विविधैरपि ।।\nसंपूज्यैवमलङ्कारैर्विविधैरुपशोभितम् ।। 211.७० ।।\nरात्रौ चोत्थापनं कार्यं देवदेवस्य सुव्रते।।\nप्रभाते विमले स्नात्वा भक्त्या संपूज्य केशवम्।।७१।।\nपुष्पधूपादिनैवेद्यैः फलैर्नानाविधैः शुभैः।।\nततस्तु पूजयेद्विद्वानाचार्यं भक्तिसंयुतः ।।७२।।\nअलङ्कारोपहारैश्च वस्त्राद्यैश्च स्वशक्तितः ।।\nपूजयित्वा विधानेन तं देवं प्रतिपादयेत् ।। ७३ ।।\nजगदादिर्जगद्रूपो जगदादिरनादिमान् ।।\nजगदादिर्जगद्योनिः प्रीयतां मे जनार्दनः ।। ७४ ।।\nअनेनैव विधानेन कुर्यादेकादशीव्रतम् ।।\nतस्य पुण्यं भवेद्यत्तु तच्छृणुष्व वसुन्धरे ।। ७१ ।।\nयदि वक्त्रसहस्राणां सहस्राणि भवन्ति तैः ।।\nसंख्यातुं नैव शक्यन्ते प्रबोधिन्यास्तथा गुणाः ।। ७६ ।।\nतथाप्युद्देशमात्रेण शक्त्या वक्ष्यामि तच्छृणु ।।\nचन्द्रतारार्कसङ्काशमधिष्ठायानुजीविभिः ।। ७७ ।।\nसहैव यानमागच्छेन्मम लोकं वसुन्धरे ।।\nततः कल्पसहस्रांते सप्तद्वीपेश्वरो भवेत् ।। ७८ ।।\nआयुरारोग्यसंपन्नो जन्मातीतो भवेत्ततः ।।\nब्रह्मघ्नश्च सुरापश्च स्तेयी च गुरुतल्पगः ।। ७९ ।।\nपापान्येतानि सर्वाणि श्रवणेनैव नाशयेत्।।211.८०।।\nपश्ये च धीमानधनोऽपि भक्त्या स्पृशेन्मनुष्यं इह चिन्त्यमानः।।\nशृणोति भक्तस्य मतिं ददाति विकल्मषः सोऽपि दिवं प्रयाति ।। ८१ ।।\nदुःस्वप्नः प्रशममुपैति पठ्यमाने माहात्म्ये भवभयहारके नरस्य ।।\nयः कुर्याद्व्रतवरमेतदव्ययाया बोधिन्याः किमुत फलं तु तस्य वाच्यम् ।। ८२ ।।\nते धन्यास्ते कृतार्थाश्च तैरेव सुकृतं कृतम्।।\nतैरात्मजन्म सफलं कृतं ये व्रतकारकाः ।। ८३ ।।\nनारायणाच्युतानन्त वासुदेवेति यो नरः ।।\nसततं कीर्त्तयेद्भूमे याति मल्लयतां प्रिये ।। ८४ ।।\nकिं पुनः श्रद्धया युक्तः पूजयेन्मामनन्यधीः ।।\nगुरूपदिष्टमार्गेण याति मल्लयतां नरः ।। ८५ ।।\nतस्य यज्ञवराहस्य विष्णोरमिततेजसः ।।\nप्रयाणं ये च कुर्वति ते पूज्याः सततं सुरैः ।।८६।।\nतस्मात् सुनियतैर्भाव्यं वैष्णवं मार्गमास्पदम्।।\nदुर्ल्लभं वैष्णवत्वं हि त्रिषु लोकेषु सुन्दरि।।८७।।\nजन्मान्तरसहस्रेषु समाराध्य वृषध्वजम् ।।\nवैष्णवत्वं लभेत् कश्चित्सर्वपापक्षये सति ।। ८८।।\nपापक्षयमवाप्नोति चेश्वराराधने कृते ।।\nज्ञानमन्विच्छता रुद्रं पूजयेत्परमेश्वरम् ।।८९।।\nमामाराध्य तथा याति तद्विष्णोः परमं पदम् ।।\nवैष्णवा हि महाभागाः पुनन्ति सकलं जगत्।।211.९०।।\nसंस्मृतः कीर्तितो वापि दृष्टः स्पृष्टोऽपि वा प्रिये ।।\nपुनाति भगवद्भक्तश्चाण्डालोऽपि यदृच्छया।।९१।।\nएतज्ज्ञात्वा तु विद्वद्भिः पूजनीयो जनार्दनः।।\nवेदोक्तविधिना भद्रे आगमोक्तेन वा सुधीः।।९२।।\nयम उवाच ।।\nएतच्छ्रुत्वा महाभागा धरणी संशितव्रता ।।\nसमाराध्य जगन्नाथं विधिना तल्लयङ्गता ।। ९३ ।।\nअतो यत्नेन वै साध्यं वैष्णवत्वं विपश्चिता ।।\nये वैष्णवा महात्मानो विष्णुपूजनतत्पराः ।। ९४।।\nतेषां नैवास्त्ययं लोको यान्ति तत्परमं पदम्।।\nये सकृद्द्वादशीमेतामुपोष्यंति विधानतः ।।९५।।\nप्रबोधनाख्यां सुधियस्ते यांति परमं पदम् ।।\nन यमं यातनादण्डान्नरकं न च किङ्करान् ।।९६ ।।\nपश्यंति द्विजशार्दूल इति सत्यं मयोदितम् ।।\nएतत्ते सर्वमाख्यातं यथादृष्टं यथाश्रुतम् ।।९७।।\nकथितं मे महाभाग यत्त्वया परिपृच्छितम्।।\nस्वयंभुवा यथा प्रोक्तं गुह्याख्यानं महामुने ।।९८।।\nतत्ते सर्वं समासेन व्याख्यातं धर्मवत्सल ।। ९९ ।।\nइति श्रीवराहपुराणे पापनाशोपायवर्णनं नामैकादशाधिकद्विशततमोऽध्यायः ।। २११ ।।"
  }
]
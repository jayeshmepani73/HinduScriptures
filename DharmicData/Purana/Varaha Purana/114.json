[
  {
    "text": "अथ श्रीवराहावतारः ।।\nश्रीवराह उवाच ।।\nसंस्तूयमानो भगवान्मुनिभिर्मन्त्रवादिभिः ।।\nतुष्टो नारायणो देवः केशवः परमो विभुः ।। १ ।।\nततो ध्यानं समास्थाय दिव्यं योग्यं च माधवः ।।\nमधुरं स्वरमास्थाय प्रत्युवाच वसुन्धराम् ।। २ ।।\nतव देवि प्रियार्थाय भक्त्या यं त्वं व्यवस्थिता ।।\nकारयिष्यामि ते सर्वं यत्ते हृदि व्यवस्थितम् ।। ३ ।।\nअहं त्वां धारयिष्यामि सशैलवनकाननाम् ।।\nससागरां ससरितं सप्तद्वीपसमन्विताम् ।। ४ ।।\nएवमाश्वासयित्वा तु वसुधां स च माधवः ।।\nरूपं संकल्पयामास वाराहं सुमहौजसम् ।। ५ ।।\nषट् सहस्राणि चोच्छ्रायो विस्तारेण पुनस्त्रयः ।।\nएवं नवसहस्राणि योजनानां विधाय च ।। ६ ।।\nवामया दंष्ट्रया गृह्य उज्जहार च मेदिनीम् ।।\nसपर्वतवनाकारां सप्तद्वीपां सपत्तनाम् ।। ७ ।।\nनगा विलग्नाः पतिताः केचिद्विज्ञानसंश्रिताः ।।\nशोभन्ते च विचित्रांगमेघाः सन्ध्यागमे यथा ।। ८ ।।\nचन्द्रनिर्मलसङ्काशा वराहमुखसंस्थिताः ।।\nशोभन्ते चक्रपाणेश्च मृणालं कर्दमे यथा ।। ९।।\nएवं हि धार्यमाणा सा पृथिवी सागरान्विता ।।\nवर्षाणां च सहस्रं हि वज्रदंष्ट्रेण साधुना ।।114.१० ।।\nतस्यामेव तु कालस्य परिमाणं युगेषु च ।।\nएकसप्ततिके कल्पे कर्दमोऽयं प्रजापतिः ।। ११ ।।\nततः पृथिव्या देवश्च भगवान्विष्णुरव्ययः।।\nअन्योन्याभिमताश्चैव वाराहे कल्प उत्तमे ।। १२।।\nसा गौः स्तुवति तं चैव पुराणं परमव्ययम् ।।\nयोगेन परमेणैव शरणं चैव गच्छति ।।१३।।\nआधारः कीदृशो देव उपयोगश्च कीदृशः ।।\nकालेकाले च देवेश कर्मणश्चापि कीदृशः ।। १४ ।।\nकीदृशा पश्चिमा संध्या कीदृशी ह्यर्धबाह्यतः ।।\nशेषाः समानास्त्वा देव ये तु कर्माणि कुर्वते ।। १५ ।।\nकिन्नु संस्थापने देव आवाहनविसर्जने ।।\nअगुरुं गन्धधूपं च प्रमाणं गृह्यते कथम् ।। १६ ।।\nकथं पाद्यं च गृह्णाति स्नापनालेपनानि च ।।\nकथं दीपश्च दातव्यः कन्दमूलफलानि च ।। १७ ।।\nआसनं शयनं चैव किङ्कर्म्मापि विधीयते ।।\nकथं पूजादि कर्त्तव्यं प्राणास्तत्र च वै कति ।। १८ ।।\nपश्चिमा पूर्वसंध्यायां किं पुण्यं चापि तत्र वै ।।\nशरदि कीदृशं कर्म शिशिरे कर्म कीदृशम् ।। १९ ।।\nवसन्ते कीदृशं कर्म ग्रीष्मे किं कर्म कारयेत् ।।\nप्रावृट्काले च किं कर्म वर्षान्ते किञ्च कारयेत् ।। 114.२० ।।\nयानि तत्रोपभोग्यानि पुष्पाणि च फलानि च ।।\nकर्मण्यास्ते अकर्मण्या ये च शास्त्रबहिष्कृताः ।। २१ ।।\nकिं कर्मणा भोगवता तावद्गच्छति माधवम् ।।\nकथं कर्म न चान्नेषु अतिगच्छति कीदृशम् ।। २२ ।।\nअर्च्चायाः किं प्रमाणं तु स्थापनं चापि कीदृशम् ।।\nपरिमाणं कथं देव उपवासश्च कीदृशः ।। २३ ।।\nपीतकं शुक्लरक्तं वा कथं गृह्णाति वाससाम् ।।\nतेषां तु कानि वस्त्राणि यैर्हितं प्रतिपद्यते ।। २४।।\nकेषु द्रव्येषु संयुक्तं मधुपर्कं प्रदीयते ।।\nके तु कर्मगुणास्तस्य मधुपर्कस्य माधव ।।२८५।।\nकेषु लोकेषु गच्छन्ति मधुपर्कस्य भक्षणात् ।।\nस्तवे परमकालेऽपि तव भक्तस्य माधव।।२६ ।।\nकिम्प्रमाणं तु दातव्यं मधुपर्कसमन्वितम् ।।\nकानि मांसानि ते देव फलं शाकस्य कीदृशः ।।२७।\nप्रापणेष्वपि युज्येत कर्म शास्त्रसमायुतम् ।।\nआहूतस्य च मन्त्रेण आगते धर्मवत्सल ।।२८।।\nकेन मन्त्रविधानेन प्राशनं ते प्रदीयते ।।\nव्रतस्य चोपचारेषु अर्च्चयित्वा यथाविधि।।२९।।\nकानि कर्म्माणि कुर्वीत तव भक्तस्य भोजनात् ।।\nयस्तु तं प्रापणं देव न च दोषप्रसादिकम् ।।114.३०।।\nके ऽत्र भुंजन्ति तद्देव सर्वशुद्धिकरं परम् ।।\nये तु एकाशिनो देवमुपसर्पन्ति माधवम्।।३१।।\nतेषां तु का गतिर्देव तव मार्गानुसारिणाम् ।।\nव्रतं कृत्वा यथोक्तेन येऽभिगच्छन्ति माधवम् ।।३२।।\nतेषां तु का गतिर्देव तव भक्तिं प्रकुर्वताम् ।।\nकृच्छ्रसांतपने कृत्वा येऽभिगच्छन्ति माधवम् ।३३ ।\nकां गतिं ते प्रपद्यन्ते तव कर्मपरायणाः ।।\nवाय्वाहारं ततः कृत्वा कृष्णं समधिगच्छति ।। ३४ ।।\nतेषां तु का गतिः कृष्ण तव भक्तौ व्यवस्थिताः ।।\nअक्षारलवणं कृत्वा येऽभिगच्छन्ति चाच्युतम् ।।३५।।\nकां गतिं ते प्रपद्यन्ते तव कर्मानुसारिणः ।।\nकृत्वा पयोव्रतं चैव येऽभिगच्छंति चाच्युतम् ।। ३६ ।।\nते कां गतिं प्रपद्यन्ते नरा ये व्रतकारिणः।।\nदत्त्वा गवाह्निकं चैव ये प्रपद्यन्ति माधवम् ।।३७।।\nकां गतिं ते प्रपद्यन्ते तव भक्त्या व्यवस्थिताः ।।\nउञ्छवृत्तिं समास्थाय येऽभिगच्छन्ति माधवम् ।।३८।।\nकां गतिं ते प्रपद्यन्ते नरा भिक्षोपजीविनः।।\nगृहस्थधर्मं कृत्वा वै येऽभिगच्छन्ति माधवम् ।।३९।।\nकां गतिं ते प्रपद्यन्ते तव कर्मपरायणाः ।।\nतव क्षेत्रेषु वैकुण्ठ ये तु प्राणान्विमुञ्चते ।।114.४०।।\nकाँल्लोकांस्ते प्रपद्यन्ते तव क्षेत्रेषु ये मृताः ।।\nकृत्वा पंचातपं चैव माधवाय प्रयच्छति ।।४१ ।।\nकां गतिं वै परायान्ति ये तु पंचातपे मृताः ।।\nकण्टशय्यां समासाद्य ये प्रपश्यन्ति चाच्युतम्।।४२।।\nतेषां तु का गतिर्देव कण्टशय्यां समाश्रिताः।।\nआकाशशयनं कृत्वा ये प्रपद्यन्ति चाच्युतम् ।। ४३।।\nतेषां तु का गतिः कृष्ण तव भक्तिपरायणाः ।।\nगोव्रजे शयनं कृत्वा ये प्रपद्यन्ति केशवम् ।। ४४ ।।\nतेषां तु का गतिर्ब्रह्मंस्तव भक्तिपथे स्थिताः ।।\nशाकाहारं ततः कृत्वा येऽभिगच्छन्ति चाच्युतम् ।। ४५ ।।\nतेषां तु का गतिर्देव कणभक्षास्तु ये नराः ।।\nपंचगव्यं ततः पीत्वा येऽभिगच्छन्ति माधवम् ।। ४५ ।।\nतेषां तु का गतिर्देव ये नरा यावकाशिनः ।।\nआहारं गोमयं कृत्वा येऽभिगच्छन्ति केशवम् ।। ४७ ।।\nनारायण गतिस्तेषां कीदृशोऽत्र विधिः स्मृतः ।।\nसक्तुं वै  भक्षयित्वा तु ये प्रपद्यन्ति चाच्युतम् ।। ४८ ।।\nतेषां तु का गतिर्देव तव कर्मपरायणाः ।।\nशिरसा दीपकं कृत्वा येऽभिगच्छन्ति केशवम् ।। ४९ ।।\nतेषां तु का गतिर्देव शिरसा दीपधारणात् ।।\nये हि नित्यं पयः पीत्वा तव चिन्ताव्यवस्थिताः ।। 114.५० ।।\nते गतिं कां प्रपद्यन्ते तव चिंतापरायणाः ।।\nअश्माशनं व्रतं कृत्वा ये प्रपद्यन्ति नित्यशः ।। ५१ ।।\nतेषां तु का गतिर्देव तव भक्तिपरायणाः ।।\nभक्षयित्वा तु दूर्वां ये प्रपद्यन्ते मनीषिणः ।। ५२ ।।\nतेषां तु का गतिर्देव स्वधर्मगुणचारिणः ।।\nजानुभ्यां प्रतिपद्यन्ते तव प्रीत्या च माधव ।।५३।।\nतेषां तु का गतिर्देव तन्ममाचक्ष्व पृच्छतः ।।\nउत्तानशयनं कृत्वा धारयन्ति हि दीपिकाम् ।। ५४ ।।\nते यांति कां गतिं देव कथ्यते या च शाश्वती ।।\nजानुभ्यां दीपकं कृत्वा केशवाय प्रपद्यते।।५५।।\nतेषां तु का गतिर्देव कथ्यते चैव शाश्वती ।।\nअवाङ्मुखस्तु भूत्वा वै यः प्रपद्येज्जनार्द्दनम् ।। ५६ ।।\nभगवन् का गतिस्तस्य अवाक्शिरसि शायिनः ।।\nपुत्रदारगृहं चैव मुक्त्वा योऽनुप्रपद्यते ।। ५७ ।।\nका गतिस्तस्य सिद्धा तु कथयस्व सुरोत्तम ।।\nभाषितोऽसि मया ह्येवं सर्वलोकसुखावहम् ।। ५८ ।।\nगमनागमनं चैव त्वत्प्रसन्नेन माधव ।।\nत्वं ज्ञाता त्वं पिता चैव सर्वधर्मविनिश्चयः ।। ५९ ।।\nअतस्त्वयैव वक्तव्यो योगसाङ्ख्यविनिश्चयः ।।\nत्वां भजंश्च गते जीवे मधुपर्कसमन्वितम् ।। 114.६० ।।\nभस्माकुलेषु निःक्षिप्य कथं चाग्नौ प्रपद्यते ।।\nकां गतिं प्रतिपद्यन्ते त्वद्भक्ता जलमास्थिताः ।। ६१ ।।\nत्वत्क्षेत्रसंस्थितो वापि तन्ममाचक्ष्व पृच्छतः ।।\nस्मरण पुत्र ते कृष्ण यैस्तु नाम प्रकीर्त्यते ।। ६२ ।।\nनमो नारायणेत्युक्त्वा तेषां वै का गतिर्भवेत् ।।\nउद्यतेष्वपि शस्त्रेषु हन्यमाना रणे नराः ।। ६३ ।।\nनामप्रकीर्तनात्तेषां कीदृशी तु गतिर्भवेत् ।।\nअहं शिष्या च दासी च तव भक्त्या व्यवस्थिता ।। ६४ ।।\nरहस्यं धर्मसंयुक्तं तन्ममाचक्ष्व माधव ।।\nएवं तत्परमं गुह्यं मम प्रीत्या जगद्गुरो ।। ६५ ।।\nसंचिन्त्य लोकधर्मार्थं तद्भवान् वक्तुमर्हति ।।\nइति श्रीवराहपुराणे पृथिव्याः प्रश्नो नाम चतुर्दशाधिकशततमोऽध्यायः ।। ११४ ।।"
  }
]
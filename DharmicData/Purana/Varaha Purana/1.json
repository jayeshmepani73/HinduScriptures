[
  {
    "text": "खुरमध्यगतो यस्य मेरुः खणखणायते ।। १.१ ।।\nदंष्ट्राग्रेणोद्धृता गौरुदधिपरिवृता पर्वतैर्निम्नगाभिः\nसाकं मृत्पिण्डवत् प्राग्बृहदुरुवपुषाऽनन्तरूपेण येन।\nसोऽयं कंसासुरारिर्मुरनरकदशास्यान्तकृत्सर्वसंस्थः\nकृष्णो विष्णुः सुरेशो नुदतु मम रिपूनादिदेवो वराहः।। १.२ ।।\nयः संसारार्णवे नौरिव मरणजराव्याधिनक्रोर्मिभीमे\nभक्तानां भीतिहर्ता मुरनरकदशास्यान्तकृत् कोलरूपी।\nविष्णुः सर्वेश्वरोऽयं यमिह कृतधियो लीलया प्राप्नुवन्ति\nमुक्तात्मानो नपापं भवत्तु नुदितारातिपक्षः क्षितीशः ।। १.३ ।।"
  },
  {
    "text": "सूत उवाच।\nयस्मिन् काले क्षितिः पूर्वं वराहवपुषा तु सा।\nउद्धृता विष्णुना भक्त्या पप्रच्छ परमेश्वरम् ।। १.४ ।।\nधरण्युवाच।\nकल्पे कल्पे भवानेव मां समुद्धरते विभो।\nन चाहं वेद ते मूर्तिं नादिसर्गं च केशव।। १.५ ।।\nवेदेषु चैव नष्टेषु मत्स्यो भूत्वा रसातलम्।\nप्रविश्य तानपाकृष्य ब्रह्मणे दत्तवानसि ।। १.६ ।।\nअन्यत् सुरासुरमयं त्वं समुद्रस्य मन्थने।\nधृतवानसि कौर्म्येण मन्दरं मधुसूदन ।। १.७ ।।\nपुनर्वाराहरूपेण मां गच्छन्तीं रसातलम् ।\nउज्जहारैकदंष्ट्रेण भगवान् वै महार्णवात्।। १.८ ।।\nअन्यद्धिरण्यकशिपुर्वरदानेन दर्पितः।\nआबाधमानः पृथिवीं स त्वया विनिपातितः ।\nबलिस्तु बद्धो भगवंस्त्वया वामनरूपिणा ।। १.९ ।।\nपुनर्निःक्षत्रिया देव त्वया चापि पुरा कृता ।\nजामदग्न्येन रामेण त्वया भूत्वाऽसकृत्प्रभो ।। १.१० ।।\nपुनश्च रावणो रक्षः क्षपितं क्षात्रतेजसा ।\nन च जानाम्यहं देव तव किञ्चिद्विचेष्टितम् ।। १.११ ।।\nउद्धृत्य मां कथं सृष्टिं सृजसे किं च सा त्वया।\nसकृद् ध्रियेत कृत्वा च पाल्यते चापि केन च ।। १.१२ ।।\nकेन वा सुलभो देव जायसे सततं विभो ।\nकथं च सृष्टेरादिः स्यादवसानं कथं भवेत् ।। १.१३ ।।\nकथं युगस्य गणना संख्याऽस्यानुचतुर्युगम् ।\nके वा विशेषास्तेष्वस्मिन् का वाऽवस्था महेश्वर ।। १.१४ ।।\nयज्वानः के च राजानः के च सिद्धिं परां गताः ।\nएतत्सर्वं समासेन कथयस्व प्रसीद मे ।। १.१५ ।।\nइत्युक्तः क्रोडरूपेण जहास परमेश्वरः ।\nहसतस्तस्य कुक्षौ तु जगद्धात्री ददर्श ह ।।\nरुद्रान् देवान् सवसवः सिद्धसंघान् महर्षिभिः ।। १.१६ ।।\nसचन्द्रसूर्यग्रहसप्तलोका-\nनन्तः स्थितांस्तावदुपात्तधर्मान् ।\nइतीदृशं पश्यति सा समस्तं\nयावत्क्षितिर्वेपितसर्वगात्रा ।। १.१७ ।।\nउन्मीलितास्यस्तु यदा महात्मा\nदृष्टो धरण्याऽमलसर्वगात्र्या ।\nतावत्स्वरूपेण चतुर्भुजेन\nमहोदधौ सुप्तमथोऽन्वपश्यत् ।। १.१८ ।।\nशेषपर्यङ्कशयने सुप्तं देवं जनार्दनम् ।\nदृष्ट्वा तन्नाभिपङ्कस्थमन्तःस्थं च चतुर्मुखम्।\nकृताञ्जलिपुटा देवी स्तुतिं धात्री जगाद ह ।। १.१९ ।।\nधरण्युवाच।\nनमः कमलपत्राक्ष नमस्ते पीतवाससे।\nनमः सुरारिविध्वंसकारिणे परमात्मने ।। १.२० ।।\nशेषपर्यङ्कशपने धृतवक्षस्थलश्रिये ।\nनमस्ते सर्वदेवेश नमस्ते मोक्षकारिणे ।। १.२१ ।।\nनमः शार्ङ्गासिचक्राय जन्ममृत्युविवर्जिते।\nनमो नाभ्युत्थितमहत्कमलासनजन्मने ।। १.२२ ।।\nनमो विद्रुमरक्तास्यपाणिपल्लवशोभिने ।\nशरणं त्वां प्रसन्नाऽस्मि त्राहि नारीमनागसम् ।। १.२३ ।।\nपूर्णनीलाञ्जनाकारं वाराहं ते जनार्दन।\nदृष्ट्वा भीताऽस्मि भूयोऽपि जगत् त्वद्देहगोचरम्।\nइदानीं कुरु मे नाथ दयां त्राहि महाभयात्।। १.२४ ।।\nकेशवः पातु मे पादौ जङ्घे नारायणो मम ।\nमाधवो मे कटिं पातु गोविन्दो गुह्यमेव च ।। १.२५ ।।\nनाभिं विष्णुस्तु मे पातु उदरं मधुसूदनः ।\nऊरुं त्रिविक्रमः पातु हृदयं पातु वामनः ।। १.२६ ।।\nश्रीधरः पातु मे कण्ठं हृषीकेशो मुखं मम ।\nपद्मनाभस्तु नयने शिरो दामोदरो मम ।। १.२७ ।।\nएवं न्यस्य हरेर्न्यासमामानि जगती तदा ।\nनमस्ते भगवन् विष्णो इत्युक्त्वा विरराम ह ।। १.२८ ।।\nइति श्रीवराहपुराणे भगवच्छास्त्रे प्रथमोऽध्यायः ।। १ ।।"
  }
]
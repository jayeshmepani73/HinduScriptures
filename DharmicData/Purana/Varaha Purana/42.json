[
  {
    "text": "दुर्वासा उवाच ।\nतद्वत् फाल्गुनमासे तु शुक्लपक्षे तु द्वादशीम् ।\nउपोष्य प्रोक्तविधिना हरिमाराधयेत् सुधीः ।। ४२.१ ।।\nनरसिंहाय पादौ तु गोविन्दायेत्युरू तथा ।\nकटिं विश्वभुजे पूज्य अनिरुद्धेत्युरस्तथा ।। ४२.२ ।।\nकण्ठं तु शितिकण्ठाय पिङ्गकेशाय वै शिरः ।\nअसुरध्वंसनायेति चक्रं तोयात्मने तथा ।\nशङ्खमित्येव संपूज्य गन्धपुष्पफलैस्तथा ।। ४२.३ ।।\nतदग्रे घटमादाय सितवस्त्रयुगान्वितम् ।\nतस्योपरि नृसिहं तु सौवर्णं ताम्रभाजने ।\nसौवर्ण शक्तितः कृत्वा दारुवंशमयेऽपि वा ।। ४२.४ ।।\nरत्नगर्भघटे स्थाप्य तं संपूज्य च मानवः ।\nद्वादश्यां वेदविदुषे ब्राह्मणाय निवेदयेत् ।। ४२.५ ।।\nएवं कृते फलं प्राप्तं यत् पुरा पार्थिवेन तु ।\nतस्याहं संप्रवक्ष्यामि वत्सनाम्ना महामुने ।। ४२.६ ।।\nआसीत् किंपुरुषे वर्षे राजा परमधार्मिकः ।\nभारतेति च विख्यातस्तस्य वत्सः सुतोऽभवत् ।। ४२.७ ।।\nस शत्रुभिर्जितः संख्ये हृतकोशो द्विपादवान् ।\nवनं प्रायात् सपत्नीको वसिष्ठस्याश्रमेऽवसत् ।। ४२.८ ।।\nकालेन गच्छता सोऽथ वसिष्ठेन महर्षिणा ।\nकिं कार्यमिति स प्रोक्तो वसस्यस्मिन् महाश्रमे ।। ४२.९ ।।\nराजोवाच ।\nभगवन् हृतकोशोऽहं हृतराज्यो विशेषतः ।\nशत्रुभिर्हतसंकल्पो भवन्तं शरणं गतः ।\nउपदेशप्रदानेन प्रसादं कर्तुमर्हसि ।। ४२.१० ।।\nएवमुक्तो वसिष्ठस्तु तस्येमां द्वादशीं मुने ।\nविधिना प्रत्युवाचाथ सोऽपि सर्वं तथाऽकरोत् ।। ४२.११ ।।\nतस्य व्रतान्ते भगवान् नारसिंहस्तुतोष ह ।\nचक्रं प्रादाच्च शत्रूणां विध्वंसनकरं परम् ।। ४२.१२ ।।\nतेनास्त्रेण स्वकं राज्यं जितवान् स नृपोत्तमः ।\nराज्ये स्थित्वाऽश्वमेधानां सहस्त्रमकरोद् विभुः ।\nअन्ते च विष्णुलोकाख्यं पदमाप च सत्तम ।। ४२.१३ ।।\nएषा धन्या पापहरा द्वादशी भवतो मुने ।\nकथिता या प्रयत्नेन श्रुत्वा कुरु यथेप्सितम् ।। ४२.१४ ।।\n।। इति श्रीवराहपुराणे भगवच्छास्त्रे द्विचत्वारिंशोऽध्यायः ।। ४२ ।।"
  }
]
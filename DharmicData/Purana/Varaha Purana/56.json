[
  {
    "text": "<font size=\"4.9\">\n<b>अगस्त्य उवाच ।\n</b>\nअतः परं प्रवक्ष्यामि धन्यव्रतमनुत्तमम् ।\nयेन सद्यो भवेद् धन्य अधन्योऽपि हि यो भवेत् ।। ५६.१ ।।"
  },
  {
    "text": "मार्गशीर्षे सिते पक्षे प्रतिपद् या तिथिर्भवेत् ।\nतस्यां नक्तं प्रकुर्वीत विष्णुमग्निं प्रपूजयेत् ।। ५६.२ ।।"
  },
  {
    "text": "वैश्वानराय पादौ तु अग्नयेत्युदरं तथा ।\nहविर्भुंजाय च उरो द्रविणोदेति वै भुजो ।। ५६.३ ।।"
  },
  {
    "text": "संवर्त्तायेति च शिरो ज्वलनायेति सर्वतः ।\nअभ्यर्च्यैवं विधानेन देवदेवं जनार्दनम् ।। ५६.४ ।।"
  },
  {
    "text": "तस्यैव पुरतः कुण्डं कारयित्वा विघानतः ।\nहोमं तत्र प्रकुर्वीत एभिर्मन्त्रैर्विचक्षणः ।। ५६.५ ।।"
  },
  {
    "text": "ततः संयावकं चान्नं भुञ्जीयाद् घृतसंयुतम् ।\nकृष्णपक्षेऽप्येवमेव चातुर्मास्यं तु यावतः ।। ५६.६ ।।"
  },
  {
    "text": "चैत्रादिषु च भुञ्जीत पायसं सघृतं बुधः ।\nश्रावणादिषु सक्तूंश्च ततश्चैतत् समाप्यते ।। ५६.७ ।।"
  },
  {
    "text": "समाप्ते तु व्रते वह्निं काञ्चनं कारयेद् बुधः ।\nरक्तवस्त्रयुगच्छन्नं रक्तपुष्पानुलेपनम् ।। ५६.८ ।।"
  },
  {
    "text": "कुङ्कुमेन तथा लिप्य ब्राह्मणं देवदेव च ।\nसर्वावयवसंपूर्णं ब्राह्मणं प्रियदर्शनम् ।। ५६.९ ।।"
  },
  {
    "text": "पूजयित्वा विधानेन रक्तवस्त्रयुगेन च ।\nपश्चात् तं दापयेत् तस्य मन्त्रेणानेन बुद्धिमान् ।। ५६.१० ।।"
  },
  {
    "text": "धन्योऽस्मि धन्यकर्माऽस्मि धन्यचेष्टोऽस्मि धन्यवान् ।\nधन्येनानेन चीर्णेन व्रतेन स्यां सदा सुखी ।। ५६.११ ।।"
  },
  {
    "text": "एवमुच्चार्य तं विप्रे न्यस्य कोशं महात्मनः ।\nसद्यो धन्यत्वमाप्नोति योऽपि स्याद् भाग्यवर्जितः ।। ५६.१२ ।।"
  },
  {
    "text": "इह जन्मनि सौभाग्यं धनं धान्यं च पुष्कलम् ।\nअनेन कृतमात्रेण जायते नात्र संशयः ।। ५६.१३ ।।"
  },
  {
    "text": "प्राग्जन्मजनितं पापमग्निर्दहति तस्य ह ।\nदग्धे पापे विमुक्तात्मा इह जन्मन्यसौ भवेत् ।। ५६.१४ ।।"
  },
  {
    "text": "योऽपीदं श्रृणुयान्नित्यं यश्च भक्त्या पठेद् द्विजः ।\nउभौ ताविह लोके तु धन्यौ सद्यो भविष्यतः ।। ५६.१५ ।।"
  },
  {
    "text": "श्रूयते च व्रतं चैतच्चीर्णमासीन्महात्मना ।\nधनदेन पुरा कल्पे शूद्रयोनौ स्थितेन तु ।। ५६.१६ ।।"
  },
  {
    "text": "।। इति श्रीवराहपुराणे भगवच्छास्त्रे षट्पञ्चाशोऽध्यायः ।। ५६ ।।"
  },
  {
    "text": "</font>"
  }
]
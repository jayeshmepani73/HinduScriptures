[
  {
    "text": "महातपा उवाच ।\nपूर्वमासीन्महादैत्यो बलवानन्धको भुवि ।\nस देवान् वशमानिन्ये ब्रह्मणो वरदर्पितः ।। २७.१ ।।\nतेनात्मवान् सुराः सर्वे त्याजिता मेरुपर्वतम् ।\nब्रह्माणं शरणं जग्मुरन्धकस्य भयार्दिताः ।। २७.२ ।।\nतानागतांस्तदा ब्रह्मा उवाच सुरसत्तमान् ।\nकिमागमनकृत्यं वो देवा ब्रूत किमास्यते ।। २७.३ ।।\nदेवा ऊचुः ।\nअन्धकेनार्दिताः सर्वे वयं देवा जगत्पते ।\nत्राहि सर्वांश्चतुर्वक्त्र पितामह नमोऽस्तु ते ।। २७.४ ।।\nब्रह्मोवाच ।\nअन्धकान्नैव शक्तोऽहं त्रातुं वै सुरसत्तमाः ।\nभवं शर्वं महादेवं व्रजाम शरणार्थिनः ।। २७.५ ।।\nकिन्तु पूर्वं मया दत्तो वरस्तस्य सुरोत्तमाः ।\nअवध्यस्त्वं हि भविता न शरीरं स्पृशेन्महीम् ।। २७.६ ।।\nतस्यैवं बलिनस्त्वेको हन्ता रुद्रः परंतपः ।\nतत्र गच्छामहे सर्वे कैलासनिलयं प्रभुम् ।। २७.७ ।।\nएवमुक्त्वा ययौ ब्रह्मा सदेवो भवसन्निधौ ।\nतस्य संदर्शनाद् रुद्रः प्रत्युत्थानादिकाः क्रियाः ।\nकृत्वाभ्युवाच देवेशो ब्रह्माणं भुवनेश्वरम् ।। २७.८ ।।\nशंभुरुवाच ।\nकिं कार्यं देवताः सर्वा आगता मम सन्निधौ ।\nयेनाहं तत्करोम्याशु आज्ञा कार्या हि सत्वरम् ।। २७.९ ।।\nदेवा ऊचुः ।\nरक्षस्व देव बलिनस्त्वन्धकाद् दुष्टचेतसः ।। २७.१० ।।\nयावदेवं सुरा सर्वे शंसन्ति परमेष्ठिनः ।\nतावत् सैन्येन महता तत्रैवान्धक आययौ ।। २७.११ ।।\nबलेन चतुरङ्गेण हन्तुकामो भवं मृधे ।\nतस्य भार्यां गिरिसुतां हर्तुमिच्छन् ससाधनः ।। २७.१२ ।।\nतं दृष्ट्वा सहसाऽयान्तं देवशक्रप्रहारिणम् ।\nसन्नह्य सहसा देवा रुद्रस्यानुचरा भवन् ।। २७.१३ ।।\nरुद्रोऽपि वासुकिं ध्यात्वा तक्षकं च धनंजयम् ।\nवलयं कटिंसूत्रं च चकार परमेश्वरः ।। २७.१४ ।।\nनीलनामा च दैत्येन्द्रो हस्ती भूत्वा भवान्तिकम् ।\nआगतस्त्वरितः शक्रहस्तीवोद्धतरूपवान् ।। २७.१५ ।।\nस ज्ञातो नन्दिना दैत्यो वीरभद्राय दर्शितः ।\nवीरभद्रोऽपि सिंहेन रूपेणाहत्य च द्रुतम् ।। २७.१६ ।।\nतस्य कृत्तिं विदार्याशु करिणस्त्वञ्जनप्रभाम् ।\nरुद्रायार्पितवान् सोऽपि तमेवाम्बरमाकरोत् ।\nततः प्रभृति रुद्रोऽपि गजचर्मपटोऽभवत् ।। २७.१७ ।।\nगजचर्म्मपटो भूत्वा भुजंगाभरणोज्ज्वलः ।\nआदाय त्रिशिखं भीमं सगणोऽन्धकमन्वयात् ।। २७.१८ ।।\nततः प्रवृत्ते युद्धे च देवदानवयोर्महत् ।\nइन्द्राद्या लोकपालास्तु स्कन्दः सेनापतिस्तथा ।\nसर्वे देवगणाश्चान्ये युयुधुः समरे तदा ।। २७.१९ ।।\nतं दृष्ट्वा नारदा युद्धं ययौ नारायणं प्रति ।\nशशंस च महद् युद्धं कैलासे दानवैः सह ।। २७.२० ।।\nतच्छ्रुत्वा चक्रमादाय गरुडस्थो जनार्दनः ।\nतमेव देशमागत्य युयुधे दानवैः सह ।। २७.२१ ।।\nआगत्य च ततो देवा हरिणाप्यायिता रणे ।\nविषण्णवदनाः सर्वे पलायनपरा भवन् ।। २७.२२ ।।\nतत्र भग्नेषु देवेषु स्वयं रुद्रोऽन्धकं ययौ ।\nतत्र तेन महद्युद्धमभवल्लोमहर्षणम् ।। २७.२३ ।।\nतत्र देवोऽप्यसौ दैत्यं त्रिशूलेनाहनद् भृशम् ।\nतस्याहतस्य यद् रक्तमपतद् भूतले किल ।\nतत्रान्धका असंख्याता बभूवुरपरे भृशम् ।। २७.२४ ।।\nतद् दृष्ट्वा महदाश्चर्यं रुद्रो शूलेऽन्धकं मृधे ।\nगृहीत्वा त्रिशिखाग्रेण ननर्त्त परमेश्वरः ।। २७.२५ ।।\nइतरेऽप्यन्धकाः सर्वे चक्रेण परमेष्ठिना ।\nनारायणेन निहतास्तत्र येऽन्ये समुत्थिताः । २७.२६ ।।\nअसृग्धारातुषारैस्तु शूलप्रोतस्य चासकृत् ।\nअनारतं समुत्तस्थुस्ततो रुद्रो रुषान्वितः ।। २७.२७ ।।\nतस्य क्रोधेन महता मुखाज्ज्वाला विनिर्ययौ ।\nतद्रूपधारिणी देवी यां तां योगेश्वरीं विदुः ।। २७.२८ ।।\nस्वरूपधारिणी चान्या विष्णुनापि विनिर्मिता ।\nब्रह्मणा कार्तिकेयेन इन्द्रेण च यमेन च ।\nवराहेण च देवेन विष्णुना परमेष्ठिना ।। २७.२९ ।।\nपातालोद्धरणं रूपं तस्या देव्या विनिर्ममे ।\nमाहेश्वरी च राजेन्द्र इत्येता अष्टमारतः ।। २७.३० ।।\nकारणं तानि यत्प्रोक्तं क्षेत्रज्ञेनावधारणम् ।\nशरीराद् देवतानां तु तदिदं कीर्तितं मया ।। २७.३१ ।।\nकामः क्रोधस्तथा लोभो मदो मोहोऽथ पञ्चमः ।\nमात्सर्यं षष्ठमित्याहुः पैशुन्यं सप्तमं तथा ।\nअसूया चाऽष्टमी ज्ञेया इत्येता अष्टमातरः ।। २७.३२ ।।\nकामं योगेश्वरीं विद्धि क्रोधो माहेश्वरीं तथा ।\nलोभस्तु वैष्णवी प्रोक्ता ब्रह्माणी मद एव च ।। २७.३३ ।।\nमोहः स्वयंभूः कौमारी मात्सर्यं चेन्द्रजं विदुः ।\nयमदण्डधरा देवी पैशुन्यं स्वयमेव च ।\nअसूया च वराहाख्या इत्येताः परिकीर्तिताः ।। २७.३४ ।।\nकामादिगण एषोऽयं शरीरे परिकीर्तितः ।\nजग्राह मूर्त्तिं तु यथा तथा ते कीर्तितं मया ।। २७.३५ ।।\nएताभिर्देवताभिश्च तस्य रक्तेऽतिशोषिते ।\nक्षयं गताऽऽसुरी माया स च सिद्धोऽन्धकोऽभवत् ।\nएतत् ते सर्वमाख्यातमात्मविद्याऽमृतं मया ।। २७.३६ ।।\nय एतच्छृणुयान्नित्यं मातॄणामुद्भवं शुभम् ।\nतस्य ताः सर्वतो रक्षां कुर्वन्त्यनुदिनं नृप ।। २७.३७ ।।\nयश्चैतत् पठते जन्म मातॄणां पुरुषोत्तम ।\nस धन्यः सर्वदा लोके शिवलोकं च गच्छति ।। २७.३८ ।।\nतासां च ब्रह्मणा दत्ता अष्टमी तिथिरुत्तमा ।\nएताः संपूजयेद् भक्त्या बिल्वाहारो नरः सदा ।\nतस्य ताः परितुष्टास्तु क्षेमारोग्यं ददन्ति च ।। २७.३९ ।।\n।। इति श्रीवराहपुराणे भगवच्छास्त्रे सप्तविंशोऽध्यायः ।। २७ ।।"
  }
]
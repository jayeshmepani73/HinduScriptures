[
  {
    "text": "अथ शैलार्च्चास्थापनम् ।।\nश्रीवराह उवाच ।।\nपुनरन्यत्प्रवक्ष्यामि तच्छृणुष्व वसुन्धरे ।।\nयथा तिष्ठामि शैलेषु प्रतिमायामितस्ततः ।। १ ।।\nसुरूपां च शिलां दृष्ट्वा निःशल्यां सुपरीक्षिताम् ।।\nतत्र दक्षं रूपकारं शीघ्रं च विनियोजयेत् ।। २ ।।\nशीघ्रमालिख्य तं तत्र श्वेतवर्तिकया नरः ।।\nप्रदक्षिणां ततः कृत्वा पूजयेदक्षतादिभिः ।। ३ ।।\nदीपकं च ततो दद्याद्बलिं दध्योदनेन च ।।\nनमो नारायणायेति उक्त्वा मन्त्रमुदीरयेत् ।। ४ ।।\nमन्त्रः-\nयोऽसौ भवान्सर्वजनप्रवीरः सोमाग्नितेजाः सुमतिप्रधानः ।।\nएतेन मन्त्रेण तु वासुदेव प्रतिष्ठितो वर्द्धय कीर्त्तिराशिम् ।। ५ ।।\nप्रवर अयुतवराह जय जय वर्द्धस्व ।।\nअनेनैव तु मन्त्रेण कर्त्तव्यं यस्य यादृशम् ।।\nएवंरूपं ततः कृत्वा देवं नारायणं प्रभुम् ।। ६ ।।\nततो वै स्थापयेत्तत्र पूर्वाभिमुखमेव तु ।।\nअहोरात्रमुषित्वैवं शुक्लवस्त्रेण भूषितः ।। ७ ।।\nशुक्लयज्ञोपवीती च कृत्वा वै दन्तधावनम् ।।\nसर्वगन्धोदकं गृह्य इमं मन्त्रमुदाहरेत्।।८।।\nमन्त्रः –\nयोऽसौ भवांस्तिष्ठति सर्वरूपं मायाबलं सर्वजगत्स्वरूपम् ।।\nएतेन मन्त्रेण जगत्स्वरूप सम्पूजितस्तिष्ठसि लोकनाथ।।९।।\nकरणधारणप्रवध्यमुदाहरणमपराजितमजरामर ।।\nसम्पूज्य स्नापयात्मानमनेन मन्त्रेण ॐ नमो वासुदेवाय ।।\nएवं तु स्थापनं कृत्वा शिलायां मम सुन्दरि ।।\nततो ऽधिवासनं कार्यं पूर्वप्रोष्ठपदासु च ।। 182.१० ।।\nयो मां संस्थापयेद्भूमे मम कर्मपरायणः ।।\nस याति वैष्णवं लोकं नात्र कार्या विचारणा ।। ११ ।।\nयावकं पायसं भुक्त्वा अहोरात्रं समापयेत् ।।\nततः पश्चिमसन्ध्यायां दद्याच्चत्वारि दीपकान्।।१२।।\nपंचगव्यं च गन्धं च वारिणा सह मिश्रयेत् ।।\nचतुरः कलशांश्चैव स्थापयेत्पादमूलतः ।। १३ ।।\nगीतवादित्रघोषेण उत्सवं तत्र कारयेत् ।।\nब्राह्मणैः सामगैस्तत्र वेदघोषं तु कारयेत् ।। १४ ।।\nब्रह्माक्षरसहस्राणि पठतां ब्रह्मवादिनाम् ।।\nयेषां पठितशब्देन शुभगीतस्वरेण च ।। १५ ।।\nआगमिष्याम्यहं देवि मन्त्रपाठो मम प्रियः ।।\nनिःशब्दं च ततः कृत्वा स्थाप्यो भागवतैः सह ।।३५।।\nपुनरावाहनं कुर्यान्मन्त्रेणानेन सुव्रतः ।।\nआगच्छ हे देव सुमन्त्रयुक्तः पंचेन्द्रियैः षट्सु तथा प्रधानः ।।१७।।\nएतेषु भूतेषु च संविधाता आवासितस्तिष्ठति लोकनाथ ।। १८ ।।\nअनेनैव तु मन्त्रेण समित्तिलघृतेन च ।।\nमधुना चैव होतव्यमष्टोत्तरशताहुतीः ।। १९ ।।\nएवं कृते विधाने भवामि सन्निहितः स्वयम् ।।\nव्यतीतायां तु शर्वर्यां प्रभाते विमले ततः।।182.२० ।।\nपंचगव्यं तत प्राश्य मन्त्रेण विधिपूर्वकम् ।।\nसर्वगन्धैश्च लाजैश्च पंचगव्यजलं तथा ।। २१ ।।\nततः प्रासादे स्थाप्योऽहं गीतवादित्रमङ्गलैः ।।\nसर्वगन्धांस्ततो गृह्य इमं मन्त्रमुदाहरेत् ।। २२ ।।\nमन्त्रश्च -\nयोऽसौ भवाँल्लक्षणलक्षितश्च लक्ष्म्या च युक्तः सततं पुराणः ।।\nअत्र प्रासादे सुसमिद्धतेजाः प्रवेशमायाहि नमो नमस्ते ।।२३।।\nतत एतेन मन्त्रेण प्रासादं संप्रवेशयेत् ।।\nप्रतिमा स्थापितव्या मे मध्ये न तु विपार्श्वतः ।। २४ ।।\nएवं संस्थापनं कृत्वा दद्यादुद्वर्त्तनं विभोः ।।\nचन्दनं कुंकुमं चैव मिश्रं कालेयकेन च ।।२५।।\nएवं चोद्वर्त्तनं कृत्वा इमं मन्त्रमुदाहरेत् ।।\nयोऽसौ भवान्सर्वजगत्प्रधानः सम्पूजितो ब्रह्मबृहस्पतिभ्याम् ।।\nप्रवन्दितः कारणं मन्त्रयुक्तः सुस्वागतं तिष्ठ सुलोकनाथ ।। २६ ।।\nएवं संस्थापनं कृत्वा गन्धमाल्यैश्च पूजयेत् ।।\nशुक्लवस्त्राणि मे दद्यादिमं मन्त्रमुदाहरेत् ।। २७ ।।\nमन्त्रः-\nवस्त्राणि देवेश गृहाण तानि मया सुभक्त्या रचितानि यानि ।।\nइमानि सन्धारय विश्वमूर्त्ते प्रसीद मह्यं च नमो नमस्ते ।।२८।।\nएवं वस्त्राणि मे दद्याद्विधिदृष्टेन कर्मणा ।।\nधूपनं मे ततो दद्यात्कुङ्कुमागुरुमिश्रितम् ।।\nएवं च धूपनं दद्यादिमं मन्त्रमुदीरयेत् ।। २९ ।।\nमन्त्रः –\nअसावनादिः पुरुषः पुराणो नारायणः सर्वजगत् प्रधानः ।।\nगन्धं च माल्यानि च धूप दीपौ गृहाण देवेश नमो नमस्ते ।। 182.३० ।।\nएवं पूजां ततः कृत्वा प्रापणं च निवेदयेत् ।।\nपूर्वोक्तेन विधानेन प्रापणं चोपकल्प्य च ।। ३१ ।।\nपूर्वोक्तेनैव मन्त्रेण दद्यात्प्रापणकं बुधः ।।\nप्रापणान्ते चाचमनं दद्याद्देहविशुद्धये ।। ३२।।\nशान्तिजापस्ततः कार्यः सर्वकार्यार्थसिद्धिदः ।।\nमन्त्रः-\nत्वं वै सुशान्तिं कुरु लोकनाथ राज्ञः सराष्ट्रस्य च ब्राह्मणानाम् ।।\nबालेषु वृद्धेषु गवाङ्गणेषु कन्यासु शान्तिं च पतिव्रतासु ।। ३३ ।।\nरोगा विनश्यन्तु च सर्वतश्च कृषीवलानां च कृषिः सदा स्यात्।।\nसुभिक्षयुक्ताश्च सदा हि लोकाः काले सुवृष्टिर्भविता च शान्तिः ।।३४।।\nएवं विधिं ततः कृत्वा विधिदृष्टेन कर्मणा ।।\nसंपूज्य तत्र देवेशं ब्राह्मणान्भोजयेद्व्रती ।। ३५ ।।\nदीनानाथान्प्रतर्प्याथ यथाविभवशक्तितः ।।\nय एतेन विधानेन कुर्यात्संस्थापनं मम ।। ३६ ।।\nयावन्तो मम गात्रेषु जायन्ते जलबिन्दवः ।।\nतावद्वर्षसहस्राणि मम लोकेषु तिष्ठति ।। ३७ ।।\nयो मां संस्थापयेद्भूमे सर्वाहङ्कारवर्जितः ।।\nतारितं च कुलं तेन सप्त सप्त च सप्ततिः ।। ३८ ।।\nएतत्ते कथितं भद्रे शैलिकास्थापनं मम ।।\nधर्मसन्धारणार्थाय मम भक्त सुखाय च ।। ३९ ।।\nइति श्रीवराहपुराणे शैलार्चास्थापनं नाम द्व्यशीत्यधिकशततमोऽध्यायः ।। १८२ ।।"
  }
]
[
  {
    "text": "मार्कण्डेय उवाच ।\nएतन्मे कथितं पूर्वं ब्रह्मपुत्रेण धीमता ।\nसनकानुजेन विप्रर्षे ब्राह्मणान् श्रृणु सांप्रतम् ।। १४.१ ।।\nत्रिणाचिकेतस्त्रिमधुस्त्रिसुपर्णः षडङ्गवित् ।\nवेदवित् श्रोत्रियो योगी तथा वै ज्योष्ठसामगः ।। १४.२ ।।\nऋत्विजं भागिनेयं च दौहित्रं श्वसुरं तथा ।\nजामातरं मातुलं च तपोनिष्ठं च ब्राह्मणम् ।। १४.३ ।।\nपञ्चाग्न्यभिरतं चैव शिष्यं संबन्धिनं तथा ।\nमातापितृरतं चैव एताञ्छ्राद्धे नियोजयेत् ।। १४.४ ।।\nमित्रध्रुक् कुनखी चैव श्यावदन्तस्तथा द्विजः ।\nकन्यादूषयिता वह्निवेदोज्झः सोमविक्रयी ।। १४.५ ।।\nअभिशप्तस्तथा स्तेनः पिशुनो ग्रामयाजकः ।\nभृतकाध्यापकश्चैव भृतकाध्यापितश्च यः ।। १४.६ ।।\nपरपूर्वापतिश्चैव मातापित्रोस्तथोज्झकः ।\nवृषलीसूतिपोष्यश्च वृषलीपतिरेव च ।\nतथा देवलकश्चापि श्राद्धे नार्हन्ति केतनम् ।। १४.७ ।।\nप्रथमेऽह्नि बुधः कुर्याद् विप्राग्र्याणां निमन्त्रणम् ।\nआनिमन्त्र्य द्विजान् गेहमागतान् भोजयेद् यतीन् ।। १४.८ ।।\nपादशौचादिना गेहमागतान् भोजयेद् द्विजान् ।\nपवित्रपाणिराचान्तानासनेषूपवेशयेत् ।। १४.९ ।।\nपितॄणामयुजो युग्मान् देवानामपि योजयेत् ।\nदेवानामेकमेकं वा पितॄणां च नियोजयेत् ।। १४.१० ।।\nतथा मातामहश्राद्धं वैश्वदेवसमन्वितम् ।\nकुर्वीत भक्तिसंपन्नसक्तन्त्रं वा वैश्वदेविकम् ।। १४.११ ।।\nप्राङ्मुखं भोजभेद् विप्रं देवानामुभयात्मकम् ।\nपितृपैतामहानां च भोजयेच्चाप्युदङ्मुखान् ।। १४.१२ ।।\nपृथक् तयोः केचिदाहुः श्राद्धस्य करणं द्विज ।\nएकत्रैकेन पाकेन वदन्त्यन्ये महर्षयः ।। १४.१३ ।।\nविष्टरार्थं कुशान् दत्त्वा संपूज्यार्घविधानतः ।\nकुर्यादावाहनं प्राज्ञो देवानां तदनुज्ञया ।। १४.१४ ।।\nयवाम्बुना च देवानां दद्यादर्घ्यं विधानवित् ।\nसुगन्धधूपदीपांश्च दत्त्वा तेभ्यो यथाविधि ।\nपितॄणामपसकव्येन सर्वमेवोपकल्पयेत् ।। १४.१५ ।।\nअनुज्ञां च ततः प्राप्य दत्त्वा दर्भान् द्विधाकृतान् ।\nमन्त्रपूर्वं पितॄणां तु कुर्यादावाहनं बुधः ।\nतिलाम्बुना चापसव्यं दद्यादर्ध्यादिकं बुधः ।। १४.१६ ।।\nकाले तत्रातिथिं प्राप्तमन्नकामं द्विजाध्वगम् ।\nब्राह्मणैरभ्यनुज्ञातः कामं तमपि पूजयेत् ।। १४.१७ ।।\nयोगिनो विविधै रूपैर्नराणामुपकारिणः ।\nभ्रमन्ति पृथिवीमेतामविज्ञातस्वरूपिणः ।। १४.१८ ।।\nतस्मादभ्यर्चयेत् प्राप्तं श्राद्धकालेऽतिथिं बुधः ।\nश्राद्धक्रियाफलं हन्ति द्विजेन्द्रापूजितोऽतिथिः ।। १४.१९ ।।\nजुहुयाद् व्यञ्जनं क्षारैर्वर्ज्यमन्नं ततोऽनले ।\nअनुज्ञातो द्बिजैस्तैस्तु त्रिः कृत्वा पुरुषर्षभ ।। १४.२० ।।\nअग्नये कव्यवाहनाय स्वाहेति प्रथमाहुतिः ।\nसोमाय वै पितृमते दातव्या तदनन्तरम् ।। १४.२१ ।।\nवैवस्वताय चैवान्या तृतीया दीयताहुतिः ।\nहुतावशिष्टमल्पाल्पं विप्रपात्रेषु निर्वपेत् ।। १४.२२ ।।\nततोऽन्नं मृष्टमत्यर्थमभीष्टमभिसंस्कृतम् ।\nदत्त्वा जुषध्वमिच्छातो वाच्यमेतदनिष्ठुरम् ।। १४.२३ ।।\nभोक्तव्यं तैश्च तच्चित्तैर्मौनिभिः सुमुखैः सुखम् ।\nअक्रुध्यता अत्वरता देयं तेनापि भक्तितः ।। १४.२४ ।।\nरक्षोघ्नमन्त्रपठनं भूमेरास्तरणं तिलैः ।\nकृत्वाऽध्येयाश्च पितरस्त एव द्विजसत्तमाः ।। १४.२५ ।।\nपिता पितामहश्चैव तथैव प्रपितामहः ।\nमम तृप्तिं प्रयान्त्वद्य होमाप्यायितमूर्त्तयः ।। १४.२६ ।।\nपितापितामहश्चैव तथैव प्रपितामहः ।\nमम तृप्तिं प्रयान्त्वद्य विप्रदेहेषु संस्थिताः ।। १४.२७ ।।\nपिता पितामहश्चैव तथैव प्रपितामहः ।\nतृप्तिं प्रयान्तु पिण्डेषु मया दत्तेषु भूतले ।। १४.२८ ।।\nपिता पितामहश्चैव तथैव प्रपितामहः ।\nतृप्तिं प्रयान्तु मे भक्त्या यन्मयैतदुदाहृतम् ।। १४.२९ ।।\nमातामहस्तृप्तिमुपैतु तस्य\nतथा पिता तस्य पिता ततोऽन्यः ।\nविश्वेऽथ देवाः परमां प्रयान्तु\nतृप्तिं प्रणश्यन्तु च यातुधानाः ।। १४.३० ।।\nयज्ञेश्वरो हव्यसमस्तकव्य-\nभोक्ताऽव्ययात्मा हरिरीश्वरोऽत्र ।\nतत्सन्निधानादपयान्तु सद्यो\nरक्षांस्यशेषाण्यसुराश्च सर्वे ।। १४.३१ ।।\nतृप्तेष्वेतेषु विप्रेषु किरेदन्नं महीतले ।\nदद्यादाचमनार्थाय तेभ्यो वारि सकृत्सकृत् ।। १४.३२ ।।\nसुतृप्तैस्तैरनुज्ञातः सर्वेणान्नेन भूतले ।\nसलिलेन ततः पिण्डान् समागृह्य समाहितः ।। १४.३३ ।।\nपितृतीर्थेन सलिलं तथैव सलिलाञ्जलिम् ।\nमातामहेभ्यस्तेनैव पिण्डांस्तीर्थेन निर्वपेत्।\nदक्षिणाग्रेषु दर्भेषु पुष्पधूपादिपूजिताम् ।। १४.३४ ।।\nस्वपित्रे प्रथमं पिण्डं दद्यादुच्छिष्टसन्निधौ ।\nपितामहाय चैवान्यं तत्पित्रे च तथाऽपरम् ।। १४.३५ ।।\nदर्भमूले लेपभुजः प्रीणयेल्लेपघर्षणात् ।\nपिण्डे मातामहे तद्वद् गन्धमाल्यादिसंयुतैः ।। १४.३६ ।।\nपूजयित्वा द्विजाग्र्याणां दद्यादाचमनं बुधः ।\nपैत्रेभ्यः प्रथमं भक्त्या तन्मनस्को द्विजेश्वर ।। १४.३७ ।।\nसुस्वधेत्याशिषा युक्तां दद्याच्छक्त्या च दक्षिणाम् ।\nदत्त्वा च दक्षिणां तेभ्यो वाचयेद् वैश्वदेविकान् ।\nप्रीयन्तामिति ये विश्वे देवास्तेन इतीरयेत् ।। १४.३८ ।।\nतथेति चोक्ते तैर्विप्रैः प्रार्थनीयास्तथाशिषः ।\nपश्चाद् विसर्जयेद् देवान् पूर्वं पैत्रान्महामते ।। १४.३९ ।।\nमातामहानामप्येवं सह देवैः क्रमः स्मृतः ।\nभोजने च स्वशक्त्या च दाने तद्वद् विसर्ज्जने ।\nआपादशौचनात् पूर्वं कुर्यादेव द्विजन्मसु ।। १४.४० ।।\nजानन्तं प्रथमं पित्र्यं तथा मातामहेषु च ।\nविसर्जयेत् प्रीतिवचः संमान्याभ्यर्थितांस्ततः ।\nनिवर्त्तेताभ्यनुज्ञात आद्वारान्तमनुव्रजेत् ।। १४.४१ ।।\nततस्तु वैश्वदेवाख्यां कुर्यान्नित्यक्रियां ततः ।\nभुञ्जीयाच्च समं पूज्य भृत्यबन्धुभिरात्मना ।। १४.४२ ।।\nएवं श्राद्धं बुधः कुर्यात् पित्र्यं मातामहं तथा ।\nश्राद्धैराप्यायिता दद्युः सर्वान् कामान् पितामहाः ।। १४.४३ ।।\nत्रीणि श्राद्धे पवित्राणि दौहित्रः कुतपस्तिलाः ।\nरजतस्य तथा दानं तथा संदर्शनादिकम् ।। १४.४४ ।।\nवर्ज्यस्तु कुर्वता श्राद्धं क्रोधोऽध्वगममं त्वरा ।\nभोक्तुरप्यत्र विप्रेन्द्र त्रयमेतन्न संशयः ।। १४.४५ ।।\nविश्वेदेवाः सपितरस्तथा मातामहा द्विज ।\nकुलं चाप्यायते पुंसां सर्वं श्राद्धं प्रकुर्वताम् ।। १४.४६ ।।\nसोमाधारः पितृगणो योगाधारश्च चन्द्रमाः ।\nश्राद्धं योगिनियुक्तं तु तस्मद् विप्रेन्द्र शस्यते ।। १४.४७ ।।\nसहस्त्रस्यापि विप्राणां योगी चेत् पुरतः स्थितः ।\nसर्वान् भोक्तॄंस्तारयति यजमानं तथा द्विज ।। १४.४८ ।।\nमह्यं सनत्कुमारेण पूर्वकल्पे द्विजोत्तम ।\nकथितं वायुना चापि देवानां शंभुना तथा ।। १४.४९ ।।\nऋषीणां शक्तिपुत्रेण तथा मैत्रेयसंज्ञिते ।\nभविष्यति क्रमाद् यावन् मया ते कथितं द्विज ।। १४.५० ।।)\nइयं सर्वपुराणेषु सामान्या पैतृकी क्रिया ।\nएतत् क्रमात् कर्मकाण्डं ज्ञात्वा मुच्येत बन्धनात् ।। १४.५१ ।।\nएतदाश्रित्य निर्वाणं ऋषयः संशितव्रताः ।\nप्राप्ता गौरमुखेदानीं त्वमप्येवं परो भव ।। १४.५२ ।।\nइति ते कथितं भक्त्या पृच्छतो द्विजसत्तम ।\nपितॄन् यष्ट्वा हरिं ध्यायेद् यस्तस्य किमतः परम् ।\nन तस्मात् परतः पित्र्यं तन्त्रमस्तीति निश्चयः ।। १४.५३ ।।\n।। इति श्रीवराहपुराणे भगवच्छास्त्रे चतुर्दशोऽध्यायः ।। १४ ।।\nधरण्युवाच ।\nएवं श्राद्धविधिं श्रुत्वा मार्कण्डेयान्महामुनिः ।\nतदा गौरमुखो देव किमूर्ध्वं कृतवान् विभो ।। १५.१ ।।"
  }
]
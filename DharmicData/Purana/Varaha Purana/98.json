[
  {
    "text": "अथ पर्वाध्यायः ।।\nधरण्युवाच ।।\nयोऽसौ सत्यतपा नाम लुब्धो भूत्वा द्विजो बभौ ।।\nयेनारुणिर्व्याघ्रभयाद्रक्षितो यः स्वशक्तितः ।। १ ।।\nदुर्वासाः संश्रुतार्थश्च हिमवन्तं नगं ययौ ।।\nतस्योपरि महच्चित्रं भवतीति त्वयेरितम् ।। २ ।।\nकीदृशं तन्ममाचक्ष्व महत्कौतूहलं विभो ।।\nश्रीवराह उवाच ।।\nस हि सत्यतपा पूर्वं भृगुवंशोद्भवो द्विजः ।। ३ ।।\nदस्युसंसर्गसम्भूतो दस्युवत्समजायत ।।\nततः कालेन महता ऋषिसङ्गात्पुनर्द्विजः ।। ४ ।।\nबभौ दुर्वाससा सम्यग्बोधितश्च विशेषतः ।।\nहिमाद्रेरुत्तरे पादे पुष्यभद्रा नदी शुभा ।। ५ ।।\nतस्यास्तीरे शिला दिव्या नाम्ना चित्रशिला धरे ।।\nन्यग्रोधश्च महांस्तत्र नाम्ना भद्रो महावटः ।। ६ ।।\nतत्र सत्यतपाः स्थित्वा तपः कुर्वन्महातपाः ।।\nस कदाचित्कुठारेण चकर्त्त समिधः किल ।। ७ ।।\nचिच्छेद चांगुलीमेकां वामतर्जनिकां मुनिः ।।\nछिन्नायामंगुलौ तस्य भस्मचूर्णं भवत्किल ।। ८ ।।\nन लोहितं न मांसं तु न मज्जा तत्र दृश्यते ।।\nअंगुली सन्धिता तेन पूर्ववच्चाभवत्कृते ।। ९ ।।\nतस्मिन् भद्रवटे चैकं मिथुनं किन्नरं स्थितम् ।।\nरात्रौ सुप्तमृषेस्तस्य दृष्ट्वा तन्महदद्भुतम्।। ९८.१० ।।\nप्रभाते विमले प्राप्तमिन्द्रलोकमिति स्मृतिः ।।\nअथेन्द्रेण सुराः सर्वे यक्षगन्धर्वकिन्नरैः ।। ११ ।।\nपृष्टाः किंचिदिहाश्चर्यमपूर्वं कथ्यतामिति ।।\nतत्र रुद्रसरस्तीरे यदेतन्मिथुनं शुभम् ।। १२ ।।\nस्थितं किन्नरयोस्तच्च वाक्यं चेदमुवाच ह।।\nदृष्टं तु मह दाश्चर्यं पुष्यभद्रातटे शुभे ।। १३ ।।\nयदेतत्सत्यतपसः समवोचत्ततः शुभे ।।\nदृष्टं किंचिदिहाश्चर्यं दृष्टिस्तु हिमवद्गिरौ ।। १४ ।।\nपुष्यभद्रानदी तीरे महदाश्चर्यमुत्तमम् ।।\nयदेतत्सत्यतपसः समवोचस्ततः शुभे ।। १५ ।।\nस्रवणं भस्मनश्चैव श्रुतं सर्वं शशंस ह ।।\nतच्छुत्वा सहसा शक्रो विस्मितो विष्णुमब्रवीत् ।। १६ ।।\nआगच्छ विष्णो गच्छामो हिमवत्पार्श्वमुत्तमम् ।।\nतत्राश्चर्यमपूर्वं मे कथितं किन्नरेण ह ।। १७।।\nएवमुक्तस्ततो विष्णुर्वाराहं रूपमग्रहीत् ।।\nमृगयुश्च तथैवेन्द्रो जग्मतुस्तमृषिं प्रति ।। १८ ।।\nविष्णुर्वाराहरूपेण ऋषिदृष्टिपथे स्थितः ।।\nभूत्वा दृश्योऽप्यदृश्योऽभूत्पुनरेव च दृश्यते ।। १९ ।।\nतावदिन्द्रो धनुष्पाणिस्तीक्ष्णसायकधृग्वने ।।\nआगत्य सत्यतपतमृषिमेनमुवाच ह ।। ९८.२० ।।\nभगवन्निह दृष्टस्ते वराहः पृथुलो महान् ।।\nयेन तं हन्मि भृत्यानां पोषणाय महामुने ।। २१।।\nएवमुक्तो मुनिस्तेन चिन्तयामास तत्क्षणात् ।।\nयदि तं दर्शयाम्यस्मै वराहं हन्यते तदा ।। २२ ।।\nनो चेत्कुटुंबः क्षुधया सीदत्यस्य न संशयः ।।\nजायापुत्रसमायुक्तो लुब्धकोऽयं क्षुधा न्वितः ।। २३ ।।\nसशल्यश्च वराहोऽयं ममाश्रममुपागतः ।।\nएवं गते तु किं कार्यमथासौ चिन्तयन् प्रभुः ।। २९ ।।\nनाध्यगच्छत बुद्धिश्च क्षणात्तस्य व्यजायत ।। २५ ।।\nदृष्टं चक्षुर्निहितं जङ्गमेषु जिह्वा वक्तुं मृगयौ तद्विसृष्टम् ।।\nद्रष्टुं चक्षुर्नास्ति जिह्वेह वक्तुं जिह्वायाः स्यात्तत्त्वतोऽस्तीह चक्षुः ।। २६ ।।\nएवं श्रुत्वा द्वावपि तस्य तुष्टौ इन्द्राविष्णू दर्शयन्तौ स्वमूर्तिम् ।।\nवाक्यं चेदमूचतुर्ब्रूहि नौ ते तुष्टौ धन्यं वरमेकं वदस्व ।।\nतच्छ्रुत्वाऽसौ सत्यतपा उवाच १ ।।२७।।\nन चातिरिक्तोऽस्ति वरः पृथिव्यां यद्दृष्टो मे पुरतो देवदेवाः ।।\nबलं वरेणापि कृतार्थतासीत् तथापीदं ये सदा पर्वकाले ।। २८ ।।\nविप्रा विप्राश्चार्चयन्तीह भक्त्या तेषां पापं नश्यतां मासमेकम् ।।\nयत्सञ्चितं त्वेष एको वरोऽस्तु ह्यभीष्टो मे सांप्रतं देहि मह्यम् ।। २९ ।।\nमुक्तिं चाहं व्रजामीति द्वितीयोऽस्तु वरो मम।।\nतथेत्युक्त्वा तु तौ देवौ दत्त्वा तस्य वरं शुभम्।।९८.३०।। ।\nअदर्शनं गतौ देवो सोऽपि तत्र व्यवस्थितः ।।\nलब्ध्वा वरं सत्यतपा ब्रह्मभूतोऽभवद्धृदि ।। ३१ ।।\nयावदास्ते शुभे देशे कृतकृत्यो महामुनिः ।।\nतावत्तस्य गुरुस्तत्र त्वारुणिः समदृश्यत ।। ३२ ।।\nपृथ्वीं प्रदक्षिणीकृत्य तीर्थहेतोर्विचक्षण ।।\nतेन चासौ महाभक्त्या पूजितो मुनि पुङ्गवः ।। ३३ ।।\nपाद्याचमनगोदानेः कृतासनपरिग्रहः ।।\nज्ञात्वा स शिष्यं सिद्धं तु तपसा दग्धकिल्बिषम् ।।३४।।\nउवाच विनयापन्नं प्राञ्जलिं पुरतः स्थितम् ।।\nआरुणिरुवाच ।।\nपुत्र सिद्धोऽसि तपसा ब्रह्मभूतोऽसि सुव्रत ।।३९।।\nइदानीमात्मना सार्द्धं मुक्तिकालो मतोऽस्ति ते ।।\nउत्तिष्ठ गम्यतां पुत्र मया सार्द्धं परं पदम् ।।३६।।\nयद्गत्वा न पुनर्जन्म भवतीति न संशयः ।।\nएवमुक्त्वा तु तौ सिद्धौ उभौ सत्यतपारुणी ।। ३७ ।।\nध्यात्वा नारायणं देवं तद्देहे तौ लयं गतौ ।।\nयश्चापि शृणुयात्पादं पर्वाध्यायं सविस्तरम् ।। ३८ ।।\nश्रावयेद्वापि स नरो गतिमिष्टामवाप्नुयात् ।।\nइति श्रीवराहपुराणे पर्वाध्यायो नाम अष्टनवतितमोऽध्यायः ।। ९८ ।।"
  }
]
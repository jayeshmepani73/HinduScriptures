[
  {
    "text": "अथ यमुनातीर्थप्रभावः ।।\nवराह उवाच ।।\nएवंविधां च मथुरां दृष्ट्वा तौ मुदमापतुः ।।\nएवं तु वसतस्तस्य राज्ञस्तत्र वसुन्धरे ।। १ ।।\nपप्रच्छ च तदा भार्या यद्गुह्यं पूर्वभाषितम् ।।\nपुरस्थेन तदा राज्ञा वक्ष्यामि मथुरां प्रति।।२।। ।।\nतन्मे वद महाराज यद्गोप्यं पूर्वभाषितम् ।।\nराजाप्युवाच तां राज्ञीं त्वयाप्युक्तं पुरा मम ।। ३ ।।\nतद्वदस्व स्वकं गुह्यं पश्चाद्वक्ष्याम्यहं तव ।।\nइत्युक्त्वा पीवरी ज्ञात्वा प्रहस्य तु गुणालया ।। ४ ।।\nप्रोवाच चैव राजानं मनसः प्रीतिकारणम् ।।\nअहं तु पीवरी नाम गंगातीरनिवासिनी ।। ५ ।।\nआगतेमां पुरीं द्रष्टुं कुमुदस्य तु द्वादशीम् ।।\nनावमारुह्य यान्तीह पतिता यमुनाजले ।। ६ ।।\nसद्यः प्राणैर्वियुक्ता च तत्तीर्थस्य प्रभावतः ।।\nकाशीराजपतेः कन्या यातास्मि वसुधाधिप ।। ७ ।।\nत्वया विवाहिता राजन्न च मां विजहात्स्मृतिः ।।\nएतत्तीर्थप्रभावेण धर्मयुक्ता तथाऽनघ।।८।।\nधारापतनके तीर्थे त्यक्त्वा जीवितमात्मनः।।\nएतच्छ्रुत्वा ततो राजा कथां प्राग्जन्मसम्भवाम् ।। ९ ।।\nस्वां चाप्यकथयत्तस्यै यथा संयमने मृतः ।।\nएवं तौ मथुरां प्राप्य स्नात्वा यामुनतीर्थके ।। 154.१० ।।\nमां पश्यन्तौ नियमतस्तत्रैव निधनं गतौ ।।\nमृतौ सर्वपरित्यक्तौ गतौ मम सलोकताम् ।। ११ ।।\nएतत्ते कथितं देवि आश्चर्यं यदभून्महत् ।।\nत्यक्त्वा चात्मतनुं तीर्थे धारापतनसंज्ञके ।। १२ ।।\nनाकलोकमवाप्नोति त्यक्तपापो न संशयः ।।\nयमुनेश्वरमासाद्य त्यक्त्वा जीवितमात्मनः ।।१३।।\nविष्णुलोकमवाप्नोति दिव्यमूर्तिश्चतुर्भुजः ।।\nधारापतनके स्नात्वा नाकलोके स मोदते ।।१४।।\nअथात्र मुंचते प्राणान्मम लोकं  स गच्छति ।।\nअतः परं नागतीर्थं तीर्थानामुत्तमोत्तमम्।।१५।।\nयत्र स्नात्वा दिवं यान्ति ये मृतास्तेऽपुनर्भवाः ।।\nघण्टाभरणकं तीर्थं सर्वपापप्रमोचनम् ।। १६।।।\nयस्मिन्स्नातो नरो याति सूर्यलोकं न संशयः ।।\nअथाऽत्र मुंचते प्राणान्मम लोकं स गच्छति ।। १७ ।।\nपुनरन्यत् प्रवक्ष्यामि तच्छृणुष्व वसुन्धरे ।।\nतीर्थानामुत्तमं तीर्थं ब्रह्मलोकेषु विश्रुतम् ।। १८ ।।\nतत्र स्नात्वा च पीत्वा च नियतो नियताशनः ।।\nब्रह्मणा समनुज्ञातो मम लोकं स गच्छति ।। १९ ।।\nसोमतीर्थे तु वसुधे पवित्रे यमुनाम्भसि ।।\nयत्र पश्यति मां सोमो द्वापरे युगसंस्थिते ।। 154.२० ।।\nतत्राभिषेकं कुर्वीत स्वकर्मपरिनिष्ठितः ।।\nमोदते सोमलोके तु एवमेव न संशयः ।। २१ ।।\nअथात्र मुंचते प्राणान्मम लोकं स गच्छति ।।\nसरस्वत्याश्च पतनं सर्वपापहरं शुभम् ।। २२ ।।\nतत्र स्नातो नरो देवि अवर्णोऽपि यतिर्भवेत् ।।\nपुनरन्यत्प्रवक्ष्यामि माथुरे मम मण्डले ।। २३ ।।\nयस्तत्र कुरुते स्नानं त्रिरात्रोपोषितो नरः।।\nस्नानमात्रेण मनुजो मुच्यते ब्रह्महत्यया ।। २४ ।।\nअथात्र मुंचते प्राणान्मम लोकं स गच्छति ।।\nदशाश्वमेधमृषिभिः पूजितं सर्वदा मुदा ।। २५ ।।\nतत्र ये स्नान्ति नियतास्तेषां स्वर्गो न दुर्लभः ।।\nमथुरापश्चिमे पार्श्वे सततं त्वृषिपूजितम् ।। २६ ।।\nब्रह्मणा सृष्टिकाले तु मनसा निर्मितं पुरा ।।\nमानसं नाम तीर्थं तु ऋषिभिः पूजितं पुरा ।। २७ ।।\nतत्र स्नात्वा दिवं यान्ति ये मृतास्तेऽपुनर्भवाः ।।\nतीर्थं तु विघ्नराजस्य पुण्यं पापहरं शुभम् ।। २८ ।।\nयत्र स्नातान्मनुष्यांश्च विघ्नराजो न पीडयेत् ।।\nअष्टम्यां च चतुर्दश्यां चतुर्थ्यां तु विशेषतः ।। २९ ।।\nतस्मिंस्तीर्थवरे स्नातं न पीडयति विघ्नराट् ।।\nविद्यारम्भेषु सर्वेषु यज्ञदानक्रियासु च ।। 154.३० ।।\nअविघ्नं कुरुते तस्य सततं पार्वतीसुतः ।।\nतत्राथ मुञ्चते प्राणान्मम लोकं स गच्छति ।। ३१ ।।\nततः परे कोटितीर्थे पवित्रं परमं स्मृतम् ।।\nतत्र वै स्नानमात्रेण गवां कोटिफलं लभेत् ।। ३२ ।।\nतथात्र मुञ्चते प्राणाँल्लोभमोहविवर्जितः ।।\nसोमलोकमतिक्रम्य मम लोकं च गच्छति ।। ३३ ।।\nअतः परं शिवक्षेत्रमर्द्धक्रोशं तु दुष्करम् ।।\nतत्र स्थितो हरो देवो मथुरां रक्षते सदा ।।३४।।\nतत्र स्नात्वा च पीत्वा च माथुरं लभते फलम् ।।\nअथाऽत्र मुञ्चते प्राणान्मम लोकं स गच्छति ।। ३५ ।।\nइति श्रीवराहपुराणे मथुरामाहात्म्ये यमुनातीर्थप्रभावो नाम चतुष्पञ्चाशदधिकशततमोऽध्यायः ।। १५४ ।।"
  }
]
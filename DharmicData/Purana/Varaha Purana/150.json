[
  {
    "text": "अथ सानन्दूरमाहात्म्यम् ।।\nसूत उवाच ।।\nद्वारकायास्तु माहात्म्यं श्रुत्वा ह्येतत्सुभाषितम् ।।\nहृष्टावोचत्तदा देवं धर्मकामा वसुन्धरा ।। १ ।।\nधरण्युवाच ।।\nअहो देव प्रसादश्च यत्त्वया परिकीर्त्तितम् ।।\nश्रुत्वैतत्परमं पुण्यं प्राप्तास्मि परमां श्रियम् ।। २ ।।\nएतस्मादपि चेद्गुह्यं लोकनाथ जनार्दन ।।\nयद्यस्ति प्रोच्यतां मह्यं कृपा चेत्परमा मयि ।। ३ ।।\nततो महीवचः श्रुत्वा विष्णुः कमललोचनः ।।\nवराहरूपी भगवान्प्रत्युवाच वसुन्धराम् ।।४।।\nश्रीवराह उवाच ।।\nसानन्दूरेति विख्यातं भूमे गुह्यं परं मम।।\nउत्तरे तु समुद्रस्य मलयस्य तु दक्षिणे ।।५।।\nतत्र तिष्ठामि वसुधे उदीचीं दिशमाश्रितः ।।\nप्रतिमा वै मदीयास्ति नात्युच्चा नातिनीचका ।। ६ ।।\nआयसीं तां वदन्त्येके अन्ये ताम्रमयीं तया ।।\nकांस्यां रीतिमयीमन्ये केचित्सीसकनिर्मिताम् ।। ७ ।।\nशिलामयीमित्यपरे महदाश्चर्यरूपिणीम् ।।\nतत्र स्थानानि वै भूमे कथ्यमानानि वै शृणु ।। ८ ।।\nमनुजा यत्र मुच्यन्ते गताः संसारसागरम् ।।\nतत्राश्चर्यं प्रवक्ष्यामि सानन्दूरे यशस्विनि ।। ९ ।।\nसौवर्णं दृश्यते पद्मं मध्याह्ने तु दिवाकरे ।।\nयत्र रामगृहं नाम मम गुह्यं यशस्विनि ।। 150.१०।।\nतत्रापि शृणु चाश्चर्यं यश्चापि परिवर्त्तते ।।\nएका तत्र लता वृक्षे उच्चैः स्थूलो महाद्रुमः ।। ११ ।।\nसमुद्रमध्ये तिष्ठन्तं कोऽपि तत्र न पश्यति ।।\nअन्यच्च ते प्रवक्ष्यामि महाश्चर्यं वसुन्धरे ।। १२ ।।\nमम भक्ता हि पश्यंति विद्यमाना स्वकर्मणा।।\nबहुमत्स्यसहस्राणि कोट्यो ह्यर्बुदमेव च ।। १३ ।।\nक्षिप्तः पिण्डश्च तन्मध्ये येन केन विकर्मिणा ।।\nएकस्तत्र स्थूलमत्स्यो भूमे चक्रेण चाङ्कितः ।। १४ ।।\nतावत्कश्चिन्न गृह्णाति यावत्तेन न भक्षितः ।।\nतत्र रामसरो नाम गुह्यं क्षेत्रं परं मम ।। १५ ।।\nअगाधं चाप्यपारं च रक्तपद्मविभूषितम् ।।\nतत्र स्नानं तु कुर्वीत एकरात्रोषितो नरः ।। १६ ।।\nबुधस्य भवनं गत्वा मोदते नात्र संशयः ।।\nअथ प्राणान्प्रमुच्येत तस्मिन्सरसि सुन्दरि ।।१७।।\nबुधस्य भवनं त्यक्त्वा मम लोकं प्रपद्यते ।।\nतस्मिन्रामसरस्युच्चैराश्चर्यं शृणु सुन्दरि ।।१८ ।।\nमनुजास्तन्न पश्यन्ति मम कर्मरता न ये ।।\nतत्सरः क्रोशविस्तारं बहुगुल्मलतावृतम् ।। १९ ।।\nमनोज्ञं रमणीयं च जलजैश्चापि संवृतम् ।।\nतत्र रूढानि पद्मानि द्योतयन्ति दिशो दश ।।150.२०।।\nएकं तु दृश्यते श्वेतमब्जं रुक्ममयं तथा ।।\nतत्र ब्रह्मसरस्युच्चैरुत्तरं पार्श्वमाश्रिता ।।२१ ।।\nधारा चैका प्रपतति स्थूला मुसलसन्निभा ।।\nतत्र स्नानं प्रकुर्वीत षष्ठकालोषितो नरः ।। २२ ।।\nब्रह्मलोकं समासाद्य मोदते नात्र संशयः ।।\nअथात्र मुंचते प्राणैर्भूमे ब्रह्मसरस्यपि ।। २३ ।।\nब्रह्मणा समनुज्ञातो मम लोकं च गच्छति ।।\nतत्राश्चर्यं महाभागे रम्ये ब्रह्मसरे शृणु ।। २४ ।।\nमद्भक्ता यच्च पश्यन्ति घोरसंसारमोक्षणम् ।।\nचतुर्विंशतिद्वादश्यां सा धारा पृथुलेक्षणे ।। २५ ।।\nभूमे पतति मध्याह्ने यावत्सूर्यस्तु तिष्ठति ।।\nपरिवृत्ते तु मध्याह्ने सा धारा न पतेद्भुवि ।। २६ ।।\nएवं तत्र महाश्चर्यं पुण्यब्रह्मसरोवरे ।।\nअस्ति सङ्गमनं नाम गुह्यं क्षेत्रं परं मम ।। २७ ।।\nसमुद्रश्चैव रामश्च समेष्येते वराङ्गने ।।\nतत्र कुण्डं महाभागे प्रसन्नविमलोदकम् ।। २८ ।।\nबहुगुल्मलताकीर्णं शोभितं च विहङ्गमैः ।।\nसमुद्रस्य तु पार्श्वेन ह्यदूरात्तत्र योजनात् ।। २९ ।।\nमण्डितं कुमुदैः पद्मैः सुगन्धैश्चोत्तमैस्तया ।।\nतत्र स्नानं तु कुर्वीत षष्ठकालोषितो नरः ।। 150.३० ।।\nसमुद्रभवनं गत्वा मम लोकं प्रपद्यते ।।\nतत्राश्चर्यं प्रवक्ष्यामि कुण्डं रामस्य सङ्गमे ।। ३१ ।।\nयद्दृष्ट्वा मनुजास्तत्र भ्रमन्ति विगतज्वराः ।।\nयानि कानि च पर्णानि पतन्ति जलसंसदि।।३२।।\nएकमप्यत्र पश्यन्ति न केपि वसुधे नराः ।।\nअच्छिद्राणि च पत्राणि तस्मिन् रामस्य सङ्गमे।।३३।।\nप्रपन्नेनापि मार्गं तच्छिद्रं तत्र न पश्यति।।\nअस्ति शक्रसरो नाम गुह्यं क्षेत्रं परं मम।।३४।।\nतत्र पूर्वेण पार्श्वेण ह्यदूरादर्द्धयोजनात् ।।\nतस्य कुण्डस्य सुश्रोणि चतस्रो विषमाश्रिताः ।। ३५ ।।\nधाराः पतन्ति कल्याणि प्रसन्नसलिलास्तथा ।।\nतत्र स्नानं प्रकुर्वीत चतुष्कालोषितो नरः ।। ३६ ।।\nचतुर्णां लोकपालानां लोकानाप्नोति चोत्तमान् ।।\nअस्मिंश्च शक्रसरसि यदि प्राणान्प्रमुंचति ।। ३७ ।।\nलोकपालान्समुत्सृज्य मम लोकेषु मोदते ।।\nतत्राश्चर्यं महाभागे दृश्यते तच्छृणुष्व मे ।। ३८ ।।\nशुद्धैर्भागवतैर्भूमे सर्वसंसार मोक्षणम् ।।\nचतुर्धारास्ततो भद्रे पतन्ति चतुरो दिशः ।। ३९ ।।\nन च तद्वर्द्धते चाम्भो न चैव परिहीयते ।।\nमासे भाद्रपदे चैव शुक्लपक्षे तु द्वादशी ।। 150.४० ।।\nश्रूयते गीतनिर्घोषः श्रुतिकर्ममनोहरः ।।\nअस्ति सूर्पारकं नाम गुह्यं क्षेत्रं परं मम ।। ४१ ।।\nजामदग्न्यस्य रामस्य स्वाश्रमोऽथ भविष्यति ।।\nतत्र तिष्ठाम्यहं देवि समुद्रतटमाश्रितः ।। ४२ ।।\nशाल्मलीं चाग्रतः कृत्वाधिष्ठितश्चोत्तरामुखः ।।\nतत्र स्नानं प्रकुर्वीत पंचकालोषितो नरः ।। ४३ ।।\nऋषिलोकं ततो गत्वा पश्येत्तत्राप्यरुन्धतीम् ।।\nअथ प्राणान्विमुंचेत कृत्वा कर्म सुदुष्करम् ।। ४४ ।।\nऋषिलोकं परित्यज्य मम लोकं प्रपद्यते ।।\nतत्राश्चर्यं महाभागे नमस्कारं च कुर्वते ।। ४५।।\nवर्षाणि द्वादशैतेन नमस्कारः कृतो भवेत् ।।\nतस्मिन्क्षेत्रे महाभागे पश्यंति परिनिष्ठिताः ।। ४६ ।।\nपापात्मानो न पश्यन्ति मम मायाविमोहिताः ।।\nचतुर्विंशतिद्वादश्यां समुपायान्ति शाल्मलीम् ।।४७।।\nतत्र पश्यन्ति सुश्रोणि शुद्धा भागवता नराः ।।\nतस्मिन्क्षेत्रे महाभागे अस्ति गुह्यं परं मम ।। ४८ ।।\nजटाकुण्डमिति ख्यातं वायव्यां दिशि संस्थितम् ।।\nतत्कुण्डस्य महाभागे समन्ताद्दशयोजनम् ।। ४९ ।।\nमलयस्य दक्षिणेन समुद्रस्योत्तरे तथा ।।\nतत्र स्नानं तु कुर्वीत पंचकालोषितो नरः ।। 150.५० ।।\nअगस्तिभक्नं गत्वा मोदते नात्र संशयः ।।\nअथ प्राणान्प्रमुंचेत मम चिन्तापरायणः ।। ५१ ।। ।\nअगस्तिभवनं त्यक्त्वा मम लोकं तु गच्छति ।।\nतस्य कुण्डस्य सुश्रोणि नव धारा न किंचन ।। ५२ ।।\nविस्तारश्च महाभागे अगाधश्च महार्णवः ।।\nआश्चर्यं सुमहत्तत्र कथ्यमानं मया शृणु ।। ५३ ।।\nयच्च पश्यति सुश्रोणि समन्तादितरो जनः ।।\nचतुर्विंशतिद्वादश्यां रवावभ्युदिते सति ।। ५४ ।।\nन वर्द्धते ततश्चाम्भो यावत्तिष्ठति तत्पुनः ।।\nएतत्ते कथितं भद्रे सानन्दूरेति तन्मया ।। ५५ ।।\nआश्चर्यं च प्रमाणं च भक्तिकीर्त्तिविवर्द्धनम् ।।\nगुह्यानां परमं गुह्यं स्थानानां परमं महत् ।। ५६ ।।\nयस्तु गच्छति सुश्रोणि अष्टभक्तपथे स्थितः ।।\nप्राप्नोति परमां सिद्धिं ममैव वचनं यथा ।।५७।।\nय एतत्पठते नित्यं यश्चैवं शृणुयान्मुदा ।।\nकुलानि तेन तीर्णानि षट् च षट् च पुनश्च षट् ।। ५८ ।।\nएतन्मरणकाले न विस्मर्त्तव्यं कदाचन ।।\nयदीच्छेद्विष्णुलोके हि निष्कलं गमनं नरः ।। ५९ ।।\nएतत्ते कथितं भद्रे त्वया पृष्टं च मां प्रति ।।\nउक्तं भागवतार्थाय किमन्यत्परिपृच्छसि ।।150.६० ।।\nइति श्रीवराहपुराणे भगवच्छास्त्रे सानंदूरमाहात्म्यं नाम पंचाशदधिकशततमोऽध्यायः ।।१५०।।"
  }
]
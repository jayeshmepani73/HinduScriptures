[
  {
    "text": "श्रीवराह उवाच।।\nशृणु चान्यद्वरारोहे कृष्णस्यान्यद्विचेष्टितम् ।।\nद्वारकां वसमानस्य साम्बशापादिकं शृणु।।१ ।।\nसुखासीनस्य कृष्णस्य पुत्रदारसुतैः सह ।।\nआगतो नारदस्तत्र यदृच्छागमनो मुनिः।।\nपाद्यमर्घ्यं चासनं च मधुपर्कं सभाजनम्।।\nगां च दत्त्वा यथान्यायं कृतं संवादमुत्तमम् ।।३।। ।\nएकान्ते प्राप्य कृष्णं च विज्ञप्तिमकरोत्प्रभुः।।\nकृष्ण किञ्चिद्वक्तुकामस्तत्त्वं शृणु महामते।।।।\nसाम्बनामा तव युवा पुत्रो वाग्मी तु रूपवान्।।\nस्पृहणीयः सदा कान्तः स्त्रीजनस्य सुरेश्वरः।।५।।\nएतास्तु वरनार्यो वै क्रीडार्थं हि सुरेश्वरः।\nदेवयोन्यो ददुस्तुभ्यं सहस्राणि  च षोडश।।६।।\nसाम्बं दृष्ट्वा च सर्वासां क्षुभ्यते च मनः प्रभो ।।\nएतत्तु ब्रह्मलोके च गीयते दैवतैः स्वयम् ।। ७ ।।\nत्वत्प्रियार्थं समायातः कथितुं ते सुरोत्तम ।।\nश्रूयते चार्थ विद्रूपः श्लोको द्वैपायनेन वै ।। ८ ।।\nक्रियातः स्वर्गवासोस्ति नरकस्तद्विपर्ययात् ।।\nपुण्यरूपं तु यत्कर्म दिशो भूमिं च संस्पृशेत् ।। ९ ।।\nयावत्स शब्दो भवति तावत्पुरुष उच्यते ।।\nपुरुषश्चाविनाशी च कथ्यते शाश्वतोऽव्ययः ।। 177.१० ।।\nनरके पुरुषः प्रोक्तो विपरीतो मनीषिभिः ।।\nतस्मात्साम्बं समाहूय तथा देवीगणं च तम् ।। ११ ।।\nआसनेषूपविष्टानां तासां क्षोभं च तत्त्वतः ।।\nलक्षयिष्याम्यहं सर्वं सत्यं चासत्यमेव  च ।। १२ ।।\nतावत्सभ्यासनान्येव स्वास्तीर्य च विभागशः ।।\nसर्वास्तास्तु समाहूय आसने चोपवेश्य च ।। १३ ।।\nपश्चात्साम्बः समायातस्तस्याग्रे करसंपुटम् ।।\nकृत्वा स्थितो मुहूर्तं तु किमाज्ञापयसि प्रभो ।। १४ ।।\nदृष्ट्वा रूपमतीवास्य साम्बस्यैव वरस्त्रियः ।।\nचुक्षुभुः सकला देव्य कृष्णस्यैव तु पश्यतः ।।१५।।\nउत्तिष्ठतः प्रियाः सर्वा गच्छत स्वनिवेशनम् ।।\nकृष्णवाक्यात्तदा देव्यो जग्मुः स्वं स्वं निवेशनम् ।।१६।। ।\nसांबस्तत्रैव संतस्थौ वेपमानः कृताञ्जलिः ।।\nस कृष्णो नारदं वीक्ष्य लज्जयावाङ्मुखोऽभवत् ।। १७ ।।\nकृष्णस्तु कथयामास नारदाय सविस्तरम् ।।\nस्त्रीस्वभावं चरित्रं च आश्चर्यं पापकारकम् ।। १८ ।।\nक्षणो नास्ति रहो नास्ति नास्ति कृत्ये विभावना ।।\nतेन नारद नारीणां सतीत्वमुपजायते ।। १९ ।।\nएकवासास्तथा गौरी श्यामा वा वरवर्णिनी ।।\nमध्यं गता प्रगल्भा च वयोऽतीतास्तथा स्त्रियः ।। 177.२० ।।\nसुरूपं पुरुषं दृष्ट्वा क्षरन्ति मुनिसत्तम ।।\nस्वभाव एष नारीणां सांबस्य शृणु कारणम् ।। २१ ।।\nअतीव मानी तेजस्वी धार्मिकोऽतिगुणान्वितः ।।                                                                                       रूपकारणमुद्दिश्य गतः क्षोभं कथञ्चन ।। २२ ।।\nनारदस्त्वेवमेवं च प्रतिपूज्य हरेर्वचः ।।\nअन्तरज्ञ उवाचेदं सांबशापकरं तथा ।। २३ ।।\nयथा एकेन चक्रेण रथस्य न गतिर्भवेत् ।।\nपुरुषास्वादनाच्चैवं क्षरन्ति सततं स्त्रियः ।। २४ ।।\nपुंसः सुदृष्टिपातेन कृतकृत्या भवन्ति ताः ।।\nप्रद्युम्नं वीक्ष्य नार्यस्तु लज्जामापुः सुपुष्कलाम् ।। २५ ।।\nसांबं दृष्ट्वैव ताः सर्वा अनङ्गेन प्रपीडिताः ।।\nउद्दीपनविभावोऽयं तासां गन्धादिकं यथा ।। २६ ।।\nतस्मात्सांबस्तु दुष्टात्मा तव स्त्रीणां विनाशकृत् ।।\nसत्यलोके प्रवादो यस्तव जातो दुरत्ययः ।। २७ ।।\nमया श्रुतस्तु लोकेभ्यो ब्रह्मर्षिभ्यो मुहुर्मुहुः ।।\nसांबत्यागात्प्रमार्ष्टुं त्वमयशः कुलनाशकम् ।। २८ ।।\nत्वमिहार्हस्यमेयात्मन्मया नु कथितं हितम् ।।\nइत्युक्त्वा वचनं तत्र नारदो मौनमास्थितः ।। २९ ।।\nकृष्णः शशाप सांबं तु विरूपत्वं भविष्यति ।।\nशापयुक्तः स सांबस्तु कुष्ठयुक्तोऽभवत्क्षणात्।। 177.३० ।।\nशरीरात्तु गलद्रक्तं पूतिगन्धयुतं सदा ।।\nपशुवत्कर्तितो यस्तु तद्वद्देहोऽस्य दृश्यते ।। ३१ ।।\nततस्तु नारदेनैव साम्बशापविनाशकः ।।\nसमादिष्टो महान्धर्म आदित्याराधनं प्रति ।। ३२ ।।\nसांब सांब महाबाहो शृणु जांबवतीसुत ।।\nपूर्वाचले च पूर्वाह्ने उद्यन्तं तु विभावसुम् ।। ३३ ।।\nनमस्कुरु यथान्यायं वेदोपनिषदादिभिः ।।\nत्वयोदितं रविः श्रुत्वा तुष्टिं यास्यति नान्यथा ।। ३४ ।।\nसांब उवाच ।।\nअगम्यगमनात्पापाद्व्याप्तो यः पुरुषो भवेत् ।।\nतस्य देवः कथं तुष्टो भविष्यति स वै मुने ।। ३५ ।।\nनारद उवाच ।।\nभविष्यत्पुराणमिति तव वादाद्भविष्यति ।।\nब्रह्मलोके पठिष्यामि ब्रह्मणोऽग्रे त्वहं सदा ।। ३६ ।।\nसुमन्तुर्मर्त्त्यलोके च मनोः प्रकथयिष्यति ।।\nसांब उवाच ।।\nकथं पूर्वाचले गत्वा मांसपिण्डोपमः प्रभो ।। ३७ ।।\nत्वत्प्रसादान्महद्दुःखं प्राप्तस्त्वहमकल्मषः ।।\nनारद उवाच ।।\nयथोदयाचले देवमाराध्य लभते फलम् ।। ३८ ।।\nमथुरायां तथा गत्वा षट्सूर्ये लभते फलम् ।।\nमध्याह्ने च तथा देवं फलप्रियमकल्मषम् ।। ३९ ।।\nमथुरायां च मध्याह्ने मध्यन्दिन रवौ तथा ।।\nअस्तङ्गते तथा देवं सद्यो राज्यफलं भवेत् ।। 177.४० ।।\nमथुरायां तथा पुण्यमुदयास्तं रवेर्जपन् ।।\nमध्याह्ने प्रयतो वाग्भिः जपन्मुच्येत पातकात् ।। ४१ ।।\nकृष्णगङ्गोद्भवे स्नात्वा सूर्यमाराध्य यत्नतः ।।\nसर्वपापविनिर्मुक्तः कुष्ठादिभ्यो विमुच्यते ।। ४२ ।।\nश्रीवराह उवाच ।।\nततः साम्बो महाबाहुः कृष्णाज्ञप्तो ययौ पुरीम् ।।\nमथुरां मुक्तिफलदां रवेराराधनोत्सुकः ।। ४३ ।।\nनारदोक्तेन विधिना सांबो जांबवतीसुतः ।।\nषट्सूर्यान्पूजयामास उदयन्तं दिवाकरम् ।। ४४ ।।\nकृत्वा योगेन चात्मानं सांबस्याग्रे रविस्तदा ।।\nवरं वृणीष्व भद्रं ते मद्व्रतख्यापनाय च ।। ४५ ।।\nयस्तोषितो नारदेन तद्वदस्व ममाग्रतः ।।\nसांब पंचाशकैः श्लोकेर्वेदगृह्यपदाक्षरैः ।। ४६ ।।\nयः स्तुतोऽहं त्वया वीर तेन तुष्टोऽस्मि ते सदा ।।\nस्पृष्टो देवेन सर्वाङ्गे तत्क्षणाद्दीप्तसच्छविः ।।४७।।\nव्यक्तांगावयवः साक्षाद्द्वितीयोऽभूद्रविर्यथा ।।\nमध्याह्ने याज्ञवल्क्यस्य यज्ञं माध्यन्दिनीयकम् ।।४८।।\nअध्यापयत्सांबयुतो रविर्मध्यन्दिनोऽभवत् ।।\nवैकुण्ठपश्चिमे पार्श्वे तीर्थं माध्यन्दिनीयकम् ।। ४९ ।।\nस्नात्वा मध्यन्दिनं दृष्ट्वा सर्वपापैः प्रमुच्यते ।।\nउदयास्ते ततो देवः सांबेन   सहितो विराट् ।। 177.५० ।।\nसायाह्ने कृष्णगंगाया दक्षिणे संस्थितस्तदा ।।\nतत्र दृष्ट्वा तु सायाह्ने रविमस्तोदयं प्रभुम् ।। ५१ ।।\nसर्वपापविशुद्धात्मा परं ब्रह्माधिगच्छति ।।\nश्रीवराह उवाच ।।\nएवं सांबस्य तुष्टेन मध्याह्ने तु नभस्तलात् ।। ५२ ।।\nद्विधाकृतात्मयोगेन सांबकुष्ठमपोहितम् ।।\nसाम्बः प्रख्याततीर्थे तु तत्रैवान्तरधीयत ।। ५३ ।।\nसांबस्तु सह सूर्येण रथस्थेन दिवानिशम् ।।\nरविं पप्रच्छ धर्मात्मा पुराणं सूर्यभाषितम् ।। ५४ ।।\nभविष्यमिति विख्यातं ख्यातं कृत्वा पुनर्नवम् ।।\nसांबः सूर्यप्रतिष्ठां च कारयामास तत्त्ववित् ।। ५५ ।।\nउदयाचलमाश्रित्य यमुनायाश्च दक्षिणे ।।\nमध्ये कालप्रियं देवं मध्याह्ने स्थाप्य चोत्तमम् ।।५६।।\nमूलस्थानं ततः पश्चादस्तमानाचले रविम् ।।\nस्थाप्य त्रिमूर्त्तिं सांबस्तु प्रातर्मध्यापराह्णिकम् ।। ५७ ।।\nमथुरायां तथा चैकं स्थाप्य सांबो वसुन्धरे ।।\nस्वनाम्ना स्थापयामास पुराणविधिना स्वयम् ।। ५८ ।।\nएवं सांबपुरं नाम मथुरायां कुलेश्वरम् ।।\nरथयात्रां तथा कृत्वा रविणा कथिता यदा ।। ९९ ।।\nमाघमासस्य सप्तम्यां दिव्यं सांबपुरं नराः ।।\nरथयात्रां प्रकुर्वन्ति सर्वद्वन्द्वविवर्जिताः ।। 177.६० ।।\nगच्छन्ति तत्पदं शान्तं सूर्यमण्डलभेदकम् ।।\nएतत्ते कथितं देवि सांबशापसमुद्भवम् ।। ६१ ।।\nपापप्रशमनाख्यानं महापातक नाशनम् ।। ६२ ।।\nइति श्रीवराहपुराणे साम्बवचनत्रयसूर्यप्रतिष्ठानं नाम सप्तसप्तत्यधिकशततमोऽध्यायः ।। १७७ ।।"
  }
]
[
  {
    "text": "अथ ब्राह्मणदीक्षासूत्रवर्णनम् ।।\nसूत उवाच ।।\nएवं धर्मांस्ततः श्रुत्वा बहुमोक्षार्थकारणात् ।।\nप्रत्युवाच ततो भूमिर्लोकनाथं जनार्दनम् ।। १ ।।\nअहो प्रभावः क्षेत्रस्य कथ्यमानोऽतिपुष्कलम् .।।\nअहं भारभराक्रान्ता लघुर्जातास्मि धावती ।। २ ।।\nविमोहा च विशुद्धा च शृण्वानाहं त्विमां प्रभो ।।\nअहं लोकेषु विख्याता मुखात्तव विनिस्सृता ।। ३ ।।\nपुनः पृच्छामि ते देव संशयं धर्मसंहितम् ।।\nयेन धर्मविधानेन दीक्षा प्राप्यते पुष्कला ।।४।।\nएतन्मे परमं गुह्यं परं कौतूहलं च मे ।।\nधर्मसंग्रहणार्थाय तद्भवान्वक्तुमर्हसि   ।। ५ ।।\nततो महीवचः श्रुत्वा मेघदुन्दुभिनिःस्वनः ।।\nवराहरूपी भगवान्प्रत्युवाच वसुन्धराम् ।। ६ ।।\nश्रीवराह उवाच ।।\nशृणु तत्त्वेन मे देवि मम धर्मं सनातनम् ।।\nदेवा एतन्न जानन्ति ये च योगव्रते स्थिता। ।। ७ ।।\nएतं धर्मं वरारोहे मङ्गल्यं मुखनिःसृतम् ।।\nअहमेको विजानामि मद्भक्ता ये जना भुवि ।। ८।।\nयच्च पृच्छसि मे भद्रे दीक्षां भागवतीं कथाम् ।।\nतच्छृणुष्व वरारोहे कर्मसंसारमोक्षणम् ।।९।।\nमयोक्तां लभते कश्चिद्दीक्षां चैव सुखावहाम् ।।\nचातुर्वर्ण्यविधानेन तां दीक्षां शृणु सुन्दरि ।। 127.१० ।।\nहरन्ति मनुजा येन गर्भसंसारसागरात् ।।\nमयि शान्तं मनः कृत्वा तदुत्कृष्टं च सुन्दरि ।। ११ ।।\nअभिगच्छेद्गुरुं देवि शाधि शिष्योऽस्मि मां गुरो ।।\nतदाज्ञां तु पुरस्कृत्य दीक्षाद्रव्यानथाहरेत् ।। १२ ।।\nलाजा मधु कुशाश्चैव घृतं चामृतसन्निभम् ।।\nगन्धं सुमनसो धूपं दीपं प्रापणकादिकम् ।। १३ ।।\nकृष्णाजिनं च पालाशं दण्डं चैव कमण्डलुम् ।।\nघटं वासः पादुके च शुक्लयज्ञोपवीतकम् ।। १४ ।।\nयन्त्रिकामर्घपात्रं   च चरुस्थालीं सदर्विकाम् ।।\nतिलव्रीहियवांश्चैव विविधं च फलोदकम् ।। १५ ।।\nभक्ष्यभोज्यान्नपानं च कर्मण्यांश्चैव संचयान् ।।\nदीक्षिता यदि भुञ्जन्ति मम कर्मपरायणाः ।। १६ ।।\nयानि कानि च बीजानि रत्नानि विविधानि च ।।\nकांचकादीनि सुश्रोणि तानिं शीघ्रमुपाहरेत् ।। १७ ।।\nएतान्येवोपहार्याणि गुरुमूले ततः परम् ।।\nस्नात्वा मङ्गलसंयुक्तो दीक्षाकामश्च ब्राह्मणः ।। १८ ।।\nगुरोस्तु चरणौ गृह्य ब्रूहि किं करवाणि  ते ।।\nततस्तु गुर्वनुज्ञातो वेदिं कुर्याच्च पुष्कलाम् ।। १९ ।।\nब्राह्मणो दीक्षमाणस्तु चतुरस्रां तु षोडशहस्तां कृत्वा तत्र च कलशोपरि युञ्जेत् ।। 127.२० ।।\nप्रतिष्ठाप्य विधानेन धान्योपरिदृढं नवम् ।।\nजलेन पूरितं मन्त्रैः पुष्पपल्लवशोभितम् ।। २१ ।।\nतस्योपरि तिलैः पूर्णपात्रं स्थाप्य विधानतः ।।\nपूजयेन्मां गुरुं द्रव्यैः शिष्येणैवोपकल्पितैः ।। २२ ।।\nतत्रार्चनविधिं  कृत्वा गुरुधर्मविनिश्चयः ।।\nपूर्वोक्तानि च द्रव्याणि वेदिमध्यमुपाहरेत् ।। २३ ।।\nचतुरः कलशान्दद्याच्चतुष्पार्श्वेषु सुन्दरि ।।\nवारिपूर्णान्द्विजाञ्छुद्धान्सहकारविभूषितान् ।। २४ ।।\nसर्वतः शुक्लसूत्रेण वेष्टयेत तथानघे ।।\nपूर्ण पात्राणि चत्वारि चतुष्पार्श्वेषु स्थापयेत् ।। २५ ।।\nएवं मन्त्रं ततः कृत्वा दद्याद्दीक्षाप्रयोजकः ।।\nस च मन्त्रो यथान्यायं येन वा तुष्यते गुरुः ।। २६ ।।\nयथान्यायं च संगृह्य गुरुकर्मविनिश्चितः ।।\nप्रपद्यावसथं विष्णोर्दीक्षाणां परिकाङ्क्षिणः ।। २७ ।।\nउपस्पृश्य   यथान्यायं भूत्वा पूर्वमुखस्ततः ।।\nसर्वांस्तु श्रावयेच्छिष्यान्दीक्षणार्थं न संशयः ।। २८ ।।\nयस्तु भागवतान्दृष्ट्वा स्वयं भागवतः शुचिः ।।\nअभ्युत्थानं न कुर्वीत तेनाहं तु विहिंसितः ।। २९ ।।\nकन्यां दत्त्वा पुनस्तांस्तु कर्मणा नोपपादयेत् ।।\nअष्टौ पितृगणास्तेन हिंसिता नात्र संशयः ।। 127.३० ।।\nभार्यां प्रियसखीं यस्तु साध्वीं हिंसति निर्घृणः ।।\nन तेन तां प्राप्नुवन्ति हिंसका दुष्टयोनिजाः ।। ३१ ।।\nब्रह्मघ्नश्च कृतघ्नश्च गोघ्नश्च कृतपातकाः ।।\nएताञ्छिष्यान् विवर्जेत उक्ता ये चान्यपातकाः ।। ३२ ।।\nबिल्ववृक्षोदुम्बरौ च तथा चान्ये कदाचन ।।\nकर्मण्याश्चैव ये वृक्षा न च्छेत्तव्याः कदाचन ।। ३३ ।।\nयदीच्छेत्परमां सिद्धिं मोक्षधर्मं सनातनम् ।।\nभक्ष्याभक्ष्यं च तं शिष्यं वेदितव्यं तदन्तरे ।। ३४ ।।\nकरीरस्य वधः शस्तः फलान्यौदुम्बरस्य च ।।\nसद्योभक्षा भवेत्तेन अभक्ष्या पूतिवासिका ।। ३५ ।।\nन भक्षणीयं वाराहं मांसं मत्स्याश्च सर्वशः ।।\nअभक्ष्या ब्राह्मणैरेते दीक्षितैश्च न संशयः ।।३६।।\nपरीवादं न कुर्वीत न हिंसां वा कदाचन ।।\nपैशुन्यं न च कर्त्तव्यं स्तैन्यं वापि कदाचन ।। ३७ ।।\nअतिथिं चागतं दृष्ट्वा दूराध्वानं गतं क्वचित् ।।\nसंविभागस्तु कर्त्तव्यो येन केनापि पुत्रक ।।३८।।\nगुरुपत्नी राजपत्नी ब्राह्मणस्त्री कदाचन ।।\nमनसापि न गन्तव्या एवं विष्णुः प्रभाषते ।। ३९ ।।\nकनकादीनि रत्नानि यौवनस्था च कामिनी ।।\nतत्र चित्तं न कर्तव्यमेवं विष्णुः प्रभाषते ।। 127.४० ।।\nदृष्ट्वा परस्य भाग्यानि आत्मनो व्यसनं तथा ।।\nतत्र मन्युर्न कर्त्तव्यं एवं धर्मः सनातनः ।। ४१ ।।\nएवं ततः श्रावयीत दीक्षाकामं वसुन्धरे ।।\nछत्रं चोपानहं चैव मनसा चोपकल्पयेत् ।।४२।।\nद्वे द्वे औदुम्बरस्य पत्रे वेदिमध्ये तु स्थापयेत् ।।\nक्षुरं चैव वरारोहे जलपूर्णं च भाजनम् ।। ४३ ।।\nममावाहनपूर्वं तु मन्त्रेण विधिनार्चयेत् ।।\nमन्त्रः-\nॐ सप्त सागराश्च सप्तद्वीपानि सप्त पवर्ताश्च दश स्वर्गसहस्राश्च समस्ताश्च नमोऽस्तु सर्वास्ते हृदये वसन्ति।।\nयश्चैतद्वर्षति पुनरुन्नमति।।४४।।\nॐ भगवन्वासुदेव ममैतत्सारय युक्तं वराहरूपसृष्टेन पृथिव्यां तु मन्त्रानुस्मरणं च आज्ञापयानुभावनास्माकमाज्ञप्तमनुचिन्तयित्वा भगवन्नागच्छ दीक्षाकामविप्रस्त्वत्प्रसादात्तु दीक्षति ।। ४५ ।।\nएतन्मन्त्रमुदाहृत्य शिरसा जानुभ्यामवनिं गतेन भवितव्यम् ।। ४६ ।।\nॐ स्वागतं स्वागतवानिति ।। ४७ ।।\nतत एतेन मन्त्रेण आनयित्वा वसुन्धरे ।।\nअर्घ्यं पाद्यं च दातव्यं मन्त्रेण विधिनिश्चयात् ।।४८।।\nमन्त्रः-\nअकृतघ्ने देवानसुराकृतघ्नरुद्रेण ब्राह्मणाय च लब्धं सर्वमिमां भगवतेऽस्तु दत्तं प्रतिगृह्णीष्व च लोकनाथ ।। ४९ ।।\nएवं भूमे ततो दत्त्वा अर्घ्यं पाद्यं च कर्मणा।।\nक्षुरं गृहीत्वा यथान्यायमिमं मन्त्र मुदीरयेत् ।।127.५० ।।\nमन्त्रः –\nएवं वरुणः पातु शिष्य ते वपतः शिरः ।।\nजलेन विष्णुयुक्तेन दीक्षा संसारमोक्षणम्।।५१।।\nएकस्य कलशं दद्यात्कर्मकारस्य सुन्दरि ।।\nनिष्कलं तु शिरः कृत्वा शोणितेन विवर्जितम् ।।५२।।\nपुनः स्नानं ततः कृत्वा शीघ्रमेव न संशयः।।\nएतस्य विधिवत्कृत्वा दीक्षाकामस्य सुन्दरि।।५३।।\nदत्त्वा संसारमोक्षाय सर्वकामविनिश्चितः।।\nजानुभ्यामवनिं गत्वा इमं मन्त्रमुदीरयेत्।। ५४।।\nमन्त्रः -\nॐ वेदाम्यहं भागवतांश्च सर्वान् सुदीक्षिता ये गुरवश्च सर्वे ।।\nविष्णुप्रसादेन च लब्धदीक्षा मम प्रसीदन्तु नमामि सर्वान् ।।५५।\nनत्वा तु भगवद्भक्तान् प्रज्वाल्य च हुताशनम् ।।\nघृतेन मधुमिश्रेण लाजाकृष्णतिलैस्तथा ।।५६।।\nसप्तवारांस्ततो दत्त्वा विंशतिं च तिलोदनम् ।।\nजानुभ्यामवनिं गत्वा इमं मन्त्रमुदाहरेत्।।५७।। मन्त्रः –\nअश्विनौ दिशः सोमसूर्यौ साक्षिमात्रं वयं प्रसन्नाः शृण्वन्तु मे सत्यवाक्यं वदामि ।।५८।।\nसत्येन धार्यते भूमिर्भूमिः सत्येन तिष्ठति ।।\nसत्येन गच्छते सूर्यो वायुः सत्येन वाति च।।५९ ।।\nएवं सत्यं ततः कृत्वा ब्राह्मणा वीक्षणं पुनः।।\nगुरुं प्रसादेयत्तत्र मन्त्रेण विधिनार्च्चयन् ।। 127.६० ।।\nतिस्रः प्रदक्षिणाः कृत्वा देवं भागवतं गुरुम् ।।\nगुरुपादौ तु संगृह्य इमं मन्त्रमुदीरयेत् ।। ६१ ।।\nमन्त्रः –\nगुरुदेवप्रसादेन लब्धा दीक्षा यदृच्छया ।।\nयच्चैवापकृतं किंचिद्गुरुर्मर्षयतां मम ।। ६२ ।।\nएवं प्रसादयित्वा तु शिष्यो मन्त्रेण सुन्दरि ।।\nवेदिमध्ये स्थापयित्वा भूत्वा पूर्वमुखस्ततः ।। ६३ ।।\nशिष्यमेव यतो दृष्ट्वा गृहीत्वा च कमण्डलुम् ।।\nशुक्लयज्ञोपवीतं च इमं मन्त्रमुदाहरेत् ।। ६४ ।।\nमन्त्रः –\nविष्णुप्रसादेन गतोऽसि सिद्धिं प्राप्ता च दीक्षा सकमण्डलुश्च ।।\nगृहीत्वा तु कराभ्यां युक्तोऽसि कर्मणा क्रियायां चैव ।। ६५ ।।\nततो मुखपदं कृत्वा दीक्षितो गुरुणा तथा ।।\nसर्वप्रदक्षिणं कृत्वा इमं मन्त्रमुदाहरेत् ।। ६६ ।।\nअधोऽधो भूत्वा यद्यहं भ्राम्यल्लँब्धो गुरुर्विष्णुदीक्षा च लब्धा ।।\nतव प्रसादाच्च गुरो यथा च ।। ६७ ।।\nएतेन मन्त्रेण मुखपदं कारयेत् ।।\nशौचसेके वै कुर्याद्देवान्तन्तुवाससम् ।। ६८ ।।\nएवं वै वास आदत्ते गृह्ण वत्स कमण्डलुम् ।।\nइमं लोकेषु विख्यातं शोधनं सर्वकर्मसु ।। ६९ ।।\nमन्त्रः –\nगृह्णीष्व गन्धपात्राणि सर्वगन्धं सुखोचितम् ।।\nसर्ववैष्णवकं शुद्धं सर्वसंसारमोक्षणम् ।। 127.७० ।।\nमधुपर्कं गृहीत्वा च त्विमं मन्त्रमुदीरयेत् ।।\nमन्त्रः –\nगृहाण मधुपर्कं च प्रार्थकाय विशोधनम् ।। ७१ ।।\nततो गृहीत्वा चरणौ गुरोर्यत्नात्सुतोषयेत् ।।\nशिरसा चाञ्जलिं कृत्वा मनश्चैव सुसंयतम् ।।\nगुरूपदिष्टं सन्धार्य इमं मन्त्रमुदीरयेत् ।। ७२ ।।\nमन्त्रः –\nशृण्वन्तु मे भागवतास्तु सर्वे गुरुश्च मे सर्वकामक्षयं चकार ।।\nअहं शिष्यो दासभूतस्तथैव देवसमो गुरुश्च मे तथोपपन्नम् ।। ७३ ।।\nएषागमे ब्राह्मणस्य दीक्षा भूमे ह्युदाहृता ।।\nत्रयाणामथ वर्णानां मम दीक्षाविधीञ्छृणु ।। ७४ ।।\nएतेनैव विधानेन दीक्षयेत वसुन्धरे ।।\nउभौ च प्राप्नुतां सिद्धिमाचार्यः शिष्य एव च ।। ७९ ।।\nइति श्रीवराहपुराणे ब्राह्मणदीक्षासूत्रं नाम सप्तविंशत्यधिकशततमोऽध्यायः ।। १२७ ।।"
  }
]
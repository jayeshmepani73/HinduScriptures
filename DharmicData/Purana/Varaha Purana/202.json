[
  {
    "text": "अथ नारकिदण्डनकर्मविपाकवर्णनम् ।।\nऋषिरुवाच ।।\nविस्मयस्तु मया दृष्टस्तस्मिन्नद्भुतदर्शनः ।।\nचित्रगुप्तस्य सन्देशो धर्मराजेन धीमतः।।१।।\nप्राप्नुवन्ति फलं ते वै ये च क्षिप्ताः पुरा जनाः ।।\nअग्निना वै प्रतप्तास्ते बद्धा बन्धैः सुदारुणैः ।। २ ।।\nसन्तप्ता बहवो ये ते तैस्तैः कर्मभिरुल्बणैः ।।\nश्यामाश्च दशनाभिर्ये त्विमं शीघ्रं प्रमापय ।। ३ ।।\nदुराचारं पापरतं निर्घृणं पापचेतसम् ।।\nश्वानस्तु हिंसका ये च भक्षयन्तु दुरात्मकम् ।। ४ ।।\nपितृघ्नो मातृगोघ्नस्तु सर्वदोषसमन्वितः ।।\nआरोप्य शाल्मलीं घोरां कण्टकैस्तैर्विपाटय ।। ५ ।।\nएनं पाचय तैलस्य घृतक्षौद्रस्य वा पुनः ।।\nतप्तद्रोण्यां ततो मुंच ताम्रतप्तखले पुनः ।। ६ !।\nनराधममिमं क्षिप्त्वा प्रदीप्ते हव्यवाहने ।।\nततो मनुष्यतां प्राप्य ऋणैस्तत्र प्रदीप्यते ।। ७ ।।\nशयनासनहर्त्तारमग्निदायी च यो नरः ।।\nवैतरण्यामयं चैव क्षिप्यतामचिरं पुनः ।। ८ ।।\nपापकर्मायमत्यर्थं सर्व तीर्थविनाशकः ।।\nतस्य प्रदीप्तः कीलोऽयं वह्नितप्तोऽतिदुःस्पृशः ।।९।।\nआदेश्य चोभयोरस्य कर्णयोः कूटसाक्षिकः ।।\nयो नरः पिशुनः कूटसाक्षी चालीकजल्पकः।।202.१०।।\nग्रामयाजनकं विप्रमध्रुवं दांभिकं शठम्।।\nबद्ध्वा तु बन्धने घोरे दीयतां तु न किंचन।।११।।\nजिह्वाऽस्य छिद्यतां शीघ्रं वाचा दुष्टस्य पापिनः ।।\nगम्यागम्यं पुरा येन विज्ञातं न दुरात्मना ।। १२ ।।\nकृतं लोभाभिभूतेन कामसम्मोहितेन च ।।\nतस्य च्छित्वा ततो लिंगं क्षारमग्निं च दीपय ।। १३ ।।\nइमं तु खलकं कृत्वा दुरात्मा पापकारिणम् ।।\nदायादा बहवो येन स्वार्थहेतोर्विनाशिताः ।। १४ ।।\nइमं वार्धुषिकं विप्रं सर्वत्रांगेषु भेदय ।।\nतथायं यातनां यातु पापं बहु समाचरन् ।। १५ ।।\nसुवर्णस्तेयिनं पापं कृतघ्नं च तथा नरम् ।।\nक्रूरं पितृहणं चैनं ब्रह्मघ्नेषु समीकुरु ।। १६ ।।\nअस्थि च्छित्वा ततः क्षिप्रं क्षारमग्निं च दापय ।।\nइमं तु विप्रं खादन्तु तीक्ष्णदंष्ट्राः सुदारुणाः ।। १७ ।।\nपिशुनं हि महाव्याघ्राः पंच घोराः सुदारुणाः ।।\nइमं पचत पाकेषु बहुधा मर्मभेदिनम् ।। १८ ।।\nयेनाग्निरुज्झितः पूर्वं गृहीत्वा च न पूजितः ।।\nइमं पापसमाचारं वीरघ्नमतिपापिनम् ।। १९ ।।\nकर्कटस्य तु घोरस्य नित्यक्रुद्धस्य मोचय ।।\nइमं घोरे ह्रदे क्षिप्तं सर्वयाजनयाजकम् ।। 202.२० ।।\nसर्वेषां तु पशूनां यो नित्यं धारयते जलम् ।।\nन त्राता न च दाता च पापस्यास्य दुरात्मनः ।। २१ ।।\nअदानव्रतिनो विप्रा वेदविक्रयिणस्तथा ।।\nसर्वकर्माणि कुर्युर्ये दीयते न च किंचन ।। २२ ।।\nतोयभाजनहर्त्तारं भोजनं योऽनिवारयन् ।।\nहन्यतां सुदृढैर्दण्डैर्यमदूतैर्महाबलैः ।। २३ ।।\nवेणुदण्डकशाभिश्च लोहदण्डैस्तथैव च ।।\nजलमस्मै न दातव्यं भोजनं च कथंचन ।। २४।।\nतस्मा अन्नं च पानं च न दातव्यं कदाचन ।।\nहत विश्वास्य हन्तारं वह्नौ शीघ्रं प्रपाचय ।। २५ ।।\nब्रह्मदेयं हृतं येन तं वै शीघ्रं विपाचय ।।\nबहुवर्षसहस्राणि पातये कर्म विस्तरे ।। २६ ।।\nसमुत्तीर्णं ततः पश्चात्तिर्यग्योनौ प्रपातये ।।\nसूक्ष्मदेहविपाकेषु कीटपक्षिविजातिषु ।। २७ ।।\nक्लिष्टो जातिसहस्रैस्तु जायते मानुषस्ततः ।।\nतत्र जातो दुरात्मा च कुलेषु विविधेषु च ।।२८।।\nहिंसारूपेण घोरेण ब्रह्मवध्यां प्रदापयेत् ।।\nराज्ञस्तु मारकं घोरं ब्रह्मघ्नं दुष्कृतं तथा।।२९।।\nसुवर्णस्तेयिनं चैव सुरापं चैव कारयेत् ।।\nअनुभूय ततः काले ततो यक्ष्म प्रयोजयेत् ।।202.३०।।\nगोघातको ह्ययं पापः कूटशाल्मलिमारुहेत् ।।\nकृष्यते विविधैर्घोरै राक्षसैर्घोरदर्शनैः ।। ३१ ।।\nपूतिपाकेषु पच्येत जन्तुभिः संप्रयोजितः ।।\nब्रह्मवध्याच्चतुर्भागैर्मृगत्वं पशुतां गतः ।। ३२ ।।\nउद्विग्नवासं पतितं यत्र यत्रोपपद्यते ।।\nपापकर्मसमुद्विग्नो जातो जातः पुनःपुनः ।। ३३ ।।\nअयं तिष्ठति किं पापः पितृघाती दुरात्मवान् ।।\nते तु वर्षशतं साग्रं भक्षयन्तु विचेतसः ।। ३४ ।।\nततः पाकेषु घोरेषु पच्यतां च नराधमः ।।\nततो मानुषतां प्राप्य गर्भस्थो प्रियतां पुनः ।। ३५ ।।\nव्यापन्नो दशगर्भेषु ततः पश्चाद्विमुच्यताम् ।।\nतत्रापि लब्ध्वा मानुष्यं क्लेशभागी च जायताम् ।। ३६ ।।\nबुभुक्षारुग्विकारैश्च सततं तत्र पीड्यताम् ।।\nपापाचारमिमं घोरं मित्रविश्वासघातकम् ।। ३७ ।।\nयन्त्रेण पीड्यतां क्षिप्रं ततः पश्चाद्विमुच्यताम् ।।\nदीप्यतां ज्वलने घोरे वर्षाणां च शतद्वयम् ।। ३८ ।।\nजायतां च ततः पश्चाच्छूनां योनौ दुरात्मवान् ।।\nभ्रष्टोऽपि जायतां तस्मान्मानुषः क्लेश भाजनः ।। ३९ ।।\nप्राप्तवान्विविधान्रोगान्संसारे चैव दारुणान् ।।\nब्रह्मस्वहारी पापोऽयं नरो लवणतस्करः ।। 202.४० ।।\nवर्षाणां तु शतं पंच तत्र क्लिष्टो दुरात्मवान् ।।\nकृमिको जायते पश्चाद्विष्ठायां कृमिकोऽपरः ।। ४१।।\nशकुन्तो जायते घोरस्तत्र पश्चाद्वृको भवेत् ।।\nइममग्निप्रदं घोरं काष्ठाग्नौ सम्प्रतापय ।। ४२ ।।\nस्वकर्मसु विहीनेषु पश्चाल्लब्धगतिस्तथा ।।\nततश्चाथ मृगो वापि ततो मानुषतां व्रजेत् ।। ४३ ।।\nतत्रापि दारुणं दुःखमुपभुंक्ते दुरात्मवान् ।।\nसर्वदुष्कृतकार्येषु सह संघातचिन्तकैः ।। ४४ ।।\nएवं कर्मसमायुक्तास्ते भवन्तु सहस्रशः ।।\nपरद्रव्यापहाराश्च रौरवे पतितास्तथा ।। ४५ ।।\nकुम्भीपाकेषु निर्दग्धः पश्चाद्गर्दभतां गतः ।।\nततो जातस्त्वसौ पापः शूकरो मलभुक्तथा ।। ४६ ।।\nप्राप्नोतु विविधांस्तापान्यथा हृतधनश्च सन् ।।\nक्षुधातृष्णापराक्रान्तो गर्दभो दशजन्मसु ।। ४७ ।।\nमानुष्यं समनुप्राप्य चौरो भवति पापकृत् ।।\nपरोपघाती निर्लज्जः सर्वेदोषसमन्वितः ।। ४८ ।।\nवृक्षशाखावलम्बोऽत्र ह्यधःशीर्षः प्रजायते ।।\nअग्निना पच्यतां पश्चाल्लुब्धो वै पुरुषाधमः ।। ४९ ।।\nततो वर्षशते पूर्णे मुच्यते स पुनः पुनः ।।\nअजितात्मा तथा पापः पिशुनश्च दुरात्मवान् ।। 202.५० ।।\nपूर्वैश्च सूकरो भूत्वा नकुलो जायते पुनः ।।\nविमुक्तश्च ततः पश्चान्मानुष्यं लभते चिरात् ।। ५१ ।।\nधिक्कृतः सर्वलोकेन कूटसाक्ष्यनृतव्रतः ।।\nन शर्म लभते क्वापि कर्मणा स्वेन गर्हितः ।। ५२ ।।\nइमं ह्यानृतिकं दुष्टं क्षेत्रहारकमेव च ।।\nस्वकर्म दुष्कृतं यावत्तावदुःखं भुनक्त्वसौ ।। ५३ ।।\nकर्मण्येकैकशश्चायं स तु तिष्ठत्वयं पुनः ।।\nवर्षलक्षं न सन्देहस्ततस्तिष्ठत्वयं पुनः ।। ५४ ।।\nततो जातीः स्मरेत्सर्वास्तिर्यग्योनिं समाश्रितः ।।\nजायतां मानुषः पश्चात्क्षुधया परिपीडितः ।। ५५ ।।\nसर्वकामविमुक्तस्तु सर्वदोषसमन्वितः ।।\nक्वचिज्जात्यां भवेदन्धः क्वचिद्बधिर एव च ।। ५६ ।।\nक्वचिन्मूकश्च काणश्च क्वचिद्व्याधिसमन्वितः ।।\nएवं हि प्राप्नुयाद्दुःखं न च सौख्यमवाप्नुयात् ।। ५७ ।।\nजात्यन्तरसहस्राणि प्रयुतान्यर्बुदानि च ।।\nशान्तिं न लभते चैव भूमे क्षेत्रहरो नरः ।। ९८ ।।\nतीव्रैरन्तर्गतैर्दुःखैर्भूमिहर्त्ता नराधमः ।।\nइमं बन्धैर्दृढैर्बद्ध्वा   विपाचय तथाचिरम् ।। ५९ ।।\nप्रबद्धः सुचिरं कालं मम लोकं गतो नरः ।।\nजायतां स चिरं पापो मार्जारस्तेन कर्मणा ।। 202.६० ।।\nतीव्रक्षुधापरिक्लिष्टो बद्धो बन्धनयन्त्रितः ।।\nदुःखान्यनुभवंस्तत्र पापकर्मा नराधमः ।। ६१ ।।\nसप्तधा सप्त चैकां च जातिं गत्वा स पच्यते ।।\nइमं शाकुनिकं पापं श्वभिर्गृध्रैश्च घातय ।। ६२ ।।\nततः कुक्कुटतां यातु विड्भक्षश्च दुरात्मवान् ।।\nदंशश्च मशकश्चैव ततः पश्चाद्भवेत्तु सः ।। ६३ ।।\nजातिकर्म सहस्रं तु ततो मानुषतां व्रजेत् ।।\nइमं सौकरिकं पापं महिषा घातयन्तु तम् ।।६४ ।।\nवर्षाणां च सहस्रं तु धावमानं ततस्ततः।।\nविभिन्नं च प्रभिन्नं च शृंगाभ्यां पद्भिरेव च ।। ६५ ।।\nतस्माद्देशात्ततो मुक्तस्ततः सूकरतां व्रजेत् ।।\nमहिषः कुक्कुटश्चैव शशो जम्बूक एव च ।। ६६ ।।\nयां यां याति पुनर्जातिं तत्र भक्ष्यो भवेत्तु सः ।।\nकर्मक्षयोऽन्यथा नास्ति मया पूर्वं विनिर्मितम् ।। ६७ ।।\nप्राप्य मानुषतां पश्चात्पुनर्व्याधो भविष्यति ।।\nअन्यथा निष्कृतिर्नास्ति जातिजन्मशतैरपि ।। ६८ ।।\nउच्छिष्टान्नप्रदातारं पापाचारमधार्मिकम् ।।\nअङ्गारैः पचतां चैनं त्रीणि वर्षशतानि च ।। ६९ ।।\nभिन्नचारित्रदुःशीला भर्त्तुर्व्यलीककारिणी ।।\nआयसान्पुरुषान्सप्त ह्यालिङ्गतु समन्ततः ।। 202.७० ।।\nततः शुनी भवेत्पश्चात्सूकरी च ततः परम् ।।\nकर्मक्षये ततः पश्चान्मानुषी दुःखिता भवेत् ।। ७१ ।।\nन च सौख्यमवाप्नोति तेन दुःखेन दुखिता ।।\nअनेन भृत्या बहवः श्रांताः शांताः प्रवाहिताः ।। ७२ ।।\nभक्ष्यं भोज्यं च पानं च न तेषामुपपादितम् ।।\nअनुमोदे प्रजा दृष्ट्वा लिप्समानो दुरात्मवान् ।। ७३ ।।\nएवं कुरुत भद्रं वो मम पार्श्वे तु दुर्मतिः ।।\nरौरवे नरके घोरे सर्वदोषसमन्विते ।। ७४ ।।\nसर्वकर्माणि कुर्वाणं क्षपयध्वं दुरासदम् ।।\nवर्षाणां तु सहस्राणि तैस्तैः कर्मभिरावृतम् ।। ७५ ।।\nप्रक्षिप्यतामयं पश्चाद्दस्युजातौ दुरात्मवान् ।।\nजायतामुरगः पश्चात्ततः कर्म समाश्रयेत् ।। ७६ ।।\nततः पश्चाद्भवेत्पापश्चेतरः सर्वपापकृत् ।।\nसूकरस्तु भवेत्पश्चान्मेषः संजायते पुनः ।। ७७ ।।\nहस्त्यश्वश्च शृगालश्च सूकरो बक एव च ।।\nततो जातस्तु सर्वेषु संसारेषु पुनः पुनः ।। ७८ ।।\nवर्षाणामयुतं साग्रं ततो मानुषतां व्रजेत् ।।\nपंचगर्भेषु सापत्सु पंच जातो म्रियेत सः ।। ७९ ।।\nअपौगण्डो म्रियेत्पंच कर्मशेषक्षये तु सः ।।\nततो मानुषतां याति चैष कर्माविनिर्णयः ।। 202.८०।।\nपापस्य सुकृतस्याथ प्रजानां विनिपातने ।।\nभूतानां चाप्यसंमानं दुष्प्रहारश्च सर्वशः।।८१।।\nअतः स्वयम्भुवा पूर्वं कर्मपाको यथार्थवत् ।।८२।।\nइति श्रीवराहपुराणे संसारचक्रे नारकिदण्डकर्मविपाक वर्णनं नाम द्व्यधिकद्विशततमोऽध्यायः ।। २०२ ।।"
  }
]
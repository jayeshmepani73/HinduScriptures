[
  {
    "text": "<b>दुर्वासा उवाच ।\n</b>\nतद्वदाश्वयुजे मासि द्वादशीं शुक्लपक्षतः ।\nसंकल्प्याभ्यर्चयेद् देवं पद्मनाभं सनातनम् ।। ४९.१ ।।"
  },
  {
    "text": "पद्मनाभाय पादौ तु कटिं वै पद्मयोनये ।\nउदरं सर्वदेवाय पुष्कराक्षाय वै उरः ।\nअव्ययाय तथा पाणिं प्राग्वदस्त्राणि पूजयेत् ।। ४९.२ ।।"
  },
  {
    "text": "प्रभवाय शिरः पूज्य प्राग्वदग्रे घटं न्यसेत् ।\nतस्मिन् सौवर्णकं देवं पद्मनाभं तु विन्यसेत् ।। ४९.३ ।।"
  },
  {
    "text": "तमेव देवं संपूज्य गन्धपुष्पादिभिः क्रमात् ।\nप्रभातायां तु शर्वर्यां ब्राह्मणाय निवेदयेत् ।\nएवं कृते तु यत् पुण्यं तन्निबोध महामुने ।। ४९.४ ।।"
  },
  {
    "text": "आसीत् कृतयुगे राजा भद्राश्वो नाम वीर्यवान् ।\nयस्य नाम्नाऽभवद् वर्षं भद्राश्वं नाम नामतः ।। ४९.५ ।।"
  },
  {
    "text": "तस्यागस्त्यः कदाचित् तु गृहमागत्य सत्तम ।\nउवाच सप्तरात्रं तु वसामि भवतो गृहे ।। ४९.६ ।।"
  },
  {
    "text": "तं राजा शिरसा भूत्वा स्थीयतामित्यभाषत ।\nतस्य कान्तिमती नाम भार्या परमशोभना ।। ४९.७ ।।"
  },
  {
    "text": "तस्यास्तेजः समभवद् द्वादशादित्यसंनिभम् ।\nशतानि पञ्च तस्यासन् सपत्नीनां यतव्रत ।। ४९.८ ।।"
  },
  {
    "text": "ता दास्य इव कर्माणि कुर्वन्त्यहरहः शुभाः ।\nकान्तिमत्या महाभाग भयात् त्रस्ता विचेतसः ।। ४९.९ ।।"
  },
  {
    "text": "तामगस्त्यस्तथा दृष्ट्वा रूपतेजोऽन्वितां शुभाम् ।\nसपत्न्यश्च भयात् तस्याः कुर्वन्त्यः कर्म शोभनम् ।\nराजा तु तस्या मुदितं मुखमेवावलोकयन् ।। ४९.१० ।।"
  },
  {
    "text": "एवंभूतामथो दृष्ट्वा राज्ञीं परमशोभनाम् ।\nसाधु साधु जगन्नाथेत्यगस्त्यः प्राह हर्षितः ।। ४९.११ ।।"
  },
  {
    "text": "द्वितीये दिवसेऽप्येवं राज्ञीं दृष्ट्वा महाप्रभाम् ।\nअहो मुष्टमहो मुष्टं जगदेतच्चराचरम् ।\nइत्यगस्त्यो द्वितीयेऽह्नि राज्ञीं दृष्ट्वाऽभ्युवाच ह ।। ४९.१२ ।।"
  },
  {
    "text": "तृतीयेऽहनि तां दृष्ट्वा पुनरेवमुवाच ह ।\nअहो मूढा न जानन्ति गोविन्दं परमेश्वरम् ।\nय एकेऽह्नि फलं चैतद् राज्ञे तुष्टः प्रदत्तवान् ।। ४९.१३ ।।"
  },
  {
    "text": "चतुर्थे दिवसे हस्तावुत्क्षिप्य पुनरब्रवीत् ।\nसाधु साधु जगन्नाथ स्त्री शूद्राः साधु साध्विति ।\nद्विजाः साधु नृपाः साधु वैश्याः साधु पुनः पुनः ।। ४९.१४ ।।"
  },
  {
    "text": "साधु भद्राश्व साधु त्वं भोऽगस्त्य साधु साधु ते ।\nसाधु प्रह्लाद ते साधु ध्रुव साधो महाव्रत ।\nएवमुक्त्वा ननर्तोच्चैरगस्त्यो राजसंनिधौ ।। ४९.१५ ।।"
  },
  {
    "text": "एवंभूतं च तं दृष्ट्वा सपत्नीको नृपोत्तमः ।\nकिं हर्षकारणं ब्रह्मन् येनेत्थं नृत्यते भवान् ।। ४९.१६ ।।"
  },
  {
    "text": "<b>अगस्त्य उवाच ।\n</b>\nअहो मूर्खः कुराजा त्वमहो मूर्खाऽनुगास्त्वमी ।\nअहो पुरोहिता मूर्खा ये न जानन्ति मे मतम् ।। ४९.१७ ।।"
  },
  {
    "text": "एवमुक्ते ततो राजा कृताञ्जलिरभाषत ।\nन जानीमो वयं ब्रह्मन् प्रश्नमेतत् त्वयेरितम् ।\nकथयस्व महाभाग यद्यनुग्रहकृद् भवान् ।। ४९.१८ ।।"
  },
  {
    "text": "<b>अगस्त्य उवाच ।\n</b>\nइयं राज्ञी त्वया याऽभूद् दासी वैश्यस्य वैदिशे ।\nनगरे हरिदत्तस्य त्वमस्याः पतिरेव च ।\nतस्यैव कर्मकारोऽभूच्छूद्रः सेवनतत्परः ।। ४९.१९ ।।"
  },
  {
    "text": "स वैश्योऽश्वयुजे मासि द्वादश्यां नियतः स्थितः ।\nस्वयं विष्ण्वालयं गत्वा पुष्पधूपादिभिर्हरिम् ।। ४९.२० ।।"
  },
  {
    "text": "अभ्यर्च्य स्वगृहं प्रायाद् भवन्तौ रक्षपालकौ ।\nस्थाप्य द्वावपि दीपानां ज्वलनार्थं महामते ।। ४९.२१ ।।"
  },
  {
    "text": "गते वैश्ये भवन्तौथ दीपान् प्रज्वाल्य संस्थितौ ।\nयावत् प्रभाता रजनी निशामेकां नरोत्तम ।। ४९.२२ ।।"
  },
  {
    "text": "ततः काले मृतौ तौ तु उभौ द्वावपि दम्पती ।\nतेन पुण्येन ते जन्म प्रियव्रतगृहेऽभवत् ।। ४९.२३ ।।"
  },
  {
    "text": "इयं तु पत्नी ते जाता पुरा वैश्यस्य दासिका ।\nपारक्यस्यापि दीपस्य ज्वालितस्य हरेर्गृहे ।। ४९.२४ ।।"
  },
  {
    "text": "यः पुनः स्वेन वित्तेन विष्णोरग्रे प्रदीपकम् ।\nज्वालयेत् तस्य यत् पुण्यं तत् संख्यातुं न शक्यते ।\nतेन साधो हरे साधु इत्युक्तं वचनं मया ।। ४९.२५ ।।"
  },
  {
    "text": "कृते संवत्सरे भक्तिं हरेः कृत्वा विचक्षणः ।\nसंवत्सरार्धं त्रेतायां सममेतन्न संशयः ।। ४९.२६ ।।"
  },
  {
    "text": "त्रिमासे द्वापरे भक्त्या पूजयँल्लभते फलम् ।\nनमो नारायणायेत्युक्त्वा कलौ तु लभते फलम् ।\nतेन मुष्टं जगद् विष्णोर्भक्तिमात्रं मयेरितम् ।। ४९.२७ ।।"
  },
  {
    "text": "पारक्यदीपस्योत्कर्षाद् वै देवाग्रे फलमीदृशम् ।\nप्राप्तं फलं त्वया राजन् फलमेतन् मयेरितम् ।\nअहो मूढा न जानन्ति हरेर्दीपक्रियाफलम् ।। ४९.२८ ।।"
  },
  {
    "text": "एवं विधं द्विजा ये च राजानो ये च भक्तितः ।\nयजन्ते विविधैर्यज्ञैस्तेन ते साधवः स्मृताः ।। ४९.२९ ।।"
  },
  {
    "text": "अहं तमेव मुक्त्वाऽन्यं न पश्यामि महीतले ।\nतेन साधो अगस्त्येति मया चात्मा प्रशंसितः ।\nहर्षेण महता राजन् व्याक्षिप्तेन मयेरितम् ।। ४९.३० ।।"
  },
  {
    "text": "सा स्त्री धन्या स शूद्रस्तु तथा धन्यतरो मतः ।\nभर्तुः सुश्रूषणं कृत्वा तत्परोक्षे हरेरिति ।। ४९.३१ ।।"
  },
  {
    "text": "सा स्त्री धन्या तथा शूद्रो द्विजसुश्रूषणे रतः ।\nतदनुज्ञया हरेर्भक्तिः स्त्री शूद्रो तेन साध्विति ।। ४९.३२ ।।"
  },
  {
    "text": "आसुरं भावमास्थाय प्रह्लादः पुरुषोत्तमम् ।\nमुक्त्वा चान्यं न जानाति तेनासौ साधुरुच्यते ।। ४९.३३ ।।"
  },
  {
    "text": "प्रजापतिकुले भूत्वा बाल एव वनं गतः ।\nआराध्य विष्णुं प्राप्तं तत् स्थानं परमशोभनम् ।\nतेन साधो ध्रुवेत्येवं मयोक्तं राजसत्तम ।। ४९.३४ ।।"
  },
  {
    "text": "इति राजा वचः श्रुत्वा अगस्त्यस्य महात्मनः ।\nअल्पोपदेशराजाऽसौ पप्रच्छ मुनिपुंगवम् ।। ४९.३५ ।।"
  },
  {
    "text": "अगस्त्यश्च महाभागः कार्तिक्यां पुष्करं व्रजन् ।\nगतेऽगस्त्ये प्रगच्छन् वै भद्राश्वस्य निवेशनम् ।। ४९.३६ ।।"
  },
  {
    "text": "पृष्टश्च राज्ञा तामेव द्वादशीं मुनिसत्तमः ।\n<b>दुर्वासा उवाच ।\n</b>\nइदमेव मया तुभ्यं कथितं ते तपोधन ।। ४९.३७ ।।"
  },
  {
    "text": "कथयित्वा पुनर्वाक्यमगस्त्यो नृपसत्तमम् ।\nउवाच पुष्करं यामि पुनरेष्यामि ते गृहम् ।\nएवमुक्त्वा जगामाशु सद्योऽदर्शनतां मुनिः ।। ४९.३८ ।।"
  },
  {
    "text": "राजाऽपि तेन विधिना पद्मनाभस्य द्वादशीम् ।.\nउपोष्य परमं काममिह जन्मनि चाप्तवान् ।। ४९.३९ ।।"
  },
  {
    "text": "सपत्नीको नृपवरो द्वादशीं समुपोष्य च ।\nइह जन्मनि राजाऽसौ पुत्रपौत्रांस्तथाऽऽप्तवान् ।। ४९.४० ।।"
  },
  {
    "text": "।। इति श्रीवराहपुराणे भगवच्छास्त्रे एकोनपञ्चाशोऽध्यायः ।। ४९ ।।"
  }
]
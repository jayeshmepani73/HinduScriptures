[
  {
    "text": "<b>अगस्त्य उवाच ।\n</b>\nअतः परं महाराज सौभाग्यकरणं व्रतम् ।\nश्रृणु येनाशु सौभाग्यं स्त्रीपुंसामुपजायते ।। ५८.१ ।।"
  },
  {
    "text": "फाल्गुनस्य तु मासस्य तृतीया शुक्लपक्षतः ।\nउपासितव्या नक्तेन शुचिना सत्यवादिना ।। ५८.२ ।।"
  },
  {
    "text": "सश्रीकं च हरिं पूज्य रुद्रं वा चोमया सह ।\nया श्रीः सा गिरिजा प्रोक्ता यो हरिः स त्रिलोचनः ।। ५८.३ ।।"
  },
  {
    "text": "एवं सर्वेषु शास्त्रेषु पुराणेषु च पठ्यते ।\nएतस्मादन्यथा यस्तु ब्रूते शास्त्रं पृथक्तया ।। ५८.४ ।।"
  },
  {
    "text": "रुद्रो जनानां मर्त्यानां काव्यं शास्त्रं न तद्भवेत् ।\nविष्णुं रुद्रकृतं ब्रूयात् श्रीर्गौरी न तु पार्थिव ।\nतन्नास्तिकानां मर्त्यानां काव्यं ज्ञेयं विचक्षणैः ।। ५८.५ ।।"
  },
  {
    "text": "एवं ज्ञात्वा सलक्ष्मीकं हरिं संपूज्य भक्तितः ।\nमन्त्रेणानेन राजेन्द्र ततस्तं परमेश्वरम् ।। ५८.६ ।।"
  },
  {
    "text": "गम्भीरायेति पादौ तु सुभगायेति वै कटिम् ।\nउदरं देवदेवेति त्रिनेत्रायेति वै मुखम् ।\nवाचस्पतये च शिरो रुद्रायेति च सर्वतः ।। ५८.७ ।।"
  },
  {
    "text": "एवमभ्यर्च्य मेधावी विष्णुं लक्ष्म्या समन्वितम् ।\nहरं वा गौरिसंयुक्तं गन्धपुष्पादिभिः क्रमात् ।। ५८.८ ।।"
  },
  {
    "text": "ततस्तस्याग्रतो होमं कारयेन्मधुसर्पिषा ।\nतिलैः सह महाराज सौभाग्यपतयेति च ।। ५८.९ ।।"
  },
  {
    "text": "ततस्त्वक्षारविरसं निस्नेहं धरणीतले ।\nगोधूमान्नं तु भुञ्जीत कृष्णेप्येवं विधिः स्मृतः ।\nआषाढादिद्वितीयां तु पारणं तत्र भोजनम् ।। ५८.१० ।।"
  },
  {
    "text": "यवान्नं तु ततः पश्चात् कार्त्तिकादिषु पार्थिव ।\nश्यामाकं तत्र भुञ्जीत त्रीन् मासान् नियतः शुचिः ।। ५८.११ ।।"
  },
  {
    "text": "ततो माघसिते पक्षे तृतीयायां नराधिप ।\nसौवर्णां कारयेद् गौरीं रुद्रं चैकत्र बुद्धिमान् ।। ५८.१२ ।।"
  },
  {
    "text": "सलक्ष्मीकं हरिं चापि यथाशक्त्या प्रसन्नधीः ।\nततस्तं ब्राह्मणे दद्यात् पात्रभूते विचक्षणे ।। ५८.१३ ।।"
  },
  {
    "text": "अन्नेन हीने वेदानां पारगे साधुवर्तिनि ।\nसदाचारेति वा दद्यादल्पवित्ते विशेषतः ।। ५८.१४ ।।"
  },
  {
    "text": "षड्भिः पात्रैरुपेतं तु ब्राह्मणाय निवेदयेत् ।\nएकं मधुमयं पात्रं द्वितीयं घृतपूरितम् ।। ५८.१५ ।।"
  },
  {
    "text": "तृतीयं तिलतैलस्य चतुर्थं गुडसंयुतम् ।\nपञ्चमं लवणैः पूर्णं षष्ठं गोक्षीरसंयुतम् ।। ५८.१६ ।।"
  },
  {
    "text": "एतानि दत्त्वा पात्राणि सप्तजन्मान्तरं भवेत् ।\nसुभगो दर्शनीयश्च नारी वा पुरुषोऽपि वा ।। ५८.१७ ।।"
  },
  {
    "text": "।। इति श्रीवराहपुराणे भगवच्छास्त्रे अष्टपञ्चाशोऽध्यायः ।। ५८ ।।"
  }
]
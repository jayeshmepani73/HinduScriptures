[
  {
    "text": "अथ राजान्नभोगे प्रायश्चित्तम् ।।\nसूत उवाच ।।\nएवं दीक्षां ततः श्रुत्वा नारायणमुखान्मही ।।\nविशुद्धमानसा देवी नारायणमथाब्रवीत् ।। १ ।।\nधरण्युवाच ।।\nअहो ते दीक्षामाहात्म्यं यस्य वै व्युष्टिरुत्तमा ।।\nश्रुत्वाहं तु महाभाग जातास्मि विमला विभो ।। २ ।।\nअहो देवस्य माहात्म्यं लोकनाथस्य तत्त्वतः ।।\nयेन सा कारिता दीक्षा चातुर्वर्ण्यसुखावहा ।। ३ ।।\nएकं मे परमं गुह्यं यदीश हृदि वर्त्तते ।।\nभव भक्तसुखार्थाय तत्त्वं मे वक्तुमर्हसि ।। ४ ।।\nदेव पूर्वापराधास्ते द्वात्रिंशदपि कीर्तिताः ।।\nएवं कृत्वापराधानि मनुजा ह्यल्पचेतसः ।। ५ ।।\nकर्मणा केन शुद्ध्यन्ति अपराधस्य कारिणः ।।\nतन्ममाचक्ष्व तत्त्वेन मम प्रीत्या च माधव ।। ६ ।।\nतद्वै भूम्या वचः श्रुत्वा हृषीकेशो महामनाः ।।\nदिव्यं ध्यानं समादाय प्रत्युवाच वसुन्धराम् ।। ७ ।।\nश्रीवराह उवाच ।।\nशुद्धा भागवता भूत्वा मम कर्मपरायणाः ।।\nये तु भुञ्जन्ति राजान्नं लोभेन च भयेन वा ।। ८ ।।\nआपद्गता हि भुञ्जन्ति राजान्नं तु वसुन्धरे ।।\nदशवर्षसहस्राणि पच्यन्ते नरके नराः ।। ९ ।।\nभगवद्वचनं श्रुत्वा कम्पिता च वसुन्धरा ।।\nदिनानि सप्त दश च भयं तीव्रमजायत ।। 130.१० ।।\nततो दीनमना भूत्वा सा मही संशितव्रता ।।\nउवाच मधुरं वाक्यं सर्वलोकसुखावहम् ।।११।।\nधरण्युवाच ।।\nशृणु तत्त्वेन मे देव हृदये हि व्यवस्थितम् ।।\nको नु दोषोऽस्ति राज्ञां हि तन्मे त्वं वक्तुमर्हसि ।।१२।।\nततो भूम्या वचः श्रुत्वा सर्वधर्मविदां वरः ।।\nप्राह नारायणो वाक्यं धर्मकामां वसुन्धराम् ।। १३ ।।\nश्रीवराह उवाच ।।\nशृणु सुन्दरि तत्त्वेन गुह्यमेतदनिन्दिते ।।\nराजान्नं तु न भोक्तव्यं शुभैभार्गवतैः सदा ।। १४ ।।\nयद्यप्येष समत्वेन राजा लोके प्रवर्त्तते ।।\nराजसं तामसं वापि कुर्वन्कर्म सुदारुणम् ।। १५ ।।\nअपि वा गर्हितं तेन राजान्नं तु वसुन्धरे ।।\nधर्मसन्धारणार्थाय न तु मे रोचते भुवि ।। १६ ।।\nततो यद्यत्प्रवक्ष्यामि तच्छृणुष्व वसुन्धरे ।।\nयथा राज्ञां तु भोज्यं वै शुद्धैर्भागवतैर्नरैः ।। १७ ।।\nस्थापयित्वा तु मां देवि विधिदृष्टेन कर्मणा ।।\nधनधान्यसमृद्धानि दत्त्वा भागवतैरपि ।। १८ ।।\nसिद्धं भागवतैश्चान्नं मम प्रापणशेषकम् ।।\nभुञ्जानस्तु वरारोहे न स पापेन लिप्यते ।। १९ ।।\nएवं विष्णुवचः श्रुत्वा धरणी संशितव्रता ।।\nवराहरूपिणं देवं प्रत्युवाच वरानना ।। 130.२० ।।\nधरण्युवाच ।।\nराजान्नं तु नरो भुक्त्वा शुद्धो भागवतः शुचिः ।।\nकर्मणा केन शुद्ध्येत तन्मे ब्रूहि जनार्दन ।। २१ ।।\nश्रीवराह उवाच ।।\nशृणु तत्त्वेन मे देवि यन्मां त्वं भीरु भाषसे ।।\nतरन्ति पुरुषा येन राजान्नस्योपभुञ्जकाः ।। २२ ।।\nएकं चान्द्रायणं कृत्वा तप्तकृच्छ्रं च पुष्कलम् ।।\nकुर्यात्सान्तपनं चैकं शीघ्रं मुच्यन्ति किल्बिषात् ।। २३ ।।\nन तस्य चापराधोऽस्ति वसुधे वै वचो मम ।।\nएवमेव न भोक्तव्यं राजान्नं वै कदाचन ।।\nममात्र पूजाकामेन यदीच्छेत्परमां गतिम् ।। २४ ।।\nइति श्रीवराहपुराणे भगवच्छास्त्रे राजान्नप्रायश्चित्तं नाम त्रिंशदधिकशततमोऽध्यायः ।। १३० ।।"
  }
]
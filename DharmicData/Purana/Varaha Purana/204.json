[
  {
    "text": "अथ दूतप्रेषणवर्णनम् ।।\nऋषिरुवाच ।।\nइदं चैवापरं तस्य वदतो हि मया श्रुतम् ।।\nचित्रगुप्तस्य विप्रेन्द्रा वचनं लोकशासिनः ।।१।।\nदूरेऽसाविति किं कार्यं न क्षयोऽस्त्यस्य कर्मणः ।।\nकिं कृपां कुरुते तस्मिन्गृहाण जहि मा व्यथः ।।२।।\nव्रीडितः किम्भवाञ्ज्ञातं किं तिष्ठति पराङ्मुखः ।।\nकिं न गच्छसि वेगेन किं त्वया सुचिरं कृतम् ।। ३ ।।\nगच्छ गच्छ पुनस्तत्र शीघ्रं चैनमिहानय ।।\nअशक्तोऽस्मीति किं रोषमर्हन्ते दर्पमीदृशम् ।। ४ ।।\nकिं त्वं वदसि दुर्बुद्धे विवाहस्तस्य वर्त्तते ।।\nऊर्ध्वरेतास्तपस्वीति त्वं मां भाषयसे कथम् ।। ५ ।।\nकिं त्वं वदसि गर्ह्यं च मुहूर्त्तं परिपालय ।।\nरमते कान्तया सार्द्धमिति किं त्वं प्रभाषसे ।। ६ ।।\nपतिव्रतेति साध्वीति रहस्यं भाषसे पुनः।।\nकिं किं वदसि बालो हि निशि चैवागतो गृहम् ।। ७ ।।\nआनीयते कथं ज्ञात्वा भोक्तुकामं कथं हरे ।।\nजलशायिनं कथं चैव दातुकामं कथं हरे ।।८।।\nधार्मिका यूयमेवात्र अहमेको नृशंसवत् ।।\nयात यात तथा दृष्ट्वा यथाकालोऽनतिक्रमेत् ।। ९ ।।\nशीघ्रं त्वं भव सर्पो हि व्याघ्रस्त्वं च सरीसृपः ।।\nजले ग्राहो भव त्वं हि त्वं कृमिस्त्वं सरीसृपः।।204.१०।।\nनरकानुगतस्त्वं हि व्याधिभूतः समाश्रयः ।।\nअतीसारो भव त्वं हि त्वं छर्दिस्त्वं पुनर्भवः।।।।\nकर्णरोगो विषूची च नित्यरोगश्च सम्भवः ।।\nज्वरो भव महाघोरो जले ग्राहो दुरासदः।।१२।।\nवातव्याधिस्तथा घोरस्तथैव त्वं जलोदरः।।\nअपस्मारस्त्वमुन्मादो वातरोगस्तथैव च ।।१३।।\nविभ्रमस्त्वं भवेच्छीघ्रं   विष्टम्भश्च पुनर्भव ।।\nव्याधिर्भव महाघोरो ह्ययं तृष्णां तु विन्दतु।।१४।।\nयथाकालं यथादृष्टं तावत्कालोऽत्र तिष्ठतु ।।\nकालसंहरणे वापि शुभस्यागमनेऽपि वा ।। १५ ।।\nयूयं च कृतकर्माणस्ततो मोक्षमवाप्स्यथ ।।\nद्रुतं द्रवत वेगेन सर्वे गच्छत मा चिरम् ।। १६ ।।\nवराज्ञा धर्मराजस्य या मया समुदाहृता ।।\nएकाहं क्षपयेस्तत्र द्विरात्रं तत्र मा चिरम् ।। १७ ।।\nत्रिरात्रं वै चतूरात्रं षड्रात्रं दशरात्रकम् ।।\nपक्षं वा मासमेकं वा बहून्मासांस्तथापि वा ।। १८ ।।\nक्षपयित्वा यथाकालं ततो मोक्षमवाप्स्यथ ।।\nभूतात्मा मोहवांस्तत्र करुणः कष्टमेव च ।। १९ ।।\nयस्मिन्यस्मिंस्तु कालेऽहं यावतश्च श्रयाम्यहम् ।।\nतस्मिंस्तस्मिन्महाकालं यूयं तत्कर्त्तुमर्हथ ।।204.२०।।\nविनियोगा मया सूक्ता यथापूर्वं यथाश्रुतम् ।।\nजाग्रतं वा प्रमत्तं वा यथा कालो न सम्पतेत् ।। २१ ।।\nयत्नात्तथा तु कर्त्तव्यं भवद्भिर्मम शासनात् ।।\nअभयं चात्र यच्छामि ब्राह्मणेभ्यो न संशयः ।। २२ ।।\nतस्माद्यात ऋषिभ्यश्च स्त्रीभ्यश्चैव महाबलाः ।।\nयातनाया न भेतव्यमहमाज्ञापयामि वः ।। २३ ।।\nयथावाच्यं च कुरुत यथा कालो न गच्छति ।।\nयथाकामं प्रकुरुत यच्च दृष्टं यथा तथा ।। २४ ।।\nमयाज्ञप्ता विशेषेण मृत्युना सह सङ्गतः ।।\nयथा वीरो महातेजाश्चित्रगुप्तो महायशाः ।।२५ ।।\nयथाब्रवीत्स्वयं रुद्रो यथा शक्रः शचीपतिः ।।\nयथाज्ञापयते ब्रह्मा चित्रगुप्तस्तथा प्रभुः ।। २६ ।।\nइति श्रीवराहपुराणे संसारचक्रे दूतप्रेषणं नाम चतुरधिकद्विशततमोऽध्यायः ।। २०४ ।।"
  }
]
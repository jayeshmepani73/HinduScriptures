[
  {
    "text": "धरण्युवाच ।\nयोऽसौ नारायणो देवः परमात्मा सनातनः ।\nभगवन् सर्वभावेन उताहो नेति शंस मे ।। ४.१ ।।\nश्रीवराह उवाच ।\nमत्स्यः कूर्मो वराहश्च नरसिंहोऽथ वामनः ।\nरामो रामश्च कृष्णश्च बुद्धः कल्की च ते दश ।। ४.२ ।।\nइत्येताः कथितास्तस्य मूर्त्तयो भूतधारिणि ।\nदर्शनं प्राप्तुमिच्छूनां सोपानानीव शोभते ।। ४.३ ।।\nयत् तस्य परमं रूपं तन्न पश्यन्ति देवताः ।\nअस्मदादिस्वरूपेण पूरयन्ति ततो धृतिम् ।। ४.४ ।।\nब्रह्मा भगवतो मूर्त्या रजसस्तमसस्तथा ।\nयाभिः संस्थाप्यते विश्वं स्थितौ संचाल्यते च ह ।। ४.५ ।।\nत्वमेका तस्य देवस्य मूर्तिराद्या धराधरे ।\nद्वितीया सलिलं मूर्तिस्तृतीया तैजसी स्मृता ।। ४.६ ।।\nचतुर्थी वायुमूर्तिः स्यादाकाशाख्या तु पञ्चमी ।\nएतास्तु मूरत्यस्तस्य क्षेत्रज्ञत्वं हि मद्धियाम् ।\nमूर्त्तित्रयं तथा तस्य इत्येताश्चाष्टमूर्तयः ।। ४.७ ।।\nआभिव्यप्तिमिदं सर्वं जगन्नारायणेन ह ।\nइत्येतत् कथितं देवि किमन्यच्छ्रोतुमिच्छसि ।। ४.८ ।।\nधरण्युवाच ।\nनारदेनैवमुक्तस्तु तदा राजा प्रियव्रतः ।\nकृतवान् किं ममाचक्ष्व प्रसादात् परमेश्वर ।। ४.९ ।।\nश्रीवराह उवाच ।\nभवतीं सप्तधा कृत्वा पुत्राणां च प्रदाय सः ।\nप्रियव्रतस्तपस्तेपे नारदाच्छ्रुतविस्मयः ।। ४.१० ।।\nनारायणात्मकं ब्रह्म परं जप्त्वा स्वयंभुवः ।\nततस्तुष्टमनाः पारं परं निर्वाणमाप्तवान् ।। ४.११ ।।\nश्रृणु चान्यद् वरारोहे यद् वृत्तं परमेष्ठिनः ।\nआराधनाय यततः पुराकाले नृपस्य ह ।। ४.१२ ।।\nआसीदश्वशिरा नाम राजा परमधार्मिकः ।\nसोऽश्वमेधेन यज्ञेन यष्ट्वा सुबहुदक्षिणः ।। ४.१३ ।।\nस्नातश्चावभृथे सोऽथ ब्राह्मणैः परिवारितः ।\nयावदास्ते स राजर्षिस्तावद् योगिवरो मुनिः ।\nआययौ कपिलः श्रीमान् जैगीषव्यश्च योगिराट् ।। ४.१४ ।।\nततस्त्वरितमुत्थाय स राजा स्वागतक्रियाम् ।\nचकार परया युक्तः स मुदा राजसत्तमः ।। ४.१५ ।।\nतावर्च्चितावासनगौ दृष्ट्वा राजा महाबलः ।\nपप्रच्छ तौ तिग्मधियौ योगज्ञौ स्वेच्छयागतौ ।। ४.१६ ।।\nभवन्तौ संशयं विप्रौ पृच्छामि पुरुषोत्तमौ ।\nकथमाराधयेद् देवं हरिं नारायणं परम् ।। ४.१७ ।।\nविप्रावूचतुः ।\nक एष प्रोच्यते राजंस्त्वया नारायणो गुरुः ।\nआवां नारायणौ द्वौ तु त्वत्प्रत्यक्षगतौ नृप ।। ४.१८ ।।\nअश्वशिरा उवाच ।\nभवन्तौ ब्राह्मणौ सिद्धौ तपसा दग्धकिल्बिषौ ।\nकथं नारायणावावामिति वाक्यमथेरितम् ।। ४.१९ ।।\nशङ्खचक्रगदापाणिः पीतवासा जनार्दनः ।\nगरुडस्थो महादेवः कस्तस्य सदृशो भुवि ।। ४.२० ।।\nतस्य राज्ञो वचः श्रुत्वा तौ विप्रौ संशितव्रतौ ।\nजहसतुः पश्य विष्णुं राजन्निति जजल्पतुः ।। ४.२१ ।।\nएवमुक्त्वा स कपिलः स्वयं विष्णुर्बभूव ह ।\nजैगीषव्यश्च गरुडस्तत्क्षणात् समजायत ।। ४.२२ ।।\nततो हाहाकृतं त्वासीत् तत्क्षणाद् राजमण्डलम् ।\nदृष्ट्वा नारायणं देवं गरुडस्थं सनातनम् ।। ४.२३ ।।\nकृताञ्जलिपुटो भूत्वा ततो राजा महायशाः ।\nउवाच शाम्यतां विप्रौ नायं विष्णुरथेदृशः ।। ४.२४ ।।\nयस्य ब्रह्मा समुत्पन्नो नाभिपङ्कजमध्यतः ।\nतस्माच्च ब्रह्मणो रुद्रः स विष्णुः परमेश्वरः ।। ४.२५ ।।\nइति राजवचः श्रुत्वा तदा तौ मुनिपुंगवौ ।\nचक्रतुः परमां मायां योगमायां विशेषतः ।। ४.२६ ।।\nकपिलः पद्मनाभस्तु जैगीषव्यः प्रजापतिः ।\nकमलस्थो बभौ ह्रस्वस्तस्य चाङ्के कुमारकः ।। ४.२७ ।।\nददर्श राजा रक्ताक्षं कालानलसमद्युतिम् ।\nनेत्थं भवति विश्वेशो मायैषा योगिनां सदा ।\nसर्वव्यापी हरिः श्रीमानिति राजा जगाद ह ।। ४.२८ ।।\nततो वाक्यावसाने तु तस्य राज्ञो हि संसदि ।\nमशका मत्कुणा यूका भ्रमराः पक्षिणोरगाः ।। ४.२९ ।।\nअश्वा गावो द्विपाः सिंहा व्याघ्रा गोमायवो मृगाः ।\nअन्येऽपि पशवः कीटा ग्राम्यारण्याश्च सर्वशः ।\nदृश्यन्ते राजभवने कोटिशो भूतधारिणि ।। ४.३० ।।\nतं दृष्ट्वा भूतसंघातं राजा विस्मितमानसः ।\nयावच्चिन्तयते किं स्यादेतदित्यवगम्य च ।\nजैगीषव्यस्य माहात्म्यं कपिलस्य च धीमतः ।। ४.३१ ।।\nकृताञ्जलिपुटो भूत्वा स राजाऽश्वशिरास्तदा ।\nपप्रच्छ तावृषी भक्त्या किमिदं द्विजसत्तमौ ।। ४.३२ ।।\nद्विजावूचतुः ।\nआवां पृष्टौ त्वया राजन् कथं विष्णुरिहेज्यते ।\nप्राप्यते वा महाराज तेनेदं दर्शितं तव ।। ४.३३ ।।\nसर्वज्ञस्य गुणा ह्येते ये राजंस्तव दर्शिताः ।\nस च नारायणो देवः सर्वज्ञः कामरूपवान् ।। ४.३४ ।।\nसौम्यस्तु संस्थितः क्वापि प्राप्यते मनुजैः किल ।\nआराधनेन चैतस्य वाक्यमर्थवदिष्यते ।। ४.३५ ।।\nकिन्तु सर्वशरीरस्थः परमात्मा जगत्पतिः ।\nस्वदेहे दृश्यते भक्त्या नैकस्थानगतस्तु सः ।। ४.३६ ।।\nअतोऽर्थं दर्शितं रूपं देवस्य परमात्मनः ।\nआवयोस्तव राजेन्द्र प्रतीतिः स्याद् यथा तव ।\nएवं सर्वगतो विष्णुस्तव देहे जनेश्वर ।। ४.३७ ।।\nमन्त्रिणां भृत्यसङ्घस्य सुराद्या ये प्रदर्शिताः ।\nपशवः कीटसङ्घाश्च तेऽपि विष्णुमया नृप ।। ४.३८ ।।\nभावनां तु दृढां कुर्याद् यथा सर्वगतो हरिः ।\nनान्यत् तत् सदृशं भूतमिति भावेन सेव्यते ।। ४.३९ ।।\nएष ते ज्ञानसद्भावस्तव राजन् प्रकीर्तितः ।\nपरिपूर्णेन भावेन स्मरन् नारायणं हरिम् ।। ४.४० ।।\nपरिपूर्णेन बावेन स्मर नारायणं गुरुम् ।\nपुष्पोपहारैर्धूपैश्च ब्राह्मणानां च तर्पणैः ।\nध्यानेन सुस्थितेनाशु प्राप्यते परमेश्वरः ।। ४.४१ ।।\n।। इति श्रीवराहपुराणे भगवच्छास्त्रे चतुर्थोऽध्यायः ।। ४ ।।"
  }
]
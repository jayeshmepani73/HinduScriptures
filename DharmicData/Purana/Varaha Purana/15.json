[
  {
    "text": "श्रीवराह उवाच ।\nएतच्छ्रुत्वा तदा धात्रि पितृतन्त्रं महामुनिः ।\nसंस्मारितो जन्मशतं मार्कण्डेयेन धीमता ।। १५.२ ।।\nधरण्युवाच ।\nभगवन् गौरमुखः कोऽसौ अन्यजन्मनि कः स्मृतः ।\nकथं च स्मृतवान् स्मृत्वा किं चकार च सत्तमः ।। १५.३ ।।\nश्रीवराह उवाच ।\nभृगुरासीत् स्वयं साक्षादन्यस्मिन् ब्रह्म जन्मनि ।\nतदन्वयात्मजस्त्वेष मार्कण्डेयो महामुनिः ।। १५.४ ।।\nपुत्रैस्तु बोधिता यूयं सुगतिं प्राप्स्यथेति यत् ।\nप्रागुक्तं ब्रह्मणा तेन मार्कण्डेयेन बोधितः ।। १५.५ ।।\nसस्मार सर्वजन्मानि स्मृत्वा चैव तु यत्कृतम् ।\nतच्छृणुष्व वरारोहे कथयामि समासतः ।। १५.६ ।।\nएवं श्राद्धविधानेन द्वादशाब्दं ततः पितॄन् ।\nइष्ट्वा पश्चाद्धरेः स्तोत्रं स मुनिस्तूपचक्रमे ।। १५.७ ।।\nप्रभासं नाम यत्तीर्थं त्रिषु लोकेषु विश्रुतम् ।\nतत्र दैत्यान्तकं देवं स्तोतुं गौरमुखः स्थितः ।। १५.८ ।।\nगौरमुख उवाच ।\nस्तोष्ये महेन्द्रं रिपुदर्पहं शिवं\nनारायणं ब्रह्मविदां प्रतिष्ठितम् ।\nआदित्यचन्द्राश्वियुगस्थमाद्यं\nपुरातनं दैत्यहरं सदा हरिम् ।। १५.९ ।।\nचकार मात्स्यं वपुरात्मनो यः\nपुराकृतं वेदविनाशकाले ।\nमहामहीधृग्वपुरग्रपुच्छ -\nछटाहवार्च्चिः सुरशत्रुहाद्यः ।। १५.१० ।।\nतथाब्धिमन्थानकृते गिरीन्द्रं\nदधार यः कौर्म्मवपुः पुराणम् ।\nहितेच्छया यः पुरुषः पुराणः\nप्रपातु मां दैत्यहरः सुरेशः ।। १५.११ ।।\nमहावराहः सततं पृथिव्यास्\nतलात्तलं प्राविशद् यो महात्मा ।\nयज्ञाङ्गसंज्ञः सुरसिद्धवन्द्यः\nस पातु मां दैत्यहरः पुराणः ।। १५.१२ ।।\nनृसिंहरूपी च भवत्यजस्त्रं\nयुगे युगे योगिवरोग्रभीमः ।\nकरालवक्त्रः कनकाग्रवर्चा\nरत्नाशयोऽस्मानसुरान्तकोऽव्यात् ।। १५.१३ ।।\nबलेर्मखध्वंसकृते महात्मा\nस्वां गूढतां योगवपुःस्वरूपः ।\nस दण्डकाष्ठाऽजिनलक्षणः पुनः\nक्षितिं च पदा क्रान्तवान् यः स पातु ।। १५.१४ ।।\nत्रिःसप्तकृत्वो जगतीं जिगाय\nजित्वा ददौ कश्यपाय प्रचण्डः ।\nस जामदग्न्योऽभिजनस्य गोप्ता\nहिरण्यगर्भोऽसुरहा प्रपातु ।। १५.१५ ।।\nचतुःप्रकारं च वपुर्य आद्यं\nहैरण्यगर्भप्रतिमानलक्ष्यम् ।\nरामादिरूपैर्बहुरूपभेद-\nश्चकार सोऽस्मानसुरान्तकोऽव्यात् ।। १५.१६ ।।\nचाणूरकंसासुरदर्पभीते-\nर्भीतामराणामभयाय देवः ।\nयुगे युगे वासुदेवो बभूव\nकल्पे भवत्यद्भुतरूपकारी ।\nयुगे युगे कल्किनाम्ना महात्मा\nवर्णस्थितिं कर्त्तुमनेकमूर्त्तिः ।। १५.१७ ।।\nसनातनो ब्रह्ममयः पुराणो\nन यस्य रूपं सुरसिद्धदैत्याः ।\nपश्यन्ति विज्ञानगतिं विहाय\nअथोप्यनेकानि समर्च्वयन्ति ।\nमत्स्यादिरूपाणि चराणि सोऽव्यात् ।। १५.१८ ।।\nनमो नमस्ते पुरुषोत्तमाय\nपुनश्च भूयोऽपि नमो नमस्ते ।\nनमः पुरस्तादथ पृष्ठतस्ते\nनयस्व मां मुक्तिपदं नमस्ते ।। १५.१९ ।।\nएवं नमस्यतस्तस्य महर्षेर्भावितात्मनः ।\nप्रत्यक्षतां गतो देवः स्वयं चक्रगदाधरः ।। १५.२० ।।\nतं दृष्ट्वा तस्य विज्ञानं निस्तरङ्गं स्वदेहतः ।\nउत्तस्थौ सोऽपि तं लब्ध्वा तस्मिन् ब्रह्मणि शाश्वते ।\nलयं जगाम देवात्मा त्वपुनर्भवसंज्ञिते ।। १५.२१ ।।\n।। इति श्रीवराहपुराणे भगवच्छास्त्रे पञ्चदशोऽध्यायः ।। १५ ।।"
  }
]
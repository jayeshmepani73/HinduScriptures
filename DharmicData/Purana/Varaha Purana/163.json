[
  {
    "text": "अथ कपिलवराहमाहात्म्यम् ।।\nश्रीवराह उवाच।।\nपुनरन्यत्प्रवक्ष्यामि तच्छृणुष्व वसुन्धरे ।।\nवैकुण्ठतीर्थमासाद्य यद्वृत्तं हि पुरातनम् ।।१।।\nमिथिलायां पुरी रम्या जनकेन च पालिता ।।\nमिथिलावासिनो लोकास्तीर्थयात्रां समागताः ।। २ ।।\nब्राह्मणाः क्षत्रिया वैश्याः शूद्राश्चापि वसुन्धरे ।।\nस्नात्वा सौकरवे तीर्थे आयाता मधुरां पुरीम् ।। ३ ।।\nतेषां च भक्तिरुत्पन्ना मथुरां प्रति सुन्दरि ।।\nवैकुण्ठतीर्थमासाद्य सर्वे ते मनुजाः स्थिताः ।। ४ ।।\nतेषां तु ब्राह्मणः कश्चिद्ब्रह्महत्यासु चिह्नितः ।।\nरुधिरस्य हि धारा च स्रवन्ती तस्य हस्ततः ।। ५ ।।\nप्रत्यक्षा दृश्यते सर्वैर्ब्रह्महत्यास्वरूपिणी ।।\nसर्वतीर्थप्लुतस्यापि ब्राह्मणस्य हि सा तदा ।। ६ ।।\nन गता पूर्वमेवासीद्वैकुण्ठे स्नानमाचरत् ।।\nन सा वै दृश्यते धारा ततस्ते विस्मयङ्गताः।। ७ ।।\nकिमेतत्किमिति प्राहुर्धारा प्रति वसुन्धरे ।।\nदेवो ब्राह्मणरूपेण लोकान्सर्वान् हि पृच्छति ।। ८ ।।\nकेन कारणदोषेण धारा त्यक्त्वा गता द्विजम् ।।\nतत्सर्वं कथयामासुर्ब्राह्मणस्य विचेष्टितम् ।। ९ ।।\nवैकुण्ठे तु निमग्नोऽयं ब्रह्महत्या गता ततः ।।\nविस्मयो नात्र कर्त्तव्यस्तीर्थस्येदं महत्फलम् ।। १६३.१० ।।\nइत्युक्तस्तैर्देवदेवस्तत्रैवान्तरधीयत ।।\nएष प्रभावस्तीर्थस्य वैकुण्ठस्य वसुन्धरे ।। ११ ।।\nवैकुण्ठतीर्थे यः स्नाति मुच्यते सर्वपातकैः ।।\nसर्वपापविनिर्मुक्तो विष्णुलोकं स गच्छति ।। १२ ।।\nसूत उवाच ।।\nपुनरन्यत् प्रवक्ष्यामि असिकुण्डेऽतिपुण्यदे ।।\nनाम्ना गन्धर्वकुण्डं तु तीर्थानां तीर्थमुत्तमम् ।। १३ ।।\nतत्र स्नातो नरो देवि गन्धर्वैः सह मोदते ।।\nतत्र यो मुंचते प्राणान्मम लोकं स गच्छति ।। १४ ।।\nविंशतिर्योजनानां तु माथुरं मम मण्डलम् ।।\nइदं पद्मं महाभागे सर्वेषां मुक्तिदायि च ।। १५ ।।\nकर्णिकायां स्थितो देवि केशवः क्लेशनाशनः ।।\nकर्णिकायां मृता ये तु तेऽमरा मुक्तिभागिनः।।१६।।\nतत्र मध्ये मृता ये तु तेषां मुक्तिर्वसुन्धरे ।।\nपश्चिमेन हरिं देवं गोवर्द्धननिवासिनम् ।। १७ ।।\nदृष्ट्वा तं देवदेवेशं किं मनः परितप्यते ।।\nउत्तरेण तु गोविन्दं दृष्ट्वा देवं परं शुभम् ।। १८ ।।\nनासौ पतति संसारे यावदाभूतसंप्लवम् ।।\nविश्रान्तिसंज्ञके देवं पूर्वपत्रे व्यवस्थितम् ।। १९ ।।\nयं दृष्ट्वा तु नरो याति मुक्तिं नास्त्यत्र संशयः ।।\nदक्षिणेन तु मां विद्धि प्रतिमां दिव्यरूपिणीम् ।। १६३.२० ।।\nमहाकायां सुरूपां च केशवाकारसन्निभाम् ।।\nतां दृष्ट्वा मनुजो देवि ब्रह्मणा सह मोदते ।। २१ ।।\nकृते युगे तु राजासीन्मान्धाता नाम नामतः ।।\nतेनाहं तोषितो देवि भक्तियुक्तेन चेतसा ।।२२।।\nतस्य तुष्टेन हि मया प्रतिमेयं समर्पिता ।।\nतेनेयं पूजिता नित्यमात्ममुक्तिमभीप्सता ।। २३ ।।\nयदा तु मथुरां प्राप्य लवणोऽयं निपातितः ।।\nतदैव प्रतिमा दिव्या मथुरायां व्यवस्थिता ।। २४ ।।\nपुण्येयं प्रतिमा दिव्या तैजसी दिव्यरूपिणी ।।\nकपिलो नाम विप्रर्षिर्मम भक्तिपरायणः ।। २५ ।।\nमनसा निर्मिता तेन वाराही प्रतिमा शुभा ।।\nकपिलो ध्यायते नित्यमर्चति स्म दिने दिने ।।२६।।\nइन्द्रेणाराधितो देवि कपिलो मुनिसत्तमः ।।\nतस्य प्रीतो ददौ देवं वराहं दिव्यरूपिणम् ।। २७ ।।\nदेवे लब्धे वरारोहे शक्रो हर्षसमन्वितः ।।\nध्यायति स्म सदा देवं पूजां कृत्वा हि भक्तितः ।। २८ ।।\nइन्द्रेण तु तदा प्राप्तं दिव्यं ज्ञानमनुत्तमम् ।।\nततः कालेन महता रावणो नाम राक्षसः ।। २९ ।।\nइन्द्रलोकं गतः सोऽथ स्वर्गं जेतुं महाबलः ।।\nशक्रेण सह सङ्गम्य ततो युद्धं प्रवर्तितम् ।। १६३.३० ।।\nरावणेन जिता देवाः शक्रश्चैव महाबलः ।।\nबद्ध्वा चेन्द्रं महाबाहुं शक्रस्य भवनं गतः ।। ३१ ।।\nप्रविश्य रावणस्तत्र गृहे रत्नविभूषिते ।।\nदृष्ट्वा कपिलवाराहं शिरसा धरणीं गतः ।। ३२ ।।\nतेन संमोहितो देवि रावणो नाम राक्षसः ।।\nत्रातुमर्हसि मे देव धरणीधर माधव ।। ३३ ।।\nदामोदर हषीकेश हिरण्याक्षविदारण ।।\nवेदगर्भ नमस्तेऽस्तु वासुदेव नमोऽस्तु ते ।। ३४ ।।\nकूर्मरूप नमस्तेऽस्तु नारायण नमोस्तु ते ।।\nमस्त्यरूपधरं देवं मधुकैटभनाशिनम् ।। ३९ ।।\nनिरीक्षितुं न शक्नोमि प्रष्टुं चैव गुणव्रत ।।\nदेवदेव नमस्तुभ्यं भक्तानामभयप्रद ।।३६।।\nमम त्वं भक्तिनम्रस्य प्रसादं कुरु सर्वदा ।।\nइति स्तुतो रावणेन देवदेवो जगत्पतिः ।।३७।।\nसौम्यरूपोऽभवद्देवो लोक नाथो जनार्दनः ।।\nसन्निधानमनुप्राप्य पुष्पकारोहणोत्सुकः ।। ३८ ।।\nतदुद्धर्त्तुं न शक्नोति रावणो विस्मयङ्गतः ।।\nशङ्करेण पुरा सार्द्धं कैलास स्तु मयोद्धृतः ।। ३९ ।।\nदेव त्वं स्वल्पकायोऽसि नाहमुद्धरणक्षमः ।।\nप्रसीद देवदेवेश सुरनाथ नमोऽस्तु ते ।। १६३.४० ।।\nअहं त्वां नेतुमिच्छामि पुरीं लङ्कामनुत्तमाम् ।। ४१ ।।\nश्रीवराह उवाच ।।\nअवैष्णवोऽसि रक्षस्त्वं कुतो भक्तिस्तवेदृशी ।।\nकपिलस्य वचः श्रुत्वा रावणो वाक्य मब्रवीत् ।। ४२ ।।\nत्वद्दर्शनात्समुत्पन्ना भक्तिरव्यभिचारिणी ।।\nमहात्मस्त्वां नयिष्यामि देवदेव नमोऽस्तु ते ।। ४३ ।।\nभक्तिमुद्वहतस्तस्य लघु वेषोऽभवत्तदा ।।\nपुष्पके तु समारोप्य देवं त्रैलोक्यविश्रुतम् ।। ४४ ।।\nआनयामास लङ्कायां स्थापयित्वा स्वके गृहे ।।\nतदा स्थितोऽहं लङ्कायां रावणेन प्रपूजितः ।। ४५ ।।\nअयोध्याधिपती रामो हन्तुं राक्षसपुङ्गवम् ।।\nगतोऽसौ विक्रमेणैव हत्त्वा राक्षसपुङ्गवम् ।। ४६ ।।\nविभीषणश्च लङ्काया आधिपत्येऽभिषेचितः ।।\nविभीषणेन रामस्य सर्वस्वं च निवेदितम् ।।४७।।\nश्रीराम उवाच ।।\nअनेन नस्ति मे कार्यं तव रक्षा विभीषण ।।\nदेवो मे दीयतां रक्षः शक्रलोकाद्य आगतः ।। ४८ ।।\nअहन्यहनि पूजामि देवं वाराहरूपिणम् ।।\nअयोध्यां चैव नेष्यामि त्वया दत्तं हि राक्षस ।। ४९ ।।\nततः समर्पयामास कपिलं दिव्यरूपिणम् ।।\nपुष्पके तु समारोप्य नीतवान्नगरीं प्रति ।। १६३.५० ।।\nअयोध्यायां स्थापयित्वा पूजयामास तं तदा ।।\nगतं वर्षसहस्रं तु दशोत्तरमतः परम् ।। ५१ ।।\nलवणस्य वधार्थं हि शत्रुघ्नं प्रेषयत्तदा ।।\nकृतप्रणामः शत्रुघ्नो राघवाय महात्मने ।। ५२ ।।\nचतुरङ्गबलोपेतो जगाम मथुरां प्रति ।।\nगत्वा तु राक्षसश्रेष्ठं लवणं रौद्ररूपिणम् ।। ५३ ।।\nघातयित्वा तु शत्रुघ्नः प्रविश्य मथुरां पुरीम् ।।\nब्राह्मणान्स्थापयित्वा तु मया तुल्यान्महौजसः ।। ५४ ।।\nषड्विंशतिसहस्राणि वेदवेदाङ्गपारगान् ।।\nअनृचो माथुरो यत्र चतुर्वेदस्तथापरः ।। ५५ ।।\nएकस्मिन्भोजिते विप्रे कोटिर्भवति भोजितः ।।\nलवणस्य यथावृत्तं कथितं ते वसुन्धरे ।। ५६ ।।\nलवणस्य वधं श्रुत्वा राघवो वाक्यमब्रवीत् ।।\nवरं वरय शत्रुघ्न यत्ते मनसि रोचते ।। ९७ ।।\nराघवस्य वचः श्रुत्वा शत्रुघ्नो वाक्यमब्रवीत् ।।\nयदि तुष्टोऽसि मे देव वरार्हो यदि वाप्यहम् ।। ५८ ।।\nदीयतां मम देवोऽयं यदि मे वरदो भवान् ।।\nशत्रुघ्नस्य वचः श्रुत्वा राघवो वाक्यमब्रवीत् ।। ५९ ।।\nनय शत्रुघ्न देवं त्वं दिव्यं वाराहरूपिणम् ।।\nधन्याऽसौ मण्डली लोके धन्या सा मथुरा पुरी ।। १६३.६० ।।\nधन्यास्ते माथुरा लोकाः पश्यन्ति कपिलं सदा ।।\nदृष्टः स्पृष्टः तदा ध्यातः स्नापितश्च दिने दिने ।। ६१ ।।\nअनुलिप्तश्च शत्रुघ्न सर्वपापं व्यपोहति ।।\nपूजितः स्नापितो देवो दृष्टो यैस्तु दिने दिने ।। ६२ ।।\nसर्वं हरति वै पापं मोक्षं चैव प्रयच्छति ।।\nइत्युक्त्वा राघवस्तस्मै देवं प्रादाद्वसुन्धरे ।। ६३ ।।\nदेवमादाय शत्रुघ्नो जगाम मथुरां पुरीम् ।।\nब्राह्मणं स्थापयित्वा तु आगच्छन्मम सन्निधौ ।। ६४ ।।\nतत्र मध्ये तु संस्थाप्य पूजयामास राघवः ।।\nअनेन क्रमयोगेण मथुरायां स्थितः प्रभुः ।।६५।।\nगयायां पिण्डदानेन यत्फलं ज्यष्ठेपुष्करे ।।\nतत्फलं समवाप्नोति श्वेतं दृष्ट्वा सदा नरः ।।६६।।\nविश्रान्तिसंज्ञके तद्वद्गोविन्दे च तथा हरौ ।।\nकेशवे दीर्घविष्णौ च तदेव फलमश्नुते ।।६७।।\nउदये मामकं तेजः सदा विश्रांतिसंज्ञके ।।\nमध्याह्ने मामकं तेजो दीर्घविष्णौ व्यवस्थितम् ।।\nकेशवे मामकं तेजो दिनभागे चतुर्थके ।। ६८ ।।\nएषा विद्या पुरा देवि नित्यकालं सुगो पिता ।।\nभक्ता त्वं मम शिष्या च कथिता ते वसुन्धरे ।। ६९ ।।\nइति श्रीवराहपुराणे मथुरामाहात्म्ये कपिलवराहमाहात्म्यं नाम त्रिषष्ट्यधिकशत तमोऽध्यायः ।।१६३।।"
  }
]
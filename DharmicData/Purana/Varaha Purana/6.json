[
  {
    "text": "धरण्युवाच ।\nस वसुः संशयच्छेदं प्राप्य रैभ्यश्च सत्तमः ।\nउभौ किं चक्रतुर्देव श्रुत्वा चाङ्गिरसं वचः ।। ६.१ ।।\nश्रीवराह उवाच ।\nस वसुः सर्वधर्मज्ञः स्वराज्यं प्रतिपालयन् ।\nअयजद् बहुभिर्यज्ञैर्महद्भिर्भूरिदक्षिणैः ।। ६.२ ।।\nकर्मकाण्डेन देवेशं हरिं नारायणं प्रभुम् ।\nतोषयामास राजेन्द्रस्तमभेदेन चिन्तयन् ।। ६.३ ।।\nततः कालेन महता तस्य राज्ञो मतिः किल ।\nनिवृत्तराज्यभोगस्य द्न्द्वस्यान्तमुपेयुषी ।। ६.४ ।।\nततः पुत्रं विवस्वन्तं श्रेष्ठं भ्रातृशतस्य ह ।\nअभिषिच्य स्वके राज्ये तपोवनमुपागमत् ।। ६.५ ।।\nपुष्करं नाम तीर्थानां प्रवरं यत्र केशवः ।\nपुण्डरीकाक्षनामा तु पूज्यते तत्परायणैः ।। ६.६ ।।\nतत्र गत्वा स राजर्षिः काश्मीराधिपतिर्वसुः ।\nअतितीव्रेण तपसा स्वशरीरमशोषयत् ।। ६.७ ।।\nपुण्डरीकाक्षपारं तु स्तवं भक्त्या जपन् बुधः ।\nआरिराधयिषुर्देवं नारायणमकल्मषम् ।\nस्तोत्रान्ते तल्लयं प्राप्तः स राजा राजसत्तमः ।। ६.८ ।।\nधरण्युवाच ।\nपुण्डरीकाक्षपारं तु स्तोत्रं देव कथं स्मृतम् ।\nकीदृशं तन्ममाचक्ष्व परमेश्वर तत्त्वतः ।। ६.९ ।।\nश्रीवराह उवाच ।\nनमस्ते पुण्डरीकाक्ष नमस्ते मधुसूदन ।\nनमस्ते सर्वलोकेश नमस्ते तिग्मचक्रिणे ।। ६.१० ।।\nविश्वमूर्तिं महाबाहुं वरदं सर्वतेजसम् ।\nनमामि पुण्डरीकाक्षं विद्याऽविद्यात्मकं विभुम् ।। ६.११ ।।\nआदिदेवं महादेवं वेदवेदाङ्गपारगम् ।\nगम्भीरं सर्वदेवानां नमामि मधुसूदनम् ।। ६.१२ ।।\nविश्वमूर्तिं महामूर्तिं विद्यामूर्तिं त्रिमूर्तिकम् ।\nकवचं सर्वदेवानां नमस्ये वारिजेक्षणम् ।। ६.१३ ।।\nसहस्त्रशीर्षिणं देवं सहस्त्राक्षं महाभुजम् ।\nजगत्संव्याप्य तिष्ठन्तं नमस्ये परमेश्वरम् ।। ६.१४ ।।\nशरण्यं शरणं देवं विष्णुं जिष्णुं सनातनम् ।\nनीलमेघप्रतीकाशं नमस्ये चक्रपाणिनम् ।। ६.१५ ।।\nशुद्धं सर्वगतं नित्यं व्योमरूपं सनातनम् ।\nभावाभावविनिर्मुक्तं मस्ये सर्वगं हरिम् ।। ६.१६ ।।\nनान्यत् किंचित् प्रपश्यामि व्यतिरिक्तं त्वयाऽच्युत ।\nत्वन्मयं च प्रपश्यामि सर्वमेतच्चराचरम् ।। ६.१७ ।।\nएवं तु वदतस्तस्य मूर्त्तिमान् पुरुषः किल ।\nनिर्गत्य देहान्नीलाभो घनचण्डो भयंकरः ।। ६.१८ ।।\nरक्ताक्षो ह्रस्वकायस्तु दग्धस्थूणासमप्रभः ।\nउवाच प्राञ्जलिर्भूत्वा किं करोमि नराधिप ।। ६.१९ ।।\nराजोवाच ।\nकोऽसि किं कार्यमिह ते कस्मादागतवानसि ।\nएतन्मे कथय व्याध एतदिच्छामि वेदितुम् ।। ६.२० ।।\nव्याध उवाच ।\nपूर्वं कलियुगे राजन् राजा त्वं दक्षिणापथे ।\nपूर्णधर्मोद्भवः श्रीमाञ्जनस्थाने विचक्षणः ।। ६.२१ ।।\nस कदाचिद् भवान् वीर तुरगैः परिवारितः ।\nअरण्यमागतो हन्तुं श्वापदानि विशेषतः ।। ६.२२ ।।\nतत्र त्वयाऽन्यकामेन मृगवेषधरो मुनिः ।\nदण्डयुग्मेन दूरे तु पातितो धरणीतले ।। ६.२३ ।।\nसद्यो मृतश्च विप्रेन्द्रस्त्वं च राजन् मुदा युतः ।\nहरिणोऽयं हत इति यावत् पश्यसि पार्थिव ।"
  },
  {
    "text": "तावन्मृगवपुर्विप्रो मृतः प्रस्त्रवणे गिरौ ।। ६.२४ ।।\nतं दृष्ट्वा त्वं महाराज क्षुभितेन्द्रियमानसः ।\nगृहं गतस्ततोऽन्यस्य कस्यचित् कथितं त्वया ।। ६.२५ ।।\nततः कतिपयाहस्य त्वया रात्रौ नरेश्वर ।\nब्रह्महत्याभयाद्भीतचितेनैतद् विचिन्तितम् ।\nकृत्यं करोमि शान्त्यर्थं मुच्यते येन पातकात् ।। ६.२६ ।।\nततस्त्वया महाराज सकृन्नारायणं प्रभुम् ।\nसंचिन्त्य द्वादशी शुद्धा त्वया राजन्नुपोषिता ।। ६.२७ ।।\nनारायणो मे सुप्रीत इति प्रोक्त्वा शुभेऽहनि ।\nगौर्दत्ता विधिना सद्यो मृतोऽस्युदरशूलतः ।। ६.२८ ।।\nअभुक्तो द्वादशीधर्मे यत् तत्रापि च कारणम् ।\nकथयामि भवत्पत्नी नाम्ना नारायणी शुभा ।। ६.२९ ।।\nसा कण्ठगेन प्राणेन व्याहृता तेन ते गतिः ।\nकल्पमेकं महाराज जाता विष्णुपुरे तव ।। ६.३० ।।\nअहं च तव देहस्थः सर्वं जानामि चाक्षयम् ।\nब्रह्मग्रहो महाघोरः पीडयामीति मे मतिः ।। ६.३१ ।।\nतावद्विष्णोस्तु पुरुषैः किङ्करैर्मुसलैरहम् ।\nप्रहतः संक्षयं यातस्ततस्ते रोमकूपतः ।\nस्वर्गस्थस्यापि राजेन्द्र स्थितोऽहं स्वेन तेजसा ।। ६.३२ ।।\nततोऽहःकल्पनिर्वृत्ते रात्रिकल्पे च सत्तम ।\nइदानीमादिसृष्टौ तु कृते नृपतिसत्तम ।। ६.३३ ।।\nसंभूतस्त्वं महाराज राज्ञः सुमनसो गृहे ।\nकाश्मीरदेशाधिपतेरहं चाङ्गरुहैस्तव ।। ६.३४ ।।\nयज्ञैरिष्टं त्वयानेकैर्बहुभिश्चाप्तदक्षिणैः ।\nन चाहं तैरपहतो विष्णुस्मरणवर्जितैः ।। ६.३५ ।।\nइदानीं यत् त्वया स्तोत्रं पुण्डरीकाक्षपारकम् ।\nपठितं तत्प्रभावेन विहायाङ्गरुहाण्यहम् ।\nएकीभूतः पुनर्जातो व्याधरूपो नृपोत्तम ।। ६.३६ ।।\nअहं भगवतः स्तोत्रं श्रुत्वा प्राक्पापमूर्त्तिना ।\nमुक्तोऽस्मि धर्मबुद्धिर्मे वर्त्तते साम्प्रतं विभो ।। ६.३७ ।।\nएतच्छ्रुत्वा वचो राजा परं विस्मयमागतः ।\nवरेण छन्दयामास तं व्याधं राजसत्तमः ।। ६.३८ ।।\nराजोवाच ।\nस्मारितोऽस्मि यथा व्याध त्वया जन्मान्तरं गतम् ।\nतथा त्वं मत्प्रसादेन धर्मव्याधो भविष्यसि ।। ६.३९ ।।\nयश्चैतत् पुण्डरीकाक्षपारगं श्रृणुयात् परम् ।\nतस्य पुष्करयात्रायां विधिस्नानफलं भवेत् ।। ६.४० ।।\nश्रीवराह उवाच ।\nएवमुक्त्वा ततो राजा विमानवरमास्थितः ।\nपरेण तेजसा योगमवापाशेषधारिणि ।। ६.४१ ।।\n।। इति श्रीवराहपुराणे भगवच्छास्त्रे षष्ठोऽध्यायः ।। ६ ।।"
  }
]
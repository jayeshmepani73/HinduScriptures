[
  {
    "text": "अथ बदरिकाश्रममाहात्म्यम् ।।\nश्रीवराह उवाच ।।\nतस्मिन्हिमवतः पृष्ठे परं गुह्यमतः शृणु ।।\nबदरीति च विख्याता देवानामपि दुर्ल्लभा ।।१ ।।\nन तत्प्राप्नोति मनुजः कृत्वा कर्म सुदुष्करम् ।।\nप्राप्नुवन्ति च भक्ता ये बदरीं विश्वतारिणीम् ।। २ ।।\nदुर्ल्लभं तन्मम क्षेत्रं हिमकूटशिलातले ।।\nयस्तत्प्राप्नोति हि क्षेत्रं कृतकृत्यो भवेन्नरः ।। ३ ।।\nब्रह्मकुण्डमिति ख्यातमास्ते तत्र शिलोच्चये ।।\nहिमसंस्थं तथात्मानं कृत्वा तिष्ठामि माधवि ।। ४ ।।\nस्नानं करोति यस्तत्र त्रिरात्रोपोषितो नरः ।।\nअग्निष्टोमस्य यज्ञस्य फलं प्राप्नोति मानवः ।। ९ ।।\nमुञ्चेत्प्राणांस्तत्र यदि  व्रतनिष्ठो जितेन्द्रियः ।।\nसत्यलोकमतिक्रम्य मम लोकं च गच्छति ।। ६ ।।\nअग्निसत्यपदं नाम तस्मिन्क्षेत्रे परं मम ।।\nशृङ्गत्रयात्पतन्त्यत्र धारा मुसलसन्निभाः ।। ७ ।।\nयस्तत्र कुरुते स्नानं त्रिरात्रोपोषितो नरः ।।\nसत्यवादी भवेद्दक्षो मम कर्मपरायणः ।। ८ ।।\nयस्तत्र मुञ्चते प्राणान्यदि कृत्वा जलाशयम् ।।\nसत्यलोकमतिक्रम्य मम लोके स मोदते ।। ९ ।।\nइन्द्रलोकमिति ख्यातो बदर्यां च ममाश्रमः ।।\nतत्राहं देवि शक्रेण निष्कलं परितोषितः ।।141.१० ।।\nतत्र चैव तु शृङ्गेभ्यः स्थूलधारा पतेत्पुनः ।।\nस्थूले शिलातले तत्र मम धर्मो व्यवस्थितः ।।११ ।।\nस्नानं करोति यस्तत्र  एकरात्रोषितो नरः।।\nसत्यवादी शुचिर्भूत्वा सत्यलोके महीयते।।१२।।\nअथात्र मुञ्चते प्राणान्कृत्वा चानाशकं व्रतम्।।\nसत्यलोकमतिक्रम्य मम लोकेषु तिष्ठति ।।१ ३।।\nअस्ति पञ्चशिखं नाम बदर्याश्रमतीर्थकम् ।।\nयत्र धाराः पतन्त्यत्र पंचशृङ्गसमाश्रिताः ।।१४।।\nयस्तत्र कुरुते स्नानं पंचस्रोतसि मानवः ।।\nअश्वमेधफलं प्राप्य देवैश्च सह मोदते ।। १५ ।।\nयद्यत्र मुञ्चते प्राणान् कृत्वा कर्म सुदुष्करम् ।।\nस्वर्गलोकमतिक्रम्य मम लोके महीयते ।।१६।।\nचतुःस्रोत इति ख्यातं तस्मिन्क्षेत्रे परे मम ।।\nचतुर्धाराः पतन्त्यत्र चतस्रो दिश आश्रिताः ।।१७।।\nयस्तत्र कुरुते स्नानमेकरात्रोषितो नरः ।।\nमोदते नाकपृष्ठे तु मम भक्तश्च जायते।।१८।।\nअथ प्राणान्परित्यज्य कृत्वा कर्म सुदुष्करम्।।\nनाकपृष्ठमतिक्रम्य मम लोकं प्रपद्यते।।१९।।\nवेदधारमिति ख्यातं तस्मिन्क्षेत्रे परे मम ।।\nयत्र ब्रह्ममुखाद्भ्रष्टा वेदाश्चत्वार एव च ।। 141.२० ।।\nतत्रैव हिमवत्पृष्ठे चतुःशृङ्गाद्बृहत्तराः ।।\nचतुर्धाराः  पतन्त्यत्र विषमाश्च शिलोच्चये ।।२१।।\nयस्तत्र कुरुते स्नानं चतूरात्रोषितो नरः ।।\nचतुर्णामपि वेदानां ग्रहणे कारणं भवेत्।।२२।।\nअथात्र मुञ्चते प्राणान्मम कर्मपथे स्थितः।\nदेवलोकमतिक्रम्य मम लोकं प्रतिष्ठते ।। २३ ।।\nद्वादशादित्यकुण्डेति तस्मिन्क्षेत्रे परे मम ।।\nयत्र ते द्वादशादित्या देवि संस्थापिता मया ।।२४।।\nतत्र पर्वतशृंगे तु स्थूलमूले शिलातले ।।\nद्वादश पतन्ति धारा मम कर्मसुखावहाः ।। २५।।\nयस्तत्र कुरुते स्नानं यां काञ्चिद्द्वादशीं यदि।।\nयत्र ते द्वादशादित्यास्तत्र गच्छेन्न संशयः।।२६।।\nअथात्र मुञ्चते प्राणान्मम कर्मणि संस्थितः ।।\nसमतिक्रम्य चादित्यान् मम लोके महीयते।।२७।।\nलोकपालमिति ख्यातं तस्मिन्क्षेत्रे परे मम।।\nतत्र ते लोकपालास्तु मया संस्थापिताः पुरा।।२८।।\nतत्र पर्वतमध्ये तु स्थलकुण्डं बृहन्मम ।।\nभित्वा पर्वतमुद्गीर्णं यत्र सोमसमुद्भवः ।। २९ ।।\nतत्र स्नानं तु कुर्वीत ज्येष्ठमासस्य द्वादशीम् ।।\nमोदते लोकपालेषु मम भक्तश्च जायते।।141.३० ।।\nअथात्र मुञ्चते प्राणान्मम कर्मसु तत्परः ।।\nलोकपालानतिक्रम्य मम लोकं प्रपद्यते।।३१ ।।\nअस्ति मेरोर्वरं नाम तस्मिन् गुह्यं परं मम ।।\nतत्र स्थितेन वै भूमे मेरुः संस्थापितः स्वयम् ।। ३२ ।।\nधारास्तिस्रः पतन्त्यत्र सुवर्णसदृशप्रभाः ।।\nपतेत्तु तज्जलं भूमौ व्यक्तिं नैवोपलभ्यते ।।३३।।\nयस्तत्र कुरुते स्नानं त्रिरात्रोपोषितो नरः ।।\nमोदते मेरुशृंगेषु मम भक्तश्च जायते ।।३४।।\nअथ तत्र मृतो देवि तस्मिन् गुह्ये परे मम ।।\nमेरुपृष्ठमतिक्रम्य मम लोकं तु गच्छति ।। ३५ ।।\nमानसोद्भेदमिति च तत्रान्यत्तीर्थमुत्तमम् ।।\nपृथ्वीमुद्भिद्य मध्ये तु जलं गच्छति सत्वरम् ।।३६।।\nदेवा अपि न जानन्ति तं देशं तत्र संस्थितम् ।।\nमानुषा हि विजानन्ति भूम्यां पतति तज्जलम् ।।३७।।\nयस्तत्र कुरुते स्नानमहोरात्रोषितो नरः ।।\nमोदते मानसे दिव्ये मम भक्तश्च जायते ।।३८।।\nअस्ति पञ्चशिरं नाम तस्मिन्गुह्यं परं मम ।।\nब्रह्मणा च्छिद्यते यत्र शिरश्चैव महाद्युति ।। ३९।।\nतत्र वै पंच कुण्डानि स्थूलशीर्षशिलोच्चये ।।\nपञ्चात्र शिरसः स्थाने बहुधारासमन्विताः ।। 141.४० ।।\nयत्र तन्मध्यमं कुण्डं छिन्नमेव स्वयम्भुवा ।।\nतत्र रक्तजला भूमिर्दृश्यते धारसंकुला ।।४१।।\nयस्तत्र कुरुते स्नानं पंचरात्रोषितो नरः ।।\nमोदते ब्रह्मलोकस्थो मम भक्तश्च जायते ।।४२।।\nतथात्र मुञ्चते प्राणान् गुह्ये पञ्चशिरे मम ।।\nजलचांद्रायणं कृत्वा मम कर्मसु निष्ठितः ।।४३।।\nबुद्धिमान्मतिमांश्चैव रागमोहविवर्जितः ।।\nब्रह्मलोकमतिक्रम्य मम लोकं स गच्छति।।४४।।\nअस्ति सोमाभिषेकेति तीर्थमन्यत्परं मम।\nराजत्वे ब्राह्मणानां तु मया सोमोऽभिषेचितः ।।४५ ।।\nतत्राहं तोषितस्तेन अत्रिपुत्रेण माधवि ।।\nनवपञ्चककोट्यस्तु कृत्वा कर्म सुदुष्करम् ।।४६।।\nप्राप्तश्च परमां सिद्धिं मत्प्रसादाद्वसुन्धरे ।।\nतदायत्तं जगत्सर्वं व्रीहयः परमौषधीः ।।४७।।\nजायतेऽस्मिन्प्रलीयंते स्कन्देन्द्राः समरुद्गणाः ।।\nभूमे सोममयं सर्वं मम संस्थं भविष्यति ।।४८।।\nतत्र सोमगिरिर्नाम यत्र धारा पतेद्भुवि ।।\nकुण्डेऽरण्ये विशाले तु एतत्ते कथितं मया ।। ४९ ।।\nयस्तत्र कुरुते स्नानं त्रिरात्रोपोषितो नरः ।।\nमोदते सोमलोकेषु एवमेतन्न संशयः ।।141.५० ।।\nअथात्र म्रियते देवि कृत्वा कर्म सुदुष्करम् ।।\nसोमलोकमतिक्रम्य मम लोकं प्रपद्यते ।।५१।।\nअस्ति चोर्वशिकुण्डेति गुह्यं क्षेत्रे परं मम ।।\nयत्र चैवोर्वशी भित्त्वा दक्षिणोरुमजायत ।।५२।।\nतत्र तप्याम्यहं देवि देवानामपि कारणात् ।।\nन मां कश्चिद्विजानाति स्वात्मानो हि विजानते ।।५३।।\nततो मे तप्यमानस्य बहुवर्षव्यतिक्रमात् ।।\nदेवा अपि न जानन्ति वज्रिब्रह्ममहेश्वराः ।।५४।।\nएकैकेन फलेनाऽत्र बदर्यां तु सुनिश्चितम् ।।\nबहुवर्षसहस्रं तु तपश्चीर्णं मया भुवि ।।५५।।\nतत्राहं दश कोट्यस्तु दशवर्षं दशार्बुदम् ।।\nदश भूमे तथान्यानि पद्मानि तपसि स्थितः ।।५६।।\nततस्ते मां न पश्यन्ति देवा गुह्यपथे स्थितम् ।।\nविस्मयं परमं जग्मुर्देवा दुःखपरायणाः ।। ५७।।\nअहं पश्यामि सर्वं वै तपःसंस्थो वसुन्धरे ।।\nन मां सर्वे प्रपश्यन्ति योगमायासमावृताः ।। ५८ ।।\nततस्ता देवताः सर्वाः प्रत्यूचुश्च पितामहम् ।।\nविष्णुना च विना लोके शान्तिं नैव लभामहे ।। ५९ ।।\nदेवानां तु वचः श्रुत्वा ब्रह्मा लोकापितामहः ।।\nयोगमायापटच्छन्नं कथयामास मां तदा ।। 141.६० ।।\nततो देवाः सगन्धर्वाः सिद्धाश्च परमर्षयः ।।\nतत्र जग्मुर्महाभागे तुष्यन्तः परमं मुदा ।। ६१ ।।\nविभावयन्ति मां तत्र देवा इन्द्रपुरोगमाः ।।\nत्वया नाथ परित्यक्ता दुःखिताः श्रमवर्जिताः ।। ६२ ।।\nत्रायस्व नो हृषीकेश परमानुग्रहेण वै ।।\nएतत्कृत्वा विशालाक्षि देवान् प्रणतिपूर्वकम् ।। ६३ ।।\nमया विलोकिताः सर्वे परां निर्वृतिमागताः ।।\nएतस्मिन्नुर्वशीकुण्डे एकरात्रोषितो नरः ।। ६४ ।।\nयः स्नाति सर्वपापेभ्यो मुच्यते नात्र संशयः ।।\nउर्वशीलोकमासाद्य क्रीडते कालमक्षयम् ।। ६५ ।।\nयस्तत्रोत्सृजते प्राणान्मम कर्मपरायणः ।।\nपुण्यपापविनिर्मुक्तो याति मल्लीनतां प्रिये ।। ६६ ।।\nश्रीबदर्याश्रमं पुण्यं यत्र यत्र स्थितः स्मरेत् ।।\nस याति वैष्णवं स्थानं पुनरावृत्तिवर्जितः ।। ६७ ।।\nय इदं शृणुयान्नित्यं मद्भक्तः सततं पठेत् ।।\nब्रह्मचारी जितक्रोधः सत्यवादी जितेन्द्रियः ।। ६८ ।।\nध्यानयोगरतो नित्यं स मुक्तिफलभाग्भवेत् ।।\nयस्यैतद्विदितं सर्वं ध्यानयोगं वसुन्धरे ।। ६९ ।।\nयोऽवगच्छति चात्मानं स गच्छेत्परमां गतिम् ।।141.७० ।।\nइति श्रीवराहपुराणे भगवच्छास्त्रे बदरिकाश्रममाहात्म्यवर्णनं नामैकचत्वारिंशदधिकशततमोऽध्यायः ।।१४१ ।।"
  }
]
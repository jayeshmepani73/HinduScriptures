[
  {
    "text": "अथ नचिकेतः प्रयाणवर्णनम् ।।\nलोमहर्षण उवाच ।।\nव्यासशिष्यं महाप्राज्ञं वेदवेदाङ्गपारगम् ।।\nद्वारदेशे समासीनं कृतपूर्वाह्णिकक्रियम् ।। १ ।।\nअश्वमेधे तथा वृत्ते राजा वै जनमेजयः ।।\nब्रह्मवध्याभिभूतस्य दीक्षां द्वादशवार्षिकीम् ।। २ ।।\nप्रायश्चित्तं चरित्वैवमागतो गजसाह्वयम् ।।\nउपगम्य महात्मानं जाह्नवीतीरसंश्रयम् ।। ३ ।।\nऋषिं परमसम्पन्नं वैशम्पायनमञ्जसा ।।\nकर्मणा प्रेरितस्तेन चिन्ताव्याकुललोचनः ।। ४ ।।\nकुरूणां पश्चिमो राजा पश्चात्तापेन पीडितः ।।\nव्यासशिष्यमुपागम्य प्रश्नमेनमपृच्छत ।। ५ ।।\nजनमेजय उवाच ।।\nभगवञ्जायते तीव्रं चिन्तयानस्य सुव्रत ।।\nकर्मपाकफलं यस्मिन्मानुषैरुप भुज्यते।।६।।\nएतदिच्छाम्यहं श्रोतुं कीदृशं तु यमालयम्।।\nकिं प्रमाणं च किं रूपं कथं गत्वा स पश्यति ।।७।।\nन गच्छेयं कथं विप्र प्रेतराज्ञो निवेशनम् ।।\nधर्मराजस्य धीरस्य सर्वलोकानुशासिनः ।। ८ ।।\nसूत उवाच ।।\nएवं पृष्टो महातेजास्तेन राज्ञा द्विजोत्तमः ।।\nउवाच मधुरं वाक्यं राजानं जनमेजयम् ।। ९ ।।\nवैशम्पायन उवाच ।।\nशृणु राजन्पुरावृत्तां कथां परमशोभनाम् ।\nधर्मवृद्धिकरीं नित्यां यशस्यां कीर्तिवर्द्धिनीम् ।। 193.१० ।।\nपावनीं सर्वपापानां प्रवृत्तौ शुभकारिणीम् ।।\nइतिहासपुराणानां कथां वै विदुषां प्रियाम् ।। ११ ।।\nकश्चिदासीत्पुरा राजनृषिः परमधार्मिकः ।।\nउद्दालक इति ख्यातः सर्ववेदाङ्गतत्त्ववित् ।। १२ ।।\nतस्य पुत्रो महातेजा योगमास्थाय बुद्धिमान् ।।\nनाचिकेत इति ख्यातः सर्ववेदाङ्गतत्त्ववित् ।। १३ ।।\nतेन रुष्टेन शप्तोऽभूत्पुत्रः परमधार्मिकः ।।\nगच्छ शीघ्रं यमं पश्य मम क्रोधेन दुर्मते ।। १४ ।।\nतथेत्युक्त्वा महातेजाः पुत्रः परमधार्मिकः ।।\nचिन्तयित्वा मुहुर्तं तु योगमास्थाय बुद्धिमान् ।। १९ ।।\nक्षणेनान्तर्हितो जातः पितरं प्रत्युवाच ह ।।\nविनयात्पृष्ठतो वाक्यं भावेन च समन्वितम् ।। १६ ।।\nमा भूद्वाक्यं च ते मिथ्या धार्मिकस्य कदाचन ।।\nगमिष्यामि पुरं रम्यं धर्मराजस्य धीमतः ।। १७ ।।\nइह चैव पुनस्तावदागमिष्ये न संशयः ।। १८ ।।\nपितोवाच ।।\nएकस्त्वमसि वत्सश्च नान्यो बन्धुर्विधीयते ।।\nअधर्मं चानृतं चास्तु त्वकीर्त्तिर्वापि पुत्रक ।। १९ ।।\nमिथ्याभिशंसिनं तात यथेष्टं तारयिष्यति ।।\nरोषेण हि मृषावादी निर्दयः कुलपांसनः ।। 193.२०।।\nअप्रवृत्तस्त्वसम्भाष्यो योऽहं मिथ्या प्रयुक्तवान् ।।\nत्वां वै धर्मसमाचारमभिधानेन शप्तवान् ।। २१ ।।\nअहं पुत्र न सद्वादी न क्षमे धर्मदूषितम् ।।\nमम त्वं हि महाभाग नित्यं चित्तानुपालकः।।२२।।\nधर्मज्ञश्च यशस्वी च नित्यं क्षान्तो जितेन्द्रियः।।\nशु्श्रूषुरनहंवादी शक्तस्तारयितुं मम ।।२३।।\nयाचितस्त्वं मया पुत्र गन्तुं वै तत्र नार्हसि ।।२४।।\nयदि वैवस्वतो राजा तत्र प्राप्तं यदृच्छया ।।\nरोषेण त्वां महातेजा विसृजेन्न कदाचन ।। २५ ।।\nविनश्येयमहं पश्य कुलसेतुविनाशनः।।\nधिक्कृतः सर्वलोकेन पापकर्त्ता नराधमः ।। २६।।\nनरकस्य पुदित्याख्या दुःखेन नरकं विदुः।।\nपुतित्राणं भवेत्पुत्रादिहेष्यति परत्र च ।।२७।।।\nहुतं दत्तं तपस्तप्तं पितरश्चापि पोषिताः ।।\nअपुत्रस्य हि तत्सर्वं मोघं भवति निश्चयः ।। २८ ।।\nशुश्रूषावान्भवेच्छूद्रो वैश्यो वा कृषिजीवनः ।।।\nसस्यगोप्ता तु राजन्यो ब्राह्मणो वा स्वकर्मकृत् ।। २९ ।।\nतपो वा विपुलं तप्त्वा दत्त्वा दानमनुत्तमम् ।।\nअपुत्रो नाप्नुयात्स्वर्गं यथा तात मया श्रुतम् ।। 193.३० ।।\nपुत्रेण लभते जन्म पौत्रेण तु पितामहः ।।\nपुत्रस्य च प्रपौत्रेण मोदते प्रपितामहः ।। ३१ ।।\nन हास्यामीति वत्स त्वां मम वंशविवर्द्धनम् ।।\nयाच्यमानः प्रयत्नेन तत्र गन्तुं न चार्हति ।। ३२ ।।\nवैशम्पायन उवाच ।।\nएवं विलपमानं तं पितरं प्रत्युवाच ह ।।\nहृष्टपुष्ट वपुर्भूत्वा पुत्रः परमधार्मिकः ।। ३३ ।।\nपुत्र उवाच ।।\nन विषादस्त्वया कार्यो द्रक्ष्यसे मामिहागतम् ।।\nदृष्ट्वा च तमहं देवं सर्वलोकनमस्कृतम् ।। ३४ ।।\nआगच्छामि पुनश्चात्र न भयं मेऽस्ति मृत्युतः ।।\nपूजयिष्यति मां तात राजा त्वदनुकंपया ।। ३५ ।।\nसत्ये तिष्ठ महाभाग सत्यं च परिपालय ।।\nसत्यं स्वर्गस्य सोपानं पारावारस्य नौरिव ।। ३६।।\nसूर्यस्तपति सत्येन वातः सत्येन वाति च ।।\nअग्निर्दहति सत्येन सत्येन पृथिवी स्थिता ।।३७।।\nउदधिर्ल्लङ्घयेन्नैव मर्यादां सत्यपालितः ।।\nमन्त्रः प्रयुक्तः सत्येन सर्वलोकहितायते ।।३८।।\nसत्येन यज्ञा वर्त्तन्ते मन्त्रपूताः सुपूजिताः ।।\nसत्येन वेदा गायन्ति सत्ये लोकाः प्रतिष्ठिताः ।। ३९ ।।\nसत्यं गाति तथा साम सर्वं सत्ये प्रतिष्ठितम् ।।\nसत्यं स्वर्गश्च धर्मश्च सत्यादन्यन्न विद्यते ।। 193.४० ।।\nसत्येन सर्वं लभते यथा तात मया श्रुतम् ।।\nन हि सत्यमतिक्रम्य विद्यते किंचिदुत्तमम् ।।४१।।\nदेवदेवेन रुद्रेण वेदगर्भः पुरा किल ।।\nसत्यस्थितेन देवानां परित्यक्तो महात्मना ।। ४२ ।।\nदीक्षां धारयते ब्रह्मा स तेनैव सुयन्त्रितः ।।\nऔर्वेणाग्निस्तथा क्षिप्तः सत्येन वडवामुखे ।। ४३ ।।\nसंवर्तेन पुरा तात सर्वे लोकाः सदैवताः ।।\nदेवानामनुकंपार्थं धृता वीर्यवता तदा ।।४४।।\nपाताले पालयन् सत्यं बद्धो वैरोचनो वसन् ।।\nवर्द्धमानो महाशृङ्गैः शतशृङ्गो महागिरिः ।। ४५ ।।\nस्थितः सत्ये महाविन्ध्यो वर्द्धमानो न वर्द्धते ।।\nसर्वं चराचरमिदं सत्येन श्रीयते जगत् ।। ४६ ।।\nगृहधर्माश्च ये दृष्टा वानप्रस्थाश्च शोभिताः ।।\nयतीनां च गतिः शुद्धा ये चान्ये व्रतसंस्थिताः ।।४७।।\nअश्वमेधसहस्रं च सत्यं च तुलया धृतम् ।।\nअश्वमेधसहस्राद्धि सत्यमेव विशिष्यते ।। ४८ ।।\nसत्येन पाल्यते धर्मो धर्मो रक्षति रक्षितः ।।\nतस्मात् सत्यं कुरुष्वाद्य रक्ष आत्मानमात्मना ।। ४९ ।।\nएवमुक्त्वा हृष्टपुष्टः स्वेन देहेन सुव्रत ।।\nतपसा प्राप्तयोगस्तु जितात्मा कृतसंयमः ।।193.५०।।\nऋषिपुत्रो महातेजा सत्यवागनसूयकः ।।\nप्राप्तश्च परमं स्थानं यत्र राज्ञो यमस्य तु ।। ५१ ।।\nइति श्रीवराहपुराणे प्रागितिहासे संसारचक्रे नचिकेतप्रयाणं नाम त्रिनवत्यधिकशततमोऽध्यायः ।। १९३ ।।"
  }
]
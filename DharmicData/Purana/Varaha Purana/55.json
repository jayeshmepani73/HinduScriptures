[
  {
    "text": "<b>अगस्त्य उवाच ।\n</b>\nश्रृणु राजन् महाभाग व्रतानामुत्तमं व्रतम् ।\nयेन संप्राप्यते विष्णुः शुभेनैव न संशयः ।। ५५.१ ।।"
  },
  {
    "text": "मार्गशीर्षेऽथ मासे तु प्रथमाह्नात् समारभेत् ।\nएकभक्तं सिते पक्षे यावत् स्याद् दशमी तिथिः ।। ५५.२ ।।"
  },
  {
    "text": "ततो दशम्यां मध्याह्ने स्नात्वा विष्णुं समर्च्य च ।\nभक्त्या संकल्पयेत् प्राग्वद् द्वादशीं पक्षतो नृप ।। ५५.३ ।।"
  },
  {
    "text": "तामप्येवमुषित्वा च यवान् विप्राय दापयेत् ।\nकृष्णायेति हरिर्वाच्यो दाने होमे तथार्च्चने ।। ५५.४ ।।"
  },
  {
    "text": "चातुर्मास्यमथैवं तु क्षपित्वा राजसत्तम ।\nचैत्रादिषु पुनस्तद्वदुपोष्य प्रयतः सुधीः ।\nसक्तुपात्राणि विप्राणां सहिरण्यानि दापयेत् ।। ५५.५ ।।"
  },
  {
    "text": "श्रावणादिषु मासेषु तद्वच्छालिं प्रदापयेत् ।\nत्रिषु मासेषु यावच्च कार्त्तिकस्यादिरागतः ।। ५५.६ ।।"
  },
  {
    "text": "तमप्येवं क्षपित्वा तु दशम्यां प्रयतः शुचिः ।\nअर्चयित्वा हरिं भक्त्या मासनाम्ना विचक्षणः ।। ५५.७ ।।"
  },
  {
    "text": "संकल्पं पूर्ववद् भक्त्या द्वादश्यां संयतेन्द्रियः ।\nएकादश्यां यथाशक्त्या कारयेत् पृथिवीं नृप ।। ५५.८ ।।"
  },
  {
    "text": "काञ्चनाङ्गां च पातालकुलपर्वतसंयुताम् ।\nभूमिन्यासविधानेन स्थापयेत् तां हरेः पुरः ।। ५५.९ ।।"
  },
  {
    "text": "सितवस्त्रयुगच्छन्नां सर्वबीजसमन्विताम् ।\nसंपूज्य प्रियदत्तेति पञ्चरत्नैर्विचक्षणः ।। ५५.१० ।।"
  },
  {
    "text": "जागरं तत्र कुर्वीत प्रभाते तु पुनर्द्विजान् ।\nआमन्त्र्यं संख्यया राजंश्चतुर्विंशति यावतः ।। ५५.११ ।।"
  },
  {
    "text": "तेषां एकैकशो गां च अनड्वाहं च दापयेत् ।\nएकैकं वस्त्रयुग्मं च अङ्गुलीयकमेव च ।। ५५.१२ ।।"
  },
  {
    "text": "कटकानि च सौवर्णकर्णाभरणकानि च ।\nएकैकं ग्राममेतेषां राजा राजन् प्रदापयेत् ।। ५५.१३ ।।"
  },
  {
    "text": "तन्मध्यमं सयुग्मं तु सर्वमाद्यं प्रदापयेत् ।\nस्वशक्त्याभरणं चैव दरिद्रस्य स्वशक्तितः ।। ५५.१४ ।।"
  },
  {
    "text": "यथाशक्त्या महीं कृत्वा काञ्चनीं गोयुगं तथा ।\nवस्त्रयुग्मं च दातव्यं यथाविभवशक्तितः ।। ५५.१५ ।।"
  },
  {
    "text": "गां युग्माभरणात् सर्वं सहिरण्यं च कारयेत् ।\nएवं कृते तथा कृष्णशुक्लद्वादश्यमेव च ।। ५५.१६ ।।"
  },
  {
    "text": "रौप्यां वा पृथिवीं कृत्वा यथाविभवशक्तितः ।\nदापयेद् ब्राह्मणानां तु तथा तेषां च भोजनम् ।\nउपानहौ यथाशक्त्या पादुके छत्रिकां तथा ।। ५५.१७ ।।"
  },
  {
    "text": "एतान् दत्त्वा वदेदेवं कृष्णो दामोदरो मम ।\nप्रीयतां सर्वदा देवो विश्वरूपो हरिर्मम ।। ५५.१८ ।।"
  },
  {
    "text": "दाने च भोजने चैव कृत्वा यत् फलमाप्यते ।\nतन्न शक्यं सहस्त्रेण वर्षाणामपि कीर्तितुम् ।। ५५.१९ ।।"
  },
  {
    "text": "तथाप्युद्देशतः किञ्चित् फलं वक्ष्यामि तेऽनघ ।\nव्रतस्यास्य पुरा वृत्तं शुभान्यस्य श्रृणुष्व तत् ।। ५५.२० ।।"
  },
  {
    "text": "आसीदादियुगे राजा ब्रह्मवादी दृढव्रतः ।\nस पुत्रकामः पप्रच्छ ब्रह्माणं परमेष्ठिनम् ।\nतस्येदं व्रतमाचख्यौ ब्रह्मा स कृतवांस्तथा ।। ५५.२१ ।।"
  },
  {
    "text": "तस्य व्रतान्ते विश्वात्मा स्वयं प्रत्यक्षतां ययौ ।\nतुष्टश्चोवाच भो राजन् वरो मे व्रियतां वरः ।। ५५.२२ ।।"
  },
  {
    "text": "<b>राजोवाच ।\n</b>\nपुत्रं मे देहि देवेश वेदमन्त्रविशारदम् ।\nयाजकं यजनासक्तं कीर्त्या युक्तं चिरायुषम् ।\nअसंख्यातगुणं चैव ब्रह्मभूतमकल्मषम् ।। ५५.२३ ।।"
  },
  {
    "text": "एवमुक्त्वा ततो राजा पुनर्वचनमब्रवीत् ।\nममाप्यन्ते शुभं स्थानं प्रयच्छ परमेश्वर ।\nयत्तन्मुनिपदं नाम यत्र गत्वा न शोचति ।। ५५.२४ ।।"
  },
  {
    "text": "एवमस्त्विति तं देवः प्रोक्त्वा चादर्शनं गतः ।\nतस्यापि राज्ञः पुत्रोऽभूद् वत्सप्रीर्नाम नामतः ।। ५५.२५ ।।"
  },
  {
    "text": "वेदवेदाङ्गसंपन्नो यज्ञयाजी बहुश्रुतः ।\nतस्य कीर्त्तिर्महाराज विस्तृता धरणीतले ।। ५५.२६ ।।"
  },
  {
    "text": "राजाऽपि तं सुतं लब्ध्वा विष्णुदत्तं प्रतापिनम् ।\nजगाम तपसे युक्तः सर्वद्वन्द्वान् प्रहाय सः ।। ५५.२७ ।।"
  },
  {
    "text": "आराधयामास हरिं निराहारो जितेन्द्रियः ।\nहिमवत्पर्वते रम्ये स्तुतिं कुर्वंस्तदा नृपः ।। ५५.२८ ।।"
  },
  {
    "text": "<b>भद्राश्व उवाच ।\n</b>\nकीदृशी सा स्तुतिर्ब्रह्मन् यां चकार स पार्थिवः ।\nकिं च तस्याभवद् देवं स्तुवतः पुरुषोत्तमम् ।। ५५.२९ ।।"
  },
  {
    "text": "<b>दुर्वासा उवाच ।\n</b>\nहिमवन्तं समाश्रित्य राजा तद्गतमानसः ।\nस्तुतिं चकार देवाय विष्णवे प्रभविष्णवे ।। ५५.३० ।।"
  },
  {
    "text": "<b>राजोवाच ।\n</b>\nक्षराक्षरं क्षीरसमुद्रशायिनं\nक्षितीधरं मूर्तिमतां परं पदम् ।\nअतीन्द्रियं विश्वभुजां पुरः कृतं\nनिराकृतं स्तौमि जनार्दनं प्रभुम् ।। ५५.३१ ।।"
  },
  {
    "text": "त्वमादिदेवः परमार्थरूपी\nविभुः पुराणः पुरुषोत्तमश्च ।\nअतीन्द्रियो वेदविदां प्रधानः\nप्रपाहि मां शङ्खगदास्त्रपाणे ।। ५५.३२ ।।"
  },
  {
    "text": "कृतं त्वया देव सुरासुराणां\nसंकीर्त्यतेऽसौ च अनन्तमूर्ते ।\nसृष्ट्यर्थमेतत् तव देव विष्णो\nन चेष्टितं कूटगतस्य तत्स्यात् ।। ५५.३३ ।।"
  },
  {
    "text": "तथैव कूर्मत्वमृगत्वमुच्चै -\nस्त्वया कृतं रूपमनेकरूप ।\nसर्वज्ञभावादसकृच्च जन्म\nसंकीर्त्त्यते तेऽच्युत नैतदस्ति ।। ५५.३४ ।।"
  },
  {
    "text": "नृसिंह नमो वामन जमदग्निनाम\nदशास्यगोत्रान्तक वासुदेव ।\nनमोऽस्तु ते बुद्ध कल्किन् खगेश\nशंभो नमस्ते विबुधारिनाशन ।। ५५.३५ ।।"
  },
  {
    "text": "नमोऽस्तु नारायण पद्मनाभ\nनमो नमस्ते पुरुषोत्तमाय ।\nनमः समस्तामरसङ्घपूज्य\nनमोऽस्तु ते सर्वविदां प्रधान ।। ५५.३६ ।।"
  },
  {
    "text": "नमः करालास्य नृसिंहमूर्त्ते\nनमो विशालाद्रिसमान कूर्म ।\nनमः समुद्रप्रतिमान मत्स्य\nनमामि त्वां क्रोडरूपिननन्त ।। ५५.३७ ।।"
  },
  {
    "text": "सृष्ट्यर्थमेतत् तव देव चेष्टितं\nन मुख्यपक्षे तव मूर्त्तिता विभो ।\nअजानता ध्यानमिदं प्रकाशितं\nनैभिर्विना लक्ष्यसे त्वं पुराण ।। ५५.३८ ।।"
  },
  {
    "text": "आद्यो मखस्त्वं स्वयमेव विष्णो\nमखाङ्गभूतोऽसि हविस्त्वमेव ।\nपशुर्भवान् ऋत्विगिज्यं त्वमेव\nत्वां देवसङ्घा मुनयो यजन्ति ।। ५५.३९ ।।"
  },
  {
    "text": "यदेतस्मिन् जगध्रुवं चलाचलं\nसुरादिकालानलसंस्थमुत्तमम् ।\nन त्वं विभक्तोऽसि जनार्दनेश\nप्रयच्छ सिद्धिं हृदयेप्सितां मे ।। ५५.४० ।।"
  },
  {
    "text": "नमः कमलपत्राक्ष मूर्त्तामूर्त्त नमो हरे ।\nशरणं त्वां प्रपन्नोऽस्मि संसारान्मां समुद्धर ।। ५५.४१ ।।"
  },
  {
    "text": "एवं स्तुतस्तदा देवस्तेन राज्ञा महात्मना ।\nविशालाम्रतलस्थेन तुतोष परमेश्वरः ।। ५५.४२ ।।"
  },
  {
    "text": "कुब्जरूपी ततो भूत्वा आजगाम हरिः स्वयम् ।\nतस्मिन्नागतमात्रे तु सीप्याम्रः कुब्जकोऽभवत् ।। ५५.४३ ।।"
  },
  {
    "text": "तं दृष्ट्वा महदाश्चर्यं स राजा संशितव्रतः ।\nविशालस्य कथं कौब्ज्यमिति चिन्तापरोभवत् ।। ५५.४४ ।।"
  },
  {
    "text": "तस्य चिन्तयतो बुद्धिर्बभौ तं ब्राह्मणं प्रति ।\nअनेनागतमात्रेण कृतमेतन्न संशयः ।। ५५.४५ ।।"
  },
  {
    "text": "तस्मादेषैव भविता भगवान् पुरुषोत्तमः ।\nएवमुक्त्वा नमश्चक्रे तस्य विप्रस्य स नृपः ।। ५५.४६ ।।"
  },
  {
    "text": "अनुग्रहाय भगवन् नूनं त्वं पुरुषोत्तमः ।\nआगतोऽसि स्वरूपं मे दर्शयस्वाधुना हरे ।। ५५.४७ ।।"
  },
  {
    "text": "एवमुक्तस्तदा देवः शङ्खचक्रगदाधरः ।\nबभौ तत्पुरतः सौम्यो वाक्यं चेदमुवाच ह ।। ५५.४८ ।।"
  },
  {
    "text": "वरं वृणीष्व राजेन्द्र यत्ते मनसि वर्तते ।\nमयि प्रसन्ने त्रैलोक्य तिलमात्रमिदं नृप ।। ५५.४९ ।।"
  },
  {
    "text": "एवमुक्तस्ततो राजा हर्षोत्फुल्लितलोचनः ।\nमोक्षं प्रयच्छ देवेशेत्युक्त्वा नोवाच किंचन ।। ५५.५० ।।"
  },
  {
    "text": "एवमुक्तः स भगवान् पुनर्वाक्यमुवाच ह ।\nमय्यागते विशालोऽयमाम्रः कुब्जत्वमागतः ।\nयस्मात् तस्मात् तीर्थमिदं कुब्जकाम्रं भविष्यति ।। ५५.५१ ।।"
  },
  {
    "text": "तिर्यग्योन्यादयोऽप्यस्मिन् ब्राह्मणान्ता यदि स्वकम् ।\nकलेवरं त्यजिष्यन्ति तेषां पञ्चशतानि च ।\nविमानानि भविष्यन्ति योगिनां मुक्तिरेव च ।। ५५.५२ ।।"
  },
  {
    "text": "एवमुक्त्वा नृपं देवः शङ्खाग्रेण जनार्दनः ।\nपस्पर्श स्पृष्टमात्रोऽसौ परं निर्वाणमाप्तवान् ।। ५५.५३ ।।"
  },
  {
    "text": "तस्मात्त्वमपि राजेन्द्र तं देवं शरणं व्रज ।\nयेन भूयः पुनः शोच्यपदवीं नो प्रयास्यसि ।। ५५.५४ ।।"
  },
  {
    "text": "य इदं श्रृणुयान्नित्यं प्रातरुत्थाय मानवः ।\nपठेद् यश्चरितं ताभ्यां मोक्षधर्मार्थदो भवेत् ।। ५५.५५ ।।"
  },
  {
    "text": "शुभव्रतमिदं पुण्यं यश्च कुर्याज्जनेश्वर ।\nस सर्वसम्पदं चेह भुक्त्वेते तल्लयं व्रजेत् ।। ५५.५६ ।।"
  },
  {
    "text": "।। इति श्रीवराहपुराणे भगवच्छास्त्रे पञ्चपञ्चाशोऽध्यायः ।। ५५ ।।"
  }
]
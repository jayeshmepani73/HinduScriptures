[
  {
    "text": "अथ श्राद्धपितृयज्ञनिश्चयप्रकरणम् ।।\nधरण्युवाच ।।\nदेवमानुषतिर्यक्षु प्रेतेषु नरकेषु च ।।\nआयान्ति जन्तवः केचिद्भूत्वा गच्छन्ति चापरे ।। १ ।।\nस्वप्नोपममिमं लोकं ह्यात्मकर्म शुभाशुभम् ।।\nवर्त्तते तिष्ठते देव तव मायाबलैर्जगत् ।। २ ।।\nक एते पितरो देव श्राद्धं भोक्ष्यन्ति योगतः ।।\nआत्मकर्मवशाल्लोके गतिः पञ्चसु वर्त्तते ।। ३ ।।\nकथं तं पिण्डसङ्कल्पं मासे मासे नियोजयेत् ।।\nके भवन्ति च भोक्तारः श्राद्धे पिण्डान्पितृक्रियाः ।। ४ ।।\nनिश्चयं श्रोतुमिच्छामि परं कौतूहलं हि मे ।।\nपृथिव्या एवमुक्तस्तु देवो नारायणो हरिः ।।५।\nवराहरूपी भगवान्प्रत्युवाच वसुन्धराम्।।\nश्रीवराह उवाच ।।\nसाधु भूमे वरारोहे सर्वधर्मव्यवस्थिते ।। ६ ।।\nकथयिष्यामि ते देवि यन्मां त्वं परिपृच्छसि ।।\nये ते भवन्ति भोक्तारः पितृयज्ञेषु माधवि ।।७।।\nपिता पितामहश्चैव तथैव प्रपितामहः ।।\nक्रियते पिण्डसङ्कल्पो मासे ह्येकदिने तथा।।८।।\nज्ञात्वा नक्षत्रसंयोगं पितृपक्षे ह्युपागते ।।\nतिथिं पर्वं विजानीयाद्येषु दत्तं महत्फलम् ।। ९ ।।\nकरिष्यन्ति च ये श्राद्धं श्रद्धया ज्ञानिनो जनाः ।।\nतत्सर्वं कथयिष्यामि श्रूयतां शुभ लोचने ।। १९०.१० ।।\nकेचिद्यजन्ति यज्ञं वै ब्रह्मयज्ञं द्विजातयः ।।\nकेचिद्यजन्ति सुभगे देवयज्ञं हुताशने ।। ११।।\nकेचिच्च भूतयज्ञेन वर्त्तयन्ति सुमध्यमे ।।\nकेचिन्मनुष्ययज्ञेन पूजयन्ति गृहाश्रमे ।। १२ ।।\nपितृयज्ञं च भो देवि शृणु वक्ष्यामि निश्चयम् ।।\nये यजन्ति वरारोहे क्रतूनेकशतैरपि ।। १३ ।।\nसर्वे ते मयि वर्त्तन्ते सत्यमेतद्ब्रवीमि ते ।।\nअग्निर्मुखं च देवानां हव्यकव्येषु माधवि ।। १४ ।।\nउत्तरोऽग्निरहं चैव दक्षिणाग्निरहं तथा।।\nअहमाहवनीयोऽग्निः सर्वयज्ञेषु सुन्दरि ।। १५ ।।\nपावनः पावकश्चैव अहमेव व्यवस्थितः ।।\nसर्वेष्वेव तु कार्येषु देवसत्रेषु माधवि।।१६।।\nवैश्वदेवे नियुञ्जीत ब्रह्मचारी शुचिः सदा ।।\nभिक्षुको देवतीर्थेषु वानप्रस्थो यतिस्तथा ।। १७ ।।\nएतान्न भोजयेच्छ्राद्धे देवतीर्थेषु पूजयेत् ।।\nव्रतस्थान्संप्रवक्ष्यामि श्राद्धमर्हन्ति ये द्विजाः ।। १८ ।।\nउत्तमो गृहसन्तुष्टः क्षान्तो दान्तो जितेन्द्रियः ।।\nउदासीनः सत्यसन्धः श्रोत्रियो धर्म पाठकः ।। १९ ।।\nवेदविद्याव्रतस्नातो सुविमृष्टान्नभोजकः ।।\nईदृशान्भोजयेच्छ्राद्धे पितृयज्ञेषु माधवि ।। १९०.२० ।।\nदत्त्वा हुताशनायादौ देवतीर्थेषु सुन्दरि ।।\nमुखेषु पश्चाद्ब्राह्मणस्य पित्रे दद्याद्यथाविधि ।। २१ ।।\nचतुर्णामेव वर्णानां यद्यथा श्राद्धमर्हति ।।\nतथा विधिः प्रयोक्तव्यः पितृयज्ञेषु सुन्दरि ।। २२ ।।\nयन्न पश्यन्ति ते भोज्यं श्वानः कुक्कुटसूकराः ।।\nब्राह्मणाश्चाप्यपांक्तेया नराः संस्कारवर्जिताः ।।२३ ।।\nसर्वकर्मकरा ये च सर्वभक्षाश्च ये नराः ।।\nएताञ्श्राद्धे न पश्येत्तु पितृयज्ञेषु सुन्दरि ।। २४ ।।\nएते पश्यन्ति यच्छ्राद्धं तच्छ्राद्धं राक्षसं विदुः ।।\nमया प्रकल्पितो भागो बलये पूर्वमेव तु ।। २५।।\nहृतं यदा तु त्रैलोक्यं शक्रस्यार्थे त्रिविक्रमे ।।\nएवं श्राद्धं प्रतीक्षन्ति मन्त्रहीनमविक्रियम् ।। २६ ।।\nवर्जनीया बुधैरेते पितृयज्ञेषु सुन्दरि ।।\nप्रच्छन्नं भोजयेच्छ्राद्धे तर्पयित्वा द्विजं शुचिः ।। २७ ।।\nपितॄंस्तत्राह्वयेद्भूमे मन्त्रेण विधिपूर्वकम् ।।\nपिण्डास्त्रयः प्रदातव्याः सह व्यञ्जनसंयुताः ।। २८ ।।\nपिता पितामहश्चैव तथैव प्रपितामहः ।।\nअपसव्येन दातव्यं मासिमासि तिलोदकम् ।। २९ ।।\nप्रणम्य शिरसा देवीर्निर्वापस्य च धारिणीः ।।\nवैष्णवी काश्यपी चेति अजया चेति नामतः ।। १९०.३० ।।\nएवं दत्तेन प्रीयन्ते पितरश्च न संशयः ।।\nपरमात्मा शरीरस्थो देवतानां मया कृतः ।। ३१ ।।\nत्रयस्तत्र वरारोहे देवगात्राद्विनिस्सृताः ।।\nपितृदेवा भविष्यन्ति भोक्तारः पितृपिण्डकान् ।। ३२ ।।\nदेवतासुरगन्धर्वा यक्षराक्षसपन्नगाः ।।\nछिद्रं श्राद्धेऽस्य पश्यन्ति वायुभूता न संशयः ।। ३३ ।।\nपितृयज्ञं विशालाक्षि ये कुर्वन्ति विदो जनाः ।।\nआयुः कीर्तिं बलं तेजो धनपुत्रपशुस्त्रियः ।। ३४ ।।\nददन्ते पितरस्तस्य आरोग्यं नात्र संशयः ।।\nआत्मकर्मवशाल्लोकान् प्राप्नुवन्तीह शोभनान् ।।३५।।\nतिर्यग्भ्यश्च विमुच्यन्ते प्रेतभावेन मानवाः ।।\nनरके पच्यमानानां त्राता भवति मानवः।।३६।।\nपूजकः पितृदेवानां सर्वकालं गृहाश्रमे ।।\nद्विजातींस्तर्पयित्वा तु पूर्णेन विधिना नरः ।। ३७।।\nअक्षय्यं तस्य मन्यन्ते पितरः श्राद्धतर्पिताः ।।\nनरा ये पितृभक्तास्ते प्राप्नुवन्ति परां गतिम् ।। ३८ ।।\nसात्विकं शुक्लपन्थानमेते यान्ति विदो जनाः ।।\nपुनरन्यत्प्रवक्ष्यामि शृणु तत्त्वेन सुन्दरि ।।३९।।\nअज्ञानतमसारूढा निकृतिज्ञाः शठास्तथा ।।\nस्नेहपाशशतेनैव   पच्यन्ते नरके नराः ।। १९०.४० ।।\nकल्पान्तं पच्यमानापि त्रायन्ते येन मानवाः ।।\nतेषां पुत्राश्च पौत्राश्च कदाचिदपि सुन्दरि।।४१ ।।\nमुंचन्ति जलबिन्दूंश्च अमां प्राप्य जलाशये ।।\nतेनैव भविता तृप्तिस्तेषां निरयगामिनाम् ।।४२।।\nये वै श्राद्धं प्रकुर्वन्ति तर्पयित्वा द्विजातयः ।।\nदत्त्वा तिलोदकं पिण्डान् पितृभ्यो भक्तिभावतः ।। ४३ ।।\nनिरयात्तेऽपि मुच्यन्ते तृप्तिर्भवति चाक्षया ।।\nगृह्य चौदुम्बरं पात्रं कृत्वा तत्र तिलोदकम् ।।४४।।\nविप्राणां वचनं कृत्वा यथाशक्त्या च दक्षिणा ।।\nदेया तेषां तु विप्राणां पितॄणां मोक्षणाय  च ।। ४५ ।।\nदेयो नीलो वृषस्तत्र नरकार्त्तिविनाशनः ।।\nनीलषण्डस्य लांगूले तोयमप्युद्धरेद्यदि ।। ४६ ।।\nषष्टिवर्षसहस्राणि पितरस्तेन तर्पिताः ।।\nमुक्तमात्रेण शृङ्गेण नीलषण्डेन सुन्दरि ।। ४७ ।।\nउद्धृतो यदि सुश्रोणि पंकः शृङ्गेण तेन च ।।\nबान्धवाः पितरस्तस्य निरये पतितास्तु ये ।। ४८ ।।\nतानुद्धृत्य वरारोहे सोमलोकं स गच्छति ।।\nमुक्तेन नीलषण्डेन यत्पुण्यं जायते भुवि ।। ४९ ।।\nषष्टिवर्षसहस्राणि षष्टिवर्षशतानि च ।।\nसोमलोकेषु मोदन्ते क्षुत्तृड्भ्यां च विवर्जिताः ।। १९०.५० ।।\nएष धर्मो गृहस्थानां पुत्र पौत्रसमन्विताः ।।\nत्रातारश्च भविष्यन्ति वर्तयन्तो यथासुखम् ।। ५१ ।।\nपिपीलिकादिभूतानि जङ्गमाश्च विहङ्गमाः ।।\nउपजीवन्ति सुश्रोणि गृहस्थेषु न संशयः ।। ५२ ।।\nएवं गृहाश्रमो मूलं धर्मस्तत्र प्रतिष्ठितः ।।\nमासिमासि तु ये श्राद्धं प्रकुर्वन्ति गृहाश्रमे ।। ५३ ।।\nतिथौ पर्वणि ये चैव स्वपितॄंस्तारयन्ति वै ।। ५४ ।।\nन यज्ञदानाध्ययनोपवासैस्तीर्थाभिषेकैरपि चाग्निहोत्रैः ।।\nदानैरनेकैर्विधिसम्प्रदत्तैर्न तत्फलं श्राद्धगृहस्य धर्मे ।। ५५ ।।\nपितरो निर्गतास्तत्र ब्रह्मविष्णुशरीरगाः ।।\nपिता पितामहश्चैव तथैव प्रपितामहः ।। ५६ ।।\nएवं क्रमेण वै तत्र पितृदेवा वसुन्धरे ।।\nदेवताः कश्यपोत्पन्ना श्राद्धेषु विनियोजिताः ।। ५७ ।।\nतत एते न जानन्ति देवाः शक्रपुरोगमाः ।।\nईश्वरश्च न जानाति आत्मदेहविनिःसृताः ।। ५८ ।।\nन च ब्रह्मा विजानाति निःसृतो मम मायया ।।\nएवं मायामयौ भूमौ ब्रह्मरुद्रौ बहिष्कृतौ ।।५९।।\nपुनश्चान्यत्प्रवक्ष्यामि पितृयज्ञेषु सुन्दरि ।।\nदद्याद्वै ब्राह्मणमुखे नाग्नौ तु जुहुयात्क्वचित् ।।१९०.६० ।।\nकृत्वा वै पिण्डसङ्कल्पं दर्भानास्तीर्य भूतले ।।\nतेन ते पितृपिण्डेन पितृदेवा वसुन्धरे ।।६१।।\nअजीर्णेनाभिपीड्यन्ते भुज्यन्ते न च सुन्दरि ।।\nततो दुःखेन सन्तप्ता पद्यन्ते सोममेव च ।। ६२ ।।\nदृष्टाः सोमेन सुश्रोणि देवताजीर्णपीडिताः ।।\nस्वागतेनाथ वाक्येन पूजितास्तदनन्तरम् ।। ६३ ।।\nसोम उवाच ।।\nदेवताः कस्य चोत्पन्ना दुखिःताः केन हेतुना ।।\nएवं तु भाषमाणस्य सोमस्य तदनन्तरम् ।। ६४ ।।\nऊचुस्ते सोममेवापि वाक्यं नः श्रूयतामिति ।।\nत्रयस्तु पितरो देवा ब्रह्मविष्णुहरोद्भवाः ।। ६९ ।।\nश्राद्धे नियोजितास्तैस्तु पितृपिण्डेन तर्पिताः ।।\nअजीर्णं जायते सोम तेन वै दुःखिता वयम् ।। ६६ ।।\nसोम उवाच ।।\nसखा चाहं भविष्यामि त्रयाणां च चतुर्थकः ।।\nसहितास्तत्र गच्छामो यथा श्रेयो भविष्यति।।६७।।\nएवमुक्तास्तु सोमेन पितृदेवास्तदन्तरे ।।\nसोमं सोमेन गच्छन्ति श्रेयस्कामा वसुन्धरे ।। ६८ ।।\nशरण्यं शरणं देवं ब्रह्माणं पद्मसंभवम् ।।\nमेरुशृङ्गे सुखासीनं ब्रह्मर्षिगणसेवितम् ।। ६९ ।।\nदृष्ट्वा पितामहं देवं प्रणम्य सहसा क्षितौ ।।\nअत्रिपुत्रेण सोमेन भाषितो वै पितामहः ।। १९०.७० ।।\nय एते पितरो देव दुःखिताजीर्णपीडिताः ।।\nआगताः शरणं चात्र सोमं सोमेन सत्तम ।।७१ ।।\nयथा नश्यंति जीर्णानि तथा कुरु पितामह।।\nमुहूर्तं ध्यानमास्थाय ईश्वरं च ददर्श ह ।। ७२ ।।\nउवाच वचनं तत्र ब्रह्मा योगीश्वरं प्रति ।।\nएते ते पितरो देव दुःखिताजीर्णपीडिताः ।। ७३ ।।\nआगताः  शरणं चात्र सोमेन सहिता मम ।।\nआचक्ष्व निर्मिता येन यथा श्रेयो भवेत्तव ।।७४।।\nब्रह्मणा चैवमुक्तस्तु ईश्वरः परमेश्वरः।।\nमुहूर्तं ध्यानमास्थाय दिव्यं योगं च माधवि।।७५।।\nपश्यते ईश्वरं तत्र योगवेदाङ्गनिर्मितम् ।।\nविस्मयं परमं गत्वा ब्रह्माणं वाक्यमब्रवीत् ।।७६।।\nनिर्मिता विष्णुना ब्रह्मन् वैष्णव्या मायया च ते ।।\nप्रथमं पितरौ देवा ये च श्रेष्ठा भवंति ते ।। ७७ ।।\nपिता तु ब्रह्मदैवत्यो मम गात्राद्विनिर्मितः ।।\nपितामहो विष्णुदेवो विष्णुगात्राद्विनिर्मितः ।। ७८ ।।\nप्रपितामहो रुद्रदेवो मम गात्राद्विनिर्मितः ।।\nश्राद्धे नियोजितास्तेऽत्र मर्त्त्येषु पितृदेवताः ।। ७९ ।।\nब्राह्मणानां हितार्थाय निर्मिता विष्णुमायया ।।\nतर्पिताः पितृयज्ञेषु पितरोऽजीर्णपीडिताः ।। १९०.८० ।।\nआगताः शरणं ब्रह्मन्सोमेन सहिता यदि ।।\nयेन नश्यत्यजीर्णं च पितॄणां च सुखं भवेत् ।।८१।।\nशृणु तत्ते प्रवक्ष्यामि ब्रह्मन्लोकपितामह ।।\nशाण्डिल्यपुत्रस्तेजस्वी धूम्रकेतुर्विभावसुः ।।८२।।\nश्राद्धे तु प्रथमं तस्य दातव्यं मानुषेषु वा ।।\nसह तेनैव भोक्तव्यं पितृपिण्डविसर्जितम् ।। ८३ ।।\nईश्वरेणेवमुक्तस्तु ब्रह्मा कमलसंभवः ।।\nआहूय मनसा चैव ह्यागतो हव्यवाहनः ।। ८४ ।।\nप्रदीप्तस्तेजसा वह्निः सर्वभक्षो हुताशनः ।।\nयोजितः पंचयज्ञेषु ब्रह्मणा मम मायया ।।८५।।\nब्रह्माग्निं भाषते तत्र शृणुष्व च हुताशन ।।\nभोक्तव्यं प्रथमं ब्रह्मन्पितृपिण्डविसर्जितम् ।।८६।।\nत्वया भुक्तेति भोक्ष्यन्ति देवताः समरुद्गणाः ।।\nभोक्तव्यं मध्यमं श्राद्धं पथ्यमन्नं च वै सह ।।८७।।\nपश्चाद्दत्तं तु तं पिण्डं सह सोमेन भुञ्जते ।।\nब्रह्मणा ह्येवमुक्तास्तु पितृदेवहुताशनाः।।८८।।\nप्रस्थिताः सह सोमेन देवतास्ता वसुन्धरे।।\nपितृयज्ञं वरारोहे भोक्ष्यन्ति सहिताः सदा।। ८९ ।।\nएवं तु प्रथमं श्राद्धं दद्यादग्नेर्वसुन्धरे।।\nउद्दिश्य च पितॄन्देवि तर्पयित्वा द्विजातयः।।१९०.९०।।\nपश्चात्पिण्डान्प्रदद्याच्च दर्भानास्तीर्य भूतले ।।\nप्रथमं ब्रह्मणोंशाय दद्यात्पिण्डं विधानतः।।९१।।\nपितामहाय रुद्रांशसंभूताय तु मध्यमम् ।।\nप्रपितामहाय विष्णोस्तु दद्यात्पिण्डं महीतले ।। ९२ ।।\nविधिना मन्त्रपूर्वेण श्राद्धं कुर्वन्ति ये नराः ।।\nतेषां वरं प्रयच्छन्ति पितरः श्राद्धतर्पिताः ।। ९३ ।।\nमम मायाबलेनैव कृतं श्राद्धं द्विजातिभिः ।।\nअपांक्तेयांस्तथा विप्रान्प्रवक्ष्यामि वसुन्धरे ।। ९४ ।।\nनपुंसकाश्चित्रकारा वसुपालविनिन्दकाः ।।\nकुनखाः श्यावदन्ताश्च काणाश्च विकटोदराः ।। ९५ ।।\nनर्त्तका गायनाश्चैव तथा रङ्गोपजीविनः ।।\nवेदविक्रयिणश्चैव सर्वे याजकयाजकाः ।। ९६।।\nराजोपसेवकाश्चैव वाणिज्यक्रयविक्रयाः ।।\nब्रह्मयोन्यां समुत्पन्नाः सङ्कीर्णा पतिताश्च ये ।। ९७ ।।\nअसंस्कारप्रवृत्ताश्च शूद्रकर्मोपजीविनः ।।\nशूद्रकर्मकरा ये च गणका ग्रामयाजकाः ।। ९८ ।।\nदीक्षितः क्रोडपृष्ठश्च यश्च वार्धुषिको द्विजः ।।\nविक्रेतारो रसानां च ये च वैश्योपजीविनः ।। ९९ ।।\nतस्करा लेखकाराश्च याजका रङ्गकारकाः ।।\nशौलिका गिरिका ये च दाम्भिका ये च माधवि ।। १९०.१०० ।।\nसर्वकर्मकरा ये च सर्वविक्रयिणस्तथा ।।\nएतान्न भोजयेच्छ्राद्धे पित्रर्थे च वसुन्धरे ।। १०१ ।।\nदूराध्वानं गता ये च तत्र कर्मोपजीविनः ।।\nरस विक्रयिणश्चैव शैलूषस्तिलविक्रयी ।। १०२ ।।\nश्राद्धकालमनुप्राप्तं राजसं तं विदुर्बुधाः ।।\nअन्ये ये दूषिता देवि द्विजरूपेण राक्षसाः ।।१०३।।\nएतान्न पश्येच्छ्राद्धेषु पितृपिण्डेषु माधवि ।।\nअपांक्तेयांस्तथा विप्रान्भुञ्जतः पश्यतो द्विजान् ।। १०४ ।।\nपितरस्तस्य षण्मासं दुःखमृच्छन्ति दारुणम् ।।\nन्यस्तपात्रं द्रुतं कुर्यात्प्रायश्चित्तमुभौ धरे ।। १०५।।\nधृतं तु जुहुयादग्नावादित्यं चावलोकयेत् ।।\nपुनरावपनं कृत्वा पितरं च पितामहान् ।।१०६।।\nगंधपुष्पं च धूपं च दद्यादर्घ्यं तिलोदकम् ।।\nयथाविधिं च विप्राय भोजयेच्च पुनः शुचिः ।। १०७।।\nपुनश्चान्यत्प्रवक्ष्यामि शृणु तत्त्वेन सुन्दरि ।।\nज्ञानशुद्धेन विप्रेण मन्त्रशुद्धिं यथाविधि ।।१०८।।\nमृतान्नं ये न भुञ्जंति कदाचिदपि माधवि ।।\nवैश्वदेवेषु दातव्यं श्राद्धेषु च न योजयेत् ।। १०९ ।।\nप्रेतान्नं भुञ्जमानास्तु श्राद्धमर्हन्ति ये द्विजाः ।।\nतेषां दोषं प्रवक्ष्यामि भुक्तं भोजयते तु सः ।। १९०.११० ।।\nदम्भकार कृतोच्छिष्टं कृत्वा तु नरकं व्रजेत् ।।\nप्रायश्चित्तं प्रवक्ष्यामि यथा शुध्यन्ति ते नराः ।।१११।।\nमाघमासे तु द्वादश्यां सर्पिर्युक्तं तु पायसम् ।।\nस लिहेन्मधुमांसेन तर्पयित्वा द्विजातयः ।। ११२ ।।\nसवत्सां कपिलां दद्यादात्मनः शुद्धिकामुकः ।।\nपुनः श्राद्धं प्रकुर्वीत चात्मनः शुभ कामुकः ।। ११३।।\nस्नानोपलेपनं भूमे कृत्वा विप्रान्प्रमन्त्रयेत् ।।\nदन्तकाष्ठं विसृज्यैव ब्रह्मचारी शुचिर्भवेत् ।।११४।।\nयत्नेन मिथुनं श्राद्धे भोजयित्वा विसर्ज्जयेत् ।।\nअमायां च विशालाक्षि दन्तकाष्ठं न खादयेत् ।। ११५ ।।\nअमायां तु च यो मूर्खो दन्तकाष्ठं हि खादति ।।\nहिंसितो हि भवेत्सोमो देवताः पितरस्तथा ।। ११६ ।।\nप्रभातायां तु शर्वर्यामुदिते च दिवाकरे ।।\nदिवाकृत्यं ततो गृह्य विप्रस्य विधिपूर्वंकम् ।। ११७ ।।\nश्मश्रुकर्म च कर्त्तव्यं नखानां छेदनानि च ।।\nस्नापनाऽभ्यञ्जने दद्यात्पितृभक्तेन सुन्दरि ।। ११८ ।।\nपक्वान्नं तत्र वै कार्यं सुविमृष्टं च शुद्धितः ।।\nवृत्ते तु तत्र मध्याह्ने श्राद्धारम्भं तु कारयेत् ।। ११९ ।।\nस्वागतं च तथा कृत्वा पाद्यार्थं सलिलं शुचि ।।\nपाद्यं दत्त्वा तु विप्राय गृहस्याभ्यन्तरं नयेत् ।। १९०.१२०।।\nआसनं कल्पयित्वा तु आवाह्य तदनन्तरम्।।\nअर्घ्यं दत्त्वा विधानेन गन्धमाल्यैः प्रपूज्य च ।। १२१ ।।\nधूपं दीपं तथा वस्त्रं तिलोदकमथापि वा ।।\nपात्रं च भोजनस्यार्थे विप्राग्रे धारयेत्तथा ।।१२२ ।।\nभस्मना मण्डलं कार्यं पङ्क्ति दोषनिवारकम् ।।\nअग्निकार्यं ततः कृत्वा अन्नं च परिवेषयेत् ।। १२३ ।।\nतत्र कार्यो न संकल्पः पितॄनुद्दिश्य सुन्दरि ।।\nयथासुखेन भोक्तव्यमिति ब्रूयाद्द्विजं प्रति ।। १२४ ।।\nरक्षोघ्नमन्त्रपाठांश्च श्रावयीत विचक्षणः ।।\nतृप्तं तु ब्राह्मणं दत्त्वा दद्याद्वै विकिरं ततः ।।१२५ ।।\nउत्तरीयासनं दत्त्वा पिण्डप्रश्नं तु कारयेत् ।।\nदक्षिणाभिमुखो भूत्वा दर्भानास्तीर्य भूतले ।। १२६ ।।\nपिण्डदानं प्रकुर्वीत पित्रादित्रितये तथा ।।\nपिण्डानां पूजनं कार्यं तन्तुवृद्ध्यै यथाविधि ।। १२७ ।।\nब्राह्मणस्य च हस्ते तु दद्यादक्षय्यमात्मवान् ।।\nदक्षिणाभिः प्रतोष्यापि स्वस्ति वाच्यं विसर्जयेत् ।। १२८ ।।\nपिण्डास्त्रयस्तु वसुधे यावत्तिष्ठन्ति भूतले ।।\nअप्यायमानाः पितरस्तावत्तिष्ठन्ति वै गृहे ।। १२९ ।।\nउपस्पृश्य शुचिर्भूत्वा दद्याच्छान्त्युदकानि च ।।\nप्रणम्य शिरसा भूमौ निवापस्य च धारिणीः ।।१९०.१३० ।।\nवैष्णवी काश्यपी चेति अक्षया चेति नामतः ।।\nभक्षयेत्प्रथमं पिण्डं पत्न्यै देयं तु मध्यमम् ।।१३१ ।।\nतृतीयमुदके दद्याच्छ्राद्धे एवं विधिः स्मृतः ।।\nपितृदेवांश्च विसृजेत्ततश्च प्रणमेत्तु तान् ।। १३२ ।।\nएवं दत्तेन तुष्यन्ति पितृदेवा न संशयः।।\nदीर्घायुष्यं प्रयच्छन्ति पुत्रपौत्रधनानि च ।।१३३।।\nज्ञानोत्तमेषु विप्रेषु दद्याच्छ्राद्धं विधानतः।।\nअन्यथा तत्तु वै श्राद्धं निष्फलं नास्ति संशयः ।।१३४।।\nमन्त्रहीनं क्रियाहीनं यः श्राद्धं कुरुते द्विजः ।।\nमद्भक्तस्यासुरेन्द्रस्य फलं भवति भागतः ।।१३५ ।।\nउद्धरेद्यदि पात्रं तु ब्राह्मणो ज्ञानवर्जितः।।\nराक्षसैर्ह्रियते तच्च भुञ्जतस्तस्य सुन्दरि ।। १३६ ।।\nएतत्ते कथितं भद्रे पितृकार्यमनुत्तमम् ।।\nउत्पतिश्चैव दानं च यत्पुण्यं कथितं तव ।।१३७।।\nअपरं चापि वसुधे किमन्यच्छ्रोतुमिच्छसि ।।१३८।।\nइति श्रीवराहपुराणे श्राद्धपितृयज्ञनिश्चयो नाम नवत्यधिकशततमोऽध्यायः ।।१९०।।"
  }
]
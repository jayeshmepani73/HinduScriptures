[
  {
    "text": "श्रीवराह उवाच ।।\nशुकं गृह्य ततः स्थानात्प्रस्थितो मथुरां पुरीम् ।।\nप्रविश्य गृह्य तत्पुण्यं मातापित्रोस्तदर्पितम् ।। १ ।।\nशुकस्य चरितं सर्वं निवेद्य च महामतिः ।।\nएवं निवसतस्तस्य बहुवर्षाणि तत्र वै ।। २ ।।\nसुखं प्राप्तं मतं चापि व्यवहारे च पूजने ।।\nएवं निवसतस्तस्य द्रव्यं शेषमजायत ।।३।।\nपुनस्तत्रैव गमने वणिग्भावे मतिर्गता ।।\nसमुद्रयाने रत्नानि महामौल्यानि साधुभिः ।।४।।\nआनयिष्ये बहून्यत्र सार्धं रत्नपरीक्षकैः ।।\nएवं निश्चित्य मनसा महासार्थपुरःसरः ।।\nसमुद्रयायिभिर्लोकैः संविदं प्रोच्य निर्गतः ।। ५ ।।\nपेयाहार समाहारं कृत्वा कृत्यविदार्थकम् ।।\nशुकं गृहीत्वा प्रस्थानमकरोत्पुण्यवासरे ।। ६ ।।\nमातापित्रोः शुभा वाचो गृहीत्वा देवतागृहे ।।\nभार्याणां देवकार्यं च वाटिकायाश्च पोषणम् ।। ७ ।।\nपितुः शुश्रूषणं चोक्त्वा सर्वं यूयं करिष्यथ ।।\nयथायोगं यथाकालं यथाकृत्यं यथा च यत् ।। ८ ।।\nभवतीभिश्च कृत्यं मे करणीयं यथा तथा ।।\nसन्दिश्य भार्याः सुश्रोणीर्देवं दृष्ट्वा प्रसाद्य च ।। ९ ।।\nभार्याभिः समनुज्ञातो यानपात्रं गतस्तदा ।।\nशुकेन सह संप्राप्तो महान्तं लवणार्णवम् ।। 171.१० ।।\nपोतारूढास्ततः सर्वे पोतवाहैरुपोहिताः ।।\nअपारे दुस्तरेऽगाधे यान्ति वेगेन नित्यशः ।। ११ ।।\nअथ दैववशाद्वायुर्विलोमः समजायत ।।\nदुर्वातेन तदा नित्यं बलात्पोत उपोहितः ।।\nपोतवाहास्ततः सर्वे विसंज्ञा मोहिताः कृशाः ।। १२।।\nहा कष्टं हि कथं किञ्च कुत्र गच्छामहे वयम् ।।\nतेषां तु वचनं श्रुत्वा ज्ञात्वा दुर्वातपीडनम् ।।\nआक्षिपद्वाग्भिरुग्राभिरन्योन्यं शङ्क्य मूर्च्छिताः ।। १३ ।।\nजल्पन्ति कोऽत्र पापिष्ठः समारूढो निराकृतः ।।\nतस्य पातकसंस्पर्शान्मृताः सर्वे न संशयः ।। १४ ।।\nएवं विलपतां तेषां चत्वारोऽपि समभ्ययुः ।।\nमासास्तत्रैव वाणिज्यं षण्मासात्सिध्यते फलम् ।। १५ ।।\nनिर्भर्त्सनं ततस्तेषामन्योन्यमभिजल्पनम् ।।\nश्रुत्वा शुकस्य गोकर्णः शशंसात्मविनिन्दनम् ।। १६ ।।\nअपुत्रस्य गतिर्नास्ति इति सर्वस्य निश्चितम् ।।\nएषां मध्ये ह्यहं पापस्तेन तप्यामि पुत्रक ।। १७ ।।\nयदत्र युक्तं कालेऽस्मिन्विषमे समुपस्थिते ।।\nवद स्वाध्यायषाड्गुण्यं कृच्छ्रे त्वं कार्यवित्तमः ।। १८ ।।\nशुक उवाच ।।\nमा जोषमास्व भैस्तात अस्मिन्काले यथोचितम् ।।\nअहं करिष्ये तत्सर्वं मा विषादे मनः कृथाः ।। १९ ।।\nएवमाश्वास्य पितरं समुड्डीय ततो द्रुतम् ।।\nध्रुवाख्यां दिशमुद्वीक्ष्य उत्तराभिमुखो ययौ ।। 171.२० ।।\nनीचगत्या रक्षयन्वै सुतरं दुस्तरं जलम् ।।\nसानौ पर्वतसामीप्ये योजनेन वरं गिरिम् ।। २१ ।।\nरोमांचिततनुर्जातः शुको वीक्ष्य महागिरिम् ।।\nक्रमित्वोर्द्ध्वं च यात्युग्रं तावद्देवालयं शुभम् ।।२२।।\nदृष्टं च विष्ण्वायतनं तेजसा चोपशोभितम् ।।\nदिक्षु सर्वास्वटित्वैवं निलिल्ये देवमन्दिरे ।।। २३ ।।\nवत्साऽयं कोऽत्र संचारी कदा किं तु पिता मम ।।\nवितरिष्यति नो कालं दुरन्तं सुकृतिर्यथा ।। २४ ।।\nक्षणमेकं तथा चैनं तस्य चिन्तान्वितस्य हि ।।\nसौवर्णपात्रहस्ता च देवी देवं समर्च्चयत् ।। २५ ।।\nनमो नारायणायोक्त्वा निषसाद वरासने ।।\nनिमेषान्तरमात्रेण वयोरूपसमन्विताः ।।\nअसंख्याताः समायाता यथा देवी तथैव ताः ।। २६ ।।\nगीतं वाद्यं च नृत्यं च यथासौख्यं विहृत्य च ।।\nगतास्ता देवताः सर्वा यथास्थानमनुत्तमम् ।। २७ ।।\nदेवतादक्षिणे भागे पक्षिणां च जटायुषाम् ।।\nलक्ष्यान्यनेकयूथानि बृहन्ति बहु सङ्घशः ।। २८ ।।\nशुको लेख्यसमस्तेषां मध्ये कृत्वा तु संविदम् ।।\nस्वभाषां पुरतः कृत्य शरणं तमयाचत ।। २९ ।।\nते समाश्वास्य तं प्राहुः कथमस्मिन्भवान्गतः ।।\nवारिराशिर्दुराधर्षः समुद्रो झषसंकुलः ।। 171.३० ।।\nशुकस्तान्प्रत्युवाचाथ पिता मे पोतसंस्थितः ।।\nदुर्गवाताद्दुर्गमस्थो विषमे समुपस्थिते ।। ३१ ।।\nतस्य त्राणमभीप्सन्वै   ह्यागतोऽत्र वरं गिरिम् ।।\nकुरुध्वं तस्य मे त्राणं यथा सुखमवाप्यते ।। ३२ ।।\nपक्षिण ऊचुः ।।\nएहि पुत्र सुकार्यं ते मार्गं द्रक्ष्यामहे वयम् ।।\nपोताभ्याशगतिं यासि पितुस्तव गतिं प्रति ।। ३३ ।।\nममैव पादविन्यासे क्रमयिष्ये यथा जलम् ।।\nतेन ते पृष्ठतो मह्यं स पिता सन्तरिष्यति   ।। ३४ ।।\nमम चंच्वावगाहेन नङ्क्ष्यन्ति जलजन्तवः ।।\nएतत्पितुः समक्षं हि शंसन् क्षिप्रं नदीपतिम् ।। ३५ ।।\nतारयामास वेगेन गत्वा पृष्ठं जटायुषः ।।\nस ययौ पर्वतं तीर्त्वा क्वचिन्नाभिसमं जलम् ।। ३६ ।।\nहृत्कण्ठं चैव गम्भीरं सुखेन सुकृती यथा ।।\nस्तोकान्तरे ततः सोऽथ देवागारमनुत्तमम् ।। ३७ ।।\nसरोवरं च पद्माढ्यं मणिरत्नविभूषितम् ।।\nस्नात्वा देवान्पितृंश्चैव तर्पयित्वा यथासुखम् ।। ३८ ।।\nपुष्पाण्यादाय देवं च पूजयित्वा स केशवम् ।।\nपंचायतनकं चैव खचितं रत्नसंचयैः ।।\nदृष्ट्वा निलिल्ये चैकान्ते शुकस्यानुमते स्थितः ।। ३९ ।।\nक्षणेन ता यथापूर्वं देवताश्चागताः पुनः ।।\nनर्त्तयित्वा यथायोग्यं तासां ज्येष्ठाऽब्रवीदिदम् ।। 171.४० ।।\nस्वागतस्य क्षुधार्त्तस्य ब्रह्मिष्ठस्य महात्मनः ।।\nभोजनार्थं फलं दिव्यं पानार्थं तोयमुत्तमम् ।। ४१ ।।\nगोकर्णस्य प्रयच्छध्वं येन तृप्तिस्त्रिमासिकी ।।\nयथा शोको यथा पापं यथा मोहः प्रणश्यति ।। ४२ ।।\nतथा कृत्वा तमूचुस्ता अभयं तेऽस्तु मा शुचः ।।\nवस स्वर्गोपमे स्थाने यावत्सिद्धिर्भवेत्तव ।। ४३ ।।\nगतास्ताः पुनरेवं च नित्यमेव दिने दिने ।।\nवसते स सुखं तत्र मथुरायां यथा तथा ।। ४४ ।।\nपोतात्तस्मादुत्ततार सुवातेनोपवाहितः ।।\nरत्नाकरः शुभो यत्र भावित्वाद्दैवयोगतः ।। ४५ ।।\nरत्नानि बहु मौल्यानि आहृतानि बहून्यथ ।।\nयावत्परीक्षणार्थं च गोकर्णं रत्नकोविदम् ।।४६।।\nनिरीक्ष्यतेऽस्य संवासो न दृष्टश्चुक्रुशुस्ततः ।।\nकुतोऽसौ गतवान्भद्रो मृतो नष्टो जले प्लुतः ।। ४७ ।।\nव्रीडायुतो निमग्नोऽयं निश्चितं मकरालये ।।\nपितुरस्य वयं सर्वे पुत्रवद्विचरामहे ।। ४८ ।।\nयथाभागं च रत्नानां भागं दास्यामहे परम् ।।\nएष धर्मः सदास्माकमेकसार्थागमेन हि ।। ४९ ।।\nएवं वसन्स गोकर्णो द्वीपस्थः शोकविह्वलः ।।\nशुकं प्रोवाच दीनात्मा मातापित्रोः कृते तदा ।। 171.५० ।।\nशुकेन मन्त्रमूढत्वात्पितुरेवं निवेदितम् ।।\nअहं पक्षी लघुतनुर्भवन्तं नेतुमक्षमः ।।५१।।\nयाता ऽस्मि मथुरां मार्गे समुद्रे जलमालिनि ।।\nपित्रोर्वाक्यं तवाख्यासे त्वदीयं च तयोरहम् ।। ५२ ।।\nअवश्यं च गमिष्येऽहमनुज्ञा तु प्रदीयताम् ।।\nसत्यमुक्तं ततस्तेन गोकर्णेन शुकं प्रति ।।५३।।\nगच्छ त्वं पुत्र मथुरामवस्थां मामकीमिमाम् ।।\nत्वया विना न शक्नोमि शीघ्रमागमनं कुरु ।।५४।।\nइत्युक्तः स तथेत्युक्त्वा पोतारूढः खगोत्तमः ।।\nकालेन मथुरां प्राप्तः सर्वं पित्रे न्यवेदयत् ।। ५५ ।।\nश्रुत्वा तौ विषमावस्थं मृतं हृदि निवेश्य च ।।\nरुदित्वा सुचिरं कालं शुके स्नेहो निवेशितः ।। ५६ ।।\nअस्माकं जीवनार्थाय त्वया कार्यं विहङ्गम ।।\nकथाभिरनुकूलाभिर्धर्मदर्शिभिरेव च ।। ५७ ।।\nशुकेन पंजरस्थेन कथालापेन विद्यया ।।\nपुत्रशोकाभितन्तप्तौ तथैवानेन सान्त्वितौ ।। ५८ ।।\nअथ सार्थः समायातो रत्नपूर्णो यथोदधिः ।।\nवसुकर्णस्य पुत्रार्थमकरोत्स जनो महान् ।। ९९ ।।\nसर्वैस्तैर्विंशतिः संख्या एकैकेन समुद्रगैः ।।\nरत्नैः समर्च्चितोऽत्यर्थं पर्वतः कुसुमोत्करैः ।। 171.६० ।।\nप्रसाद्य सर्वे सम्पूज्य प्रेषितास्ते गृहं ययुः ।।\nएवं ते न्यवसंस्तत्र यावत्कालं सुखेन तु ।। ६१ ।।\nशुश्रूषमाणास्तं वैश्यं यथा स्वपितरं तथा ।। ६२ ।।\nइति श्रीवराहपुराणे भगवच्छास्त्रे गोकर्णमाहात्म्ये एकसप्तत्यधिकशततमोऽध्यायः ।।१७१।।"
  }
]
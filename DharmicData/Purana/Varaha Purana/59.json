[
  {
    "text": "<b>अगस्त्य उवाच ।\n</b>\nअथाविघ्नकरं राजन् कथयामि श्रृणुष्व मे ।\nयेन सम्यक् कृतेनापि न विघ्नमुपजायते ।। ५९.१ ।।"
  },
  {
    "text": "चतुर्थ्यां फाल्गुने मासि ग्रहीतव्यं व्रतं त्विदम् ।\nनक्ताहारेण राजेन्द्र तिलान्नं पारणं स्मृतम् ।\nतदेवाग्नौ तु होतव्यं ब्राह्मणाय च तद् भवेत् ।। ५९.२ ।।"
  },
  {
    "text": "चातुर्मास्यं व्रतं चैतत् कृत्वा वै पञ्च मे तथा ।\nसौवर्णं गजवक्त्रं तु कृत्वा विप्राय दापयेत् ।। ५९.३ ।।"
  },
  {
    "text": "पायसैः पञ्चभिः पात्रैरुपेतं तु तिलैस्तथा ।\nएवं कृत्वा व्रतं चैतत् सर्वविघ्नैर्विमुच्यते ।। ५९.४ ।।"
  },
  {
    "text": "हयमेधस्य विघ्ने तु संजाते सगरः पुरा ।\nएतदेव चरित्वा तु हयमेधं समाप्तवान् ।। ५९.५ ।।"
  },
  {
    "text": "तथा रुद्रेण देवेन त्रिपुरं निघ्नता पुरा ।\nएतदेव कृतं तस्मात् त्रिपुरं तेन पातितम् ।\nमया समुद्रं पिबता एतदेव कृतं व्रतम् ।। ५९.६ ।।"
  },
  {
    "text": "अन्यैरपि महीपालैरेतदेव कृतं पुरा ।\nतपोऽर्थिभिर्ज्ञानकृतैर्निर्विघ्नार्थे परंतप ।। ५९.७ ।।"
  },
  {
    "text": "शूराय धीराय गजाननाय\nलम्बोदरायैकदंष्ट्राय चैव ।\nएवं पूज्यस्तद्दिने तत् पुनश्च\nहोमं कुर्याद् विघ्नविनाशहेतोः ।। ५९.८ ।।"
  },
  {
    "text": "अनेन कृतमात्रेण सर्वविघ्नैर्विमुच्यते ।\nविनायकस्य कृपया कृतकृत्यो नरो भवेत् ।। ५९.९ ।।"
  },
  {
    "text": "।। इति श्रीवराहपुराणे भगवच्छास्त्रे नवपञ्चाशोऽध्यायः ।। ५९ ।।"
  }
]
[
  {
    "text": "अथ पापसमूहानुक्रमवर्णनम् ।।\nऋषिपुत्र उवाच ।।\nअन्यान्यपि च पापानि चित्रगुप्तो दिदेश ह ।।\nव्यामिश्रान्कथ्यमानांश्च शृणुध्वं तान्महौजसः ।। १ ।।\nशीलसंयमहीनानां कृष्णपक्षानुगामिनाम् ।।\nमहापापैरुपेतानां कथ्यतां तत्पराभवम् ।। २ ।।\nराजद्विष्टा गुरुद्विष्टाः सर्वे ते वै विगर्हिताः ।।\nअविश्वास्या ह्यसम्भाष्याः कुक्षिमात्रपरायणाः ।। ३ ।।\nहिंसाविहारिणः क्रूराः सूचकाः कार्यदूषकाः ।।\nगवेडकस्य वधकाः महिषाजादिकस्य च ।। ४ ।।\nदावाग्निं ये च मुंचन्ति ये च सौकरिकास्तथा ।।\nतत्र कालमसंख्येयं पच्यन्ते पापकारिणः ।। ५ ।।\nकर्मक्षयाद्यदा भूयो मानुष्यं प्राप्नुवन्ति ते ।।\nअल्पायुषो भवन्तीह व्याधिग्रस्ताश्च नित्यशः ।। ६।।\nगर्भ एव विपद्यन्ते म्रियन्ते बालकास्तथा ।।\nपरिरिंगरताः केचिन्म्रियन्ते पुरुषाधमाः ।। ७ ।।\nकाष्ठवंशे च शस्त्रे च वायुना ज्वलनेन च ।।\nतोयेन वा पाशबन्धैः पतनेन विषेण वा ।।८।।\nमातापितृवधं कष्टं मित्रसम्बन्धिबन्धुजम् ।।\nबहुशः प्राप्नुवन्त्येते विद्रवं चाप्यभीक्ष्णशः।।९।।\nप्राणातिपातनं ते वै प्राप्नुवन्ति यथा तथा ।।\nलोहकाः कारुकाश्चैव गर्भाणां विनिहिंसकाः ।। 203.१० ।।\nमूलकर्मकरा ये च गरदाः पुरदाहकाः ।।\nये च पञ्जरकर्त्तारो ये च शूलोपघातकाः ।। ११ ।।\nपिशुनाः कलहाश्चैव ये च मिथ्याविदूषकाः ।।\nगोकुञ्जरखरोष्ट्राणां चर्मका मांसभेदकाः ।। १२ ।।\nउद्वेजनकराश्चण्डाः पच्यन्ते नरकेषु ते ।।\nतत्र कालं तु सम्प्राप्य यातनाश्च सुदुःसहाः ।। १३ ।।\nकर्मक्षयो यदा भूयो मानुष्यं प्राप्नुवन्ति ते ।।\nहीनाङ्गाः सुदरिद्राश्च भवंति पुरुषाधमाः ।। १४ ।।\nश्रवणच्छेदनं चैव नासाच्छेदनमेव च ।।\nछेदनं हस्तपादानां प्राप्नुवंति स्वकर्मणा ।। १५ ।।\nशारीरं मानसं दुःखं प्राप्नुवन्ति पुनःपुनः ।।\nगलवेदनास्तथोग्राश्च तथा मस्तकवेदनाः ।। १६ ।।\nकुक्ष्यामयं तथा तीव्रं प्राप्नुवंति नराधमाः ।।\nजडान्ध बधिरा मूकाः पंगवः पादसर्पिणः ।। १७ ।।\nएकपक्षहताः काणाः कुनखाश्चामयाविनः ।।\nकुब्जाः खञ्जास्तथा हीना विकलाश्च घटोदराः ।। १८ ।।\nगलत्कुष्ठाः श्वित्रकुष्ठा भवन्ति स्वैश्च कर्मभिः ।।\nवाताण्डाश्चाण्डहीनाश्च प्रमेहमधुमेहिनः ।। १९ ।।\nयोनिशूलाक्षिशूलाश्च श्वास  हृद्गुह्यशूलिनः ।।\nपिण्डकावर्त्तभेदैश्च प्लीहगुल्मादिरोगिणः ।। 203.२० ।।\nबहुभिर्दारुणैर्घोरैर्व्याधिभिः समनुद्गताः ।।\nइत्येतान्हिंसकान्क्रूरान्घातयन्तु सुदारुणान् ।। २१ ।।\nमिथ्याप्रलापिनो दूतान्पाचयन्तु यथाक्रमम् ।।\nकर्कशाः पुरुषाः सत्या ये च योषानिरर्थकाः ।। २२ ।।\nएषां चतुर्विधा भाषा या मिथ्याप्यभिधीयते ।।\nहास्यरूपेण या भाषा चित्ररूपेण वा पुनः ।। २३ ।।\nअरहस्यं रहस्यं वा पैशुन्येन तु निन्दनात् ।।\nउद्वेगजनना वापि कटुका लोकगर्हिताः ।।२४।।\nस्नेहक्षयकरां रूक्षां भिन्नवृत्तविभूषिताम् ।।\nकदलीगर्भनिस्सारां मर्मस्पृक्कटुकाक्षराम् ।। २५ ।।\nस्वरहीनामसंख्येयां भाषंते च निरर्थकम् ।।\nअयंत्रितमुखा ये च ये निबद्धाः प्रलापिनः ।। २६ ।।\nदूषयन्ति हि जल्पन्तोऽनृजवो निष्ठुराः शठाः ।।\nनिर्दया गतलज्जाश्च मूर्खा मर्मविभेदिनः ।। २७ ।।\nन मर्षयंति येऽन्येषां कीर्त्यमानाञ्छुभान्गुणान् ।।\nदुर्वाचः परुषांश्चण्डान्बन्धयध्वं नराधमान् ।। २८ ।।\nततस्तिर्यक्प्रजायन्ते बहुधा कीट पक्षिणः ।।\nलोके दोषकराश्चैव लोकद्विष्टास्तथा परे।। ।। २९ ।।\nतत्र कालं चिरं घोरं पच्यन्ते पापकारिणः।।\nकर्मक्षयो यदा भूयो मानुष्यं प्राप्नुवन्ति ते ।। 203.३० ।।\nपरिभूता अविज्ञाता नष्टचित्ता अकीर्त्तयः ।।\nअनर्च्याश्चाप्यनर्हाश्च स्वपक्षे ह्यवमानिताः ।।३१।।\nत्यक्त्वा मित्राणि मित्रेषु ज्ञातिभिश्च निराकृताः ।।\nलोकदोषकराश्चैव लोकद्वेष्याश्च ये नराः ।। ३२ ।।\nअन्यैरपि कृतं पापं तेषां पतति मस्तके ।।\nवज्रं शस्त्रं विषं वापि देहाद्देहनिपातनम् ।। ३३ ।।\nमिथ्याप्रलापिनामेषामुक्ता क्लेशपरम्परा ।।\nस्तेयहारं प्रहारं च नीतिहारं तथैव च ।। ३४ ।।\nस्तेयकर्माणि कुर्वन्ति प्रसह्य हरणानि च ।।\nकरचण्डाशिनो ये च राजशब्दोपजीविनः ।। ३५ ।।\nपीडयन्ति जनान् सर्वान्कृपणान्ग्रामकूटकान् ।।\nसुवर्णमणिमुक्तानां कूटकर्मानुकारकाः ।। ३६ ।।\nसमये कृतहर्त्तारो लोकपीडाकरा नराः ।।\nअनादिबुद्धयश्चान्ये स्वार्थातिशयकारिणः ।। ३७ ।।\nभूतनिष्ठाभियोगज्ञा व्यवहारेष्वनर्थकाः ।।\nभेदकाराश्च धातूनां रजतस्य च कारकाः ।। ३८ ।।\nन्यासार्थहारका ये च सम्मोहनकराश्च ये ।।\nये तथोपाधिकाः क्षुद्राः पच्यन्ते तेषु तेष्वथ ।। ३९ ।।\nनिरयेष्व प्रतिष्ठेषु दारुणेषु ततस्ततः।।\nतत्र कालं तु सुचिरं पच्यन्तां पापकारिणः।।203.४०।।\nकर्मक्षयो यदा तेषां मानुष्यं प्राप्नुवन्ति ते ।।\nतत्र तत्रोपपद्यन्ते यत्र यत्र महद्भयम् ।। ४१ ।।\nयस्मिंश्चौरभयं देशे क्षुद्भयं राजतो भयम् ।।\nआपद्भ्योऽपि भयं यत्र व्याधिमृत्युभयं तथा ।। ४२।।\nईतयो यत्र देशेषु लुब्धेषु नगरेषु च ।।\nक्षयाः कालोपसर्गा वा जायन्ते तत्र ते नराः।।४३।।\nबहुदुःखपरिक्लिष्टा गर्भवासेन पीडिताः ।।\nएकहस्ता द्विहस्ता वा कूटाश्च विकृतोदराः ।। ४४ ।।\nशिराविवृतगात्राश्च हीनाङ्गा वातरोगिणः ।।\nअश्रुपातितनेत्राश्च भार्या न प्राप्नुवन्ति ते ।।४९।।\nतेषामपत्यं न भवेत्तद्रूपं च सुलक्षणम् ।।\nअतिह्रस्वं विवर्णं च विकृतं भ्रान्तलोचनम् ।। ४६ ।।\nसंसारे च यथा पक्वं कृपणं भैरवस्वनम् ।।\nमहतः परिवारस्य तुष्टश्चोच्छिष्टभोजकः ।। ४७ ।।\nरूपतो गुणतो हीनो बलतः शीलतस्तथा ।।\nराजभृत्या भवन्त्येते पृथिवीपरिचारकाः ।। ४८ ।।\nअनालया निरामर्षा वेद नाभिः सुसंवृताः ।।\nसमकार्यसजात्यानां मित्रसम्बन्धिनां तथा ।। ४९ ।।\nकर्मान्तकारका ह्येते तृणीभूता भवन्ति ते ।।\nअनर्थो राजदण्डो वा नित्यमुत्पाद्यते वधः ।। 203.५० ।।\nकर्मकल्याणकृच्छ्रेषु भृशं चापि विमुह्यति ।।\nकर्षकाः पशुपालाश्च वाणिज्यस्योपजीवकाः ।।५१।।\nयद्यत्कुर्वन्ति ते कर्म सर्वत्र क्षयभागिनः ।।\nसत्यमन्विष्यमाणाश्च नैव ते कीर्त्तिभागिनः ।। ५२ ।।\nयत्किञ्चिदशुभं कर्म तस्मिन्देशे समुच्छ्रितम् ।।\nतस्य देशस्य नैवास्ति वर्जयित्वातुरान्नरान् ।। ५३ ।।\nसुवृष्ट्यामपि तेषां वै क्षेत्रं तं तु विवर्जयेत् ।।\nअशनिर्वा पतेत्तत्र क्षेत्रं वापि विनश्यति ।।५४ ।।\nन सुखं नापि निर्वाणं तेषां मानुषता भवेत् ।।\nउत्पद्यते नृशंसानां तीव्रः क्लेशः सुदारुणः ।।५५।।\nस्तेयकर्मप्रयुक्तानां मुक्त्वा क्लेशपरम्पराम् ।।\nपरदारप्रसक्तानामिमां शृणुत यातनाम् ।। ५६ ।।\nतिर्यङ्मानुषदेहेषु यान्ति विक्षिप्तमानसाः ।।\nविहरन्ति ह्यधर्मेषु धर्मचारित्रदूषकाः ।। ५७ ।।\nतांस्तेनैव प्रदानेन संग्रहेत्तु ग्रहेण वा ।।\nमूलकर्मप्रयोगेण राष्ट्रस्यातिक्रमेण वा ।। ५८ ।।\nप्रसह्य वा प्रकृत्या वै ये चरन्ति कुलाङ्गनाः ।।\nवर्णसङ्करकर्त्तारः कुलधर्मादिदूषकाः ।। ५९ ।।\nशीलशौचादिसम्पन्नं ये जनं धर्मलक्षणम् ।।\nधर्षयन्ति च ये पापाः श्रूयतां तत्पराभवः ।। 203.६० ।।\nनिरयं पापभूयिष्ठा अनुभूय महाभयम् ।।\nबहुवर्षसहस्राणि कमर्णा तेन दुष्कृताः ।। ६१ ।।\nकर्मक्षये यदा भूयो मानुष्यं यान्ति दारुणम् ।।\nसङ्कीर्णयोनिजाः क्षुद्रा भवन्ति पुरुषाधमाः ।। ६२ ।।\nवेश्यालङ्घककूटानां शौण्डिकानां तथैव च ।।\nदुष्टपाषण्डनारीणां नैकमैथुनगामिनाम् ।। ६३ ।।\nनिर्ल्लज्जपुण्ड्रकाः केचिद्बद्धपौरुषगण्डकाः ।।\nस्त्रीबन्धकाः स्त्रीविनाशाः स्त्रीवेषाः स्त्रीविहारिणः ।। ६४ ।।\nस्त्रीणां चानुप्रवृद्धा ये स्त्रीभोगपरिभोगिनः ।।\nतद्दैवतास्तन्नियमास्तद्वेषास्तत्प्रभाषिताः ।।६५ ।।\nतद्भावास्तत्कथालापास्तद्भोगाः परिभोगिनः ।।\nविप्रलोभं च दानेषु प्राप्नुवन्ति नराधमाः ।। ६६ ।।\nसौभाग्यपरमासक्ता नरा बीभत्सदर्शनाः ।।\nअबुद्धैः सह संवासं प्रियं चाविप्रियं तथा ।। ६७ ।।\nशारीरं मानसं दुःखं प्राप्नुवन्ति नराधमाः ।।\nकृमिभिर्भक्षणं चैव तप्ततैलोपसेचनम् ।। ६८ ।।\nअग्निक्षारनदीभ्यां तु प्राप्नुवन्ति न संशयः ।।\nपरदारप्रसक्तानां भयं भवति निग्रहः ।। ६९ ।।\nसर्वं च निखिलं कार्यं यन्मया समुदाहृतम् ।। 203.७० ।।\nइति श्रीवराहपुराणे पापसमूहानुक्रमो नाम त्र्यधिकद्विशततमोऽध्याय ।। २०३ ।।"
  }
]
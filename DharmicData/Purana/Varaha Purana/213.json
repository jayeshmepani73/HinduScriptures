[
  {
    "text": "सूत उवाच ।।\nपुरा देवैर्विनिहते संग्रामे तारकामये ।।\nअत्युच्छ्रिते प्रतिबले दानवानां बले तथा ।। १ ।।\nसहस्राक्षे लब्धपदे क्षीणशत्रौ गतास्पदे ।।\nसम्यक्प्रसूतिमापन्ने त्रैलोक्ये सचराचरे ।। २ ।।\nशृङ्गे चैवाचलेन्द्रस्य मेरोः सर्वहिरण्यये ।।\nमणिविद्रुमविद्धे च विपुले पंकजासने ।। ३ ।।\nसुखोपविष्टमेकाग्रं स्थिरचित्तं कृतेक्षणम् ।।\nनिवृत्तकार्यं मुदितं सूर्यवैश्वानरद्युतिम् ।। ४ ।।\nप्रणम्य मूर्ध्ना चरणावुपगृह्य समाहितः ।।\nब्रह्माणं परिपप्रच्छ कुमारो नतिपूर्वकः ।। ५ ।।\nसनत्कुमार उवाच ।।\nभगवञ्छ्रोतुमिच्छामि पुराणमृषिसंस्तुतम् ।।\nपुराणं तु महाभाग त्वत्तस्तत्त्वविदां वर ।।६ ।।\nकथमुत्तर गोकर्णं दक्षिणं च कथं विभो।।\nशृङ्गेश्वरस्य परमं कथं सम्यक्प्रतिष्ठितम्।।७।।\nक्षेत्रस्य कि प्रमाणं स्यात्किञ्च तीर्थफलं स्मृतम् ।।\nकथं पशुपतिस्तत्र भगवान्मृगरूपधृक् ।। ८ ।।\nसर्वैस्त्वत्प्रमुखैर्देवैः कथमासादितं पुनः ।।\nमृगरूपं कथं चास्य शरीरं क्व प्रतिष्ठितम् ।। ९ ।।\nयथा यत्र च यस्तत्र विधिः सम्यगनुष्ठितः ।।\nतत्सर्वं निखिलेनाशु ब्रूहि मे वाग्विदां वर ।। 213.१० ।।\nएवमुक्तः स भगवान्ब्रह्मा ब्रह्मविदां वरः ।।\nउवाच तस्मै पुत्राय गुह्यमेतत्पुरातनम् ।। ११ ।।\nब्रह्मोवाच ।।\nशृणु वत्स महाभाग यथातत्त्वं ब्रवीमि ते ।।\nपुराणमेतद्ब्रह्मर्षे सरहस्यं यथाश्रुतम् ।। १२ ।।\nअस्ति भूधरराजस्य मन्दरस्योत्तरे शुचौ ।।\nमुञ्जवान्नाम शिखरो नन्दनोपवनद्युतिः ।। १३ ।।\nवज्रस्फटिकपाषाणः प्रवालांकुरशर्क्करः ।।\nनीलामलशिलावर्णो गुहानिर्झरकन्दरः ।। १४ ।।\nविचित्रकुसुमोपेतैर्लतामञ्जीरधारिभिः ।।\nरेजे यः प्रांशुभिः शृङ्गैरुल्लिखद्भिरिवाम्बरम् ।। १५ ।।\nदर्यस्तत्राधिकं रेजुर्नानाधातुपरिस्रवैः  ।।\nशिलीन्ध्रकुसुमोपेताश्चित्रिता इव सर्वतः ।। १६ ।।\nतेऽत्र केतकिखण्डाश्च कुंदखंडाश्च पुष्पिताः ।।\nउन्मीलिता इवाभान्ति धातकीवनराजिभिः ।।१७।।\nभिन्नेन्द्रनीलविमलैर्धौतैः प्रस्रवणाम्बुभिः ।।\nचित्रैः कुसुमसंछन्नैः शिलाप्रस्तरविस्तरैः ।।१८।।\nशक्रचापनिभै रम्यैः कुबेरभवनद्युतौ ।।\nतस्मिन्नगवरे रम्ये महोरगनिषेविते ।। १९ ।।\nक्रीडद्भिर्देवमिथुनेर्नृत्यद्भिश्चाप्सरोगणैः ।।\nकूजद्भिः शिखिभिर्मत्तैः सेविते च नगोत्तमे ।। 213.२० ।।\nकल्हारकुसुमोपेते हंससारससेविते।।\nप्रसन्नसलिलाकीर्णे सरोभिः फुल्लपंकजैः ।।२१।।\nगजयूथानुकीर्णाभिर्जुष्टाभिर्मृगपक्षिभिः ।।\nसेविताभिर्मुनिगणैः सरिद्भिरुपशोभिते ।। २२ ।।\nकिन्नरोद्गीतकुहरे परपुष्टनिनादिते ।।\nविद्याधरशताकीर्णे देवगन्धर्व सेविते ।। २३ ।।\nधारापातैश्च तोयानां विस्फुलिङ्गैः सहस्रशः ।।\nप्रज्वालितेऽतुले शृङ्गे रम्ये हरितशाद्वले ।। २४ ।।\nसर्वर्तुकवनोद्याने पुष्पाकरसुशोभिते ।।\nयज्ञकिम्पुरुषावासे गुह्यकानामथाश्रये ।। २५ ।।\nतस्मिन्गिरिवरे रम्ये सेवितव्ये सुशोभने ।।\nधर्मारण्ये तपःक्षेत्रे मुनिसिद्धनिषेविते ।। २६ ।।\nवरदस्तत्र भगवान्स्थाणुर्नाम महेश्वरः ।।\nसर्वामरगुरुर्देवो नित्यं सन्निहितः प्रभुः ।। २७ ।।\nभक्तानुकम्पी स श्रीमान्गिरीन्द्रसुतया सह ।।\nस ह्यध्यास्ते गिरिवरं पार्षदैश्च गुहेन च ।। २८ ।।\nविमानयायिनः सर्वे तं देवमजमव्ययम् ।।\nआजग्मुः सेवितुं देवा वरेण्यमजमव्ययम् ।। २९ ।।\nअन्ये देवनिकायाश्च सेवितुं प्रपतन्ति तम् ।।\nततस्त्रेतायुगे काले नन्दी नाम महामुनिः ।। 213.३० ।।\nआरिराधयिषुः शर्वं तपस्तेपे सुदारुणम् ।।\nग्रीष्मे पंचतपास्तिष्ठेच्छिशिरे सलिलाश्रयः ।। ३१ ।।\nऊर्ध्वबाहुर्निरालम्बस्तोयाऽनिलहुताशनैः ।।\nव्रतैश्च विविधैरुग्रै स्तपोभिर्नियमैस्तथा ।। ३२ ।।\nजपपुष्पोपहारैश्च कालेकाले मुनिः सदा ।।\nशङ्करं विधिवद्भक्त्या सोऽर्च्चयद्द्विजपुङ्गवः ।। ३३ ।।\nउग्रेण तपसात्मानं योजयामास सुव्रतः ।।\nकाष्ठभूतो यदा विप्रः कृशो धर्मसुसन्ततः ।। ३४ ।।\nक्षामोऽभूत्कृष्णवर्णश्च ततः प्रीतश्च शङ्करः ।।\nसम्यगाराधितो भक्त्या नियमेन च तोषितः ।। ३५ ।।\nतदात्मदर्शनं प्रादात्स मुनेर्वृषभध्वजः ।।\nउक्तवांश्च मुनिं शर्वश्चक्षुर्दिव्यं ददामि ते   ।। ३५ ।।\nअदृश्यं पश्य मे रूपं वत्स प्रीतोऽस्मि ते मुने ।।\nयत्पश्यन्तीह विद्वांसो रूपमप्रतिमौजसम् ।।३७।।\nसहस्रसूर्यकिरणं ज्वालामालिनमूर्जितम् ।।\nबालार्क मण्डलाकारं प्रभामण्डलमण्डितम्।।३८।।\nजटाजूटतटाश्लिष्टं चन्द्रालंकृतशेखरम् ।।\nजगदालोचनं श्रीमत्प्रदीप्तस्वत्रिलोचनम् ।।३९।।\nप्रादेशमात्रं रुचिरं शतशीर्षं शतोदरम्।।\nसहस्रबाहुचरणं सहस्राक्षिशिरोमुखम् ।।213.४०।।\nअणीयसामणीयांसं बृहतां तु बृहत्तरम् ।।\nअक्षमालापवित्राङ्गं कमण्डलु करोद्यतम्।।४१।।।।\nसिंहचर्माम्बरधरं व्यालयज्ञोपवीतिनम् ।।\nदृष्ट्वा देवं महादेवं हृष्टरोमा महातपाः ।।४२।।\nप्राञ्जलिः प्रणतो भूत्वाऽगृणाद्ब्रह्म सनातनम् ।।\nनमो धात्रे विधात्रे च संभवे वरदाय च ।। ४३ ।।\nजगद्भोक्त्रे त्रिनेत्राय शंकराय शिवाय च ।।\nभवाय भवगोप्त्रे च मुनये कृत्तिवाससे ।। ४४ ।।\nनीलकण्ठाय भीमाय भूतभव्यभवाय च ।।\nलम्बभ्रुवे करालाय हरिनेत्राय मीढुषे ।। ४५ ।।\nकपर्दिने विशालाय मुञ्जकेशाय धीमते ।।\nशूलिने पशुपतये विभवे स्थाणवे तथा ।। ४५ ।।\nगणानां पतये स्रष्ट्रे संक्षेप्त्रे भीषणाय च ।।\nसौम्याय सौम्यतपसे भीमाय त्र्यम्बकाय च ।। ४७ ।।\nप्रेतावासनिवासाय रुद्राय वरदाय च ।।\nकपालमालिने तस्मै हरिश्मश्रुधराय च ।। ४८ ।।\nभक्तप्रियाय सततं नमोऽस्तु परमात्मने ।।\nएवं नन्दी भवं स्तुत्वा नमस्कृत्य च सर्वशः ।। ४९ ।।\nप्रणम्य शिरसा देवं पुनः पुनरवन्दत ।।\nततस्तु भगवान्प्रीतस्तस्मै विप्राय शंकरः। ।। 213.५० ।।\nउवाच च वचः साक्षात्तमृषिं वरदः प्रभुः ।।\nवरान्वृणीष्व विप्रेन्द्र यानिच्छसि महामुने ।। ५१ ।।\nतांस्ते सर्वान्प्रयच्छामि दुर्ल्लभानपि मारिष ।।\nप्रभुत्वममरत्वं वा शक्रत्वमपि वा प्रभो ।। ५२ ।।\nब्रह्मत्वं लोकपालत्वमपवर्गमथापि वा ।।\nअथाष्टगुणमैश्वर्यं गाणपत्यमथापि वा ।। ५३ ।।\nयदिच्छसि मुने शीघ्रं तद्ब्रूहि द्विजपुङ्गव ।।\nइत्युक्तोऽसौ भगवता शर्वेण मुनिपुङ्गवः ।। ५४ ।।\nप्रोवाच वरदं देवं प्रहृष्टेनान्तरात्मना ।।\nन प्रभुत्वं न देवत्वं नेन्द्रत्वमपि वा प्रभो ।। ५५ ।।\nब्रह्मत्वं लोकपालत्वं नापवर्गं वरप्रद ।।\nनैवाष्टगुणमैश्वर्यं गाणपत्यं न च प्रभो ।। ५६ ।।\nस्पृहये देवदेवेश प्रसन्ने त्वयि शंकर ।।\nयदि प्रीतोऽसि भगवन्ननुक्रोशतया मम ।।५७।।\nअनुग्राह्यो ह्ययं देव त्वयावश्यं सुराधिप ।।\nयथान्ये न भवेद्भक्तिस्त्वत्तो नित्यं महेश्वर ।। ५८ ।।\nतथाहं भक्तिमिच्छामि सर्वभूताशये त्वयि ।।\nयथा च न भवेद्विघ्नं तपस्यानिरतस्य मे ।। ५९ ।।\nकोटिजप्येन रुद्राणामाराधनपरस्य च ।।\nएतत्तु वचनं श्रुत्वा नन्दिनः स महेश्वरः ।। 213.६० ।।\nप्रहस्योवाच तं प्रीत्या ततो मधुरया गिरा ।।\nप्रीतोऽस्म्युत्तिष्ठ विप्रर्षे तप्यमानेन सुव्रत ।। ६१ ।।\nआराधितश्च भक्त्याहं त्वया शुद्धेन चेतसा ।।\nपर्याप्तं ते महाभाग तपः कर्तुं तपोधन ।। ६२ ।।\nनिवर्त्तयति मां वत्स मत्पादाराधने रतः ।।\nजप्ता ते त्रिगुणा कोटी रुद्राणां पुरतो मम ।। ६३ ।।\nपूर्णं वर्षसहस्रं च तपस्तीव्रं महामुने ।।\nन कृतं यत्पुरा देवैर्नासुरैर्ऋषिभिर्न च ।। ६४ ।।\nकृतं सुमहदाश्चर्यं त्वया कर्म सुदुष्करम् ।।\nसंक्षोभितमिदं सर्वं त्रैलोक्यं सचराचरम् ।। ६५ ।।\nआगमिष्यन्ति ते द्रष्टुं देवाः सर्वे सवासवाः ।।\nअक्षयश्चाव्ययश्च त्वमतर्क्यः ससुरासुरैः ।। ६६ ।।\nदिव्यतेजोवपूः श्रीमान्दिव्याभरणभूषितः ।।\nमत्तुल्यो मत्प्रभावश्च त्वमेकः ससुरासुरैः ।।६७ ।।\nमद्रूपधारी मत्तेजास्त्र्यक्षः सर्वगुणोत्तमः ।।\nभविष्यसि न सन्देहो देवदानवपूजितः ।। ६८ ।।\nअनेनैव शरीरेण जरामरणवर्जितः ।।\nदुष्प्राप्येयमवाप्ता ते देवैर्गाणेश्वरी गतिः ।। ६९ ।।\nपार्षदानां वरिष्ठस्त्वं मामकानां द्विजोत्तम ।।\nनन्दीश्वर इति ख्यातो भविष्यसि न संशयः ।। 213.७० ।।\nप्राप्तमष्टगुणं सत्यमैश्वर्यं ते तपोधन ।।\nद्वितीयां मे तनुं त्वां तु नमस्यन्ति च देवताः ।। ७१ ।।\nअद्यप्रभृति देवाग्र्य देवकार्येषु सर्वतः ।।\nप्रभुस्त्वं भविता लोके मत्प्रसादान्मुनीश्वर ।। ७२ ।।\nत्वामेवाभ्यर्च्चयिष्यन्ति सर्वभूतानि सर्वतः ।।\nमत्तः समभिवाञ्छन्ति प्रसादं पार्षदाधिप ।। ७३ ।।\nवरान्वरार्थिनां दाता विधाता जगतः सदा ।।\nभविष्यसि च धर्मज्ञ भीतानामभयप्रदः ।। ७४ ।।\nयस्त्वां द्वेष्टि स मां द्वेष्टि यस्त्वामनु स मामनु ।।\nनावयोरन्तरं किंचिदम्बरानिलयोरिव ।। ७५ ।।\nद्वारे तु दक्षिणे नित्यं त्वया स्थेयं गणाधिप ।।\nवामे तु विभुना चापि महाकालेन सर्वदा ।। ७६।।\nप्रतीहारो भवानद्य सर्वदा त्रिदशोत्तमः ।।\nशिरो मे रक्षतु भवान्महाकालेऽपि मे गणः ।। ७७ ।।\nन वज्रेण न दण्डेन न चक्रेण न चाग्निना ।।\nकांचिच्छक्नोति वै बाधां कर्त्तुं वै भुवनत्रये ।। ७८ ।।\nदेवदानवगन्धर्वा यक्षराक्षसपन्नगाः ।।\nत्वामेव संश्रयिष्यन्ति मद्भक्ताः पुरुषाश्च ये ।। ७९ ।।\nत्वयि तुष्टे ह्यहं तुष्टः कुपिते कुपितस्त्वहम् ।।\nत्वत्तः प्रियतरो नास्ति ममान्यो द्विजपुंगव ।। 213.८० ।।\nएवं तस्मै वरान्दत्त्वा प्रीतः स्वयमुमापतिः ।।\nउवाच भूयः स्पष्टेन स्वरेणाम्बरचारिणा ।। ८१ ।।\nआगतान्विद्धि सर्वान्वै त्रिदशान्समरुद्गणान् ।।\nदिदृक्षया च भद्रं ते कृतकृत्यश्च साम्प्रतम् ।। ८२ ।।\nयदीरितं मया वत्स वरं प्रतिवचस्त्वयि ।।\nप्रविष्टं न श्रुतिपथं दिवि सर्वदिवौकसाम् ।। ८३ ।।\nनारायणं पुरस्कृत्य सेन्द्रास्ते समरुद्गणाः ।।\nप्रेमार्थे चागमिष्यन्ति वरार्थं तपसाऽमराः ।। ८४ ।।\nयक्षविद्याधरगणाः सिद्धगन्धर्वपन्नगाः ।।\nमुनयश्च महात्मानस्तपोलब्धाः सहस्रशः ।।८५।।\nते बुद्ध्वा त्वद्गतामृद्धि प्रतप्ताः परमेर्ष्यया ।।\nतपांसि विविधान्यत्र विविधान्नियमांस्तथा ।। ८६ ।।\nचर्तुं समभिवाञ्छन्ति सदाभ्यासे वरार्थिनः ।।\nवरदं यामभिज्ञाय गिरौ मौञ्जवति स्थितम् ।। ८७ ।।\nअत्रैते यावदागम्य न मां पश्यन्ति मानवाः ।।\nतावदेव त्वितः शीघ्रं गमिष्यामि महामुने ।। ८८ ।।\nअद्य ते तु मया सर्वे देवा ब्रह्मपुरोगमाः ।।\nद्रष्टव्याश्चानुमन्तव्या मत्तोऽनुग्रहकांक्षिणः ।। ८९ ।।\nअभिप्रायं च सर्वेषां जानामि द्विजसत्तम ।।\nअनुगुह्य वरैस्तैश्च तत्रैवान्तरधीयत ।। 213.९० ।।\nइति श्रीवराहपुराणे भगवच्छास्त्रे गोकर्णेश्वरमाहात्म्ये त्रयोदशाधिकद्विशततमोऽ ध्यायः ।। २१३ ।।"
  }
]
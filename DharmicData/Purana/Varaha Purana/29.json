[
  {
    "text": "महातपा उवाच ।\nश्रृणु राजन्नवहितः प्रजापाल कथामिमाम् ।\nयदा दिशः समुत्पन्नाः श्रोत्रेभ्यः पृथिवीपते ।। २९.१ ।।\nब्रह्मणः सृजतः सृष्टिमादिसर्गे समुत्थिते ।\nचिन्ताभून्महती को मे प्रजाः सृष्टा धरिष्यति ।। २९.२ ।।\nएवं चिन्तयतस्तस्य अवकाशं प्रजास्विह ।\nप्रादुर्बभूवुः श्रोत्रेभ्यः दश कन्या महाप्रभाः ।। २९.३ ।।\nपूर्वा च दक्षिणा चैव प्रतीची चोत्तरा तथा ।\nऊर्ध्वाऽधरा च षण्मुख्याः कन्या ह्यासंस्तदा नृप ।। २९.४ ।।\nअन्याश्चतस्त्रस्तेषां तु कन्याः परमशोभनाः ।\nरूपस्विन्यो महाभागा गाम्भीर्येण समन्विताः ।। २९.५ ।।\nता ऊचुः प्रणयाद् देवं प्रजापतिमकल्मषम् ।\nअवकाशं तु नो देहि देवदेव प्रजापते ।। २९.६ ।।\nयत्र तिष्ठामहे सर्वा भर्तृभिः सहिताः सुखम् ।\nपतयश्च महाभागा देहि नोऽव्यक्तसंभव ।। २९.७ ।।\nब्रह्मोवाच ।\nब्रह्माण्डमेतत् सुश्रोण्यः शतकोटिप्रविस्तरम् ।\nतस्यान्ते स्वेच्छया भद्रा उष्यतां मा विलम्बत ।। २९.८ ।।\nभर्तॄंश्च वः प्रयच्छामि सृष्ट्वा रूपस्विनोऽनघाः ।\nयथेष्टं गम्यतां देशो यस्या यो रोचतेऽधुना ।। २९.९ ।।\nएवमुक्ताश्च ताः सर्वा यथेष्टं प्रययुस्तदा ।\nब्रह्मापि ससृजे तूर्णं लोकपालान् महाबलान् ।। २९.१० ।।\nसृष्ट्वा तु लोकपालांस्तु ताः कन्याः पुनराह्वयत् ।\nविवाहं कारयामास ब्रह्मा लोकपितामहः ।। २९.११ ।।\nएकामिन्द्राय स प्रादादग्नयेऽन्यां यमाय च ।\nनिर्ऋताय च देवाय वरुणाय महात्मने ।। २९.१२ ।।\nवायवे धनदेशाय ईशानाय च सुव्रत ।\nऊर्द्ध्वां स्वयमधिष्ठाय शेषायाधो व्यवस्थिताम् ।। २९.१३ ।।\nएवं दत्त्वा पुनर्ब्रह्मा तिथिं प्रादाद् दिशां पुनः ।\nदशमीं भर्तृनाम्नस्तु दध्यन्नं भोजनं प्रभुः ।। २९.१४ ।।\nततः प्रभृति ता देव्यः सेन्द्राद्याः परिकीर्तिताः ।\nदशमी च तिथिस्तासामतीव दयिताभवत् ।। २९.१५ ।।\nतस्यां दध्याशनो यस्तु सुव्रती भवते नरः ।\nतस्य पापक्षयं तास्तु कुर्वन्त्यहरहर्नृप ।। २९.१६ ।।\nयश्चैतच्छृणुयाज्जन्म दिशां नियतमानसः ।\nस प्रतिष्ठामवाप्नोति ब्रह्मलोके न संशयः ।। २९.१७ ।।\n।। इति श्रीवराहपुराणे भगवच्छास्त्रे एकोनत्रिंशोऽध्यायः ।। २९ ।।"
  }
]
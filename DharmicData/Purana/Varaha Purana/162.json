[
  {
    "text": "अथ चक्रतीर्थप्रभावः ।।\nश्रीवराह उवाच ।।\nपुनरन्यत्प्रवक्ष्यामि तच्छृणुष्व वसुन्धरे ।।\nचक्रतीर्थे पुरावृत्तं मथुरायास्तथोत्तरे ।।१।।\nमहागृहोदयं नाम जम्बूद्वीपस्य भूषणम् ।।\nतस्मिन् पुरवरे दिव्ये ब्राह्मणो वसते शुभे ।।२।।\nस कन्यां पुत्रमादाय ब्राह्मणो वेदपारगः ।।\nशालिग्रामं   महापुण्यमगच्छद्ब्राह्मणोत्तमः ।। ३ ।।\nतत्रासौ वासमकरोत्पुण्यसेवी जितेन्द्रियः ।।\nतीर्थसेवी तथा स्नायी देवतादर्शने रतः ।। ४ ।।\nतत्र सिद्धेन संवासो ब्राह्मणस्याभवत्तदा।।\nस सिद्धो वसते नित्यं कल्पग्रामे च सर्वदा ।।५।।\nगच्छेत्स सर्वकालं तु शालिग्रामे वसुन्धरे ।।\nस तेन सह सङ्गत्य कान्यकुब्जनिवासिना ।।६।।\nकल्पग्राम विभूतिं च नित्यकालमवर्णयत् ।।\nकल्पग्रामविभूतिं च श्रुत्वा स मुनिसत्तमः ।। ७ ।।\nगमने बुद्धिरुत्पन्ना ततः सिद्धमयाचत ।।\nमित्रत्वं वर्त्तते सिद्ध नयस्वात्मनिवेशने ।। ८ ।।\nब्राह्मणस्य वचः श्रुत्वा सिद्धो वचनमब्रवीत् ।।\nतत्र सिद्धा हि गच्छन्ति तेन तत्र गतिर्भवेत् ।। ९ ।।\nप्रार्थना दुःखलाभं तु शृणु वै ब्राह्मणोत्तम ।।\nआत्मयोगबलेनैव चलिष्यामि सपुत्रकः ।। 162.१० ।।\nदक्षिणे तु करे गृह्य ब्राह्मणं वेदपारगम् ।।\nवामे चैव करे गृह्य तस्य पुत्रं महामतिम् ।। ११ ।।\nउत्पपात तदा सिद्धो गृहीत्वा ब्राह्मणोत्तमौ ।।\nकल्पग्रामे तु तौ मुक्तौ पितापुत्रौ वसुन्धरे ।। १२ ।।\nतत्र तौ वसतो नित्यं कल्पग्रामे द्विजोत्तमौ ।।\nतत्र कालेन महता रुग्देहे चाभवत्तदा ।। १३ ।।\nरुजा तु पीड्यमानः स दशमीं च दशां गतः ।।\nमर्तुकामो द्विजवरो निरीक्ष्य सुतमुत्तमम् ।। १४ ।।\nउवाच पुत्रं धर्मात्मा मरणे समुपस्थिते ।।\nगंगातीरे च मां पुत्र नय त्वं मा विलम्बय ।। १५ ।।\nतेन पुत्रेण नीतोऽसौ गंगातीरे महामुनिः ।।\nरुरोद पुत्रस्तु तदा पितृस्नेहसमन्वितः ।। १६ ।।\nवेदाध्ययनशीलः स पितृभक्त्या नियन्त्रितः ।।\nवसतस्तस्य वै तत्र कालो जातो महामतेः ।।१७।।\nकल्पग्रामे तदा सिद्धस्तस्य कन्या सुमध्यमा ।।\nवरमन्वेषयन्ती सा न प्राप्तस्तु तया मतः ।। १८ ।।\nकदाचिद्देवयोगेन कान्यकुब्जनिवासिनः ।।\nगृहे प्रविष्टो विप्रः स भोजनार्थं महामतिः ।। १९ ।।\nपृष्टोऽसौ ब्राह्मणो भद्रे क्व भवांस्त्वमिहागतः।।\nस सर्वं कथयामास यथावृत्तं दृढव्रतः।।162.२०।।\nदिव्यज्ञानेन तं ज्ञात्वा पूजयामास तं द्विजः।।\nपूजयित्वा यथान्यायं कन्यां तस्मै ददौ तदा।।२१।।\nश्वशुरस्य गृहे नित्यं भोजनं कुरुते द्विजः ।।\nवसते पितृसान्निध्ये प्रतिचारी स पुत्रकः ।।२२।।\nकाले भगवतस्तस्य अतिक्षीणः पिता तदा ।।\nतं दृष्ट्वा क्षीणतां प्राप्तं श्वशुरं पर्यपृच्छत ।।२३।।\nस्वामिन्पितुर्मे मरणं भविष्यति वदस्व माम् ।।\nजामातृवचनं श्रुत्वा प्रहस्य श्वशुरोऽब्रवीत् ।।२४।।\nशूद्रान्नं भक्षितं तेन नित्यकालं द्विजोत्तम ।।\nतस्य चाहारदोषेण मृत्युर्दूरं गतः पितुः ।।२५ ।।\nपादयोर्विद्यते तच्च शूद्रान्नं च पितुस्तव ।।\nजान्वोरूर्द्ध्वे न विद्येत शूद्रान्नं च द्विजोत्तम।।२६।।\nशूद्रान्नेन विहीनस्य तस्य मृत्युर्भविष्यति ।।\nश्वशुरस्य वचस्तस्य पितुरग्रे न्यवेदयत् ।। २७ ।।\nतस्य पुत्रस्य वचनं श्रुत्वात्मानं विगर्हयत् ।।\nततः प्रभाते विमले उदिते च दिवाकरे ।।२८।।\nपितुः समीपात्स गतः श्वशुरस्य निवेशनम् ।।\nगते पुत्रे पिता तस्य रुजा त्वत्यन्तपीडितः ।। २९ ।।\nदुःखेन पीडितः क्षीणो मर्त्तुकामो द्विजोत्तमः ।।\nगंगातीरात्समुत्तिष्ठन्दिशः सर्वा विलोकयन् ।। 162.३०।।\nसन्निधावुपलं दृष्ट्वा गृहीतं तेन तत्पदा ।।\nचूर्णयामास तौ पादौ पीडया मोहितो द्विजः ।।३१।।\nततः प्राणान्परित्यज्य गतोऽसौ कालवर्त्तनम् ।।\nस्नात्वा भुक्त्वा ततो गत्वा प्रेक्ष्य तं पितरं मृतम् ।।३२।।\nगतसंज्ञं च पितरं दृष्ट्वा स रुरुदे भृशम् ।।\nरुदित्वा सुचिरं कालं शास्त्रं दृष्ट्वा व्यचिन्तयत् ।। ३३ ।।\nसंस्कारयोग्यता नास्ति इत्येवं पुनरब्रवीत् ।।\nसर्पशृङ्गिहतानां च दंष्ट्रविग्रहतस्य च ।।३४।।\nआत्मनस्त्यागिनश्चैव आपस्तम्बोऽब्रवीदिदम् ।।\nआत्मघाती नरः पापो नरके पच्यते चिरम् ।। ३५ ।।\nप्रायश्चितं विधीयीत न दद्याच्चोदकक्रियाम्।।\nअहो दैवं सुबलवत्पौरुषं तु निरर्थकम् ।। ३६ ।।\nतस्य पुत्रो महाभागे  गतः श्वशुरमन्दिरम् ।।\nतं दृष्ट्वा श्वशुरो दीनमिदं वचनमब्रवीत् ।।३७ ।।\nब्रह्महत्या तु ते जाता गच्छ त्वं च यथेप्सितम् ।।\nश्वशुरस्य वचः श्रुत्वा जामाता वाक्यमब्रवीत् ।। ३८ ।।\nन मया ब्राह्मणवधः कदाचिदपि कारितः ।।\nकेन दोषेण मे सिद्धं ब्रह्महत्याफलं महत् ।। ३९ ।।\nजामातुर्वचनं श्रुत्वा श्वशुरो वाक्यमब्रवीत् ।।\nपितुस्त्वया वधोपायो विनिर्दिष्टश्च पुत्रक ।। 162.४० ।।\nतेन दोषेण विप्रर्षे ब्रह्महत्याफलं तव ।।\nआसन्नशयनाच्चैनं भोजनात्कथनादिषु ।। ४१ ।।\nसंवत्सरेण पतति पतितेन सहाचरन् ।।\nतस्मान्मम गृहे नास्ति वासस्ते हि द्विजोत्तम ।। ४२ ।।\nश्वशुरस्य वचः श्रुत्वा जामाता वाक्यमब्रवीत् ।।\nकिं मया वद कर्त्तव्यं त्वया त्यक्तेन सुव्रत ।। ४३ ।।\nतस्य तद्वचनं श्रुत्वा ब्राह्मणः संशितव्रतः ।।\nकल्पग्रामं परित्यज्य मथुरां याहि सुव्रत ।। ४४ ।।\nनान्यत्र तव संशुद्धिः कदाचित्पितृघातिनः ।।\nकल्पग्रामं परित्यज्य तत्क्षणादेव निःसृतः ।।४९।।\nततः कालेन महता सम्प्राप्तो मथुरां पुरीम् ।।\nब्राह्मणेभ्यो बहिःस्थाने नित्यं तु वसते द्विजः ।। ४६ ।।\nकन्यापुरनिवासी तु कुशिकोऽयं नराधिपः ।।\nतस्य सत्रं नित्यकालं मथुरायां प्रवर्त्तते ।। ४७ ।।\nद्वेसहस्रे तु विप्राणां तस्य सत्रे च भुञ्जते ।।\nब्राह्मणानां सदोच्छिष्टं ततश्चोद्धरते तु सः ।। ४८ ।।\nचक्रतीर्थं समासाद्य स्नानं स कुरुते सदा ।।\nन भिक्षां कुरुते तत्र भोजनार्थं न गच्छति ।। ४९ ।।\nततः कालेन महता चिन्ताभूच्छ्वशुरस्य च ।।\nदिव्यज्ञानेन तत्सर्वं ज्ञात्वा जामातृचेष्टितम् ।। 162.५० ।।\nस्वां सुतां चोदयामास गच्छ तां मथुरां पुरीम् ।।\nभोजनं गृह्य तत्रैव गच्छ त्वं भर्तृसन्निधौ ।।५१।।\nदिव्यज्ञानेन च तदा नित्यं सा भर्तृसन्निधौ ।।\nदिनेदिने गच्छति सा भर्तृभोजनकारणात् ।। ५२ ।।\nदिवसस्यावसाने तु भोजनं गृह्य गच्छति ।।\nभोजनं कुरुते नित्यं प्रियादत्तं वसुन्धरे ।। ५३ ।।\nपात्रं निःक्षिप्य कुण्डे तु सत्रे वसति सर्वदा ।।\nएवं निवसतस्तस्य वर्षार्द्धं तु गतं तदा ।। ५४ ।।\nततः कालेन महता तैः पृष्टः स द्विजोत्तमः ।।\nकुत्र सन्तिष्ठते नित्यं भोजनं कुरुषे कुतः ।।५५।।\nकथयामास वृत्तान्तं तं सर्वं चात्मनो हि सः ।।\nते श्रुत्वा ब्राह्मणाः सर्वे एकीभूता वसुन्धरे ।। ५६ ।।\nइदमूचुस्ततो विप्राः शुद्रोऽसीति द्विजं प्रति ।।\nचक्रतीर्थप्रभावेण पापान्मुक्तः सनातनः ।। ५७ ।।\nअस्माकं वदनाच्चैव पुनः सिद्धोऽसि वै द्विज ।।\nब्राह्मणानां वचः श्रुत्वा स द्विजो हृष्टमानसः ।। ५८ ।।\nस्नानार्थं तु ततः स्थानाच्चक्रतीर्थं समागतः ।।\nगते तस्मिंस्तस्य भार्या भिक्षामादाय चागता ।।५९।।\nसा तु हृष्टेन मनसा भर्तारं वाक्यमब्रवीत् ।।\nभोजनं कुरु मे दत्तं हत्यां लक्ष्यामि ते गताम्।।162.६० ।।\nप्रियावचनमाकर्ण्य भर्ता वचनमब्रवीत् ।।\nपुनराभाषितं ब्रूहि यदिदं भाषितं त्वया ।।६१।।\nभर्त्तुर्वचनमाकर्ण्य पत्नी वचनमब्रवीत् ।।\nन त्वं सम्भाषितः पूर्वं ब्रह्महत्यासमन्वितः ।।६२।।\nचक्रतीर्थप्रभावेण मुक्तोऽसि द्विजसत्तम।।\nउत्तिष्ठ कान्त गच्छाव कल्पग्रामं सुशोभितम् ।।६३।।\nतया सार्द्धं जगामाथ कल्पग्रामं द्विजोत्तमः ।।\nभद्रेश्वरनिमित्तं हि द्रव्यं च कथितं शुभम् ।। ६४ ।।\nनित्यं च भुञ्जते यत्र पात्रं द्रव्यसमर्पितम् ।।\nदृष्ट्वा भद्रेश्वरं देवं चक्रतीर्थे फलं लभेत् ।।६९।।\nकल्पग्रामाच्छतगुणं चक्रतीर्थं वसुन्धरे ।।\nअहोरात्रोपवासेन मुच्यते ब्रह्महत्यया ।।६६।।\nकल्पग्रामेण किं तस्य वाराणस्यां च वा शुभे ।।\nमथुरां तु समासाद्य यः कश्चिन्म्रियते भुवि ।। ६७ ।।\nअपि कीटः पतङ्गो वा जायते स चतुर्भुजः ।।६८।।\nइति श्रीवराहपुराणे मथुरामाहात्म्ये चक्रतीर्थप्रभावो नाम द्विषष्टयधिकशततमोऽध्यायः ।। १६२ ।।"
  }
]
[
  {
    "text": "दुर्वासा उवाच ।\nएवं माघे सिते पक्षे द्वादशीं धरणीभृतः ।\nवराहस्य श्रृणुष्वाद्यां मुने परमधार्मिक ।। ४१.१ ।।\nप्रागुक्तेन विधानेन संकल्पस्नानमेव च ।\nकृत्वा देवं समभ्यर्च्य एकादश्यां विचक्षणः ।। ४१.२ ।।\nधूपनैवेद्यगन्धैश्च अर्चयित्वाऽच्युतं नरः ।\nपश्चात् तस्याग्रतः कुम्भं जलपूर्णं तु विन्यसेत् ।। ४१.३ ।।\nॐ वाराहायेति पादौ तु माधवायेति वै कटिम् ।\nक्षेत्रज्ञायेति जठरं विश्वरूपेत्युरो हरेः ।। ४१.४ ।।\nसर्वज्ञायेति कण्ठं तु प्रजानां पतये शिरः ।\nप्रद्युम्नायेति च भुजौ दिव्यास्त्राय सुदर्शनम् ।\nअमृतोद्भवाय शङ्खं तु एष देवार्चने विधिः ।। ४१.५ ।।\nएवमभ्यर्च्य मेधावी तस्मिन् कुम्भे तु विन्यसेत् ।\nसौवर्णं रौप्यताम्रं वा पात्रं विभवशक्तितः ।। ४१.६ ।।\nसर्वबीजैस्तु संपूर्णं स्थापयित्वा विचक्षणः ।\nतत्र शक्त्या तु सौवर्णं वाराहं कारयेद् बुधः ।। ४१.७ ।।\nदंष्ट्राग्रेणोद्धृतां पृथ्वीं सपर्वतवनद्रुमाम् ।\nमाधवं मधुहन्तारं वाराहं रूपमास्थितम् ।। ४१.८ ।।\nसर्वबीजभृते पात्रे रत्नगर्भं घटोपरि ।\nस्थापयेत् परमं देवं जातरूपमयं हरिम् ।। ४१.९ ।।\nसितवस्त्रयुगच्छन्नं ताम्रपात्रं तु वै मुने ।\nस्थाप्यार्च्चयेद् गन्धपुष्पैर्नैवेद्यैर्विविधैः शुभैः ।। ४१.१० ।।\nपुष्पमण्डलिकां कृत्वा जागरं तत्र कारयेत् ।\nप्रादुर्भावान् हरेस्तत्र वाचयेद् भावयेद् बुधः ।। ४१.११ ।।\nएवं सन्नियमस्यान्तं प्रभाते उदिते रवौ ।\nशुचिः स्नात्वा हरिं पूज्य ब्राह्मणाय निवेदयेत् ।। ४१.१२ ।।\nवेदवेदाङ्गविदुषे साधुवृत्ताय धीमते ।\nविष्णुभक्ताय विप्रर्षे विशेषेण प्रदापयेत् ।। ४१.१३ ।।\nदेवं सकुम्भं तं दत्त्वा हरिं वाराहरूपिणम् ।\nब्राह्मणाय भवेद् यद्धि फलं तन्मे निशामय ।। ४१.१४ ।।\nइह जन्मनि सौभाग्यं श्रीः कान्तिस्तुष्टिरेव च ।\nदरिद्रो वित्तवान् सद्यः अपुत्रो लभते सुतम् ।\nअलक्ष्मीर्नश्यते सद्यो लक्ष्मीः संविशते क्षणात् ।। ४१.१५ ।।\nइह जन्मनि सौभाग्यं परलोके निशामय ।\nअस्मिन्नर्थे पुरावृत्तमितिहासं पुरातनम् ।। ४१.१६ ।।\nइह लोकेऽभवद् राजा वीरधन्वेति विश्रुतः ।\nस कदाचिद् वनं प्रायान् मृगहेतोः परंतपः ।। ४१.१७ ।।\nव्यापादयन् मृगगणान् तत्रर्षिवनमध्यगः ।\nजघान मृगरूपान् सोऽज्ञानतो ब्राह्मणान् नृपः ।। ४१.१८ ।।\nभ्रातरस्तत्र पञ्चाशन्मृगरूपेण संस्थिताः ।\nसंवर्तस्य सुता ब्रह्मन् वेदाध्ययनतत्पराः ।। ४१.१९ ।।\nसत्यतपा उवाच ।\nकारणं किं समाश्रित्य ते चक्रुर्मृगरूपताम् ।\nएतन्मे कौतुकं ब्रह्मन् प्रणतस्य प्रसीद मे ।। ४१.२० ।।\nदुर्वासा उवाच ।\nते कदाचिद् वनं याता दृष्ट्वा हरिणपोतकान् ।\nजातमात्रान् स्वमात्रा तु विहीनान् दृश्य सत्तम ।\nएकैकं जगृहुस्ते हि ते मृताः स्कन्धसंस्थिताः ।। ४१.२१ ।।\nततस्ते दुःखिताः सर्वे ययुः पितरमन्तिकम् ।\nऊचुश्च वचनं चेदं मृगहिंसामृते मुने ।। ४१.२२ ।।\nऋषिपुत्रका ऊचुः ।\nजातमात्रा मृगाः पञ्च अस्माभिर्निहता मुने ।\nअकामतस्ततोऽस्माकं प्रायश्चित्तं विधीयताम् ।। ४१.२३ ।।\nसंवर्त्त उवाच ।\nमत्पिता हिंसकस्त्वासीदहं तस्माद् विशेषतः ।\nभवन्तः पापकर्माणः संजाता मम पुत्रकाः ।। ४१.२४ ।।\nइदानीं मृगचर्माणि परिधाय यतव्रताः ।\nचरघ्वं पञ्चवर्षाणि ततः शुद्धा भविष्यथ ।। ४१.२५ ।।\nएवमुक्तास्तु ते पुत्रा मृगचर्मोपवीतिनः ।\nवनं विविशुरव्यग्रा जपन्तो ब्रह्म शाश्वतम् ।। ४१.२६ ।।\nतथा वर्षे व्यतिक्रान्ते वीरधन्वा महीपतिः ।\nतत्राजगाम यस्मिंस्ते चरन्ति मृगरूपिणः ।। ४१.२७ ।।\nते चाप्येकतरोर्मूले मृगचर्म्मोपवीतिनः ।\nजपन्तः संस्थितास्ते हि राज्ञा दृष्ट्वा मृगा इति ।\nमत्वा विद्धास्तु युगपन्मृतास्ते ब्रह्मवादिनः ।। ४१.२८ ।।\nतान् दृष्ट्वा तु मृतान् राजा ब्राह्मणान् संशितव्रतान् ।\nभयेन वेपमानस्तु देवराताश्रमं ययौ ।\nतत्रापृच्छद् ब्रह्मवध्या ममायाता महामुने ।। ४१.२९ ।।\nआमूल्य तद् वधं वृत्तं कथयित्वा नराधिपः ।\nभृशं शोकपरीतात्मा रुरोद भृशदुःखितः ।। ४१.३० ।।\nस ऋषिर्देवरातस्तु रुदन्तं नृपसत्तमम् ।\nउवाच मा भैर्नृपते अपनेष्यामि पातकम् ।। ४१.३१ ।।\nपाताले सुतलाख्ये च यथा धात्री निमज्जती ।\nउद्धृता देवदेवेन विष्णुना क्रोडमूर्त्तिना ।। ४१.३२ ।।\nतद्वद् भवन्तं राजेन्द्र ब्रह्मवध्यापरिप्लुतम् ।\nउद्धरिष्यति देवोऽसौ स्वयमेव जनार्दनः ।। ४१.३३ ।।\nएवमुक्तस्ततो राजा हर्षितो वाक्यमब्रवीत् ।\nकतरेण प्रकारेण स मे देवः प्रसीदति ।\nप्रसन्ने चाशुभं सर्वं येन नश्यति सत्तम ।। ४१.३४ ।।\nदुर्वासा उवाच ।\nएवमुक्तो मुनिस्तेन देवरात इमं व्रतम् ।\nआचख्यौ सोऽपि तं कृत्वा भुक्त्वा भोगान्सुपुष्कलान् ।। ४१.३५ ।।\nमुत्युकाले मुनिश्रेष्ठ सौवर्णेन विराजता ।\nविमानेनागमत् स्वर्गमिन्द्रलोकं स पार्थिवः ।। ४१.३६ ।।\nतस्येन्द्रस्त्वर्घ्यमादाय प्रत्युत्थानेन निर्ययौ ।\nआयान्तमिन्द्रं दृष्ट्वा तु तमूचुर्विष्णुकिंकराः ।\nन द्रष्टव्यो देवराजस्त्वद्धीनस्तपसा इति ।। ४१.३७ ।।\nएवं सर्वे लोकपाला निर्ययुस्तस्य तेजसा ।\nप्रत्याख्याताश्च तैर्विष्णुकिंकरैर्हीनकर्मणः ।\nएवं स सत्यलोकान्तं गतो राजा महामुने ।। ४१.३८ ।।\nअपुनर्मारके लोके दाहप्रलयवर्ज्जिते ।\nअद्यापि तिष्ठते देवैः स्तूयमानो महानृपः ।\nप्रसन्ने यज्ञपुरुषे किं चित्रं येन तद्भवेत् ।। ४१.३९ ।।\nइह जन्मनि सौभाग्यमायुरारोग्यसम्पदः ।\nएकैका विधिनोपास्ता ददात्यमृतमुत्तमम् ।। ४१.४० ।।\nकिं पुनर्वर्षसंपूर्णे स ददाति स्वकं पदम् ।\nनारायणश्चतुर्मूर्त्तिः परार्ध्यं च न संशयः ।। ४१.४१ ।।\nयथैवोद्धृतवान् वेदान् मत्स्यरूपेण केशवः ।\nक्षीराम्बुधौ मथ्यमाने मन्दरं धृतवान् प्रभुः ।\nतद्वच्च कूर्मरूपाख्या द्वितीया पश्य वैष्णवी ।। ४१.४२ ।।\nयथा रसातलात् क्ष्मां च धृतवान् पुरुषोत्तमः ।\nवराहरूपी तद्वच्च तृतीया पश्य वैष्णवी ।। ४१.४३ ।।\n।। इति श्रीवराहपुराणे भगवच्छास्त्रे एकचत्वारिंशोऽध्यायः ।। ४१ ।।"
  }
]
[
  {
    "text": "महातपा उवाच ।\nब्रह्मणो मानसः पुत्रः अत्रिर्नाम महातपाः ।\nतस्य पुत्रोऽभवत्सोमो दक्षजामातृतां गतः ।। ३५.१ ।।\nसप्तविंशति याः कन्या दाक्षायण्यः प्रकीर्त्तिताः ।\nसोमपत्न्योऽतिमन्तव्यास्तासां श्रेष्ठा तु रोहिणि ।। ३५.२ ।।\nतामेव रमते सोमो नेतरा इति शुश्रुमः ।\nइतराः प्रोचुरागत्य दक्षस्यासमतां शशेः ।। ३५.३ ।।\nदक्षोऽप्यसकृदागत्य तमुवाच स नाकरोत् ।\nसमतां सोऽपि तं दक्षः शशापान्तर्हितो भव ।। ३५.४ ।।\nएवं शप्तस्तु दक्षेण सोमो देहं त्यजेदथ ।\nउवाच सोमो दक्षं तु भवानेवं भविष्यति ।\nअनेकजो विहायेमं ब्रह्मदेहं सनातनम् ।। ३५.५ ।।\nएवमुक्त्वा क्षयं सोम अगमद् दक्षशापतः ।\nदेवा मनुष्याः पशवो नष्टे सोमे सवीरुधः ।। ३५.६ ।।\nक्षीणाभवंस्तदा सर्वा ओषध्यश्च विशेषतः ।\nक्षयं गच्छद्भिरत्यर्थमोषधीभिः सुरर्षभाः ।। ३५.७ ।।\nमूलेषु वीरुधां सोमः स्थित इत्यूचुरातुराः ।\nतेषां चिन्ताऽभवत् तीव्रा विष्णुं च शरणं ययुः ।। ३५.८ ।।\nभगवानाह तान् सर्वान् ब्रूत किं क्रियते मया ।\nते चोचुर्देव दक्षेण शप्तः सोमो विनाशितः ।। ३५.९ ।।\nतानुवाच तदा देवो मथ्यतां कलशोदधिः ।\nओषध्यः सर्वतो देवाः प्रक्षिप्याशु सुसंयतैः ।। ३५.१० ।।\nएवमुक्त्वा ततो देवान् दध्यौ रुद्रं हरिः स्वयम् ।\nब्रह्माणं च तथा दध्यौ वासुकिं नेत्रकारणात् ।। ३५.११ ।।\nते सर्वे तत्र सहिता ममन्थुर्वरुणालयम् ।\nतस्मिंस्तु मथिते जातः पुनः सोमो महीपते ।। ३५.१२ ।।\nयोऽसौ क्षेत्रज्ञसंज्ञो वै देहेऽस्मिन् पुरुषः परः ।\nस एव सोमो मन्तव्यो देहिनां जीवसंज्ञितः ।\nपरेच्छया स मूर्त्तिं तु पृथक् सौम्यां प्रपेदिवान् ।। ३५.१३ ।।\nतमेव देवमनुजाः षोडशेमाश्च देवताः ।\nउपजीवन्ति वृक्षाश्च तथैवोषधयः प्रभुम् ।। ३५.१४ ।।\nरुद्रस्तमेव सकलं दधार शिरसा तदा ।\nतदात्मिका भवन्त्यापो विश्वमूर्तिरसौ स्मृतः ।। ३५.१५ ।।\nतस्य ब्रह्मा ददौ प्रीतः पौर्णमासीं तिथिं प्रभुः ।\nतस्यामुपोषयेद् राजंस्तमर्थं प्रतिपादयेत् ।। ३५.१६ ।।\nयवान्नहारश्च भवेत् तस्य ज्ञानं प्रयच्छति ।\nकान्तिं पुष्टिं च राजेन्द्र धनं धान्यं च केवलम् ।। ३५.१७ ।।\n।। इति श्रीवराहपुराणे भगवच्छास्त्रे पञ्चत्रिंशोऽध्यायः ।। ३५ ।।"
  }
]
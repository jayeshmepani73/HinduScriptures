[
  {
    "text": "अथ नचिकेतसो आगमनवर्णनम् ।।\nवैशम्पायन उवाच ।।\nगतश्च परमं स्थानं यत्र राजा दुरासदः ।।\nअर्चितस्तु यथान्यायं दृष्ट्वैव तु विसर्जितः ।। १ ।।\nततो हृष्टमना राजन्पुत्रं दृष्ट्वा तपोनिधिः ।।\nपरिष्वज्य च बाहुभ्यां मूर्द्धन्याघ्राय यत्नतः ।। २ ।।\nदिवं च पृथिवीं चैव नादयामास हृष्टवत् ।।\nस संहृष्टमनाः प्रीतस्तानुवाच तपोधनान् ।। ३ ।।\nपश्यन्तु मम पुत्रस्य प्रभावं दिव्यतेजसः ।।\nयमस्य भवनं गत्वा पुनः शीघ्रमिहागतः ।। ४ ।।\nपितृस्नेहानुभावेन गुरुशुश्रूषयापि च ।।\nदैवेन हेतुना चायं जीवन्दृष्टो मया सुतः ।। ५ ।।\nलोके मत्सदृशो नास्ति पुमान्भाग्यसमन्वितः ।।\nएष मृत्युमुखं गत्वा मम पुत्र इहागतः ।। ६ ।।\nकच्चित्त्वं न हतो वत्स नैव बद्धो यमालये ।।\nकच्चित्ते स शिवः पन्था गच्छतस्तव पुत्रक ।।७ ।।\nकच्चित्ते व्याधयो घोरा नान्वगच्छन्यमालये ।।\nकिमपूर्वं त्वया दृष्टं कच्चित्तुष्टो महातपाः ।। ८ ।।\nकच्चिद्राजा त्वया दृष्टः प्रेतानामधिपो बली ।।\nपरुषेण न कच्चित्त्वां यमः पश्यति चक्षुषा ।। ९ ।।\nकच्चिन्न तुष्टो भगवांस्त्वां दृष्ट्वा स्वयमागतम् ।।\nकच्चिच्छीघ्रं विसृष्टोऽसि धर्मराजेन पुत्रक ।। 194.१० ।।\nकच्चिद्दौवारिकास्तत्र न रौद्रास्त्वां यमालये ।।\nकच्चिद्राज्ञा विसृष्टं तु ना बाधन्तेतरे जनाः ।। ११ ।।\nकच्चित्पन्थास्त्वया लब्धो निर्गमो वा यमालये ।।\nअयं मम सुतः प्राप्तः प्रसन्ना मम देवताः ।। १२ ।।\nऋषयश्च महाभागा द्विजाश्च सुमहाव्रताः ।।\nयन्मे वत्स पुनः प्राप्तो यमलोकाद्दुरासदात् ।। १३ ।।\nएवमाभाषमाणं तु श्रुत्वा सर्वे वनौकसः ।।\nत्यक्त्वा व्रतानि सर्वाणि नियमांश्च तथैव च ।। १४ ।।\nजपन्तश्चैव जाप्यानि पूजयन्तश्च देवताः ।।\nउदूर्द्ध्वबाहवः केचित्तिष्ठन्तोऽन्ये सुदारुणम् ।। १५।।\nएकपादेन तिष्ठन्तः पश्यन्तोऽन्ये दिवाकरम् ।।\nएवमेव परित्यज्य नियमान्पूर्वसंचितान् ।। १६ ।।\nवैश्वानरा महाभागास्तपसा संशितव्रताः ।।\nआगतास्त्वरितं द्रष्टुं नाचिकेतं सुतं तदा ।। १७ ।।\nदिग्वाससश्च ऋषयो दन्तोलूखलिनस्तथा ।।\nअश्मकूटाश्च मौनाश्च शीर्णपर्णांबुभोजनाः।।१८।।\nधूमदाश्च तथा चान्ये तप्यमानाश्च पावके ।।\nपरिवार्य तथा दृष्ट्वा तस्य पुत्रं तपोनिधिम्।। १९ ।।\nउपविष्टास्तथा चान्ये स्थिताश्चान्ये सुयन्त्रिताः ।।\nते सर्वे तं तु पृच्छन्ति ऋषयो वेदपारगाः ।। 194.२० ।।\nतं नाचिकेतसं दृष्ट्वा यमलोकादिहागतम् ।।\nभीतास्तत्र स्थिता हृष्टा केचित्कौतूहलान्विताः ।।२१ ।।\nकेचिद्विमनसश्चैव केचित्संशयवादिनः ।।\nतमूचुः सहिताः सर्वे ऋषिपुत्रं तपोधनम् ।। २२ ।।\nऋषय ऊचुः ।।\nभो भो सत्यव्रताचार गुरुशुश्रूषणे रत ।।\nनाचिकेतः सुत प्राज्ञ स्वधर्मपरिपालक ।। २३ ।।\nब्रूहि सत्यं त्वया दृष्टं श्रुतं च सविशेषकम् ।।\nऋषीणां श्रोतुकामानां पितुश्चैव विशेषतः।।२४।।\nअपि गुह्यं च वक्तव्यं पृष्टे सति विशेषतः ।।\nसर्वस्यापि भयं तीव्रं यद्द्वारा प्रतिदृश्यते।।२५।।\nमृतं नैव परं तात दृश्यते कालमायया ।।\nस्वकर्म भुज्यते तात प्रयत्नेन च मानवैः।।२६।।\nइह चैव कृतं यत्तु तत्परत्रोपभुज्यते।।\nकरोति यदि तत्कर्म शुभं वा यदि वाऽशुभम् ।।२७।।\nतथाऽत्र दृश्यते काले कालस्यैव तु मायया ।।\nम्रियते च यथा जन्तुर्यथा गर्भे च तिष्ठति।।२८।।\nतस्य पारं न गच्छन्ति बहवः पारचिन्तकाः ।।\nतत्र स्थिते जगत्सर्वं लोभमोहतमोवृतम्।।२९।\nचिन्तयेत न चिन्ताऽत्र मृगयन्ति च यद्धितम् ।।\nकरोति चित्रगुप्तः किं किं च जल्पत्यसौ पुनः।।194.३०।।\nधर्मराजस्य किं रूपं कालो वा कीदृशो मुने।।\nकिंरूपा व्याधयश्चैव विपाको वापि कीदृशः।।३१।।\nकिंच कुर्वन्प्रमुच्येत किं वा कर्म समाचरेत्।।\nआस्पदं सर्वलोकस्य तत्कर्म दुरतिक्रमम्।।३२।।\nक्रोधबन्धनजं क्लेशं कर्षणं छेदनं तथा ।।\nयेन गच्छन्ति विप्रेन्द्र लोके कर्मविदो जनाः।।३३।।\nजितात्मानः कथं यान्ति कथं गच्छति पापकृत् ।।\nयथाश्रुतं यथादृष्टं यथा चैवावधारितम् ।।३४।। प्\nरणयात्सौहृदात्स्नेहादस्माभिरभिपृच्छितम् ।।\nवद सर्वं महाभाग याथातथ्येन विस्तरम्।।३९।।\nवैशम्पायन उवाच।।\nऋषिभिस्त्वेवमुक्तस्तु  नाचिकेतो महामनाः ।।\nयदुवाच महाराज शृणु तज्जनमेजय ।।३६ ।।\nइति श्रीवराहपुराणे संसारचक्रे नचिकेतागमनं नाम चतुर्नवत्यधिकशततमोऽध्यायः ।।१९४।।"
  }
]
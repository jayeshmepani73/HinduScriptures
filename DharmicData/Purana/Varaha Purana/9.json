[
  {
    "text": "धरण्युवाच ।\nआदौ कृतयुगे नाथ किं कृतं विश्वमूर्त्तिना ।\nनारायणेन तत्सर्वं श्रोतुमिच्छामि तत्त्वतः ।। 9.1 ।।\nश्रीवराह उवाच ।\nपूर्वं नारायणस्त्वेको नासीत् किञ्चिद्धरेः परम् ।\nसैक एव रतिं लेभे नैव स्वच्छन्दकर्मकृत् ।। 9.2 ।।\nतस्य द्वितीयमिच्छन्तश्चिन्ता बुद्ध्यात्मिका बभौ ।\nअसावित्येव संज्ञाया क्षणं भास्करसन्निभा ।। 9.3 ।।\nतस्या अपि द्विधा भूता चिन्ताऽभूद ब्रह्मवादिनी ।\nउमेति संज्ञया यत्तत्सदा मर्त्ये व्यवस्थिता ।। 9.4 ।।\nओमित्येकाक्षरीभूता ससर्जेमां महीं तदा ।\nभूः ससर्ज भुवं सोऽपि स्वः ससर्ज ततो महः ।। 9.5 ।।\nततश्च जन इत्येव तपश्चात्मा प्रलीयते ।\nएतदोतं तथा प्रोतं सूत्रे मणिगणा इव ।। 9.6 ।।\nजगत् प्रणवतो भूतं शून्यमेतत् स्थितं तदा ।\nयेयं मूर्तिर्भगवतः शंकरः स स्वयं हरिः ।। 9.7 ।।\nशून्याँल्लोकानिमान् दृष्ट्वा सिसृक्षुर्मूर्त्तिमुत्तमाम् ।\nक्षोभयित्वा मनोधाम तत्राकारः स्वमात्रतः ।। 9.8 ।।\nस्थितस्तस्मिन् यदा क्षुब्धे ब्रह्माण्डमभवत्तदा ।\nतस्मिंस्तु शकलीभूते भूर्लोकं च व्यवस्थितम् ।। 9.9 ।।\nअपरं भुवनं प्रायान्मध्ये भास्करसन्निभम् ।\nपुराणपुरुषो व्याप्य पद्मकोशे व्यवस्थितः ।। 9.10 ।।\nस हि नारायणो देवः प्राजापत्येन तेजसा ।\nअकाराद्यं स्वरं नाभ्यां हलं च विससर्ज ह ।। 9.11 ।।\nअमूर्त्तसृष्टौ शास्त्राणि उदगायत् तदा दिशः ।\nसुष्ट्वा पुनरमेयात्मा चिन्तयामास धारणम् ।। 9.12 ।।\nतस्य चिन्तयतो नेत्रात् तेजः समभवन्महत् ।\nदक्षिणं वह्निसङ्काशं वामं तुहिनसन्निभम् ।। 9.13 ।।\nतं दृष्ट्वा चन्द्रसूर्यौ तु कल्पितौ परमेष्ठिना ।\nततः प्राणः समुत्तस्थौ वायुश्च परमेष्ठिनः ।। 9.14 ।।\nस एव वायुर्भगवान् योऽद्यापि हृदिगो विभुः ।\nतस्माद् वह्निः समुत्तस्थौ तस्मादग्नेर्जलं महत् ।। 9.15 ।।\nय एवाग्निः स वै तेजो ब्राह्मं परमकारणम् ।\nबाहुभ्यामप्यसौ तेजः क्षात्रं तेजः ससर्ज ह ।। 9.16 ।।\nऊरुभ्यामपि वैश्यांश्च पद्भ्यां शूद्रांस्तथा विभुः ।\nततस्तु ससृजे यक्षान् राक्षसांश्च तथा विभुः ।। 9.17 ।।\nचतुर्विधैस्तु भूर्लोकं भुवर्लोकं वियच्चरैः ।\nभूतैः स्वर्मार्गगैरन्यैः स्वर्लोकं समपूरयत् ।। 9.18 ।।\nमहर्लोकं तथा तैस्तैर्भूतैश्च सनकादिभिः ।\nजनोलोकं ततश्चैव वैराजैः समपूरयत् ।। 9.19 ।।\nतपोलोकं ततो देवस्तपोनिष्ठैरपूरयत् ।\nअपुनर्मारकैर्देवैः सत्यलोकमपूरयत् ।। 9.20 ।।\nसृष्टिं सृष्ट्वा तथा देवो भगवान् भूतभावनः ।\nकल्पसंज्ञं स्वकं घस्त्रं जागर्ति परमेश्वरः ।। 9.21 ।।\nतस्मिन् जगति भूर्लोको भुवर्लोकश्च जायते ।\nस्वर्लोकश्च त्रयोऽप्येते जायन्ते नात्र संशयः ।। 9.22 ।।\nसुप्ते तु देवे कल्पान्ते तावती रात्रिरिष्यते ।\nत्रै लोक्यमेतत् सुप्तं स्यात् तथोपप्लवतां गतम् ।। 9.23 ।।\nततो रात्र्यां व्यतीतायामुत्थितः कमलेक्षणः ।\nचिन्तयामास तान् वेदान् मातरं च चतुर्ष्वपि ।\nचिन्तयानः स देवेशस्तान् वेदान् नाध्यगच्छत ।। 9.24 ।।\nलोकमार्गस्थितिं कर्त्तुं निद्राज्ञानेन मोहितः ।\nचिन्तयामास देवेशो नात्र वेदा व्यवस्थिताः ।। 9.25 ।।\nततः स्वमूर्तौ तोयाख्ये लीनान् दृष्ट्वा सुरेश्वरः ।\nजिघृक्षुश्चिन्तयामास मत्स्यो भूत्वाविशज्जलम् ।। 9.26 ।।\nएवं ध्यात्वा महामत्स्यस्तत्क्षणात् समजायत ।\nविवेश च जलं देवः समन्तात् क्षोभयन्निव ।। 9.27 ।।\nतस्मिन् प्रविष्टे सहसा जलं तु\nमहामहीधृग्वपुषि प्रकाशम् ।\nमात्स्यं गते देववरे महोदधिं\nहरिं स्तवैस्तुष्टुवुरुद्धृतक्षितिम् ।। 9.28 ।।\nनमोऽस्तु वेदान्तरगाप्रतर्क्य\nनमोऽस्तु नारायण मत्स्यरूप ।\nनमोऽस्तु ते सुस्वर विश्वमूर्त्ते\nनमोऽस्तु विद्याद्वयरूपधारिन् ।। 9.29 ।।\nनमोऽस्तु चन्द्रार्कमरुत्स्वरूप\nजलान्तविश्वस्थित चारुनेत्र ।\nनमोऽस्तु विष्णोः शरणं व्रजामः\nप्रपाहि नो मत्स्यतनुं विहाय ।। 9.30 ।।\nत्वया ततं विश्वमनन्तमूर्त्ते\nपृथग्गते किञ्चिदिहास्ति देव ।\nभवान् न चास्य व्यतिरिक्तमूर्त्ति-\nस्त्वत्तो वयं ते शरणं प्रपन्नाः ।। 9.31 ।।\nखात्मेन्दुवह्निश्च मनश्च रूपं\nपुराणमूर्त्तेस्तव चाब्जनेत्र ।\nक्षमस्व शंभो यदि भक्तिहीनं\nत्वया जगद्भासति देवदेव ।। 9.32 ।।\nविरुद्धमेतत् तव देवरूपं\nसुभीषणं सुस्वनमद्रितुल्यम् ।\nपुराण देवेश जगन्निवास\nशमं प्रयाह्यच्युत तीव्रभानो ।। 9.33 ।।\nवयं हि सर्वे शरणं प्रपन्ना\nभयाच्च ते रूपमिदं प्रपश्य ।\nलोके समस्तं भवता विना तु\nन विद्यते देहगतं पुराणम् ।। 9.34 ।।\nएवं स्तुतस्तदा देवो जलस्थान् जगृहे च सः ।\nवेदान् सोपनिषच्छास्त्रानन्तःस्थं रूपमास्थितः ।। 9.35 ।।\nयावत्स्वमूर्तिर्भगवांस्तावदेव जगत् त्विदम् ।\nकूटस्थे तल्लयं याति विकृतिस्थे विवर्द्धते ।। 9.36 ।।\n।। इति श्रीवराहपुराणे भगवच्छास्त्रे नवमोऽध्यायः ।। 9 ।।"
  }
]
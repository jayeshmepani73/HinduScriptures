[
  {
    "text": "<b>श्रीवराह उवाच ।\n</b>\nश्रुत्वा दुर्वाससो वाक्यं धरणीव्रतमुत्तमम् ।\nययौ सत्यतपाः सद्यो हिमवत्पार्श्वमुत्तमम् ।। ५१.१ ।।"
  },
  {
    "text": "पुष्पभद्रा नदी यत्र शिला चित्रशिला तथा ।\nवटो भद्रवटो यत्र तत्र तस्याश्रमो बभौ ।\nतत्रोपरि महत् तस्य चरितं संभविष्यति ।। ५१.२ ।।"
  },
  {
    "text": "<b>धरण्युवाच ।\n</b>\nबहुकल्पसहस्त्राणि व्रतस्यास्य सनातन ।\nमया कृतस्य तपसस्तन्मया विस्मृतं प्रभो ।। ५१.३ ।।"
  },
  {
    "text": "इदानीं त्वत्प्रसादेन स्मरणं प्राक्तनं मम ।\nजातं जातिस्मरा चास्मि विशोका परमेश्वर ।। ५१.४ ।।"
  },
  {
    "text": "यदि नाम परं देव कौतुकं हृदि वर्तते ।\nअगस्त्यः पुनरागत्य भद्राश्वस्य निवेशनम् ।\nयच्चकार स राजा च तन्ममाचक्ष्व भूधर ।। ५१.५ ।।"
  },
  {
    "text": "<b>श्रीवराह उवाच ।\n</b>\nप्रत्यागतमृषिं दृष्ट्वा भद्राश्वः श्वेतवाहनः ।\nवरासनगतं दृष्ट्वा कृत्वा पूजां विशेषतः ।\nअपृच्छन्मोक्षधर्माख्यं प्रश्नं सकलधारिणि ।। ५१.६ ।।"
  },
  {
    "text": "<b>भद्राश्व उवाच ।\n</b>\nभगवन् कर्मणा केन छिद्यते भवसंसृतिः ।\nकिं वा कृत्वा न शोचन्ति मूर्त्तामूर्त्तोपपत्तिषु ।। ५१.७ ।।"
  },
  {
    "text": "<b>अगस्त्य उवाच ।\n</b>\nश्रृणु राजन् कथां दिव्यां दूरासन्नव्यवस्थिताम् ।\nदृश्यादृश्यविभागोत्थां समाहितमना नृप ।। ५१.८ ।।"
  },
  {
    "text": "नाहो न रात्रिर्न दिशोऽदिशश्च\nन द्यौर्न देवा न दिनं न सूर्यः ।\nतस्मिन् काले पशुपालेति राजा\nस पालयामास पशूननेकान् ।। ५१.९ ।।"
  },
  {
    "text": "तान् पालयन् स कदाचिद् दिदृक्षुः\nपूर्वं समुद्रं च जगाम तूर्णम् ।\nअनन्तपारस्य महोदधेस्तु\nतीरे वनं तत्र वसन्ति सर्पाः ।। ५१.१० ।।"
  },
  {
    "text": "अष्टौ द्रुमाः कामवहा नदी च\nतुर्यक् चोद्र्ध्वं बभ्रमुस्तत्र चान्ये ।\nपञ्च प्रधानाः पुरुषास्तथैकां\nस्त्रियं बिभ्रते तेजसा दीप्यमानाम् ।। ५१.११ ।।"
  },
  {
    "text": "साऽपि स्त्री स्वे वक्षसि धारयन्ती\nसहस्त्रसूर्यप्रतिमं विशालम् ।\nतस्याधरस्त्रिर्विकारस्त्रिवर्ण-\nस्तं राजानं पश्य परिभ्रमन्तम् ।। ५१.१२ ।।"
  },
  {
    "text": "तूष्णींभूता मृतकल्पा इवासन्\nनृपोऽप्यसौ तद्वनं संविवेश ।\nतस्मिन् प्रविष्टे सर्व एते विविशु-\nर्भयादैक्यं गतवन्तः क्षणेन ।। ५१.१३ ।।"
  },
  {
    "text": "तैः सर्पैः स नृपो दुर्विनीतैः\nसंवेष्टितो दस्युभिश्चिन्तयानः ।\nकथं चैतेन भविष्यन्ति येन\nकथं चैते संसृताः संभवेयुः ।। ५१.१४ ।।"
  },
  {
    "text": "एवं राज्ञश्चिन्तयतस्त्रिवर्णः पुरुषः परः ।\nश्वेतं रक्तं तथा कृष्णं त्रिवर्णं धारयन्नरः ।। ५१.१५ ।।"
  },
  {
    "text": "स संज्ञां कृतवान् मह्यमपरोऽथ क्व यास्यसि ।\nएवं तस्य ब्रुवाणस्य महन्नाम व्यजायत ।। ५१.१६ ।।"
  },
  {
    "text": "तेनापि राजा संवीतः स बुध्यस्वेति चाब्रवीत् ।\nएवमुक्ते ततः स्त्री तु तं राजानं रुरोध ह ।। ५१.१७ ।।"
  },
  {
    "text": "मायाततं तं मा भैष्ट ततोऽन्यः पुरुषो नृपम् ।\nसंवेष्ट्य स्थितवान् वीरस्ततः सर्वेश्वरेश्वरः ।। ५१.१८ ।।"
  },
  {
    "text": "ततोऽन्ये पञ्च पुरुषा आगत्य नृपसत्तमम् ।\nसंविष्ट्य संस्थिताः सर्वे ततो राजा विरोधितः ।। ५१.१९ ।।"
  },
  {
    "text": "रुद्धे राजनि ते सर्वे एकीभूतास्तु दस्यवः ।\nमथितुं शस्त्रमादाय लीनाऽन्योऽन्यं ततो भयात् ।। ५१.२० ।।"
  },
  {
    "text": "तैर्लीनैर्नृपर्तेर्वेश्म बभौ परमशोभनम् ।\nअन्येषामपि पापानां कोटिः साग्राभवन्नृप ।। ५१.२१ ।।"
  },
  {
    "text": "गृहे भूसलिलं वह्निः सुखशीतश्च मारुतः ।\nसावकाशानि शुभ्राणि पञ्चैकोनगुणानि च ।। ५१.२२ ।।"
  },
  {
    "text": "एकैव तेषां सुचिरं संवेष्ट्यासज्यसंस्थिता ।\nएवं स पशुपालोऽसौ कृतवानञ्जसा नृप ।। ५१.२३ ।।"
  },
  {
    "text": "तस्य तल्लाघवं दृष्ट्वा रूपं च नृपतेर्मृधे ।\nत्रिवर्णः पुरुषो राजन्नब्रवीद् राजसत्तमम् ।। ५१.२४ ।।"
  },
  {
    "text": "त्वत्पुत्रोऽस्मि महाराज ब्रूहि किं करवाणि ते ।\nअस्माभिर्बन्धुमिच्छद्भिर्भवन्तं निश्चयः कृतः ।। ५१.२५ ।।"
  },
  {
    "text": "यदि नाम कृताः सर्वे वयं देव पराजिताः ।\nएवमेव शरीरेषु लीनास्तिष्ठाम पार्थिव ।। ५१.२६ ।।"
  },
  {
    "text": "मर्य्येके तव पुत्रत्वं गते सर्वेषु संभवः ।\nएवमुक्तस्ततो राजा तं नरं पुनरब्रवीत् ।। ५१.२७ ।।"
  },
  {
    "text": "पुत्रो भवति मे कर्त्ता अन्येषामपि सत्तम ।\nयुष्मत्सुखैर्नरैर्भावैर्नाहं लिप्ये कदाचन ।। ५१.२८ ।।"
  },
  {
    "text": "एवमुक्त्वा स नृपतिस्तमात्मजमथाकरोत् ।\nतैर्विमुक्तः स्वयं तेषां मध्ये स विरराम ह ।। ५१.२९ ।।"
  },
  {
    "text": "।। इति श्रीवराहपुराणे भगवच्छास्त्रे एकपञ्चाशोऽध्यायः ।। ५१ ।।"
  }
]
[
  {
    "text": "अथ मधुकाष्ठाप्रतिमायामर्चास्थापनम् ।।\nसूत उवाच ।।\nएवं श्रुत्वा परं स्थानं सा मही संशितव्रता।।\nसर्वक्षेत्रविभागेषु यश्च वै परमो विधिः ।। १ ।।\nसंश्रुत्य विस्मयाविष्टा प्रत्युवाच वसुन्धरा ।।\nधरण्युवाच ।।\nअहो क्षेत्रप्रभावो वै यस्त्वया समुदाहृतः ।। २ ।।\nयं श्रुत्वा देवतत्त्वेन जातास्मि विगतज्वरा ।।\nएकं मे परमं गुह्यं यन्नित्यं हृदि वर्त्तते ।। ३ ।।\nमम प्रीत्यर्थमखिलं तद्विष्णो वक्तुमर्हसि ।।\nकथं तिष्ठसि काष्ठेषु शैलमृन्मयजेषु च ।। ४ ।।\nताम्रे कांस्ये च रौप्ये च तिष्ठसि स्थापितः कथम् ।।\nसौवर्णेषु च सर्वेषु तिष्ठसि स्थापितः कथम् ।। ५ ।।\nब्रह्मचारी समासाद्य कथं तिष्ठसि माधव ।।\nदन्तरत्ने समासाद्य कथं सन्तिष्ठते भवान् ।। ६ ।।\nकथं तिष्ठसि वा सव्ये भित्तिसंस्थो जनार्दनः ।।\nभूमिसंस्थो महाभाग विधिदृष्टेन कर्मणा ।। ७ ।।\nएवं धरावचः श्रुत्वा प्रत्युवाचादिसूकरः ।।\nश्रीवराह उवाच ।।\nप्रतिमा यस्य कर्त्तव्या तदानीय वसुन्धरे ।। ८ ।।\nप्रतिमां कारयेच्चैव लक्षणोक्तां वसुन्धरे ।।\nअर्चाशुद्धिं ततः कृत्वा प्रतिष्ठाप्य विधानतः ।।९।।\nततः सम्पूजयेद्देवि संसारभवमुक्तये ।।\nतत्र काष्ठेषु मधुकमानीय च वसुन्धरे ।। 181.१० ।।\nकृत्वा तत्प्रतिमां चैव प्रतिष्ठाविधिनार्च्चयेत् ।।\nतांस्तु दद्यात्तु गन्धांश्च ये मया समुदाहृताः ।। ११ ।।\nकर्पूरं कुंकुमं चैव त्वचं चागुरुमेव च ।।\nरसं च चन्दनं चैव सिल्हकोशीरकं तथा ।। १२ ।।\nएतैर्विलेपनं दद्यादर्चितस्तु विचक्षणः ।।\nस्वस्तिकं वर्द्धमानं च श्रीवत्सं कौस्तुभं तथा ।।१३ ।।\nविधानपूर्वकं चैव मंगल्यं चैव पायसम् ।।\nवर्त्तिस्तिलफलं चैव कर्मण्यानि न संशयः ।। १४ ।।\nएवं सर्वं ततो दद्यात्पूजायां विहितं शुभम् ।।\nकर्मणा विधिदृष्टेन शुद्धो भागवतः शुचिः।।१५।।\nप्राणायामं ततः कृत्वा इमं मन्त्रमुदीरयेत् ।।\nयोऽसौ भवांस्तिष्ठते च सर्वयोगप्रधानतः ।। १६ ।।\nससम्भ्रमं लोके सुप्रतीतस्तिष्ठ काष्ठे स त्वं भुवि ।।\nएवं संस्थापनं कृत्वा काष्ठस्य प्रतिमासु च ।।१७ ।।\nपुनः प्रदक्षिणीकृत्य शुद्धैर्भागवतैः सह ।।\nप्रज्वाल्य दीपं तत्रैव चार्च्चायाः सम्मुखं स्थितः ।। १८ ।।\nनोर्द्ध्वं न तिर्यगीक्षेत कामक्रोधविवर्जितः ।।\nनमो नारायणायेति इमं मन्त्रमुदीरयेत् ।। १९ ।।\nकुर्यात्संस्करणं तेषां विधिदृष्टेन कर्मणा ।। 181.२० ।।\nमन्त्रः –\nयोऽसौ भवान्सर्वजनप्रवीर गतिः प्रभुस्त्वं वससि ह्यमोघ ।।\nअनेन मन्त्रेण च लोकनाथ संस्थापितस्तिष्ठ च वासुदेव ।। २१ ।।\nसर्वामेवं ततः कृत्वा मम संस्थापनक्रियाम् ।।\nपूज्या भागवताः सर्वे ये तत्र समुपागताः ।। २२ ।।\nगन्धमाल्यैरर्चयित्वा उपलेपैश्च भोजनैः ।।\nकुर्यात्संस्करणं तेषां विधिदृष्टेन कर्मणा ।। २३ ।।\nएतत्कर्मविधानेन मधुकाष्ठस्य सुन्दरि ।।\nधर्मसंस्थापनार्थाय एतत्ते कथितं मया ।। २४ ।।\nयस्त्वनेन विधानेन अर्च्चां काष्ठस्य स्थापयेत् ।।\nस न गच्छति संसारं मम लोकं च गच्छति ।। २५ ।।\nइति श्रीवराहपुराणे भगवच्छास्त्रे मधुकाष्ठायां प्रतिमार्च्चास्थापनं नाम एकाशीत्यधिकशततमोऽध्यायः ।। १८१ ।।"
  }
]
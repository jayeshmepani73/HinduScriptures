[
  {
    "text": "अथ मायाचक्रम् ।।\nसूत उवाच ।।\nश्रुत्वा षडृतुकर्माणि पृथिवी संशितव्रता ।।\nततो नारायणं भूयः प्रत्युवाच वसुन्धरा ।। १ ।।\nमङ्गल्याश्च पवित्राश्च ये त्वया समुदाहृताः ।।\nमम लोकेषु विख्याता मनः प्रह्लादयन्ति ते ।।२।।\nश्रुत्वा त्वेतानि कर्माणि त्वन्मुखोक्तानि माधव ।।\nजातास्मि निर्मला देव शशाङ्क इव शारदः।।३।।\nएतन्मे परमं गुह्यं परं कौतूहलं तथा ।।\nमम चैव हितार्थाय त्वं विष्णो वक्तुमर्हसि ।।४।।\nयामेनां भाषसे देव मम मायेति नित्यशः ।।\nका माया कीदृशी विष्णो किं वा मायेति चोच्यते ।।५।।\nज्ञातुमिच्छामि मायार्थं रहस्यं परमुत्तमम् ।।\nततस्तस्य वचः श्रुत्वा विष्णुर्मायाकरण्डकः।।६।।\nप्रत्युवाच तदा वाक्यं प्रहस्य तु वसुन्धराम् ।।\nभूमे मा पृच्छ मायां मे यन्मां पृच्छसि सादरम् ।। ७ ।।\nवृथा क्लेशं किमर्थं त्वं प्राप्स्यते यद्विलोकनात् ।।\nअद्यापि मां न जानन्ति रुद्रेन्द्राः सपितामहाः।।८।।\nमम  मायां विशालाक्षि किं पुनस्त्वं वसुन्धरे।।\nपर्जन्यो वर्षते यत्र तज्जलेन प्रपूर्यते ।।९।।\nदेशो निर्जलतां याति एषा माया मम प्रिये।\nसोमो यत्क्षीयते पक्षे पक्षे वापि च वर्द्धते ।। 125.१० ।।\nअमायां न स दृश्येत मायेयं मम तत्त्वतः।।\nहेमन्ते सलिलं कूपे उष्णं भवति सुन्दरि।।११।।\nभवेच्च शीतलं ग्रीष्मे मायेयं मम तत्त्वतः।।\nपश्चिमां  दिशमास्थाय यदस्तं याति भास्करः।।१२।।\nउदेति पूर्वतः प्रातर्मायेयं मम सुन्दरि।।\nशोणितं चैव शुक्रं च उभे च प्राणिसंस्थिते ।। १३ ।।\nगर्भे च जायते जन्तुर्मायेयं मम सुन्दरि।\nजीवः प्रविश्य गर्भं तु सुखदुःखे च विन्दति।।१४।।\nजातश्च विस्मरेत्सर्वमेषा माया ममोत्तमा ।।\nआत्मकर्माश्रितो जीवो नष्टसंज्ञो गतस्पृहः।।१५।।\nकर्मणा नीयतेऽन्यत्र मायैषा मम चोत्तमा ।।\nशुक्रशोणितसंयोगाज्जायते मम जन्तवः।।१६।।\nअङ्गुल्यश्चरणौ चैव भुजौ शीर्षं कटिस्तथा ।।\nपृष्ठं तथोदरं चैव दन्तौष्ठपुटनासिकम्।।१७।।\nकर्णौ नेत्रे कपालौ च ललाटं जिह्वया सह।।\nएतया मायया युक्ता जायन्ते यदि जन्तवः ।।१८ ।।\nतस्यैव जीर्यते भुक्तमग्निना पीतमेव च।।\nअधश्च स्रवते जन्तुरेषा माया ममोत्तमा।।१९।।\nशब्दः स्पर्शश्च रूपं च रसो गन्धश्च पंचम।।\nअन्नात्प्रवर्त्तते जन्तुरेषा माया मम प्रिया।।125.२०।।\nसर्वर्तुषु निजाकारः स्थावरे जङ्गमे तथा ।।\nतत्त्वं न ज्ञायते तस्य मायैषा मम सुन्दरि ।। २१ ।।\nआपो दिव्यास्तथा भौमा आपो येषु प्रतिष्ठिताः ।।\nनद्यो वृद्धिं प्रयान्त्यत्र मायैषा मम सुन्दरि ।। २२ ।।\nवृष्टौ बहूदकाः सर्वे पल्वलानि सरांसि च ।।\nग्रीष्मे सर्वाणि शुष्यन्ति एतन्मायाबलं मम ।। २३ ।।\nहिमवच्छिखरान्मुक्ता नाम्ना मन्दाकिनी नदी ।।\nगां गता सा भवेद्गङ्गा मायैषा मम कीर्त्तिता ।। २४ ।।\nमेघा वहन्ति सलिलमुद्धृत्य लवणार्णवात् ।।\nवर्षन्ति मधुरं लोके एतन्मायाबलं मम ।। २५ ।।\nरोगार्ता जन्तवः केचिद्भक्षयन्ति महौषधम् ।।\nतस्य वीर्यं समाश्रित्य मायां तु विसृजाम्यहम् ।।२६।।\nऔषधे दीयमानेऽपि जन्तुः पंचत्वमेति यत् ।।\nनिर्वीर्यमौषधं कृत्वा कालो भूत्वा हराम्यहम् ।। २७ ।।\nप्रथमं जायते गर्भः पश्चात्संजायते पुमान् ।।\nजायते मध्यमं रूपं ततोऽपि जरया युतः।।२८।।\nतत इन्द्रियनाशश्च एतन्मायाबलं मम ।।\nयद्भूमौ विहितं बीजं तस्मात्तज्जायतेऽङ्कुरम् ।। २९ ।।\nपुनश्च पत्रादियुतमेतन्मायाबलं मम ।।\nएकबीजात्प्रकीर्णाद्वै जायन्ते तानि भूरिशः ।। 125.३० ।।\nतत्रामृतं विसृजामि मायायोगेन भूरिशः ।।\nलोक एवं विजानाति गरुडो वहतेऽच्युतम् ।। ३१ ।।\nभूत्वा वेगेन गरुडो वहाम्यात्मानमात्मना ।।\nया एता देवताः सर्वा यज्ञभागेन तोषिताः ।। ३२ ।।\nमायामेतामहं कृत्वा तोषयामि दिवौकसः ।।\nलोकाः सर्वे विजानन्ति देवा नित्यं मखाशिनः ।। २३।।\nमायामेतामहं कृत्वा यक्ष्यामि त्रिदिवौकसः ।।\nसर्वोऽपि भजते लोके यष्टारं च बृहस्पतिम् ।। ३४ ।।\nमायामाङ्गिरसीं कृत्वा याजयामि दिवौकसः ।।\nसर्वे लोका विजानन्ति वरुणः पाति सागरम् ।। ३५ ।।\nमायां तु वारुणीं कृत्वा रक्षामि च महार्णवम् ।।\nसर्वे लोका विजानन्ति कुबेरोऽयं धनेश्वरः ।। ३६ ।।\nकुबेरमायामादाय अहं रक्षामि तद्धनम् ।।\nएवं लोका विजानन्ति वृत्रः शक्रेण सूदितः ।। ३७ ।।\nशाक्रीं मायां समास्थाय मया वृत्रो निषूदितः ।।\nएवं लोका विजानन्ति आदित्यश्च ध्रुवो महान् ।। ३८ ।।\nमेरुं मायामयं कृत्वा वहाम्यादित्यमेव च ।।\nएवमाभाषते लोको जलं वा नश्यतेऽखिलम् ।। ३९ ।।\nवडवामुखमास्थाय पिबामि तदहं जलम् ।।\nवायुं मायामयं कृत्वा मेघेषु विसृजाम्यहम्।। 125.४० ।।\nयदीदं भाषते लोकः कुत्रैतत्तिष्ठते जलम् ।।\nदेवा अपि न जानन्ति अमृतं कुत्र तिष्ठति ।। ४१ ।।\nमम मायानियोगेन तिष्ठति ह्यौषधं वने ।।\nलोको ह्येवं विजानाति राजा पालयते प्रजाः ।। ४२ ।।\nराजमायामहं कृत्वा पालयामि वसुन्धराम् ।।\nये तु वै द्वादशादित्या उदेष्यन्ति युगक्षये ।। ४३ ।।\nप्रविश्य तानहं भूमे मायां लोके सृजाम्यहम् ।।\nसूर्यश्च चांशुना भूमे सदा लोकेषु पच्यते ।। ४४ ।।\nमायामंशुमयीं कृत्वा पूरयाम्यखिलं जगत् ।।\nवर्षन्ते यत्र संवर्त्ता धारैर्मुसलसन्निभैः ।। ४५ ।।\nमायां सांवर्त्तकीं गृह्य पूरयाम्यखिलं जगत् ।।\nयत्स्वपामि वरारोहे शेषस्योपरि धारिणि ।।४६।।\nअनन्तमायया चाहं धारयामि स्वपामि च ।।\nवराहमायामादाय भूमे जानासि किं न वै ।।४७।।\nदेवा यत्र निलीयन्ते सा माया मम कीर्त्तिता ।।\nत्वं चापि वैष्णवीं मायां कृत्वा जानासि किं न तत् ।। ४८ ।।\nधारितासि च सुश्रोणि वारान् सप्तदशैव तु ।।\nमाया तु मम देवीयं कृत्वा ह्येकार्णवां महीम् ।। ४९ ।।\nमम् मायाबलं ह्येतद्येन तिष्ठाम्यहं जले ।।\nप्रजापतिं च रुद्रं च सृजामि च वहामि च ।। 125.५० ।।\nतेऽपि मायां न जानन्ति मम मायाविमोहिताः ।।\nअथो पितृगणाश्चापि य एते सूर्यवर्च्चसः ।। ५१ ।।\nमायां पितृमयीं ह्येतां गृह्णामीति च तत्त्वतः ।।\nकिन्तु त्वयैव सुश्रोणि अन्यच्च शृणु सुन्दरि ।। ५२ ।।\nऋषिर्मायानुसारेण स्त्रिया योनिं प्रवेशितः ।।\nततो विष्णोर्वचः श्रुत्वा श्रोतुकामा वसुन्धरा ।। ५३ ।।\nकराभ्यामञ्जलिं कृत्वा वाक्यमेतत्तदब्रवीत् ।।\nकिं तेन ऋषिमुख्येन कृतं कर्म सुदुष्करम् ।।५४ ।।\nस्त्रीत्वं चैव पुनः प्राप्तं स्त्रीयोनिं चैव प्रापितः ।।\nएतन्मे सर्वमाख्याहि परं कौतूहलं मम ।।५५।।\nतस्य ब्राह्मणमुख्यस्य स्त्रीत्वे यत्कर्म पापकम्।।\nततो मह्या वचः श्रुत्वा हृष्टतुष्टमना हरिः।।५६।।\nमधुरं वाक्यमादाय प्रत्युवाच वसुन्धराम् ।।\nशृणु तत्त्वेन मे देवि धर्माख्याने च सुन्दरि।।५७।।\nमाया मम विशालाक्षि रोहिणी लोमहर्षिणी ।।\nमायाया मम योगेन सोमशर्मा च कर्शितः ।।५८।।\nगतो गतीरनेकाश्च उत्तमाधममध्यमाः ।।\nब्राह्मणत्वं पुनः प्राप्तो मम मायाप्रचोदितः ।।५९।।\nयथा ब्राह्मणमुख्येन प्राप्ता स्त्रीयोनिरेव च ।।\nन तस्य विकृतं कर्म अपराधो न विद्यते ।।125.६०।।\nममैवाराधनपरो मम कर्मपरायणः ।।\nनित्यं चिन्तयते भूमे मम मूर्तिं मनोरमाम् ।।६१।।\nअयं दीर्घेण कालेन तस्य तुष्टोऽस्मि सुन्दरि ।।\nतपसा कर्मणा भक्त्या अनन्यमनसा स्तुतः ।।६२।।\nततस्तस्य मया देवि दत्त्वा दर्शनमुत्तमम् ।।\nवरेण छन्दितो विप्र तपस्तुष्टोऽस्मि ते द्विज ।।६३।।\nवरं वरय भद्रं ते तव यद्धृदि वर्त्तते ।।\nरत्नानि कांचनं गावस्तथा राज्यमकण्टकम् ।।६४।।\nअथवेच्छसि तं स्वर्गं यत्र सौख्यं वराङ्गनाः ।।\nधनरत्नं समृद्धं हि हेमभाण्डविभूषितम् ।।६५।।\nयत्र सर्वा दिव्यरूपा भवन्त्यप्सरसः पराः।।\nददामि ते वरं विप्र यावत्ते चित्तचिन्तितम्।।\nततो मम वचः श्रुत्वा स च ब्राह्मणपुंगवः ।।\nशिरसा पतितो भूमौ मामुवाच प्रियं वचः।।६७।।\nअथ नो कुप्यसे देव वरं समनुयाचते ।।\nयत्त्वया भाषितं देव मम देयं यदृच्छया ।।६८।।\nन चाहं कांचनं गावो न च स्त्रीराज्यमेव च ।।\nस्वर्गं वाप्सरसो वापि ऐश्वर्यं न मनोहरम् ।।६९।।\nतथा स्वर्गसहस्राणामेकं चापि न रोचते।।\nज्ञातुमिच्छामि ते मायां यया क्रीडसि माधव ।।125.७०।।\nततस्तस्य वचः श्रुत्वा समया तत्र भाषितः ।।\nकिं मायया ते विप्रेन्द्र अकार्यं पृच्छसे   द्विज।।७१ ।।\nदेवा अपि न जानन्ति  विष्णुमायाविमोहिताः।।\nततो मम वचः श्रुत्वा स च ब्राह्मणपुंगवः।।७२।।\nउवाच मधुरं वाक्यं मायया च प्रचोदितः।।\nयदि तुष्टोऽसि मे देव कर्मणा तपसाऽथवा ।। ७३।।\nतव देव प्रसादेन ममैवं दीयतां वरः ।।\nततस्तु स मया प्रोक्तस्तपस्वी ब्राह्मणस्तथा ।।७४।।\nगच्छ कुब्जाम्रके गङ्गास्नातो मायां तु गच्छसि।।\nममैव वचनं श्रुत्वा कृत्वा चैव प्रदक्षिणम्।।\nकुब्जाम्रके देवि विप्रो मम मायाभिलाषुकः ।।\nततः कुण्डी त्रिदण्डी च मात्राभाण्डं च यत्नतः ।।७६।।\nस्थापयित्वा यथान्यायं तीर्थमाराधयद्यथा।।\nततो ह्यवतरद्गङ्गां विधिदृष्टेन कर्मणा।।७७।।\nअवगाह्य ततो गङ्गां सर्वगात्रे च क्लेदिते ।।\nतावन्निषादसदने तत्स्त्रीगर्भे गतोऽभवत् ।। ७८ ।।\nहृदयेऽचिन्तयत्तत्र गर्भक्लेशेन पीडितः ।।\nअहो कष्टं मया किंस्वित्कर्म वा दुष्कृतं कृतम् ।। ७९ ।।\nयोऽहं निषादगर्भेऽस्मिन्वसामि नरकेषु च ।।\nधिक् तपो धिक्च मे कर्म धिक्फलं धिक् च जीवितम् ।। 125.८० ।।\nयोऽहं निषादगर्भेऽस्मिन्पीडास्ति मलसंकुले ।।\nअस्थ्नां त्रिशतसङ्कीर्णे नवद्वाराभिसंवृते ।। ८१ ।।\nपुरीषमूत्रसङ्कीर्णे मांसशोणितकर्द्दमे।।\nदुर्गन्धे दुःसहे चैव वातिकश्लेष्मपत्तिके।।८२।।\nबहुरोगसमाकीर्णे बहुदुःखतमाकुले ।।\nअलं किं तेन चोक्तेन दुःखान्यनुभवामि च ।। ८३ ।।\nकुतो विष्णुः कुतो वाहं कुतो गङ्गाजलानि च ।।\nगर्भसंसारनिष्क्रान्तः पश्चादाप्यामि तां क्रियाम् ।। ८४ ।।\nएवं चिन्तयमानस्तु शीघ्रं गर्भाद्विनिःसृतः ।।\nभूम्यां तु पततस्तस्य नष्टं यत्पूर्वचिन्तितम् ।। ८५ ।।\nअजायत ततः कन्या निषादस्य गृहे तदा ।।\nधनधान्यसमृद्धस्य ब्राह्मणो वर्त्तते स च।।८६।।\nन च संज्ञायते किंचिद्विष्णुमायाविमोहिता।।\nअथ दीर्घस्य कालस्य कृतोद्वाहा यशस्विनी।।८७।।\nपुत्रान्दुहितरश्चैव जनयामास मायया ।।\nभक्ष्याभक्ष्यं च खादेत पेयापेयं च तत्पिबेत् ।। ८८ ।।\nजीवानि चैव सततं घातितानि ततस्ततः ।।\nकार्याकार्यं न जानीते वाच्यावाच्यं तथेति च ।। ८९ ।।\nगम्यागम्यं न जानाति मायाजालेन मोहितः ।।\nपंचाशद्वर्षके काले मया ख्यातः स ब्राह्मणः ।। 125.९० ।।\nघटं गृहीत्वा विड्लिप्तवस्त्रक्षालनकारणात् ।।\nतीरे निःक्षिप्य वस्त्रं स घटं च विनिधाय हि ।।९१।।\nस्नातुं गङ्गाजले स्थित्वा विगाहयति जाह्नवीम् ।।\nप्रस्वेदघर्मसन्तप्तः स शिरःस्नानमीहते ।। ९२ ।।\nजातस्तपोधनस्तत्र दण्डी कुण्डीधरः पुनः ।।\nयत्र पश्यति विप्रोऽसौ मात्रां कुण्डीं त्रिदण्डकम् ।। ९३ ।।\nवस्त्रादि दर्शितं चैव यत्र संस्थापितं पुरा ।।\nतत्तेन सर्वं सन्दृष्टं जाते ज्ञाने तु पूर्ववत् ।। ९४ ।।\nविप्रेण ज्ञातुकामेन विष्णुमायां यथा पुरा ।।\nतत उत्तरतस्तत्र गङ्गायां तु तपोधनः ।। ९५ ।।\nवासो गृह्णाति सव्रीडो योगं च परिचिन्तयन्।।\nउपविश्य च गङ्गायाः पुलिने समबालुके ।। ९६ ।।\nततो विन्दति चात्मानं तपसा यत्तदा कृतम् ।।\nमया किं कर्म पापेन कृतं निन्द्यं सुदुष्करम् ।। ९७ ।।\nएवं निन्दति चात्मानं धिक्कुर्वन् साधुदूषितम् ।।\nआचारो वा परिभ्रष्टो येनाहं प्रापितस्त्विमाम् ।। ९८ ।।\nनिषादस्य कुले जातो भक्ष्याभक्ष्याश्च भक्षिताः ।।\nजीवाश्च घातिताः सर्वे जलस्थलदिवौकसः ।। ९९ ।।\nपेयापेयं च मे पीतं विक्रीताश्चाप्यविक्रेयाः ।।\nअगम्यागमनं चैव वाच्यावाच्यं न रक्षितम् ।। 125.१०० ।।\nवेश्मन्यभोज्यभोज्यं च भुक्तं चैव न संशयः ।।\nपुत्रा दुहितरश्चैव निषादाज्जनिता मया ।।१०१।।\nततः किंचापराधं वा केन वा तद्विचिन्तये ।।\nयेनाहं प्रापितो ह्येनां नैषादीमीदृशीं दशाम् ।। १०२ ।।\nएतस्मिन्नंतरे भूमे निषादः क्रोधमूर्च्छितः ।।\nपुत्रैः परिवृतस्तत्र मायातीर्थमुपागतः ।। १०३ ।।\nततो मृगयते भार्यां भक्तियुक्तां शुभेक्षणाम् ।।\nपरिपृच्छति चैकैकं तप्यमानं तपोधनम् ।। १०४ ।।\nक्व गतासि प्रियेऽस्माकं त्यक्त्वा पुत्रान् गृहे च माम् ।।\nबाला दुहिता रोदिति क्षुधार्त्तास्तनपायिनी ।। १०५ ।।\nकिं नु पश्यथ भार्यां मे गङ्गातीरमुपागता ।।\nघटमादाय हस्तेन आगता जलकारणात् ।। १०६ ।।\nतत्रैव च नराः सर्वे मायातीर्थमुपागताः ।।\nपश्यंतेऽत्र परिव्राजं कुम्भं चैव यथास्थितम् ।।१०७।।\nततो दुःखेन संतप्तः अपश्यंश्च स्वकां प्रियाम् ।।\nदृष्ट्वा पटं च कुम्भं च करुणं पर्यवेदयेत्।।१ ०८।।\nइदं वासश्च कुम्भश्च नदीकूले च तिष्ठति ।।\nन चापि दृश्यते भार्या मम गङ्गामुपागता ।। १०९।।\nअथ केनापि ग्राहेण स्नायमाना तपस्विनी ।।\nगृहीता तोयमध्ये तु जिह्वालोडेन चाबला ।। 125.११० ।।\nन चाप्रियं मयाऽस्युक्ता कदाचिदपि वाचकम् ।।\nस्वप्नेऽपि नोक्तपूर्वासि कदाचिदपि चाप्रियम् ।। १११ ।।\nअथवापि पिशाचेन भक्षिता भूतराक्षसैः ।।\nआकृष्टा किं नु रोगेण गङ्गातीरं समाश्रिता ।।११२ ।।\nकिं कृतं दुष्कृतं पूर्वं मया कर्म सुसङ्कटम् ।।\nयेन मत्पुरतो भार्याप्यदृष्टा विगतिं गता ।। ११३ ।।\nएहि मे सुभगे कान्ते मम चित्तानुवर्त्तिनि ।।\nपश्यैतान्बालकान् भीतान् क्लिश्यमानानितस्ततः ।। ११४ ।।\nमां पश्य त्वं वरारोहे त्रीन्पुत्रानतिबालकान् ।।\nचतस्रो दुहितॄः पश्य सर्वाश्च मम मानदे।। ११५ ।।\nमम पुत्रा रुदन्त्येते बालकास्तव लालसा ।।\nनित्यं च दारिका रक्ष मम दुष्कृतकारिणः ।। ११६।।\nकामं मां क्षुधितं चैव ज्ञास्यसे त्वं पिपासितम् ।।\nएवमुक्ता च कल्याणि मम मुक्त्या व्यवस्थिता ।। ११७ ।।\nएवं विलपमानस्य निषादस्य त्वितस्ततः ।।\nसव्रीडं भाषते विप्रो निषादं गच्छ नास्ति सा ।। ११८ ।।\nसुखं योगं च ते नीत्वा सा गता ह्यनिवृत्तये ।।\nतं रुदन्तं तथा दृष्ट्वा कारुण्येन परिप्लुतः ।। ११९ ।।\nनिषादं भाषते तत्र गच्छ किं परिक्लिश्यसे ।।\nबालांस्तान्परिरक्षस्व आहारैर्विविधैरपि ।। 125.१२० ।।\nएते न त्यजनीयास्ते कदाचिदपि पुत्रकाः ।।\nपरिव्राज वचः श्रुत्वा निषादस्तस्य सन्निधौ ।। १२१ ।।\nउवाच मधुरं वाक्यं दुःखशोकपरिप्लुतः ।।\nअहो मुनिवरश्रेष्ठ अहो धर्मभृतां वर ।। १२२ ।।\nसान्त्वितोऽस्मि त्वया विप्र वचनैर्मधुराक्षरैः ।। १२३ ।।\nनिषदास्य वचः श्रुत्वा स मुनिः संशितव्रतः ।।\nउवाच मधुरं वाक्यं दुःखशोकपरिप्लुतः ।। १२४ ।।\nमा रोदीर्वच्मि भद्रं ते तवाहं सा प्रियाऽभवत् ।।\nगङ्गातीरं समासाद्य मुनिर्जातोऽस्महं तथा ।। १२५ ।।\nपरिव्राजवचः श्रुत्वा निषादो विगतज्वरः ।।\nश्लक्ष्णं वचनमादाय प्रत्युवाच द्विजोत्तमम् ।। १२६ ।।\nकिमिदं भाषसे विप्र अव्यक्तं यत्कदाचन ।।\nन भावं वा यद्धटितं स्त्रियः पुंस्त्वं सदैव हि ।। १२७ ।।\nनिषादस्य वचः श्रुत्वा ब्राह्मणो दुःखमूर्च्छितः ।।\nउवाच मधुरं वाक्यं गङ्गातीरे च धीवरम् ।। १२८ ।।\nशीघ्रं गच्छ स्वकं देशमेतान् गृह्य स्वबालकान् ।।\nसर्वेषां च यथासंख्यं स्नेहः कर्त्तव्य एव च ।। १२९ ।।\nस तेन चोदितो ह्येवं निषादो नावगच्छति ।।\nमधुरं स्वरमादाय प्रत्युवाच द्विजोत्तमम् ।। 125.१३० ।।\nकिं त्वया दुष्कृतं कर्म कृतं पूर्वं पुरातनम् ।।\nमम यद्भाषसे चैव स्त्रीत्वं प्राप्तोऽसि तत्कथम् ।। १३१ ।।\nकेन दोषेण प्राप्तस्त्वं स्त्रीत्वं भूत्वा पुमान् पुनः ।।\nपुंस्त्वं चैव कथं प्राप्त एतदाचक्ष्व पृच्छतः ।।१३२।।\nएवं तस्य वचः श्रुत्वा स ऋषिः संशितव्रतः ।।\nउवाच मधुरं वाक्यं मायातीर्थजलेचरम् ।। १३३ ।।\nनिषाद शृणु तत्त्वेन मत्कथां च प्रजल्पतः ।।\nन मया दुष्कृतं किंचित्कृतं कुत्रापि तत्त्वतः ।। १३४ ।।\nएकभक्तं मयाचारे अभक्ष्यं चैव वर्जितम् ।।\nस मयाराधितो देवो लोकनाथो जनार्दनः ।।\nकर्मभिर्बहुभिश्चैव मया दर्शनकाङ्क्षिणा ।। १३५ ।।\nअथ दीर्घेण कालेन मया दृष्टो जनार्द्दनः ।।\nवरेण छन्दयामास बहुधा मायया ततः ।। १३६ ।।\nमया नाभीप्सितस्तस्माद्दीयमानो वरस्ततः।।\nमायां मे दर्शय विभो विष्णो प्रणतवत्सल ।। १३७।।\nततो मां भाषते विष्णुर्मायां दृष्ट्वा ह्यलं द्विज ।।\nमया पुनः पुनश्चोक्तो मम प्रीत्या प्रदर्शय ।। १३८ ।।\nततोऽहं तेन चाप्युक्तस्तर्हि द्रक्षत्यलं भवान् ।।\nगच्छ कुब्जाम्रके गङ्गां स्नात्वेत्यंतर्हितोऽभवत् ।। १३९ ।।\nअहं मायाप्रलोभेन गङ्गातीरमुपागतः ।।\nदण्डं कुण्डीं च वस्त्रं च तीरे संस्थाप्य यत्ननः ।।\nततः स्नानविधानेन निमग्नस्तज्जलेऽमले ।। 125.१४० ।।\nन तत्र किंचिज्जानामि किमिदं किं प्रवर्त्तते ।।\nनिषादीगर्भसम्भूतस्तव पत्न्यभवं ततः ।। १४१ ।।\nकेनचित्कारणेनात्र प्रविष्टो जाह्नवीजले ।।\nस्नात्वाऽपश्यं पूर्ववच्च तावज्जातो ऋषिस्त्वहम् ।। १४२ ।।\nनिषाद पश्य कुण्डीं च मात्रां वस्त्रं यथा पुरा ।।\nपंचाशद्वर्षदेशीयो जातोऽस्मि त्वद्गृहे वसन् ।।\nदण्डवस्त्रादि यत्किंचिन्न जीर्णं गङ्गया हृतम् ।। १४३ ।।\nएवं तेन ततश्चोक्ता निषादोऽदृश्यतां गतः ।।\nये च ते बालकास्तत्र तेषां कश्चिन्न दृश्यते ।। १४४ ।।\nस ततो ब्राह्मणो देवि तपस्तपति निश्चितम् ।।\nऊर्ध्वश्वासोर्द्धबाहुश्च वायुभक्षपरायणः ।। १४५ ।।\nतस्य प्रतिष्ठमानस्य अपराह्णं तु जायते ।।\nततः प्रमुच्यते तोयं देवि कृत्वा यथोचितम् ।।१४६।।\nकर्मण्यानि च पुष्पाणि आहृत्य श्रद्धयान्वितः ।।\nअर्चयित्वा यथान्यायं वीरासनमुपागतः।।१४७।।\nवृतस्तु ब्राह्मणैर्मुख्यैर्गङ्गास्नानेषु वै द्विजः ।।\nऊचुस्ततो द्विजास्तत्र तपस्विनमनिंदितम् ।। १४८ ।।\nपूर्वाह्णे स्थापयित्वात्र मात्रां कुण्डीं त्रिदण्डकम् ।।\nइतो गतोऽसि ब्रह्मेन्द्र स्थापयित्वा तु धीवरान् ।।\nविस्मृतं किं त्वया स्थानं कथं शीघ्रं न चागतः ।। १४९ ।।\nततो विप्रवचः श्रुत्वा तूष्णीमासीन्मुनिस्तदा ।।\nब्राह्मणानुगतं स्थानमात्मनात्मानुसंस्थितः ।। 125.१५० ।।\nएतस्मिन्नंतरे देवि स च ब्राह्मणपुंगवः ।।\nअद्य पंचाशद्वर्षाणि अमावास्याद्य चैव हि ।। १५१ ।।\nकथमेतावतङ्कालं मामूचुर्ब्राह्मणाश्च किम् ।।\nपूर्वाह्ने स्थापयित्वा त्वं स्वां मात्रां चापराह्णिके ।।\nकथं कालेऽनुसम्प्राप्तः किमेतदिति भाषते।।१५२।।\nएतस्मिन्नंतरे देवि ब्राह्मणाय ततो मया ।।\nदर्शयित्वा निजं रूपं तमवोचमिदं धरे।।१५३।।\nकिमिदं भ्रांतरूपोऽसि किं वा त्वं दृष्टवानसि ।।\nपश्यामि त्वां व्यग्रमिव सावधानो भव स्वयम् ।। १५४ ।।\nएवमुक्तः स तु मया भूमौ कृत्वा शिरः स्वकम् ।।\nउवाच दुःखितो दीनो निःश्वस्य च मुहुर्मुहुः ।। १५५ ।।\nअहो देव द्विजा एते मां वदन्ति जगद्गुरो।।\nपूर्वाह्णे स्थापयित्वा त्वं वस्त्रं दण्डकमण्डलू ।।\nआगतोऽस्यपराह्ने किं स्थलं विस्मृतवानसि ।। १५६ ।।\nअहं व्याधस्य वै भूत्वा भार्या च व्याधयोनिजा ।।\nपंचाशद्वर्षपर्यंतं तत्र स्थित्वा ततः किल ।। १५७ ।।\nतस्माच्चैव त्रयः पुत्रास्तिस्रश्चापि च कन्यकाः ।।\nजातान्येवमपत्यानि दुष्टकर्मकृतस्तथा ।। १५८ ।।\nस्नातुं कदाचिद्गङ्गायां गतोऽहं तीरभूमिगः ।।\nस्थापयित्वाद्य स्वं वस्त्रं मग्नः स्नास्यन् जलेऽमले।।\nउन्मज्य स्वयं पुनश्चैव प्राप्तो रूपं मुनिस्तुतम् ।। १५९।।\nकिं मया विकृतं कर्म सेवमानेन माधव ।।\nतपश्च तप्यमानेन किं मया विकृतं कृतम्।।125.१६० ।।\nभक्षितं किमकर्मण्यं सेवमानेन चाच्युत ।।\nव्यभिचारश्च मे तत्र को जातस्तु तवार्च्चने।।१६१ ।।\nएतदाचक्ष तत्त्वेन येनाहं नरकं गतः।।\nएतच्चिन्ताव्याकुलोऽहं निबोध भगवन्मम ।। १६२ ।।\nमायालुब्धेन हि मया पूर्वं विज्ञापितो ह्यसि ।।\nनान्यत्स्मरामि पापं च नरके येन पातितः ।। १६३ ।।\nततस्तस्य वचः श्रुत्वा कारुण्यपरिदेवितम् ।।\nउक्तवानस्मि तं विप्रं दुःखसंतप्तमानसम् ।। १६४ ।।\nमा दुःखं कुरु विप्रेन्द्र आत्मदोषसमुद्भवम् ।।\nविकर्म न कृतं किंचिदपि मे विप्र पूजने ।।\nयेन दुःखमनुप्राप्तं तिर्यग्योनिं च वै गतः ।। १६५ ।।\nउक्तमेव मया पूर्वं शृणु ब्राह्मणपुङ्गव ।।\nवरान् वरय भो ब्रह्मन् त्वं मायां वृतवानसि ।। १६६ ।।\nददामि दिव्यभोगान्वै भौमान्वापि तवेप्सितम् ।।\nतांस्तु नेच्छसि मायाया दर्शनं वृतवानसि ।। १६७ ।।\nदृष्टा तु वैष्णवी माया या त्वया ब्राह्मणेप्सिता ।।\nन गतो दिवसश्रेष्ठ नापराह्णेऽपि कुत्रचित् ।।\nवर्षाणि चैव पंचाशान्निषादस्य गृहेऽपि न ।। १६८ ।।\nअन्यच्च ते प्रवक्ष्यामि तच्छृणुष्व द्विजोत्तम ।।\nया एषा वैष्णवी माया त्वया ब्राह्मण ईप्सिता ।। १६९ ।।\nत्वया न तत्कृतं किंचिच्छुभं वाशुभमेव वा ।।\nसर्वं मायामयं तत्र विस्मयात्परितप्यसे ।। 125.१७० ।।\nयत्त्वया दुष्कृतं कर्म व्यभिचारश्च तत्र वै ।।\nअर्च्चनं च न ते भ्रष्टं तपश्चैव न नाशितम् ।। १७१ ।।\nभवान्तरे कृतं यच्च येनेदं प्राप्तवान्महत् ।।\nदुःखं तच्च तवाख्यास्ये शृणु ब्राह्मणसत्तम।। १७२ ।।\nमम भक्ता द्विजाः शुद्धा यत्त्वया नाभिवादिताः ।।\nतत्पापादीदृशो भोगस्तव जातो हि दुःखदः ।। १७३ ।।\nये च भागवताः शुद्धास्ते नूनं मम मूर्त्तयः ।।\nतान्विप्रान्ये नमस्यन्ति ते मामेव नमस्यते ।।\nविदितोऽस्मीह विप्रेन्द्र तैरहं नात्र संशयः ।। १७४ ।।\nमम दर्शनकामा ये ते मे भक्ता द्विजास्तथा ।।\nशुद्धा भागवताः पूज्या द्रष्टव्याः सर्वदा नृभिः ।। १७५ ।।\nविशेषेण कलौ ब्रह्मन्द्विजरूपो ह्यवस्थितः ।।\nतस्माद्ब्राह्मणभक्ता ये ते मद्भक्ता न संशयः ।। १७६ ।।\nयो मां प्राप्तमिहेच्छेत यस्यावाच्यं न विद्यते ।।\nअनन्यमानसो भूत्वा मद्भक्तेषु नियोजयेत् ।। १७७ ।।\nगच्छ ब्राह्मण सिद्धोऽसि यदा प्राणान्विमोक्ष्यसि ।।\nतदाऽऽगन्ताऽसि मत्स्थानं श्वेतद्वीपं न सशंयः ।। १७८ ।।\nएवमुक्त्वा वरारोहे तत्रैवान्तर्हितोऽभवम् ।।\nसोऽपि द्विजस्तनुं त्यक्त्वा मायातीर्थे यशस्विनि ।।\nकृत्वा सुदुष्करं कर्म श्वेतद्वीपमुपागतः ।। १७९ ।।\nधन्वी तूणी शरी खड्गी मायाबलपराक्रमः ।।\nमां च पश्यति वै नित्यं मायाबलसुसंस्थितम् ।।125.१८० ।।\nमायया किं तव धरे न मायां ज्ञातुमर्हसि।।\nमम मायां न जानन्ति देवदानवराक्षसाः ।।१८१ ।।\nएतत्ते कथितं भूमे मायाख्यानं महौजसम् ।।\nमायाचक्रमिति ख्यातं सर्वपुण्यसुखावहम् ।। १८२।।\nआख्यानानां महाख्यानं तपसां च परन्तपः ।।\nपुण्यानां परमं पुण्यं गतीनां च परा गतिः ।।१८३।।\nनित्यं पठेद्यो भक्तेषु अभक्तेषु न कीर्तयेत् ।।\nमा पठेन्नीचमध्येषु मा पठेच्छास्त्रदूषके ।। १८४ ।।\nअग्रतः पृच्छता शूद्रमद्भक्तेषु तथाग्रतः ।।\nपठते शोभते विप्रो न तु ये शास्त्रदूषकाः ।। १८५ ।।\nकल्यमुत्थाय यो भूमे पठते च दृढव्रतः ।।\nतेन द्वादश वर्षाणि ममाग्रे पठितं भवेत् ।। १८६ ।।\nअथ पूर्णेन कालेन पुमान्पंचत्वमागतः ।।\nमद्भक्तो जायते देवि वियोनिं न च गच्छति ।। १८७ ।।\nय एवं शृणुयान्नित्यं महाख्यानं वसुन्धरे ।।\nन स जायेत मन्दात्मा वियोनिं नैव गच्छति ।। १८८ ।।\nएतत्ते कथितं भद्रे त्वया यत्पूर्वमीप्सितम् ।।\nमुच्यमाना वरारोहे किमन्यत्परिपृच्छसि ।। १८९ ।।\nइति श्रीवराहपुराणे भगवच्छास्त्रे मायाचक्रं नाम पंचविंशत्यधिकशततमोऽध्यायः ।।१२५।।"
  }
]
[
  {
    "text": "<b>अगस्त्य उवाच ।\n</b>\nशान्तिव्रतं प्रवक्ष्यामि तव राजन् श्रृणुष्व तत् ।\nयेन चीर्णेन शान्तिः स्यात् सर्वदा गृहमेधिनाम् ।। ६०.१ ।।"
  },
  {
    "text": "पञ्चम्यां शुक्लपक्षस्य कार्त्तिके मासि सुव्रत ।\nआरभेद् वर्षमेकं तु भुञ्जीयादम्लवर्जितम् ।। ६०.२ ।।"
  },
  {
    "text": "नक्तं देवं तु संपूज्य हरिं शेषोपरि स्थितम् ।\nअनन्तायेति पादौ तु वासुकायेति वै कटिम् ।। ६०.३ ।।"
  },
  {
    "text": "तक्षकायेति जठरमुरः कर्कोटकाय च ।\nपद्माय कण्ठं संपूज्य महापद्माय दोर्युगम् ।। ६०.४ ।।"
  },
  {
    "text": "शङ्खपालाय वक्त्रं तु कुटिलायेति वै शिरः ।\nएवं विष्णुगतं पूज्य पृथक्त्वेन च पूजयेत् ।। ६०.५ ।।"
  },
  {
    "text": "क्षीरेण स्नपनं कुर्यात् तानुद्दिश्य हरेः पुनः ।\nतदग्रे होमयेत् क्षीरं तिलैः सह विचक्षणः ।। ६०.६ ।।"
  },
  {
    "text": "एवं संवत्सरस्यान्ते कुर्याद् ब्राह्मणभोजनम् ।\nनागं तु काञ्चनं कुर्याद् ब्राह्मणाय निवेदयेत् ।। ६०.७ ।।"
  },
  {
    "text": "एवं यः कुरुते भक्त्या व्रतमेतन्नराधिपः ।\nतस्य शान्तिर्भवेन्नित्यं नागानां न भयं तथा ।। ६०.८ ।।"
  },
  {
    "text": "।। इति श्रीवराहपुराणे भगवच्छास्त्रे षष्टितमोऽध्यायः ।। ६० ।।"
  }
]
[
  {
    "text": "अथ मधुधेनुदानमाहात्म्यम्।।\nहोतोवाच।।\nमधुधेनुं प्रवक्ष्यामि सर्वपातकनाशिनीम्  ।।\nअनुलिप्ते महीपृष्ठे कृष्णाजिनकुशोत्तरे।।१।।\nधेनुं मधुमयीं कृत्वा सम्पूर्णघटषोडशाम्।।\nचतुर्थेन तथांशेन वत्सकं परिकल्पयेत्।।२।।\nसौवर्णं तु मुखं कृत्वा शृङ्गाण्यगुरुचंदनैः।।\nपृष्ठं ताम्रमयं कृत्वा सास्रां पटमयीं तथा।।३।।\nपादानिक्षुमयान्कृत्वा सितकम्बलसंवृतान्।।\nमुखं गुडमयं कृत्वा जिह्वां शर्करया तथा।।४।।\nओष्ठौ पुष्पमयौ तस्या दन्ताः फलमयाः स्मृताः ।।\nदर्भरोममयी देवी खुरैरौप्यैश्च भूषिता ।।५।।\nप्रशस्तपत्रश्रवणा प्रमाणात्परितस्तता ।।\nसर्वलक्षणसंयुक्ता सप्तधान्यान्विता तथा।।६।।\nचत्वारि तिलपात्राणि चतुर्दिक्षु प्रकल्पयेत्।।\nछादितां वस्त्रयुग्मेन कण्ठाभरणभूषिताम्।।७।।\nकांस्योपदोहिनीं कृत्वा गन्धपुष्पैस्तु पूजिताम् ।।\nअयने विषुवे पुण्ये व्यतीपाते दिनक्षये ।।८ ।।\nसंक्रांत्यामुपरागे च सर्वकाले यदृच्छया ।।\nद्रव्यब्राह्मणसम्पत्तिं दृष्ट्वा तां प्रतिपादयेत् ।।९।।\nब्राह्मणाय दरिद्राय श्रोत्रियायाहिताग्नये ।।\nआर्यावर्त्ते समुत्पन्ने वेदवेदाङ्गपारगे ।।104.१०।।\nतादृशाय प्रदातव्या मधु धेनुर्नरोत्तमे ।।\nपुच्छदेशे विमृश्याथ जलपूर्णां सदक्षिणाम् ।।११ ।।\nदद्याद्विप्राय धेनुं तां मन्त्रपूर्वां विचक्षणः ।।\nपुच्छदेशोपविष्टस्तु गन्धधूपादिपूजिता ।।\nआच्छाद्य वस्त्रयुग्मेन मुद्रिकावर्णमात्रकैः ।।\nस्वशक्त्या दक्षिणां दत्त्वा वित्तशाठ्यविवर्जितः ।।\nजलपूर्वं तु कर्त्तव्यं पश्चाद्यानं समर्पयेत् ।।\nरसज्ञा सर्वदेवानां सर्वभूतहिते रता।। १२।।\nप्रीयन्तां पितरो देवा मधुधेनो नमोऽस्तु ते।।\nएवमुच्चार्य तां धेनुं ब्राह्मणाय निवेदयेत्।।१३।।\nअहं गृह्णामि त्वां देवि कुटुम्बार्थे विशेषतः ।।\nकामं कामदुघे कामान्मधुधेनो नमोऽस्तु ते ।। १४।।\nमधुवातेति मन्त्रेण दद्यादाशुचिकेन तु ।।\nदत्त्वा धेनुं महाराज छत्रिकोपानहौ तथा ।।१५।।\nएवं यः कुरुते भक्त्या मधुधेनुं नराधिप ।।\nदत्त्वा दानं पायसेन मधुना च दिनं नयेत्।।१६।।\nब्राह्मणश्च त्रिरात्रं तु मधुपायससंयुतम् ।।\nएवं कृते तु यत्पुण्यं तन्निबोध नराधिप ।। १७ ।।\nयत्र नद्यो मधुवहा यत्र पायसकर्दमाः ।।\nऋषयो मुनयः सिद्धास्तत्र गच्छन्ति धेनुदाः ।।१८।।\nतत्र भोगानथो भुङ्क्ते ब्रह्मलोकं स गच्छति ।।\nक्रीडित्वा सुचिरं कालं पुनर्मर्त्यमुपागतः।।१९।।\nस भुक्त्वा विपुलान्भोगान्विष्णुलोकं स गच्छति।।\nदश पूर्वान्दश परानात्मानं चैकत्रिंशकम्।।104.२०।।\nनयते विष्णुसायुज्यं मधुधेनुप्रदानतः ।।\nय इदं शृणुयाद्भक्त्या श्रावयेद्वापि मानवः ।।\nसर्वपापविनिर्मुक्तो विष्णुलोकं स गच्छति ।।२१।।\nइति श्रीवराहपुराणे श्वेतविनीताश्वोपाख्याने मधुधेनुमाहात्म्यं नाम चतुरधिकशततमोऽध्यायः ।।१०४।।"
  }
]
[
  {
    "text": "अथ दधिधेनुदान माहात्म्यम् ।।\nहोतोवाच ।।\nदधिधेनोर्महाराज विधानं शृणु सांप्रतम् ।।\nअनुलिप्ते महीभागे गोमयेन नराधिपः ।।१ ।।\nगोचर्ममात्रं तु पुनः पुष्पप्रकरशोभिते ।।\nकुशैरास्तीर्य वसुधां कृष्णाजिनकुशोत्तरीम् ।। २ ।।\nदधिकुम्भं तु संस्थाप्य सप्तधान्यचयोपरि ।।\nचतुर्थांशेन वत्सं तु सौवर्णं मुखमण्डितम् ।।३।।\nआच्छाद्य वस्त्रयुग्मेन पुष्पगन्धैस्तु पूजिताम् ।।\nब्राह्मणाय कुलीनाय साधुवृत्ताय धीमते ।।४।।\nक्षमादिगुणयुक्ताय दद्यात्तां दधिधेनुकाम् ।।\nपुच्छदेशोपविष्टस्तु मुद्रिकाकर्णभूषणैः ।।५ ।।\nपादुकोपानहौ छत्रं दत्त्वा मंत्रमिमं पठेत् ।।\nदधिक्राव्णेति मंत्रेण दद्याद्धेनुं सुपूजिताम् ।। ६ ।।\nएवं दधिमयीं धेनुं दत्त्वा राजर्षिसत्तम ।।\nएकाहारी दिनं तिष्ठेद्दध्ना च नृपनन्दन ।।७।।\nयजमानो वसेद्राजंस्त्रिरात्रं च द्विजोत्तमः ।।\nदीयमानां प्रपश्यन्ति ते यान्ति परमं पदम् ।। ८ ।।\nय इदं शृणुयाद्भक्त्या श्रावयेद्वापि मानवः ।।\nसोऽश्वमेधफलं प्राप्य विष्णुलोकं च गच्छति ।। ९ ।।\nइति श्रीवराहपुराणे श्वेतविनीताश्वापोख्याने दधिधेनुदानमाहात्म्यंनाम षडधिकशततमोऽध्यायः ।। १०६ ।।"
  }
]
[
  {
    "text": "अथ ताम्रार्चास्थापनम् ।।\nश्रीवराह उवाच ।।\nताम्रेण प्रतिमां कृत्वा सुरूपां चैव भास्वराम् ।।\nउचितेनोपचारेण वेश्ममध्यमुपानयेत् ।। १ ।।\nततो वेश्मन्युपागम्य स्थापयित्वा उदङ्मुखः ।।\nचित्रायां चैव नक्षत्रे कुर्याच्चैवाधिवासनम् ।।२।।\nजलं च सर्वगन्धेन पंचगव्येन मिश्रितम् ।।\nस्नापयेच्च ततो मां वै इमं मन्त्रमुदाहरेत् ।। ३ ।।\nमन्त्रः-\nयोऽसौ भवांस्तिष्ठति सारभूतः त्वं ताम्रके तिष्ठसि नेत्रभूतः ।।\nआगच्छ मूर्त्तौ सह पंचभूतैर्मया च पात्रैः सह विश्वधामन् ।। ४ ।।\nअनेनैव तु मन्त्रेण स्थापयित्वा यशस्विनि ।।\nपूर्वन्यायेन कर्त्तव्यमधिवासनपूजनम् ।। ५ ।।\nव्यतीतायां च शर्वर्यामुदिते च दिवाकरे ।।\nऋचा शुद्धिं विधायाऽथ स्नापयेन्मन्त्रपूर्वकम् ।। ६ ।।\nब्राह्मणा वेदपाठांश्च कुर्युस्तत्र समागताः ।।\nबहुनि मङ्गलान्यत्र मण्डपे स्थापयेत्ततः ।।७।।\nसुगन्धद्रव्यसंयुक्तं जलं चादाय पूजकः।।\nततो मे स्नपनं कार्यमिमं मन्त्रमुदाहरेत्।।८।।\nमन्त्रः –\nॐ योऽसौ भवान्सर्ववरः प्रभुश्च माया बलो योगबलप्रधानः ।।\nआगच्छ शीघ्रं च मम प्रियाय सन्तिष्ठ ताम्रेष्वपि लोकनाथ ।। ९ ।।\nज्वलन पवनतुल्यावन भावन तपन श्वासन स्वयं तिष्ठ भगवन् पुरुषोत्तम ओम् ।। इति ।।\nततो द्वारमुपागम्य वेश्म शीघ्रं प्रवेशयेत् ।।\nआसने चापि मां स्थाप्य पूजयेद्भक्तिपूर्वकम् ।।184.१०।।\nमन्त्रेणानेन मां स्थाप्य गन्धपुष्पादिदीपकैः ।। ११ ।।\nस्थापनामन्त्रः –\nॐ प्रकाशप्रकाश जगत्प्रकाश विज्ञानमयानन्दमय त्रैलोक्यनाथात्रागच्छ इह\nसन्तिष्ठतां भवान्पुरुषोत्तम मामव इति ।।\nअनेन स्थापनां कृत्वा मम शास्त्रानुसारतः ।।\nशुक्लवस्त्रं समादाय इमं मन्त्रमुदाहरेत् ।। १२ ।।\nमन्त्रः-\nॐ शुद्धस्त्वमात्मा पुरुषः पुराणो जगत्सु तत्त्वं सुरलोकनाथ ।।\nवस्त्राणि गृह्णीष्व मम प्रियाणि नमोऽस्तु तस्मै पुरुषोत्तमाय ।। १३ ।।\nवस्त्रैर्विभूषितं कृत्वा मम कर्मपरायणः।।\nयथान्यायेन मे शीघ्रमर्च्चनं तत्र कारयेत् ।।१४ ।।\nअर्च्चनालंकृतं कृत्वा गन्धधूपादिभिः प्रभुम् ।।\nसम्पूज्य विधिवन्मां तु नैवेद्यं परिकल्पयेत् ।।१५।।\nदत्त्वा स्वादु च नैवेद्यं शान्तिपाठं तु कारयेत् ।।\nमन्त्रः –\nशान्तिर्भवतु देवानां विप्राणां शान्तिरुत्तमा।।१६।।\nशान्तिर्भवतु राज्ञां च सराष्ट्राणां तथा विशाम् ।।\nबालानां व्रीहिपण्यानां गर्भिणीनां च देहिनाम् ।। १७ ।।\nशान्तिर्भवतु देवेश त्वत्प्रसादान्ममाखिला।।\nएवं शान्तिं पठित्वा तु ब्राह्मणांस्तत्र पूजयेत् ।।१८।।\nगुरुं भागवतं चैवमर्चयेच्च यथाविधि।।\nब्राह्मणान्भोजयेत्तत्र यथोत्पन्नेन माधवि ।। १९।।\nविशेषेण गुरुं पूज्य वस्त्रालंकारभोजनैः ।।\nतेनाहं पूजितो भूमे सत्यमेतद्ब्रवीमि ते ।। 184.२० ।।\nगुरुर्यस्य न तुष्टो वै तस्माद्दूरतरो ह्ययम् ।।\nय एतेन विधानेन कुर्यात्संस्थापनं मम ।। २१ ।।\nतारितं च कुलं तेन नवभिः सप्तविंशतिः ।।\nएतत्ते कथितं भद्रे ताम्रार्च्चास्थापनं मम ।। २२ ।।\nकथयिष्यामि ते ह्येवं कार्त्स्न्येन प्रतिमार्च्चनम् ।।\nजलस्य बिन्दवो यावन्मम स्नाने च सुन्दरि ।।\nतावद्वर्षसहस्राणि मम लोके महीयते ।। २३ ।।\nइति श्रीवराहपुराणे ताम्रार्चास्थापनं नाम चतुरशीत्यधिकशततमोऽध्यायः ।। १८४ ।।"
  }
]
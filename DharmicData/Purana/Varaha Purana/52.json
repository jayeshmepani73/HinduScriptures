[
  {
    "text": "<b>अगस्त्य उवाच ।\n</b>\nस त्रिवर्णो नृपोत्सृष्टः स्वतन्त्रत्वाच्च पार्थिव ।\nअहं नामानमसृजत् पुत्रं पुत्रस्त्रिवर्णकम् ।। ५२.१ ।।"
  },
  {
    "text": "तस्यापि चाभवत् कन्या अवबोधस्वरूपिणी ।\nसा तु विज्ञानदं पुत्रं मनोह्वं विससर्ज ।। ५२.२ ।।"
  },
  {
    "text": "तस्यापि सर्वरूपाः स्युस्तनयाः पञ्चभोगिनः ।\nयथासंख्येन पुत्रास्तु तेषामक्षाभिधानकाः ।। ५२.३ ।।"
  },
  {
    "text": "एते पूर्वं दस्यवः स्युस्ततो राज्ञा वशीकृताः ।\nअमूर्त्ता इव ते सर्वे चक्रुरायतनं शुभम् ।। ५२.४ ।।"
  },
  {
    "text": "नवद्बारं पुरं तस्य त्वेकस्तम्भं चतुष्पथम् ।\nनदीसहस्त्रसंकीर्ण जलकृत्य समास्थितम् ।। ५२.५ ।।"
  },
  {
    "text": "तत्पुरं ते प्रविविशुरेकीभूतास्ततो नव ।\nपुरुषो मूर्त्तिमान् राजा पशुपालोऽभवत् क्षणात् ।। ५२.६ ।।"
  },
  {
    "text": "ततस्तत्पुरसंस्थस्तु पशुपालो महानृपः ।\nसंसूच्य वाचकाञ्छब्दान् वेदान् सस्मार तत्पुरे ।। ५२.७ ।।"
  },
  {
    "text": "आत्मस्वरूपिणो नित्यास्तदुक्तानि व्रतानि च ।\nनियमान् क्रतवश्चैव सर्वान् राजा चकार ह ।। ५२.८ ।।"
  },
  {
    "text": "स कदाचिन्नृपः खिन्नः कर्मकाण्डं प्ररोचयन् ।\nसर्वज्ञो योगनिद्रायां स्थित्वा पुत्रं ससर्ज ह ।। ५२.९ ।।"
  },
  {
    "text": "चतुर्वक्त्रं चतुर्बाहुं चतुर्वेदं चतुष्पथम् ।\nतस्मादारभ्य नृपतेर्वशे पश्वादयः स्थिताः ।। ५२.१० ।।"
  },
  {
    "text": "तस्मिन् समुद्रे स नृपो वने तस्मिंस्तथैव च ।\nतृणादिषु नृपस्सैव हस्त्यादिषु तथैव च ।\nसमोभवत् कर्मकाण्डादनुज्ञाय महामते ।। ५२.११ ।।"
  },
  {
    "text": "।। इति श्रीवराहपुराणे भगवच्छास्त्रे द्वापञ्चाशोऽध्यायः ।। ५२ ।।"
  }
]
[
  {
    "text": "श्रीवराह उवाच ।।\nअतः परं प्रवक्ष्यामि तच्छृणुष्व वसुन्धरे ।।\nयथावृत्तं प्रतिष्ठाने दक्षिणापथमण्डले ।। १ ।।\nसुशीलो नाम वैश्यस्तु तस्मिन्वसति पत्तने ।।\nधनधान्यसमृद्धस्तु बहुपुत्रः कुटुम्बवान् ।। २ ।।\nकुटुम्बभरणासक्तो नित्यकालं हि तिष्ठति ।।\nस्नानं दानं जपं होमं देवार्चां न करोति सः ।।३।।\nक्रयविक्रयसक्तस्य कालो दीर्घो गतस्तदा ।।\nकदाचिदपि पापोऽसौ न साधु गमनं गतः ।। ४ ।।\nन तेन धर्मश्रवणं कदाचिदपि संश्रुतम् ।।\nदेवानां ब्राह्मणानां च भक्तिस्तस्य न विद्यते ।। ५ ।।\nआत्मोदरनिमित्तं हि पापं च कुरुते सदा ।।\nगच्छन्तं बहुकालं च न तं बुध्यति पापकृत् ।। ६ ।।\nन तस्य जायते बुद्धिर्दानं दातुं कदाचन ।।\nतस्यैवं वसतस्तत्र प्रतिष्ठाने पुरोत्तमे ।। ७ ।।\nधनयुक्तोऽपि पापोऽसौ न ददाति कदाचन ।।\nनैवान्यमतिदातारं शक्नोति च निरीक्षितुम् ।। ८ ।।\nस तु कालेन महता कुटुम्बासक्तमानसः ।।\nकदाचिद्दैवयोगेन साध्वीं भार्यां प्रियान्सुतान् ।। ९ ।।\nत्यक्त्वा जगाम निधनं प्रेतत्वं समुपागतः ।।\nनिरुदकेषु देशेषु विच्छायेषु वनेषु च ।। 165.१० ।।\nपरिभ्रमन्क्षुधाविष्टो मरुदेशं गतोऽपि सः ।।\nतत्रैव च कृतावासो बहुकालं स वै वणिक् ।। ११ ।।\nकदाचिद्दैवयोगेन तत्र सार्थ उपागतः ।।\nतस्य मध्ये तु वणिजो मथुरायां विनिःसृताः ।। १२ ।।\nगते सार्थे तु स वणिक् तं वृक्षं समुपाश्रितः ।।\nतत्रैव वसति प्रेतो रौद्ररूपो भयानकः ।। १३ ।।\nदीर्घदंष्ट्रः सुविकटो ह्रस्वबाहुर्विभीषणः ।।\nमहाहनुर्विशालाक्षो बिडालसदृशाननः ।। १४ ।।\nअथ कालेन बहुना दैवयोगेन भामिनि ।।\nतत्राजगाम कश्चित्तु क्रयविक्रयकारकः ।। १५ ।।\nतं दृष्ट्वा दूरतः प्रेतश्चातिहर्षेण संयुतः ।।\nतत्राजगाम नृत्यन् स इदं वचनमब्रवीत् ।।१६।।\nभक्ष्यभूतो ममाद्यत्वं क्व भवान्यातुमिच्छति।।\nप्रेतस्य वचनं श्रुत्वा सोऽतिभीतो द्रुतङ्गतः।।१७।।\nगच्छन्तं तं गृहीत्वा स प्रेतो वचनमब्रवीत् ।।\nमम त्वं विहितो भक्ष्यः स्वयं प्राप्तोऽसि मानव ।।१८।।\nमांसं ते भक्षयिष्यामि पिबामि तव शोणितम् ।।\nइत्याकर्ण्य वचस्तस्य स वणिग्वाक्यमब्रवीत् ।। १९ ।।\nकुटुम्बभरणार्थाय सम्प्राप्तो दुर्गमाटवीम् ।।\nवृद्धः पिता मम गृहे माता पत्नी पतिव्रता ।।165.२०।।\nमयि सम्भक्षिते रक्षः कुटुम्बं हि मरिष्यति ।।\nततो वचनमाकर्ण्य प्रेतो वचनमब्रवीत् ।। २१ ।।\nकस्मात्स्थानात्समायातः सत्यं ब्रूहि महामते ।। २२ ।।\nविभुरुवाच ।।\nगोवर्द्धनो गिरिवरो यमुना च महानदी ।।\nतयोर्मध्ये पुरी रम्या मथुरा लोकविश्रुता ।। २३ ।।\nतस्यां वसाम्यहं प्रेत पितृपैतामहे गृहे ।।\nतत्र मे वसतो नित्यं यद्द्रव्यं पूर्वसञ्चितम् ।। २४ ।।\nतत्सर्वं तस्करैर्नीतं क्षीणवित्तोऽभवं तदा ।।\nस्वल्पं वित्तं गृहीत्वा ऽहं समायातो मरुस्थलम् ।। २५ ।।\nतव दृष्टिपथं यातो यत्कार्यं तत्कुरुष्व मे ।। २६ ।।\nप्रेत उवाच ।।\nन त्वां खादितुमिच्छामि कृपा मे जायते त्वयि ।।\nसमयेन हि मोक्ष्यामि कुरुष्व वचनं मम ।। २७ ।।\nनिर्वृत्य गच्छ मथुरां मम कार्यार्थसाधकः ।।\nतत्र गत्वा त्वया कार्यं यत्कर्तव्यं वदामि तत् ।।२८।।\nस्नानं कृत्वा तु विधिवत्कूपे चातुःसामुद्रिके ।।\nपिण्डदानं कुरुष्व त्वं मम नाम्ना प्रयत्नतः ।।२९।।\nस्नानस्य च फलं देहि ततो गच्छ यथासुखम् ।।\nप्रेतवाक्यं ततः श्रुत्वा विभुर्वचनमब्रवीत्।165.३०।।\nनाहं यास्यामि मथुरां द्रव्याभावे कथंचन ।।\nभक्षयस्व शरीरं मे ततस्तृप्तिमवाप्स्यसि ।।३१।।\nप्रेत उवाच ।।\nगृहे बहुधनं तेऽस्ति त्वं गच्छ मम सत्कुरु ।।\nआस्ते धनमपर्याप्तं गच्छ त्वं मा विलम्बय ।।३२।।\nविभुरुवाच ।।\nगृहे मम धनं नास्ति यत्त्वया समुदीरितम् ।।\nगृहशेषं मम धनं न चान्यत्तत्र विद्यते ।। ३३ ।।\nपितृपैतामही कीर्त्तिरविक्रेया हि सा मया ।।\nप्रेतः प्रहस्य सानन्दमिदं वचनमब्रवीत् ।। ३४ ।।\nअस्ति चैव धनं प्रोक्तं यन्मया त्वद्गृहे विभो ।।\nसुवर्णभारो गर्त्तस्थो गृहे तिष्ठति सञ्चितः ।। ३५ ।।\nनिवर्त्त गच्छ संतुष्टः सुहृदां प्रीतिवर्द्धनः ।।\nएवं द्रक्ष्यामि ते मार्गं मथुरा येन गम्यते ।। ३६ ।।\nसूत उवाच ।।\nवणिग्घृष्टमना भूत्वा पुनर्वचनमब्रवीत् ।।\nइमामवस्थां सम्प्राप्य कथं ज्ञानसमुद्भवः ।। ३७ ।।\nततः स कथयामास यद्वृत्तं हि पुरातनम् ।।\nप्रतिष्ठाने पुरवरे विष्णोरायतनं महत् ।। ३८ ।।\nप्रभातसमये तत्र विष्णोरायतने शुभे ।।\nब्राह्मणाः क्षत्रिया वैश्याः शूद्रास्तत्र समागताः ।। ३९ ।।\nवाचकस्तत्र पठति कथां पौराणिकीं शुभाम् ।।\nमम मित्रं च तत्रैव नित्यकालं च गच्छति।।165.४० ।।\nतस्मिन्काले तु मित्रेण नीतोऽहं विष्णुमन्दिरम्।\nअत्यादरेण महता सन्तोष्य च पुनः पुनः ।।४१।।\nमित्रेण सह तत्रैव तस्य पार्श्वे व्यवस्थितः ।।\nश्रुतो मया ततः कूपः पुण्योऽयं पापनाशनः ।।४२।।\nसमुद्राः किल तिष्ठन्ति चत्वारोऽत्र समागताः ।।\nतस्य कूपस्य माहात्म्यं श्रुतं तत्र महत्फलम् ।। ४३ ।।\nवाचकाय ततो दानं दत्तं सर्वैर्महाजनैः ।।\nमित्रेण प्रेरितो दाने मया मौनं समाश्रितम् ।। ४४।।\nमित्रेण च पुनः प्रोक्तं यथाशक्त्या प्रदीयताम् ।।\nतदा मित्रमसङ्गेन दत्तो वै स्वर्णमाषकः ।।४५।।\nततः कालेन महता गतो वैवस्वतक्षयम् ।।\nवैवस्वतनियोगेन ततोऽहं पूर्वकर्मभिः ।। ४६ ।।\nप्रेतत्वं समनुप्राप्तो दुस्तरं दुर्गमं महत् ।।\nन दत्तं न हुतं चापि तीर्थं नैवावगाहितम् ।।४७।।\nन तर्पितास्तु पितरः प्राप्तोऽहं प्रेततां ततः ।।\nइत्येत्कथितं सर्वं यन्मां त्वं परिपृच्छसि ।। ४८ ।।\nगच्छ त्वं सम्मुखस्तत्र यत्र सा मथुरा पुरी ।।\nप्रेतस्य वचनं श्रुत्वा विभुर्वचनमब्रवीत् ।। ४९ ।।\nकथं धारयसे प्राणान्वृक्षमूलं समाश्रितः ।। 165.५० ।।\nप्रेत उवाच ।।\nकथितं हि मया पूर्वं यद्वृत्तं हि पुरातनम् ।।\nवाचकाय तु यद्दत्तं सुवर्णस्य च माषकम् ।। ५१ ।।\nतद्दानस्य प्रभावेण नित्यं तृप्तोऽस्मि वै विभो ।।\nअकामेन मया दत्तं तस्येदं कर्मणः फलम् ।। ५२ ।।\nप्रेतभावं गतस्यापि न मे ज्ञानस्य विभ्रमः ।।\nततश्च स वणिक्श्रेष्ठ आगत्य मथुरां पुरीम् ।। ५३ ।।\nकृतं तेन च तत्सर्वं यथा प्रेतेन भाषितम् ।।\nप्रेतोऽसौ तेन कृत्येन मुक्तिं प्राप्य दिवं गतः ।।५४।।\nएतत्ते कथितं भूमे माहात्म्यं मथुराभवम् ।।\nचतुःसामुद्रिके कूपे पिण्डदाने परां गतिम् ।।९५।।\nतीर्थे चैव गृहे वापि देवस्थानेऽपि चत्वरे ।।\nयत्र तत्र मृता देवि मुक्तिं यान्ति न चान्यथा ।। ५६ ।।\nअन्यत्र हि कृतं पापं तीर्थमासाद्य गच्छति ।।\nतीर्थे तु यत्कृतं पापं वज्रलेपो भविष्यति ।। ५७ ।।\nमथुरायां कृतं पापं तत्रैव च विनश्यति ।।\nएषा पुरी महापुण्या यस्यां पापं न विद्यते ।। ५८ ।।\nकृतघ्नश्च सुरापश्च चौरो भग्नव्रतस्तथा ।।\nमथुरां प्राप्य मनुजो मुच्यते सर्वकिल्बिषैः ।। ५९ ।।\nतिष्ठेद्युगसहस्रं तु पादेनैकेन यः पुमान् ।।\nतस्याधिकं भवेत्पुण्यं मथुरायां निवासिनः ।। 165.६० ।।\nपरदाररता ये च ये नरा अजितेंद्रियाः ।।\nमथुरावासिनः सर्वे ते देवा नरविग्रहाः ।। ६१ ।\nबलिभिक्षाप्रदातारस्ते मृताः क्रोधवर्जिताः ।।\nतीर्थस्नानरता ये च देवास्ते नरमूर्तयः ।। ६२ ।।\nयदन्येषां सहस्रेण ब्राह्मणानां महात्मनाम् ।।\nएकेन पूजितेन स्यान्माथुरेणाखिलं हि तत् ।।६३।।\nअनृग्वै माथुरो यत्र चतुर्वेदस्तथापरः ।।\nन च वेदैश्चतुर्भिः स्यान्माथुरेण समः क्वचित् ।।६४।।\nभवन्ति सर्वतीर्थानि पुण्यान्यायतनानि च ।।\nमङ्गलानि च सर्वाणि यत्र तिष्ठन्ति माथुराः ।। ६५ ।।\nचतुर्वेदं परित्यज्य माथुरं पूजयेत्सदा ।।\nसिद्धा भूतगणाः सर्वे ये च देवगणा भुवि ।। ६६ ।।\nमथुरावासिनो लोकान्पश्यन्ति च चतुर्भुजान् ।।\nमथुरायां ये वसन्ति विष्णुरूपा हि ते नराः ।। ६७ ।।\nज्ञानिनस्तान्हि पश्यन्ति अज्ञाः पश्यन्ति तान्न च ।। ६८ ।।\nइति श्रीवराहपुराणे मथुरामाहात्म्ये कूपप्रभावे ब्राह्मणमाहात्म्यं नाम पंचषष्ट्यधिकशततमोऽध्यायः ।। १६५ ।।"
  }
]
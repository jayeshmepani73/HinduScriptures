[
  {
    "text": "<b>रुद्र उवाच ।\n</b>\nयदेतत् कर्णिकामूलं मेरोर्मध्यं प्रकीर्तितम् ।\nतद् योजनसहस्त्राणि संख्यया मानतः स्मृतम् ।। ७७.१ ।।\nचत्वारिंशत् तथा चाष्टौ सहस्त्राणि तु मण्डलैः ।\nशैलराजस्य तत्तत्र मेरुमूलमिति स्मृतम् ।। ७७.२ ।।\nतेषां गिरिसहस्त्राणामनेकानां महोच्छ्रयः ।\nदिगष्टौ च पुनस्तस्य मर्यादापर्वताः शुभाः ।। ७७.३ ।।\nजठरो देवकूटश्च पूर्वस्यां दिशि पर्वतौ ।\nपूर्वपश्चायतावेतावर्णवान्तर्व्यवस्थितौ ।\nमर्यादापर्वतानेतानष्टानाहुर्मनीषिणः ।। ७७.४ ।।\nयोऽसौ मेरुर्द्विजश्रेष्ठाः प्रोक्तः कनकपर्वतः ।\nविष्कम्भांस्तस्य वक्ष्यामि श्रृणुध्वं गदतस्तु तान् ।। ७७.५ ।।\nमहापादास्तु चत्वारो मेरोरथ चतुर्दिशम् ।\nयैर्न चचाल विष्टब्धा सप्तद्वीपवती मही ।। ७७.६ ।।\nदशयोजनसाहस्त्रं व्यायामस्तेषु शङ्क्यते ।\nतिर्यगूर्ध्वं च रचिता हरितालतटैर्वृताः ।। ७७.७ ।।\nमनःशिलादरीभिश्च सुवर्णमणिचित्रिताः ।ऽ\nअनेकसिद्धभवनैः क्रीडास्थानैश्च सुप्रभाः ।। ७७.८ ।।\nपूर्वेण मन्दरस्तस्य दक्षिणे गन्धमादनः ।\nविपुलः पश्चिमे पार्श्वे सुपार्श्वश्चोत्तरे स्थितः ।। ७७.९ ।।\nतेषां श्रृङ्गेषु चत्वारो महावृक्षाः प्रतिष्ठिताः ।\nदेवदैत्याप्सरोभिश्च सेविता गुणसंचयैः ।। ७७.१० ।।\nमन्दरस्य गिरेः श्रृङ्गे कदम्बो नाम पादपः ।\nप्रलम्बशाखाशिखरः कदम्बश्चैत्यपादपः ।। ७७.११ ।।\nमहाकुम्भप्रमाणैश्च पुष्पैर्विकचकेसरैः ।\nमहागन्धमनोज्ञैश्च शोभितः सर्वकालजैः ।। ७७.१२ ।।\nसमासेन परिवृतो भुवनैर्भूतभावनैः ।\nसहस्त्रमधिकं सोऽथ गन्धेनापूरयन् दिशः ।। ७७.१३ ।।\nभद्राश्वो नाम वृक्षोऽयं वर्षाद्रेः केतुसंभवः ।\nकीर्तिमान् रूपवाञ्छ्रीमान् महापादपपादपः ।\nयत्र साक्षाद्धृषीकेशः सिद्धसङ्घैर्निषेव्यते ।। ७७.१४ ।।\nतस्य भद्रकदम्बस्य तथाश्ववदनो हरिः ।\nप्राप्तवांश्चामरश्रेष्ठः स हि सानुं पुनः पुनः ।। ७७.१५ ।।\nतेन चालोकितं वर्षं सर्वद्विपदनायकाः ।\nयस्य नाम्ना समाख्यातो भद्राश्वेति न संशयः ।। ७७.१६ ।।\nदक्षिणस्यापि शैलस्य शिखरे देवसेविते ।\nजम्बूः सद्यः पुष्पफला महाशाखोपशोभिता ।। ७७.१७ ।।\nतस्या ह्यतिप्रमाणानि स्वादूनि च मृदूनि च ।\nफलान्यमृतकल्पानि पतन्ति गिरिमूर्धनि ।। ७७.१८ ।।\nतस्माद् गिरिवरश्रेष्ठात् फलप्रस्यन्दवाहिनी ।\nदिव्या जाम्बूनदी नाम प्रवृत्ता मधुवाहिनी ।। ७७.१९ ।।\nतत्र जाम्बूनदं नाम सुवर्णमनलप्रभम् ।\nदेवालङ्कारमतुलमुत्पन्नं पापनाशनम् ।। ७७.२० ।।\nदेवदानवगन्धर्वयक्षराक्षसगुह्यकाः ।\nपपुस्तदमृतप्रख्यं मधु जम्बूफलस्रवम् ।। ७७.२१ ।।\nसा केतुर्दक्षिणे वर्षे जम्बूर्लोकेषु विश्रुता ।\nयस्या नाम्ना समाख्याता जम्बूद्वीपेति मानवैः ।। ७७.२२ ।।\nविपुलस्य च शैलस्य दक्षिणेन महात्मनः ।\nजातः श्रृङ्गेति सुमहानश्वत्थश्चेति पादपः ।। ७७.२३ ।।\nमहोच्छ्रायो महास्कन्धो नैकसत्त्वगुणालयः ।\nकुम्भप्रमाणै रुचिरैः फलैः सर्वर्त्तुकैः शुभैः ।। ७७.२४ ।।\nस केतुः केतुमालानां देवगन्धर्वसेवितः ।\nकेतुमालेति विख्यातो नाम्ना तत्र प्रकीर्तितः ।\nतन्निबोधत विप्रेन्द्रा निरुक्तं नामकर्मणः ।। ७७.२५ ।।\nक्षीरोदमथने वृत्ते माला स्कन्धे निवेशिताः ।\nइन्द्रेण चैत्यकेतोस्तु केतुमालस्ततः स्मृतः ।\nतेन तच्चिह्नितं वर्षं केतुमालेति विश्रुतम् ।। ७७.२६ ।।\nसुपार्श्वस्योत्तरे श्रृङ्गे वटो नाम महाद्रुमः ।\nन्यग्रोधो विपुलस्कन्धो यस्त्रियोजनमण्डलः ।। ७७.२७ ।।\nमाल्यदामकलापैश्च विविधैस्तु समन्ततः ।\nशाखाभिर्लम्बमानाभिः शोभितः सिद्धसेवितः ।। ७७.२८ ।।\nप्रलम्बकुम्भसदृशैर्हेमवर्णैः फलैः सदा ।\nस ह्युत्तरकुरूणां तु केतुवृक्षः प्रकाशते ।। ७७.२९ ।।\nसनत्कुमारावरजा मानसा ब्रह्मणः सुताः ।\nसप्त तत्र महाभागाः कुरवो नाम विश्रुताः ।। ७७.३० ।।\nतत्र स्थिरगतैर्ज्ञानैर्विरजस्कैर्महात्मभिः ।\nअक्षयः क्षयपर्यन्तो लोकः प्रोक्तः सनातनः ।। ७७.३१ ।।\nतेषां नामाङ्कितं वर्षं सप्तानां वै महात्मनाम् ।\nदिवि चेह च विख्याता उत्तराः कुरवः सदा ।। ७७.३२ ।।\n।। इति श्रीवराहपुराणे भगवच्छास्त्रे सप्तसप्ततितमोऽध्यायः ।। ७७ ।।"
  }
]
[
  {
    "text": "<b>अगस्त्य उवाच ।\n</b>\nएवमुक्तस्ततो देवा ऋषयश्च पिनाकिना ।\nअहं च नृपते तस्य देवस्य प्रणतोऽभवम् ।। ७१.१ ।।\nप्रणम्य शिरसा देवं यावत् पश्यामहे नृप ।\nतावत् तस्यैव रुद्रस्य देहस्थं कमलासनम् ।। ७१.२ ।।\nनारायणं च हृदये त्रसरेणुसुसूक्ष्मकम् ।\nज्वलद्भास्करवर्णाभं पश्याम भवदेहतः ।। ७१.३ ।।\nतं दृष्ट्वा विस्मिताः सर्वे याजका ऋषयो मम ।\nजयशब्दरवांश्चक्रुः सामऋग्यजुषां स्वनम् ।। ७१.४ ।।\nकृत्वोचुस्ते तदा देवं किमिदं परमेश्वर ।\nएकस्यामेव मूर्तौ ते लक्ष्यन्ते च त्रिमूर्त्तयः ।। ७१.५ ।।\n<b>रुद्र उवाच ।\n</b>\nयज्ञेऽस्मिन् यद्धुतं हव्यं मामुद्दिश्य महर्षयः ।\nते त्रयोऽपि वयं भागं गृह्णीमः कविसत्तमाः ।। ७१.६ ।।\nनास्माकं विविधो भावो वर्तते मुनिसत्तमाः ।\nसम्यग्दृशः प्रपश्यन्ति विपरीतेष्वनेकशः ।। ७१.७ ।।\nएवमुक्ते तु रुद्रेण सर्वे ते मुनयो नृप ।\nपप्रच्छुः शंकरं देवं मोहशास्त्रप्रयोजनम् ।। ७१.८ ।।\n<b>ऋषय ऊचुः ।\n</b>\nमोहनार्थं तु लोकानां त्वया शास्त्रं पृथक् कृतम् ।\nतत् त्वया हेतुना केन कृतं देव वदस्व नः ।। ७१.९ ।।\n<b>रुद्र उवाच ।\n</b>\nअस्ति भारतवर्षेण वनं दण्डकसंज्ञितम् ।\nतत्र तीव्रं तपो घोरं गौतमो नाम वै द्विजः ।। ७१.१० ।।\nचकार तस्य ब्रह्मा तु परितोषं गतः प्रभुः ।\nउवाच तं मुनिं ब्रह्मा वरं ब्रूहि तपोधन ।। ७१.११ ।।\nएवमुक्तस्तदा तेन ब्रह्मणा लोककर्तृणा ।\nउवाच सद्यः पङ्क्तिं मे धान्यानां देहि पद्मज ।। ७१.१२ ।।\nएवमुक्तो ददौ तस्य तमेवार्थं पितामहः ।\nलब्ध्वा तु तं वरं विप्रः शतश्रृङ्गे महाश्रमम् ।। ७१.१३ ।।\nचकार तस्योषसि च पाकान्ते शालयो द्विजाः ।\nलूयन्ते तेन मुनिना मध्याह्ने पच्यते तथा ।\nसर्वातिथ्यमसौ विप्रो ब्राह्मणेभ्यो ददात्यलम् ।। ७१.१४ ।।\nकस्यचित् त्वथ कालस्य महति द्वादशाब्दिका ।\nअनावृष्टिर्द्विजवरा अभवल्लोमहर्षिणी ।। ७१.१५ ।।\nतां दृष्ट्वा मुनयः सर्वे अनावृष्टिं वनेचराः ।\nक्षुधया पीड्यमामास्तु प्रययुर्गौतमं तदा ।। ७१.१६ ।।\nअथ तानागतान् दृष्ट्वा गौतमः शिरसा नतः ।\nउवाच स्थीयतां मह्यं गृहे मुनिवरात्मजाः ।। ७१.१७ ।।\nएवमुक्तास्तु ते तेन तस्थुर्विविधभोजनम् ।\nभुञ्जमाना अनावृष्टिर्यावत् सा निवृताऽभवत् ।। ७१.१८ ।।\nनिवृत्तायां तु वै तस्यामनावृष्ट्यां तु ते द्विजाः ।\nतीर्थयात्रानिमित्तं तु प्रयातुं मनसोऽभवन् ।। ७१.१९ ।।\nतत्र शाण्डिल्यनामानं तापसं मुनिसत्तमम् ।\nप्रत्युवाचेति संचिन्त्य मीरीचः परमो मुनिः ।। ७१.२० ।।\n<b>मारीच उवाच ।\n</b>\nशाण्डिल्य शोभनं वक्ष्ये पिता ते गौतमो मुनिः ।\nतमनुक्त्वा न गच्छामस्तपश्चर्तुं तपोवनम् ।। ७१.२१ ।।\nएवमुक्तेऽथ जहसुः सर्वे ते मुनयस्तदा ।\nकिमस्माभिः स्वको देहो विक्रीतोऽस्यान्नभक्षणात् ।। ७१.२२ ।।\nएवमुक्त्वा पुनश्चोचुः सोपाधिगमनं प्रति ।\nकृत्वा मायामयीं गां तु तच्छालौ ते व्यसर्जयन् ।। ७१.२३ ।।\nतां चरन्तीं ततो दृष्ट्वा शालौ गां गौतमो मुनिः ।\nगृहीत्वा सलिलं पाणौ याहि रुद्रेत्यभाषत ।\nततो मायामयी सा गौः पपात जलबिन्दुभिः ।। ७१.२४ ।।\nनिहतां तां ततो दृष्ट्वा मुनीन् जिगमिषूंस्तथा ।\nउवाच गौतमो धीमांस्तान् मुनीन् प्रणतः स्थितः ।। ७१.२५ ।।\nकिमर्थं गम्यते विप्राः साधु शंसत माचिरम् ।\nमां विहाय सदा भक्तं प्रणतं च विशेषतः ।। ७१.२६ ।।\n<b>ऋषय ऊचुः ।\n</b>\nगोवध्येयमिह ब्रह्मन् यावत् तव शरीरगा ।\nतावदन्नं न भुञ्जामो भवतोऽन्नं महामुने ।। ७१.२७ ।।\nएवमुक्तो गौतमोऽथ तान् मुनीन् प्राह धर्मवित् ।\nप्रायश्चित्तं गोवध्याया दीयतां मे तपोधनाः ।। ७१.२८ ।।\nइयं गौरमृता ब्रह्मन् मूर्च्छितेव व्यवस्थिता ।\nगङ्गाजलप्लुता चेयमुत्थास्यति न संशयः ।। ७१.२९ ।।\nप्रायश्चित्तं मृतायाः स्यादमृतायाः कृतं त्विदम् ।\nव्रतं वा मा कृथाः कोपमित्युक्त्वा प्रययुस्तु ते ।। ७१.३० ।।\nगतैस्तैर्गौतमो धीमान् हिमवन्तं महागिरिम् ।\nमामाराधयिषुः प्रायात् तप्तुं चाशु महत् तपः ।। ७१.३१ ।।\nशतमेकं तु वर्षाणामहमाराधितोऽभवम् ।\nतुष्टेन च मया प्रोक्तो वरं वरय सुव्रत ।। ७१.३२ ।।\nसोऽब्रवीन्मां जकटासंस्थां देहि गङ्गां तपस्विनीम् ।\nमया सार्धं प्रयात्वेषा पुण्या भागीरथी नदी ।। ७१.३३ ।।\nएवमुक्ते जटाखण्डमेकं स प्रददौ शिवः ।\nतां गृह्य गतवान् सोऽपि यत्रास्ते सा तु गौर्मृता ।। ७१.३४ ।।\nतज्जलप्लाविता सा गौर्गता चोत्थाय भामिनी ।\nनदी च महती जाता पुण्यतोया शुचिह्रदा ।। ७१.३५ ।।\nतं दृष्ट्वा महदाश्चर्यं तत्र सप्तर्षयोऽमलाः ।\nआजग्मुः खे विमानस्थाः साधुः साध्विति वादिनः ।। ७१.३६ ।।\nसाधु गौतम साधूनां कोन्योऽस्ति सदृशस्तव ।\nयदेवं जाह्नवीं देवीं दण्डके चावतारयत् ।। ७१.३७ ।।\nएवमुक्तस्तदा तैस्तु गौतमः किमिदं त्विति ।\nगोवध्याकारणं मह्यं तावत् पश्यति गौतमः ।। ७१.३८ ।।\nऋषीणां मायया सर्वमिदं जातं विचिन्त्य वै ।\nशशाप तान् जटाभस्ममिथ्याव्रतधरास्तथा ।\nभविष्यथ त्रयीबाह्या वेदकर्मबहिष्कृताः ।। ७१.३९ ।।\nतच्छ्रुत्वा क्रूरवचनं गौतमस्य महामुनेः ।\nऊचुः सप्तर्षयो मैवं सर्वकालं द्विजोत्तमाः ।\nभवन्तु किं तु ते वाक्यं मोघं नास्त्यत्र संशयः ।। ७१.४० ।।\nयदि नाम कलौ सर्वे भविष्यन्ति द्विजोत्तमाः ।\nउपकारिणि ये ते हि अपकर्तार एव हि ।\nइत्थंभूता अपि कलौ भक्तिभाजो भवन्तु ते ।। ७१.४१ ।।\nत्वद्वाक्यवह्निनिर्दग्धाः सदा कलियुगे द्विजाः ।\nभविष्यन्ति क्रियाहीना वेदकर्मबहिष्कृताः ।। ७१.४२ ।।\nअस्याश्च गौणं नामेह नदी गोदावरीति च ।\nगौर्दत्ता वरदानाच्च भवेद् गोदावरी नदी ।। ७१.४३ ।।\nएतां प्राप्य कलौ ब्रह्मन् गां ददन्ति जनाश्च ये ।\nयथाशक्त्या तु दानानि मोदन्ते त्रिदशैः सह ।। ७१.४४ ।।\nसिंहस्थे च गुरौ तत्र यो गच्छति समाहितः ।\nस्नात्वा च विधिना तत्र पितॄं स्तर्पयते तथा ।। ७१.४५ ।।\nस्वर्गं गच्छन्ति पितरो निरये पतिता अपि ।\nस्वर्गस्थाः पितरस्तस्य मुक्तिभाजो न संशयः ।। ७१.४६ ।।\nत्वं ख्यातिं महतीं प्राप्य मुक्तिं यास्यसि शाश्वतीम् ।\nएवमुक्त्वाऽथ मुनयो ययुः कैलासपर्वतम् ।\nयत्राहमुमया सार्धं सदा तिष्ठामि सत्तमाः ।। ७१.४७ ।।\nऊचुर्मां ते च मुनयो भवितारो द्विजोत्तमाः ।\nकलौ त्वद्रूपिणः सर्वे जटामुकुटधारिणः ।\nस्वेच्छया प्रेतवेषाश्च मिथ्यालिङ्गधराः प्रभो ।। ७१.४८ ।।\nतेषामनुग्रहार्थाय किंचिच्छास्त्रं प्रदीयताम् ।\nयेनास्मद्वंशजाः सर्वे वर्तेयुः कलिपीडिताः ।। ७१.४९ ।।\nएवमभ्यर्थितस्तैस्तु पुराऽहं द्विजसत्तमाः ।\nवेदक्रियासमायुक्तां कृतवानस्मि संहिताम् ।। ७१.५० ।।\nनिःश्वासाख्यां ततस्तस्यां लीना बाभ्रव्यशाण्डिलाः ।\nअल्पापराधाच्छ्रुत्वैव गता बैडालिका भवन् ।। ७१.५१ ।।\nमयैव मोहितास्ते हि भविष्यं जानता द्विजाः ।\nलौल्यार्थिनस्तु शास्त्राणि करिष्यन्ति कलौ नराः ।। ७१.५२ ।।\nनिःश्वाससंहितायां हि लक्षमात्रं प्रमाणतः ।\nसैव पाशुपती दीक्षा योगः पाशुपतस्त्विह ।। ७१.५३ ।।\nएतस्माद् वेदमार्गाद्धि यदन्यदिह जायते ।\nतत् क्षुद्रकर्म विज्ञेयं रौद्रं शौचविवर्जितम् ।। ७१.५४ ।।\nये रुद्रमुपजीवन्ति कलौ वैडालिका नराः ।\nलौल्यार्थिनः स्वशास्त्राणि करिष्यन्ति कलौ नराः ।\nउच्छुष्मरुद्रास्ते ज्ञेया नाहं तेषु व्यवस्थितः ।। ७१.५५ ।।\nभैरवेण स्वरूपेण देवकार्ये यदा पुरा ।\nनर्तितं तु मया सोऽयं संबन्धः क्रूरकर्मणाम् ।। ७१.५६ ।।\nक्षयं निनीषता दैत्यानट्टहासो मया कृतः ।\nयः पुरा तत्र ये मह्यं पतिता अश्रुबिन्दवः ।\nअसंख्यातास्तु ते रौद्रा भवितारो महीतले ।। ७१.५७ ।।\nउच्छुष्मनिरता रौद्राः सुरामांसप्रियाः सदा ।\nस्त्रीलोलाः पापकर्माणः संभूता भूतलेषु ते ।। ७१.५८ ।।\nतेषां गौतमशापाद्धि भविष्यन्त्यन्वये द्विजाः ।\nतेषां मध्ये सदाचारा ये ते मच्छासने रताः ।। ७१.५९ ।।\nस्वर्गं चैवापवर्गं च इति वै संशयात् पुरा ।\nवैडालिकाऽधो यास्यन्ति मम संततिदूषकाः ।। ७१.६० ।।\nप्राग् गौतमाग्निना दग्धाः पुनर्मद्वचनाद् द्विजाः ।\nनरकं तु गमिष्यन्ति नात्र कार्या विचारणा ।। ७१.६१ ।।\n<b>रुद्र उवाच ।\n</b>\nएवं मया ब्रह्मसुताः प्रोक्ता जग्मुर्यथागतम् ।\nगौतमोऽपि स्वकं गेहं जगामाशु परंतपः ।। ७१.६२ ।।\nएतद् वः कथितं विप्रा मया धर्मस्य लक्षणम् ।\nएतस्माद् विपरीतो यः स पाषण्डरतो भवेत् ।। ७१.६३ ।।\n।। इति श्रीवराहपुराणे भगवच्छास्त्रे एकसप्ततितमोऽध्यायः ।। ७१ ।।"
  }
]
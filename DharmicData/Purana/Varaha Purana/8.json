[
  {
    "text": "श्रीवराह उवाच ।\nयोऽसौ वसोः शरीरे तुव्याधो भूत्वा नृपस्य ह ।\nस स्ववृत्त्यां स्थितः कालं चतुर्वर्षसहस्त्रिकम् ।। ८.१ ।।\nएकैकं स्वकुटुम्बार्थे हत्वा वनचरं मृगम् ।\nभृत्यातिथिहुताशानां प्रीणनं कुरुते सदा ।। ८.२ ।।\nमिथिलायां वरारोहे सदा पर्वणि पर्वणि ।\nपितॄणां कुरुते श्राद्धं स्वाचारेण विचक्षणः ।। ८.३ ।।\nअग्निं परिचरन् नित्यं वदन् सत्यं सुभाषितम् ।\nप्राणयात्रानुसक्तस्तु योऽसौ जीवं न पातयेत् ।। ८.४ ।।\nएवं तु वसतस्तस्य धर्मबुद्धिर्महातपाः ।\nपुत्रस्त्वर्जुनको नाम बभूव मुनिवद्वशी ।। ८.५ ।।\nतस्य कालेन महता चारित्रेण च धीमतः ।\nबभूवार्ज्जुनकी नाम कन्या च वरवर्णिनी ।। ८.६ ।।\nतस्या यौवनकाले तु चिन्तयामास धर्मवित् ।\nकस्येयं दीयते कन्या को वा योग्यश्च वै पुमान् ।। ८.७ ।।\nइति चिन्तयतस्तस्य मतङ्गस्य सुतं प्रति ।\nधर्मव्याधस्य सुव्यक्तं प्रसन्नाख्यं प्रति ब्रुवन् ।। ८.८ ।।\nएवं संचिन्त्य मातङ्गः प्रसन्नं प्रति सोद्यतः ।\nउवाच तस्य पितरं प्रसन्नायार्ज्जुनीं भवान् ।\nगृहाण तपतां श्रेष्ठ स्वयं दत्तां महात्मने ।। ८.९ ।।\nमतङ्ग उवाच ।\nप्रसन्नोऽयं मम सुतः सर्वशास्त्रविशारदः ।\nगृह्णाम्यर्जुनकीं कन्यां त्वत्सुतां व्याधसत्तम ।। ८.१० ।।\nएवमुक्ते तदा कन्यां धर्मव्याधो महातपाः ।\nमतङ्गपुत्राय ददौ प्रसन्नाय च धीमते ।। ८.११ ।।\nधर्मव्याधस्तदा कन्यां दत्वा स्वगृहमीयिवान् ।\nसाऽपि श्वशुरयोर्भर्तुः शुश्रीषणपराऽभवत् ।। ८.१२ ।।\nअथ कालेन महता सा कन्याऽर्जुनकी शुभा ।\nउक्ता श्वश्रुवा सुता पुत्रि जीवहन्तुस्त्वमीदृशी ।\nन जानासि तपश्चर्तुं भर्त्तुराराधनं तथा ।। ८.१३ ।।\nसाऽपि स्वल्पापराधेन भर्त्सिता तनुमध्यमा ।\nपितुर्वेश्मगता बाला रोदमाना मुहुर्मुहुः ।। ८.१४ ।।\nपित्रा पृष्टा किमेतत् ते पुत्रि रोदनकारणम् ।\nएवमुक्ता तदा सा तु कथयामास भामिनी ।। ८.१५ ।।\nश्वश्व्राऽहमुक्ता तीव्रेण कोपेन महता पितः ।\nजीवहन्तुः सुतेत्युच्चैरसकृद् व्याधजेति च ।। ८.१६ ।।\nएतच्छ्रुत्वा स धर्मात्मा धर्मव्याधो रुषान्वितः ।\nमतङ्गस्य गृहं सोऽथ गत्वा जनपदैर्वृतम् ।। ८.१७ ।।\nतस्यागतस्य संबन्धी मतङ्गो जयतां वरः ।\nआसनाद्यर्ध्यपाद्येन पूजयित्वेदमब्रवीत् ।\nकिमागमनकृत्यं ते किं करोम्यागतक्रियाम् ।। ८.१८ ।।\nव्याध उवाच ।\nभोजनं किंचिदिच्छामि भोक्तुं चैतन्यवर्जितम् ।\nकौतूहलेन येनाहमागतो भवतो गृहम् ।। ८.१९ ।।\nमतङ्ग उवाच ।\nगोधूमा व्रीमयश्चैव संस्कृता मम वेश्मनि ।\nभुज्यतां धर्मविच्छ्रेष्ठ यथाकामं तपोधन ।। ८.२० ।।\nव्याध उवाच ।\nपश्यामि कीदृशास्ते हि गोधूमा व्रीहयो यवाः ।\nस्वरूपेण च सन्त्येते येन वो वेद्मि सत्तम ।। ८.२१ ।।\nश्रीवराह उवाच ।\nएवमुक्ते मतङ्गेन शूर्पं गोधूमपूरितम् ।\nअपरं तत्र व्रीहीणां धर्मव्याधाय दर्शितम् ।। ८.२२ ।।\nदृष्ट्वा व्रीहीन् सगोधूमान् धर्मव्याधो वरासनात् ।\nउत्थाय गन्तुमारेभे मतङ्गेन निवारितः ।। ८.२३ ।।"
  },
  {
    "text": "किमर्थं गन्तुमारब्धं त्वया वद महामते ।\nअभुक्तेनैव संसिद्धं मद्गृहे चान्नमुत्तमम् ।\nपाचयित्वा स्वयं चैव कस्मात् त्वं नाद्य भुञ्जसे ।। ८.२४ ।।\nव्याध उवाच ।\nसहस्त्रशः कोटिशश्च जीवान् हंसि दिने दिने ।\nअथेदृशस्य पापस्य कोऽन्नं भुञ्जति सत्पुमान् ।। ८.२५ ।।\nअचैतन्यं यदि गृहे विद्यतेऽन्नं सुसंस्कृतम् ।\nइदानीमत्र संदृष्टा एते तु जलजन्तवः ।। ८.२६ ।।\n(उप्ताः सहस्त्रतां यान्ति प्रतिसंवत्सरं मुने ।) ।। ८.२६ (१)।।\nअहमेकं कुटुम्बार्थे हन्म्यरण्ये पशुं दिने ।\nतं चेत् पितृभ्यः संस्कृत्य दत्त्वा भुञ्जामि सानुगः ।। ८.२७ ।।\nत्वं तु जीवान् बहून् हत्वा स्वकुटुम्बेन सानुगः ।\nभुञ्जन्नेतेन सततमभोज्यं तन्मतं मम ।। ८.२८ ।।\nब्रह्मणा तु पुरा सृष्टा ओषध्यः सर्ववीरुधः ।\nयज्ञार्थं तत्तु भूतानां भक्ष्यमित्येव वै श्रुतिः ।। ८.२९ ।।\nदिव्यो भौतस्तथा पैत्रो मानुषो ब्राह्म एव च ।\nएते पञ्च महायज्ञा ब्रह्मणा निर्मिताः पुरा ।। ८.३० ।।\nब्राह्मणानां हितार्थाय इतरेषां च तन्मुखम् ।\nइतरेषां तु वर्णानां ब्राह्मणैः कारिताः शुभाः ।। ८.३१ ।।\nएवं यदि विभागः स्याद् वरान्नं तद् विशुध्यति ।\nअन्यथा व्रीहयोऽप्येते एकैके मृगपक्षिणः ।\nमन्तव्या दातृभोक्तृणां महामांसं तु तत् स्मृतम् ।। ८.३२ ।।\nमया ते दुहिता दत्ता पुत्रार्थे देवरूपिणी ।\nसा च त्वद्भार्यया प्रोक्ता दुहिता जन्तुघातिनः ।। ८.३३ ।।\nअतोऽर्थमागतोऽहं ते गृहं प्रति समीक्षितुम् ।\nआचारं देवपूजां च अतिथीनां च तर्पणम् ।। ८.३४ ।।\nएतेषामेकमप्यत्र कुर्वन्नपि न दृश्यते ।\nतद् गृहं गन्तुमिच्छामि पितॄणां श्राद्धकाम्यया ।। ८.३५ ।।\nस्वगृहे नैव भुञ्जामि पितॄणां कार्यमित्युत ।\nअहं व्याधो जीवघाती न तु त्वं लोकहिंसकः ।। ८.३६ ।।\nमत्सुता जीवघातस्य यदोढा त्वत्सुतेन च ।\nतन्महत्त्वं च संजातं प्रायश्चितं तपोधन ।। ८.३७ ।।\nएवमुक्त्वा स चोत्थाय शप्त्वा नारीं तदा धरे ।\nमा स्नुषाभिः समं श्वश्र्वा विश्वासो भवतु क्वचित् ।। ८.३८ ।।\nमा च स्नुषा कदाचित् स्याद् या श्वश्रूं जीवतीमिषेत् ।\nएवमुक्त्वा गतो व्याधः स्वगृहं प्रति भामिनि ।। ८.३९ ।।\nततो देवान् पितॄन् भक्तया पूजयित्वा विचक्षणः ।\nपुत्रं चार्जुनकं स्थाप्य स्वसन्ताने महातपाः ।। ८.४० ।।\nधर्मव्याधो जगामाशु तीर्थं त्रैलोक्यविश्रुतम् ।\nपुरुषोत्तमाख्यं च परं तत्र गत्वा समाहितः ।\nतपश्चचार नियतः पठन् स्तोत्रमिदं धरे ।। ८.४१ ।।\nनमामि विष्णुं त्रिदशारिनाशनं\nविशालवक्षस्थलसंश्रितश्रियम् ।\nसुशासनं नीतिमतां परां गतिं\nत्रिविक्रमं मन्दरधारिणं सदा ।। ८.४२ ।।\nदामोदरं रञ्जितभूतलं धिया\nयशोंशुशुभ्रं भ्रमराङ्गसप्रभम् ।\nधराधरं नरकरिपुं पुरुष्टुतं\nनमामि विष्णुं शरणं जनार्दनम् ।। ८.४३ ।।\n(नरं नृसिंहं हरिमीश्वरं प्रभुं\nत्रिधामनामानमनन्तवर्चसम् ।\nसुसंस्कृतास्यं शरणं नरोत्तमं\nव्रजामि देवं सततं तमच्युतम् ।। ८.४३ (१))\nत्रिधा स्थितं तिग्मरथाङ्गपाणिनं\nनयस्थितं तृप्तमनुत्तमैर्गुणैः ।\nनिःश्रेयसाख्यं क्षपितेतरं गुरुं\nनमामि विष्णुं पुरुषोत्तमं त्वहम् ।। ८.४४ ।।\n(हतौ पुराणौ मधुकैटभावुभौ\nबिभर्त्ति च क्ष्मां शिरसा सदा हि सः ।\nयथा स्तुतो मे प्रसभं सनातनो\nदधातु विष्णुः सुखमूर्जितं मम ।। ८.४४ (१))\nमहावराहो हविषाम्बुभोजनो\nजनार्दनो मे हितकृच्चितीमुखः ।\nक्षितीधरो मामुदधिक्षयो महान्\nस पातु विष्णुः शरणार्थिनं तु माम् ।। ८.४५ ।।\nमायाततं येन जगत्त्रयं कृतं\nयथाग्निनैकेन ततं चराचरम् ।\nचराचरस्य स्वयमेव सर्वतः\nस मेऽस्तु विष्णुः शरणं जगत्पतिः ।। ८.४६ ।।\nभवे भवे यश्च ससर्ज्ज कं ततो\nजगत् प्रसूतं सचराचरं त्विदम् ।\nततश्च रुद्रात्मवति प्रलीयते-\nऽन्वतो हरिर्विष्णुहरस्तथोच्यते ।। ८.४७ ।।\nखात्मेन्दुपृथ्वीपवनाग्निभास्करा\nजलं च यस्य प्रभवन्ति मूर्त्तयः ।\nस सर्वदा मे भगवान् सनातनो\nददातु शं विष्णुरचिन्त्यरूपधृक् ।। ८.४८ ।।\nइतीरिते तस्य सनातनः स्वयं\nपुरो बभूवाद्भुतरूपदर्शनः ।"
  }
]
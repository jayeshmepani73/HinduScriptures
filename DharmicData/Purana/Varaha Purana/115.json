[
  {
    "text": "अथ विविधधर्मोत्पत्तिः ।।\nततो महीवचः श्रुत्वा देवो नारायणोऽब्रवीत् ।।\nकथयिष्यामि ते देवि कर्म स्वर्गसुखावहम् ।। १ ।।\nयत्त्वया पृच्छ्यते देवि तच्छृणुष्व वसुन्धरे ।।\nस्थितिं सत्तां तु मर्त्यानां भक्त्या ये च व्यवस्थिताः ।।२ ।।\nनाहं दानसहस्रेण नाहं यज्ञशतैरपि ।।\nतुष्यामि न तु वित्तेन ये नराः स्वल्पचेतसः ।।३।।\nएकचित्तं समाधाय यो मां जानाति माधवि ।।\nनित्यं तुष्यामि तस्याहं पुरुषं बहुदोषकम् ।। ४ ।।\nयच्च पृच्छसि मां भद्रे कर्म स्वर्गसुखावहम् ।।\nतच्छृणुष्व वरारोहे गदतो मे शुचिस्मिते ।। ५ ।।\nये नमस्यति मां नित्यं पुरुषा बहुचेतसः ।।\nअर्द्धरात्रेऽन्धकारे च मध्याह्ने वापराह्णके ।। ६ ।।\nयस्य चित्तं न नश्येत मम भक्तिव्यवस्थितम् ।।\nद्वादश्यामुपवासं तु यः कुर्यान्मम तत्परः ।। ७ ।।\nते मामेव प्रपश्यन्ति मयि भक्तिपरायणाः ।।\nलब्धचेतो गुणज्ञश्च नरो भक्तिव्यवस्थितः ।। ८ ।।\nइच्छयाऽपि भवेद्भद्रे स्वर्गे वसति सुन्दरि ।।\nस्वल्पकेन न गम्यन्ते दुष्प्राप्योऽहं वरानने ।। ९ ।।\nयानि कर्माणि कुर्वन्तु मां प्रपश्यन्ति माधवि ।।\nतानि ते कथयिष्यामि येन भक्त्या व्यवस्थिताः ।। 115.१० ।।\nद्वादश्यामुपवासं तु ये च कुर्वन्ति ते नराः ।।\nतेषामेव प्रपश्यन्ति मम भक्तिपरायणाः।।११ ।।\nकृत्वा चैवोपवासं प्रगृह्य चैव जलाञ्जलिम् ।।\nनमो नारायणेत्युक्त्वा आदित्यं चावलोकयेत्।।१२।।\nयावन्तो बिन्दवः किंचित्पतन्त्येवाञ्जलेर्जलात् ।।\nतावद्वर्षसहस्राणि स्वर्गलोके महीयते ।। १३।।\nअथ चैव तु द्वादश्यां पुरुषा धर्मवादकाः।।\nविधिना च प्रयत्नेन ये मां कुर्वन्ति मानुषाः ।।१४।।\nपाण्डुरैश्चैव पुष्पैश्च मृष्टैर्धूपैस्तु धूपयेत्।।\nयो मे धारयते भूमौ तस्यापि शृणु या गतिः।।१५।।\nदत्त्वा शिरसि पुष्पाणि इमं मन्त्रमुदीरयेत् ।।\nहृदि कृत्वा तु मन्त्रांश्च शुक्लाम्बरधरो धरे ।।१६।।\nसुमान्यः सुमना गृह्य प्रीयतां भगवान्हरिः ।। १७ ।।\nनमोऽस्तु विष्णवे व्यक्ताव्यक्तगन्धिगन्धान्सुगन्धान्वा गृह्ण गृह्ण नमो भगवते विष्णवे ।।\nअनेन मन्त्रेण गन्धं दद्यात् ।।\nश्रुत्वा प्रत्यागतमाधारसवनं पतये भवं प्रविष्टं मे धूप धूपनं गृह्णातु मे भगवानच्युतः ।।\nअनेन मन्त्रेण धूपं दद्यात् ।। १८ ।।\nश्रुत्वा चैवं च शास्त्राणि यो मामेव तु कारयेत् ।।\nमम लोकं च गच्छेत जायेतैव चतुर्भुजः ।। १९ ।।\nएतत्ते कथितं देवि श्रेष्ठं चैव मम प्रियम् ।।\nतव चैवं प्रियार्थाय मन्त्रपूजां सुखावहम् ।।115.२०।।\nश्यामाकं स्वस्तिकं चैव गोधूमं मुद्गकं तथा ।।\nशालयस्तु यवाश्चैव तथा नीवारकाङ्गुकाः ।। २१ ।।\nएतानि यस्तु भुञ्जीत मम कर्मपरायणः ।।\nशङ्खं चक्रं लाङ्गलं च मुसलं स च पश्यति ।। २२ ।।\nब्राह्मणस्य तु वक्ष्यामि शृणु कर्म वसुन्धरे ।।\nयानि कर्माणि कुर्वीत मम भक्तिपरायणः ।। २३ ।।\nषट्कर्मनिरतो भूत्वा अहङ्कारविवर्ज्जितः ।।\nलाभालाभं परित्यज्य भिक्षाहारो जितेन्द्रियः ।। २४ ।।\nमम कर्मसमायुक्तः पैशुन्येन विवर्जितः ।।\nशास्त्रानुसारिमध्यस्थो नवृद्धशिशुचेतनः ।। २५ ।।\nएतद्वै ब्रह्मणः कर्म एकचित्तो जितेन्द्रियः ।।\nइष्टापूर्तं च कुरुते स मामेति वसुन्धरे ।। २६ ।।\nक्षत्रियाणां प्रवक्ष्यामि मम कर्मसु तिष्ठताम् ।।\nयानि कर्माणि कुर्वीत क्षत्रियो मध्यसंस्थितः ।। २७ ।।\nदानशूरश्च कर्मज्ञो यज्ञेषु कुशलः शुचिः ।।\nमम कर्मसु मेधावी अहङ्कारविवर्जितः ।। २८ ।।\nअल्पभाषी गुणज्ञश्च नित्यं भागवतप्रियः ।।\nगुरुविद्योऽनसूयश्च निन्द्यकर्मविवर्जितः।।२९।।\nअभ्युत्थानादिकुशलः पैशुन्येन विवर्जितः।।\nएतैर्गुणैः समायुक्तो यो मां व्रजति क्षत्रियः ।। 115.३० ।।\nभजते मम यो नित्यं मम लोकाय गच्छति ।।\nवैश्यानां तु प्रवक्ष्यामि मम कर्मसु तिष्ठताम् ।। ३१ ।।\nयानि कर्माणि कुरुते मम भक्तिपथे स्थितः ।।\nएतैर्गुणैः स्वधर्मेण लाभालाभविवर्जितः ।। ३२ ।।\nऋतुकालाभिगामी च शान्तात्मा मोहवर्जितः ।।\nशुचिर्दक्षो निराहारो मम कर्मरतः सदा ।। ३३ ।।\nगुरुसम्पूजको नित्यं युक्तो भक्तानुवत्सलः ।।\nवैश्योऽप्येवं सुसंयुक्तो यस्तु कर्माणि कारयेत् ।। ३४ ।।\nतस्याहं न प्रणश्यामि स च मे न प्रणश्यति ।। ।।\nअथ शूद्रस्य वक्ष्यामि कर्माणि शृणु माधवि ।। ३५ ।।\nकर्माणि यानि कृत्वा ह शूद्रो मह्यं व्यवस्थितः ।।\nदम्पती मम भक्तौ यो मम कर्म परायणौ ।। ३६ ।।\nउभौ भागवतौ भक्तौ मद्भक्तौ कर्मनिष्ठितौ ।।\nदेशकालौ च वानीतौ रजसा तमसोज्झितौ ।। ३७ ।।\nनिरहङ्कारशुद्धात्मा आतिथेयो विनीतवान् ।।\nश्रद्दधानोऽतिपूतात्मा लोभमोहविवर्जितः ।। ३८ ।।\nनमस्कारप्रियो नित्यं मम चिन्ताव्यवस्थितः ।।\nशूद्रः कर्माणि मे देवि य एवं सममाचरेत् ।। ३९ ।।\nत्यक्त्वा ऋषिसहस्राणि शूद्रमेव भजाम्यहम् ।।\nचातुर्वर्ण्यस्य कर्माणि यत्त्वया परिपृच्छितम् ।। 115.४० ।।\nएवं कर्मगुणाश्चैव येन भक्त्या व्यवस्थितः ।।\nसर्ववर्णाश्च मां देवि अपरं क्षत्रिये शृणु ।। ४१ ।।\nयेन तत्प्राप्यते योगं तच्छृणुष्व वसुन्धरे ।।\nत्यक्त्वा लाभमलाभं च मोहं कामं च वर्जयेत् ।। ४२ ।।\nन शीतं च न चोष्णे च लब्धाऽलब्धं विचिन्तयेत् ।।\nन तिक्तेनास्ति कटुना मधुराम्लैर्न लावणैः ।। ४३ ।।\nन कषायैः स्पृहा यस्य प्राप्नुयात्सिद्धिमुत्तमाम् ।।\nभार्या पुत्राः पिता माता उपभोगार्थसंयुतम् ।। ४४ ।।\nय एतान् हि परित्यज्य मम कर्मरतः सदा ।।\nधृतिज्ञः कुशलश्चैव श्रद्दधानो धृतव्रतः ।। ४५ ।।\nतत्परो नित्यमुद्युक्तः अन्यकार्यजुगुप्सकः ।।\nबाले वयसि कल्पश्च अल्पभोगी कुलान्वितः ।। ४६ ।।\nकारुण्यः सर्वसत्त्वानां प्रत्युत्थायी महाक्षमः ।।\nकाले मौनक्रियां कुर्याद्यावत्तत्कर्म कारयेत् ।।४७।।\nत्रिकालं च दिशो भागं सदा कर्मपथि स्थितः ।।\nउपपन्नानभुञ्जानः कर्माण्यभोजनानि च ।। ४८ ।।\nअनुष्ठानपरश्चैव मम पार्श्वे मनश्चरः ।।\nकाले मूत्रपुरीषाणि विसृज्य स्नानवत्सलः ।। ४९ ।।\nपुष्पे गन्धे च धूपे च मत्कर्मणि सदा रतः ।।\nकदाचित्कन्दमूलानि फलानि च कदाचन।।115.५०।।\nपयसा यावकेनापि कदाचिद्वायुभक्षणः ।।\nकदाचित्षष्ठकालेन क्वचिद्दृष्टमहाफलः ।। ५१ ।।\nकदाचित्तु चतुर्थेन कदाचित्फलमेव च ।।\nकदाचिद्दशमे भुञ्जेत्पक्षे मासे वसुन्धरे ।। ५२ ।।\nय एतत्सप्त जन्मानि मम कर्माणि कुर्वते ।।\nयोगिनस्तान्प्रपश्यन्ति पूर्वोक्तान्कर्मसु स्थितान् ।। ५३ ।।\nइति श्रीवराहपुराणे विविधकर्मोत्पत्तौ पंचदशाधिकशततमोऽध्यायः ।। ११५ ।।"
  }
]
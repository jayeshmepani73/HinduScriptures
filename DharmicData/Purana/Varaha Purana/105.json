[
  {
    "text": "अथ क्षीरधेनुदानविधिः ।।\nहोतोवाच ।।\nक्षीरधेनुं प्रवक्ष्यामि तां निबोध नराधिप ।।\nअनुलिप्ते महीपृष्ठे गोमयेन नृपोत्तम ।।१ ।।\nगोचर्ममात्रमानेन कुशानास्तीर्य   सर्वतः ।।\nतस्योपरि महाराज न्यसेत्कृष्णाजिनं बुधः ।।२।।\nतत्र कृत्वा कुण्डलिकां गोमयेन सुविस्तृताम् ।।\nक्षीरकुम्भं ततः स्थाप्य चतुर्थांशेन वत्सकम् ।।३।।\nसुवर्णमुखशृङ्गाणि चन्दनागुरुकाणि च ।।\nप्रशस्तपत्रश्रवणां तिलपात्रोपरि न्यसेत् ।।४।।\nमुखं गुडमयं तस्या जिह्वां शर्करया तथा ।।\nफलप्रशस्तदशनां मुक्ताफलमयेक्षणाम् ।।९।।\nइक्षुपादां दर्भरोमां सितकम्बलसंवृताम् ।।\nताम्रपृष्ठां कांस्यदोहां पट्टसूत्रमयीं शुभाम्।।६।।\nपुच्छं च नृपशार्दूल नवनीतमयस्तनीम्।।\nस्वर्णशृङ्गीं रौप्यखुरां पञ्चरत्नसमन्विताम् ।।७।।\nचत्वारि तिलपात्राणि चतुर्दिक्ष्वपि विन्यसेत् ।।\nसप्तधान्ययुतं पात्रे दिक्षु दिक्षु च विन्यसेत् ।।८ ।।\nएवं लक्षणसंयुक्तां क्षीरधेनुं प्रकल्पयेत् ।।\nआच्छाद्य वस्त्रयुग्मेन गन्धपुष्पैः समर्चयेत् ।। ९ ।।\nधूपदीपादिकं कृत्वा ब्राह्मणाय निवेदयेत् ।।\nवस्त्रादिभिरलंकृत्य मुद्रिकाकर्णकुण्डलैः ।।105.१० ।।\nपादुकोपानहौ छत्रं दत्त्वा दानं समर्पयेत् ।।\nदद्यादनेन मन्त्रेण क्षीरधेनुं प्रयत्नतः ।।११।।\nआप्यायस्वेति मन्त्रेण वेदोक्तेन विधानतः ।।\nआश्रयः सर्वभूतानामित्यादि नरपुङ्गव।।१२।।\nआप्यायस्वेति मन्त्रेण क्षीरधेनुं प्रसादयेत् ।।\nप्रतिग्राही पठेन्मन्त्रमेष दानविधिः स्मृतः ।।१३।।\nदीयमानां प्रपश्यन्ति ते यान्ति परमां गतिम् ।।\nएतां हेमसहस्रेण शतेनाथ स्वशक्तितः।।१४।।\nदत्वा धेनुं महाराज शृणु तस्यापि यत्फलम् ।।\nषष्टिवर्षसहस्रं तु इन्द्रलोके महीयते।।१५।।\nपित्रादिभिश्च सहितो ब्रह्मणो भवनं व्रजेत् ।।\nदिव्यं विमानमारूढो दिव्यस्रगनुलेपनः ।।१६।।\nक्रीडित्वा सुचिरं कालं विष्णुलोकं स गच्छति ।।\nद्वादशादित्यसंकाशे विमानवरमण्डिते ।। १७ ।।\nगीतवादित्रनिर्घोषैरप्सरोभिश्च सेविते ।।\nतत्रोष्य विष्णोर्भवने विष्णुसायुज्यमाप्नुयात् ।।१८।\nयं इमं शृणुयाद्राजन्पठेद्वा भक्तिभावतः।।\nसर्वपापविनिर्मुक्तो विष्णुलोकं स गच्छति ।।१९ ।।\nइति श्रीवराहपुराणे श्वेतविनीताश्वापोख्याने क्षीरधेनुदानविधिर्नाम पञ्चाधिकशततमोऽध्यायः ।।१०५।।"
  }
]
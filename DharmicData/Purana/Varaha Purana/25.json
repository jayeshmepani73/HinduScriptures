[
  {
    "text": "प्रजापाल उवाच ।\nअहंकारात् कथं जज्ञे कार्त्तिकेयो द्विजोत्तम ।\nएतन्मे संशयं छिन्धि पृच्छतो वै महामुने ।। २५.१ ।।\nमहातपा उवाच ।\nसर्वेषामेव तत्त्वानां यः परः पुरुषः स्मृतः ।\nतस्मादव्यक्तमुत्पन्नं तत्त्वादि त्रिविधं तु तत् ।। २५.२ ।।\nपुरुषाव्यक्तयोर्मध्ये महत्त्वं समपद्यत ।\nस चाहंकार इत्युक्तो यो महान् समुदाहृतः ।। २५.३ ।।\nपुरुषो विष्णुरित्युक्तः शिवो वा नामतः स्मृतः ।\nअव्यक्तं तु उमा देवी श्रीर्वा पद्मनिभेक्षणा ।। २५.४ ।।\nतत्संयोगादहंकारः स च सेनापतिर्गुहः ।\nतस्योत्पत्तिं प्रवक्ष्यामि श्रृणु राजन् महामते ।। २५.५ ।।\nआद्यो नारायणो देवस्तस्माद् ब्रह्मा ततोऽभवत् ।\nअतः स्वयंभुवश्चान्ये मरीच्याद्यार्कसंभवाः ।। २५.६ ।।\nतेष्वारभ्य सुरा दैत्या गन्धर्वा मानुषाः खगाः ।\nपशवः सर्वभूतानि सृष्टिरेषा प्रकीर्तिता ।। २५.७ ।।\nसृष्ट्यां विस्तारितायां तु देवदैत्या महाबलाः ।\nसापत्न्यं भावमास्थाय युयुधुर्विजिगीषवः ।। २५.८ ।।\nदैत्यानां बलिनः सन्ति नायका युद्धदुर्मदाः ।\nहिरण्यकशिपुः पूर्वं हिरण्याक्षो महाबलः ।\nविप्रचित्तिर्विचित्तिश्च भीमाक्षः क्रौञ्च एव च ।। २५.९ ।।\nएतेऽतिबलिनः शूरा देवसैन्यं महामृधे ।\nअनारतं सितैर्बाणैर्जयन्तेऽनुदिनं मृधे ।। २५.१० ।।\nतेषां पराजयं दृष्ट्वा देवानां तु बृहस्पतिः ।\nउवाच हीनं वः सैन्यं नायकेन विना सुराः ।। २५.११ ।।\nएकेनेन्द्रेण दिव्यं तु सैन्यं पातुं न शक्यते ।\nअतः सेनापतिं किञ्चिदन्वेषयत माचिरम् ।। २५.१२ ।।\nएवमुक्तास्ततो देवा जग्मुर्लोकपितामहम् ।\nसेनापतिं च नो देहि वाक्यमूचुः ससंभ्रमम् ।। २५.१३ ।।\nततो दध्यौ चतुर्वक्त्रः किमेषां क्रियते मया ।\nब्रह्माऽथ चिन्तयामास रुद्रं प्रति मनोगतम् ।। २५.१४ ।।\nततो देवाः सगन्धर्वा ऋषयः सिद्धचारणाः ।\nब्रह्माणं पुरतः कृत्वा जग्मुः कैलासपर्वतम् ।। २५.१५ ।।\nतत्र दृष्ट्वा महादेवं शिवं पशुपतिं विभुम् ।\nतुष्टवुर्विविधैस्तोत्रैः शक्राद्यास्त्रिदिवौकसः ।। २५.१६ ।।\nदेवा ऊचुः ।\nनमाम सर्वे शरणार्थिनो वयं\nमहेश्वरं त्र्यम्बकभूतभावनम् ।\nउमापते विश्वपते मरुत्पते\nजगत्पते शंकर पाहि नः स्वयम् ।। २५.१७ ।।\nजटाकलापाग्रशशाङ्कदीधिति-\nप्रकाशिताशेषजगत्त्रयामल ।\nत्रिशूलपाणे पुरुषोत्तमाच्युत\nप्रपाहि दैत्याच्च जगत्त्रयोदरे ।। २५.१८ ।।\nत्वमादिदेवः पुरुषोत्तमो हरि-\nर्भवो महेशस्त्रिपुरान्तको विभुः ।\nभगाक्षिहा दैत्यरिपुः पुरातनो\nवृषध्वजः पाहि सुरोत्तमोत्तम ।। २५.१९ ।।\nगिरीशजानाथ गिरिप्रियाप्रिय\nप्रभो समस्तामरलोकपूजित ।\nगणेश भूतेश शिवाक्षयाव्यय\nप्रपाहि नो दैत्यवरान्तकाच्युत ।। २५.२० ।।\nपृथ्व्यादितत्त्वेषु भवान् प्रतिष्ठितो\nध्वनिस्वरूपो गगने विशेषतः ।\nवायौ द्विधा तेजसि च त्रिधा जले\nचतुः क्षितौ पञ्चगुणः प्रपाहि नः ।। २५.२१ ।।\nअग्निस्वरूपोऽसि तरौ तथोपले\nसत्त्वस्वरूपोऽसि तथा जलेष्वपि ।\nतेजःस्वरूपो भगवान् महेश्वरः\nप्रपाहि नो दैत्यगणार्दितान् हर ।। २५.२२ ।।\nनासीद्यदाऽकाण्डमिदं त्रिलोचन\nप्रभाकरेन्द्रद्रविणाधिपाः कुतः ।\nतदा भवानेव विरुद्धलोचन\nप्रमाणबाधादिविवर्जितः स्थितः ।। २५.२३ ।।\nकपालमालिन् शशिखण्डशेखर\nश्मशानवासिन् सितभस्मगुण्ठित ।\nफणीन्द्रसंवीततनोऽन्तकापह\nप्रपाहि नो दक्षधिया सुरेश्वर ।। २५.२४ ।।\nभवान् पुमान् शक्तिरियं गिरेः सुता\nसर्वाङ्गरूपा भगवंस्तथा त्वयि ।\nत्रिशूलरूपेण जगत्त्रयं करे\nस्थितं त्रिनेत्रेषु मखाग्नयस्त्रयः ।। २५.२५ ।।\nजटास्वरूपेण समस्तसागराः\nकुलाचलाः सिन्धुवहाश्च सर्वशः ।\nशशी परं ज्ञानमिदं तव स्थितं\nन देव पश्यन्ति कुदृष्टयो जनाः ।। २५.२६ ।।\nनारायणस्त्वं जगतां समुद्भव-\nस्तथा भवः सैव चतुर्मुखो भवान् ।\nसत्त्वादिभेदेन तथाग्निभेदतो\nयुगादिभेदेन च संस्थितस्त्रिधा ।। २५.२७ ।।\nभवन्तमेते सुरनायकाः प्रभो\nभवार्थिनोऽन्यस्य वदन्ति तोषयन् ।\nयतस्ततो नो भव भूतिभूषण\nप्रपाहि विश्वेश्वर रुद्र ते नमः ।। २५.२८ ।।\nमहातपा उवाच ।\nएवं स्तुतस्तदा देवो रुद्रः पशुपतिः सुरैः ।\nउवाच देवानव्यग्रः किं कार्यं ब्रूत मा चिरम् ।। २५.२९ ।।\nदेवा ऊचुः ।\nसेनापतिं नो देवेश देहि दैत्यवधाय वै ।\nदेवानां ब्रह्ममुख्यानामेतदेव हितं भवेत् ।। २५.३० ।।\nरुद्र उवाच ।\nददामि सेनानाथं वो देवा भवत विज्वराः ।\nभविष्यमस्ति पौराणं योगादीनामचिन्तयन् ।। २५.३१ ।।\nएवमुक्त्वा हरो देवान् विसृज्य स्वाङ्गसंस्थिताम् ।\nशक्तिं संक्षोभयामास पुत्रहेतोः परंतप ।। २५.३२ ।।\nतस्य क्षोभयतः शक्तिं ज्वलनार्कसमप्रभः ।\nकुमारः सहजां शक्तिं बिभ्रज्ज्ञानैकशालिनीम् ।। २५.३३ ।।\nउत्पत्तिस्तस्य राजेन्द्र बहुरूपा व्यवस्थिता ।\nमन्वन्तरेष्वनेकेषु देवसेनापतिः किल ।। २५.३४ ।।\nयोऽसौ शरीरगो देवः अहंकारेति कीर्त्तितः ।\nप्रयोजनवशाद् देवः सैव सेनापतिर्विभो ।। २५.३५ ।।\nतस्मिन् जाते स्वयं ब्रह्मा सर्वदैवैः समन्वितः ।\nपूजयामास देवेशं शिवं पशुपतिं तदा ।। २५.३६ ।।\nसर्वैश्च देवै ऋषिभिश्च सिद्धैः\nसेनापतिर्वरदानेन तेन ।\nआप्यायितः सोऽपि सुरानुवाच\nसखायार्थं क्रडने कार्यमेव ।। २५.३७ ।।\nश्रुत्वा वचस्तस्य् महानुभावो\nमहादेवो वाक्यमिदं जगाद ।\nददामि ते क्रीडनकं तु कुक्कुटं\nतथानुगौ शाखविशाखसंज्ञौ ।\nकुमार भूतग्रहनायको भवान्\nभवस्व देवेश्वर सेनयापतिः ।। २५.३८ ।।\nएवमुक्त्वा ततो देवः सर्वे देवाश्च पार्थिव ।\nतुष्टुवुर्वाग्भिरिष्टाभिः स्कन्दं सेनापतिं तदा ।। २५.३९ ।।\nदेवा ऊचुः ।\nभवस्व देवसेनानीर्महेश्वरसुत प्रभो ।\nषण्मुख स्कन्द विश्वेश कुक्कुटध्वज पावके ।। २५.४० ।।\nकम्पितारे कुमारेश स्कन्द बालग्रहानुग ।\nजितारे क्रौञ्चविध्वंस कृत्तिकासुत मातृज ।। २५.४१ ।।\nभूतग्रहपतिश्रेष्ठ पावकि प्रियदर्शन ।\nमहाभूतपतेः पुत्र त्रिलोचन नमोऽस्तु ते ।। २५.४२ ।।\nएवं स्तुतस्तदा देवैर्ववर्ध भवनन्दनः ।\nद्वादशादित्यसंकाशो बभूवाद्भुतदर्शनः ।\nत्रैलोक्यमपि तत्तेजस्तापयामास पार्थिव ।। २५.४३ ।।\nप्रजापाल उवाच ।\nकथं तं कृत्रिकापुत्रमुक्तवन्तः सुरं गुरुम् ।\nकथं च पावकिरसौ कथं वा मातृनन्दनः ।। २५.४४ ।।\nमहातपा उवाच ।\nआदिमन्वन्तरे देव उत्पत्तिर्या मयोदिता ।\nपरोक्षदर्शिभिर्देवैरेवमेव स्तुतः प्रभुः ।। २५.४५ ।।\nकृत्तिका पावकस्त्वन्यमातरो गिरिजा तथा ।\nद्विजीयजन्मनि गुहस्यैते उत्पत्तिहेतवः ।। २५.४६ ।।\nएवमेतत् तवाख्यातं पृच्छतः पार्थिवोत्तम ।\nआत्मविद्याऽमृतं गुह्यमहंकारस्य संभवः ।। २५.४७ ।।\nस्वयं स्कन्दो महादेवः सर्वपापप्रणाशनः ।\nतस्य षष्ठीं तिथिं प्रादादभिषेके पितामहः ।। २५.४८ ।।\nएतां फलाशनो यस्तु क्षयेन्नियतमानसः ।\nअपुत्रोऽपि लभेत् पुत्रानधनोऽपि धनं लभेत् ।\nयं यमिच्छेत मनसा तं तं लभति मानवः ।। २५.४९ ।।\nयश्चैतत् पठति स्तोत्रं कार्तिकेयस्य मानवः ।\nतस्य गेहे कुमाराणां क्षेमारोग्यं भविष्यति ।। २५.५० ।।\n।। इति श्रीवराहपुराणे भगवच्छास्त्रे पञ्चविंशोऽध्यायः ।। २५ ।।"
  }
]
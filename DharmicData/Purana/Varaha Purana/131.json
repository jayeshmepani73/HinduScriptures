[
  {
    "text": "अथ दन्तकाष्ठाचर्वणप्रायश्चित्तम् ।।\nश्रीवराह उवाच ।।\nदन्तकाष्ठमचर्वित्वा यो हि मामुपसर्पति ।।\nपूर्वकालकृतं कर्म तेन चैकेन नश्यति ।। १ ।।\nनारायणवचः श्रुत्वा पृथिवी धर्मसंश्रितः ।।\nविष्णुभक्तसुखार्थाय हृषीकेशमुवाच ह ।। २ ।।\nधरण्युवाच ।।\nसर्वकालकृतं कर्म क्लेशेन महताऽनघ ।।\nकथमेकापराधेन सर्वमेव प्रणश्यति ।। ३ ।।\nश्रीवराह उवाच ।।\nशृणु सुन्दरि तत्त्वेन कथ्यमानं मयाऽनघे ।।\nयेन चैकापराधेन पूर्वकर्म प्रणश्यति ।। ४ ।।\nमनुष्यः किल्बिषी भद्रे कफपित्तसमन्वितः ।।\nपूयशोणितसम्पूर्णं दुर्गन्धि मुखमस्य तत् ।। ५ ।।\nतत्सर्वबीजं नश्येत दन्तकाष्ठस्य भक्षणात् ।।\nशुद्धिर्भागवती चैव आचारेण विवर्जिता ।। ६ ।।\nधरण्युवाच ।।\nदन्तकाष्ठमखादित्वा यः कर्माणि करोति ते ।।\nप्रायश्चित्तं च मे ब्रूहि येन धर्मो न नश्यति ।। ७ ।।\nश्रीवराह उवाच ।।\nएवमेतन्महाभागे यन्मां त्वं परिपृच्छसि ।।\nकथयिष्यामि हीदं ते यथा शुद्ध्यन्ति मानवाः ।। ८।।\nआकाशशयनं कृत्वा दिनानि द्वे च पंच च ।।\nअभुक्तदन्तकाष्ठाश्च एवं शुध्यन्ति मानवाः ।। ९ ।।\nएवं ते कथितं भद्रे दन्तकाष्ठस्य भक्षणम् ।।\nय एतेन विधानेन प्रायश्चित्तं समाचरेत् ।। 131.१० ।।\nकुतस्तस्यापराधोऽस्ति एवमेव न संशयः ।। ११ ।।\nइति श्रीवराहपुराणे दन्तकाष्ठाचर्वणप्रायश्चित्तं नामैकत्रिंशदधिकशततमोऽध्यायः ।। १३१ ।।"
  }
]
[
  {
    "text": "अथ जन्माभावः ।।\nश्रीवराह उवाच ।।\nयेन गर्भं न गच्छेत तच्छृणुष्व वसुन्धरे ।।\nकथयिष्यामि ते ह्येवं सर्वधर्मविनिश्चयम् ।। १ ।।\nकृत्वापि विपुलं कर्म आत्मानं न प्रशंसति ।।\nकरोति बहुकर्माणि शुद्धेनैवान्तरात्मना ।। २ ।।\nकृत्वा तु मम कर्माणि समर्थोऽनुग्रहे रतः ।।\nकार्याकार्ये विजानाति सर्वधर्मेषु निष्ठितः ।। ३।।\nशीतोष्णवातवर्षादिक्षुत्पिपासासहश्च यः ।।\nयो दरिद्रो निरालस्यः सत्यवागनसूयकः ।।४।।\nस्वदारनिरतो नित्यं परदारविवर्जकः ।।\nसत्यवादी विशुद्धात्मा नित्यं च भगवत्प्रियः ।। ५ ।।\nसंविभाज्य विशेषज्ञो नित्यं ब्राह्मणवत्सलः ।।\nप्रियभाषी द्विजानां च मम कर्मपरायणः ।। ६ ।।\nकुयोनिं तु न गच्छेत मम लोकं स गच्छति ।।\nअन्यच्च ते प्रवक्ष्यामि तच्छृणुष्व वसुन्धरे ।।७ ।।\nयो वियोनिं न गच्छेत मम कर्मपरायणः ।।\nजीवहिंसानिवृत्तस्तु सर्वभूतहितः शुचिः ।। ८ ।।\nसर्वत्र समतायुक्तः समलोष्ठाश्मकांचनः ।।\nबाल्ये स्थितोऽपि वयसि क्षान्तो दान्तः शुभे रतः ।। ९ ।।\nनित्यं नैव विजानाति परेणापकृतं क्वचित् ।।\nकर्त्तव्यं संस्मरेत्सर्वं मम सत्यं च जल्पति ।। 121.१० ।।\nव्यलीकाद्विनिवृत्तो यस्तथ्येतिकृतनिश्चयः ।।\nनित्यं च वृत्तिमान्कश्चित्परोक्षेऽपि न चाक्षिपेत् ।।११।।\nऋतुकालेऽपि गच्छेद्यः अपत्यार्थे स्वकां स्त्रियम् ।।\nईदृशास्तु नरा भद्रे मम कर्मपरायणाः।।१२।।\nते वियोनिं न गच्छन्ति मम गच्छन्ति सुन्दरि ।।\nपुनरन्यत्प्रवक्ष्यामि तच्छृणुष्व वसुन्धरे ।। १३ ।।\nपुरुषाणां प्रसन्नानां यश्च धर्मः सनातनः ।।\nमनुनाप्यन्यथा दृष्टो ह्यन्यथांगिरसेन च ।। १४ ।।\nशुक्रेण चान्यथा दृष्टो गौतमेनापि चान्यथा ।।\nसोमेन चान्यथा दृष्टो रुद्रेणाप्यन्यथा पुनः।।१५।।\nशङ्खेन चान्यथा दृष्टो लिखितेनापि चान्यथा ।।\nकश्यपेनान्यथा दृष्टो धर्मेणाप्यन्यथा धरे ।।।३३।।\nअग्निना वायुना चैव दृष्टो धर्मोऽन्यथा धरे ।।\nयमेन चान्यथा दृष्ट इन्द्रेण वरुणेन च ।। १७ ।।\nकुबेरेणान्यथा दृष्टः शाण्डिल्येनापि चान्यथा ।।\nपुलस्त्येनान्यथा दृष्ट आदित्येनापि चान्यथा ।। १८ ।।\nपितृभिश्चान्यथा दृष्टो ह्यन्यथापि स्वयम्भुवा ।।\nआत्मनात्मनि धर्मेण ये नरा निश्चितव्रताः ।। १९ ।।\nस्वकं पालयते धर्मं स्वमतेनैव भाषितम् ।।\nपरवादं न कुर्वीत सर्वधर्मेषु निश्चितम् ।। 121.२०।।\nन निन्देद्धर्मकार्याणि आत्मधर्मपथे स्थितः ।।\nएभिर्गुणैः समायुक्तो मम कर्माणि कारयेत् ।। २१ ।।\nवियोनिं स न गच्छेत मम लोकाय गच्छति ।।\nपुनरन्यत्तु वक्ष्यामि तच्छृणुष्वेह माधवि ।। २२ ।।\nतरन्ति पुरुषा येन गर्भसंसारसागरम् ।।\nजितेन्द्रिया जितक्रोधा लोभमोहविवर्जिताः ।। २३ ।।\nआत्मोपकारका नित्यं देवातिथिगुरुप्रियाः ।।\nहिंसादीनि न कुर्वन्ति मधुमांसविवर्जकाः ।। २४ ।।\nमनसा ब्राह्मणीं चैव यो गच्छेन्न कदाचन ।।\nविप्राय कपिलां दद्याद्वृद्वं सान्त्वेन पालयेत् ।। २५ ।।\nसर्वेषां चैव पुत्राणां न विशेषं करोति यः ।।\nसंक्रुद्धं ब्राह्मणं दृष्ट्वा यस्तु तत्र प्रसादयेत् ।। २६ ।।\nयः स्पृशेत्कपिलां भक्त्या कुमारीं न च दूषयेत् ।।\nअग्निं न च क्रमेत्पद्भ्यां न च पुत्रेण भाषयेत् ।। २७ ।।\nजलेन मेहयेद्यस्तु गुरुभक्तो न जल्पकः ।।\nएवं धर्मेण संयुक्तो यो नु मां प्रतिपद्यते ।।२८।।\nस च गर्भं न गच्छेत मम लोकं स गच्छति ।। २९ ।।\nइति श्रीवराहपुराणे जन्माभावो नामैकविंशत्यधिकशततमोऽध्यायः ।। १२१ ।।"
  }
]
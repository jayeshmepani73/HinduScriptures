[
  {
    "text": "प्रियव्रत उवाच ।\nअन्यस्मिन् भगवन् जन्मन्यासीद् यत् तद् विचेष्टितम् ।\nसर्वं कथय देवर्षे महत् कौतूहलं हि मे ।। ३.१ ।।\nनादरद उवाच ।\nस्नातस्य मम राजेन्द्र तस्मिन् वेदसरस्यथ ।\nसावित्र्याश्च वचः श्रुत्वा तस्मिन् जन्मसहस्त्रकम् ।\nस्मरणं तत्क्षणाज्जातं श्रृणु जन्मान्तरं मम ।। ३.२ ।।\nअस्त्यवन्तीपुरं राजंस्तत्राहं प्राग् द्विजोत्तमः ।\nनाम्ना सारस्वतः पूर्वं वेदवेदाङ्गपारगः ।। ३.३ ।।\nबहुभृत्यपरीवारो बहुधान्यश्च पार्थिव ।\nअन्यस्मिन् कृतसंज्ञे तु युगे परमबुद्धिमान् ।। ३.४ ।।\nततो ध्यातं मयैकान्ते किमनेन करोम्यहम् ।\nद्वन्द्वेन सर्वमेतद्धि न्यस्त्वा पुत्रेषु याम्यहम् ।\nतपसे धृतसंकल्पः सरः सारस्वतं द्रुतम् ।। ३.५ ।।\nएवं चिन्त्य मया इष्टः कर्मकाण्डेन केशवः ।\nश्राद्धैश्च पितरो देवा यज्ञैश्चान्ये तथा जनाः ।। ३.६ ।।\nततोऽहं निर्गतो राजंस्तपसे धृतमानसः ।\nसारस्वतं नाम सरो यदेतत् पुष्करं स्मृतम् ।। ३.७ ।।\nतत्र गत्वा मया विष्णुः पुराणः पुरुषः शिवः ।\nआराधितो मया भक्त्या जपं नारायणात्मकम् ।। ३.८ ।।\nब्रह्मपारमयं राजन् जपता परमं स्तवम् ।\nततो मे भगवांस्तुष्टः प्रत्यक्षत्वं जगाम ह ।। ३.९ ।।\nप्रियव्रत उवाच ।\nकीदृशं ब्रह्मपारं तु श्रोतुमिच्छामि सत्तम ।\nकथयस्व प्रसादेन देवर्षे सुप्रसन्नधीः ।। ३.१० ।।\nनारद उवाच ।\nपरं पराणाममृतं पुराणं\nपारं परं विष्णुमनन्तवीर्यम् ।\nनमामि नित्यं पुरुषं पुराणं\nपरायणं पारगतं पराणाम् ।। ३.११ ।।\nपुरातनं त्वप्रतिमं पुराणं\nपरापरं पारगमुग्रतेजसम् ।\nगम्भीरगम्भीरधियां प्रधानं\nनतोऽस्मि देवं हरिमीशितारम् ।। ३.१२ ।।\nपरात्परं चापरमं प्रधानं\nपरास्पदं शुद्धपदं विशालम् ।\nपरात्परेशं पुरुषं पुराणं\nनारायणं स्तौमि विशुद्धभावः ।। ३.१३ ।।\nपुरा पुरं शून्यमिदं ससर्ज्ज\nतदा स्थितत्वात् पुरुषः प्रधानः ।\nजने प्रसिद्धः शरणं ममास्तु\nनारायणो वीतमलः पुराणः ।। ३.१४ ।।\nपारं परं विष्णुमपाररूपं\nपुरातनं नीतिमतां प्रधानम् ।\nधृतक्षमं शान्तिधरं क्षितीशं\nशुभं सदा स्तौमि महानुभावम् ।। ३.१५ ।।\nसहस्त्रमूर्धानमनन्तपाद-\nमनेकबाहुं शशिसूर्यनेत्रम् ।\nक्षराक्षरं क्षीरसमुद्रनिद्रं\nनारायणं स्तौम्यमृतं परेशम् ।। ३.१६ ।।\nत्रिवेदगम्यं त्रिनवैकमूर्तिं\nत्रिशुक्लसंस्थं त्रिहुताशभेदम् ।\nत्रितत्त्वलक्ष्यं त्रियुगं त्रिनेत्रं\nनमामि नारायणमप्रमेयम् ।। ३.१७ ।।\nकृते सितं रक्ततनुं तथा च\nत्रेतायुगे पूततनुं पुराणम् ।\nतथा हरिं द्वापरतः कलौ च"
  },
  {
    "text": "कृष्णीकृतात्मानमथो नमामि ।। ३.१८ ।।\nससर्ज यो वक्त्रत एव विप्रान्\nभुजान्तरे क्षत्रमथोरुयुग्मे ।\nविशः पदाग्रेषु तथैव शूद्रान्\nनमामि तं विश्वतनुं पुराणम् ।। ३.१९ ।।\nपरात्परं पारगतं प्रमेयं\nयुधांपतिं कार्यत एव कृष्णम्।\nगदासिचर्मण्यभृतोत्थपाणिं\nनमामि नारायणमप्रमेयम् ।। ३.२० ।।\nइति स्तुतो देववरः प्रसन्नो\nजगाद मां नीरदतुल्यघोषः ।\nवरं वृणीष्वेत्यसकृत् ततोऽहं\nतस्यैव देहे लयमिष्टवांश्च ।। ३.२१ ।।\nइति श्रुत्वा वचो मह्यं देवदेवः सनातनः ।\nउवाच प्रकृतिं विप्र संसरस्वाक्षयामिमाम् ।। ३.२२ ।।\nब्रह्मणो युगसाहस्त्रं तत्ते तस्मात् समुद्भवः ।\nभविता ते तथा नाम दास्यते संप्रयोजनम् ।। ३.२३ ।।\nनारं पानीयमित्युक्तं तं पितॄणां सदा भवान् ।\nददाति तेन ते नाम नारदेति भविष्यति ।। ३.२४ ।।\nएवमुक्त्वा गतो देवः सद्योऽदर्शनमुच्चकैः ।\nअहं कलेवरं त्यक्त्वा कालेन तपसा तदा ।। ३.२५ ।।\nब्रह्मणोऽङ्गे लयं प्राप्तस्तदोत्पत्तिं च पार्थिव ।\nदिवसे तु पुनः सृष्टो दशभिस्तनयैः सह ।। ३.२६ ।।\nदिनादिर्यो हि देवस्य ब्रह्मणोऽव्यक्तजन्मनः ।\nस सृष्ट्यादिः समस्तानां देवादीनां न संशयः ।। ३.२७ ।।\nसर्वस्य जगतः सृष्टिरेषैव प्रभुधर्मतः ।\nएतन्मे प्राकृतं जन्म यन्मां पृच्छसि पार्थिव ।। ३.२८ ।।\nतस्मान्नारायणं ध्यात्वा प्राप्तोऽस्मि परतो नृप ।\nतस्मात् त्वमपि राजेन्द्र भव विष्णुपरायणः ।। ३.२९ ।।\n।। इति श्रीवराहपुराणे भगवच्छास्त्रे तृतीयोऽध्यायः ।। ३ ।।"
  }
]
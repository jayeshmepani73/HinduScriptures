[
  {
    "text": "धरण्युवाच ।\nकथमाराध्यसे देव भक्तिमद्भिर्नरैर्विभो ।\nस्त्रीभिर्वा सर्वमेतन्मे शंस त्वं भूतभावन ।। ३७.१ ।।\nश्रीवराह उवाच ।\nभावसाध्योऽस्म्यहं देवि न वित्तैर्न जपैरहम् ।\nसाध्यस्तथाऽपि भक्तानां कायक्लेशं वदामि ते ।। ३७.२ ।।\nकर्मणा मनसा वाचा मच्चित्तो यो नरो भवेत् ।\nतस्य व्रतानि धास्यामि विविधानि निबोध मे ।। ३७.३ ।।\nअहिंसा सत्यमस्तेयं ब्रह्मचर्यं प्रकीर्तितम् (-कल्कत)ा ।\nएतानि मानसान्याहुर्व्रतानि तु धराधरे ।। ३७.४ ।।\nएकभक्तं तथा नक्तमुपवासादिकं च यत् ।\nतत्सर्वं कायिकं पुंसां व्रतं भवति नान्यथा ।। ३७.५ ।।\n<sup class=\"reference\" id=\"cite_ref-1\"><a href=\"#cite_note-1\">[१]</a></sup>मौनं चाध्ययनं चैव देवस्तुत्यर्थकीर्तितत् ।\nनिवृत्तिश्चापि पैशुन्याद् वाचिकं व्रतमुत्तमम् ।।३७.६ ।।\nअत्रापि श्रूयते चान्यदृषिरुग्रतपाः पुरा ।\nब्रह्मपुत्रः पुरा कल्पे आरुणिर्नाम नामतः ।। ३७.७ ।।\nसोऽरण्यमगमत् किंचित् तपोर्थी द्विजसत्तमः ।\nतपस्तेपे ततस्तस्मिन्नुपवासपरायणः ।। ३७.८ ।।\nदेविकायास्तटे रम्ये सोऽवसद् ब्राह्मणः किल ।\nकदाचिदभिषेकाय स जगाम महानदीम् ।। ३७.९ ।।\nतत्र स्नात्वा जपन् विप्रो ददर्शायान्तमग्रतः ।\nव्याधं महाधनुःपाणिमुग्रनेत्रं विभीषणम् ।। ३७.१० ।।\nतं द्विजं हन्तुमायात् स वल्कलानां जिघृक्षया ।\nतं दृष्ट्वा क्षुभितो विप्रो ब्रह्मघ्नस्य भयादिति ।\nध्यायन् नारायणं देवं तस्थौ तत्रैव स द्विजः ।। ३७.११ ।।\nतं दृष्ट्वाऽन्तर्गतहरिं व्याधो भीत इवाग्रतः ।\nविहाय सशरं चापं ततो वचनमब्रवीत् ।। ३७.१२ ।।\nव्याध उवाच ।\nहन्तुमिच्छुरहं ब्रह्मन् भवन्तं प्रागिहागतः ।\nइदानीं दर्शनात् तुभ्यं सा मतिः क्वापि मे गता ।। ३७.१३ ।।\nब्राह्मणानां सहस्त्राणि सस्त्रीणामयुतानि च ।\nनिहतानि मया ब्रह्मन् निहतौ च कुटम्बिनौ ।। ३७.१४ ।।\nनरकेऽभ्यधिकं चित्तं कदाचिदपि विद्यते ।\nइदानीं तप्तुमिच्छामि तपोऽहं त्वत्समीपतः ।\nउपदेशप्रदानेन प्रसादं कर्तुमर्हसि ।। ३७.१५ ।।\nएवमुक्तोऽप्यसौ विप्रो नोत्तरं प्रत्यपद्यत ।\nब्रह्महा पापकर्मेति मत्वा ब्राह्मणपुंगवः ।। ३७.१६ ।।\nअनुक्तोऽपि स धर्मेप्सुर्व्याधस्तत्रैव तस्थिवान् ।\nस्नात्वा नद्यां द्विजः सोऽपि वृक्षमूलमुपाश्रितः ।। ३७.१७ ।।\nकस्यचित् त्वथ कालस्य तां नदीमगमत् किल ।\nव्याघ्रो बुभुक्षितः शान्तं तं विप्रं हन्तुमुद्यतः ।। ३७.१८ ।।\nअन्तर्जलगतं विप्रं यावद् व्याघ्रो जिघृक्षति ।\nतावद् व्याधेन विद्धोऽसौ सद्यः प्राणैर्वियोजितः ।। ३७.१९ ।।\nतस्माद् व्याघ्रशरीरात् तु उत्थाय पुरुषः किल ।\nविप्रश्चान्तर्जले मग्नः श्रुत्वा तं शब्दमाकुलम् ।\nनमो नारायणायेति वाक्यमुच्चैरुवाच ह ।। ३७.२० ।।\nव्याघ्रेणापि श्रुतो मन्त्रः प्राणैः कण्ठस्थितैस्ततः ।\nश्रुतमात्रे जहौ प्राणान् पुरुषश्चाभवच्छुभः ।। ३७.२१ ।।\nसोऽब्रवीद् यामि तं देशं यत्र विष्णुः सनातनः ।\nत्वत्प्रसादाद् द्विजश्रेष्ठ मुक्तपाप्मा निरामयः ।। ३७.२२ ।।\nइत्युक्तो ब्राह्मणः प्राह कोऽसि त्वं पुरुषर्षभ ।\nसोऽब्रवीत् तस्य राजेन्द्रः प्रतापी पूर्वजन्मनि ।\nदीर्घबाहुरिति ख्यातः सर्वधर्मविशारदः ।। ३७.२३ ।।\nअहं जानामि वेदांश्च अहं वेद्मि शुभाशुभम् ।\nब्राह्मणे नैव मे कार्यं किं वस्तु ब्राह्मणा इति ।। ३७.२४ ।।\nतस्यैवं वादिनो विप्राः सर्वे क्रोधसमन्विताः ।\nऊचुः शापं दुराधर्षः क्रूरो व्याघ्रो भविष्यसि ।। ३७.२५ ।।\nअवमानात् तु विप्राणां सत्यान्तं स्मरणं तव ।\nमृत्युकालेन संमूढ केशवेन भविष्यति ।। ३७.२६ ।।\nइत्युक्तोऽहं पुरा तैस्तु ब्राह्मणैर्वेदपारगैः ।\nतमेव सर्वं संप्राप्तो ब्रह्मशापं सुपुष्कलम् ।। ३७.२७ ।।\nततस्ते ब्राह्मणा सर्वे प्रणिपत्य महामुने ।\nउक्ताऽनुग्रहहेतोर्वै ऊचुस्ते मामिमं पुरा ।। ३७.२८ ।।\nषष्ठान्नकालिकस्याग्रे यस्ते स्थास्यति कश्चन ।\nस भक्ष्यस्ते तु भविता कंचित्कालं नराधम ।। ३७.२९ ।।\nयदेषुघातं लब्ध्वा तु प्राणैः कण्ठगतैर्भवान् ।\nश्रोष्यसे द्विजवक्त्रात् तु नमो नारायणेति हि ।\nतदा स्वर्गगतिस्तुभ्यं भविता नात्र संशयः ।। ३७.३० ।।\nपरवक्त्रगतस्यापि विष्णोर्नाम श्रुतं मया ।\nलब्धद्वेषस्य विप्राणां प्रत्यक्षं तव सत्तम ।। ३७.३१ ।।\nयः पुनर्ब्राह्मणान् पूज्य स्ववक्त्रेण नमो हरिम् ।\nवदन् प्राणं विमुच्येत मुक्तौऽसौ वीतकिल्बिषः ।।। ३७.३२ ।।\nसत्यं सत्यं पुनः सत्यमुत्क्षिप्य भुजमुच्यते ।\nजङ्गमा ब्राह्मणा देवाः कूटस्थः पुरुषोत्तमः ।। ३७.३३ ।।\nएवमुक्त्वा गतः स्वर्गं स राजा वीतकल्मषः ।\nब्राह्मणोऽपि सदायुक्तस्तं व्याधं प्रत्यभाषत ।। ३७.३४ ।।\nऋषिरुवाच ।\nजिघृक्षोर्मृगराजस्य यत्त्वया रक्षितो ह्यहम् ।\nतत्पुत्र तुष्टस्ते दद्मि वरं वरय सुव्रत ।। ३७.३५ ।।\nव्याध उवाच ।\nएष एव वरो मह्यं यत् त्वं मां भाषसे द्विज ।\nअतः परं वरेणाहं किं करोमि प्रशाधि माम् ।। ३७.३६ ।।\nऋषिरुवाच ।\nअहं त्वया पुरा पुत्र प्रार्थितोऽस्मि तपोऽर्थिना ।\nबहुपातकयुक्तेन घोररूपेण चानघ ।। ३७.३७ ।।\nइदानीं तव पापानि देविकाभिषवेण च ।\nमद्दर्शनेन च चिरं विष्णुनामश्रुतेन च ।\nनष्टानि शुद्धदेहोऽसि सांप्रतं नात्र संशयः ।। ३७.३८ ।।\nइदानीं वरमेकं त्वं गृहाण मम सन्निधौ ।\nतपः कुरुष्व साधो त्वं चिरकालं यदीच्छसि ।। ३७.३९ ।।\nव्याध उवाच ।\nय एष भवता प्रोक्तो विष्णुर्नारायणः प्रभुः ।\nस कथं प्राप्यते मर्त्यैरेष एव वरो मम ।। ३७.४० ।।\nऋषिरुवाच ।\nतमुद्दिश्य व्रतं कुर्याद् यत्किंचित्पुरुषोऽच्युतम् ।\nस परं तमवाप्नोति भक्तया युक्तः पुमानिति ।। ३७.४१ ।।\nएवं ज्ञात्वा भवान् पुत्र व्रतमेतत् समाचर ।\nन भक्षयेद् गणान्नं तु न वदेदनृतं क्वचित् ।। ३७.४२ ।।\nएतत् ते व्रतमादिष्टं मया व्याधवर ध्रुवम् ।\nअत्रैवं तपसा युक्तस्तिष्ठ त्वं यावदिच्छसि ।। ३७.४३ ।।\nश्रीवराह उवाच ।\nएवं चिन्तान्वितं मत्वा वरदो ब्राह्मणोऽभवत् ।\nमोक्षार्थिनमथो बुद्ध्वा वञ्चयित्वा गतो मुनिः ।। ३७.४४ ।।\n।। इति श्रीवराहपुराणे भगवच्छास्त्रे सप्तत्रिंशोऽध्यायः ।। ३७ ।।"
  }
]
[
  {
    "text": "अथ मथुराप्रादुर्भावः ।।\nश्रीवराह उवाच ।।\nवत्सक्रीडनकं नाम तीर्थं वक्ष्ये परं मम ।।\nतत्र रक्तशिलाबद्धं रक्तचन्दनभूषितम् ।। १ ।।\nस्नानमात्रेण तत्रैव वायुलोकं व्रजेन्नरः ।।\nतत्राऽथ मुञ्चते प्राणान्मम लोके महीयते ।। २ ।।\nपुनरन्यत्प्रवक्ष्यामि तच्छृणुष्व वसुन्धरे ।।\nअस्ति भाण्डीरकं नाम यत्तीर्थं परमुत्तमम् ।। ३ ।।\nसालैस्तालैश्च तरुभिस्तमालैरर्ज्जुनैस्तथा ।।\nइङ्गुदैः पीलुकैश्चैव करीरैरक्तपुष्पकैः ।। ४ ।।\nतस्मिन्भाण्डीरके स्नातो नियतो नियताशनः ।।\nसर्वपापविनिर्मुक्तश्चेन्द्रलोकं स गच्छति ।। ५ ।।\nतत्राऽथ मुञ्चते प्राणान्मम लोकं च गच्छति ।।\nपुनरन्यत्प्रवक्ष्यामि क्षेत्रं वृन्दावनं मम ।। ६ ।।\nतत्राहं क्रीडयिष्यामि गोभिर् गोपालकैः सह ।।\nरम्यं च सुप्रतीतं च देवदानवदुर्लभम् ।।७।।\nतत्र कुण्डे महाभागे बहुगुल्मलतावृते ।।\nतत्र  स्नानं प्रकुर्वीत चैकरात्रोषितो नरः।।८।।\nगन्धर्वैरप्सरोभिश्च क्रीडमानः स मोदते ।।\nतत्राथ मुञ्चते प्राणान्मम लोकं च गच्छति ।। ९ ।।\nपुनरन्यत्प्रवक्ष्यामि महापातकनाशनम् ।।\nतत्र वृन्दावने तीर्थे यत्र केशी निपातितः ।। 156.१० ।।\nतीर्थं शतगुणं पुण्यं यत्र केशी निपातितः ।।\nकेश्यः शतगुणं पुण्यं यत्र विश्रमते हरिः ।। ११ ।।\nतस्माच्छतगुणं पुण्यं नात्र कार्या विचारणा ।।\nतत्रापि च विशेषोऽस्ति केशीतीर्थे वसुन्धरे ।।१२।।\nतस्मिन्पिण्डप्रदानेन गयातुल्य फलं भवेत्।।\nस्नाने दाने तथा होमे अग्निष्टोमफलं भवेत् ।। १३ ।।\nसूर्यतीर्थेषु वसुधे द्वादशादित्यसंज्ञिके ।।\nकालियो रमते तत्र कालिंद्याः सलिले शुभे।।१४।।\nकालियो दमितस्तत्र आदित्याः स्थापिता मया ।।\nवरं वृणुध्वं भद्रं वो यद्वो मनसि वर्त्तते।।१९।।\nआदित्या ऊचुः ।।\nवरं ददासि नो देव वरार्हा यदि वा वयम् ।।\nअस्मिंस्तीर्थवरे स्नानमस्माकं संप्रदीयताम् ।। १६ ।।\nआदित्यानां वचः श्रुत्वा क्रीडां कृत्वा वसुन्धरे ।।\nस्नानमात्रेण तत्रैव मुच्यते सर्वकिल्बिषैः ।। १७ ।।\nअथात्र मुंचते प्राणान्मम लोकं स गच्छति ।।\nउत्तरे हरिदेवस्य दक्षिणे कालियस्य तु ।। १८ ।।\nअनयोर्देवयोर्मध्ये ये मृतास्तेऽपुनर्भवाः ।।१९।।\nइति श्रीवराहपुराणे मथुरामाहात्म्ये मथुराप्रादुर्भावो नाम षट्पंचाशदधिकशततमोऽध्यायः।।१५६।।"
  }
]
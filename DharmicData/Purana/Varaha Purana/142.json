[
  {
    "text": "अथ गुह्यकर्ममाहात्म्यम् ।।\nसूत उवाच ।।\nततो देववचः श्रुत्वा धर्मकामा वसुन्धरा ।।\nकृताञ्जलिपुटा भूत्वा प्रसादयति माधवम् ।। १ ।।\nधरण्युवाच ।।\nदास्यां मे प्रणयं कृत्वा विज्ञाप्यं शृणु माधव ।।\nमृदुना च स्वभावेन वक्ष्यामि त्वां जनार्दन ।। २ ।।\nअल्पप्राणबला नार्यो यत्त्वया परिभाषितम् ।।\nअशक्ताः सहितुं ह्येताः क्षुधात्वनशनेऽबलाः ।। ३ ।।\nभुञ्जमाना नरा ह्यत्र रजसा यांति शं परम् ।।\nअन्नं ह्यनुग्रहं देव येन ते कर्म संश्रिताः ।। ४ ।।\nतस्यास्तद्वचनं श्रुत्वा माधव्याः स तु माधवः ।।\nप्रहस्य भावशुद्धात्मा तत एवमभाषत ।। ५ ।।\nश्रीवराह उवाच ।।\nसाधु देवि वरारोहे मम कर्मव्यवस्थिते ।।\nपृष्टोऽहं परमं गुह्यं मम भक्तसुखावहम् ।। ६ ।।\nस्पृष्टा या रजसा देवि मम कर्मपरायणा ।।\nमां संस्पृशन्तु तत्रस्थं यत्र तिष्ठामि सुन्दरि ।। ७ ।।\nयदि भावस्तदा कश्चिद्भोजने कायसाधने ।।\nचित्तं न्यस्य मयि क्षोणि भोक्तव्यं च न संशयः ।। ८ ।।\nन सा लिप्यति दोषेण भुञ्जमाना रजस्वला।।\nअञ्जलिं शिरसा कृत्वा मयोक्तं मन्त्रमुत्तमम् ।।९ ।।\n( अनादिमध्यान्तमजं पुराणं रजस्वला देववरं नमामि ।।)\nतत एतेन मन्त्रेण भुक्त्वा देवि रजस्वला ।।\nकरोति यानि कर्माणि न तैर्दुष्येत कर्हिचित् ।। 142.१० ।।\nस्नात्वा सा तु महाभागे पंचमात्तु दिनात्पुनः ।।११ ।।\nयथार्हं कुरुते कर्म मच्चित्ता मत्परायणा ।।\nप्राप्नुयात्पुरुषत्वं च न्यस्तसंसारचिन्तनात् ।। १२ ।।\nधरण्युवाच ।।\nपुरुषा वा स्त्रियो वापि न पुमांसो न वा स्त्रियः ।।\nकथं दोषेण मुच्यन्ते जन्मसंसारबन्धनात् ।।१३ ।।\nश्रीवराह उवाच ।।\nइन्द्रियाणि निगृह्याथ चित्तमप्यनुवेश्य च ।।\nमयि संन्यासयोगेन मम कर्मपरायणः ।। १४ ।।\nमम योगेषु संन्यासमेकचित्तो दृढव्रतः ।।\nएवं कुर्वन्महाभागे स्त्रियो वा पुन्नपुंसकम् ।। १५ ।।\nज्ञानसंन्यासयोगं वा यदीच्छेत्परमां गतिम् ।।\nअन्यच्च ते प्रवक्ष्यामि तच्छृणुष्व वसुन्धरे ।। १६ ।।\nमनो बुद्धिश्च चित्तं च ते ह्यनीशाः शरीरिणाम् ।।\nएकचित्तं मनः कृत्वा ज्ञानेन पृधुलोचने ।। १७ ।।\nसमचित्तं प्रपद्यन्ते न ते लिप्यन्ति मानवाः ।।\nसर्वभक्ष्याणि भक्षन्तः पेयापेयांस्तथैव च ।। १८।।\nसमं चित्तं मयि यदि तदा तस्य न च क्रिया ।।\nचित्तं मनश्च बुद्धिश्च मत्संस्थं च समं यदि ।।१९।।\nयत्किंचित्कुर्वतः कर्म पद्मपत्रमिवांभसि ।।\nसंयोगान्न च लिप्येत समत्वादेव नान्यथा ।।142.२०।।\nरात्रिन्दिवं मुहूर्तं वा क्षणं वा यदि वा कला।।\nनिमेषं वा त्रुटिं वाथ देवि चित्तं समं कुरु।।२१।।\nसदा दिवानिशोश्चैव कुर्वन्तः कर्मसङ्करम् ।।\nतेऽपि यान्ति परां सिद्धिं यदि चित्तं व्यवस्थितम्।।२२।।\nजाग्रतः स्वपतो वापि शृण्वतः पश्यतोऽपि वा ।।\nयो मां चित्ते चिंतयति मच्चिन्तस्य च किं भयम् ।।२३।।\nदुर्वृत्तमपि चाण्डालं ब्राह्मणं चाऽपथि स्थितम् ।।\nतं तु देवि प्रशंसामि नान्यचित्तं  कदाचन ।। २४ ।।\nयजन्तः सर्वधर्मज्ञा ज्ञानसंस्कारसंस्कृताः ।।\nमयि चित्तं समाधाय मम कर्मपरायणाः ।।२५।।\nये मत्कर्माणि कुर्वन्ति मया  हृदि समाश्रिताः ।।\nसुखं निद्रां समाधाय स्वपन्तः कर्मसंस्थिताः ।। २६ ।।\nयेषां प्रशांतं चित्तं वै तेऽपि देवि मम प्रियाः ।।\nसर्वमात्मनि कर्म स्वं शुभं वा यदि वाऽशुभम् ।।२७।।\nप्राप्नुवन्ति च दुःखानि भ्रमच्चित्ता नराधमाः ।।\nचित्तं नाशो हि लोकस्य चित्तं मोक्षस्य कारणम् ।।२८।।।\nतस्माच्चित्तं समादाय मां प्रपद्यस्व मेदिनि ।।\nन्यस्य ज्ञानं च योगं च एकचित्ता भजस्व माम् ।। २९ ।।\nमच्चित्तः सततं यो मां भजेत नियतव्रतः ।।\nमत्पार्श्वं प्राप्य परमं मद्भावायोपपद्यते ।। 142.३० ।।\nमया चैव पुरा सृष्टं प्रजार्थेन वसुन्धरे ।।\nमासे मासे तु गन्तव्यमृतुकाले व्यवस्थितम् ।। ३१ ।।\nएकचित्तं समादाय यदीच्छेत्तु मम प्रियम् ।।\nन गच्छेद्यदि मासे तु ऋतुकालव्यवस्थितम् ।। ३२ ।।\nपितरस्तस्य हन्यन्ते दश पूर्वा दशापराः ।।\nन तत्र कामलोभेन मोहेन च वसुन्धरे ।। ३३ ।।\nत्यक्त्वानङ्गं च मोहं च पित्रर्थाय स्त्रियं व्रजेत् ।।\nद्वितीयां न स्पृशेन्नारीं लोभमोहात्कथंचन ।। ३४ ।।\nन संस्पृशेत्तृतीयां तु चतुर्थी न कदाचन ।।\nकृते संभोगधर्मे तु कृतकौतुकसंस्थितः ।। ३५ ।।\nशयने न स्त्रियं पश्येद्यदीच्छेच्छुद्धिमुत्तमाम् ।।\nकौतुके कृतकृत्ये तु मम कर्मपरायणः ।। ३३ ।।\nजलस्नानं ततः कुर्यादन्यवस्त्रपरिग्रहम् ।।\nअपूर्णे ऋतुकाले तु योऽभिगच्छेद्रजस्वलाम् ।।३७ ।।\nरेतःपाः पितरस्तस्य एवमेतन्न संशयः ।।\nएकां तु पुरुषो याति द्वितीयां काममोहितः ।।३८ ।।\nतृतीयां वा चतुर्थीं वा तदा स पुरुषोऽधमः ।।\nसर्वस्यैव तु लोकस्य समयोऽयं हि मत्कृतः ।। ३९ ।।\nऋतुकाले तु सर्वासां पित्रर्थं भोग इष्यते ।।\nऋतुकालाभिगामी  यो ब्रह्मचार्येव संमतः ।। 142.४० ।।\nन गच्छति च यः क्रोधान्मोहाद्वा पुरुषाधमः ।।\nऋतौ ऋतौ भ्रूणहत्यां प्राप्नोति पुरुषश्चरन् ।। ४१ ।।\nअन्यच्च ते प्रवक्ष्यामि तच्छृणुष्व वसुन्धरे।।\nज्ञानं तु चित्तयोगस्य कर्मयोगस्य यत्क्रिया।।४२।।\nकर्मणा यान्ति मत्स्थानं यान्ति मद्गाननिष्ठिताः ।।\nयान्ति योगविदः स्थानं नास्ति चान्या परा गतिः ।। ४३ ।।\nज्ञानं योगं च सांख्यं च नास्ति चित्तव्यपाश्रितम् ।।\nलभन्ते पुष्कलां सिद्धिं मम मार्गानुसारिणः ।। ४४ ।।\nयस्तु भागवतो भूत्वा ऋतुकाले व्यवस्थितः ।।\nवायुभक्षस्ततस्तिष्ठेद्भूमे त्रीणि दिनानि च ।।४९ ।।\nअथ तत्र चतुर्थे तु दिने प्राप्ते वसुन्धरे ।।\nकृत्वा वै सिद्धिकर्म्माणि न गच्छत्यपराणि च ।। ४६ ।।\nततः स्नानेन कुर्वीत शिरसो मलशोधनम् ।।\nशुक्लांबरधरो भूत्वा चित्तं कृत्वा समाहितम् ।। ४७ ।।\nततो बुद्धिं मनश्चैव समं कृत्वा वसुन्धरे ।।\nपश्चात्कुर्वन्ति कर्माणि सदा ते मे हृदि स्थिताः ।। ४८ ।।\nमम प्रापणकं कृत्वा ततः कुर्वन्ति भोजनम् ।।\nअञ्जलिं शिरसा कृत्वा मयोक्तं कर्म सस्मितम् ।। ४९ ।।\nतत्र मन्त्रः –\nआदिर्भवान्गुप्तमनन्तमध्यो रजस्वला देव वयं नमामः ।।\nउपोषितास्त्रीणि दिनानि चैवं मुक्तौ रतं वासुदेवं नमामः ।। 142.५० ।।\nतत एतेन मन्त्रेण शुद्धा भूमे रजस्वलाः ।।\nये तु कुर्वन्ति कर्माणि स्नातास्नातानि भागशः ।। ५१ ।।\nएवं दुष्यति नो देवि नारी वा पुरुषोऽपि वा ।।\nकुर्वन्ति मम कर्माणि ते यथावन्मम प्रियाः ।। ५२ ।।\nसर्वाण्यनुदिनं भद्रे मम चित्तानुसारिणः ।।\nप्राप्नुयात्पुरुषः स्त्री वा रजसा दूषिता अपि ।। ५३ ।।\nएकचित्तस्ततो भूत्वा भूमे चेन्द्रियनिग्रहात् ।।\nमम योगेष्टसंन्यासं यदीच्छेत्परमां गतिम् ।।५४ ।।\nएवं कुर्वन्ति ये नित्यं स्त्रियः पुंसो नपुंसकम् ।।\nज्ञाने सत्यप्ययोगानां मम कर्मसु कर्मणाम् ।। ५५ ।।\nअद्यापि मां न जानन्ति नराः संसारसंश्रिताः ।।\nते वै भूमे विजानन्ति ये तद्भक्त्या व्यवस्थिताः ।। ५६ ।।\nमातापितृसहस्राणि पुत्रदारशतानि च ।।\nचक्रवत्परिवर्तन्ते यन्मोहान्मां न जानते ।। ५७ ।।\nअज्ञानेनावृतो लोको मोहेन च वशीकृतः ।।\nसङ्गैश्च बहुभिर्बद्धस्तेन चित्तं न संन्यसेत् ।। ५८ ।।\nगच्छत्यन्यत्र माता वै पिता चान्यत्र गच्छति ।।\nपुत्राश्चान्यत्र गच्छन्ति दासश्चान्यत्र गच्छति ।। ५९ ।।\nजायन्ते चात्मनः स्थाने स्वस्वकर्मसमुद्भवे ।।\nज्ञानमूढा वरारोहे नराः संसारमोहिताः ।। 142.६० ।।\nअल्पकालपरं चैव माससंवत्सरेति च ।।\nभविष्यन्ति पुनः कृत्वा न मे मूर्त्या सहासते ।। ६१ ।।\nयस्यैतद्विदितं सर्वं न्यासयोगं वसुन्धरे ।।\nयोगे न्यस्य सदात्मानं मुच्यते न च संशयः ।। ६२ ।।\nय एतच्छृणुयान्नित्यं कल्यमुत्थाय मानवः ।।\nपुष्कलां लभते सिद्धिं मम लोकं च गच्छति ।। ६३ ।।\nएतत्ते कथितं भद्रे रहस्यं परमं महत्।।\nत्वया पृष्टं च यद्देवि मम भक्तसुखावहम् ।। ६४ ।।\nइति श्रीवराहपुराणे भगवच्छास्त्रे गुह्यकर्ममाहात्म्यवर्णनं नाम द्वाचत्वारिंशदधिकशततमोऽध्यायः ।। १४२ ।।"
  }
]
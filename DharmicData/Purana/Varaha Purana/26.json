[
  {
    "text": "प्रजापाल उवाच ।\nशरीरस्य कथं मूर्तिग्रहणं ज्योतिषो द्विज ।\nएतन्मे संशयं छिन्धि प्रणतस्य द्विजोत्तम ।। २६.१ ।।\nमहातपा उवाच ।\nयोऽसावात्मा ज्ञानशक्तिरेक एव सनातनः ।\nस द्वितीयं यदा चैच्छत् तदा स्वात्मस्थितो ज्वलत् ।। २६.२ ।।\nयः सूर्य इति भास्वांस्तु अन्योन्येन महात्मनः ।\nलोलीभूतानि तेजांसि भासयन्ति जगत्त्रयम् ।। २६.३ ।।\nतस्मिन् सर्वे सुराः सिद्धा गणाः सर्वे महर्षिभिः ।\nसमं सूता इति विभो तस्मात् सूर्यो भवन् स्तुतः ।। २६.४ ।।\nलोलीभूतस्य तस्याशु तेजसोऽभूच्छरीरकम् ।\nपृथक्त्वेन रविः सोऽथ कीर्त्त्यते वेदवादिभिः ।। २६.५ ।।\nभासयन् सर्वलोकांस्तु यतोऽसावुत्थितो दिवि ।\nअतोऽसौ भास्करः प्रोक्तः प्रकर्षाच्च प्रभाकरः ।। २६.६ ।।\nदिवा दिवस इत्युक्तस्तत्कारित्वाद् दिवाकरः ।\nसर्वस्य जगतस्त्वादिरादित्यस्तेन उच्यते ।। २६.७ ।।\nएतस्य द्वादशादित्याः संभूतास्तेजसा पृथक् ।\nप्रधान एव सर्वेषां सर्वदा स विबुध्यते ।। २६.८ ।।\nतं दृष्ट्वा जगतो व्याप्तिं कुर्वाणं परमेश्वरम् ।\nतस्यैवान्तः स्थिता देवा विनिष्क्रम्य स्तुतिं जगुः ।। २६.९ ।।\nदेवा ऊचुः ।\nभवान् प्रसूतिर्जगतः पुराणः\nक्षयामलैव प्रदहन् जगन्ति ।\nसमुत्थितो नाथ शमं प्रयाहि\nमा देवलोकान् प्लुष कर्मसाक्षिन् ।। २६.१० ।।\nत्वया ततं सर्वत एव तेजः\nप्रतापिना सूर्य यजुःप्रवृत्ते ।\nतिग्मं रथाङ्गं तव देवकल्पं\nकालाख्यमध्वान्तकरं वदन्ति ।। २६.११ ।।\nप्रभाकरसक्त्वं रविरादिदेव\nआत्मा समस्तस्य चराचरस्य ।\nपितामहसक्त्वं वरुणो यमश्च\nभूतं भविष्यच्च वदन्ति सिद्धाः ।। २६.१२ ।।\nध्वान्तं प्रणु त्वं सुरलोकपूज्य\nप्रयाहि शान्तिं पितरो वदन्ति ।\nवेदान्तवेद्योऽसि मखेषु देव\nत्वं हूयसे विष्णुरसि प्रसह्य ।\nइति स्तुतस्तैः सुरनाथ भक्त्या\nप्रपाहि शंभो न इति प्रसह्य ।। २६.१३ ।।\nएवमुक्तस्तदा देवैः सौम्यां मूर्त्तिमथाकरोत् ।\nप्रकाशत्वं जगामाशु देवतानां महाप्रभः ।। २६.१४ ।।\nएतत्सर्वं सुराणां तु दहनं शामितं पुरा ।\nसप्तम्यां खलु सूर्येण मूर्त्तित्वं कृतवान् भुवि ।। २६.१५ ।।\nएतां यः पुरुषो भक्त्या उपास्ते सूर्यमर्चयेत् ।\nभास्करेण च तस्यासौ फलमिष्टं प्रयच्छति ।। २६.१६ ।।\nएतत् ते कथितं राजन् सूर्याख्यानं पुरातनम् ।\nआदिमन्वन्तरे वृत्तं मातरः श्रृणु सांप्रतम् ।। २६.१७ ।।\n।। इति श्रीवराहपुराणे भगवच्छास्त्रे षड्विंशोऽध्यायः ।। २६ ।।"
  }
]
[
  {
    "text": "अथ प्रायश्चित्तकर्मसूत्रम्।।\nश्रीवराह उवाच ।।\nदीपं स्पृष्ट्वा तु यो देवि मम कर्माणि कारयेत् ।।\nतस्यापराधाद्वै भूमे पापं प्राप्नोति मानवः।।१ ।।\nतच्छृणुष्व महाभागे कथ्यमानं मयाऽनघे।।\nजायते षष्टिवर्षाणि कुष्ठी गात्रपरिप्लुत।।२।।\nचाण्डालस्य गृहे तत्र एवमेतन्न संशयः ।।\nएवं भुक्त्वा तु तत्कर्म मम क्षेत्रे मृतो यदि ।। ३ ।।\nमद्भक्तश्चैव जायेत शुद्धे भागवते गृहे ।।\nप्रायश्चित्तं प्रवक्ष्यामि दीपस्य स्पर्शनाद्भुवि ।।४।।\nतरन्ति मनुजा येन कष्टं चाण्डालयोनिषु ।।\nयस्य कस्यापि मासस्य शुक्लपक्षे च द्वादशी ।। ५ ।।\nचतुर्थभक्तमाहारमाकाशशयने स्वपेत् ।।\nदीपं दत्त्वापराधाद्वै तरन्ति मनुजा भुवि ।। ६ ।।\nशुचिर्भूत्वा यथान्यायं मम कर्मपथे स्थितः ।।\nएतत्ते कथितं भद्रे स्पर्शने दीपकस्य तु ।। ७ ।।\nसंसारशोधनं चैव यत्कृत्वा लभते शुभम् ।।\nश्मशानं यो नरो गत्वा अस्नात्वैव तु मां स्पृशेत् ।। ८ ।।\nमम दोषापराधस्य शृणु तत्त्वेन यत्फलम् ।।\nजम्बुको जायते भूमौ वर्षाणां नव पंच च ।। ९ ।।\nगृध्रस्तु सप्त वर्षाणि जायते खचरेश्वरः ।।\nचरन्तौ मानुषं मांसमुभौ तौ गृध्रजम्बुकौ ।। 136.१० ।।\nपिशाचो जायते तत्र वर्षाणि नव पंच च ।।\nततस्तु कुणपोच्छिष्टं त्रिंशद्वर्षाणि खादति ।। ११ ।।\nततो नारायणाच्छ्रुत्वा धरणी वाक्यमब्रवीत् ।।\nएतन्मे परमं गुह्यं लोकनाथ जनार्दन ।। १२ ।।\nपरं कौतूहलं देव निखिलं वक्तुमर्हसि ।।\nश्मशानं पुण्डरीकाक्ष ईश्वरेण प्रशंसितम्।। १३।।\nकिन्त्वत्र त्रिगुणं देव पवित्रे शिवभाषिते ।।\nस तव रमते नित्यं भगवांस्तु महामतिः।।१४।।\nकपालं गृह्य देवोऽत्र दीप्तिमन्तं महौजसम् ।।\nप्रशंसितं च रुद्रेण भवता किं विनिन्दितम् ।। १५ ।।\nश्मशानं पद्मपत्राक्ष रुद्रस्य च निशि प्रियम् ।।\nश्रीवराह उवाच ।।\nशृणु तत्त्वेन मे देवि इदमाख्यानमुत्तमम् ।। १६।।\nअद्यापि ते न जानन्ति ह्यनघे संशितव्रताः ।।\nकृत्वा सुदुष्करं कर्म सर्वभूतपतिं हरिम् ।। १७ ।।\nहत्वा च बालान्वृद्धांश्च त्रिपुरे रूपिणीः स्त्रियः ।।\nतेन पापेन सम्बद्धो न शक्नोति विचेष्टितुम् ।। १८।।\nप्रणष्टमानसैश्वर्यो नष्टा माया च योगिनः ।।\nविवर्णवदनो भूत्वा तिष्ठते स महेश्वरः ।। १९।।\nतत्र स्थाने शिवो भूमे गणैः सर्वैः समावृतः ।।\nनष्टमायं ततो देवि चिन्तयामि वसुन्धरे ।। 136.२० ।।\nततो ध्यातो मया देवि शङ्करः पुनरेष्यति ।।\nयावत्पश्यामि तं देवं देवि दिव्येन चक्षुषा ।। २१ ।।\nनष्टं मायाबलं रुद्रं सर्वभूतमहेश्वरम् ।।\nततोऽहं तत्र गत्वा तु यष्टुकामं त्रियम्बकम् ।। २२ ।।\nनष्टसंज्ञो हतज्ञानो नष्टयोगबलोऽबलः ।।\nतत ईशो मया चोक्तो वाक्यमेवं सुखावहम् ।। २३ ।।\nकिमिदं तिष्ठसे रुद्र कश्मलेन समावृतः ।।\nत्वं कर्त्ता च विकर्त्ता च विकाराकार एव च ।। २४ ।।\nत्वं वैशाख्यं वियोगं च त्वं योनिस्त्वं परायणम् ।।\nत्वमुग्रदेवदेवादिस्त्वं साम त्वं तथा दिशः ।। २५ ।।\nकिं न बुध्यति चात्मानं गणैः परिवृतो भवान् ।।\nकिमिदं देवदेवेश विवर्णः पृथुलोचनः ।। २६ ।।\nतन्ममाचक्ष्व तत्त्वेन यत्पृष्टोसि मया भवान् ।।\nस्मर योगं च मायां च पश्य विष्णोर्महात्मनः ।। २७ ।।\nतव चैव प्रियार्थाय येनाहमिह चागतः ।।\nततो मम वचः श्रुत्वा लब्धसंज्ञो महेश्वरः ।।२८।।\nउवाच मधुरं वाक्यं पापसन्तप्तलोचनः ।।\nश्रृणु तत्त्वेन मे देव कोऽन्योऽप्येवं करिष्यति ।।२९।।\nदेवं नारायणं चैकं सर्वलोकमहेश्वरम् ।।\nहे विष्णो त्वत्प्रसादेन देवत्वं चैव माधव।।136.३० ।।\nलब्धो योगश्च साङ्ख्यं च जातोऽस्मि विगतज्वरः ।।\nत्वत्प्रसादेन जातोऽस्मि पूर्णाम्बुरिव सागरः ।। ३१ ।।\nअहं त्वां तु विजानामि मां त्वं जानासि माधव ।।\nआवयोरन्तरं कोऽपि न पश्यति जनार्दन ।। ३२ ।।\nब्रह्माणं तु विजानाति नावयोरन्तरेण हि ।।\nसाधु विष्णो महाभाग सर्वमायाकरण्डक ।। ३३ ।।\nएवं मह्यं हरो वाक्यमुक्त्वा भूतमहेश्वरः ।।\nमुहूर्त्तं ध्यानमास्थाय पुनः प्रोवाच माधवि ।। ३४ ।।\nतव विष्णो प्रसादेन मया तत्त्रिपुरं हतम् ।।\nनिहता दानवास्तत्र गर्भिण्यश्च निपातिताः ।। ३५ ।।\nबालवृद्धा हतास्तत्र विस्फुरन्तो दिशो दश ।।\nतस्य पापस्य दोषेण न शक्नोमि विचेष्टितुम् ।। ३६ ।।\nप्रणष्टयोगमायश्च नष्टैश्वर्यश्च माधव ।।\nकि कर्त्तव्यं मया विष्णो पापावस्थेन सम्प्रति ।।३७।।\nविष्णो तत्त्वेन मे ब्रूहि शोधनं पाप नाशनम् ।।\nयेन वै कृतमात्रेण शुद्धो मुच्येत किल्बिषात् ।। ३८ ।।\nएवं चिन्तात्मनस्तस्य मया रुद्रस्य भाषितम् ।।\nकपालमालां गृहीत्वा समलं गच्छ शङ्कर ।। ३९ ।।\nममैवं वचनं श्रुत्वा भगवान्परमेश्वरः ।।\nउवाच मां पुनर्व्यक्तं मां बोधय जगत्पते ।। 136.४० ।।\nकीदृशः समलो विष्णो यत्र गच्छामहे वयम् ।।\nततस्तस्य वचः श्रुत्वा शङ्करस्य महेश्वरि ।। ४१ ।।\nतत्पापशोधनार्थाय मया वाक्यं प्रभाषितम् ।।\nश्मशानं समलं रुद्र पूतिको व्रणगन्धिकः ।। ४२ ।।\nस्वयं तिष्ठन्ति वै तत्र मनुजा विगतस्पृहः ।।\nतत्र गृह्य कपालानि रम तत्रैव शङ्कर ।। ४३ ।।\nतत्र वर्षसहस्राणि दिव्यान्येव दृढव्रतः ।।\nततो भक्षय मांसानि पापक्षयचिकीर्षुकः ।। ४४ ।।\nहतानां चैव मांसानि ये च भोज्यास्तव प्रियाः ।।\nएवं सर्वैर्गणैः सार्द्धं वस तत्र सुनिश्चितः ।। ४५ ।।\nपूर्णे वर्षसहस्रे तु स्थित्वा त्वं समले पुनः ।।\nगच्छाश्रमपदं पश्चाद्गौतमस्य महामुनेः ।। ४६ ।।\nतत्र ज्ञास्यसि चात्मानं गौतमाश्रमसंस्थितः ।।\nप्रसादाद्गौतममुनेर्भवता गतकिल्बिषः ।। ४७ ।।\nसततं पापसम्पन्नं कपालं शिरसि स्थितम् ।।\nऋषिः पातयितुं शक्तस्त्वत्प्रसादान्न सशंयः ।। ४८ ।।\nएवं रुद्रं वरं दत्त्वा तत्रैवान्तर्हितोऽभवम् ।।\nरुद्रोऽपि भ्रमते तत्र श्मशाने पापसंवृते ।।४९।।\nअतो न रोचते भूमे श्मशानं मे कदाचन ।।\nयत्र रुद्रकृतं पापं स्थितं किल भयावहम् ।। 136.५० ।।\nएतत्ते कथितं भद्रे श्मशानं मे जुगुप्सितम् ।।\nविना तु कृतसंस्कारो मम कर्मपरायणः ।। ५१ ।।\nप्रायश्चित्तं प्रवक्ष्यामि येन शुध्यति किल्बिषात् ।।\nकृत्वा चतुर्थभक्षं तु दिनानि दश पंच च ।। ५२ ।।\nआकाशशयनं कुर्यादेकवस्त्रः कुशासने ।।\nप्रभाते पंचगव्यं च पातव्यं कर्मशोधनम् ।। ५३ ।।\nविमुक्तः सर्वपापेभ्यो मम लोकं स गच्छति ।।\nपिण्याकं भक्षयित्वा तु यो देवमुपसर्पति ।। ५४ ।।\nतस्य वै शृणु सुश्रोणि प्रायश्चित्तं सुशोधनम् ।।\nउलूको दश वर्षाणि कच्छपस्तु समास्त्रयः ।। ५५ ।।\nजायते मानवस्तत्र मम कर्मपरायणः ।।\nयांस्तु दोषान्प्रपश्यन्ते संसारेऽस्मिन्वसुन्धरे ।। ५६ ।।\nतस्य वक्ष्यामि सुश्रोणि प्रायश्चित्तं महौजसम् ।।\nकिल्बिषाद्येन मुच्येत संसारान्तं च गच्छति ।। ५७ ।।\nयावकेन दिनैकं तु गोमूत्रेण च कारयेत्।।\nरात्रौ वीरासनं कुर्यादाकाशशयने वसेत् ।। ५८ ।।\nन स गच्छति संसारं मम लोकं स गच्छति ।।\nवराहमांसेन तु यो मम कुर्वीत प्रापणम् ।। ५९ ।।\nमूर्खः स पापकर्मा च मम कर्मपरायणः ।।\nयांस्तु दोषान्प्रपद्येत संसारं च वसुन्धरे ।। 136.६० ।।\nयावद्रोम वराहस्य मम गात्रेषु संस्थितम् ।।\nतावद्वर्षसहस्राणि नरके पच्यते भुवि ।। ६१ ।।\nअन्यच्च ते प्रवक्ष्यामि तच्छृणुष्व वसुन्धरे ।।\nवाराहेण तु मांसेन यस्तु कुर्वीत प्रापणम् ।। ६२ ।।\nयावत् तत्तनुसंस्थं तु भजते तु प्रतिष्ठितम् ।।\nतावत्स पतते देवि सौकरीं योनिमास्थितः ।।६३।।\nअन्यच्च ते प्रवक्ष्यामि तच्छृणुष्व वसुन्धरे ।।\nयां गतिं सम्प्रपद्येत मम कर्मपरायणः ।।६४।।\nअन्धो भूत्वा ततो देवि जन्म चैवं प्रतिष्ठितम् ।।\nएवं गत्वा तु संसारं वराहमांसप्रापणात् ।।६५।।\nजायते विपुले सिद्धे कुले भागवते शुचिः ।।\nविनीतः कृतसंस्कारो मम कमर्परायणः ।।६६।।\nद्रव्यवान्गुणवांश्चैव रूपवाञ्छीलवाञ्छुचिः ।।\nप्रायश्चित्तं प्रवक्ष्यामि तस्य कायविशोधनम् ।। ६७ ।।\nकिल्बिषाद्येन मुच्येत मम कर्मपरायणः ।।\nफलाहारो दिनान्सप्त सप्त मूलाशनस्तथा ।। ६८ ।।\nदिनानि सप्त तिष्ठेत सप्त वै पायसेन च ।।\nतक्रेण सप्त दिवसान्सप्त पावकभोजनः ।। ६९ ।।\nप्रायश्चित्तान्महाभागे मम लोकं स गच्छति ।।\nमद्यं पीत्वा वरारोहे यस्तु मामुपसर्पति ।। 136.७० ।।\nतत्र दोषं प्रवक्ष्यामि शृणु सुन्दरि तत्त्वतः ।।\nदशवर्षसहस्राणि दरिद्रो जायते पुनः ।।७१।।\nततो भवेत्सुपूतात्मा मद्भक्तः स न संशयः ।।\nयस्तु भागवतो भूत्वा कामरागेण मोहितः ।। ७२ ।।\nदीक्षितः पिबते मद्यं प्रायश्चित्तं न विद्यते ।।\nअन्यच्च ते प्रवक्ष्यामि तच्छृणुष्व वसुन्धरे ।। ७३ ।।\nअग्निवर्णां सुरां पीत्वा तेन मुच्येत किल्बिषात् ।।\nय एतेन विधानेन प्रायश्चित्तं समाचरेत् ।। ७४ ।।\nन स लिप्यति पापेन संसारं च न गच्छति ।।\nकौसुम्भं चैव यः शाकं भक्षयेन्मम पूजकः ।।७५।।\nनरके पच्यते घोरे दश पंच च सूकरः ।।\nततो गच्छेच्छ्वयोनौ च त्रीणि वर्षाणि जम्बुकः ।।७६।।\nवर्षमेकं ततः शुध्येन्मत्कर्मणि रतः शुचिः ।।\nमम लोकमवाप्नोति शुद्धो भूत्वा वसुन्धरे ।।७७।।\nततो भूमिर्वचः श्रुत्वा प्रत्युवाच पुनर्हरिम् ।।\nकुसुम्भशाकनैवेद्यप्रापणेन च किल्बिषात्।।७८।।\nकथं मुच्येत देवेश प्रायश्चित्तं वद प्रभो ।।\nश्रीवराह उवाच ।।\nयो मे कुसुम्भशाकेन प्रापणं कुरुते नरः ।। ७९ ।।\nदशवर्षसहस्राणि नरके परिपच्यते ।।\nप्रायश्चित्तं प्रवक्ष्यामि तच्च मे वदतः शृणु ।। 136.८० ।।\nभक्षणे तु कृते कुर्याच्चान्द्रायणमतन्द्रितः ।।\nप्रापणे तु कृते कुर्याद्द्वादशाहं पयोव्रतम् ।। ८१ ।।\nय एतेन विधानेन प्रायश्चित्तं समाचरेत् ।।\nन स लिप्येत पापेन मम लोकं च गच्छति ।। ८२ ।।\nयः पारक्येण वस्त्रेण न धूतेन च माधवि ।।\nप्रायश्चित्ती भवेन्मूर्खो मम कर्मपरायणः ।। ८३ ।।\nकरोति मम कर्माणि स्पृशते मां तदा स्थितः ।।\nमृगो वै जायते देवि वर्षाणि त्रीणि सप्त च ।।८४।।\nहीनपादेन जायेत चैकं जन्म वसुन्धरे ।।\nमूर्खश्च क्रोधनश्चैव मद्भक्तश्चैव जायते ।। ८५ ।।\nतस्य वक्ष्यामि सुश्रोणि प्रायश्चित्तं महौजसम् ।।\nयेन गच्छति संसारं मम भक्तो व्यवस्थितः ।। ८६ ।।\nअष्टभक्तं ततः कृत्वा मम भक्तिपरायणः ।।\nमाघस्यैव तु मासस्य शुक्लपक्षस्य द्वादशीम् ।। ८७ ।।\nतिष्ठेज्जलाशये गत्वा शान्तो दान्तो यतव्रतः ।।\nअनन्यमानसो भूत्वा मम चिन्तापरायणः ।। ८८ ।।\nप्रभातायां तु शर्वर्यामुदिते तु दिवाकरे ।।\nपचगव्यं ततः पीत्वा मम कर्माणि कारयेत् ।।८९।।\nय एतेन विधानेन प्रायश्चित्तं समाचरेत्।।\nसर्वपापविनिर्मुक्तो मम लोकं स गच्छति ।।136.९०।।\n( अकृत्वा यो नवान्नानि मम कर्मपरायणः ।।)\nततो भागवतो भूत्वा नवान्नं यो न कारयेत् ।। ९१ ।।\nपितरस्तस्य नाश्नन्ति वर्षाणि दश पंच च ।।\nअदत्त्वा यस्तु भुञ्जीत नवान्नानि कदाचन ।। ९२ ।।\nन तस्य धर्मो विद्येत एवमेतन्न संशयः ।।\nअन्यच्च ते प्रवक्ष्यामि येन तस्मात्प्रमुच्यते ।। ९३ ।।\nप्रायश्चित्तं महाभागे मम भक्तसुखावहम् ।।\nउपवासं त्रिरात्रं तु तत एकेन वा पुनः ।। ९४ ।।\nआकाशशयनं कृत्वा चतुर्थेऽहनि शुध्यति ।।\nएवं तत्र विधिं कृत्वा उदिते च दिवाकरे ।। ९५ ।।\nपंचगव्यं ततः पीत्वा शीघ्रं मुच्येत किल्बिषात् ।।\nय एतेन विधानेन प्रायश्चित्तं समाचरेत् ।। ९६ ।।\nसर्वसङ्गं परित्यज्य मम लोकं स गच्छति ।।\nअदत्त्वा गन्धमाल्यानि यो मे धूपं प्रयच्छति ।। ९७ ।।\nकुणपो जायते भूमे यातुधानो न संशयः ।।\nवर्षाणि चैकविंशानि अयस्कारनिवासकः ।। ९८ ।।\nतिष्ठत्यत्र महाभागे एवमेतन्न संशयः ।।\nअन्यच्च ते प्रवक्ष्यामि तच्छृणुष्व वसुन्धरे ।। ९९ ।।\nप्रायश्चित्तं प्रवक्ष्यामि येन मुच्येत किल्बिषात् ।।\nयस्य कस्यचिन्मासस्य शुक्लपक्षस्य द्वादशीम् ।। 136.१०० ।।\nउपोष्य चाष्टभक्तं तु दशैकादशमेव च ।।\nप्रभातायां तु शर्वर्यामुदिते रविमण्डले ।। १०१ ।।\nपंचगव्यं ततः पीत्वा शीघ्रं मुच्यति किल्बिषात् ।।\nय एतेन विधानेन प्रायश्चित्तं समाचरेत् ।। १०२ ।।\nतानि तानि तरन्त्येव सर्व एव पितामहाः ।।\nवहन्नुपानहौ पद्भ्यां यस्तु मामुपचक्रमेत् ।। १०३ ।।\nचर्मकारस्तु जायेत वर्षाणां तु त्रयोदश ।।\nतज्जन्मनः परिभ्रष्टः सूकरो जायते पुनः ।। १०४।।\nसूकरत्वात्परिभ्रष्टः श्वा भवेच्च जुगुप्सितः ।।\nततः श्वत्त्वात्परिभ्रष्टो मानुषेषूपजायते ।। १०५ ।।\nमद्भक्तश्च विनीतश्च अपराधविवर्जितः ।।\nमुक्तस्तु सर्वसंसारान्मम लोकं स गच्छति ।। १०६ ।।\nय एतेन विधानेन वसुधे कर्म कारयेत् ।।\nन स लिप्येत पापेन एवमेतन्न संशयः ।। १०७ ।।\nभेरीशब्दमकृत्वा तु यस्तु मां प्रतिबोधयेत् ।।\nबधिरो जायते भूमे एकं जन्म न संशयः ।। १०८ ।।\nतस्य वक्ष्यामि सुश्रोणि प्रायश्चित्तं मम प्रियम् ।।\nकिल्बिषाद्येन मुच्येत भेरीताडनमोहितः ।। १०९ ।।\nयस्य कस्यचिन्मासस्य शुक्लपक्षे तु द्वादशी ।।\nआकाशशयनं कृत्वा शीघ्रं मुच्येत किल्बिषात् ।। 136.११० ।।\nय एतेन विधानेन वसुधे कर्म कारयेत् ।।\nअपराधं न गच्छेत्तु मम लोकं स गच्छति ।। १११ ।।\nअन्नं भुक्त्वा बहुतरमजीर्णेन परिप्लुतः ।।\nउद्गारेण समायुक्तः अस्नात उपसर्पति ।। ११२ ।।\nएकजन्मनि श्वा चैव वानरश्चैव जायते ।।\nएकस्मिञ्जन्मनि च्छागः सृगालश्चैकजन्मनि ।। ११३ ।।\nएकजन्म भवेदन्धो मूषको जायते पुनः ।।\nतारितो ह्येष संसाराज्जायते विपुले कुले ।।११४।।\nशुद्धो भागवतः श्रेष्ठस्त्वपराधविवर्ज्जित।।\nप्रायश्चित्तं प्रवक्ष्यामि मम भक्तसुखावहम्।।११५।।\nकिल्बिषाद्येन मुच्येत मम भक्तिपरायणः ।।\nत्रिदिनं पावकाहारो मूलाहारो दिनत्रयम् ।। ११६ ।।\nपायसेन दिनत्रय्यां त्रिदिनं सक्तुना तथा ।।\nत्रिदिनं वायुभक्षोऽपि आकाशशयनस्त्रिकम् ।।११७।।\nउत्थायापररात्रे तु कृत्वा वै दन्तधावनम्।।\nपंचगव्यं पिबेच्चैव शरीरपरिशोधनम् ।।११८।।\nय एतेन विधानेन प्रायश्चित्तं समाचरेत् ।।\nन स लिप्येत पापेन मम लोकं स गच्छति ।। ११९ ।।\nआख्यानानां महाख्यानं तपसां च परं तपः ।।\nअत्राहं कीर्त्तयिष्यामि ब्राह्मणेभ्यो महेश्वरि ।। 136.१२० ।।\nएष धर्मश्च कीर्त्तिश्च आचाराणां महौजसाम् ।।\nगुणानां च परं श्रेष्ठं ऋतीनां च महा ऋतिः ।। १२१ ।।\nय एतत्पठते नित्यं कल्यमुत्थाय मानवः ।।\nस पितॄँस्तारयेज्जन्तुर्दश पूर्वान्दशापरान् ।। १२२ ।।\nआरोग्याणां महारोग्यं मङ्गलानां तु मङ्गलम् ।।\nरत्नानां परमं रत्नं सर्वपापप्रणाशनम् ।। १२३ ।।\nयस्तु भागवतो नित्यं पठते च दृढव्रतः ।।\nकृत्वा सर्वापराधानि न स पापेन लिप्यते ।। १२४ ।।\nएष जप्यः प्रमाणं च सन्ध्योपासनमेव च ।।\nकल्यमुत्थाय पठते मम लोकं स गच्छति ।। १२५ ।।\nन पठेन्मूर्खमध्ये तु कुशिष्याणां तथैव च ।।\nदद्याद्भागवते श्रेष्ठे मम कर्मपरायणे ।। १२६ ।।\nएतत्ते कथितो देवि आचारस्य विनिश्चयः ।।\nपूर्वं त्वया यत्पृष्टं तु किमन्यच्छ्रोतुमिच्छसि ।। १२७ ।।\nइति श्रीवराहपुराणे भगवच्छास्त्रे प्रायश्चित्तकर्मसूत्रं नाम षट्त्रिंशदधिकशततमोऽध्यायः ।। १३६ ।।"
  }
]
[
  {
    "text": "धरण्युवाच ।\nये ते मणौ तदा देव उत्पन्ना नरपुंगवाः ।\nतेषां वरो भगवता दत्तस्त्रेतायुगे किल ।। १७.१ ।।\nराजानो भवितारो वै कथं तेषां समुद्भवः ।\nकिं च चक्रुर्हि ते कर्म पृथङ् नामानि शंस मे ।। १७.२ ।।\nश्रीवराह उवाच ।\nसुप्रभो मणिजो यस्तु राजा नाम्ना महामनाः ।\nतस्योत्पत्तिं वरारोहे श्रृणु त्वं भूतधारिणि ।। १७.३ ।।\nआसीद् राजा महाबाहुरादौ कृतयुगे पुरा ।\nश्रुतकीर्तिरिति ख्यातस्त्रैलोक्ये बलवत्तरः ।। १७.४ ।।\nतस्य पुत्रत्वमापेदे सुप्रभो मणिजो धरे ।\nप्रजापालेति वै नाम्ना श्रुतकीर्तिर्महाबलः ।। १७.५ ।।\nसैकस्मिंश्चिद् दिने प्रायाद् विपिनं श्वापदाकुम् ।\nतत्रापश्यदृषेर्धन्यं महदाश्रममण्डलम् ।। १७.६ ।।\nतस्मिन् महातपा नाम ऋषिः परधार्मिकः ।\nतपस्तेपे निराहारो जपन् ब्रह्म सनातनम् ।। १७.७ ।।\nतत्रासौ पार्थिवः श्रीमान् प्रवेशाय मतिं तदा ।\nचकार चाविशद् राजा प्रजापालो महातपाः ।। १७.८ ।।\nतस्मिन् वराश्रमपदे वनवृक्षजात्या\nधराप्रसूतोर्जितमार्गजुष्टाः ।\nलतागृहा इन्दुरविप्रकाशिनो\nनायासितज्ञाः कुलभृङ्गराजाः ।। १७.९ ।।\nसुरक्तपद्मोदरकोमलाग्र-\nनखाङ्गुलीभिः प्रसृतैः सुराणाम् ।\nवराङ्गनाभिः पदपङ्क्तिमुच्चै-\nविंहाय भूमिं त्वपि वृत्रशत्रोः ।। १७.१० ।।\nक्वचित् समीपे तमतीव हृष्टै-\nर्नानाद्विजैः षट्चृरणैश्च मत्तैः ।\nवासद्भिरुच्चैर्विविधप्रमाणाः\nशाखाः सुपुष्पाः समयोगयुक्ताः ।। १७.११ ।।\nकदम्बनीपार्ज्जुनशीलशाल-\nलतागृहस्थैर्मधुरस्वरेण ।\nजुष्टं विहङ्गैः सुजनप्रयोगा\nनिराकुला कार्यधृतिर्यथास्थैः ।। १७.१२ ।।\nमखाग्निधूमैरुदिताग्निहोमै-\nस्ततः समन्तात् गृहमेधिभिर्द्विजैः ।\nसिंहैरिवाधर्म्मकरी विदारितः\nस तीक्ष्णदंष्ट्रैर्वरमत्तकेसरैः ।। १७.१३ ।।\nएवं स राजा विविधानुपायान्\nवराश्रमे प्रेक्षमाणो विवेश ।\nतस्मिद् प्रविष्टे तु स तीव्रतेजा\nमहातपाः पुण्यकृतां प्रधानः ।\nदृष्टो यथा भानुरनन्तभानुः\nकौश्यासने ब्रह्मविदां प्रधानः ।। १७.१४ ।।\nदृष्ट्वा स राजा विजयी मृगाणां\nमतिं विसस्मार मुनेः प्रसङ्गात् ।\nचकार धर्मं प्रति मानसं सो\nअनुत्तमं प्राप्य नृपो मुनिं सः ।। १७.१५ ।।\nस मुनिस्तं नृपं दृष्ट्वा प्रजापालमकल्मषम् ।\nअभ्यागतक्रियां चक्रे आसनस्वागतादिभिः ।। १७.१६ ।।\nततः कृतासनो राजा प्रणम्य ऋषिपुङ्गवम् ।\nपप्रच्छ वसुधे प्रश्नमिमं परमदुर्लभम् ।। १७.१७ ।।\nभगवन् दुःखसंसारमग्नैः पुम्भिस्तितीर्षुभिः ।\nयत्कार्यं तन्ममाचक्ष्व प्रणते शंसितव्रत ।। १७.१८ ।।\nमहातपा उवाच ।\nसंसारार्णवमज्जमानमनुजैः पोतः स्थिरोऽतिध्रुवः\nकार्यः पूजनदानहोमविविधैर्यज्ञैः समं ध्यायनैः ।\nकीलैः कीलितमोक्षभिः सुरभटैरूर्ध्वं महारज्जुभिः\nप्राणाद्यैरधुना कुरुष्व नृपते पोतं त्रिलोकेश्वरम् ।। १७.१९ ।।\nनारायणं नरकहरं सुरेशं\nभक्त्या नमस्कुर्वति यो नृपेश ।\nस वीतशोकः परमं विशोकं\nप्राप्नोति विष्णोः पदमव्ययं तत् ।। १७.२० ।।\nनृप उवाच ।\nभगवन् सर्वधर्मज्ञ कथं विष्णुः सनातनः ।\nपूज्यते मोक्षमिच्छद्भिः पुरुषैर्वद तत्त्वतः ।। १७.२१ ।।\nमहातपा उवाच ।\nश्रृणु राजन् महाप्राज्ञ यथा विष्णुः प्रसीदति ।\nपुरुषाणां तथा स्त्रीणां सर्वयोगीश्वरो हरिः ।। १७.२२ ।।\nसर्वे देवाः सपितरो ब्रह्माद्याश्चाण्डमध्यगाः ।\nविष्णोः सकाशादुत्पन्ना इतीयं वैदिकी श्रुतिः ।। १७.२३ ।।\nअग्निस्तथाश्विनौ गौरी गजवक्त्रभुजंगमाः ।\nकार्तिकेयस्तथादित्यो मातरो दुर्गया सह ।। १७.२४ ।।\nदिशो धनपतिर्विष्णुर्यमो रुद्रः शशी तथा ।\nपितरश्चेति संभूताः प्राधान्येन जगत्पतेः ।। १७.२५ ।।\nहिरण्यगर्भस्य तनौ सर्वं एव समुद्भवाः ।\nपृथक्पृथक् ततो गर्वं वहमानाः समन्ततः ।। १७.२६ ।।\nअहं योग्यस्त्वहं याज्य इति तेषां स्वनो महान् ।\nश्रूयते देवसमितौ सागरक्षुब्धसन्निभः ।। १७.२७ ।।\nतेषां विवदमानानां वह्निरुत्थाय पार्थिव ।\nउवाच मां यजस्वेति ध्यायध्वं मामिति ब्रुवन् ।। १७.२८ ।।\nप्राजापत्यमिदं नूनं शरीरं मद्विनाकृतम् ।\nविनाशमुपपद्येत यतो नाहं महानहम् ।। १७.२९ ।।\nएवमुक्त्वा शरीरं तु त्यक्त्वा वह्निर्विनिर्ययौ ।\nनिर्गतेऽपि ततस्तस्मिंस्तच्छरीरं न शीर्यते ।। १७.३० ।।\nततोऽश्विनौ मूर्तिमन्तौ प्राणापानौ शरीरगौ ।\nआवां प्रधानावित्येवमूचतुर्याज्यसत्तमौ ।। १७.३१ ।।\nएवमुक्त्वा शरीरं तु विहाय क्वचिदास्थितौ ।\nतयोरपि क्षयं कृत्वा क्षेत्री तत्पुरमास्थितः ।। १७.३२ ।।\nततो वागब्रबीद् गौरी प्राधान्यं मयि संस्थितम् ।\nसाऽप्येवमुक्त्वा क्षेत्रात् तु निश्चक्राम बहिः शुभा ।। १७.३३ ।।\nतया विनापि तत्क्षेत्रं वागूनं व्यवतिष्ठत ।\nततो गणपतिर्वाक्यमाकाशाख्योऽब्रवीत् तदा ।। १७.३४ ।।\nन मया रहितं किञ्चिच्छरीरं स्थायि दूरतः ।\nकालान्तरेत्येवमुक्त्वा सोऽपि निष्क्रम्य देहतः ।। १७.३५ ।।\nपृथग्भूतस्तथाप्येतच्छरीरं नाप्यनीनशत् ।\nविनाकाशाख्यतत्त्वेन तथापि न विशीर्यते ।। १७.३६ ।।\nसुषिरैस्तु विहीनं तु दृष्ट्वा क्षेत्रं व्यवस्थितम् ।\nशरीरधातवः सर्वे ते ब्रूयुर्वाक्यमेव हि ।। १७.३७ ।।\nअस्माभिर्व्यतिरिक्तस्य न शरीरस्य धारणम् ।\nभवतीत्येवमुक्त्वा ते जहुः सर्वे शरीरिणः ।। १७.३८ ।।\nतैर्व्यपेतमपि क्षेत्रं पुरुषेण प्रपाल्यते ।\nतं दृष्ट्वा त्वब्रवीत् स्कन्दः सोऽहंकारः प्रकीर्तितः ।। १७.३९ ।।\nमया विना शरीरस्य संभूतिरपि नेष्यते ।\nएवमुक्त्वा शरीरात् तु सोऽभ्यपेतः पृथक् स्थितः ।। १७.४० ।।\nतेनाक्षतेन तत्क्षेत्रं विना मुक्तवदास्थितम् ।\nतं दृष्ट्वा कुपितो भानुः स आदित्यः प्रकीर्तितः ।। १७.४१ ।।\nमया विना कथं क्षेत्रमिमं क्षणमपीष्यते ।\nएवमुक्त्वा प्रयातः स तच्छरीरं न शीर्यते ।। १७.४२ ।।\nततः कामादिरुत्थाय गणो मातृविसंज्ञितः ।\nन मया व्यतिरिक्तस्य शरीरस्य व्यवस्थितिः ।\nएवमुक्त्वा स यातस्तु शरीरं तन्न शीर्यते ।। १७.४३ ।।\nततो मायाऽब्रवीत्कोपात् सा च दुर्गा प्रकीर्तिता ।\nन मयाऽस्य विना भूतिरित्युक्त्वाऽन्तर्दधे पुनः ।। १७.४४ ।।\nततो दिशः समुत्तस्थुरूचुश्चेदं वचो महत् ।\nनास्माभी रहितं कार्यं भवतीति न संशयः ।\nचतस्त्र आगताः काष्ठा अपयाताः क्षणात् तदा ।। १७.४५ ।।\nततो धनपतिर्वायुर्मय्यपेते क्व संभवः ।\nशरीरस्येति सोप्येवमुक्त्वा मूर्धानगोऽभवत् ।। १७.४६ ।।\nततो विष्णुर्मनो ब्रूयान्नायं देहो मया विना ।\nक्षणमप्युत्सहेत् स्थातुमित्युक्त्वाऽन्तर्दधे पुनः ।। १७.४७ ।।\nततो धर्मोऽब्रवीत् सर्वमिदं पालितवानहम् ।\nइदानीमप्युपगते कथमेतद्भविष्यति ।। १७.४८ ।।\nएवमुक्त्वा गतो धर्मस्तच्छरीरं न शीर्यते ।\nततोब्रवीन्महादेवः अव्यक्तो भूतनायकः ।। १७.४९ ।।\nमहत्संज्ञो मया हीनं शरीरं नो भवेद् यथा ।\nएवमुक्त्वा गतः शम्भुस्तच्छरीरं न शीर्यते ।। १७.५० ।।\nतं दृष्ट्वा पितरश्चोचुस्तन्मात्रा यावदस्मभिः ।\nप्रगतैरेभिरेतच्च शरीरं शीर्यते ध्रुवम् ।\nएवमुक्त्वा तु ते देहं त्यक्त्वाऽन्तर्द्धानमागताः ।। १७.५१ ।।\nअग्निः प्राणो अपानश्च आकाशं सर्वधातवः ।\nक्षेत्रं तद्वदहंकारो भानुः कामादयो मया ।\nकाष्ठा वायुर्विष्णुर्धर्म शम्भुस्तथेन्द्रियार्थकाः ।। १७.५२ ।।\nएतैर्मुक्तं तु तत्क्षेत्रं तत् तथैव व्यवस्थितम् ।\nसोमेन पाल्यमानं तु पुरुषेणेन्दुरूपिणा ।। १७.५३ ।।\nएवं व्यवस्थिते सोमे षोडशात्मन्यथाक्षरे ।\nप्राग्वत् तत्र गुणोपेतं क्षेत्रमुत्थाय बभ्रम ।। १७.५४ ।।\nप्रागवस्थं शरीरं तु दृष्ट्वा सर्वज्ञपालितम् ।\nताः क्षेत्रदेवताः सर्वा वैलक्षं भावमाश्रिताः ।। १७.५५ ।।\nतमेवं तुष्टुवुः सर्वास्तं देवं परमेश्वरम् ।\nस्वस्थानमीयिषुः सर्वास्तदा नृपतिसत्तम ।। १७.५६ ।।\nत्वमग्निस्त्वं तथा प्राणस्त्वमपानः सरस्वती ।\nत्वमाकाशं धनाध्यक्षस्त्वं शरीरस्य धातवः ।। १७.५७ ।।\nअहंकारो भवान् देव त्वमादित्योऽष्टको गणः ।\nत्वं माया पृथिवी दुर्गा त्वं दिशस्त्वं मरुत्पतिः ।। १७.५८ ।।\nत्वं विष्णुस्त्वं तथा धर्मस्त्वं जिष्णुस्त्वं पराजितः ।\nअक्षरार्थस्वरूपेण परमेश्वरसंज्ञितः ।। १७.५९ ।।\nअस्माभिरपयातैस्तु कथमेतद्भविष्यति ।\nएवमत्र शरीरं तु त्यक्तमस्माभिरेव च ।। १७.६० ।।\nतत् परं भवता देव तदवस्थं प्रपाल्यते ।\nस्थानभङ्गो न नः कार्यः स्वयं सृष्ट्वा प्रजापते ।। १७.६१ ।।\nएवं स्तुतस्ततो देवस्तेषां तोषं परं ययौ ।\nउवाच चैतान् क्रीडार्थं भवन्तोत्पादिता मया ।। १७.६२ ।।\nकृतकृत्यस्य मे किं नु भवद्भिर्विप्रयोजनम् ।\nतथापि दद्मि वो रूपे द्वे द्वे प्रत्येकशोऽधुना ।। १७.६३ ।।\nभूतकार्येष्वमूर्तेन देवलोके तु मूर्तिना ।\nतिष्ठध्वमपि कालान्ते लयं त्वाविशत द्रुतम् ।। १७.६४ ।।\nशरीराणि पुनर्नैवं कर्त्तव्योऽहमिति क्वचित् ।\nमूर्त्तीनां च तथा तुभ्यं दद्मि नामानि वोऽधुना ।। १७.६५ ।।\nअग्नेर्वैश्वानरो नाम प्राणापानौ तथाश्विनौ ।\nभविष्यति तथा गौरी हिमशैलसुता तथा ।। १७.६६ ।।\nपृथिव्यादिगणस्त्वेष गजवक्त्रो भविष्यति ।\nशरीरधातवश्चेमे नानाभूतानि एव तु ।\nअहंकारस्तथा स्कन्दः कार्त्तिकेयो भविष्यति ।। १७.६७ ।।\nभानुश्चादित्यरूपोऽसौ मूर्त्तामूर्त्त च चक्षुषी ।\nकामाद्योऽयं गणो भूयो मातृरूपो भविष्यति ।। १७.६८ ।।\nशरीरमाया दुर्गैषा कारणान्ते भविष्यति ।\nदश कन्या भविष्यन्ति काष्ठास्त्वेतास्तु वारुणाः ।। १७.६९ ।।\nअयं वायुर्धनेशस्तु कारणान्ते भविष्यति ।\nअयं मनो विष्णुनामा भविष्यति न संशयः ।। १७.७० ।।\nधर्मोऽपि यमनामा च भविष्यति न संशयः ।\nमहत्तत्त्वं च भगवान् महादेवो भविष्यति ।। १७.७१ ।।\nइन्द्रियार्थाश्च पितरो भविष्यन्ति न संशयः ।\nअयं सोमः स्वयं भूत्वा यामित्रं सर्वदामराः ।। १७.७२ ।।\nएवं वेदान्तपुरुषः प्रोक्तो नारायणात्मकः ।\nस्वस्थाने देवताः सर्वा देवस्तु विरराम ह ।। १७.७३ ।।\nएवं प्रभावो देवोऽसौ वेदवेद्यो जनार्दनः ।\nकथितो नृपते तुभ्यं किमन्यच्छ्रोतुमिच्छसि ।। १७.७४ ।।\n।। इति श्रीवराहपुराणे भगवच्छास्त्रे सप्तदशोऽध्यायः ।। १७ ।।"
  }
]
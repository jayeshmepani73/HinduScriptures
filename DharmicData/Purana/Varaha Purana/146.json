[
  {
    "text": "अथ रुरुक्षेत्रस्थहृषीकेशमाहात्म्यम् ।।\nसूत उवाच ।।\nशालग्रामस्य माहात्म्यं श्रुत्वा गुह्यं महौजसम् ।।\nविस्मयं परमं गत्वा हृष्टा वचनमब्रवीत् ।। १ ।।\nधरण्युवाच ।।\nअहो क्षेत्रस्य माहात्म्यं यत्त्वया भाषितं हरे ।।\nएतच्छ्रुत्वा महाभाग जातास्मि विगतज्वरा ।। २ ।।\nरुरुषण्डमिति प्रोक्तं यत्त्वया परमार्च्चितम् ।।\nरुरुर्नाम कथं को वा आसीत्पूर्वं जनार्दन ।। ३ ।।\nयन्नाम्ना परमं क्षेत्रं हृषीकेश त्वयाश्रितम् ।।\nकथयस्व जगन्नाथ यद्यनुग्राह्यता मयि ।। ४ ।।\nश्रीवराह उवाच ।।\nआसीत्पुरा महाभागो देवदत्त इति द्विजः ।।\nभृगुवंशे समुत्पन्नो वेदवेदाङ्गपारगः ।।५।।\nयज्ञविद्यासु कुशलो व्रतनिष्ठोऽतिथिप्रियः ।।\nतत्राश्रमपदं पुण्यं पुण्यद्रुमलतान्वितम्।।६।।\nशान्तैर्मृगगणैः कीर्णं कन्दमूलफलान्वितम् ।।\nतत्र तीव्रं तपोऽतप्यद्देवदत्तो मुनीश्वरः ।।७।।\nवर्षाणामयुतं साग्रं तत इन्द्रो व्यचिन्तयत् ।।\nकामं वसन्तसहितं गन्धर्वान् स सखीन्पुनः ।। ८ ।।\nउवाच मधुरं वाक्यं क्षुब्धेन्द्रियमनाः प्रभुः ।।\nअहो सखायः किंचिन्मे महत्कार्यमुपस्थितम् ।। ९ ।।\nतस्य मे चिन्तयानस्य यूयमेव परा गतिः ।।\nभवत्प्रसादात्स्वस्थोऽहं निर्भयस्तद्विचिन्त्यताम् ।। 146.१० ।।\nतदिन्द्रस्य वचः श्रुत्वा ते काममलयानिलाः ।।\nप्रत्यूचुर्देवराजानमाज्ञापय निजं प्रियम् ।। ११ ।।\nजितेन्द्रियस्यापि मनः कस्य संक्षोभयामहे ।।\nकं वा सुतीव्रात्तपसो भ्रंशयामः सुपेशलम् ।। १२ ।।\nआज्ञाप्रसादं ते लब्ध्वा वद शीघ्रं सुखी भव ।।\nइत्युक्तः शतमन्युर्वै प्रत्युवाचाऽथ मानयन् ।। १३ ।।\nतदैव मे गता चिन्ता भवतां दर्शनं यदा ।।\nजातमेवाऽखिलं कार्यं मम तच्छृणुताखिलाः ।। १४ ।।\nहिमशैले महारम्ये हृषीकेशाश्रितो मुनिः ।।\nदेवदत्त इति ख्यातस्तपस्यति महत्तपः ।।१५।।\nजिघृक्षुर्मे पदं नूनं तत्तपो विनिवर्त्यताम् ।।\nइत्युक्तास्ते तदाज्ञां वै गृहीत्वा शिरसा द्रुतम् ।। १६ ।।\nप्रस्थानाय मतिं चक्रुः कामदेवपुरःसराः ।।\nप्रस्थाप्याग्रे वसन्तं च मलयानिलमेव च ।। १७ ।।\nततः सुरपतिः शक्रः प्रम्लोचां नाम नामतः ।।\nप्रशस्य प्रणयात्पूर्वं मानयन्निदमब्रवीत् ।। १८।।\nगच्छ स्वस्तिमती देवि विजयाय मुनेर्भुवि ।।\nयत्राश्रमपदं तस्य देवदत्तस्य वै मुनेः ।। १९ ।।\nललितैः स्वैर्विलासैस्तं मोहयित्वा वशं कुरु ।।\nयथा मत्प्रीतिरतुला त्वं मे कार्यकरी सदा ।।146.२०।।\nतथा कुरुष्व भद्रं ते हृषीकेशसमीपतः ।।\nइन्द्रस्याज्ञां समादाय ययौ तस्याश्रमं प्रति ।। २१ ।।\nसमीपोपवने रम्ये नानाद्रुमलताकुले ।।\nमधुरालापबहुले कोकिलानां कलाकुले ।। २२ ।।\nरसालमञ्जरीव्याप्तरसामोदालिसंकुले ।।\nगुंजन्मत्तालिसन्नादश्रुतिश्रुतिधरान्विते ।। २३ ।।\nगन्धर्वगीतसंमिश्रे मलयानिलशीतले ।।\nसम्फुल्लपङ्कजवने सुनिर्मलजलाशये ।। २४ ।।\nमुनिप्रभावसन्त्यक्तक्रौर्यस्थलजलाशये ।।\nमधुरामोदमधुरे चित्तक्षोभविधायिनि ।।२५।।\nप्रविश्य सा वरारोहा गीतं सुमधुरं जगौ ।।\nयदा ध्यानादुपरतः समाधेर्विरताश्चिरात् ।।२६।।\nगान्धर्वं प्रारभंस्ते तु गन्धर्वाः सुरसम्मताः ।।\nतस्मिन्नेव क्षणे लब्ध्वाऽवसरं पंच सायकः ।। २७ ।।\nविचकर्ष धनुः पौष्पं सायकान् समयूयुजत् ।।\nसंलक्ष्य तं मुनिं शान्तं भाविदैवबलात्कृतम् ।।२८।।\nश्रुत्वा तन्मधुरं गीतं पञ्चमालापसुन्दरम् ।।\nक्षुब्धचित्तः समभवत्स मुनिः संशितव्रतः ।।२९।।\nचकर्ष च धनुः कामः पुनःपुनरतन्द्रितः ।।\nदेवव्रतोऽपि स मुनिः क्षुब्धात्मा नियतोऽपि सन्।।146.३०।।\nविचचाराश्रमपदं पश्यन्सन्तुष्टमानसः।।\nदूराद्ददर्श तन्वङ्गीं क्रीडन्तीं कन्दुकेन ताम्।।३१।।\nदृष्ट्वैव तां तु चार्वंगीं विद्धः कामेन पत्रिणा ।।\nतस्याः समीपमगमत्स्मयमानो महामुनिः ।।३२।।\nसापि दृष्ट्वा देवदत्तं सज्जन्ती हरिणेक्षणा ।।\nकटाक्षयन्ती सहसा लज्जमाना विगूहति ।। ३३ ।।\nकरेण कन्दुकं घ्नन्ती चञ्चलाक्षी सुपेशला ।।\nस्रंसता केशपासेन गलत्पुष्पेण राजता ।। ३४ ।।\nमनो हरन्ती तस्यर्षेः ललितैर्विभ्रमोद्भवैः ।।\nएतस्मिन्नन्तरे तस्या दक्षिणः पवनोऽहरत्।।३५।।\nवासः सूक्ष्मंगलन्नीवि कांचीदामगुणान्वितम् ।।\nपुष्पबाणोऽप्यविध्यत्तं दृष्ट्वा ऽवसरमन्तिके ।।३६।।\nसम्मोहितः स तु मुनिर्गत्वान्तिकमथाब्रवीत् ।।\nका त्वं कस्यासि सुभगे वनेऽस्मिन्किञ्चिकीर्षसि ।। ३७ ।।\nमादृशान्किं मृगयसे बाहुपाशेन वा मृगान् ।।\nबद्ध्वा गृहीत्वा वामोरु किं वाऽस्मान्कर्त्तुमिच्छसि।।३८।।\nसर्वथाऽस्मांस्तवाधीनान् यद्यद्वा कारयिष्यति ।।\nतत्तत्कुर्मो वयं नित्यं तदधीनाः स्म सर्वथा ।।३९।।\nअथ तां हसमानां च गृहीत्वा दक्षिणे करे।।\nसमालिङ्ग्य विषज्जंतीं रमयामास मोहितः ।।146.४०।।'\nरममाणस्तया सार्द्धं भुञ्जन्भोगान् मनोरमान् ।।\nतपःप्रभावोपनतान्दिवारात्रमतंद्रितः ।।४१ ।।\nबहूनहर्गणानेवं रममाणो यदृच्छया ।।\nसुप्तोत्थित इवाकस्माद्विवकेन समन्वितः ।।४२।।\nनिर्वेदं प्राप्तवान्सद्यस्तदोवाच भृशातुरः ।।\nअहो भागवती माया ययाहं भृशमोहितः ।। ४३ ।।\nजानन्नपि तपोभ्रंशं प्राप्तो दैवबलात्कृतः ।।\nअग्निकुण्डसमा नारी घृतकुम्भसमः पुमान् ।।४४।।\nइति प्रवादो मूर्खाणां विचारान्महदन्तरम् ।।\nघृतकुम्भोऽग्नि योगेन द्रवते न तु दर्शनात् ।।४५।।\nपुमांस्त्रीदर्शनादेव द्रवते यद्विमोहितः ।।\nनापराधस्त्वतो नार्याः स्वयं यदजितेन्द्रियः ।।४६।।\nइत्युक्त्वाऽसौ निवृत्तात्मा विससर्ज सुराङ्गनाम् ।।\nप्रम्लोचा दैववशगो मनस्येतदचिन्तयत् ।। ४७ ।।\nउपसर्गो महानत्र तपसो भ्रंशकारकः ।।\nत्यक्त्वाश्रममिमं चान्यत्स्थानं गत्वा समाहितः ।। ४८ ।।\nतपस्तीव्रं समास्थाय शोषयिष्ये कलेवरम् ।।\nइति निश्चित्य मनसा गत्वा भृग्वाश्रमं प्रति ।।४९।।\nगण्डकीसंगमे स्नात्वा सन्तर्प्य पितृदेवताः ।।\nविष्णुं शिवं च सम्पूज्य तपःस्थानं विचिंतयन् ।।146.५० ।।\nपश्यन्भृग्वाश्रमं रम्यमुत्तरं गतवान् शनैः ।।\nगण्डक्याः पूर्वभागे तु विविक्तं विजनं शुभम् ।। ५१ ।।\nदृष्ट्वा तीरेषु विश्रांतस्तपोभूमिमचिंतयत् ।।\nभृगुतुंगं समासाद्य शङ्कराराधने रतः ।।५२।।\nअतप्यत तपो घोरं शिवदर्शनलालसः ।।\nअथ दीर्घेण कालेन सन्तुष्टः स महेश्वरः ।। ५३ ।।\nलिंगरूपधरः साक्षादुपर्यपि तथा ह्यधः ।।\nतिर्यक् च जलधाराभिर्युक्तस्तत्तापशांतिकृत् ।। ५४ ।।\nउवाच च प्रसन्नात्मा मुने पश्य च मां शिवम् ।।\nमामेवावेहि विष्णुं त्वं मा पश्यस्वांतरं मम ।। ५५ ।।\nपूर्वमन्तरभावेन दृष्टवानसि यन्मम ।।\nतेन विघ्नोऽभवद्येन गलितं त्वत्तपो महत् ।। ५६ ।।\nआवामेकेन भावेन पश्यंस्त्वं सिद्धिमाप्स्यसि ।।\nतपःप्रभावाल्लिंगानि प्रादुर्भूतानि यत्र वै ।।५७।।\nसमंगमिति विख्यातमेतत्स्थानं भविष्यति ।।\nस्नात्वाऽत्र गण्डकीतीर्थे मम लिंगानि योऽर्च्चयेत् ।।५८।।\nतस्य योगफलं सम्यग्भविष्यति न संशयः ।।\nइति दत्त्वा वरं शम्भुस्तत्रैवान्तरधीयत ।।५९।।\nदेवदत्तोऽपि स मुनिः सम्प्राप्य ज्ञानमुत्तमम् ।।\nशिवोपदिष्टमार्गेण सायुज्यं परमं गतः ।। 146.६० ।।\nप्रम्लोचापि मुनेर्गर्भं सम्प्राप्याश्रममन्तिकात् ।।\nप्रसूतां कन्यकां त्यक्त्वा स्वर्गमेव जगाम ह ।। ६१ ।।\nपुनर्जातमिवात्मानं मन्यमाना शुचिस्मिता ।।\nसापि कन्या मृगैस्तत्र रुरुभिर्वर्द्धिता सती ।। ६२ ।।\nरुरुरित्वेव विख्याता पितुरेवाश्रमे स्थिता ।।\nयुवभिः प्रार्थ्यमानापि चित्ते कञ्चन नाध्यगात् ।।५३।।\nततः सुनिश्चयं कृत्वा तपसे धृतमानसा ।।\nचिन्तयन्ती जगन्नाथं भगवन्तं रमापतिम् ।।६४।।\nमासे सा प्रथमे बाला फलाहारपरायणा ।।\nएकांतरं दिनं प्राप्य द्वितीये त्रिदिनान्तरे ।। ६५।।\nतृतीये पंचम दिने चतुर्थे सप्तमांतरे ।।\nपञ्चमे नवरात्रेण षष्ठे पञ्चदशाहके ।। ६६ ।।\nमासेन सप्तमे चैव शीर्णपर्णाशनाष्टमे ।।\nत्यक्त्वा तान्यपि सा बाला वाय्वाहारा बभूव ह ।। ६७ ।।\nसैवं वर्षशतं स्थित्वा हरावेकाग्रमानसा ।।\nसमाधिना समा भूत्वा स्थाणुवन्निश्लाऽभवत् ।। ६८ ।।\nद्वन्द्वानि   नाविदच्चापि आत्मभूतान्तरं विना ।।\nपरां काष्ठां समापन्ना प्रकाशमयकांतिधृक् ।। ६९ ।।\nतत्तेजसा वृतं सर्वं तदा दृष्ट्वा वसुन्धरे ।।\nअहं विस्मयमापन्नस्तस्याः प्रत्यक्षतां गतः ।। 146.७० ।।\nसन्निरुद्धेन्द्रियग्रामा नाचक्षत बहिःस्थितम् ।।\nतदा हृषीकाण्याविश्य संहृत्य स्वं हृदो बहिः ।। ७१ ।।\nस्थितोऽहं वसुधे देवि अक्ष्णोः प्रत्यक्षतां गतः ।।\nहृषीकाणि नियम्याहं यतः प्रत्यक्षतां गतः ।। ७२ ।।\nहृषीकेश इति ख्यातो नाम्ना तत्रैव संस्थितः ।।\nसा मां यदैव नापश्यदुन्मील्य नयने ततः ।। ७३ ।।\nबहिः स्थितं च मां दृष्ट्वा प्रणनाम कृताञ्जलिः ।।\nगद्गदस्वरसंयुक्ता अश्रुक्लिन्नविलोचना ।। ७४ ।।\nरोमांचिततनुश्चासीत्कदम्बमुकुलाकृतिः ।।\nतथा भूतां तु तां दृष्ट्वा प्रावोचमहमङ्गनाम् ।। ७९ ।।\nअयि बाले विशालाक्षि तुष्टोऽहं तपसस्तव ।।\nवरं याचय मत्तस्त्वं यत्ते मनसि वर्त्तते ।। ७६ ।।\nअदेयमपि ते दद्मि यदन्येषां सुदुर्ल्लभम् ।।\nइति श्रुत्वा प्रभोर्वाक्यं प्रणम्य च पुनः पुनः ।। ७७ ।।\nस्तुत्वा तं देवदेवेशं प्रबद्धकरसंपुटा ।।\nददासि चेद्वरं मह्यं देवदेव जगत्पते ।। ७८ ।।\nअनेनैव स्वरूपेण भगवन्स्थातुमर्हसि ।।\nस्थितोऽस्म्यत्रैव भद्रं ते अपरं वरयाशु मे ।। ७९ ।।\nदुर्लभं ते वरं दद्मि तपसाहं प्रतोषितः ।।\nइत्युक्त्वा मां प्रणम्याह रुरुः सा संशितव्रता ।। 146.८० ।।\nयदि प्रसन्नो देवेश तदा मां कुरु पावनीम् ।।\nमन्नाम्ना क्षेत्रमेतच्च ख्यातं भवतु नान्यथा ।। ८१ ।।\nतामहं देवि सुभगे प्रावोचं पुनरेव हि।।\nतीर्थानां परमं तीर्थं तव देहो भवत्वयम् ।। ८२ ।।\nतव नाम्नां च विख्यातमेतत्क्षेत्रं भविष्यति ।।\nतव तीर्थे कृतस्नानस्त्रिरात्रोपोषितो नरः।।८३।।\nविलोक्य मां भवेत्पूतो मम वाक्यान्न संशयः ।।\nब्रह्महत्यादि पापानि ज्ञात्वाऽज्ञात्वा कृतान्यपि ।। ८४ ।।\nयास्यन्ति विलयं क्षिप्रमेवमेतन्न संशयः ।।\nइति दत्त्वा वरांस्तस्यै तत्रैवान्तर्हितः स्थितः ।। ८९ ।।\nसापि कालेन सञ्जाता तीर्थभूता तथाऽभवत् ।।\nएतत्ते कथितं देवि रुरुमाहात्म्यमुत्तमम् ।। ८६ ।।\nरुरुक्षेत्रस्य प्रभवमेतद्गुह्यं परं मम ।।८७।।\nइति श्रीवराहपुराणे भगवच्छास्त्रे रुरुक्षेत्रऋषीकेशयोर्माहात्म्यं नाम षट्चत्वारिंशदधिकशततमोऽध्यायः।।१४६।।"
  }
]
[
  {
    "text": "महातपा उवाच ।\nआदित्रेतासु राजानो मणिजा ये प्रकीर्त्तिताः ।\nकथयिष्यामि तान् राजन् यत्र जातोऽपि पार्थिव ।। ३६.१ ।।\nयोऽसौ सुप्रभनामासीत् स त्वं राजन् कृते युगे ।\nजातोऽसि नाम्ना विख्यातः प्रजापालेति शोभनः ।। ३६.२ ।।\nशेषास्त्रेतायुगे राजन् भविष्यन्ति महाबलाः ।\nयो दीप्ततेजा मणिजः स शन्तेति प्रकीर्तितः ।। ३६.३ ।।\nसुरश्मिर्भविता राजा शशकर्णो महाबलः ।\nशुभदर्शनः पाञ्चालो भविष्यति नराधिपः ।। ३६.४ ।।\nसुशान्तिरङ्गवंशे वै सुन्दरोऽप्यङ्ग इत्युत ।\nसुन्दश्च मुचुकुन्दोऽभूत्सुद्युम्नस्तुर एव च ।। ३६.५ ।।\nसुमनाः सोमदत्तस्तु शुभः संवरणोऽभवत् ।\nसुशीलो वसुदानस्तु सुखदो सुपतिर्भवत् ।। ३६.६ ।।\nशम्भुः सेनापतिरभूत् सुकान्तो दशरथः स्मृतः ।\nसोमोऽभूज्जनको राजा एते त्रेतायुगे नृप ।। ३६.७ ।।\nसर्वे भूमिमिमां राजन् भुक्त्वा ते वसुधाधिपाः ।\nइष्ट्वा च विविधैर्यज्ञैर्दिवं प्राप्स्यन्त्यसंशयम् ।। ३६.८ ।।\nश्रीवराह उवाच ।\nएवं श्रुत्वा स राजर्षिर्ब्रह्मविद्याऽमृतं प्रभुः ।\nआख्यानं परमं प्रीतस्तपश्चर्तुमियाद् वनम् ।। ३६.९ ।।\nऋषिरध्यात्मयोगेन विहायेदं कलेवरम् ।\nब्रह्मभूतोऽभवद्धात्रि हरौ लयमवाप च ।। ३६.१० ।।\nवृन्दावनं च राजाऽसौ तपोऽर्थं गतवान् प्रभुः ।\nतत्र गोविन्दनामानं हरिं स्तोतुमथारभत् ।। ३६.११ ।।\nराजोवाच ।\nनमामि देवं जगतां च मूर्त्तिं\nगोपेन्द्रमिन्द्रानुजमप्रमेयम् ।\nसंसारचक्रक्रमणैकदक्षं\nक्षितीधरं देववरं नमामि ।। ३६.१२ ।।\nभवोदधौ दुःखशतोर्म्मिभीमे\nजरावर्त्ते कृष्णपातालमूले ।\nतदन्तमेको दधते सुखं मे\nनमोऽस्तु ते गोपतिरप्रमेय ।। ३६.१३ ।।\nव्याध्यादियुक्तः पुरुषैर्ग्रहैश्च\nसङ्घट्टमानं पुनरेव देव ।\nनमोऽस्तु ते युद्धरते महात्मा\nजनार्दनो गोपतिरुग्रबाहुः ।। ३६.१४ ।।\nत्वमुत्तमः सर्वविदां सुरेश\nत्वया ततं विश्वमिदं समस्तम् ।\nगोपेन्द्र मां पाहि महानुभाव\nभवाद्भीतं तिग्मरथाङ्गपाणे ।। ३६.१५ ।।\nपरोऽसि देव प्रवरः सुराणां\nपुंसः स्वरूपोऽसि शशिप्रकाशः ।\nहुताशवक्त्राच्युत तीव्रभाव\nगोपेन्द्र मां पाहि भवे पतन्तम् ।। ३६.१६ ।।\nसंसारचक्रक्रमणान्यनेका -\nन्याविर्भवन्त्यच्युत देहिनां यत् ।\nत्वन्मायया मोहितानां सुरेश\nकस्ते मायां तरते द्वन्द्वधामा ।। ३६.१७ ।।\nअगोत्रमस्पर्शमरूपगन्ध -\nमनामनिर्देशमजं वरेण्यम् ।\nगोपेन्द्र त्वां यद्युपासन्ति धीरा -\nस्ते मुक्तिभाजो भवबन्धमुक्ताः ।। ३६.१८ ।।\nशब्दातिगं व्योमरूपं विमूर्त्तिं\nविकर्म्मिणां शुभभावं वरेण्यम् ।\nचक्राब्जपाणिं तु तथोपचारा-\nदुक्तं पुराणे सततं नमामि ।। ३६.१९ ।।\nत्रिविक्रमं क्रान्तजगत्त्रयं च\nचतुर्मूर्त्तिं विश्वगतां क्षितीशम् ।\nशम्भुं विभुं भूतपतिं सुरेशं\nनमाम्यहं विष्णुमनन्तमूर्त्तिम् ।। ३६.२० ।।\nत्वं देव सर्वाणि चराचराणि\nसृजस्यथो संहरसे त्वमेव ।\nमां मुक्तिकामं नय देव शीघ्रं\nयस्मिन् गता योगिनो नापयान्ति ।। ३६.२१ ।।\nजयस्व गोविन्द महानुभाव\nजयस्व विष्णो जय पद्मनाभ ।\nजयस्व सर्वज्ञ जयाप्रमेय\nजयस्व विश्वेश्वर विश्वमूर्त्ते ।। ३६.२२ ।।\nश्रीवराह उवाच ।\nएवं स्तुत्वा तदा राजा निधाय स्वं कलेवरम् ।\nपरमात्मनि गोविन्दे लयमागाच्च शाश्वते ।। ३६.२३ ।।\n।। इति श्रीवराहपुराणे भगवच्छास्त्रे षट्त्रिंशोऽध्यायः ।। ३६ ।।"
  }
]
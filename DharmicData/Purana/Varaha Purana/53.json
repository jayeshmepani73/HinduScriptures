[
  {
    "text": "<b>भद्राश्व उवाच ।\n</b>\nमत्प्रश्नविषये ब्रह्मन् कथेयं कथिता त्वया ।\nतस्या विभूतिरभवत् कस्य केन कृतेन ह ।। ५३.१ ।।"
  },
  {
    "text": "<b>अगस्त्य उवाच ।\n</b>\nआगतेयं कथा चित्रा सर्वस्य विषये स्थिता ।\nत्वद्देहे मम देहे च सर्वजन्तुषु सा समा ।। ५३.२ ।।"
  },
  {
    "text": "तस्यां संभूतिमिच्छन् यस्तस्योपायं स्वयं परम् ।\nपशुपालात् समुत्पन्नो यश्चतुष्पाच्चतुर्मुखः ।। ५३.३ ।।"
  },
  {
    "text": "स गुरुः स कथायास्तु तस्याश्चैव प्रवर्त्तकः ।\nतस्य पुत्रः स्वरो नाम सप्तमूर्तिंरसौ स्मृतः ।। ५३.४ ।।"
  },
  {
    "text": "तेन प्रोक्तं तु यत्किंचित् चतुर्णां साधनं नृप ।\nऋगर्थानां चतुर्भिस्ते तद्भक्त्याराध्यतां ययुः ।। ५३.५ ।।"
  },
  {
    "text": "चतुर्णां प्रथमो यस्तु चतुःश्रृङ्गसमास्थितः ।\nवृषद्वितीयस्तत्प्रोक्तमार्गेणैव तृतीयकः ।\nचतुर्थस्तत्प्रणीतस्तां पूज्य भक्त्या सुतं व्रजेत् ।। ५३.६ ।।"
  },
  {
    "text": "सप्तमूर्त्तेस्तु चरितं शुश्रुंवुः प्रथमं नृप ।\nब्रह्मचर्येण वर्त्तेत द्वितीयोऽस्य सनातनः ।। ५३.७ ।।"
  },
  {
    "text": "ततो भृत्यादिभरणं वृषभारोहणं त्रिषु ।\nवनवासश्च निर्द्दिष्ट आत्मस्थे वृषभे सति ।। ५३.८ ।।"
  },
  {
    "text": "अहमस्मि वदत्यन्यश्चतुर्द्धा एकधा द्विधा ।\nभेदभिन्नसहोत्पन्नास्तस्यापत्यानि जज्ञिरे ।। ५३.९ ।।"
  },
  {
    "text": "नित्यानित्यस्वरूपाणि दृष्ट्वा पूर्वं चतुर्मुखः ।\nचिन्तयामास जनकं कथं पश्याम्यहं नृप ।। ५३.१० ।।"
  },
  {
    "text": "मदीयस्य पितुर्ये हि गुणा आसन् महात्मनः ।\nन ते सम्प्रति दृश्यन्ते स्वरापत्येषु केषुचित् ।। ५३.११ ।।"
  },
  {
    "text": "पितुः पुत्रस्य यः पुत्रः स पितामहनामवान् ।\nएवं श्रुतिः स्थिता चेयं स्वरापत्येषु नान्यथा ।। ५३.१२ ।।"
  },
  {
    "text": "क्वापि संपत्स्यते भावो द्रष्टव्यश्चापि ते पिता ।\nएवं नीतेऽपि किं कार्यमिति चिन्तापरोऽभवत् ।। ५३.१३ ।।"
  },
  {
    "text": "तस्य चिन्तयतः शस्त्रं पितृकं पुरतो बभौ ।\nतेन शस्त्रेण तं रोषान्ममन्थ स्वरमन्तिके ।। ५३.१४ ।।"
  },
  {
    "text": "तस्मिन् मथितमात्रे तु शिरस्तस्यापि दुर्ग्रहम् ।\nनालिकेरफलाकारं चतुर्वक्त्रोऽन्वपश्यत ।। ५३.१५ ।।"
  },
  {
    "text": "तच्चावृतं प्रधानेन दशधा संवृतो बभौ ।\nचतुष्पादेन शस्त्रेण चिच्छेद तिलकाण्डवत् ।। ५३.१६ ।।"
  },
  {
    "text": "प्रकामं तिलसंच्छिन्ने तदमूलौ न मे बभौ ।\nअहं त्वहं वदन् भूतं तमप्येवमथाच्छिनत् ।। ५३.१७ ।।"
  },
  {
    "text": "तस्मिन् छिन्ने तदस्यांसे ह्रस्वमन्यमवेक्षत ।\nअहं भूतादि वः पञ्च वदन्तं भूतिमन्तिकात् ।। ५३.१८ ।।"
  },
  {
    "text": "तमप्येवमथो छित्त्वा पञ्चाशून्यममीक्षत ।\nकृत्वावकाशं ते सर्वे जल्पन्त इदमन्तिकात् ।। ५३.१९ ।।"
  },
  {
    "text": "तमप्यसङ्गशस्त्रेण चिच्छेद तिलकाण्डवत् ।\nतस्मिंच्छिन्ने दशांशेन ह्रस्वमन्यमपश्यत ।। ५३.२० ।।"
  },
  {
    "text": "पुरुषं रूपशस्त्रेण तं छित्त्वाऽन्यमपश्यत ।\nतद्वद् ह्रस्वं सितं सौम्यं तमप्येवं तदाऽकरोत् ।। ५३.२१ ।।"
  },
  {
    "text": "एवं कृते शरीरं तु ददर्श स पुनः प्रभुः ।\nस्वकीयमेवाकस्यान्तः पितरं नृपसत्तम ।। ५३.२२ ।।"
  },
  {
    "text": "त्रसरेणुसमं मूर्त्या अव्यक्तं सर्वजन्तुषु ।\nसमं दृष्ट्वा परं हर्षं उभे विसस्वरार्त्तवित् ।। ५३.२३ ।।"
  },
  {
    "text": "एवंविधोऽसौ पुरुषः स्वरनामा महातपाः ।\nमूर्त्तिस्तस्य प्रवृत्ताख्यं निवृत्ताख्यं शिरो महत् ।। ५३.२४ ।।"
  },
  {
    "text": "एतस्मादेव तस्याशु कथया राजसत्तम ।\nसंभूतिरभवद् राजन् विवृत्तेस्त्वेष एव तु ।। ५३.२५ ।।"
  },
  {
    "text": "एषेतिहासः प्रथमः सर्वस्य जगतो भृशम् ।\nय इमं वेत्ति तत्त्वेन साक्षात् कर्मपरो भवेत् ।। ५३.२६ ।।"
  },
  {
    "text": "।। इति श्रीवराहपुराणे भगवच्छास्त्रे त्रिपञ्चाशोऽध्यायः ।। ५३ ।।"
  }
]
[
  {
    "text": "अथ पिण्डकल्पोत्पत्तिप्रकरणम् ।।\nधरण्युवाच ।।\nश्रुतं श्राद्धं यथावृत्तं शौचाशौचांश्च सर्वशः ।।\nचतुर्णामपि वर्णानां प्रेतभोज्यं यथाविधि ।। १ ।।\nउत्पन्नं संशयं मेऽद्य भगवन्वक्तुमर्हसि ।।\nचातुर्वर्ण्येषु सर्वेषु दद्याद्दानं द्विजोत्तमे ।। २ ।।\nप्रतिगृह्णन्ति ये तत्र प्रेतभागं विशेषतः ।।\nअनिष्टं गर्हितं तत्र प्रेतेन सह भोजनम् ।। ३ ।।\nभुक्त्वा तेषां द्विजो देव मुच्यते केन कर्मणा ।।\nकथं ते तारयिष्यन्ति दातारं पुरुषोतम ।। ४ ।।\nप्रणयात्स्त्रीस्वभावेन पृच्छामि त्वां जनार्दन ।।\nएवमुक्तोऽपि भूम्या ऽसौ शंखदुन्दुभिनिःस्वनः ।। ५ ।।\nवराहरूपी भगवान्प्रत्युवाच वसुन्धराम् ।।\nश्रीवराह उवाच ।।\nसाधु भूमे वरारोहे यन्मां त्वं परिपृच्छसि ।।६।।\nकथयिष्यामि ते देवि तारयन्ति यथा द्विजाः।।\nभुक्त्वा तु प्रेतभोज्यानि ब्राह्मणो ज्ञानदुर्बलः ।। ७ ।।\nविशोधनार्थं देहस्य उपवासं तु कारयेत् ।।\nअहोरात्रोषितो भूत्वा विप्रो ज्ञानेन संयुतः ।। ८ ।।\nपूर्वसंध्यां विनिर्वर्त्य कृत्वा चैवाग्नितर्पणम् ।।\nतिलहोमं प्रकुर्वीत शान्तिमङ्गलपाठकः।।९।।\nप्राक्स्रोतसं नदीं गत्वा स्नानं कृत्वा विधानतः ।।\nपंचगव्यं ततः पीत्वा मधुपर्केण संयुतम् ।। 189.१० ।।\nऔदुम्बरे च पात्रे च कृत्वा शान्त्युदकानि च।।\nप्रोक्षयेच्च गृहं सर्वं यत्रातिष्ठत्स्वयं द्विजः ।। ११ ।।\nदेवाश्चाग्निमुखाः सर्वे तर्पयित्वा विभागशः ।।\nभूतानां च बलिं दद्याद्ब्राह्मणेभ्यश्च भोजनम् ।। १२ ।।\nएका गौस्तु प्रदातव्या पापक्षयकरी तदा ।।\nएवं तु कुरुते यश्च स याति परमां गतिम् ।। १३ ।।\nप्रेतान्ने चोदरस्थे तु कालधर्ममुपागतः ।।\nआकल्पं नरके घोरं वसमानः सुदुःखितः ।। १४ ।।\nप्राप्नोति राक्षसत्वं वै ततो मुच्येत किल्बिषात् ।।\nप्रायश्चित्तं तु कर्त्तव्यं दातृभोक्तृसुखावहम् ।। १५ ।।\nगोहस्त्यश्वधनादीनि सागरान्तानि माधवि ।।\nप्रतिगृह्णन्ति ये विप्रा मन्त्रेण विधिपूवर्कम् ।। १६ ।।\nप्रायश्चित्तं चरेद्यस्तु स तारयति निश्चितम् ।\nद्विजो ज्ञानेन सम्पन्नो वेदाभ्यासरतः सदा ।। १७ ।।\nस तारयति चात्मानं दातारं नैव संशयः ।।\nब्राह्मणो नावमन्तव्यस्त्रिभिर्वर्णैर्धराधरे ।। १८ ।।\nदैवे च जन्मनक्षत्रे श्राद्धकाले च पर्वसु ।।\nप्रेतकार्येषु सर्वेषु परीक्ष्य निपुणं द्विजम् ।। १९ ।।\nवेदविद्याव्रतस्नातं बहुधर्मनिरन्तरम् ।।\nशीलयुक्तं सुसन्तुष्टं धर्मज्ञं सत्यवादिनम् ।। 189.२० ।।\nक्षमायुक्तं च शास्त्रज्ञमहिंसायां रतं तथा ।।\nएभिर्गुणैस्तु संयुक्तं ब्राह्मणं प्राप्य सत्वरः ।। २१ ।।\nदद्याद्दानानि विप्राय स वै तारयितुं क्षमः ।।\nकुण्डगोलेषु यद्दत्तं निष्फलं तत्तु जायते ।। २२ ।।\nकुण्डगोलं प्रतिग्राहि दातारं चाप्यधो नयेत् ।।\nपित्र्ये कर्मणि चैकं तु कुण्डं वा गोलकं तथा ।। २३ ।।\nदृष्ट्वा तं पितरो यान्ति निराशा निरयं द्रुतम् ।।\nदैवे कर्मणि चैवं तु तेषां दत्तं सुनिष्फलम् ।। २४ ।।\nतस्माद्दानं न दातव्यमपात्राय यशस्विनि ।।\nअत्रार्थे यत्पुरा वृत्तं तच्छृणुष्व वसुन्धरे ।।२५।।\nअवन्तीविषये कश्चिद्राजा ह्यत्यन्तधार्मिकः ।।\nनाम्ना मेधातिथिश्चैव मनुवंशविवर्द्धनः ।। २६ ।।\nराज्ञः पुरोहितश्चासीच्चन्द्रशर्म्मा द्विजोत्तमः ।।\nआत्रेयगोत्रे चोत्पन्नो वेदवादरतः सदा ।। २७ ।।\nस राजा ब्राह्मणेभ्यश्च गा ददाति दिने दिने ।।\nशतं दत्त्वा विधानेन पृश्चाद्भुङ्क्ते नराधिपः ।। २८ ।।\nगते बहुतिथे काले राज्ञो मेधातिथेः पितुः ।।\nश्राद्धस्य दिवसः प्राप्तो वैशाखे वरवर्णिनि ।।\nविप्रानाह्वापयामास पितुर्वै श्राद्धकारणात् ।। २९ ।।\nआगतान्ब्राह्मणान्दृष्ट्वा मेधातिथिरकल्मषः ।।\nविप्रान्नत्वा गुरुं चैव श्राद्धारम्भमथाकरोत् ।। 189.३० ।।\nश्राद्धं कृत्वा तु विधिवत्पिण्डान्निर्वाप्य यत्नतः ।।\nश्राद्धसंकल्पितं चान्नं विप्रेभ्यः प्रददौ बहु ।। ३१ ।।\nतन्मध्ये ब्राह्मणः कश्चिद्गोलकोऽवस्थितस्तदा ।।\nश्राद्धे संकल्पितं चान्नं तस्मै दत्तं विधानतः ।। ३२ ।।\nतेनैव श्राद्धदोषेण राज्ञस्तु पितरस्तदा ।।\nस्वर्गाद्भ्रष्टावलम्बन्ते वने कण्टकसंयुते ।।३३।।\nक्षुत्पिपासार्दिता नित्यं क्रन्दन्ते च पुनः पुनः ।।\nकदाचिद्दैवयोगेन राजा मेधातिथिः स्वयम्।।३४।।\nमृगयार्थं गतस्तत्र द्वित्रैः परिजनैर्वृतः ।।\nतत्रावलम्बतो दृष्ट्वा तानपृच्छद्द्विजप्रियः ।। ३५ ।।\nके भवन्तोऽत्र संप्राप्ता दशामेतां सुदुःखिताः ।।\nकेन कर्मविपाकेन भवन्तः कथयन्तु मे ।। ३६ ।।\nपितर ऊचुः ।।\nअस्मद्वंशकरो नित्यं नाम्ना मेधातिथिः प्रभुः ।।\nवयं तस्यैव पितरो नरकं गन्तुमुद्यताः ।।३७।।\nतेषां तु वचनं श्रुत्वा राजा दुःखसमन्वितः ।।\nउवाच तान्पितॄन्सर्वान्सान्त्वपूर्वमिदं वचः ।।३८ ।।\nमेधातिथिरुवाच।।\nमेधातिथिरहं नाम्ना भवन्तः पितरो मम ।।\nकेन वै कर्मदोषेण निरयं गन्तुमुद्यताः ।। ३९ ।।\nपितर ऊचुः  ।।\nश्राद्धं संकल्पितं चान्नं दत्तं तद्गोलकाय वै ।।\nतेनैव कर्मदोषेण नरकं गन्तुमुद्यताः ।। 189.४० ।।\nतत्र दुःखं महद्भुक्त्वा पुनर्गच्छामहे दिवम् ।।\nपुत्र त्वं चैव दाता च सर्वलोकहिते रतः ।। ४१ ।।\nअसंख्यातास्त्वया दत्ता गावः सुबहुदक्षिणा।।\nतेन पुण्येन गच्छामः स्वर्गं ह्यतिसुखप्रदम्।।४२।।\nतत्र चान्नं न विद्येत येन तृप्तिर्भविष्यति ।।\nपुनः श्राद्धं त्वया कार्यं पितॄणां तृप्तिदायकम् ।। ४३।।\nतेषां तु वचनं श्रुत्वा मेधातिथिरगाद्गृहम् ।।\nआहूय चन्द्रशर्मार्णं गुरुं वचनमब्रवीत् ।। ४४ ।।\nमेधातिथिरुवाच ।।\nचन्द्रशर्मन्पुनः श्राद्धं करिष्ये पितुरद्य वै ।।\nआहूयन्तां द्विजाः सर्वे कुण्डगोलकवर्जिताः ।। ४९ ।।\nइत्युक्तमात्रे वचने चन्द्रशर्मा पुरोहितः ।।\nआहूतवान्द्विजान्सर्वान्वेदपाठकृतश्रमान् ।। ४६।।\nसाधून्क्षांतान्कुलीनांश्च सुशीलान्मानवर्जितान् ।।\nराज्ञा तु कारयामास श्राद्धं विधिविदां वरः ।। ४७ ।।\nकृते श्राद्धे ततः पश्चात्पिण्डान्निर्वाप्य यत्नतः ।।\nब्राह्मणान्भोजयामास दक्षिणाभिः प्रपूज्य च ।। ४८ ।।\nपश्चाद्विसर्जयामास स्वयं तु बुभुजे नृपः ।।\nभुक्त्वा पुनर्वनं गत्वा दृष्टवांश्च स्वकान्पितॄन् ।।४९।।\nहृष्टान्पुष्टान्बलैर्युक्तान्राजा तु मुमुदे भृशम् ।।\nदृष्ट्वा तु पितरश्चैव राजानं पितृवत्सलम् ।। 189.५० ।।\nऊचुर्विनयसम्पन्नाः प्रीतिपूर्वमिदं वचः।।\nस्वस्ति तेऽस्तु गमिष्यामः स्वर्गलोकं प्रति प्रभो ।। ५१ ।।\nइदानीं च त्वया कार्यमस्मद्धितमनुऽत्तमम् ।।\nगोलकाय न दातव्यं दैवं पित्र्यमथापि वा ।। ९२ ।।\nतयोर्दत्तं तु यच्छ्राद्धं निष्फलं तत्स्मृतं बुधैः ।।\nदैवे कर्मणि दिव्ये च ब्राह्मणो नैव लभ्यते ।। ५३।।\nसङ्कल्पयित्वा चान्नं तु गोभ्यो देयं यथाविधि ।।\nगवामभावे नद्यां वा क्षिपेदन्नं प्रयत्नतः ।। ५४ ।।\nअपात्राय न दातव्यं नास्तिकाय गुरुद्रुहे ।।\nगोलकाय न दातव्यं कुण्डाय च विशेषतः ।।५५।।\nइत्युक्त्वा पितरः सर्वे गताः स्वर्गाय भामिनि।।\nमेधातिथिरपि प्रायात्स्वपुरं ब्राह्मणैर्वृतः।।५६।\nयदुक्तं पितृभिः सर्वं तच्चकार मुदायुतः ।।\nतस्मात्ते कथितं देवि एकोऽपि ब्राह्मणोत्तमः ।।५७।।\nसन्तारयति दुर्गेभ्यो विषमेभ्यो न संशयः ।।\nएकोऽपि तारितुं शक्तो यथा नावा महज्जलम् ।।५८ ।।\nतस्माद्दानं प्रदातव्यं ब्राह्मणाय वसुन्धरे ।।\nदेवासुरमनुष्याणां गन्धर्वोरगरक्षसाम् ।। ५९ ।।\nसर्वे श्राद्धं करिष्यन्ति निमिप्रभृतयो धरे ।।\nमासे मासे च वै पश्चात्पितृपक्षे तपोधनाः ।। 189.६० ।।\nइति श्रीवराहपुराणे भगवच्छास्त्रे पिण्डकल्पोत्पत्तिर्नामेकोननवत्यधिकशततमोऽध्यायः ।। १८९ ।।"
  }
]
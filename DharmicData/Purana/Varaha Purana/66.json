[
  {
    "text": "<b>भद्राश्व उवाच ।\n</b>\nआश्चर्यं यदि ते किंचिद् विदितं दृष्टमेव वा ।\nतन्मे कथय धर्मज्ञ मम कौतूहलंमहत् ।। ६६.१ ।।"
  },
  {
    "text": "<b>अगस्त्य उवाच ।\n</b>\nआश्चर्यभूतो भगवानेष एव जनार्दनः ।\nतस्याश्चर्याणि दृष्टानि बहूनि विविधानि वै ।। ६६.२ ।।"
  },
  {
    "text": "श्वेतद्वीपं गतः पूर्वं नारदः किल पार्थिव ।\nसोऽपश्यच्छङ्खचक्राब्जान् पुरुषांस्तिग्मतेजसः ।। ६६.३ ।।"
  },
  {
    "text": "अयं विष्णुरयं विष्णुरेष विष्णुः सनातनः ।\nचिन्ताऽभूत्तस्यतान्दृष्ट्वा कोऽस्मिन्विष्णुरिति प्रभुः ।। ६६.४ ।।"
  },
  {
    "text": "एवं चिन्तयतस्तस्य चिन्ता कृष्णं प्रति प्रभो ।\nआराधयामि च कथं शङ्खचक्रगदाधरम् ।। ६६.५ ।।"
  },
  {
    "text": "येन वेद्मि परं तेषां देवो नारायणः प्रभुः ।\nएवं संचिन्त्य दध्यौ स तं देवं परमेश्वरम् ।। ६६.६ ।।"
  },
  {
    "text": "दिव्यं वर्षसहस्त्रं तु साग्रं ब्रह्मसुतस्तदा ।\nध्यायतस्तस्य देवोऽसौ परितोषं जगाम ह ।। ६६.७ ।।"
  },
  {
    "text": "उवाच च प्रसन्नात्मा प्रत्यक्षत्वं गतः प्रभुः ।\nवरं ब्रह्मसुत ब्रूहि किं ते दद्मि महामुने ।। ६६.८ ।।"
  },
  {
    "text": "<b>नारद उवाच ।\n</b>\nसहस्त्रमेकं वर्षाणां ध्यातस्त्वं भुवनेश्वर ।\nत्वत्प्राप्तिर्येन तद् ब्रूहि यदि तुष्टोऽसि मेऽच्युत ।। ६६.९ ।।"
  },
  {
    "text": "<b>देवदेव उवाच ।\n</b>\nपौरुषं सूक्तमास्थाय ये यजन्ति द्विजास्तु माम् ।\nसंहितामाद्यमास्थाय ते मां प्राप्स्यन्ति नारद ।। ६६.१० ।।"
  },
  {
    "text": "अलाभे वेदशास्त्राणां पञ्चरात्रोदितेन ह ।\nमार्गेण मां प्रपश्यन्ते ते मां प्राप्स्यन्ति मानवाः ।। ६६.११ ।।"
  },
  {
    "text": "ब्राह्मणक्षत्रियविशां पञ्चरात्रं विधीयते ।\nशूद्रादीनां न तच्छ्रोत्रपदवीमुपयास्यति ।। ६६.१२ ।।"
  },
  {
    "text": "एवं मयोक्तं विप्रेन्द्र पुराकल्पे पुरातनम् ।\nपञ्चरात्रं सहस्त्राणां यदि कश्चिद् ग्रहीष्यति ।। ६६.१३ ।।"
  },
  {
    "text": "कर्मक्षये च मां कश्चिद् यदि भक्तो भविष्यति ।\nतस्य चेदं पञ्चरात्रं नित्यं हृदि वसिष्यति ।। ६६.१४ ।।"
  },
  {
    "text": "इतरे राजसैर्भावैस्तामसैश्च समावृताः ।\nभविष्यन्ति द्विजश्रेष्ठ मच्छासनपराङ्मुखाः ।। ६६.१५ ।।"
  },
  {
    "text": "कृतं त्रेता द्वापरं च युगानि त्रीणि नारद ।\nसत्त्वस्थां मां समेष्यन्ति कलौ रजस्तमोऽधिकाः ।। ६६.१६ ।।"
  },
  {
    "text": "अन्यच्च ते वरं दद्मि श्रृणु नारद साम्प्रतम् ।\nयदिदं पञ्चरात्रं मे शास्त्रं परमदुर्लभम् ।\nतद्भवान् वेत्स्यते सर्वं मत्प्रसादान्न संशयः ।। ६६.१७ ।।"
  },
  {
    "text": "वेदेन पञ्चरात्रेण भक्त्या यज्ञेन च द्विज ।\nप्राप्योऽहं नान्यथा वत्स वर्षकोट्यायुतैरपि ।। ६६.१८ ।।"
  },
  {
    "text": "एवमुक्त्वा स भगवान् नारदं परमेश्वरः ।\nजगामादर्शनं सद्यो नारदोऽपि ययौ दिवम् ।। ६६.१९ ।।"
  },
  {
    "text": "।। इति श्रीवराहपुराणे भगवच्छास्त्रे षट्षष्टितमोऽध्यायः ।। ६६ ।।"
  }
]
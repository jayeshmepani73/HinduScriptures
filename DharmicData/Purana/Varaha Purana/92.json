[
  {
    "text": "<b>श्रीवराह उवाच ।\n</b>\nगते तु नारदे दैत्यश्चिन्तयामास तां शुभाम् ।\nकथितां नारदमुखाच्छ्रुत्वा विस्मितमानसः ।। ९२.१ ।।"
  },
  {
    "text": "तामेव चिन्तयन् शर्म न लेभे दैत्यसत्तमः ।\nअलंशर्मा महामन्त्री आनिनाय महाबलः ।। ९२.२ ।।"
  },
  {
    "text": "तस्याष्टौ मन्त्रिणः शूरा नीतिमन्तो बहुश्रुताः ।\nप्रघसो विघसश्चैव शङ्कुकर्णो विभावसुः ।\nविद्युन्माली सुमाली च पर्जन्यः क्रूर एव च ।। ९२.३ ।।"
  },
  {
    "text": "एते मन्त्रिवरास्तस्य प्राधान्येन प्रकीर्तिताः ।\nते दानवेन्द्रमासीनमूचुः कृत्यं विधीयताम् ।। ९२.४ ।।"
  },
  {
    "text": "तेषां तद्वचनं श्रुत्वा दानवेन्द्रो महाबलः ।\nउवाच कन्यालाभार्थं नारदावाप्तनिश्चयः ।। ९२.५ ।।"
  },
  {
    "text": "<b>महिष उवाच ।\n</b>\nमह्यं तु कथिता बाला नारदेन महर्षिणा ।\nसा चाजित्य सुराध्यक्षं न लभ्येत वराङ्गना ।। ९२.६ ।।"
  },
  {
    "text": "एतदर्थं भवन्तो वै कथयन्तु विमृश्य वै ।\nकथं सा लभ्यते बाला कथं देवाश्च निर्जिताः ।\nभवेयुरिति तत्सर्वं कथयन्तु द्रुतं मम ।। ९२.७ ।।"
  },
  {
    "text": "एवमुक्तास्ततः सर्वे कथयामासुरञ्जसा ।\nऊचुः संमन्त्र्य ते सर्वे कथयामो वयं प्रभो ।। ९२.८ ।।"
  },
  {
    "text": "एवमुक्तस्तथोवाच प्रघसो दानवेश्वरम् ।\nया सा ते कथिता दैत्य नारदेन महासती ।\nसा शक्तिः परमा देवी वैष्णवी लोकधारिणी ।। ९२.९ ।।"
  },
  {
    "text": "गुरुपत्नी राजपत्नी तथा सामन्तयोषितः ।\nजिघृक्षन् नश्यते राजा तथागम्यागमेन च ।। ९२.१० ।।"
  },
  {
    "text": "प्रघसेनैवमुक्तस्तु विघसो वाक्यमब्रवीत् ।\nसम्यगुक्तं प्रघसेन तां देवीं प्रति पार्थिव ।। ९२.११ ।।"
  },
  {
    "text": "यदि नाम मतैक्यं तु बुद्धिः स्मरणमागता ।\nवरणीया कुमारी तु सर्वदा विजिगीषुभिः ।\nन स्वतन्त्रेण कन्यायाः कार्यं क्वापि प्रकर्षणम् ।। ९२.१२ ।।"
  },
  {
    "text": "यदि वो रोचते वाक्यं मदीयं मन्त्रिसत्तमाः ।\nतदानीं तां शुभां देवीं गत्वा याचन्तु मन्त्रिणः ।। ९२.१३ ।।"
  },
  {
    "text": "यो महात्मा भवेत् तस्या बन्धुस्तं याचयामहे ।\nसाम्नैवादौ ततः पश्चात् करिष्यामः प्रदानकम् ।\nततो भेदं करिष्यामस्ततो दण्डं क्रमेण च ।। ९२.१४ ।।"
  },
  {
    "text": "अनेन क्रमयोगेन यदि सा नैव लभ्यते ।\nततः सन्नह्य गच्छामो बलाद् गृह्णीम तां शुभाम् ।। ९२.१५ ।।"
  },
  {
    "text": "विघसेनैवमुक्ते तु शेषास्तु मन्त्रिणो वचः ।\nशुभमूचुः प्रशंसन्तः सर्वे हर्षितया गिरा ।। ९२.१६ ।।"
  },
  {
    "text": "साधूक्तं विघसेनेदं यत् तां प्रति वराननाम् ।\nतदेव क्रियतां शीघ्रं दूतस्तत्र विसर्ज्यताम् ।। ९२.१७ ।।"
  },
  {
    "text": "यः सर्वशास्त्रनीतिज्ञः शुचिः शौर्यसमन्वितः ।\nतस्माज् ज्ञात्वा तु तां देवीं वर्णतो रूपतो गुणैः ।। ९२.१८ ।।"
  },
  {
    "text": "पराक्रमेण शौर्येण शौण्डीर्येण बलेन च ।\nबन्धुवर्गेण सामग्र्य स्थानेन करणेन च ।\nएवं ज्ञात्वा तु तां देवीं ततः कार्यं विधीयताम् ।। ९२.१९ ।।"
  },
  {
    "text": "ततः सपदि दैत्यस्य तद्वचः साधु साध्विति ।\nप्रशशंसुर्वरारोहे विघसं मन्त्रिसत्तमम् ।। ९२.२० ।।"
  },
  {
    "text": "प्रशस्य सर्वे तं दूतं संदेष्टुमुपचक्रमुः ।\nविद्युत्प्रभं महाभागं महामायाविदं शुभम् ।। ९२.२१ ।।"
  },
  {
    "text": "विसर्जयित्वा तं दूतं विघसो वाक्यमब्रवीत् ।\nसंनह्यन्तां दानवेन्द्राश्चतुरङ्गबलेन ह ।\nक्रियतां विजयस्तावद् देवसैन्यं प्रति प्रभो ।। ९२.२२ ।।"
  },
  {
    "text": "असुरेन्द्र सुरैर्भग्नैस्तत् पराक्रमभीषिता ।\nसा कन्या वशतामेति त्वयि शक्रसमागते ।। ९२.२३ ।।"
  },
  {
    "text": "लोकपालैर्जितैः सर्वैस्तथैव मरुतां गणैः ।\nनागैर्विद्याधरैः सिद्धैर्गन्धर्वैः सर्वतो जितैः ।\nरुद्रैर्वसुभिरादित्यैस्त्वमेवेन्द्रो भविष्यसि ।। ९२.२४ ।।"
  },
  {
    "text": "इन्द्रस्य ते शतं कन्या देवगन्धर्वयोषितः ।\nवशमायान्ति साऽपि स्यात् सर्वथा वशमागता ।। ९२.२५ ।।"
  },
  {
    "text": "एवमुक्तस्तदा दैत्यः सेनापतिमुवाच ह ।\nविरूपाक्षं महामेघवर्णं नीलाञ्जनप्रभम् ।। ९२.२६ ।।"
  },
  {
    "text": "आनीयतां द्रुतं सैन्यं हस्त्यश्वरथपत्तिनाम् ।\nयेन देवान् सगन्धर्वान् जयामि युधि दुर्ज्जयान् ।। ९२.२७ ।।"
  },
  {
    "text": "एवमुक्ते विरूपाक्षस्तदा सेनापतिर्द्रुतम् ।\nआनिनाय महत्सैन्यमनन्तमपराजितम् ।। ९२.२८ ।।"
  },
  {
    "text": "एकैको दानवस्तत्र वज्रहस्तसमो युधि ।\nएकैकं स्पर्धते देवं जेतुं स्वेन बलेन ह ।। ९२.२९ ।।"
  },
  {
    "text": "तेषां प्रधानभूतानामर्बुदं नवकोटयः ।\nयेषामेकस्यानुयाति तावद् बलमर्थोर्ज्जितम् ।। ९२.३० ।।"
  },
  {
    "text": "तेषां नैकसहस्त्राणि दैत्यानां तु महात्मनाम् ।\nसमितिं चक्रुरव्यग्रास्तदा दैत्याः प्रहारिणः ।\nप्रयाणं कारयामासुर्देवसैन्यजिघांसया ।। ९२.३१ ।।"
  },
  {
    "text": "विचित्रयाना विविधध्वजाग्रा\nविचित्रशस्त्रा विविधोग्ररूपाः ।\nदैत्या सुराञ् जेतुमिच्छन्त उच्चैर्\nननर्त्तुरात्तायुधभीमहस्ताः ।। ९२.३२ ।।"
  },
  {
    "text": "।। इति श्रीवराहपुराणे भगवच्छास्त्रे द्विनवतितमोऽध्यायः ।। ९२ ।।"
  }
]
[
  {
    "text": "अथ राक्षसकिंकरयुद्धम् ।।\nऋषिपुत्र उवाच ।।\nततस्ते सहिताः सर्वे चान्योऽन्याभिरताः सदा ।।\nनानावेषधरा दूताः कृताञ्जलिपुटास्तदा ।।१ ।।\nदूता ऊचुः ।।\nवयं श्रान्ताश्च क्षीणाश्च ह्यन्यान् योजितुमर्हसि ।।\nवयमन्यत्करिष्यामः स्वामिन्कार्यं सुदुष्करम् ।।२।।\nअन्ये हि तावत्तत्कुर्युर्यथेष्टं तव सुव्रत ।।\nभगवन्स्म परिक्लिष्टाः त्राहि नः परमेश्वर ।।३।।\nततो विवृत्तरक्ताक्षस्तेन वाक्येन रोषितः।।\nविनिःश्वस्य यथा नागो ह्यपश्यत्सर्वतो दिशम् ।।४।।\nअदूरे दृष्टवान्कंचित्पुरुषं स ह्यनाकृतिम् ।।\nस तु वेगेन सम्प्राप्त इङ्गितज्ञो दुरात्मवान् ।।५।।\nनिःसृतः स च रोषेण चित्रगुप्तेन धीमता ।।\nततः स त्वरितं गत्वा मन्देहा नाम राक्षसाः ।। ६ ।।\nनानारूपधरा घोरा नानाभरणभूषिताः ।।\nविनाशाय महासत्वो यत्र तिष्ठन्महायशाः ।। ७ ।।\nचित्रगुप्तो महाबाहुः सर्वलोकार्थचिन्तकः ।।\nसमः सर्वेषु भूतेषु भूतानां च समादिशत् ।। ८ ।।\nततस्ते विविधाकारा राक्षसा पिशिताशनाः ।।\nउपरुह्य तथा सर्वे मातंगांश्च हयं तथा ।। ९ ।।\nबद्धगोधाङ्गुलित्राणा नानायुधधरास्तथा ।।\nअग्रतः किंकराः कृत्वा तिष्ठन्पादाभिवन्दनम् ।। 201.१० ।।\nब्रुवन्तश्च पुनर्हृष्टाः शीघ्रमाज्ञापय प्रभो ।।\nतव सन्देशकर्त्तारः कस्य कृन्तामजीवितम् ।। ११ ।।\nतेषां तद्वचनं श्रुत्वा चित्रगुप्तो ह्यभाषत ।।\nरोषगद्गदया वाचा निःश्वसन्वै   मुहुर्मुहुः ।। १२ ।।\nभो भो मन्देहका वीराः मम चित्तानुपालकाः ।।\nएतान्बध्नीत गृह्णीत भूतराक्षसपुंगवाः ।। १३ ।।\nएवं हत्वा च बद्ध्वा च ह्यागच्छत पुनर्यथा ।।\nह्न्तारः सर्वभूतानां कृतज्ञा दृढ विक्रमा ।। १४ ।।\nहत्वा वै पापकानेतान्मम विप्रियकारिणः ।।\nएतच्छ्रुत्वा वचस्तस्य वचनं चेदमब्रुवन् ।। १५ ।।\nराक्षसा ऊचुः ।।\nश्रान्ता वा क्षुधिता वापि दुःखिता वा तपोधनाः ।।\nअमात्या एव ज्ञातव्या भृत्याः शतसहस्रशः ।। १६ ।।\nएते वधार्थं निर्दिष्टास्त्वयैव च महात्मना ।।\nन युक्तं विविधाकारा ह्यस्माकं नाशनाय वै ।। १७ ।।\nयथा ह्येते समुत्पन्नाः सर्वधर्मानुचिन्तकाः ।।\nतथा वयं समुत्पन्नास्तदर्थं हि भवानपि ।।१८।।\nमा च मिथ्या प्रतिज्ञातं धर्मिष्ठस्य भवत्विति ।।\nअस्माकं विग्रहे वीर मुच्यन्तां यदि मन्यसे ।। १९ ।।\nपरित्रायस्व नो वीर किंकराणां महाबलान् ।।\nहन्यमानान्हि रक्षोभिरस्मानद्य रणाजिरे ।। 201.२० ।।\nएवमुक्त्वा ततो घोरा व्याधयः कामरूपिणः ।।\nसन्नद्धास्त्वरितं शूरा भीमरूपा भयानकाः ।। २१ ।।\nगजैरन्ये तथा चाश्वै रथैश्चापि महाबलाः ।।\nकण्टकैस्तुरगैर्हंसैरन्ये सिंहैस्तथापरे ।।२२।।\nमृगैः सृगालैर्महिषैर्व्याघ्रैर्मेषैस्तथापरे ।।\nगृध्रैः श्येनैर्मयूरैश्च सर्पगर्द्दभकुक्कुटैः ।। २३ ।।\nएवं वाहनसंयुक्ता नानाप्रहरणोद्यताः ।।\nसमागता महासत्त्वा अन्योन्यमभिकांक्षिणः ।। २४ ।।\nतूर्यक्ष्वेडितसंघुष्टैर्बलितास्फोटितैरपि ।।\nजयार्थिनो द्रुतं वीराश्चालयन्तश्च मेदिनीम् ।। २५ ।।\nततः समभवद्युद्धं तस्मिंस्तमसि सन्तते ।।\nमुकुटैरंगदैश्चित्रैः केयूरैः पट्टिशासिकैः ।। २६ ।।\nसकुण्डलैः शिरोभिश्च भ्राजते वसुधातलम् ।।\nबहुभिश्च सकेयूरैश्छत्रैश्च मणिभूषणैः ।। २७।।\nशूल शक्तिप्रहारैश्च यष्टितोमरपट्टिशैः ।।\nअसिखड्गप्रहारैश्च बलप्राणसमीरितैः ।। २८ ।।\nअभवद्दारुणं युद्धं तुमुलं लोमहर्षणम् ।।\nनखैर्दन्तैश्च पादैश्च तेऽन्योऽन्यमभिजघ्निरे ।। २९ ।।\nबाहुभिः समनुप्राप्तः केशाकेशि ततः परम् ।।\nअयुक्तमतुलं युद्धं तेषां वै समजायत ।। 201.३० ।।\nततस्ते राक्षसा भग्ना दूतैर्घोरपराक्रमैः ।।\nदेहि देहि वदन्त्येव भिन्धि गृह्णीष्व तिष्ठ च ।। ३१ ।।\nवध्यमानाः पिशाचास्ते ये निवृत्ता रणार्दिताः ।।\nआहूयन्त प्रतिभयात्क्रोधसंरक्तलोचनाः ।। ३२ ।।\nतिष्ठ तिष्ठ क्व यासीति न गच्छामि दृढो भव ।।\nमया मुक्तमिदं शस्त्रं तव देहविनाशनम् ।। ३३ ।।\nकिन्तु मूढ त्वया शस्त्रं न मुक्तं मे रुजाकरम् ।।\nमया क्षिप्तास्तु इषवः प्रतीच्छ क्व पलायसे ।।३४।।\nकिं त्वं वदसि दुर्बुद्धे एषोऽहं पारगो रणे ।।\nमम बाहु विमुक्तस्तु यदि जीवस्यतो वद ।। ३५।।\nतत्र ते सहसा घोरा राक्षसाः पिशिताशनाः ।।\nमन्देहा नाम नाम्ना ते वध्यमानाः सहस्रशः ।। ३६ ।।\nततो भग्ना यदा ते तु राक्षसाः कामरूपिणः ।।\nप्रत्यपद्यन्त ते मायां तामसीं तमसावृताः ।।३७ ।।\nअदृश्याश्चैव दृश्याश्च तद्बलं तमसावृताः ।।\nततस्ते शरणं जग्मुर्ज्वरं परमभीषणम् ।। ३८ ।।\nशूलपाणिं विरूपाक्षं सर्वप्राणिप्रणाशनम् ।।\nमन्देहा नाम नाम्ना वै राक्षसाः पिशिताशनाः ।। ३९ ।।\nखादन्ति चैव घ्नन्ति स्म चित्रगुप्तेन चोदिताः ।।\nव्याधीनां     च सहस्राणि दूतानां च महाबलाः ।।201.४०।।\nवयमद्य महाभाग त्रायस्व जगतः पते ।।\nततस्तेषां वचः श्रुत्वा दूतानां  कामरूपिणाम् ।। ४१ ।।\nज्वरः क्रुद्धो महातेजा योधानां तु सहस्रशः ।।\nकालो मुण्डः केकराक्षो लोहयष्टिपरिग्रहः ।।४२।।\nविविधान्सन्दिदेशाऽत्र पुरुषानग्निवर्चसः ।।\nबद्धाञ्जलिपुटान्सर्वानिदमाह सुरेश्वरः।।४३।।\nपच शीघ्रमिमान्पापान्योगेन च बलेन च ।।\nततस्ते त्वरितं गत्वा यत्र ते पिशिताशनाः ।।४४।।\nज्वराज्ञया च ते सर्वे जीमूतघननिःस्वनाः ।।\nबहूंस्ते राक्षसान्घोरान्दर्पोत्सिक्तान् सहस्रशः ।। ४५ ।।\nबहुशस्त्रप्रहारैश्च शस्त्रैश्च विविधोज्ज्वलैः ।।\nतरसा राक्षसा विग्ना रुधिरेण परिप्लुताः ।। ४६ ।।\nमोचयामास संग्रामं स्वयमेव यमस्ततः ।।\nराक्षसान्मोचयित्वाऽथ हन्यमानान्समन्ततः ।। ४७ ।।\nगत्वा ज्वरं महाभागं विनयात्सान्त्वयन्मुहुः ।।\nपूजयन्वै ज्वरं दिव्यं गृह्य हस्ते महायशाः ।। ४८ ।।\nप्रविवेश गृहं स्वं तु सम्भ्रमेणेदृशेन तु ।।\nआननं तु समुत्प्रोश्छ्य संग्रामे स्वेदबिन्दुवत् ।। ४९ ।।\nधर्मराजोऽथ विश्रान्तं कालभूतं महाज्वरम् ।।\nकिंकिं वृत्तमिदं देव व्यापिनस्त्वं महातपाः ।। 201.५० ।।\nरोषायासकरं चैव सर्वलोकनमस्कृतः ।।\nअहं त्वं चैव देवेश इमं लोकं चराचरम् ।। ५१ ।।\nशासेमहि यथाकामं यथादृष्टं यथाश्रुतम् ।।\nत्वया ग्राह्यो ह्यहं देव मृत्युना च सुसंवृतः ।। ५२ ।।\nलोकान्सर्वानहं हन्मि सर्वघाती न संशयः ।।\nगच्छ गच्छ यथास्थानं युद्धं च त्यजतु स्वयम् ।।५३ ।।\nराक्षसानां हतास्तत्र षष्टिकोट्यो रणाजिरे।।\nअमराश्चाक्षयाश्चैव न हि त्वां प्रापयन्ति वै ।। ५४ ।।\nततो ह्युपरतं युद्धं धर्मराजो यमः स्वयम् ।।\nदूतानां चित्रगुप्तेन सख्यमेकमकारयत् ।। ५५ ।।\nसम्भाषन्ते ततो दूताश्चित्रगुप्तं तथैव च ।।\nनियुञ्जस्व मया पूर्वं सर्वकर्माणि जन्तुषु।।५६।।\nस्वकर्मगुणभूतानि ह्यशुभानि शुभानि च।।\nरुद्रं दूताः समागम्य चित्रगुप्तस्य पार्श्वतः।।।५७।।\nउपस्थानं च कुर्वन्ति कालचिंतकमब्रुवन् ।।\nयथा लोका यथा राजा यथा मृत्युः सनातनः।।५८।।\nतदैवोत्तिष्ठ तिष्ठेति क्षम्यतां क्षम्यतां प्रभो ।। ५९ ।।\nइति श्रीवराहपुराणे भगवच्छास्त्रे संसारचक्रे राक्षसकिंकरयुद्धं नामैकाधिकद्विशततमोऽध्यायः ।। २०१ ।।"
  }
]
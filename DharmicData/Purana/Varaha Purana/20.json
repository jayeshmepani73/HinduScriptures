[
  {
    "text": "प्रजापाल उवाच ।\nएवमग्नेः समुत्पत्तिर्जाता ब्रह्मन् महात्मनः ।\nप्राणापानौ कथं देवावश्विनौ संबभूवतुः ।। २०.१ ।।\nमरीचिर्ब्रह्मणः पुत्रः स्वयं ब्रह्मा द्विसप्तभिः ।\nरूपैर्व्यवस्थितस्तेषां मरीचिः श्रेष्ठतामगात् ।। २०.२ ।।\nतस्य पुत्रो महातेजाः कश्यपो नाम वै मुनिः ।\nस्वयं प्रजापतिः श्रीमान् देवतानां पिताऽभवत् ।। २०.३ ।।\nतस्य पुत्रा बभूवुर्हि आदित्या द्वादश प्रभो ।\nअदित्यपत्यानि ते सर्वे आदित्यास्तेन कीर्तिताः ।। २०.४ ।।\nतेषां मध्ये महातेजा मार्त्तण्डो लोकविश्रुतः ।\nनारायणात्मकं तेजो द्वादशं संप्रकीर्तितम् ।। २०.५ ।।\nये ते मासास्त आदित्याः स्वयं संवत्सरो हरिः ।\nएवं ते द्वादशादित्या मार्त्तण्डश्च प्रधानवान् ।। २०.६ ।।\nतस्य त्वष्टा ददौ कन्यां संज्ञां नाम महाप्रभाम् ।\nतस्यापत्यद्वयं जज्ञे यमश्च यमुना तथा ।। २०.७ ।।\nतस्य तेजोऽप्यसहती बभूवाश्वी मनोजवा ।\nस्वां छायां तत्र संस्थाप्य सा जगमोत्तरान् कुरून् ।। २०.८ ।।\nतद्रूपां तां सवर्णां तु भेजे मार्त्तण्डभास्करः ।\nतस्या अपि द्वयं जज्ञे शनिं तपतिमेव च ।। २०.९ ।।\nयदा त्वसदृशं भेजे पुत्रान् प्रति नरोत्तम ।\nसंज्ञां प्रोवाच भगवान् क्रोधसंरक्तलोचनः ।\nअसमत्वं न कर्त्तव्यं स्वेष्वपत्येषु भामिनि ।। २०.१० ।।\nएवमुक्ता यदा सा तु असमत्वं व्यरोचत ।\nतदा यमः स्वपितरं प्रोवाच भृशदुःखितः ।। २०.११ ।।\nनेयं माता भवेत् तात अस्माकं शत्रुवत् सदा ।\nसपत्नीव वृथाचारा स्वेस्वपत्येषु वत्सला ।। २०.१२ ।।\nएवं यमवचः श्रुत्वा सा छाया क्रोधमूर्च्छिता ।\nशशाप प्रेतराजस्त्वं भविष्यस्यचिरादिव ।। २०.१३ ।।\nएवं श्रुत्वाऽथ मार्त्तण्डस्तदा पुत्रहितैषया ।\nउवाच मध्यवर्ती त्वं भविता धर्मपापयोः ।\nलोकपालश्च भविता त्वं पुत्र दिवि शोभसे ।। २०.१४ ।।\nशनिं शशाप मार्त्तण्डश्छायाकोपप्रधर्षितः ।\nत्वं क्रूरदृष्टिर्भविता मातृदोषेण पुत्रक ।। २०.१५ ।।\nएवमुक्त्वा समुत्थाय योगं भानुर्दिदृक्षया ।\nतामपश्यत्त्वसौ साश्वी उत्तरेषु कुरुष्वथ ।। २०.१६ ।।\nततोऽश्वरूपं कृत्वा स गत्वा तत्रोत्तरान् कुरून् ।\nप्राजापत्येन मार्गेण युयोजात्मानमात्मना ।। २०.१७ ।।\nतस्यां त्वाष्ट्र्यामश्वरूप्यां मार्त्तण्डस्तीव्रतेजसः ।\nबीजं निर्वापयामास तज्ज्वलन्तं द्विधाऽपतत् ।। २०.१८ ।।\nतत्र प्राणस्त्वपानश्च योनौ चात्मजितौ पुरा ।\nवरदानेन च पुनर्मूर्त्तिमन्तौ बभूवतुः ।। २०.१९ ।।\nतौ त्वाष्ट्र्यामश्वरूपिण्यां जातौ येन नरोत्तमौ ।\nततस्तावश्विनौ देवौ कीर्त्त्येते रविनन्दनौ ।। २०.२० ।।\nप्रजापतिः स्वयं भानुस्त्वाष्ट्री शक्तिः परापरा ।\nतस्याः प्राग्वच्छरीरस्थावमूर्त्तौ मूर्तिमाश्रितौ ।। २०.२१ ।।\nततस्तावश्विनौ देवौ मार्त्तण्डमुपतस्थतुः ।\nऊचतुः स्वरुचिं तावत् किं कर्त्तव्यमथावयोः ।। २०.२२ ।।\nमार्त्तण्ड उवाच ।\nपुत्रौ प्रजापतिं देवं भक्त्याराधयतां वरम् ।\nनारायणं स वो दाता वरं नूनं भविष्यति ।। २०.२३ ।।\nएवं तावश्विनौ प्रोक्तौ मार्त्तण्डेन महात्मना ।\nतेपतुस्तीव्रतपसौ तपः परमदुश्चरम् ।\nब्रह्मपारमयं स्तोत्रं जपन्तौ तु समाहितौ ।। २०.२४ ।।\nतयोः कालेन महता ब्रह्मा नारायणात्मकः ।\nतुतोष परमप्रीत्या वरं चैतं ददौ तयोः ।। २०.२५ ।।\nप्रजापाल उवाच ।\nअश्विभ्यामीरितं स्तोत्रं ब्रह्मणोऽव्यक्तजन्मनः ।\nश्रोतुमिच्छाम्यहं ब्रह्मंस्त्वत्प्रसादान्महामुने ।। २०.२६ ।।\nमहातपा उवाच ।\nश्रृणु राजन् यथा स्तोत्रमश्विभ्यां ब्रह्मणः कृतम् ।\nईदृशं च फलं प्राप्तं तयोः स्तोत्रस्य चानघ ।। २०.२७ ।।\nॐनमस्ते निष्क्रिय निष्प्रपञ्च निराश्रय निरपेक्ष निरालम्ब\nनिर्गुण निरालोक निराधार निर्जय निराकार ।\nब्रह्मन् महाब्रह्मन् ब्राह्मणप्रिय पुरुष महापुरुषोत्तम ।\nदेव महादेवोत्तम स्थाणो स्थितस्थापक ।\nभूत महाभूत भूताधिपति यक्ष महायक्ष यक्षाधिपते ।\nगुह्य महागुह्याधिपते सौम्य महासौम्य सौम्याधिपते ।\nपक्षि महापक्षिपते दैत्य महादैत्याधिपते ।\nरुद्र महारुद्राधिपते विष्णु महाविष्णुपते ।\nपरमेश्वर नारायण प्रजापतये नमः ।\nएवं स्तुतस्तदा ताभ्यामश्विभ्यां स प्रजापतिः ।\nतुतोष परमप्रीत्या वाक्यं चेदमुवाच ह ।। २०.२८ ।।\nवरं वरयतां शीघ्रं देवैः परमदुर्लभम् ।\nयेन मे वरदानेन चरतस्त्रिदिवं सुखम् ।। २०.२९ ।।\nअश्विनावूचतुः ।\nआवयोर्यज्ञभागं तु देहि देव प्रजापते ।\nसोमपत्वं च देवानां सामान्यत्वं च शाश्वतम् ।। २०.३० ।।\nब्रह्मोवाच ।\nरूपं कान्तिरनौपम्यं भिषक्त्वं सर्ववस्तुषु ।\nसोमपत्वं च लोकेषु सर्वमेतद् भविष्यति ।। २०.३१ ।।\nएतत् सर्वं द्वितीयायामश्विभ्यां ब्रह्मणा पुरा ।\nदत्तं यस्मादतस्तेषां तिथीनामुत्तमा तिथिः ।। २०.३२ ।।\nएतस्यां रूपकामस्तु पुष्पाहारो भवेन्नरः ।\nसंवत्सरं शुचिर्नित्यं सुस्वरूपी भवेन्नरः ।\nअश्विभ्यां ये गुणाः प्रोक्तास्ते तस्यापि भवन्ति च ।। २०.३३ ।।\nय इदं श्रृणुयान्नित्यमश्विभ्यां जन्म चोत्तमम् ।\nसर्वपापविनिर्मुक्तः पुत्रवान् जायते नरः ।। २०.३४ ।।\n।। इति श्रीवराहपुराणे भगवच्छास्त्रे विंशोऽध्यायः ।। २० ।।"
  }
]
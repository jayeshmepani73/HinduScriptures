[
  {
    "text": "अथ धर्मराजपुरवर्णनम् ।।\nवैशम्पायन उवाच ।।\nतेषां तद्वचनं श्रुत्वा ऋषीणां भावितात्मनाम् ।।\nउवाच वाक्यं वाक्यज्ञः सर्वं निरवशेषतः ।। १ ।।\nनाचिकेत उवाच ।।\nश्रूयतां द्विजशार्दूलाः कथ्यमानं मया द्विजाः ।।\nयोजनानां सहस्रं तु विस्तराद्द्विगुणायतम् ।। २ ।।\nद्विगुणं परिवेषेण तद्वै प्रेतपतेः पुरम् ।।\nभवनैरावृत्तं दिव्यैर्जाम्बूनदमयैः शुभैः ।। ३ ।।\nहर्म्यप्रासादसंबाधमहाट्टालसमन्वितम् ।।\nसौवर्णेनैव महता प्राकारेणाभिवेष्टितम् ।।४ ।।\nकैलासशिखराकारैर्भवनैरुपशोभितम् ।।\nतत्र वै विमला नद्यस्तोयपूर्णाः सुशोभनाः ।। ५ ।।\nदीर्घिकाश्च तथा कान्ता नलिन्यश्च सरांसि च ।।\nतडागाश्चैव कूपाश्च वृक्षषण्डाः सुशोभनाः ।।६।।\nनरनारीसमाकीर्णा गजवाजिसमाकुलाः ।।\nनानादेशसमुत्थानैर्नानाजातिभिरेव च ।।७।।\nसर्वजीवैस्तथाकीर्णं तस्य राज्ञः पुरोत्तमम्।।\nक्वचिद्युद्धं क्वचिद्द्वंद्वं तेन बद्धो यमालये ।।८।।\nक्वचिद्गायन् हसंश्चैव क्वचिद्दुःखेन दुःखितः ।।\nक्वचित्क्रीडन्यथाकर्म क्वचिद्भुञ्जन् क्वचित्स्वपन् ।।९।।\nक्वचिन्नृत्यन्क्वचित्तिष्ठन् क्वचिद्बन्धनसंस्थितः ।।\nएवं शतसहस्राणि तस्य राज्ञः पुरोत्तमे ।।196.१०।।\nस्वकर्मभिः प्रदृश्यन्ते स्थूलाः सूक्ष्माश्च जन्तवः।।\nमया दृष्टा द्विजश्रेष्ठास्तस्य राज्ञः पुरोत्तमे ।। ११ ।।\nअङ्गानि चैव सीदन्ति मनो विह्वलतीव मे ।।\nदिव्यभावाः स्पृशन्त्येते चिन्तयानस्य तत्फलम् ।। १२ ।।\nतथापि कथयिष्यामि यथादृष्टं तथाश्रुतम् ।।\nपुष्पोदका नाम तत्र नदीनां प्रवरा नदी ।। १३ ।।\nदृश्यते न च दृश्येत नानावृक्षसमाकुला ।।\nसुवर्णकृतसोपाना दिव्यकांचनवालुका ।। १४ ।।\nप्रसन्नेन च तोयेन शीतलेन सुगन्धिना ।।\nपुष्प्यत्फलवनाकीर्णा नाना पक्षिसमाकुला ।। १५ ।।\nभ्राजते सरितां श्रेष्ठा सर्वपापप्रणाशिनी ।।\nतस्यास्तीरे मया दृष्टाः पादपाश्च सहस्रशः ।। १६ ।।\nअमराः क्रीडमानाश्च जलक्रीडां पुनःपुनः ।।\nविशालजघना यस्यां गन्धर्वाः सामगा इव ।। १७ ।।\nभुजङ्गावनताङ्ग्यश्च किन्नर्यश्च सुगायनाः ।।\nदिव्यभूषणसम्भोगैः क्रीडन्त्यत्र समागताः ।। १८ ।।\nएवं नारीसहस्राणि तत्र दिव्यानि नित्यशः ।।\nक्रीडन्ति सलिले तत्र प्रासादेषु शुभेषु च ।। १९ ।।\nतत्रापरे वृक्षषण्डा नित्यपुष्पफलान्विताः ।।\nते च कामप्रदा नित्यं तथा द्विजसमायुताः ।। 196.२० ।।\nप्रमदाश्च जले तत्र कामरूपाः सुमेखलाः ।।\nरमयन्त्यो नरास्तत्र यथाकामं यथासुखम् ।। २१ ।।\nतां नदीं क्षोभयन्त्यस्ताः क्रीडन्ति सहिताः प्रियैः ।।\nगायन्ति सलिले काश्चिन्मधुरं मधुविह्वलाः ।। २२ ।।\nजलतूर्यनिनादेन भूषणानां स्वनेन च ।।\nभाति सा निम्नगा दिव्या दिव्यरत्नैरलंकृता ।। २३ ।।\nवैवस्वती नाम महानदी सा शुभा नदीनां प्रवराऽतिरम्या ।।\nप्रयाति मध्ये नगरस्य नित्यं मातेव पुत्रं परिपालयन्ती ।। २४ ।।\nतोयानुरूपा च मनोहरा च दिव्येन तोयेन सदैव पूर्णा ।।\nयस्यास्तु हंसाः पुलिनेषु मत्ताः कुन्देन्दुवर्णाः प्रचरन्ति नित्यम् ।।२५।।\nरथाङ्गसाह्वैः प्रवरैश्च पद्मैः प्रतप्तजाम्बूनद कर्णिकाभिः ।।\nया दृश्यते चैव मनोज्ञरूपा सुवर्णसोपानयुता सुकान्ता ।। २६ ।।\nयस्यास्तु तोयं विमलं सुगन्धि स्वादु प्रसन्नं त्वमृतोपमं च ।।\nवृक्षास्तु यस्या वनखण्डजाताः सदा शुभैः पुष्पफलैरुपेता ।। २७ ।।\nनार्यः सुरूपा मदविह्वलाश्च क्रीडन्ति ता यत्र मनोज्ञरूपाः ।।\nयस्यां जनः क्रीडनताडनाद्यैर्विवर्णतां याति न वै कदाचित् ।। २८ ।।\nया देवतानामपि पूजनीया तपोनिधीनां च तथा मुनीनाम् ।।\nया दृश्यते तोयभरेण कान्ताकृतिः कवीनामिव निर्मलार्था ।। २९ ।।\nजलं च दत्तं बहुभिर्नरैश्च तस्याः स्वरूपप्रतिमा च निष्ठा ।।\nप्रासादपङ्क्तिर्ज्वलनप्रकाशा तस्यास्तु तीरे बहुभक्तिरम्याः ।। 196.३० ।।\nवादित्रगीतस्वनतालयुक्ता गायन्ति नार्यः सहिताः सदा हि ।।\nकन्याकुलानां मृदुभाषितानि मनोहराणां च वनेषु तेषु ।। ३१ ।।\nकुर्वन्ति संहर्षमिव स्वनेन मनोज्ञरूपा दिवि देवतानाम् ।।\nमृदङ्गनादश्च सुतन्त्रियुक्तगीतध्वनिश्चैव सुवंशयुक्तः ।। ३२।।\nप्रासादकुञ्जेषु विहार्यमाणा न तृप्तिमेवं बहु ताः प्रयान्ति ।।\nगन्धः सुगन्धोऽगुरुचन्दनानां वातः शुभो वाति सुशीतमन्दः ।। ३३ ।।\nक्वचित् सुगन्धः प्रचचार भूयः प्रासादरोधं प्रविरूढमार्गः ।।\nक्वचिज्जनाः क्रीडनकावसक्ताः क्वचिच्च नारीनरगीतशब्दाः ।। ३४ ।।\nतथाऽपरे क्रीडनकाः सकान्ताः सुवर्णवेदीकृतसानुशोभाः ।।\nविमानभूताः प्रचरन्ति तोये प्रमत्तनारीनरसंकुलाश्च ।। ३५ ।।\nशक्यो विभागो न हि रम्यताया ह्यसौ दिनैर्वा बहुभिः प्रवक्तुम् ।।\nनैषा कथा कर्मसमाधियुक्ता शक्त्या प्रवक्तुं दिवसैरनल्पैः ।। ३६ ।।\nइति श्रीवराहपुराणे संसारचक्रे धर्मराजपुरवर्णनं नाम षण्णवत्यधिकशततमोऽध्यायः ।। १९६ ।।"
  }
]
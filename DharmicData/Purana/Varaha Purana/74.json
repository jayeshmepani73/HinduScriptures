[
  {
    "text": "<b>श्रीवराह उवाच ।\n</b>\nपुनस्ते ऋषयः सर्वे तं पप्रच्छुः सनातनम् ।\nरुद्रं पुराणपुरुषं शाश्वतं ध्रुवमव्ययम् ।\nविश्वरूपमजं शंभुं त्रिनेत्रं शूलपाणिनम् ।। ७४.१ ।।"
  },
  {
    "text": "<b>ऋषय ऊचुः ।\n</b>\nत्वं परः सर्वदेवानामस्माकं च सुरेश्वर ।\nपृच्छाम तेन त्वां प्रश्नमेकं तद् वक्तुमर्हसि ।। ७४.२ ।।"
  },
  {
    "text": "भूमिप्रमाणसंस्थानं पर्वतानां च विस्तरम् ।\nसमुद्राणां नदीनां च ब्रह्माण्डस्य च विस्तरम् ।\nअस्माकं ब्रूहि कृपया देवदेव उमापते ।। ७४.३ ।।"
  },
  {
    "text": "<b>रुद्र उवाच ।\n</b>\nसर्वेष्वेव पुराणेषु भूर्लोकः परिकीर्त्यते ।\nब्रह्मविष्णुभवादीनां वायव्ये च सविस्तरम् ।। ७४.४ ।।"
  },
  {
    "text": "इदानीं च प्रवक्ष्यामि समासाद् वः क्षमान्तरम् ।\nतन्निबोधत धर्मज्ञा गदतो मम सत्तमाः ।। ७४.५ ।।"
  },
  {
    "text": "योऽसौ सकलविद्यावबोधितपरमात्मरूपी विगतकल्मषः\nपरमाणुरचिन्त्त्यात्मा नारायणः सकललोकालोकव्यापी\nपीताम्बरोरुवक्षः क्षितिधरो गुणतोमुख्यतस्तु -\nअणुमहद्दीर्घह्रस्वमकृशमलोहितमित्येवमाद्योपलक्षित -\nविज्ञानमात्ररूपम् । स भगवांस्त्रिप्रकारः सत्त्व -{५}\nरजस्तमोद्रिक्तः सलिलं ससर्ज । तच्च सृष्ट्वा -\nनादिपुरुषः परमेश्वरो नारायणः सकलजगन्मयः\nसर्वमयो देवमयो यज्ञमय आपोमय आपोमूर्त्तिर्योगनिद्रया\nसुप्तस्य तस्य नाभौ सदब्जं निःससार । तस्मिन्सकल -\nवेदनिधिरचिन्त्यात्मा परमेश्वरो ब्रह्मा प्रजापतिर -{१०}\nभवत् स च सनकसनन्दनसनत्कुमारादीन् ज्ञानधर्मिणः\nपूर्वमुत्पाद्य पश्चान्मनुं स्वायंभुवं मरीच्यादीन्\nदक्षान्तान् ससर्ज । यः स्वयंभुवो मनुर्भगवता\nसृष्टस्तस्मादारभ्य भुवनस्यातिविस्तरो वर्ण्यते ।\nतस्य च मनोर्द्वौ पुत्रौ बभूवतुः प्रियव्रतोत्तानपादौ । {१५}\nप्रियव्रतस्य दश पुत्रा बभूवुः । आग्नीघ्रोऽग्निबाहु -\nर्मेधो मेधातिथिर्ध्रुवो ज्योतिष्मान् द्युतिमान्\nहव्यवपुष्मत्सवनान्ताः ।\nस च प्रियव्रतः सप्तद्वीपेषु सप्त पुत्रान् स्थापयामास ।\nतत्र चाग्नीध्रं जम्बूद्वीपेश्वरं चक्रे। {२०}\nशाकद्वीपेश्वरं मेधातिथिं कुशे ज्योतिष्मन्तं\nक्रौञ्चे द्युतिमन्तं शाल्मले वपुष्मन्तं\nगोमेदस्येश्वरं हव्यं पुष्कराधिपतिं सवनमिति ।\nपुष्करेशस्यापि सवनस्य द्वौ पुत्रौ\nमहावीतधातकी भवेताम् ।। {२५}\nतयोर्देशौ गोमेदश्च नाम्ना व्यवस्थितौ ।\nधातकेर्धातकीखण्डं कुमुदस्य च कौमुदम् ।\nशाल्मलाधिपतेरपि वपुष्मन्तस्य त्रयः पुत्राः\nसकुशवैद्युतजीमूतनामानः ।\nसकुशस्य सकुशनामा देशः वैद्युतस्य वैद्युतः {३०}\nजीमूतस्य जीमूत इति एते शाल्मलेर्देशा इति\nतथा च द्युतिमतः सप्त पुत्रकाः कुशलो मनुगोष्ठौष्णः\nपीवरोद्यान्धकारकमुनिदुन्दुभिश्चेति । तन्नाम्ना\nक्रौञ्चे सप्त महादेशनामानि । कुशद्वीपेश्वरस्यापि\nज्योतिष्मतः सप्तैव पुत्रास्तद्यथा उद्भिदो वेणुमां - {३५}\nश्चैव रथोपलम्बनो धृतिः प्रभाकरः - कपिल\nइति। तन्नामान्येव वर्षाणि द्रष्टव्यानि\nशाकाधिपस्यापि सप्त पुत्रा मेधातिथेस्तद्यथा\nशान्तभयशिशिरसुखोदयंनन्दशिवक्षेमकध्रुवा इति\nएते सप्त पुत्राः एतन्नामान्येव वर्षाणि । {४०}\nअथ जम्बूद्वीपेश्वरस्यापि आग्नीध्रस्य नव पुत्रा बभूवुः ।\nतद्यथा नाभिः किंपुरुषो हरिवर्ष इलावृतो रम्यको\nहिरण्मयः कुरुर्भद्राश्वः केतुमालश्चेति । एतन्नामान्येव\nवर्षाणि । नाभेर्हेमवन्तं हेमकूटं किंपुरुषं नैषधं हरिवर्षं\nमेरुमध्यमिलावृत्तं नीलं रम्यकं श्वेतं हिरण्मयं {४५}\nउत्तरं च श्रृङ्गवतः कुरवो माल्यवन्तं भद्राश्वं\nगन्धमादनं केतुमालमिति । एवं स्वायंभुवेऽन्तरे भुवन-\nप्रतिष्ठा । कल्पे कल्पे चैवमेव सप्त सप्त पार्थिवैः\nक्रियते भूमेः पालनं व्यवस्था च ।\nएष स्वभावः कल्पस्य सदा भवतीति । {५०}\nअत्र नाभेः सर्गं कथयामि । नाभिर्मेरुदेव्यां पुत्रमजनयद्\nऋषभनामानं तस्य भरतो जज्ञे पुत्रश्च तावदग्रजः ।\nतस्य भरतस्य पिता ऋषभो हिमाद्रेर्दक्षिणं\nवर्षमदाद् भारतं नाम । भरतस्यापि पुत्रः सुमतिर्नामा ।\nतस्य राज्यं दत्त्वा भरतोऽपि वनं ययौ । {५५}\nसुमतेस्तेजस्तत्पुत्रः सत्सुर्नामा । तस्यापीन्द्रद्युम्नो नाम ।\nतस्यापि परमेष्ठी तस्यापि प्रतिहर्त्ता तस्य निखातः\nनिखातस्य उन्नेता उन्नेतुरप्यभावस्तस्योद्गाता तस्य\nप्रस्तोता प्रस्तोतुश्च विभुः विभोः पृथुः पृथोरनन्तः\nअनन्तस्यापि गयः गयस्य नयस्तस्य विराटः {६०}\nतस्यापि महावीर्यस्ततः सुधीमान् धीमतो महान्\nमहतो भौमनो भौमनस्य त्वष्टा त्वष्टुर्विरजाः\nतस्य राजो राजस्य शतजित् । {६३}\nतस्य पुत्रशतं जज्ञे तेनेमा वर्द्धिताः प्रजाः ।\nतैरिदं भारतं वर्षं सप्तद्वीपं समाङ्कितम् ।। ७४.६ ।।"
  },
  {
    "text": "तेषां वंशप्रसूत्या तु भुक्तेयं भारती प्रजा ।\nकृतत्रेतादियुक्त्या तु युगाख्या ह्येकसप्ततिः ।। ७४.७ ।।"
  },
  {
    "text": "भुवनस्य प्रसङ्गेन मन्वन्तरमिदं शुभम् ।\nस्वायंभुवं च कथितं मनोर्द्वीपान्निबोधत ।। ७४.८ ।।"
  },
  {
    "text": "।। इति श्रीवराहपुराणे भगवच्छास्त्रे चतुःसप्ततितमोऽध्यायः ।। ७४ ।"
  }
]
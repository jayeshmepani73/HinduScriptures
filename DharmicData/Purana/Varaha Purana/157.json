[
  {
    "text": "अथ मलयार्जुनतीर्थादिस्नानादिप्रशंसा ।।\nश्रीवराह उवाच ।।\nयमुनापारमुल्लङ्घ्य तत्रैव च महामुने ।।\nमलयार्जुनकं तीर्थं कुण्डं तत्र च विद्यते ।। १ ।।\nपर्यस्तं तत्र शकटं भिन्नभाण्डकुटीघटम् ।।\nतत्र स्नानोपवासाभ्यामनन्तं फलमश्रुते ।। २ ।।\nद्वादश्यां शुक्लपक्षस्य ज्येष्ठमासे वसुन्धरे ।।\nतत्र स्नानेन दानेन महापातकनाशनम् ।। ३ ।।\nज्येष्ठस्य शुक्लद्वादश्यां स्नात्वा सुनियतेन्द्रियः ।।\nमथुरायां हरिं दृष्ट्वा प्राप्नोति परमां गतिम् ।। ४ ।।\nयमुनासलिले स्नातः शुचिर्भूत्वा जितेन्द्रियः ।।\nसमभ्यर्च्याच्युतं सम्यक्प्राप्नोति परमां गतिम् ।। ५ ।।\nअपि चास्मत्कुले जातः कालिन्दीसलिले प्लुतः ।।\nअर्चयिष्यति गोविन्दं मथुरायामुपोषितः ।। ६ ।।\nइति गायन्ति पितरः परलोकगताः सदा ।।\nद्वादश्यां ज्येष्ठमासे तु समभ्यर्च्य जनार्दनम् ।। ७ ।।\nधन्योऽसौ पिण्डनिर्वापं यमुनायां करिष्यति ।।\nतत्रैव तु महातीर्थे वने बहुलसंज्ञके ।। ८ ।।\nतत्र स्नातो नरो देवि रुद्रलोके महीयते ।।\nद्वादश्यां चैत्रमासे तु शुक्लपक्षे वसुन्धरे ।। ९ ।।\nतत्र स्नातो नरो याति मम लोकं न संशयः ।।\nअस्ति भाण्डह्रदं नाम परपारेषु दुर्ल्लभम् ।। 157.१० ।।\nदृश्यन्तेऽहरहस्तत्र आदित्याः शुभकारिणः ।।\nतत्र चार्कस्थले कुण्डे स्नानं यः कुरुते नरः ।। ११ ।।\nसर्वपापविनिर्मुक्तः सूर्यलोकं व्रजेन्नरः ।।\nतत्राथ मुञ्चते प्राणान्मम लोकं स गच्छति ।। १२ ।।\nअर्कस्थलसमीपे तु कूपं तु विमलोदकम् ।।\nसप्तसामुद्रिकं नाम देवानामपि दुर्ल्लभम् ।। १३ ।।\nतत्र स्नानेन वसुधे स्वच्छन्दगमनालयः ।।\nअथात्र मुंचते प्राणान्मम लोकं स गच्छति ।। १४ ।।\nतत्र वीरस्थलं नाम क्षेत्रं गुह्यं परं मम ।।\nआसन्नसलिलं चैव पद्मोत्पलविभूषितम् ।। १९ ।।\nयस्तत्र कुरुते स्नानमेकरात्रोषितो नरः ।।\nस मत्प्रसादात्सुश्रोणि वीरलोके महीयते ।। १६ ।।\nअथाऽत्र मुञ्चते प्राणान्ममलोकं स गच्छति ।।\nकुशस्थलं च तत्रैव पुण्यं पापहरं शुभम् ।। १७ ।।\nतत्र स्नातो नरो देवि ब्रह्मलोके महीयते।।\nअथात्र मुंचते प्राणान्मम लोकं स गच्छति ।।१८।।\nतत्र पुष्पस्थलं नाम शिवक्षेत्रमनुत्तमम् ।।\nतत्र स्नानेन मनुजः शिवलोके महीयते ।। १९ ।।\nख्याता एते पञ्च देशा महापापविनाशनाः ।।\nतेषु स्नानेषु वसुधे ब्रह्मणा सह मोदते ।।157.२०।।\nतत्र गोपीश्वरो नाम महापातकनाशनः ।।\nकृष्णस्य रमणार्थं हि सहस्राणि च षोडश ।। २१ ।।\nगोप्यो रूपाणि चक्रे च तत्र क्रीडनके हरिः ।।\nयदा बालेन कृष्णेन भग्नार्जुनयुगं तथा ।।२२।।\nशकटं च तदा भिन्नं घटभाण्डकुटीरकम् ।।\nताभिस्तत्रैव गोविन्दं क्रीडन्तं च यदृच्छया ।। २३ ।।\nपरिष्वज्य हि धर्मेण व्याजेन च सुगोपितम् ।।\nमातलिस्तत्र चागत्य देवैरुक्तं यथोदितम् ।। २४ ।।\nगोपवेषधरं देवमभिषेकं चकार ह ।।\nआनीय सप्त कलशान्रत्नौषधिपरिप्लुतान् ।। २९ ।।\nगोपीमण्डलपातेन स्नापितो हेमकुण्डलः ।।\nगोप्यो गायन्ति नृत्यन्ति कृष्ण कृष्ण इति ब्रुवन् ।। २६ ।।\nतत्र गोपीश्वरं देवं मातलिः स्थाप्य पूजितम् ।।\nकूपं च स्थापयामास मांगल्यैः   कलशैः शुभैः ।। २७ ।।\nसप्तसामुद्रिकं नाम कूपं तु विमलोदकम् ।।\nदेवस्याग्रे तु वसुधे गोपा यस्य महात्मनः ।। २८ ।।\nपितरश्चापि नन्दन्ति पानीयं पिण्डमेव च ।।\nसप्तसामुद्रिके कूपे यः श्राद्धं संप्रदास्यति ।।२९।।\nपितरस्तारितास्तेन कुलानां सप्तसप्ततिः ।।\nसोमवारे त्वमायां वै पिण्डदानं करोति यः ।। 157.३० ।।\nपितरस्तस्य तृप्यन्ति कोटिवर्षशतान्यलम् ।।\nगोविन्दस्य च देवस्य तथा गोपीश्वरस्य च ।। ३१ ।।\nमध्ये तु मरणं यस्य शक्रस्यैति सलोकताम् ।।\nतथा बहुलरुद्रस्य गोविन्दस्यैव मध्यतः ।।३२।।\nतद्वद्ब्रह्माणमाशास्य गोपीशस्यैव मध्यतः ।।\nएतेषु स्नानदानेन पिण्डपातेन भामिनि ।। ३३ ।।\nनरस्तारयते पुंसां दश पूर्वान्दशापरान् ।।\nएषु स्नातो नरो देवि देवैश्च सह मोदते ।। ३४ ।।\nतत्राथ मुञ्चते प्राणान्मम लोकं स गच्छति।।\nवसुपत्रं महातीर्थं   पुण्यं परममुत्तमम् ।। ३५ ।।\nमथुरादक्षिणे पार्श्वे क्षेत्रं फाल्गुनकं तथा ।।\nतत्र स्नात्वा च पीत्वा च परलोके महीयते ।। ३६ ।।\nतत्र फाल्गुनके चैव तीर्थे परमदुर्ल्लभे ।।\nवृषभाञ्जनकं नाम क्षेत्रं मे दुर्ल्लभं महत् ।। ३७ ।।\nतत्राभिषेकं यः कुर्यात्स देवैः सह मोदते ।।\nतत्र यो मुञ्चते प्राणान्मम लोकं स गच्छति ।। ३८ ।।\nअस्ति तालवनं नाम धेनुकासुररक्षितम् ।।\nमथुरापश्चिमे भागे अदूरादर्द्धयोजनम् ।। ३९ ।।\nतत्र कुण्डं स्वच्छजलं नीलोत्पलविभूषितम् ।।\nतत्र स्नानेन दानेन वाञ्छितं फलमाप्नुयात्   ।। 157.४० ।।\nअस्ति संपीठकं नाम अस्मिन् क्षेत्रे परं मम ।।\nतत्र कुण्डं विशालाक्षि प्रसन्नसलिलं शुभम् ।।४१।।\nतत्र स्नानं च ये कुर्युरेकरात्रोषिता नराः।।\nअग्निष्टोम फलं चैव लभन्ते नात्र संशयः ।। ४२ ।।\nअथात्र मुञ्चते प्राणान्मम लोकं स गच्छति ।।\nदेवकीगर्भसंभूतो वसुदेवगृहे शुभे ।। ४३ ।।\nतत्र पुण्येन हि मया रविराराधितः शुभः ।।\nलब्धः प्राज्ञो मया पुत्रो रूपवांश्च गुणान्वितः ।।४४।।\nतत्रैवं तु ततो दृष्टः पद्महस्तो दिवाकरः ।।\nमासि भाद्रपदे देवी तिग्मतेजा विभावसुः ।।४५।।\nसप्तम्यां कृष्णपक्षस्य रविस्तिष्ठति सर्वदा ।।\nतस्मिन्नहनि यः स्नानं कुर्यात्कुण्डे समाहितः ।।४६।।\nन तस्य दुर्ल्लभं लोके सर्वदाता दिवाकरः ।।\nआदित्येऽहनि सम्प्राप्ते सप्तम्यां तु वसुन्धरे ।। ४७ ।।\nनरो वाप्यथवा नारी प्राप्नोत्यविकलं फलम् ।।\nतत्रैव तु तपस्तप्तं राज्ञा शन्तनुना पुरा ।। ४८ ।।\nआदित्यं तु पुरः स्थाप्य प्राप्तो भीष्मो महाबलः ।।\nशन्तनुः प्राप्य तं पुत्रं गतो ऽसौ हस्तिनापुरम् ।।४९।।\nतत्र स्नानेन दानेन वाञ्छितं फलमाप्नुयात् ।। 157.५० ।।\nइति श्रीवराहपुराणे   मथुरामाहात्म्ये मलयार्जुनतीर्थादिस्नानादि प्रशंसा नाम सप्तपञ्चाशदधिकशततमोध्यायः ।। १५७ ।।"
  }
]
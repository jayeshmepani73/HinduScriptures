[
  {
    "text": "अथ कार्पासधेनुदानमाहात्म्यम् ।।\nहोतोवाच ।।\nअथातः सम्प्रवक्ष्यामि धेनुं कार्पासकीं नृप ।।\nयत्प्रदानान्नरो याति ऐन्द्रलोकमनुत्तम् ।। १ ।।\nविषुवे त्वयने पुण्ये युगादिग्रहणे तथा ।।\nग्रहपीडासु चोग्रासु दुःस्वप्नेऽरिष्टदर्शने ।। २ ।।\nनृणां च ग्रहपीडासु दुःस्वप्नाद्भुतदर्शने ।।\nपुण्येष्वायतने राजञ्छुचिदेशे गवां गणे ।। ३ ।।\nगोमयेनोपलिप्तायां दर्भानास्तीर्य वै तिलान् ।।\nतन्मध्ये स्थापयेद्धेनुं वस्त्रमाल्यानुलेपनाम् ।। ४ ।।\nधूपदीपादिनैवेद्यैः पूजयेच्च विमत्सरः ।।\nउत्तमा च चतुर्भारैरर्द्धेनैव तु मध्यमा ।। ५ ।।\nभारेण चाधमा प्रोक्ता वित्तशाठ्यं विवर्जयेत् ।।\nचतुर्थांशेन वत्सं तु कल्पयित्वा विधानतः। ६ ।।\nकर्त्तव्या रुक्मशृङ्गी तु रजतस्य खुरान्विता ।।\nनानाफलमया दन्ता रत्नगर्भसमन्विताः ।।७।।\nइत्येवं सर्वसम्पूर्णा कृत्वा श्रद्धासमन्वितः ।।\nआवाहयेत्तां कार्पासधेनुं मन्त्रैर्द्विजातये ।। ८।।\nदद्याद्धेनुं चर्मपाणिः प्रयतः श्रद्धयान्वितः ।।\nपूर्वोक्तस्तु विधिः कार्यो दानमन्त्रपुरसरः ।। ९ ।।\nयया देवगणः सर्वस्त्वया हीनो न वर्त्तते ।।\nतथा उद्धर मां देवि पाहि संसारसागरात् ।। 109.१० ।।\nइति श्रीवराहपुराणे श्वेतविनीताश्वोपाख्याने कार्पासधेनुदानमाहात्म्यं नाम नवाधिकशततमोऽध्यायः ।।१०९।।"
  }
]
[
  {
    "text": "श्रीवराह उवाच ।।\nमथुरायाः परं क्षेत्रं त्रैलोक्ये न च विद्यते ।।\nतस्यां वसाम्यहं देवि मथुरायां च सर्वदा ।। १ ।।\nसर्वेषामेव तीर्थानां मथुरा च परं महत् ।।\nकृष्णेन क्रीडितं तत्र तच्छुद्धं हि पदे पदे ।। २ ।।\nचक्रस्थितं हि तत्सर्वं कृष्णस्यैव पदेन तु ।।\nतत्र मध्यं तु तत्स्थानमर्द्धचन्द्रे प्रतिष्ठितम् ।। ३ ।।\nतत्रैव वासिनो लोका मुक्तिं यान्ति न संशयः ।।\nकृष्णस्य दक्षिणा कोटिरुत्तरा कोटिमध्यतः ।।४।।\nतयोर्मध्ये स्थितो देव आकारात्सोमचक्रता ।।\nतौ देवौ क्षेत्रफलदौ स्नानदानादिकर्मणि ।। ९ ।।\nतस्माद्धि मरणं चात्र द्वे कोटी सर्वकर्मसु ।।\nअर्द्धचन्द्रे तु यः स्नानं करोति नियताशनः ।। ६ ।।\nतेन वै चाक्षया लोकाः प्राप्ताश्चैव न संशयः ।।\nदक्षिणस्यां समारभ्य उत्तरस्यां समापयेत् ।।\nयज्ञोपवीतमात्रेण त्रायन्ते च कुलं बहु ।। ७ ।।\nपृथिव्युवाच ।।\nयज्ञोपवीत मात्राया विधानं कीदृशं प्रभो ।। ८ ।।\nयथामानं हि कर्तव्यं तत्सर्वं वक्तुमर्हसि ।।\nश्रीवराह उवाच ।।\nयज्ञोपवीतस्य विधिं शृणुष्व वरवर्णिनि ।। ९ ।।\nदक्षिणस्यां समारभ्य उत्तरस्यां समापयेत् ।।\nयज्ञोपवीतस्य विधिरेष एव प्रकार्तितः ।। 169.१० ।।\nमनुजा येन विधिना मुक्तिं यान्ति न संशयः ।।\nअनेन विधिना चैव उत्तरस्यां समापयेत् ।।\nगृहान्निःसृत्य मौनेन यावत्स्नानं समाचरेत् ।। ११ ।।\nपूजां कृष्णस्य कृत्वा वै ततो ब्रूयाद्वसुन्धरे ।।\nस्नाने समाप्ते विधिवद्देवदेवस्य चैव हि ।। १२ ।।\nकृष्णस्य कृत्वा तु मखं स्नानादीनि यथाक्रमम् ।।\nगां वै पयस्विनीं दत्त्वा हिरण्यं वसु चैव हि ।।१३।।\nब्राह्मणान्भोजयेत्पश्चाद्विधिरेष उदाहृतः ।।\nतथा शयनमुद्दिश्य एवमेवं तु कारयेत् ।। १४ ।।\nन तस्य पुनरावृत्तिर्मम लोके महीयते ।।\nअर्द्धचन्द्रे मृता देवि मम लोकं व्रजन्ति ते ।।१५।।\nअन्यत्र तु मृता ये च अर्धचन्द्रकृतक्रियाः ।।\nतेऽपि स्वर्गं गमिष्यन्ति दाहादिकरणैर्युताः ।।१६।।\nयावदस्थीन्यर्द्धचन्द्रं यस्य तिष्ठन्ति देहिनः ।।\nतावत्सुपुण्यकर्त्ता च स्वर्गलोके महीयते ।।१७।।\nअर्द्धचन्द्रे विशेषोऽस्ति तीर्थे विश्रान्तिसंज्ञके ।।\nदाहादिकरणे तत्र गर्दभोऽपि चतुर्भुजः ।।१८।।\nगर्त्तेश्वरोऽथ भूतेशो द्वे कोटी तु वसुन्धरे ।।\nमध्ये सदैव तिष्ठामि न त्यजामि कदाचन ।।१९।।\nमाथुराणां च यद्रूपं तद्रूपं मे वसुन्धरे ।।\nमाथुरेण तु तृप्तेन तृप्तोऽहं नात्र संशयः ।।169.२० ।।\nशृणु देवि यथावृत्तं गरुडस्य महात्मनः ।।\nमथुरामागतो योऽसौ कृष्णदर्शनकांक्षया ।।\nमथुरायां स्थितं देवं भिन्नरूपं न पश्यति ।।२१ ।।\nतदा गतोऽसौ वसुधे देवस्याग्रे विहंगमः ।।\nकृष्णस्य दर्शनार्थाय दिव्यं स्तोत्रमुदीरयन् ।। २२ ।।\nगरुड उवाच ।।\nविश्वरूप जयादित्य जय विष्णो जयाच्युत ।।\nजय केशव ईशान जय कृष्ण नमोऽस्तु ते।।२३।।\nजय मूर्त जयाचिन्त्य जय लोकविभूषण ।।\nइत्येवं संस्तुतो देवो गरुडेन महात्मना ।।२४।।\nगरुडस्य पुरस्तत्र स्थितो देवः शरीरवान् ।।\nसान्त्वयामास गरुडं प्रीतिपूर्वमुवाच ह ।।२५।।\nकिं कुर्यात्स्तोत्रमेतन्मे किं वा तव चिकीर्षितम् ।।\nमथुरागमकृत्ये ते सर्वं ब्रूहि ममाग्रतः ।। २६ ।।\nगरुड उवाच ।।\nमथुरामागतश्चाहं तव दर्शनकांक्षया ।।\nआगते तु मया देव न दृष्टं तव रूपकम् ।।२७।।\nमाथुरैरेव लोकैस्तु समं दृष्टं हि रूपकम् ।।\nएकीभूतमहं सर्वं दृष्ट्वा मां मोह आविशत् ।।२८।।\nतस्मात्स्तुतिस्तु देवेश कृतानुग्रहकाम्यया ।।\nगरुडस्य वचः श्रुत्वा प्रहस्य मधुसूदनः ।। २९ ।।\nउवाच श्लक्ष्णया वाचा गरुडं प्रति भाविनि ।।\nश्रीकृष्ण उवाच ।।\nमाथुराणां च यद्रूपं तद्रूपं मे विहंगम ।।169.३०।।\nये पापास्ते न पश्यन्ति मद्रूपा माथुरा द्विजाः ।।\nएवमुक्त्वा ततः कृष्णस्तत्रैवान्तरधीयत ।।३१।।\nगरुडोऽपि ततः स्थानाद्गतो देवि यथासुखम् ।।\nएतत्ते कथितं देवि माथुराणां तु रूपकम् ।।३२।।\nयेषां पूजितमात्रेण तुष्टोऽहं चैव सर्वदा ।।\nमथुरायां मृता ये च मुक्तिं यान्ति न चान्यथा ।।३३।।\nअपि कीटः पतंगो वा तिर्यग्योनिगतोऽपि वा ।।\nचतुर्भुजास्तु ते सर्वे भवन्तीति विनिश्चितम् ।।३४।।\nयः पश्येत्पद्मनाभं तु द्वादश्यामाश्विनस्य तु ।।\nएकदेहधरौ देवौ शिवकेशवरूपिणौ ।।३५।।\nएकादश्यां चोपवासी कृतशौचः समाहितः ।।\nकालिन्द्यां तु नरः स्नातो मुंचते योनिसंकटात् ।। ३६ ।।\nचैत्रस्य शुक्लद्वादश्यामुपोष्य स्नानमाचरेत् ।।\nचिन्ताविष्णुं समभ्यर्च्य कृत्वा वै जागरं निशि ।। ३७ ।।\nयः करोति स मुच्येत नात्र कार्या विचारणा ।।\nएकानंशां ततो देवीं यशोदां देवकीं तथा ।।३८।।\nमहाविद्येश्वरीं देवि मुच्यते ब्रह्महत्यया ।।\nया धारा धर्मराजस्य मथुरायाश्च पश्चिमे ।।३९।।\nस्नानं करोति तस्यां तु ग्रहदाषैर्न लिप्यते ।।\nयं यं देवमभिध्यायेद्भक्तियुक्तेन चेतसा ।। 169.४० ।।\nविश्रान्तिसंज्ञकं दृष्ट्वा दीर्घविष्णुं च केशवम् ।।\nसर्वेषां दर्शनं पुण्यं पूजनात्तु फलं भवेत् ।। ४१ ।।\nइति जपविधिहोमध्यानकाले स सम्यक्सततमभिसमीक्ष्य ब्रह्मणा यत्प्रयुक्तम् ।।\nसकलगुणगणानामास्पदं ब्रह्मसंज्ञं जननमरणहीनं विष्णुमेवाभियाति ।। ४२ ।।\nइति श्रीवराहपुराणे प्रागितिहासे मथुरामाहात्म्यं नामैकोनसप्तत्यधिकशततमोऽध्यायः ।।१६९।।"
  }
]
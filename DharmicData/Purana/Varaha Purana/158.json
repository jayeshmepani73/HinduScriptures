[
  {
    "text": "अथ मथुरातीर्थप्रादुर्भावः ।।\nश्रीवराह उवाच ।।\nविंशतिर्योजनानां तु माथुरं मम मण्डलम् ।।\nयत्रतत्र नरः स्नातो मुच्यते सर्वकिल्बिषैः ।।१।।\nवर्षाकाले तु स्थातव्यं यच्च स्थानं तु हर्षदम् ।।\nपुण्यात्पुण्यतरं चैव माथुरे मम मण्डले ।।२।।\nसप्तद्वीपेषु तीर्थानि पुण्यान्यायतनानि च ।।\nमथुरायां गमिष्यन्ति प्रसुप्ते तु सदा मयि ।। ३ ।।\nसुप्तोत्थितं तु दृष्ट्वा मां मथुरायां वसुन्धरे ।।\nते नरा मां प्रपश्यन्ति सर्वकालं न संशयः ।। ४ ।।\nसुप्तोत्थितं तु वसुधे दृष्ट्वा मे मुखपङ्कजम् ।।\nसप्तजन्मकृतं पापं तत्क्षणादेव मुञ्चति ।।५।।\nमथुरावासिनो लोकाः सर्वे ते मुक्तिभाजनाः ।।\nमथुरां समनुप्राप्य दृष्ट्वा देवं तु केशवम् ।। ६ ।।\nस्नात्वा पुनस्तु कालिन्द्यां मम लोके महीयते ।।\nस तत्फलमवाप्नोति राजसूयाश्वमेधयोः ।। ७ ।।\nप्रदक्षिणीकृतो येन मथुरायां तु केशवः ।।\nप्रदक्षिणीकृता तेन सप्तद्वीपा वसुन्धरा ।।८।।\nघृतपूर्णेन पात्रेण समग्रेण च वाससा ।।\nकेशवस्याग्रतो दत्त्वा दीपकं तु वसुन्धरे ।। ९ ।।\nपंचयोजनविस्तारमायामं पंच विस्तरम् ।।\nदीपमालासमाकीर्णं विमानं लभते नरः ।। 158.१० ।।\nसर्वकामसमृद्धं तदप्सरोगणसेवितम् ।।\nरम्यमालासमाकीर्णं भोगाढ्यं सर्वकामिकम् ।।११।।\nसमारोहति वै नित्यं प्रभामण्डलमण्डितम् ।।\nये देवा ये च गन्धर्वाः सिद्धाश्चारणपन्नगाः ।। १२ ।।\nतं स्पृहन्ति सदा देवि पुण्यमस्ति कृतं भुवि ।।\nयदि कालान्तरे पुण्यं हीयतेऽस्य पुरा कृतम् ।। १३ ।।\nसतां पुण्यगृहे देवि जायते मानवो हि सः ।।\nधरण्युवाच ।।\nक्षेत्रं हि रक्षते देव कस्त्विदं पापनाशनम्।।१४।।\nपशुभूतपिशाचैश्च रक्षोभूतविनायकैः ।।\nएवमादिभिराकृष्टं तत्क्षेत्रं फलदं भवेत् ।। १५ ।।\nश्रीवराह उवाच ।।\nमत्क्षेत्रं ते न पश्यन्ति मत्प्रभावात्कदाचन ।।\nन विकुर्वन्ति ते दृष्ट्वा मत्पराणां  हि देहिनाम् ।। १६ ।।\nरक्षार्थं हि मया दत्ता दिक्पालास्तु वरानने ।।\nलोकपालास्तु चत्वारस्तीर्थं रक्षन्ति ये सदा ।। १७ ।।\nपूर्वां रक्षति इन्द्रस्तु यमो रक्षति दक्षिणाम् ।।\nपश्चिमां रक्षते नित्यं वरुणः पाशभृत्स्वयम् ।।१८।।\nउत्तरां वै कुबेरस्तु महाबलपराक्रमः ।।\nमध्यं तु रक्षते नित्यं शिवो देव उमापतिः ।।१९ ।।\nमथुरायां गृहं यस्तु प्रासादं कुरुते नरः ।।\nचतुर्भुजस्तु विज्ञेयो जीवन्मुक्तो न संशयः ।।158.२०।।\nमथुराया महाभागे कुण्डे च विमलोदके ।।\nगम्भीरे सर्वदा देवि तिष्ठते च चतुर्भुजः ।।२१।।\nतत्र मुञ्चेत यः प्राणान् स्नानं कृत्वा वसुन्धरे ।।\nवैष्णवं लोकमासाद्य क्रीडते स सुखादिव ।।२२।।\nतत्रैव तु सदाश्चर्यं कथ्यमानं मया शृणु ।।\nयदुच्यते वै सुश्रोणि कुण्डे तु विमलोदके ।। २३ ।।\nहेमन्ते तु भवेच्चोष्णं शीतलं ग्रीष्मके भवेत् ।।\nतेजसा मम सुश्रोणि तुषारतदृशोपमम् ।। २४ ।।\nन वर्द्धते च वर्षासु ग्रीष्मे चापि न हीयते ।।\nएतच्च महदाश्चर्यं तस्मिन्कुण्डे परं मम ।।२५।।\nपदे पदे तीर्थफलं मथुरायां वसुंधरे।।\nतत्र तत्र नरः स्नातो मुच्यते सर्वपातकैः ।। २६ ।।\nवर्षासु स्थूलतीर्थेषु स्नातव्यं तु प्रयत्नतः ।।\nकूपे ह्रदे देवखाते गर्तेषु च नदीषु च ।।२७।।\nप्रवाहेषु च दिव्येषु नदीनां सङ्मेषु च ।।\nवर्षासु सर्वतः स्नायाद्यदीच्छेत्परमां गतिम् ।। २८।।\nअस्ति  क्षेत्रं परं दिव्यं मुचुकुन्दं तु नामतः ।।\nमुचुकुंदः स्वपित्यत्र दानवासुरपातनः ।। २९ ।।\nतत्र कुण्डे नरः स्नात्वा प्राप्नोत्यभिमतं जलम् ।।\nअथात्र मुञ्चते प्राणान्मम लोकं स गच्छति ।। 158.३० ।।\n27\nइहजन्मकृतं  पापमन्यजन्मकृतं च यत् ।।\nशीघ्रं नश्यति तत्सर्वं कीर्त्तनात्केशवस्य तु ।।३१।।\nकिं तस्य बहुभिर्मंत्रैर्भक्तिर्यस्य जनार्दने।।\nनरके पच्यमानस्य गतिर्देवि जनार्दनः ।। ३२ ।।\nकृत्वा प्रदक्षिणं देवि विश्रामं कुरुते तु यः ।।\nनारायणसमीपे तु सोऽनन्तफलमश्नुते ।।३३।।\nसुप्तोत्थितं हरिं दृष्ट्वा मथुरायां वसुन्धरे ।।\nन तस्य पुनरावृत्तिर्जायते स चतुर्भुजः ।। ३४।।\nकुमुदस्य तु मासस्य नवम्यां तु वसुन्धरे ।।\nप्रदक्षिणीकृत्य भुवं सर्वपापैः प्रमुच्यते ।। ३५ ।।\nब्रह्मघ्नश्च सुरापश्च गोघ्नो भग्नव्रतस्तथा ।।\nमथुरां तु परिक्रम्य पूतो भवति मानवः ।। ३६ ।।\nअष्टम्यां प्राप्य मथुरां दन्तधावनपूर्वकम् ।।\nब्रह्मचर्येण तां रात्रिं कृतसंकल्पमानसः ।। ३७ ।।\nधौतवस्त्रस्तु सुस्नातो मौनव्रतपरायणः ।।\nप्रदक्षिणं तु कुर्वीत सर्वपातक नाशनम् ।।३८।।\nप्रदक्षिणां प्रकुर्वाणमन्यो यः स्पृशते नरः ।।\nसर्वान् कामानवाप्नोति नात्र कार्या विचारणा ।।३९।।\nमथुरायां नरो गत्वा दृष्ट्वा देवं स्वयम्भुवम् ।।\nप्रदक्षिणायां यत्पुण्यं तत्पुण्यं लभते नरः ।। 158.४० ।।\nदेवस्याग्रे तु वसुधे कूपं तु विमलोदकम्।।\nपितरश्चाभिनन्दन्ति पानीयं पिण्डमेव च ।।४१।।\nचतुःसामुद्रिकं नाम त्रिषु लोकेषु विश्रुतम् ।।\nतत्र स्नातो नरो भद्रे देवैश्च सह मोदते ।। ४२ ।।\nतत्राथ मुञ्चते प्राणान्मम लोकं स गच्छति ।।४३ ।।\nइति श्रीवराहपुराणे मथुरामाहात्म्ये मथुरातीर्थप्रभावो नामाष्टपंचाशदधिकशततमोऽध्यायः ।। १५८ ।।"
  }
]
[
  {
    "text": "अथ मन्दारमहिमनिरूपणम् ।।\nश्रीवराह उवाच ।।\nपुनरन्यत्प्रवक्ष्यामि एकान्तं शृणु सुन्दरि ।।\nस्थानं मे परमं गुह्यं मद्भक्तानां सुखावहम् ।। १ ।।\nजाह्नव्या दक्षिणे कूले विन्ध्यपृष्ठसमाश्रितम्।।\nमन्दारेति च विख्यातं सर्वभागवतप्रियम् ।। २ ।।\nतत्र त्रेतायुगे भूमे रामो नाम महाद्युतिः ।।\nभविष्यति न सन्देहः स च मां स्थापयिष्यति ।।३।।\nनारायणमुखाच्छ्रुत्वा धर्मकामा वसुन्धरा ।।\nउवाच मधुरं वाक्यं लोकनाथं जनार्दनम् ।। ४।।\nधरण्युवाच ।।\nदेवदेव महादेव हरे नारायण प्रभो ।।\nमन्दारेति त्वया प्रोक्तं देवधर्मार्थसंयुतम् ।। ५।।\nमन्दारे कानि कर्माणि कुर्वन्ति च ततो नराः ।।\nकांश्च लोकान्प्रपद्यन्ते तत्र कर्मकृतो नराः ।।६।।\nमन्दारे कानि गुह्यानि रहस्यं किंच तत्र वै ।।\nवक्तुमर्हस्यशेषेण परं कौतूहलं मम ।।७।।\nश्रीवराह उवाच ।।\nशृणु सुन्दरि यत्नेन यन्मां त्वं परिपृच्छसि ।।\nकथयिष्यामि ते गुह्यां मन्दारस्य महाक्रियाम् ।। ८ ।।\nक्रीडमानोऽस्महं तत्र मन्दारे पुष्पिते तदा ।।\nमन्दारपुष्पमादाय मनोज्ञं न्यस्य वै हृदि ।। ९ ।।\nततो ममाभवच्चिन्ता मन्दारे पर्वतस्थिते ।।\nतत्रैकादशकुण्डानि निस्सृतानि गिरौ धरे ।। 143.१० ।।\nविन्ध्ये च मत्प्रभावेण मन्दारश्च महाद्रुमः ।।\nस्थितोऽहं तत्र सुभगे भक्तानुग्रहकाम्या ।। ११ ।।\nदर्शनीयतमं स्थानं मनोज्ञं च शिलातलम् ।।\nयत्र तिष्ठाम्यहं देवि मन्दारद्रुममाश्रितः ।। १२ ।।\nविस्मयं शृणु सुश्रोणि मन्दारेऽस्मिन्महाद्रुमे ।।\nद्वादश्यां च चतुर्दश्यां स पुष्पति महाद्रुमः ।। १३ ।।\nतत्र मध्याह्नवेलायां वीक्ष्यमाणो जनैस्ततः ।।\nततोऽन्यदिनमासाद्य दृश्यते न कदाचन ।।१४।।\nतस्मिन्मंदारकुण्डे तु एकभक्तोषितो नरः ।।\nस्नानं करोति शुद्धात्मा स गच्छेत्परमां गतिम् ।। १९ ।।\nअथ प्राणान्प्रमुच्येत कुण्डे मन्दारसंस्थिते ।।\nतपः कृत्वा वरारोहे मम लोकं स गच्छति ।। १६ ।।\nतस्य चोत्तरपार्श्वे च प्रापणं नाम वै गिरिः ।।\nतिस्रो धाराः पतन्त्यत्र दक्षिणां दिशमाश्रिताः ।। १७ ।।\nस्नानकुण्डमिति ख्यातं तस्मिन्क्षेत्रे परं मम ।।\nदक्षिणे पतते धारा स्रवते चोत्तरामुखम् ।। १८ ।।\nतत्र स्नातो वरारोहे एकरात्रोषितो नरः ।।\nमोदनं दक्षिणे शृंगे तस्मिन्मेरौ शिलोच्चये ।। १९ ।।\nतत्राथ मुंचते प्राणान्मम कर्मपरायणः ।।\nसर्वसंगं परित्यज्य मम लोकं स गच्छति ।। 143.२० ।।\nतस्य पूर्वोत्तरे पार्श्वे गुह्यं वैकुण्ठकारणम् ।।\nयत्र धारा पतत्येका हरिद्रावर्णसन्निभा ।। २१ ।।\nयस्तत्र कुरुते स्नानमैकरात्रोषितो नरः ।।\nनाकपृष्ठं समासाद्य मोदते सह दैवतैः ।। २२ ।।\nतथाऽत्र मुंचते प्राणान्कृतकृत्यः सुनिश्चितः ।।\nतारयित्वा कुलं सर्वं मम लोकं प्रपद्यते ।। २३ ।।\nतस्य दक्षिणपूर्वेण समस्रोतो वरांगणे ।।\nपतते विन्ध्यशृंगेषु अगाधश्च महाह्रदः ।। २४ ।।\nतत्र स्नानं तु कुर्वीत एकभक्तोषितो नरः ।।\nमोदते पूर्वपार्श्वे तु तस्मिन्मेरौ शिलोच्चये ।। २५ ।।\nअथात्र मुंचते प्राणान्मम चित्तव्यवस्थितः ।।\nछित्वा वै सर्वसंसारं मम लोकं स गच्छति ।। २६ ।।\nमन्दारस्य तु पूर्वेण गुह्यं कोटरसंस्थितम् ।।\nयत्र धारा पतत्येका मुसलाकृतिका शुभा ।।२७।।\nतत्र स्नानं प्रकुर्वीत पंचभक्तोषितो नरः ।।\nमोदते पूर्वपार्श्वे च मेरौ तस्मिञ्छिलोच्चये ।। २८ ।।\nअथात्र मुंचते प्राणान् कृत्वा कर्म सुदुष्करम् ।।\nमेरुशृङ्गं समुत्सृज्य मम लोकं च गच्छति।।२९।।\nतस्य दक्षिणपार्श्वे तु गुह्यं विन्ध्यविनिःसृतम् ।।\nपंच धाराः पतन्त्यत्र मुसलाकृतिकाः शुभाः ।। 143.३० ।।\nतत्र स्नानं प्रकुर्वीत अहोरात्रोषितो नरः ।।\nमोदते दक्षिणे शृङ्गे महामेरौ शिलोच्चये ।। ३१ ।।\nअथात्र मुंचते प्राणान्कृत्वा कर्म सुदुष्करम् ।।\nमेरुशृङ्गं परित्यज्य मम लोकं प्रपद्यते ।। ३२ ।।\nदक्षिणे पश्चिमे भागे मन्दारस्य यशस्विनि ।।\nअत्र धारा पतत्येका आदित्यसमतेजसा ।। ३३ ।।\nतत्र स्नानं प्रकुर्वीत अहोरात्रोषितो नरः ।।\nमोदते पश्चिमे भागे ध्रुवो यत्र प्रवर्तते ।। ३४ ।।\nअथात्र मुंचते प्राणान्मम कर्मव्यवस्थितः ।।\nसर्वपापविनिर्मुक्तो मम लोके च मोदते ।। ३५ ।।\nतस्य पश्चिमपार्श्वे तु गुह्यं देवसमन्वितम् ।।\nचक्रावर्त्तमिति ख्यातमगाधश्च महाह्रदः ।। ३६ ।।\nस्नानं करोति यस्तत्र पंचभक्तोषितो नरः ।।\nमोदते मेरुशृङ्गेषु स्वच्छन्दगमनालयः ।। ३७ ।।\nअथ वै मुंचते प्राणांश्चक्रवर्ती महायशाः ।।\nशृंगान्सर्वान्परित्यज्य मोदते मम सन्निधौ ।। ३८ ।।\nदिशं वायव्यमाश्रित्य तस्मिन्विन्ध्यशिलोच्चये ।।\nतिस्रो धाराः पतन्त्यत्र मुसलाकृतयः शुभाः ।। ३९ ।।\nतत्र स्नानं प्रकुर्वीत मम चित्तव्यवस्थितः ।।\nमोदते सर्वशृंगेषु चैकचित्तं समाश्रितः ।। 143.४० ।।\nअथात्र मुञ्चते प्राणान् तस्मिन्गुह्ये यशस्विनि ।।\nसर्वसंगं परित्यज्य मम लोकं स गच्छति ।।४१।।\nतस्य विक्रोशमात्रेण दक्षिणां दिशमाश्रितः ।।\nगुह्यो गभीरको नाम अगाधश्च महाह्रदः ।। ४२ ।।\nतत्र स्नानं प्रकुर्वीत अष्टरात्रोषितो नरः ।।\nमोदते सर्वद्वीपेषु स्वच्छन्दगमनालयः ।। ४३ ।।\nअथ वै मुञ्चते प्राणान्मम कर्मव्यवस्थितः ।।\nसर्वद्वीपान् परित्यज्य मम लोकं प्रपद्यते ।।४४।।\nतस्य पश्चिमपार्श्वे तु गुह्यं वै परमं महत् ।।\nसप्त धाराः पतन्त्यत्र अगाधश्च महाह्रदः ।। ४५।।\nतत्र स्नानं प्रकुर्वीत अहोरात्रोषितो नरः ।।\nमोदते शक्रलोके तु स्वच्छन्दगमनालयः ।। ४६ ।।\nअथ वै मुञ्चते प्राणान्स्वकर्मपरिनिष्ठितः ।।\nसर्वसंगं परित्यज्य मम लोकं प्रपद्यते ।। ४७ ।।\nक्षेत्रस्य मण्डलं तस्य कथ्यमानं मया शृणु ।।\nस्यमन्तपञ्चकं चैव मन्दारस्य गिरौ मम ।।४८।।\nतत्र तिष्ठामि सुश्रोणि विन्ध्यस्य गिरिमूर्द्धनि ।।\nमन्दारे परमं गुह्यं तस्मिन्गुह्यशिलोच्चये ।। ४९ ।।\nदक्षिणे संस्थितं चक्रं वामे स्थाने च वै गदा ।।\nय एतच्छृणुयान्नित्यं गुह्यं मन्दारसंस्थितम् ।। 143.५० ।।\nलांगले मुसलं चैव शंखस्तिष्ठति चाग्रतः ।।\nतव चैव प्रियार्थाय मम भक्तसुखावहम् ।। ५१ ।।\nएतन्न जानते केचिन्मम माया विमोहिताः ।।\nमुच्य भागवताञ्छुद्धान्ये च वाराहमाश्रिताः ।। ५२ ।।\nइति श्रीवराहपुराणे भगवच्छास्त्रे मन्दारमहिमानिरूपणं नाम त्रयश्चत्वारिंशदधिकशततमोध्यायः ।। १४३ ।।"
  }
]
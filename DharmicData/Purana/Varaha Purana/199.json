[
  {
    "text": "पुनः संसारचक्रयातनास्वरूपवर्णनम् ।।\nऋषिपुत्र उवाच ।।\nतस्मिन् क्षितितलं सर्वमायसैः कण्टकैश्चितम् ।।\nप्रभवन्ति पुनः केचिद्विषमं तमसाश्रितम् ।।१ ।।\nअथान्ये छिन्नपादास्तु छिन्नपाणिशिरोधराः ।।\nपापाचारास्तथा देशादुपसर्पत मा चिरम् ।। २ ।।\nये तु धर्मरता दाता वपुष्मन्तो यथा गृहे ।।\nपरिपान्ति क्षितिं सर्वे पात्यन्ते पापकारिणः ।। ३ ।।\nयाचमानाः स्थिता नित्यं सुशीतैस्तोयभोजनैः ।।\nस्त्रियः श्रीरूपसंकाशाः सुकुमाराः सुभोजनाः ।। ४ ।।\nकृत्वा पूजां परां तत्र प्रतीक्षन्ते परं जनम्।।\nअग्नितप्ते सुघोरे च निक्षिप्यन्ते शिलातले ।।५।।\nआलोके च प्रदर्श्यन्ते वृक्षाश्च भुवनानि च।।\nआयान्ति दह्यमानेषु पृष्ठपादोदरेषु च।।६।।\nतत्र गत्वा तु ते दूताः प्रविशन्ति सुदारुणाः।।\nक्लिश्यन्ति बहवस्तत्र त्रातारं नाप्नुवन्ति ते ।।७ ।।\nअथान्ये तु श्वभिर्घोरैरापादतलमस्तकम् ।।\nभक्ष्यमाणा रुदन्तश्च क्रोशन्तश्च पुनःपुनः ।।८।।\nअथान्ये तु महारूपा महादंष्ट्रा भयानकाः ।।\nसूचीमुखं कृताः पापाः  क्षुधितास्तृषितास्तथा ।।९ ।।\nअन्नानि दीयमानानि भक्ष्याणि विविधानि च।।\nभोज्यानि लेह्यचोष्याणि यैर्निषिद्धं दुरात्मभिः ।।199.१० ।।\nअयःशरमयी नारी वह्नितप्ता सुदारुणा ।।\nआलिङ्गति नरं तत्र धावन्तं चानुधावति ।।११ ।।\nधावन्तं चानुधावंती त्विदं वचनमब्रवीत्।।\nअहं ते भगिनी पाप ह्यहं भार्या सुतस्य ते ।। १२।।\nमातृष्वसा ते दुर्बुद्धे मातुलानी पितृष्वसा ।।\nगुरुभार्या मित्रभार्या भ्रातृभार्या नृपस्य च ।।१३।।\nश्रोत्रियाणां द्विजातीनां जाया वै धर्षितास्त्वया।।\nमोक्ष्यसे न हि पापात्त्वं रसातलगतो यथा।। १४।।\nकिं प्रधावसि निर्लज्ज व्यसनैश्चोपपादितः।।\nहनिष्येऽहं ध्रुवं पाप यथा कर्म त्वया कृतम्।।१५।।\nएवं वै बोधयन्तीह श्रावयन्ति पुनःपुनः।।\nअभिद्रवन्ति तं पापं घोररूपा भयानकाः।।।१६।।\nज्ञानिनां च सहस्रेषु जातं जातं तथा स्त्रियः ।।\nअनुपीड्य दुरात्मानं धर्षयंति सुदारुणम् ।। १७ ।।\nवृषलीर्बहुलैर्दुःखैः किं क्रन्दसि पुनः पुनः ।।\nकिं क्रन्दसि सुदुर्बुद्धे परिष्वक्तः स्वयं मया ।। १८ ।।\nदशधा त्वं मया पाप नीयमानः पुनःपुनः ।।\nअञ्जलिं वापि कुर्वाणो याचमानो न लज्जसे ।।१९।।\nन मोक्ष्यसे मया पाप कुतो गच्छसि मूढ वै ।।\nयत्र यत्र प्रयासि त्वमिति गत्वा यमालये ।। 199.२० ।।\nतत्र तत्रैव पाप त्वां न त्यक्ष्ये पारदारिकम् ।।\nलोहयष्टिप्रहारैश्च ताडयन्ति पुनःपुनः ।।२१ ।।\nगोपाला इव दण्डेन कालयन्तो मुहुर्मुहुः ।।\nव्याघ्रसिंहसृगालैश्च तथा गर्दभराक्षसैः ।।२२।।\nभक्ष्यन्ते श्वापदैरन्यैः श्वभिः काकैस्तथाऽपरे ।।\nअसिं तालवनं तत्र धूमज्वालासमाकुलम् ।। २३ ।।\nदावाग्निसदृशाकारं प्रदीप्तं सर्वतोऽर्चिषा ।।\nतत्र क्षिप्त्वा ततः पापं यमदूतैः सुदारुणैः ।। २४ ।।\nदह्यमानान्सुतप्तांश्च संश्रयन्ते द्रुमान्पुनः ।।\nअसिपत्रैस्ततो वृक्षाच्छिन्दन्ति बहुशो नरान् ।।२९।।\nतत्र छिन्नाश्च दग्धाश्च हन्यमानाश्च सर्वशः ।।\nविधृष्टा विकृताश्चैव दह्यमाना नदन्ति ते ।।२६।।\nअसितालवनद्वारि ये तिष्ठन्ति महारथाः ।।\nपापकर्मसमायुक्तास्तर्जयन्ति सुदारुणाः ।। २७ ।।\nभो भो पापसमाचारा धर्मसेतुविनाशकाः ।।\nअतो निमित्तं पापिष्ठा यातनाभिः सहस्रशः ।। २८ ।।\nअनुभूयेह तत्सर्वं मानुष्यं यदि यास्यथ ।।\nकुलेषु सुदरिद्राणां गर्भवासेन पीडिताः।।२९।।\nभोगैश्च पीडिता नित्यं उत्पत्स्यथ सुदुर्गताः।।\nअग्निज्वालानिभास्तत्र अग्निस्पर्शा महारवाः।।199.३०।।\nपक्षिणश्चायसैस्तुण्डैर्व्याघ्राश्चैव सुदारुणाः ।।\nतत्र घोरा बहुविधाः क्रव्यादाः श्वादयस्तथा ।।३१।।\nखादंति रुषितास्तत्र बहवो हिंसका नरान् ।।\nऋक्षद्वीपिसमाकीर्णे बहुकीटपिपीलिके ।।३२।।\nअसितालवने विप्रा बहुदुःखसमाकुले ।।\nतत्र क्षिप्ता मया दृष्टा यमदूतैर्महाबलैः ।।३३।।\nअसिपत्र सुभग्नाङ्गाः शूललग्नास्तथाऽपरे ।।\nतथाऽपरो महादेशो नानारूपो भयानकः ।।३४।।\nपुष्करिण्यश्च वाप्यश्च ह्रदा नद्यस्तथैव च ।।\nतडागानि च कूपाश्च रुधिरस्य सहस्रशः।।३५।।\nपूतिमांसकृमीणां च अमेध्यस्य तथैव च।।\nअन्यानि च मया तत्र दृष्टानि मुनिसत्तमाः ।।३६।।\nतत्र क्लिश्यन्ति ते पापास्तस्मिन्मध्ये सहस्रशः ।।\nजिघ्रन्तश्च तथा गन्धं मज्जन्तश्च सहस्रशः ।।३७ ।।\nअस्थिपाषाणवर्षाणि रुधिरस्य बलाहकाः ।।\nअश्मवर्षाणि ते घोराः पातयन्ति सहस्रशः ।।३८ ।।\nधावतां प्लवतां चैव हा हतोऽस्मीति भाषिणाम् ।।\nप्राहतानां पुनः शब्दो वध्यतां च सुदारुणः ।।३९ ।।\nक्रन्दतां करुणोन्मिश्रं दिशोऽपूर्यन्त सर्वशः।।\nक्वचिद्बद्धः क्वचिद्रुद्धः क्वचिद्विद्धः सुदारुणैः।।199.४०।।\nक्वचित्स्थूलैस्तथा बद्धः उद्बद्धश्च क्वचित्तथा ।।\nहाहाभयानकोन्मिश्रः शब्दोऽश्रूयत दारुणः।।४१।।\nअपश्यं पुनरन्यत्र यत्स्मृत्वा चोद्विजेन्नरः ।।४२।।\nइति श्रीवराहपुराणे संसारचक्रे यातनास्वरूप वर्णनं नाम नवनवत्यधिकशततमोऽध्यायः ।।१९९।।"
  }
]
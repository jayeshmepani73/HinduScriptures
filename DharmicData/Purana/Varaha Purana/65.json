[
  {
    "text": "<b>अगस्त्य उवाच ।\n</b>\nसार्वभौमव्रतं चान्यत् कथयामि समासतः ।\nयेन सम्यक्कृतेनाशु सार्वभौमो नृपो भवेत् ।। ६५.१ ।।"
  },
  {
    "text": "कार्तिकस्य तु मासस्य दशमी शुक्लपक्षिका ।\nतस्यां नक्ताशनो नित्यं दिक्षु शुद्धबलिं हरेत् ।। ६५.२ ।।"
  },
  {
    "text": "विचित्रैः कुसुमैर्भक्त्या पूजयित्वा द्विजोत्तमान् ।\nदिशां तु प्रार्थनां कुर्यान् मन्त्रेणानेन सुव्रतः ।\nसर्वा भवन्त्यः सिद्ध्यन्तु मम जन्मनि जन्मनि ।। ६५.३ ।।"
  },
  {
    "text": "एवमुक्त्वा बलिं तासु दत्त्वा शुद्धेन चेतसा ।\nततो रात्रौ तु भुञ्जीत दध्यन्नं तु सुसंस्कृतम् ।। ६५.४ ।।"
  },
  {
    "text": "पूर्वं पश्चाद् यथेष्टं तु एवं संवत्सरं नृप ।\nयः करोति नरो नित्यं तस्य दिग्विजयो भवेत् ।। ६५.५ ।।"
  },
  {
    "text": "एकादश्यां तु यत्नेन नरः कुर्याद् यथाविधि ।\nमार्गशीर्षे शुक्लपक्षादारभ्याब्दं विचक्षणः ।\nतद् व्रत धनदस्येष्टं कृतं वित्तं प्रयच्छति ।। ६५.६ ।।"
  },
  {
    "text": "एकादश्यां निराहारो यो भुङ्क्ते द्वादशीदिने ।\nशुक्ले वाऽप्यथवा कृष्णे तद् व्रतं वैष्णवं महत् ।। ६५.७ ।।"
  },
  {
    "text": "एवं चीर्ण सुघोराणि हन्ति पापानि रपार्थिव ।\nत्रयोदश्यां तु नक्तेन धर्मव्रतमथोच्यते ।। ६५.८ ।।"
  },
  {
    "text": "शुक्लपक्षे फाल्गुनस्य तथारभ्य विचक्षणः ।\nरौद्रं व्रतं चतुर्दश्यां कृष्णपक्षे विशेषतः ।\nमाघमासादथारभ्य पूर्णं संवत्सरं नृप ।। ६५.९ ।।"
  },
  {
    "text": "इन्दुव्रतं पञ्चदश्यां शुक्लायां नक्तभोजनम् ।\nपितृव्रतममावास्यामिति राजन तथेरितम् ।। ६५.१० ।।"
  },
  {
    "text": "दश पञ्च च वर्षाणि य एवं कुरुते नृप ।\nतिथिव्रतानि कस्तस्य फलं व्रतप्रमाणतः ।। ६५.११ ।।"
  },
  {
    "text": "अश्वमेधसहस्त्राणि राजसूयशतानि च ।\nयष्टानि तेन राजेन्द्र कल्पोक्ताः क्रतवस्तथा ।। ६५.१२ ।।"
  },
  {
    "text": "एकमेव कृतं हन्ति व्रतं पापानि नित्यशः ।\nयः पुनः सर्वमेतद्धि कुर्यान्नरवरात्मज ।\nस शुद्धो विरजो लोकानाप्नोति सकलं नृप ।। ६५.१३ ।।"
  },
  {
    "text": "।। इति श्रीवराहपुराणे भगवच्छास्त्रे पञ्चषष्टितमोऽध्यायः ।। ६५ ।।"
  }
]
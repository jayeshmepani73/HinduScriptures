[
  {
    "text": "धरण्युवाच ।\nएतत् तन्महदाश्चर्यं दृष्ट्वा गौरमुखो मुनिः ।\nते चापि मणिजाः प्राप्ताः किं फलं तु वरं गुरोः ।। १३.१ ।।\nकोऽसौ गौरमुखः श्रीमान् मुनिः परमधार्म्मिकः ।\nकिं चकार हरेः कर्म्म दृष्ट्वाऽसौ मुनिपुंगवः ।। १३.२ ।।\nश्रीवराह उवाच ।\nनिमिषेण कृतं कर्म दृष्ट्वा भगवतो मुनिः ।\nआरिराधयिषुर्देवं तमेव प्रययौ वनम् ।\nप्रभासं नाम सोमस्य तीर्थं परमदुर्लभम् ।। १३.३ ।।\nतत्र दैत्यान्तकृद् देवः प्रोच्यते तीर्थचिन्तकैः ।\nआराधयामास हरिं दैत्यसूदनसंज्ञितम् ।। १३.४ ।।\nतस्याराधयतो देवं हरिं नारायणं प्रभुम् ।\nआजगाम महायोगी मार्कण्डेयो महामुनिः ।। १३.५ ।।\nतं दृष्ट्वाऽभ्यागतं दूरादर्घपाद्येन सो मुनिः ।\nअर्चयामास तं भक्त्या मुदा परमया युतः ।। १३.६ ।।\nकौश्यां वृष्यां तदासीनं पप्रच्छेदं मुनिस्तदा ।\nशाधिं मां मुनिशार्दूल किं करोमि महाव्रत ।। १३.७ ।।\nएवमुक्तः स विप्रेन्द्रो मार्कण्डेयो महातपाः ।\nउवाच श्लक्ष्णया वाचा मुनिं गौरमुखं तदा ।। १३.८ ।।\nमार्कण्डेय उवाच ।\nएतदेव महत्कृत्यं यत्सतां संगमो भवेत् ।\nयत्तु सान्देहिकं कार्यं तत्पृच्छस्व महामुने ।। १३.९ ।।\nगौरमुख उवाच ।\nएते हि पितरो नाम प्रोच्यन्ते वेदवादिभिः ।\nसर्ववर्णषु सामान्या उताहोस्वित् पृथक् पृथक् ।। १३.१० ।।\nमार्कण्डेयः ।\nसर्वेषामेव देवानामाद्यो नारायणो गुरुः ।\nतस्माद् ब्रह्मा समुत्पन्नः सोऽपि सप्तासृजन्मुनीन् ।। १३.११ ।।\nमां यजस्वेति तेनोक्तास्तदा ते परमेष्ठिना ।\nआत्मनात्मानमेवाग्रे अयजन्त इति श्रुतिः ।। १३.१२ ।।\nतेषां वै ब्रह्मजातानां महावैकारिकर्मणाम् ।\nअशपद् व्यभिचारो हि महानेष कृतो यतः ।\nप्रभ्रष्टज्ञानिनः सर्वे भविष्यथ न संशयः ।। १३.१३ ।।\nएवं शप्तास्ततस्ते वै ब्रह्मणात्मसमुद्भवाः ।\nसद्यो वंशकरान् पुत्रानुत्पाद्य त्रिदिवं ययुः ।। १३.१४ ।।\nततस्तेषु प्रयातेषु त्रिदिवं ब्रह्मवादिषु ।\nतत्पुत्राः श्राद्धदानेन तर्पयामासुरञ्जसा ।। १३.१५ ।।\nते च वैमानिकाः सर्वे ब्रह्मणः सप्त मानसाः ।\nतत् पिण्डदानं मन्त्रोक्तं प्रपश्यन्तो व्यवस्थिताः ।। १३.१६ ।।\nगौरमुख उवाच ।\nये च ते पितरो ब्रह्मन् यं च कालं समासते ।\nकिं यतो वै पितृगणास्तस्मिंल्लोके व्यवस्थिताः ।। १३.१७ ।।\nमार्कण्डेय उवाच ।\nप्रवर्त्तन्ते वराः केचिद् देवानां सोमवर्द्धनाः ।\nते मरीच्यादयः सप्त स्वर्गे ते पितरः स्मृताः ।। १३.१८ ।।\nचत्वारो मूर्त्तिमन्तो वै त्रयस्त्वन्ये ह्यमूर्त्तयः ।\nतेषां लोकनिसर्गं च कीर्त्तयिष्यामि तच्छृणु ।। १३.१९ ।।\nप्रभावं च महर्धि च विस्तरेण निबोध मे ।\nधर्ममूर्तिधरास्तेषां त्रयोऽन्ये परमा गणाः ।\nतेषां नामानि लोकांश्च कीर्तयिष्यामि तच्छृणु ।। १३.२० ।।\nलोकाः संतानका नाम यत्र तिष्ठन्ति भास्वराः ।\nअमूर्त्तयः पितृगणास्ते वै पुत्राः प्रजापतेः ।। १३.२१ ।।\nविराजस्य प्रजाश्रेष्ठा वैराजा इति ते स्मृताः ।।\nदेवानां पितरस्ते हि तान् यजन्तीह देवताः ।। १३.२२ ।।\nएते वै लोकविभ्रष्टा लोकान् प्राप्य सनातनान् ।\nपुनर्युगशतान्तेषु जायन्ते ब्रह्मवादिनः ।। १३.२३ ।।\nते प्राप्य तां स्मृतिं भूयः साध्य योगमनुत्तमम् ।\nचिन्त्य योगगतिं शुद्धां पुनरावृत्तिदुर्लभाम् ।। १३.२४ ।।\nएते स्म पितरः श्राद्धे योगिनां योगवर्द्धनाः ।\nआप्यायितास्तु ते पूर्वं योगं योगबले रतौ ।। १३.२५ ।।\nतस्माच्छ्राद्धानि देयानि योगिनां योगिसत्तम ।\nएष वै प्रथमः सर्गः सोमपानामनुत्तमः ।। १३.२६ ।।\nएते त एकतनवो वर्तन्ते द्बिजसत्तमाः ।\nभूर्लोकवासिनां याज्याः स्वर्गलोकनिवासिनः ।।\nब्रह्मपुत्रा मरीच्याद्यास्तेषां याज्या महद्गताः ।। १३.२७ ।।\nकल्पवासिकसंज्ञानां तेषामपि जने गताः ।\nसनकाद्यास्ततस्तेषां वैराजास्तपसि स्थिताः ।\nतेषां सत्यगता मुक्ता इत्येषा पितृसंततिः ।। १३.२८ ।।\nअग्निष्वात्तेति मारीच्या वैराजा बर्हिसंज्ञिताः ।\nसुकालेयापि पितरो वसिष्ठस्य प्रजापतेः ।\nतेऽपि याज्यास्त्रिभिर्वर्णैर्न शूद्रेण पृथक्कृतम् ।। १३.२९ ।।\nवर्णत्रयाभ्यनुज्ञातः शूद्रः सर्वान् पितृन् यजेत् ।\nन तु तस्य पृथक् सन्ति पितरः शूद्रजातयः ।। १३.३० ।।\nमुक्तश्चेतनको ब्रह्मन् ननु विप्रेषु दृश्यते ।\nविशेषशास्त्रदृष्ट्या तु पुराणानां च दर्शनात् ।। १३.३१ ।।\nएवं ऋषिस्तुतैः शास्त्रं ज्ञात्वा याज्यकसंभवान् ।\nस्वयं सृष्ट्यां स्मृतिर्लब्धा पुत्राणां ब्रह्मणा ततः ।\nपरं निर्वाणमापन्नास्तेऽपि ज्ञानेन एव च ।। १३.३२ ।।\nवस्वादीनां कश्यपाद्या वर्णानां वसवादयः ।\nअविशेषेण विज्ञेया गन्धर्वाद्या अपि ध्रुवम् ।। १३.३३ ।।\nएष ते पैतृकः सर्ग उद्देशेन महामुने ।\nकथितो नान्त एवास्य वर्षकोट्या हि दृश्यते ।। १३.३४ ।।\nश्राद्धस्य कालान् वक्ष्यामि तान् श्रृणुष्व द्विजोत्तम ।\nश्राद्धार्हमागतं द्रव्यं विशिष्टमथवा द्विजम् ।। १३.३५ ।।\nश्राद्धं कुर्वीत विज्ञाय व्यतीपातेऽयने तथा ।\nविषुवे चैव संप्राप्ते ग्रहणे शशिसूर्ययोः ।\nसमस्तेष्वेव विप्रेन्द्र राशिष्वर्केऽतिगच्छति ।। १३.३६ ।।\nनक्षत्रग्रहपीडासु दुष्टस्वप्नावलोकने ।\nइच्छाश्राद्धानि कुर्वीत नवसस्यागमे तथा ।। १३.३७ ।।\nअमावास्या यदा आर्द्राविशाखास्वातियोगिनो ।\nश्राद्धैः पितृगणस्तृप्तिं तदाप्नोत्यष्टवार्षिकीम् ।। १३.३८ ।।\nअमावस्या यदा पुष्ये रौद्रेऽथर्क्षे पुनर्वसौ ।\nद्वादशाब्दं तथा तृप्तिं प्रयान्ति पितरोऽर्च्चिताः ।। १३.३९ ।।\nवासवाजैकपादर्क्षे पितॄणां तृप्तिमिच्छताम् ।\nवारुणे चाप्यमावास्या देवानामपि दुर्लभा ।। १३.४० ।।\nनवस्वर्क्षेष्वमावास्या यदा तेषु द्विजोत्तम ।\nतदा श्राद्धानि देयानि अक्षय्यफलमिच्छताम् ।\nअपि कोटिसहस्त्रेण पुण्यस्यान्तो न विद्यते ।। १३.४१ ।।\nअथापरं पितरः श्राद्धकालं\nरहस्यमस्मत् प्रवदन्ति पुण्यम् ।\nवैशाखमासस्य तु या तृतीया\nनवम्यसौ कार्त्तिकशुक्लपक्षे ।। १३.४२ ।।\nनभस्यमासस्य तमिस्त्रपक्षे\nत्रयोदशी पञ्चदशी च माघे ।\nउपप्लवे चन्द्रमसो रवेश्च\nतथाष्टकास्वप्ययनद्वये च ।। १३.४३ ।।\nपानीयमप्यत्र तिलैर्विमिश्रं\nदद्यात्पितृभ्यः प्रयतो मनुष्यः ।\nश्राद्धं कृतं तेन समाःसहस्त्रं\nरहस्यमेतत् पितरो वदन्ति ।। १३.४४ ।।\nमाघासिते पञ्चदशी कदाचि-\nदुपैति योगं यदि वारुणेन ।\nऋक्षेण कालः परमः पितॄणां\nन त्वल्पपुण्यैर्द्विज लभ्यतेऽसौ ।। १३.४५ ।।\nकाले धनिष्ठा यदि नाम तस्मिन्\nभवेत्तु विप्रेन्द्र सदा पितृभ्यः ।\nदत्तं जलान्नं प्रददाति तृप्तिं\nवर्षायुतं तत्कुलजैर्मनुष्यैः ।। १३.४६ ।।\nतत्रैव चेद् भाद्रपदास्तु पूर्वाः\nकाले तदा यैः क्रियते पितृभ्यः ।\nश्राद्धं परा तृप्तिमुपेत्य तेन\nयुगं समग्रं पितरः स्वपन्ति ।।\nश्राद्धं तु यत्पक्षमुदाहरन्ति\nतत्पैतृकं मुनिगणाः प्रवदन्ति तुष्टिम् ।। १३.४७ ।।\nगङ्गासरयूमथवा विपाशां\nसरस्वतीं नैमिषगोमतीं वा ।\nततोऽवगाह्यार्चनमादरेण\nकृत्वा पितॄणामहितानि हन्ति ।। १३.४८ ।।\nगायन्ति चैतत् पितरः कदा तु\nवर्षामघातृप्तिमवाप्य भूयः ।\nमाघासितान्ते शुभतीर्थतोयै-\nर्यास्याम तृप्तिं तनयादिदत्तैः ।। १३.४९ ।।\nचित्तं च वित्तं च नृणां विशुद्धं\nशस्तश्च कालः कथितो विधिश्च ।\nपात्रं यथोक्तं परमा च भक्ति-\nर्नृणां प्रयच्छन्त्यभिवाञ्छितानि ।। १३.५० ।।\nपितृगीतास्तथैवात्र श्लोकास्तान् श्रृणु सत्तम ।\nश्रुत्वा तथैव भविता भाव्यं तत्र विधात्मना ।। १३.५१ ।।\nअपि धन्यः कुले जायादस्माकं मतिमान् नरः ।\nअकुर्वन् वित्तशाठ्यं यः पिण्डान् यो निर्वपिष्यति ।। १३.५२ ।।\nरत्नवस्त्रमहायानं सर्वं भोगादिकं वसु ।\nविभवे सति विप्रेभ्यो अस्मानुद्दिश्य दास्यति ।। १३.५३ ।।\nअन्नेन वा यथाशक्त्या कालेऽस्मिन् भक्तिनम्रधीः ।\nभोजयिष्यति विप्राग्र्यांस्तन्मात्रविभवो नरः ।। १३.५४ ।।\nअसमर्थोऽन्नदानस्य वन्यशाकं स्वशक्तितः ।\nप्रदास्यतिद्विजाग्र्येभ्यः स्वल्पां यो वापि दक्षिणाम् ।। १३.५५ ।।\nतत्राप्यसामर्थ्ययुतः कराग्राग्रस्थितांस्तिलान् ।\nप्रणम्य द्विजमुख्याय कस्मैचिद् द्विज दास्यति ।। १३.५६ ।।\nतिलैः सप्ताष्टभिर्वापि समवेतां जलाञ्जलिम् ।\nभक्तिनम्रः समुद्दिश्याप्यस्माकं संप्रदास्यति ।। १३.५७ ।।\nयतः कुतश्चित् संप्राप्य गोभ्यो वापि गवाह्निकम् ।\nअभावे प्रीणयत्यस्मान् भक्त्या युक्तः प्रदास्यति ।। १३.५८ ।।\nसर्वाभावे वनं गत्वा कक्षामूलप्रदर्शकः ।\nसूर्यादिलोकपालानामिदमुच्चैः पठिष्यति ।। १३.५९ ।।\nन मेऽस्ति वित्तं न धनं न चान्य-\nच्छ्राद्धस्य योग्यं स्वपितॄन् नतोऽस्मि ।\nतृप्यन्तु भक्त्या पितरो मयैतौ\nभुजौ ततौ वर्त्मनि मारुतस्य ।। १३.६० ।।\nइत्येतत् पितृभिर्गीतं भावाभावप्रयोजनम् ।\nकृतं तेन भवेच्छ्राद्धं य एवं कुरुते द्विज ।। १३.६१ ।।\n।। इति श्रीवराहपुराणे भगवच्छास्त्रे त्रयोदशोऽध्यायः ।। १३ ।।"
  }
]
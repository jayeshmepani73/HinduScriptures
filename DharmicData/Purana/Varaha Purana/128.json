[
  {
    "text": "अथ कङ्कताञ्जनदर्पणम् ।।\nश्रीवराह उवाच ।।\nक्षत्रियस्य प्रवक्ष्यामि तच्छृणुष्व वसुन्धरे ।।\nत्यक्त्वा प्रहरणान्सर्वान्यत्किंचित्पूर्वशिक्षितम् ।। १ ।।\nपूर्वमन्त्रेण मे भूमे तस्य दीक्षां च कारयेत् ।।\nमया च पूर्वमुक्तानि यानि संसारकाणि च ।। २ ।।\nतानि सर्वाणि चानीय एकं वर्ज्यं यशस्विनि ।।\nन दद्यात्कृष्णसारस्य चर्म तत्र कदाचन ।। ३।।\nपालाशं दण्डकाष्ठं च दीक्षायां न तु कारयेत् ।।\nछागस्य चैव कृष्णस्य चर्म तत्र प्रदापयेत् ।। ४ ।।\nआश्वत्थं दण्डकाष्ठं तु दीक्षायां तदनन्तरम् ।।\nकृत्वा द्वादशहस्तां तु वेदिं तत्रोपलेपयेत् ।। ५ ।।\nसर्वं ममोक्तं कर्त्तव्यं यच्च मे पूर्वभाषितम् ।।\nएवं क्षत्रियदीक्षायां सर्वं सम्पाद्य यत्नतः ।। ६ ।।\nचरणौ मम संगृह्य इमं मन्त्रमुदाहरेत् ।। ७ ।।\nमन्त्रः –\nत्यक्तानि विष्णो शस्त्राणि त्यक्तं सर्वं क्षत्रियकर्म सर्वम् ।।\nत्यक्त्वा देवं विष्णुं प्रपन्नोऽथ संसाराद्वै जन्मनां तारयस्व ।। ८ ।।\nएवं ततो वचश्चोक्त्वा क्षत्रियो मम पार्श्वतः ।।\nउभौ च चरणौ गृह्य इमं मन्त्रमुदीरयेत् ।। ९ ।।\nमन्त्रः –\nनाहं शस्त्रं देवदेव स्मृशामि परापवादं न च देव ब्रवीमि ।।\nकर्म करोमि संसारमोक्षणं त्वया चोक्तमेव वराहसंस्थान् ।। 128.१० ।।\nतत एवं वचो ब्रूते सर्वं चैवात्र पूजयेत् ।।\nविविधैर्गन्धपत्रैश्च धूपैश्चैव यथोदितम् ।। ११ ।।\nयथोक्तेनैव तान्भूमे भोजयेत्तदनन्तरम् ।।\nशुद्धान्भागवतांश्चैव एवमेतन्न संशयः ।। १२ ।।\nएषा वै क्षत्रिये दीक्षा देवि संसारमोक्षणम् ।।\nमत्प्रसादेन कर्तव्यं यदीच्छेत्सिद्धिमुत्तमाम् ।। १३ ।।\nवैश्यस्य चैव वक्ष्यामि शृणु तत्त्वेन सुन्दरि ।।\nदीक्षा च यादृशी तस्य यथा भवति सुन्दरि ।। १४ ।।\nत्यक्त्वा तु वैश्यकर्माणि मम कर्मपरायणः ।।\nयथा च लभते सिद्धिं तृतीया वर्णसंस्थितिः ।। १५ ।।\nसर्वं तत्र समानीय यन्मया पूर्वभाषितम् ।।\nदशहस्तां ततः कृत्वा वेदिं वेदविचेतितः ।। १६ ।।\nलेपयेद्गोमयेनादौ पूर्वन्यायेन तत्र वै ।।\nचर्मणापि तु छागस्य स्वगात्रं परिवेष्टयेत्।। १७ ।।\nउदुम्बरं दन्तकाष्ठं गृहीत्वा दक्षिणे करे ।।\nशुद्धभागवतानां च कृत्वा त्रिः परिवर्त्तनम् ।। १८ ।।\nजानुभ्यामवनिङ्गत्वा इमं मन्त्रमुदीरयेत् ।। १९ ।।\nमन्त्रः –\nअहं हि वैश्यो भवन्तमुपागतः प्रमुच्य कर्माणि च वैश्ययोगम् ।।\nदीक्षा च लब्धा भगवत्प्रसादात्प्रसीदतां मे भवबन्धमोक्षणम् ।। 128.२० ।।\nमामेवं सोपि चोक्त्वा वै मम कर्मप्रसादवान् ।।\nगुरोश्च चरणौ गृह्य इमं मन्त्रमुदाहरेत् ।। २१ ।।\nत्यक्त्वा वै कृषिगोरक्षावाणिज्यक्रयविक्रयम् ।।\nलब्धा च त्वत्प्रसादेन विष्णुदीक्षा मयाऽधुना ।। २२ ।।\nदेवाभिवादनं कृत्वा पुरो भागवतेषु च ।।\nपश्चात्तु भोजनं दद्यादपराधबहिष्कृतम् ।। २३ ।।\nएवं दीक्षा तु वैश्यानां मम मार्गानुसारिणाम् ।।\nयेन मुच्यन्ति सुश्रोणि घोरसंसारसागरात् ।। २४ ।।\nशूद्रस्यापि प्रवक्ष्यामि मद्भक्तस्य वराङ्गने ।।\nयस्तु दीक्षां समासाद्य मुच्यते सर्वकिल्बिषैः ।।२५।।।\nसर्वसंस्कारद्रव्याणि मया पूर्वोदितानि च ।।\nदीक्षाकामस्य शूद्रस्य शीघ्रं तानि प्रकल्पयेत् ।। २६ ।।\nअष्टहस्तां ततो देवि सँल्लिप्य नीयतां ततः ।।\nचर्म नीलस्य छागस्य कल्पयेच्छूद्रयोनये ।। २७ ।\nदण्डं च वैष्णवं दद्यान्नीलं वस्त्रं च तस्य वै ।।\nएवं गृहीत्वा शूद्रोऽपि दीक्षायाः कारणं परम् ।। २८ ।।\nममैव शरणं गत्वा इमं मन्त्रमुदाहरेत् ।।\nमन्त्रः –\nशूद्रोऽहं शूद्रकर्माणि मुक्त्वाऽभक्ष्यं च सर्वशः ।। २९ ।।\nभक्ष्याभक्ष्यं ततस्त्यक्त्वा त्यक्त्वा वै शूद्रकर्म च ।।\nएवं वदेत्ततो देवं शूद्रो दीक्षाभिकांक्षिणम् ।। 128.३० ।।\nविमुक्तः सर्वपापेभ्यो लब्धसंज्ञो गतस्पृहः ।।\nउभौ तौ चरणौ गृह्य गुरोर्वै तदनन्तरम् ।। ३१ ।।\nगुरोः प्रसादनार्थाय इमं मन्त्रमुदाहरेत् । ३२ ।\nमन्त्रः –\nविष्णुप्रसादे गुह्यं प्रसन्नात्पूर्ववच्च लब्धा चैव संसारमोक्षणाय करोमि कर्म प्रसीद ।। ३३ ।।\nएतन्मन्त्रं समुच्चार्य कुर्यात्तत्र प्रदक्षिणम् ।।\nचतुरश्च यथान्यायं पुनश्चैवाभिवादयेत् ।। ।। ३४ ।।\nअनन्तरं ततः कुर्याद्गन्धमाल्येन चार्चनम् ।।\nभोजयेच्च यथान्यायमपराधविवर्ज्जितः ।। ३५ ।।\nदीक्षा एषा च शूद्राणामुपचारश्च ईदृशः ।।\nचतुर्णामपि वर्णानां दुःखसंसारमोक्षणम् ।। ३६ ।।\nअन्यच्च ते प्रवक्ष्यामि तच्छृणुष्व वसुन्धरे ।।\nचतुर्णामपि वर्णानां यथा छत्रं प्रदीयते ।। ३७ ।।\nब्राह्मणे पाण्डुरं छत्रं क्षत्रिये रक्तमेव च ।।\nवैश्याय पीतं वै दद्यान्नीलं शूद्राय दापयेत् ।। ३८ ।।\nसूत उवाच ।।\nचातुर्वर्ण्यस्य श्रुत्वा वै सा मही संशितव्रता ।।\nवराहं पुनरप्याह नत्वा सा धरणी तदा ।। ३९ ।।\nधरोवाच ।।\nश्रुता दीक्षा यथान्यायं चातुर्वर्ण्यस्य केशव ।।\nदीक्षितैः किं नु कर्त्तव्यं तव कर्मपरायणैः ।। 128.४० ।।\nततो महीवचः श्रुत्वा मेघदुन्दुभिनिःस्वनः ।।\nवराहरूपी भगवानुवाच स महाद्युतिः ।। ४१ ।।\nश्रीवराह उवाच ।।\nशृणु तत्त्वेन कल्याणि यन्मां त्वं परिपृच्छसि ।।\nसर्वत्र चिन्तनीयोऽहं गुह्यमेव गणान्तिकम् ।। ४२ ।।\nनारायणवचः श्रुत्वा धरणी शंसितव्रता ।।\nहृष्टतुष्टमनास्तत्र श्रुत्वा तच्च महौजसम् ।। ४३ ।।\nशुचिर्भागवतश्रेष्ठा   तव कर्मणि नित्यशः ।।\nततः कमलपत्राक्षी भक्ता भक्तेषु वत्सला ।। ४४ ।।\nकराभ्यामञ्जलिं कृत्वा नारायणमथाब्रवीत्   ।। ४५ ।।\nधरण्युवाच ।।\nत्वद्भक्तेन महाभाग विधिना दीक्षितेन च ।।\nतव चिन्तापरेणात्र किं कर्त्तव्यं च माधव ।। ४६।।\nकेन चिन्तयितव्यस्त्वमचिन्त्यो मानुषैः परः ।।\nकिंच भागवतैः कार्यं यथावित्तं न शक्यते ।।४७।।\nततो भूम्या वचः श्रुत्वा आदिरव्यक्तसम्भवः ।।\nमधुरं स्वरमादाय प्रत्युवाच वसुन्धराम् ।। ४८ ।।\nश्रीवराह उवाच ।।\nदेवि तत्त्वेन वक्ष्यामि यन्मां त्वं परिपृच्छसि।।\nयेन चिन्तयसे चिन्तां मम कर्मपरायणा ।। ४९ ।।\nएषा गणान्तिका नाम दीक्षाऽङ्गबीजनिःसृता ।।\nएतद्गुह्यां महाभागे मम चिन्तां विचिन्तयेत् ।। 128.५० ।।\nदीक्षितेन तु शुद्धेन मम निश्चितकर्मणा ।।\nगृहीतव्यं विशालाक्षि मन्त्रेण विधिनात्र वै ।। ५१ ।।\nयस्तु भागवतो भूत्वा तद्गृह्णाति गणान्तिकाम् ।।\nजनस्य दर्शनस्पर्शसंयुक्तां वामसंयुताम् ।। ५२ ।।\nतस्य धर्मो न विद्येत दीक्षा तस्य महाफला ।।\nयस्तु गृह्णाति सुश्रोणि मन्त्रपूतां गणान्तिकाम् ।। ५३ ।।\nआसुरी नाम सा दीक्षा यया धर्मः प्रवर्त्तते ।।\nयस्माद्गणान्तिकां गुह्यां चिन्तयेच्छुद्धमानसः ।। ५४ ।।\nगुह्यां गणान्तिकां यो मां चिन्तयेत्स बुधोत्तमः ।।\nजन्मान्तरसहस्राणि चिन्तिता तेन तेन सः ।। ५५ ।।\nग्रहणस्य प्रवक्ष्यामि यथा शिष्याय दीयते ।।\nमन्त्रं लोकसुखार्थाय   तच्छृणुष्व वसुन्धरे ।। ५६ ।।\nकौमुदस्य तु मासस्य मार्गशीर्षस्य वाप्यथ ।। ।\nवैशाखस्यापि मासस्य शुक्लपक्षे तु द्वादशी ।। ५७ ।।\nकुर्यान्निरामिषं तत्र दिनानि त्रीणि निश्चितः ।।\nतस्मिन्गणान्तिकं ग्राह्यं मम धर्मविनिश्चयात् ।। ५८ ।।\nममाग्रतो वरारोहे प्रज्वाल्य च हुताशनम् ।।\nकुशैरास्तरणं कृत्वा स्थापयित्वा गणान्तिकम् ।। ५९ ।।\nततः शिष्यो गुरुश्चैव दीक्षितः शुचिरुत्तमः ।।\nनमो नारायणेत्युक्त्वा इमं मन्त्रमुदीरयेत् ।। 128.६० ।।\nमन्त्रः –\nया धारिता पूर्वपितामहेन ब्रह्मण्यदेवेन भवोद्भवेन ।।\nनारायणाद्दक्षिणगात्रजातां हे शिष्य गृह्णीष्व स वै त्वमेव ।। ६१ ।।\nतत एतेन मन्त्रेण गुरुर्गृह्य गणान्तिकम् ।।\nशिष्याय दत्त्वा स्निग्धाय इमं मन्त्रमुदीरयेत् ।। ६२ ।।\nमन्त्रः –\nनारायणस्य दक्षिणगात्रजातां स्वशिष्य गृह्णीष्व समयेन देवीम् ।।\nएतद्विचिन्त्यापर एव भूत्वा भवे पुनर्भावनमेति नैव ।। ६३ ।।\nधरण्युवाच ।।\nस्नानोपकल्पनान्तेषु किं कर्त्तव्यं नु माधव ।।\nप्रसाधनविधिं चैव केन मन्त्रेण कल्पयेत् ।। ६९४ ।।\nअकर्मण्येन मुच्येत तव कर्मपरायणः ।।\nततो भूम्या वचः श्रुत्वा लोकनाथो जनार्द्दनः ।। ६५ ।।\nधर्मसंयुक्तवाक्येन प्रत्युवाच वसुन्धराम् ।। ६६ ।।\nश्रीवराह उवाच ।।\nदेवि तत्त्वेन वक्ष्यामि यन्मां त्वं परिपृच्छसि ।।\nस्नानस्यैवोपचाराणि   यानि कुर्वन्ति कर्म्मिणः ।। ६७ ।।\nवृत्तेष्वेवोपचारेषु जलप्राधानिकेषु च ।।\nकङ्कतीं चाञ्जनं चैव दर्पणं चैव सुन्दरि ।। ६८ ।।\nयथा मन्त्रेण दातव्यं तच्छृणुष्व वसुन्धरे ।।\nस्पृष्ट्वा तु मम गात्राणि क्षौमवस्त्रेण संवृतः ।। ६९ ।।\nअञ्जनं कङ्कतीं चैव शीघ्रमेव प्रसादयेत् ।।\nततो जानुस्थितो भूत्वा मम कर्मपरायणः ।। 128.७० ।।\nअञ्जलौ कङ्कतीं गृह्य इमं मन्त्रमुदाहरेत् ।।७१ ।।\nमन्त्रः –\nएतां कङ्कतीमञ्जलिस्थां प्रगृह्य प्रसीद नारायण शिरः प्रसाधि हि ।। ७२ ।।\nमहानुभाव विश्वनेत्रे स्वनेत्रे याभ्यां पश्यसे त्वं त्रिलोकीम् ।।\nलोकप्रभो सर्वलोकप्रधान एषो जनमञ्जनं लोकनाथ ।। ७३ ।।\nततः संस्नापयेद्देवं मन्त्रेणानेन सुव्रतम् ।। ७४ ।।\nमन्त्रः –\nदेवदेव स्नानीयमिदं मम कल्पितं सुवर्णकलशं गृहाण प्रसीद एषोऽञ्जलिर्मया परिकल्पितः स्नाहि स्नाहीति ।। ७५ ।।\nनमो नारायणेत्युक्त्वा इमं मन्त्रमुदीरयेत् ।। ७६।।\nमन्त्रः –\nएषा मया माधव त्वत्प्रसादाद्गुरुप्रसादाच्च हि मन्त्रपूजा ।।\nप्राप्ता ममैषा वै गणान्तिका च भवेदधर्मो न च मे कदाचित ।। ७४ ।।\nय एतेन विधानेन मम कर्मणि दीक्षितः ।।\nगुरोर्गृहीत्वा महतो मम लोकाय गच्छति ।।\nकुशिष्याय न दातव्या पिशुनाय शठाय च ।। ७८ ।।\nएषा चैव वरारोहे गृहीत्वा गणनान्तिका ।।\nसुशिष्याय च दातव्या हस्ते चैव गणान्तिका ।।७९।।\nउत्तमाष्टाधिकशतं पंचाशत्तुर्यमध्यमा ।।\nतदर्द्धं स्यात्कनिष्ठापि परिमाणेन सुन्दरि ।।128.८०।।\nरुद्राक्षैरुत्तमा सा तु मध्यमा पुत्रजीवकैः ।।\nज्ञेया कनिष्ठा पद्माक्षैर्देवि ते कथिता मया ।। ८१ ।।\nएतत्कश्चिन्न जानाति जन्मान्तरशतैरपि ।।\nसर्वलोकहितां शुद्धां मोक्षकामां गणान्तिकाम् ।। ८२ ।।\nनोच्छिष्टः संस्पृशेत्तां तु स्त्रीणां हस्ते न कारयेत् ।।\nआकाशे स्थापनं कुर्यान्न च वामेन संस्पृशेत् ।। ८३ ।।\nन दर्शयेच्च कस्यापि चिन्तयित्वा तु पूजयेत् ।।\nएतत्ते परमं गुह्यमाख्यातं मोक्षदायकम् ।। ८४ ।।\nएवं हि विधिपूर्वेण पालयेत गणान्तिकाम् ।।\nविशुद्धो मम भक्तश्च मम लोकं स गच्छति ।। ८५ ।।\nएवं विष्णोर्वचः श्रुत्वा धरणी संशितव्रता ।।\nप्रत्युवाच परं  श्रेष्ठं लोकनाथं महौजसम् ।। ८६ ।।\nदर्पणं ते कथं देयं तन्ममाख्याहि माधव ।।\nयेन तुष्टो निजं रूपं पश्यसे चिन्तितः प्रभो ।। ८७ ।।\nधरण्यास्तद्वचः श्रुत्वा वराहः पुनरब्रवीत् ।।\nशृणु मे दर्पणविधिं यथावद्देवि सुव्रते ।।८८।।\nनमो नारायणेत्युक्त्वा इमं मन्त्रमुदीरयेत् ।। ८९ ।।\nमन्त्रः –\nश्रुतिर्भागवती श्रेष्ठा श्रुती अग्निद्विजश्च तव मुखं नासेऽश्विनौ नयने चन्द्रसूर्यौ मुखं च चन्द्र इव गात्राणि जगत्प्रधानानीमं च दर्पणं पश्य पश्य रूपम् ।। 128.९० ।।\nय एतेन विधानेन मम कर्मपरायणः ।।\nकरोति मम कर्माणि तारितं कुलसप्तकम् ।। ९१ ।।\nएतेन मन्त्रेण वै भूमे उपचारस्तु ईदृशः।।\nहृष्टतुष्टेन कर्त्तव्यो यदीच्छेत्परमां गतिम् ।।९२।।\nइति श्रीवराहपुराणे कङ्कताञ्जनदर्पणनाम अष्टाविंशत्यधिकशततमोऽध्यायः ।।१२८।।"
  }
]
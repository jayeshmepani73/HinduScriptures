[
  {
    "text": "अथ जलधेनुदान विधिः ।।\nहोतोवाच ।।\nजलधेनुं प्रवक्ष्यामि पुण्येऽह्नि विधिपूर्वकम् ।।\nगोचर्म्ममात्रं भूभागं गोमयेनोपलेपयेत् ।। १ ।।\nतत्र मध्ये तु राजेन्द्र पूर्णं कुम्भं च विन्यसेत् ।।\nजलपूर्णं सुगन्धाढ्यं कर्पूरागुरुचन्दनैः ।। २ ।।\nवासितं गन्धतोयेन तां धेनुं परिकल्पयेत् ।।\nवत्सं तथापरं कल्प्य जलेन परिपूरितम् ।। ३।।\nवर्द्धनीकं(वर्द्धनकिं) महाराज यन्त्रपुष्पैः समन्वितम् ।।\nदूर्वांकुरैरुपस्तीर्य स्रग्भिश्चैव विभूषितम् ।। ४ ।।\nपंचरत्नानि निःक्षिप्य तस्मिन् कुम्भे नराधिप ।।\nमांसीमुशीरं कुष्ठं च तथा शैलेयबालुकम् ।। ५ ।।\nधात्रीफलं सर्षपाश्च सर्वधान्यानि पार्थिव ।।\nचतुर्दिक्ष्वपि पात्राणि चत्वार्येव प्रकल्पयेत् ।। ६ ।।\nएकं घृतमयं पात्रं द्वितीयं दधिपूरितम् ।।\nतृतीयं मधुनश्चैव चतुर्थं शर्करावृतम् ।। ७ ।।\nसुवर्णमुखचक्षूंषि शृंगं कृष्णांगरेषु च ।।\nप्रशस्तपत्रश्रवणां मुक्ताफलमयेक्षणाम् ।।८ ।।\nताम्रपृष्ठां कांस्यदोहां दर्भरोमसमन्विताम् ।।\nपुच्छं सूत्रमयं कृत्वा कृष्णाभरण घण्टिकाम् ।। ९ ।।\nकम्बले पुष्पमालां च गुडास्यां शुक्तिदन्तिकाम् ।।\nजिह्वां शर्करया कृत्वा नवनीतेन च स्तनान् ।। 100.१० ।।\nइक्षुपादां तु राजेन्द्र गन्धपुष्पोपशोभिताम् ।।\nकृष्णाजिनोपरि स्थाप्य वस्त्रेणाच्छादितां तु ताम् ।। ११ ।।\nगन्धपुष्पैः समभ्यर्च्य विप्राय विनिवेदयेत् ।।\nएवं धेनुं तदा दत्त्वा ब्राह्मणे वेदपारगे ।। १२।।\nसाधुविप्राय राजेन्द्र श्रोत्रियायाहिताग्नये ।।\nतपोवृद्धाय पात्राय दातव्या च कुटुम्बिने ।। १३ ।।\nयो ददाति नरो राजन् यः पश्यति शृणोति च ।।\nप्रतिगृह्णाति यो विप्रः सर्वे मुच्यन्ति पातकात् ।। १४ ।।\nब्रह्महा पितृहा गोघ्नः सुरापो गुरुतल्पगः ।।\nमुक्ताः सर्वपापैस्तु गन्तारो विष्णुमंदिरे ।। १५ ।।\nविमुक्तः सर्वपापैस्तु विष्णुलोकं स गच्छति ।।\nयोऽश्वमेधेन यजते समाप्तवरदक्षिणः ।। १६ ।।\nजलधेनुं च यो दद्यात्सममेतन्नराधिप ।।\nजलाहारस्त्वेकदिनं तिष्ठेच्च जलधेनुदः ।। १७ ।।\nग्राहकोऽपि त्रिरात्रं वै तिष्ठेदेवं न संशयः ।।\nयत्र क्षीरवहा नद्यो मधुपायसकर्दमाः ।।१८।।\nयत्र चाप्सरसां गीतं तत्र यान्ति जलप्रदाः ।।\nदाता च दापकश्चैव प्रतिग्राही च यो द्विजः ।। १९ ।।\nसर्वपापविनिर्मुक्तः विष्णुसायुज्यमाप्नुयुः ।।\nजलधेनुविधानं यः शृणुयात्कीर्त्तयेदपि ।। 100.२० ।।\nसर्वपापविनिर्मुक्तः स्वर्गमेति जितेन्द्रियः ।। २१ ।।\nइति श्रीवराहपुराणे श्वेतविनीताश्वोपाख्याने जलधेनुविधिर्नाम शततमोऽध्यायः ।। १०० ।।"
  }
]
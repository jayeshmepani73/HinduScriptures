[
  {
    "text": "<b>रुद्र उवाच ।\n</b>\nसीतान्तस्याचलेन्द्रस्य कुमुदस्यान्तरेण च ।\nद्रोण्यां विहङ्गपुष्टायां नानासत्त्वनिषेवितम् ।। ७९.१ ।।"
  },
  {
    "text": "त्रियोजनशतायामं शतयोजनविस्तृतम् ।\nसुरसामलपानीयं रम्यं तत्र सुरोचनम् ।। ७९.२ ।।"
  },
  {
    "text": "द्रोणमात्रप्रमाणैश्च पुण्डरीकैः सुगन्धिभिः ।\nसहस्त्रशतपत्रैश्च महापद्मैरलङ्कृतम् ।। ७९.३ ।।"
  },
  {
    "text": "देवदानवगन्धर्वैर्महासर्पैरधिष्ठितम् ।\nपुण्यं तच्छ्रीसरो नाम सप्रकाशमिहेह च ।। ७९.४ ।।"
  },
  {
    "text": "प्रसन्नसलिलैः पूर्णं शरण्यं सर्वदेहिनाम् ।\nतत्र त्वेकं महापद्मं मध्ये पद्मवनस्य च ।। ७९.५ ।।"
  },
  {
    "text": "कोटिपत्रप्रकलितं तरुणादित्यवर्चसम् ।\nनित्यं व्याकोशमधुरं चलत्वादतिमण्डलम् ।। ७९.६ ।।"
  },
  {
    "text": "चारुकेसरजालाढ्यं मत्तभ्रमरनादितम् ।\nतस्मिन् मध्ये भगवती साक्षात् श्रीर्नित्यमेव हि ।\nलक्ष्मीस्तु तं तदावासं मूर्त्तिमन्तं न संशयः ।। ७९.७ ।।"
  },
  {
    "text": "सरसस्तस्य तीरे तु तस्मिन् सिद्धनिषेवितम् ।\nसदा पुष्पफलं रम्यं तत्र बिल्ववनं महत् ।। ७९.८ ।।"
  },
  {
    "text": "शतयोजनविस्तीर्णं द्वियोजनशतायतम् ।\nअर्द्धक्रोशोच्चशिखरैर्महावृक्षैः समन्ततः ।\nशाखासहस्त्रकलितैर्महास्कन्धैः समाकुलम् ।। ७९.९ ।।"
  },
  {
    "text": "फलैः सहस्त्रसङ्काशैः हरितैः पाण्डुरैस्तथा ।\nअमृतस्वादुसदृशैर्भेरीमात्रैः सुगन्धिभिः ।। ७९.१० ।।"
  },
  {
    "text": "शीर्यद्भिश्च पतद्भिश्च कीर्णभूमिवनान्तरम् ।\nनाम्ना तच्छ्रीवनं नाम सर्वलोकेषु विश्रुतम् ।। ७९.११ ।।"
  },
  {
    "text": "देवादिभिः समाकीर्णमष्टाभिः ककुभिः शुभम् ।\nबिल्वाशिभिश्च मुनिभिः सेवितं पुण्यकारिभिः ।\nतत्र श्रीः संस्थिता नित्यं सिद्धसङ्घनिषेविता ।। ७९.१२ ।।"
  },
  {
    "text": "एकैकस्याचलेन्द्रस्य मणिशैलस्य चान्तरम् ।\nशतयोजनविस्तीर्णं द्वियोजनशतायतम् ।। ७९.१३ ।।"
  },
  {
    "text": "विमलं पङ्कजवनं सिद्धचारणसेवितम् ।\nपुष्पं लक्ष्म्या धृतं भाति नित्यं प्रज्वलतीव ह ।। ७९.१४ ।।"
  },
  {
    "text": "अर्द्धक्रोशं च शिखरैर्महास्कन्धैः समावृतम् ।\nप्रफुल्लशाखाशिखरं पिञ्जरं भाति तद्वनम् ।। ७९.१५ ।।"
  },
  {
    "text": "द्विबाहुपरिणाहैस्तैस्त्रिहस्तायामविस्तृतैः ।\nमनःशिलाचूर्णनिभैः पाण्डुकेसरशालिभिः ।। ७९.१६ ।।"
  },
  {
    "text": "पुष्पैर्मनोहरैर्व्याप्तं व्याकोशैर्गन्धशोभिभिः ।\nविराजति वनं सर्वं मत्तभ्रमरनादितम् ।। ७९.१७ ।।"
  },
  {
    "text": "तद्वनं दानवैर्दैत्यैर्गन्धर्वैर्यक्षराक्षसैः ।\nकिन्नरैरप्सरोभिश्च महाभोगैश्च सेवितम् ।। ७९.१८ ।।"
  },
  {
    "text": "तत्राश्रमो भगवतः कश्यपस्य प्रजापतेः ।\nसिद्धसाधुगणाकीर्णं नानाश्रमसमाकुलम् ।। ७९.१९ ।।"
  },
  {
    "text": "महानीलस्य मध्ये तु कुम्भस्य च गिरेस्तथा ।\nमध्ये सुखा नदी नाम तस्यास्तीरे महद्वनम् ।। ७९.२० ।।"
  },
  {
    "text": "पञ्चाशद्योजनायामं त्रिंशद्योजनमण्डलम् ।\nरम्यं तालवनं श्रीमत् क्रोशार्द्धोच्छ्रितपादपम् ।। ७९.२१ ।।"
  },
  {
    "text": "महाबलैर्महासारैः स्थिरैरविचलैः शुभैः ।\nमहदञ्जनसंस्थानैः परिवृत्तैर्महाफलैः ।। ७९.२२ ।।"
  },
  {
    "text": "मृष्टगन्धगुणोपेतैरुपेतं सिद्धसेवितम् ।\nऐरावतस्य करिणस्तत्रैव समुदाहृतम् ।। ७९.२३ ।।"
  },
  {
    "text": "ऐरावतस्य रुद्रस्य देवशैलस्य चान्तरे ।\nसहस्त्रयोजनायामा शतयोजनविस्तृता ।। ७९.२४ ।।"
  },
  {
    "text": "सर्वा ह्येकशिला भूमिर्वृक्षवीरुधवर्जिता ।\nआप्लुता पादमात्रेण सलिलेन समन्ततः ।। ७९.२५ ।।"
  },
  {
    "text": "इत्येताभ्यन्तरद्रोण्यो नानाकाराः प्रकीर्त्तिताः ।\nमेरोः पार्श्वेन विप्रेन्द्रा यथावदनुपूर्वशः ।। ७९.२६ ।।"
  },
  {
    "text": "।। इति श्रीवराहपुराणे भगवच्छास्त्रे एकोनाशीतितमोऽध्यायः ।। ७९ ।।"
  }
]
[
  {
    "text": "श्रीवराह उवाच।।\nराजतीं प्रतिमां कृत्वा सुरूपां निर्मलां शुचिम् ।।\nअश्लिष्टां चैव निर्दोषां सर्वतः परिनिष्ठिताम् ।। १ ।।\nचन्द्रपाण्डुरसङ्काशां सुश्लक्ष्णां निर्व्रणां शुभाम् ।।\nश्रियायुक्तां मनोज्ञां च दीप्यमानां दिशो दश ।।२।।\nईदृशीं प्रतिमां कृत्वा मम कर्मपरायणः ।।\nगीतवादित्रशब्देन शंखदुन्दुभिनिःस्वनैः ।। ३ ।।\nस्तुतिभिर्मङ्गलैश्चैव मम वेश्मन्युपानयेत् ।।\nअर्घ्यपाद्यादिकं गृह्य इमं मन्त्रमुदाहरेत् ।।४।।\nमन्त्रः-\nॐ यः सर्वलोकेष्वपि सर्वमर्घ्यं पूज्यश्च मान्यश्च दिवौकसामपि।।\nउपागतो गृह्य इदं ममार्घ्यं प्रसीद मां तिष्ठतु लोकनाथ ।।\nयो राजते यज्ञपतिश्च यज्ञे सूर्योदये मम कर्माग्निहोत्रम् ।।५।।\nमन्दश्चेति आदिमध्यस्वरूपायेति ।।\nतत एतेन मन्त्रेण अर्घ्यं दत्त्वा यथाविधि ।।\nसुस्नातोऽलंकृतश्चैव स्थापयेत्तामुदड्मुखः ।। ६ ।।\nआश्लेषासु च नक्षत्रे राशौ कर्कटके स्थिते ।।\nअस्तङ्गते दिनकरे स्वजने यजति स्थिरे ।। ७ ।।\nतत्राधिवासनं कुर्याद्विधिवन्मन्त्रपूर्वकम् ।।\nचत्वारः कलशास्तत्र चन्दनोदकमिश्रिताः ।। ८ ।।\nसर्वौषधीसमायुक्ताः सहकारविभूषिताः ।।\nततस्ते कर्मिणः सर्वे मम शास्त्रानुसारिणः ।। ९ ।।\nगुरोस्तु वचनाद्देवि मनोज्ञान्सुखशीतलान् ।।\nनमो नारायणायेति उक्त्वा मन्त्रमुदाहरेत् ।। 186.१० ।।\nमन्त्रः -\nयोऽसौ भवान् सर्वलोकैककर्त्ता सर्वाध्यक्षः सर्वरूपैकरूपः ।।\nआयातु मूर्त्तौ सहितो मया च ध्रुवादिभिर्लोकपालैस्तु पूज्यः ।। ११ ।।\nनमोऽनन्तायेति ।।\nव्यतीतायां तु शर्वर्यामुदिते सूर्यमण्डले ।।\nदिशासु च प्रसन्नासु द्वारमूलमुपानयेत् ।। १२ ।।\nएवं संस्थापनं कृत्वा मम कर्मानुसारिणः ।।\nघटैः पूर्णैर्यथान्यायं कुर्यात्तत्राभिषेचनम् ।। १३ ।।\nअभिषिच्य ततः पश्चात्स्थापयेत विधानतः।।\nनमो नारायणायेति उक्त्वा मन्त्रमुदाहरेत् ।।१४।।\nमन्त्रः -\nगङ्गादिभ्यो नदीभ्यश्च सागरेभ्यो मया हृतम् ।।\nस्नानाय ते सुरश्रेष्ठ कर्पूरावासितं जलम् ।। १५ ।।\nएवं स्नाप्य विधानेन गृहस्याभ्यन्तरं नयेत् ।।\nस्थापना तत्र मे कार्या मन्त्रेणानेन सुन्दरि।। १६ ।। ।\nमन्त्रः –\nवेदैर्वेद्यो वेदविद्भिश्च पूज्यो यज्ञात्मको यज्ञफलप्रदाता ।।\nयज्ञार्थं त्वामाह्वये देवदेव मूर्त्तावस्यां तिष्ठ सुलोकनाथ ।। १७ ।।\nधनजन रूप्यस्वर्ण अनन्ताय नम इति ।।\nएवं संस्थापनं कृत्वा प्रहृष्टेनान्तरात्मना ।।\nअर्चयित्वा यथान्यायं पूर्वोक्तविधिना नरः ।।१८ ।।\nनील वस्त्राणि मे दद्यात्प्रियाणि मम भूषणम्।।\nततो वस्त्राण्युपादाय जानुभ्यां पतितो भुवि।।१९।।\nनमो नारायणायेति उक्त्वा काममुदाहरेत् ।।186.२० ।।\nमन्त्रः -\nयोऽसौ भवांश्चन्द्ररश्मिप्रकाशः शंखेन कुन्देन समानवर्णः ।।\nक्षीरोज्ज्वलः कौमुदवर्ण देव वस्त्राणि गृह्णीष्व मम प्रियाय ।। २१ ।।\nवेषः सुवेषः अनन्तः अमरः मारणः कारणः सुलभः दुर्ल्लभः श्रेष्ठः सुवर्चा इति ।।\nअनैनेव तु मन्त्रेण दत्त्वा वस्त्राणि मे शुचिः ।।\nततो मे प्रापणं दद्याद्भक्तियुक्तेन चेतसा ।। २२ ।।\nनमो नारायणायेति इमं मन्त्रमुदाहरेत् ।।\nशाल्यन्नं पायसैर्युक्तं सितया च घृतेन च ।। २३ ।।\nप्रापणं गृह्यतां देव अनन्त पुरुषोत्तम ।।\nदत्त्वा तु मम नैवेद्यं दद्यादाचमनं बुधः ।। २४ ।।\nसर्वलोकहितार्थाय शान्तिपाठमुदाहरेत् ।।\nॐ शान्तिं करोति ब्रह्मा च रुद्रो विष्णुर्हि भास्करः।।२५।।\nरात्रिश्चैव तु सन्ध्ये द्वे नक्षत्राणि ग्रहा दिशः।।२६।।\nअचल चंचल सचल खेचल प्रचल अरविन्दप्रभ उद्भव चेति नमः संस्थापितानां वासुदेव इति ।।\nकृत्वा वै शान्तिकं तत्र सर्वपापप्रणाशनम् ।।\nपूज्य भागवतांस्तत्र यथाविभवशक्तितः ।। २७ ।।\nब्राह्मणान्भोजयेत्तत्र गुरुं मन्त्रेण पूजयेत् ।।\nतेभ्यः शान्त्युदकं गृह्य कुर्यादभ्युक्षणं ततः ।। २८ ।।\nब्राह्मणान्स्वजनं चैव अभिवाद्य कृताञ्जलिः ।।\nशीघ्रं विसर्जयेत्तांश्च ये तत्र समुपागताः।।२९।।\nततो गुरुं च संपूज्य दानमानादिभिर्विभुम् ।।\nगुरौ सम्पूजिते तत्र मम पूजा कृता भवेत् ।।186.३० ।।\nजलस्य बिन्दवो येऽन्नभोजनान्ते पतन्ति हि ।।\nतावद्वर्षसहस्राणि विष्णुलोके स मोदते ।।३१ ।।\nय एतेन विधानेन पूजयेन्मतिमान्नरः ।।\nउद्धृतं च कुलं तेन पितृजं मातृजं तथा ।। ३२ ।।\nअनेन विधिना देवि रौप्यार्च्चास्थापनं मम ।।\nसुवर्णस्य प्रवक्ष्यामि स्थापनं मम सुप्रियम् ।। ३३ ।।\nयथैव राजती कुर्यात्तथैव च सुवर्णिकाम् ।।\nतेनैव विधिना सर्वं कुर्यादावाहनादिकम् ।।३४।।\nयत्फलं दारुशैलादिनाम्ना कांस्यादिराजते ।।\nतत्फलं कोटिगुणितं सौवर्णस्य प्रपूजने ।। ३५ ।।\nकुलानि तारयेत्सुभ्रु अयुतान्येकविंशतिम् ।।\nयाति मल्लयतां भूमे पुनरावृत्तिवर्जितः ।। ३६ ।।\nएतत्ते कथितं भूमे यत्त्वया परिपृच्छितम् ।।\nरहस्यं विपुलश्रोणि किमन्यत्कथयामि ते ।। ३७ ।।\nभूमिरुवाच ।।\nउक्ता याः प्रतिमाः सर्वाः सुवर्णादि विनिर्मिताः ।।\nतासु तिष्ठसि सर्वासु शालग्रामे च सर्वदा ।। ३८ ।।\nकति पूज्या गृहादौ च अविशेषस्तु पूजने ।।\nविशेषो वा भवेत्तन्मे रहस्यं वद माधव ।। ३९ ।।\nशिवादिपूजने के वा संख्यातास्तच्च मे वद ।।\nश्रीवराह उवाच ।।\nगृहे लिङ्गद्वयं नार्च्यं शालग्रामत्रयं तथा ।। 186.४० ।।\nद्वे चक्रे द्वारकायास्तु नार्च्यं सूर्यद्वयं तथा ।।\nगणेशत्रितयं नार्च्यं शक्तित्रितयमेव च ।। ४१ ।।\nशालग्रामयुगं पूज्यं युग्मेषु द्वितयं न हि ।।\nविषमा नैव पूज्याः स्युर्विषमे एक एव हि ।। ४२ ।।\nगृहेऽग्निदग्धा भग्ना वा नैव पूज्या वसुन्धरे ।।\nआसां तु पूजनाद्गेहे उद्वेगं प्राप्नुयाद्गृही ।। ४३ ।।\nशालग्राम शिला भग्ना पूजनीया सचक्रका ।ऽ।\nखण्डिता स्फुटिता वापि शालग्रामशिला शुभा ।। ४४ ।।\nशिला द्वादश वै देवि शालग्रामसमुद्भवाः ।।\nविधिवत्पूजिता येन तस्य पुण्यं वदामि ते ।।४५।।\nकोटिद्वादशलिङ्गैस्तु पूजितैः स्वर्णपङ्कजैः ।।\nयत्स्याद्द्वादशकल्पैस्तु दिनेनैकेन तद्भवेत् ।।४६ ।।\nयः पुनः पूजयेद्भक्त्या शालग्रामशिलाशतम् ।।\nतत्फलं नैव शक्तोऽहं वक्तुं वर्षशतैरपि ।। ४७ ।।\nसर्वैर्वर्णैस्तु सम्पूज्याः प्रतिमाः सर्वदेवताः ।।\nलिङ्गान्यपि तु पूज्यानि मणिभिः कल्पितास्तथा ।। ४८ ।।\nशालग्रामो न स्पृष्टव्यो हीनवर्णैर्वसुन्धरे ।।\nस्त्रीशूद्रकरसंस्पर्शो वज्रस्पर्शाधिको मतः ।। ४९ ।।\nमोहाद्यः संस्पृशेच्छूद्रो योषिद्वापि कदाचन ।।\nपच्यते नरके घोरे यावदाभूतसंप्लवम् ।।186.५० ।।\nयदि भक्तिर्भवेत्तस्य स्त्रीणां वापि वसुन्धरे ।।\nदूरादेवास्पृशन्पूजां कारयेत्सुसमाहितः ।। ५१ ।।\nचरणामृतपानेन सर्वपापक्षयो भवेत् ।।\nअभक्ष्यं शिवनिर्माल्यं पत्रं पुष्पं फलं जलम् ।। ५२ ।।\nशालग्रामशिलायोगात्पावनं तद्भवेत्सदा ।।\nदद्याद्भक्ताय यो देवि शालग्रामशिलां नरः ।। ५३ ।।\nसुवर्णसहितां तस्य यत्पुण्यं तच्छृणुष्व मे ।।\nसुवर्णसहिता भूमिः सपर्वतवनाकरा ।। ५४ ।।\nससमुद्रा भवेद्दत्ता सत्पात्राय वसुन्धरे ।।\nशालग्रामशिलायास्तु मूल्यमुद्घाटयेत्क्वचित् ।।  ।।\nविक्रेता क्रयकर्त्ता च नरके नीयते ध्रुवम् ।।\nपूजाफलं न शक्नोति वक्तुं वर्षशतैरपि ।। ५६ ।।\nएतत्ते कथितं गुह्यं प्रतिमा स्थापनं प्रति ।।\nशालग्रामे विशेषश्च लिङ्गादीनां च यो भवेत् ।।५७।।\nपूजनादौ विधिश्चापि किमन्यच्छ्रोतुमिच्छसि ।।५८।\nइति श्रीवराहपुराणे प्रागितिहासे भगवच्छास्त्रे रौप्यसौवर्णार्चालिंगादिस्थापनसंख्यादिकं नाम षडशीत्यधिकशततमोऽध्यायः ।। १८६ ।।"
  }
]
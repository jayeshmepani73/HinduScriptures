[
  {
    "text": "ब्रह्मोवाच ।।\nततः शक्रः सुरगणैः सह सर्वैः समेत्य च ।।\nबुद्धिं चकार गमने मार्गितुं यत्र शङ्करः ।। १ ।।\nतत उत्थाय ते देवाः सर्व एव शिलोच्चयात् ।।\nविहायसा ययुः शीघ्रं तेनैव सह नन्दिना ।। २ ।।\nस्वर्लोकं ब्रह्मलोकं च नागलोकं च सर्वशः ।।\nबभ्रमुस्त्रिदशाः सर्वे रुद्रान्वेषणतत्पराः ।। ३ ।।\nखिन्नाः क्लिष्टाश्च सुभृशं न पुनस्तत्पदं विदुः ।।\nचतुःसमुद्रपर्यन्तसप्त द्वीपवतीं महीम् ।। ४ ।।\nसशैलकाननोपेतां मार्गयद्भिर्हि तं सुरम् ।।\nकन्दरेषु महाद्रीणां तुङ्गेषु शिखरेषु च ।। ५ ।।\nविततेषु निकुञ्जेषु विहारेषु च सर्वतः ।।\nविचिन्वद्भिः क्षितिमिमां तृणं द्विविदलीकृतम् ।।६।।\nन प्रवृत्तिः क्वचिदपि शम्भोरासाद्यते सुरैः ।।\nयदा निर्विण्णमनसो मार्गमाणाः सुरास्तदा ।। ७ ।।\nन पश्यन्ति शिवं तत्र तदेषां भयमाविशत् ।।\nभीतास्ते संविदं कृत्वा सञ्चिन्त्य गुरुलाघवम् ।। ८ ।।\nसम्भूयान्योऽन्यममरा मामेव शरणं ययुः ।।\nतमेकाग्रेण मनसा शङ्करं लोकशङ्करम् ।।९।।\nउपायमात्रं दृष्टं मे ध्यायंस्तद्वेषभूषणैः ।।\nयथा यत्र च सोऽस्माभिर्द्रष्टव्यो वृषभध्वजः ।। 215.१० ।।\nसर्वं त्रैलोक्यमस्माभिर्विचितं वै निरन्तरम्।\nश्लेश्मातकवनोद्देशं स्थानं मुक्त्वा महीतले ।। ११ ।।\nआगच्छध्वं गमिष्यामस्तमुद्देशं सुरोत्तमाः ।।\nइत्येवमुक्त्वा तैः सर्वैस्तामाशां प्रस्थिता वयम् ।।१२।।\nतत्क्षणादेव सम्प्राप्ता विमानैः शीघ्रयायिभिः ।।\nश्लेष्मातकवनं पुण्यं सिद्धचारणसेवितम् ।। १३ ।।\nतस्मिन्सुरमणीयानि विविधानि शुचीनि च ।।\nध्यानस्थानानि रम्याणि बहूनि गुणवन्ति च ।। १४ ।।\nआश्रमारण्यभागेषु दरीणां विवरेषु च ।।\nविभ्राजद्वनराजाकी नद्यश्च विमलोदकाः ।। १५ ।।\nसिंहशार्दूलमहिषगोलांगूलर्क्षवानरैः ।।\nनादितं गजयूथैश्च मृगयूथैश्च तद्वनम् ।। १५ ।।\nप्रमुखे वासवं कृत्वा विविशुस्ते सुरास्तदा ।।\nविमुच्य रथयानानि पद्भिः सिद्धादिसङ्कटम् ।। १७ ।।\nकन्दरोदरकूटेषु तरूणां गहनेषु च ।।\nसर्वदेवमयं रुद्रं मार्गमाणाः शनैः शनैः ।। १८ ।।\nप्रविशन्तश्च ते देवा वनोद्देशं क्वचिच्छुभे ।।\nकदलीवनसंछन्ने फुल्लपादपशोभिते ।। १९ ।।\nगिरिनद्यास्तु पुलिने हंसकुन्देंदुसन्निभे ।।\nगन्धामोदेन पुष्पाणां वासितं मधुगन्धिमत् ।। 215.२० ।।\nमुक्ताचूर्णनिकाशाभिर्वालुकाभिस्ततस्तत ।।\nविक्रीडमानां ददृशुः कन्यां काश्चिन्मनोरमाम् ।। २१ ।।\nतत्र ते विबुधा दृष्ट्वा सर्वे मां समचोदयन् ।।\nआद्योऽहं सर्वदेवानां कथमेतद्भवेदिति ।। २२।।\nमुहूर्त्तं ध्यानमास्थाय विज्ञाता सा मया तदा ।।\nध्रुवं शैलेन्द्रपुत्रीयमुमा विश्वेश्वरेश्वरी ।। २३ ।।\nततस्तदुच्चशिखरमारुह्य विबुधेश्वराः ।।\nअधो विलोक्य ते सर्वे ददृशुस्तं सुरोत्तमम् ।। २४ ।।\nमध्ये मृगसमूहस्य गोप्तारमिव संस्थितम् ।।\nएकशृंगैकचरणं तप्तहाटकवर्चसम् ।। २५ ।।\nचारुवक्त्राक्षिदशनं पृष्ठतः शुक्लबिन्दुभिः ।।\nशुक्लेनोदरभागेन राजतैरुपशोभितम् ।। २६ ।।।\nपीनोन्नतकटिस्कन्धं निमग्नांसशिरोधरम्।।\nबिम्बोष्ठं ताम्रजिह्वास्यं दंष्ट्रांकुरविराजितम् ।। २७ ।।\nतं दृष्ट्वा विबुधाः सर्वे शिखरात्प्रतिधाविताः ।।\nसर्वोंद्यमेन तरसा तं मृगेन्द्रजिघृक्षवः ।।२८।।\nशृङ्गाग्रं प्रथमं धृत्वा गृहीत्वा वज्रपाणिना ।।\nमध्यं मया तस्य तदा गृहीतं प्रणतात्मना ।।२९ ।।\nजग्राह केशवश्चापि मूलं तस्य महात्मनः ।।\nत्रिभिरेवं गृहीतं तु त्रिधा भूतमभज्यत ।।215.३०।।\nशक्रस्याग्रं स्थितं हस्ते मध्यं हस्ते मम स्थितम् ।।\nविष्णोर्मूलं स्थितं हस्ते प्रविभक्तं त्रिधागतम् ।।३१।।\nशृङ्गस्यैव गृहीतस्य त्रिधास्माकं मृगाधिपः।।\nविषाणरहितस्तस्य प्रनष्टः पुनरत्र वै ।।३२।।\nअन्तर्हितोऽन्तरिक्षस्थः प्रोवाचास्मानुपालभन् ।।\nभो भो देवा मया यूयं वच्यमानानवाप्स्यथ ।। ३३ ।।\nसशरीरोऽहं युष्माभिर्वशाप्तः प्रगतस्त्वितः ।।\nशृङ्गमात्रेण सन्तुष्टा भवन्तस्तेन वञ्चिताः ।। ३४ ।।\nयद्यहं सशरीरः स्यां गृहीत्वा स्थापितोऽभवम् ।।\nतदा चतुष्पात्सकलो धर्मः स्यात्प्रतिपादितः ।।३५।।\nकामं शृंगाणि मेऽत्रैव श्लेष्मात्मकवनेऽमराः ।।\nन्यायतः स्थापयिष्यध्वं लोकानुग्रहकाम्यया ।।३६।।\nअत्रापि महती व्युष्टिर्भविष्यति न संशयः।।\nपुण्यक्षेत्रे सुमहति मत्प्रभावानुभाविते।।३७।।\nयावन्ति भुवि तीर्थानि ह्यासमुद्र सरांसि च।।\nक्षेत्रेऽस्मिंस्तानि तीर्थानि चागमिष्यन्ति मत्कृते।।३८।।\nअहं पुनः शैलपतेः पादे हिमवतः शुभे ।।\nनेपालाख्ये समुत्पत्स्ये स्वयमेव महीतलात् ।।३९।।\nदीप्ततेजोमयशिराः शरीरं च चतुर्मुखम् ।।\nशरीरेश इति ख्यातः सर्वत्र भुवनत्रये ।। 215.४० ।।\nतत्र नागह्रदे घोरे स्थास्याम्यन्तर्जले ह्यहम् ।।\nत्रिंशद्वर्षसहस्राणि सर्वभूतहिते रतः ।। ४१ ।।\nयदा वृष्णिकुलोत्पन्नः कृष्णचक्रेण पर्वतान् ।।\nपाटयित्वेन्द्रवचनाद्दानवान्निहनिष्यति ।। ४२ ।।\nतदा स देशो भविता सर्वम्लेच्छैरधिष्ठितः ।।\nततोऽन्ये सूर्यवंशीयाः क्षत्रियास्तान्निहत्य च ।। ४३ ।।\nवसिष्यंति च तं देशं ब्राह्मणैः संप्रवर्त्तितान् ।।\nधर्मान्संस्थापयिष्यंति राज्यं प्राप्स्यंति शाश्वतम् ।।४४।।\nततो लिङ्गार्च्चनं तत्र प्रतिष्ठास्यंति पार्थिवाः।।\nक्षत्रियाः सूर्यवंशीयाः शून्ये लप्स्यंति मां नृपाः ।।४५।।\nततो जनपदस्तत्र भविष्यति महांस्तदा ।।\nस्फीतो ब्राह्मणभूयिष्ठसर्ववर्णाश्रमैर्युतः ।। ४३ ।।\nसम्यक्प्रवृत्ता राजानो भविष्यन्त्यायतौ स्थिताः ।।\nएवं सम्यक्स्थिते तस्मिन्देशे पौरजने तथा ।। ४७ ।।\nतत्र मामर्च्चयिष्यंति सर्वभूतानि सर्वदा ।।\nतत्राहं यैः सकृद्दृष्टो विधिवद्वंदितस्तु यैः ।।४८।।\nगत्वा शिवपुरं ते मां द्रक्ष्यंते दग्धकिल्बिषाः ।।\nउत्तरेण तु गंगाया दक्षिणे चाश्विनीमुखात् ।। ४९ ।।\nक्षेत्रं हि मम तज्ज्ञेयं योजनानि चतुर्दश ।।\nहिमाद्रेस्तुङ्गशिखरात्प्रोद्भूता वाग्म ( ङ्म) ती नदी ।। 215.५० ।।\nभागीरथ्याः शतगुणं पवित्रं तज्जलं स्मृतम् ।।\nतत्र स्नात्वा हरेर्लोकानुपस्पृश्य दिवस्पतेः ।।५१ ।।\nमुक्त्वा देहं नरा यांति मम लोकं न संशयः ।।\nअपि दुष्कृतकर्माणः क्षेत्रेऽस्मिन्निवसंति ये ।। ५२ ।।\nनियतं पुरुहूतस्य श्रिताः स्थाने वसंति ते ।।\nदेवदानवगन्धर्वाः सिद्धविद्याधरोरगाः ।।५३।।\nमुनयोऽप्सरसो यक्षा मोहिता मम मायया ।।\nतद्वै गुह्यं न जानंति यत्र सन्निहितो ह्यहम् ।। ५४ ।।\nतपस्तपोधनानां च सिद्धक्षेत्रं हि तत्कृतम् ।।\nप्रभासाच्च प्रयागाच्च नैमिषात्पुष्करादपि ।। ५५ ।।\nकुरुक्षेत्रादपि बुधाः क्षेत्रमेतद्विशिष्यते ।।\nश्वशुरो मे स्थितो यत्र हिमवान् भूधरेश्वरः ।। ५६ ।।\nप्रभवन्ति यतः सर्वा गंगाद्याः सरितां वराः ।।\nतस्मिन्क्षेत्रवरे पुण्ये पुण्याः सर्वाः सरिद्वराः ।। ५७ ।।\nसर्वे प्रस्रवणाः पुण्याः सर्वे पुण्याः शिलोच्चयाः ।।\nआश्रमस्तत्र भविता सिद्धचारणसेवितः ।।५८।।\nशैलेश्वर इति ख्यातः शरीरं यत्र मे स्थितम् ।।\nस्रवन्तीनां वरा पुण्या वाग्मती पर्वतोत्तमात् ।। ५९ ।।\nभागीरथी वेगवती कलुषं दहते नृणाम् ।।\nकीर्त्तनादेव संशुद्धे दर्शनाद्भूतिमाप्स्यति ।। 215.६० ।।\nपानावगाहनात्तस्यास्तारयेत्सप्त वै कुलान् ।।\nलोकपालस्तु चरति तीर्थख्यातिं च तत्स्वयम् ।। ६१ ।।\nतत्र स्नात्वा दिवं यान्ति मृतास्ते त्वपुनर्भवाः ।।\nस्नात्वा स्नात्वा तु ये तत्र नित्यमभ्यर्चयन्ति माम् ।। ६२ ।।\nउद्धराम्यहमेतान्वै   प्रीतः संसारसागरात् ।।\nयस्तस्य वारिणा पूर्णमेकं च घटमुद्धरेत् ।। ६३ ।।\nस्नापनार्थे मम शुचिः श्रद्दधानोऽनसूयकः ।।\nवेदवेदांगविदुषा श्रोत्रियेण विशेषतः ।। ६४ ।।\nआहृतस्याग्निहोत्रस्य यत्फलं तस्य तद्भवेत् ।।\nतस्यास्तीरे जलोद्भेदं मन्मूलादभिनिःसृतम् ।। ६५ ।।\nमृगशृङ्गोदकं नाम नित्यं मुनिजनप्रियम् ।।\nतत्राभिषेकं कुर्वीत उपस्पृश्य समाहितः ।।६६ ।।\nयावज्जीवकृतं पापं तत्क्षणादेव नश्यति।।\nतीर्थं पंचनदं प्राप्य पुण्यं ब्रह्मर्षिसेवितम् ।। ६७ ।।\nअग्निष्टोमफलं तत्र स्नातमात्रः प्रपद्यते ।।\nषष्टिं धेनुसहस्राणि यानि रक्षन्ति वाग्मतीम् ।। ६८ ।।\nन तां पापाः कृतघ्नो वा कदाचित्प्राप्नुयान्नरः।।\nशुचयः श्रद्दधानाश्च सत्यसंधाश्च ये नराः ।।६९ ।।\nवाग्मत्यां ते नराः स्नान्ति लभन्ते चोत्तमां गतिम् ।।\nआर्त्ता भीताश्च सन्तप्ता व्याधितोऽव्याधितोऽपि वा।।215.७० ।।\nवाग्मत्याः सलिले स्नात्वा ये मां पश्यन्ति संस्कृताः।।\nतेषां शान्तिर्भवेन्नित्यं पुरुषाणां न संशयः ।।७१ ।।\nमत्प्रभावात्तु स्नातस्य सर्वं नश्यति किल्बिषम् ।।\nईतयः समुदीर्णाश्च प्रशमं यान्ति सर्वशः।।७२।।\nवाग्मत्याः सलिले स्नात्वा ये मां पश्यन्ति संस्कृताः ।।\nवाग्मती सरितां श्रेष्ठा यत्र यत्राऽवगाह्यते ।।७७३।।\nतत्र तत्र फलं दद्याद्राजसूयाश्वमेधयोः ।।\nयोजनाभ्यन्तरं क्षेत्रं समन्तात्सर्वतोदिशम् ।। ७४ ।।\nमूलक्षेत्रं तु विज्ञेयं रुद्रेणाधिष्ठितं स्वयम् ।।\nतत्र पूर्वोत्तरे पार्श्वे वासुकिर्नाम नागराट् ।। ७५ ।।\nवृतो नागसहस्रैस्तु द्वारि तिष्ठति मे सदा ।।\nस विघ्नं कुरुते नृणां तत्क्षेत्रं विशतां सदा ।। ७६ ।।\nप्रथमं स नमस्कार्यस्ततोऽहं तदनन्तरम् ।।\nअनेन विधिना पुंसामविघ्नं विशतां भवेत् ।। ७७ ।।\nवन्दते परया भक्त्या यो मां तत्र नरः सदा ।।\nपृथिव्यां स भवेद्राजा सर्वलोकनमस्कृतः ।। ७८ ।।\nगन्धैर्माल्यैश्च मे मूर्त्तिमभ्यर्च्चयति यो नरः ।।\nउत्पत्स्यते स देवेषु तुषितेषु न संशयः ।। ७९ ।।\nयस्तु दद्यात्प्रदीपं मे पर्वते श्रद्धयान्वितः ।।\nसूर्यप्रभेषु देवेषु तस्योत्पत्तिर्विधीयते ।। 215.८० ।।\nगीतवादित्रनृत्यैस्तु स्तुतिभिर्जागरेण वा ।।\nये मे कुर्वन्ति सेवां वै मत्संस्थास्ते भवन्ति हि ।। ८१ ।।\nदध्ना क्षीरेण मधुना सर्पिषा सलिलेन वा ।।\nस्नापनं ये प्रयच्छन्ति ते तरन्ति जरान्तकौ ।।८२ ।।\nयः श्राद्धे भोजनं दद्याद्विप्रेभ्यः श्रद्धयान्वितः ।।\nसोऽमृताशी भवेन्नूनं त्रिदिवे सुरपूजितः ।। ८३ ।।\nव्रतोपवासैर्होमैर्वा नैवेद्यैश्चारुभिस्तथा ।।\nयजन्ते ब्राह्मणा ये मां परया श्रद्धयान्विताः ।। ८४ ।।\nषष्टिवर्षसहस्राणि चोषित्वा दिवि ते ततः ।।\nऐश्वर्यं प्रतिपद्यन्ते मर्त्यलोके पुनः पुनः।।८५।।\nब्राह्मणाः क्षत्रियो वैश्यः शूद्रः स्त्री वापि सङ्गताः ।।\nशैलेश्वरं तु तत्स्थानं भक्तितः समुपासते ।। ८६ ।।\nमत्पार्षदास्ते जायन्ते सततं सहिताः सुरैः ।।\nशैलेश्वरं परं गुह्यं गतिः शैलेश्वरः परा ।।\nशैलेश्वरात्परं क्षेत्रं न क्वचिद्भुवि विद्यते ।। ८७ ।।\nब्रह्महा गुरुहा गोघ्नः स्पृष्टो वै सर्वपातकैः ।।\nक्षेत्रमेतदनुप्राप्य निर्मलो जायते नरः ।। ८८ ।।\nविविधान्यत्र तीर्थानि सन्ति पुण्यानि देवताः ।।\nयेषान्तोयैर्नरः स्पृष्टः सर्वपापैः प्रमुच्यते ।।८९।।\nक्रोशं क्रोशं सुरै रूपं तच्च संहृत्य निर्मितम् ।।\nतीर्थं क्रोशोदकं नाम पुण्यं मुनिजनप्रियम्।।215.९०।।\nतत्र स्नात्वा शुचिर्दान्तः सत्यसन्धो जितेन्द्रियः।।\nविमुक्तः किल्बिषैः सर्वैः सर्वमेव फलं लभेत्।।९१।।\nअनाशकं व्रजेद्यस्तु दक्षिणेन महात्मनः ।।\nशैलेश्वरस्य पुरुषः स गच्छेत्परमां गतिम् ।।९२।।\nभृगुप्रपतनं कृत्वा कामक्रोधविवर्जितः।।\nविमानेन दिवं गच्छेद्धृतः सोऽप्सरसाङ्गणैः।।९३।।\nभृगुमूले परं तीर्थं ब्रह्मणा निर्मितं स्वयम् ।।\nब्रह्मोद्भेदेति विख्यातं तस्यापि शृणु यत्फलं।।९४।।\nसंवत्सरं तु यस्तत्र स्नास्यंस्तु नियतेन्द्रियः।।\nस ब्रह्मलोके विरजे गच्छेन्नास्त्यत्र संशयः।।९५।।\nतत्र गोरक्षकं नाम गोवृषः पदविक्षतम् ।।\nदृष्ट्वा च तानि हि पुमान् गोसहस्रफलं लभेत् ।।९६।।\nगौर्यास्तु शिखरं तत्र गच्छेत्सिद्धनिषेवितम् ।।\nयत्र सन्निहिता नित्यं पार्वती शिखरप्रिया ।।९७।।\nलोकमाता भगवती लोकरक्षार्थमुद्यता ।।\nतस्याः सालोक्यमायाति दृष्ट्वा स्पृष्ट्वाभिवाद्य च ।। ९८ ।।\nत्यजते पतितुं तस्या अधस्ताद्वाग्मतीतटे ।।\nउमालोकं व्रजेदाशु विमानेन विहायसा ।। ९९ ।।\nस्तनकुण्डे उमायास्तु यः स्नायात्खलु मानवः ।।\nस्कन्दलोकमवाप्नोति भूत्वा वैश्वानर द्युतिः ।। 215.१०० ।।\nतीर्थं पंचनदं प्राप्य पुण्यं ब्रह्मर्षिसेवितम् ।।\nअग्निहोत्रफलं तत्र स्नानमात्रेण लभ्यते ।। १०१ ।।\nनकुलोहेन मतिमान्स्नापयेत्प्रयतात्मवान् ।।\nजातिस्मरः स तु भवेत्सिध्यते चास्य मानसम् ।। १०२ ।।\nतस्यैवोत्तरतस्तीर्थमपरं सिद्धसेवितम् ।।\nनाम्ना प्रान्तकपानीयं गुह्यं गुह्यकरक्षितम् ।। १०३ ।।\nसंवत्सरं यस्तु पूर्णं तत्र स्नायान्नरः सदा ।।\nगुह्यकः स भवेदाशु रुद्रस्यानुचरः सुधीः ।। १०४ ।।\nदेव्याः शिखरवासिन्या ज्ञेयं पूर्वोत्तरेण वै ।।\nदक्षिणेन तु वाग्मत्याः प्रसृतं कन्दरोदरात् ।। १०५ ।।\nतीर्थं ब्रह्मोदयं नाम पुण्यं पापप्रणाशनम् ।।\nतत्र गत्वा जलं स्पृष्ट्वा स्नात्वा चाभ्युक्ष्य मानवः ।। १०६ ।।\nमृत्युलोकं न पश्येत्स कृच्छ्रेषु च न सीदति ।।\nगत्वा सुन्दरिकातीर्थं विधिना तीर्थमादिमम् ।। १०७ ।।\nतत्र स्नात्वा भवेत्तोये रूपवानुत्तमद्युतिः ।।\nत्रिसन्ध्यं तत्र गच्छेत्तु पूर्वेण विधिवन्नरः ।। १०८ ।।\nतत्र सन्ध्यामुपास्याथ द्विजो मुच्येत किल्विषात् ।।\nवाग्मत्या मणिवत्याश्च सम्भेदे पापनाशने ।। १०९ ।।\nअहोरात्रं वसेद्यस्तु रुद्रजापो द्विजः शुचिः ।।\nस भवेद्वेदविद्विद्वान्यज्वा पार्थिवपूजितः ।। 215.११० ।।\nतारितं च कुलं तेन सर्वं भवति साधुना ।।\nवर्णावरोऽपि यः कश्चित्स्नात्वा दद्यात्तिलोदकम् ।। १११ ।।।\nतर्पिताः पितरस्तेन भवेयुर्नात्र संशयः ।।\nयत्र यत्र च वाग्मत्यां स्नाति वै मानवोत्तमः ।। ११२ ।।\nतिर्यग्योनिं न गच्छेत्तु समृद्धे जायते कुले ।।\nवाग्मतीमणिवत्योश्च संभेदश्चर्षिसेवितः ।। ११३ ।।\nधीमान्गच्छेत्तु विधिना कामक्रोधविवर्जितः ।।\nगङ्गाद्वारे तु यत्प्रोक्तं स्नानपुण्यफलं महत् ।। ११४ ।।\nस्नानस्य तद्दशगुणं भवेदत्र न संशयः ।।\nअत्र विद्याधराः सिद्धा गन्धर्वा मुनयः सुराः ।।११५ ।।\nस्नानमेतदुपासन्ते यक्षाश्च भुजगैः सह ।।\nस्वल्पमप्यत्र यत्किंचिद्द्विजेभ्यो दीयते धनम् ।। ११५ ।।\nतदक्षयं भवेद्दातुर्दानपुण्यफलं महत् ।।\nतस्मात्सर्वप्रयत्नेन करणीयं च देवताः ।। ११७ ।।\nवरिष्ठं क्षेत्रमेतस्मान्नान्यदेव हि विद्यते ।।\nतस्मिन् श्लेष्मातकवने पुण्ये त्रिदशसेविते ।। ११८ ।।\nयत्र यत्र मया देवाश्चरता मृगरूपिणा ।।\nआसितं स्वपितं यातं विहृतं वा समन्ततः ।।११९।।\nतत्र तत्राभवत्सर्वं पुण्यक्षेत्रं च सर्वशः ।।\nशृंगमेतत्त्रिधाभूतं सम्यक्संश्रूयतां सुराः ।। 215.१२० ।।\nगोकर्णेश्वर इत्येतत्पृथिव्यां ख्यातिमेष्यति ।।\nएवं सन्दिश्य विबुधान्देवदेवः सनातनः ।। १२१ ।।\nअदृश्य एव विबुधैः प्रययावुत्तरां दिशम् ।। १२२ ।।\nइति श्रीवराहपुराणे भगवच्छास्त्रे भगवद्गोकर्णेश्वरमाहात्म्ये जलेश्वरमाहात्म्यवर्णनं नाम पंचदशाधिकद्विशततमोऽध्यायः ।।२१५।।"
  }
]
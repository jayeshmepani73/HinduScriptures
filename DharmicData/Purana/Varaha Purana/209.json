[
  {
    "text": "अथ पतिव्रतामाहात्म्य वर्णनम् ।।\nनारद उवाच ।।\nकर्मणा केन राजेन्द्र तपसा वा तपोधनाः ।।\nउत्तमां च गतिं यांति कृष्णवासः प्रशंस मे ।।१।।\nएवमुक्तस्तु धर्मात्मा नारदेनाब्रवीत्तदा ।।\nयम उवाच ।।\nन तस्य नियमो विप्र तपो नैव च सुव्रत ।। २ ।।\nउपवासो न दानं वा न देवो वा महामुने ।।\nयादृशी तु भवेद्विप्र शृणु तत्त्वं समासतः ।। ३ ।।\nप्रसुप्ते या प्रस्वपिति जागर्ति विबुधे स्वयम् ।।\nभुङ्क्ते तु भोजिते विप्र सा मृत्युं जयति धुवम् ।।४ ।।\nमौने मौना भवेद्या तु स्थिते तिष्ठति या स्वयम् ।।\nसा मृत्युं जायते विप्र नान्यत्पश्यामि किंचन ।।५ ।।\nएकदृष्टिरेकमना भर्त्तुर्वचनकारिणी ।।\nतस्या बिभीमहे सर्वे ये तथान्ये तपोधन ।। ६ ।।\nदेवानामपि सा साध्वी पूज्या परमशोभना ।।\nभर्त्रा चाभिहिता यापि न प्रत्याख्यायिनी भवेत् ।।७।।\nवर्त्तमानापि विप्रेन्द्र प्रत्याख्यातापि वा सदा ।।\nन दैवतं सम्प्रयाति पत्युरन्यं कदाचन ।। ८ ।।\nसा न मृत्युमुखं याति एवं या स्त्री पतिव्रता ।।\nएवं या तु भवेन्नित्यं भर्त्तुः प्रियहिते रता ।। ९ ।।\nअनुवेष्टनभावेन भर्त्तारमनुगच्छति ।।\nसा तु मृत्युमुखद्वारं न गच्छेद्ब्रह्मसम्भव ।। 209.१० ।।\nएष माता पिता बन्धुरेष मे दैवतं परम् ।।\nएवं शुश्रूषते या तु सा मां विजयते सदा ।।११।।\nपतिव्रता तु या साध्वी तस्यां चाहं कृताञ्जलिः ।।\nभर्तारमनुध्यायन्ती भर्त्तारमनुगच्छती ।। १२ ।।\nभर्त्तारमनुशोचन्ती मृत्युद्वारं न पश्यति ।।\nगीतवादित्रनृत्यानि प्रेक्षणीयान्यनेकशः ।। १३ ।।\nन शृणोति न पश्येद्या मृत्युद्वारं न पश्यति ।।\nस्नान्ती च तिष्ठती वापि कुर्वन्ती वा प्रसाधनम् ।। १४ ।।\nनान्यं या मनसा पश्येन्मृत्युद्वारं न पश्यति ।।\nदेवता अर्चयन्तं वा भुज्यमानमपि द्विज ।। १५ ।।\nपतिं न त्यजते चित्तान्मृत्युद्वारं न पश्यति ।।\nभानौ चानुदिते वापि उत्थाय  च तपोधन ।। १६ ।।\nगृहं मार्जयते नित्यं मृत्युद्वारं न पश्यति ।।\nचक्षुर्देहश्च भावश्च यस्या नित्यं सुसंवृतम् ।। १७ ।।\nशौचाचारसमायुक्ता सापि मृत्युं न पश्यति।।\nभर्त्तुर्मुखं प्रपश्येद्या भर्त्तुश्चित्तानुसारिणी ।। १८ ।।\nवर्त्तते च हिते भर्त्तुर्मृत्युद्वारं न पश्यति ।।\nएवं कीर्त्तिमतां लोके दृश्यन्ते दिवि देवताः ।। १९ ।।\nमानुषाणां च भार्या वै तत्र देशे तु दृश्यते ।।\nकथितैव पुरा विप्र आदित्येन पतिव्रता ।। 209.२० ।।\nमया तस्मात्तु विप्रर्षे यथावृत्तं यथाश्रुतम् ।।\nगुह्यमेतत्ततो दृष्ट्वा पूजयामि पतिव्रताः ।। २१ ।।\nइति श्रीवराहपुराणे संसारचक्रे पतिव्रतामाहात्म्यंनाम नवाधिकद्विशततमोऽध्यायः ।। २०९ ।।"
  }
]
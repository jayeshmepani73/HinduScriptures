[
  {
    "text": "<b>रुद्र उवाच ।\n</b>\nअतः परं पर्वतेषु देवानामवकाशा वर्ण्यन्ते ।\nतत्र योऽसौ शान्ताख्यः पर्वतस्तस्योपरि महेन्द्रस्य क्रीडास्थानम् ।\nतत्र देवराजस्य पारिजातकवृक्षवनम् ।\nतस्य पूर्वपार्श्वे कुञ्जरो नाम गिरिः ।\nतस्योपरि दानवानामष्टौ पुराणि च । १\nतथा वज्रके पर्वतवरे राक्षसानामनेकानि पुराणि ।\nते च नाम्ना नीलकाः कामरूपिणः ।\nमहानीलेऽपि शैलेन्द्रपुराणि ।\nपञ्चदशसहस्त्राणि किन्नराणां ख्यातानि ।\nतत्र देवदत्तचन्द्रादयो राजानः ।\nपञ्चदशकिन्नराणां गर्विताः ।\nतानि सौवर्णानि बिलप्रवेशनानि च पुराणि ।\nचन्द्रोदये च पर्वतवरे नागानामधिवासः ।\nते च बिलप्रवेशाः बिलेषु वैनतेयविषयावर्त्तिनो व्यवस्थितानुरागे च दानवेन्द्रा व्यवस्थिताः ।\nवेणुमत्यपि विद्याधरपुरत्रयं ।\nत्रिंशद्योजनशतविस्तीर्णमेकैकं तावदायतम् ।\nउलूकरोमशमहावेत्रादयश्च राजानो विद्याधराणाम् ।\t२\nएकैके च शैलराजनि स्वयमेव गरुडो व्यवस्थितः ।\nकुञ्जरे तु पर्वतवरे नित्यं पशुपतिः स्थितः ।\nवृषभाङ्को महादेवः शंकरो योगिनां वरः अनेकगणभूतकोटिसहस्त्रवारो भगवान् अनादिपुरुषो व्यवस्थितः ।\nवसुधारे च पुष्पवतां वसूनां च समावासः ।\t३\nवसुधाररत्नधारयोर्मूर्ध्नि अष्टौ सप्त च संख्यया । पुराणि वसुसप्तर्षीणां चेति ।\nएकश्रृङ्गे च पर्वतोत्तमे प्रजापतेः स्थानं चतुर्वक्त्रस्य ब्रह्मणः।\nगजपर्वते च महाभूतपरिवृता स्वयमेव भगवती तिष्ठति ।\t४\nवसुधारे च पर्वतवरे मुनिसिद्धविद्याधराणामायतनम् ।\nचतुराशीत्यपरपुर्यो महाप्राकारतोरणाः ।\nतत्र चानेकपर्वता नाम गन्धर्वा युद्धशालिनो वसन्ति ।\nतेषां चाधिपतिर्देवो राजराजैकपिङ्गलः ।\nसुरराक्षसाः पञ्चकूटेदानवाः शतश्रृङ्गेयक्षाणां पुरशतम् ।\t५\nताम्राभे तक्षकस्यपुरशतम् । विशखपर्वते गुहस्यायतनम् ।\nश्वेतोदये गिरिवरे महागन्धर्वभवनम् ।\nहरिकूटे हरिर्देवः । कुमुदे किन्नरावासः । अञ्जने महोरगाः ।\nसहस्त्रशिखरे च दैत्यानामुग्रकर्मिणामावासः ।\nपुराणां सहस्त्रमेकं हेममालिनाम् मुकुटे पन्नप्रपक्षे पर्वतवरे चत्वार्यायतनानि तु।\nएवं मेरुपर्वतेषु देवानामधिवासः ।\nमर्यादापर्वते देवकूटे पुरविन्यासः कीर्त्यते ।\nतस्योपरि योजनशतं गरुडस्य जातं क्षेत्रम् ।\nतस्यैव पार्श्वतस्त्रिंशद्योजनविस्तीर्णाश्चत्वारिंशदायताः सप्तगन्धर्वनगराः ।\nआग्नेयाश्च नाम्ना गन्धर्वातिबलिनः ।\nतत्र चान्यत् त्रिंशद्योजनमण्डलं पुरम् सैंहिकेयानाम् ।\nतत्र च देवर्षिचरितानि देवकूटे दृश्यन्ते ।\nपुरं च कालकेयानां तत्रैव ।\nतथा चान्तरतटेऽन्येसुनान्नाम तस्यैव दक्षिणे त्रिंशद्योजनविस्तृतं द्विषष्टियोजनायामं पुरम् कामरूपिणां दृप्तानां मध्यमे च तस्य हेमकूटे महादेवस्य न्यग्रोधः ।\nअथातः कैलासवर्णको भवति।\nकैलासस्य तटे योजनशतमायामवस्तृतम् भुवनमालाभिव्याप्तम् ।\nतस्याश्च मध्ये सभा ।\nतत्र च तत्पुष्करं नाम विमानं तिष्ठति ।\nधनदस्य च तद्विमानमधिवासश्च । तत्र पद्ममहापद्ममकरकच्छपकुमुदशङ्खनीलनन्दमहानिधयः प्रतिवसन्ति ।\nतत्र चन्द्रादीनां लोकपालानामावासः ।\nतत्र च मन्दाकिनी नाम नदी ।\nतथा कनकमन्दा मन्दा चेति नामभिः सरितः ।\nतत्रान्या अपि नद्यः सन्ति ।\nपूर्वपार्श्वे च शतयोजनमायामास्त्रिंशद्योजनविस्तृता दशगन्धर्वपुर्यः तासु च सकुबाहुहरिकेशचित्रसेनादयो राजानः ।\nतस्यैव च पश्चिमकूटे अशीतियोजनायामं चत्वारिंशद्विस्तृतमेकैकं यक्षनगरम् ।\nतेषु च महामालिसुनेत्र चक्रादयो नायकाः ।\nतस्यैव दक्षिणे पार्श्वे कुञ्जदरीषु गुहासु समुद्राः समुद्रं यावत्किन्नराणां पुरशतम् ।\nतेषु च द्रुमसुग्रीवादिभगदत्तप्रमुखं राजशतम् ।\nतत्र च रुद्रस्योमया सार्द्धं विवाहस्संवृत्तः ।\nतपश्च कृतवती गौरी । किरातरूपिणा च रुद्रेण स्थितम् ।\nतत्रैव तत्र स्थितेन सोमेन शंकरेण जम्बूद्वीपावलोकनं कृतम् ।\nतत्र चानेककिन्नरगन्धर्वोपगीतमुमावनं नामाप्सरोभिरनेकपुष्पलतावल्लीभिरुपेतम् ।\nयत्र भगवता महेश्वरेणार्द्धनारीनरवपुः प्राप्तम् ।\nतत्र च कार्तिकेयस्य शरद्वनम् ।\nपुष्पचित्रक्रौञ्चयोर्मध्ये कार्तिकेयाभिषेकः कृतः तस्य च पूर्वतटे सिद्धमुनिगणावासः कलापग्रामो नाम ।\nतथा च मार्कण्डेयवसिष्ठपराशरनलविश्वामित्रोद्दालकादीनां महर्षीणामनेकानि सहस्त्राण्याश्रमाणां हि भवति ।\nतथा च पश्चिमस्याचलेन्द्रस्य निषधस्य भागं श्रृणुत ।\nतस्य च मध्यमकूटे विष्ण्वायतनं महादेवस्य ।\nतस्यैवोत्तरतटे त्रिंशद्योजनविस्तृतं महत्पुरं लम्बाख्यातं राक्षसानाम् ।\nतस्यैव दक्षिणे पार्श्वे बिलप्रवेशनगरम् ।\nप्रभेदकस्य पश्चिमेन देवदानवसिद्धादीनां पुराणि ।\nतस्य गिरेर्मूर्ध्नि महती सोमशिला तिष्ठति ।\nतस्यां च पर्वणि सोमः स्वयमेवावतरति ।\nतस्यैवोत्तरपार्श्वे त्रिकूटं नाम ।\nतत्र ब्रह्मा तिष्ठति क्वचित् । तथा च वह्न्यायतनम् ।\nमूर्त्तिमान् वह्निरुपास्यते देवैः ।\t६\nउत्तरे च श्रृङ्गाख्ये पर्वतवरे देवतानामायतनानि ।\nपूर्वे नारायणस्यायतनम् । मध्ये ब्रह्मणः ।\nशंकरस्य पश्चिमे ।\nतत्र च यक्षादीनां केचित् पुराणि तस्य चोत्तरतीरे जातुछे महापर्वते त्रिंशद्योजनमण्डलं नन्दजलं नाम सरस् तत्र नन्दो नाम नागराजा वसति शतशीर्षप्रचण्ड इति।।७\nइत्येतेऽष्टौ देवपर्वता विज्ञेयाः ।\nतेनानुक्रमेण हेमरजतरत्नवैदूर्यमानः शिलाहिङ्गुलादिवर्णाः ।\nइयं च पृथ्वी लक्षकोटिशतानेकसंख्यातानां पूर्णा तेषु च सिद्धविद्याधराणां निलयाः ते च मेरोः पार्श्वतः केसरवलयालवालं सिद्धलोकेति कीर्त्त्यते ।\nइयं पृथ्वी पद्माकारेण व्यवस्थिता ।\nएष च सर्वपुराणेषु क्रमः सामान्यतः प्रतिपाद्यते ।\t८\n।। इति श्रीवराहपुराणे भगवच्छास्त्रे एकाशीतितमोऽध्यायः ।। ८१ ।।"
  }
]
[
  {
    "text": "श्रीवराह उवाच ।।\nपुनरन्यत् प्रवक्ष्यामि तच्छृणुष्व वसुन्धरे ।।\nमथुरायां पुरा वृत्तं गोकर्णस्य महात्मनः।।\nवसुकर्णः पिता तस्य वैश्यो धनसमृद्धिमान् ।। १ ।।\nतस्य भार्या सुशीला तु नाम्ना गुणसमन्विता ।।\nभर्त्तुः प्रियकरी साध्वी न प्रसूता वयोऽधिका ।।२।।\nविललाप च सुश्रोणि चैकान्ते दीनमानसा ।।\nसरस्वती संगमेऽथ स्त्रियो दृष्ट्वा प्रजावतीः ।। ३ ।।\nवृक्षमूले तु तत्रैव मुनिरेकः समास्थितः ।।\nतस्या विलपितं श्रुत्वा शनैः सकरुणं हृदि ।। ४ ।।\nजात हार्दः प्रियं चेष्टं शनैः स्त्रियमथाब्रवीत् ।।\nका त्वं कस्यासि सुभगे किमर्थं रोदिषि स्वयम् ।।९।।\nइति तस्य वचः श्रुत्वा सा स्त्री ऋषिमथाब्रवीत् ।।\nसापत्यास्तु स्त्रियो दृष्ट्वा क्रीडन्त्यो बालकैः सह ।। ६ ।।\nमम तन्नास्ति हि मुने दुर्भगायाः प्रजासुखम् ।।\nउवाच मुनिशार्दूलस्तां स्त्रियं पुत्रगर्द्धिनीम् ।। ७ ।।\nदेवतायाः प्रसादेन तव पुत्रो भविष्यति ।।\nशिवस्यायतनं पुण्यं गोकर्णेति च विश्रुतम् ।। ८ ।।\nतमाराधय देवेशं पत्या सह यशस्विनि ।।\nस्नानदीपोपहारेण स्तोत्रैर्नानाविधैर्जपैः ।।९।।\nइत्युक्ता सा च सुश्रोणी प्रणिपत्य प्रसाद्य तम् ।।\nभर्त्रे सा कथयामास यदुक्तं मुनिना प्रियम् ।। 170.१० ।।\nस तद्वचनमाकर्ण्य प्रीतियुक्तं सुसंयुतम् ।।\nजगादोच्चैः प्रियां देवि भद्रं जातो मनोरथः ।। ११ ।।\nममाप्येतन्मतं देवि यदुक्तमृषिणा ततः ।।\nइति प्रियां समाभाष्य प्रियया च तथाऽकरोत् ।। १२ ।।\nसरस्वत्याः संगमे तौ स्नात्वा   गोकर्णमर्चतुः ।।\nपुष्पदीपोपहारं तु चक्राते तौ दिनेदिने ।। १३ ।।\nएवं तयोर्दशाब्दानि गतानि सुतहेतवे ।।\nततः प्रसन्नो भगवानुमापतिरुवाच ह ।। १४ ।।\nभविष्यति युवां पुत्रो रूपवान्गुणसंयुतः ।।\nसस्यसन्ततिवद्दृश्यः सन्तानो यस्य वै बहु ।। १५ ।।\nदेवतानां प्रसादेन तदुक्तस्य भविष्यति ।।\nइत्युक्तौ तौ तु देवेन स्नानं कृत्वा सरस्वतीम् ।। १६ ।।\nप्रभाते देवदेवाय ददौ द्रव्यमनन्तकम् ।।\nब्राह्मणेभ्यो ददौ भोज्यं वस्त्राय बहुदक्षिणम् ।। १७ ।।\nततस्तस्यां सुशीलायां गर्भाधानमविन्दत ।।\nततः प्रववृधे गर्भः शुक्लपक्षे यथा शशी ।।\nसुषुवे दशमे मासि पुत्रं बालं शशिप्रभम् ।। १८ ।।\nगोसहस्रं तदा दत्त्वा ससुवर्णं सवस्त्रकम् ।।\nबहुशः सर्ववर्णेभ्यः पुत्रजन्ममहोत्सवे ।। १९ ।।\nजातकर्म तथा चैव नामकर्म चकार च ।।\nगोकर्णं नाम तस्यैव पिता चक्रे निरूप्य च ।। 170.२० ।।\nएवमन्नप्राशनं च चूडोपनयनं तथा ।।\nअतःपरं च गोदानं वैवाहिकमनुत्तमम् ।। २१ ।।\nदानं तु ददतस्तस्य देवतां पूजयिष्यतः ।।\nकृतानि बहुमुख्यानि मंगलानि यथाविधि ।। २२ ।।\nततः प्रविष्टे तारुण्ये त्वप्रजं वीक्ष्य पुत्रकम् ।।\nपुनर्विवाहयामास भार्याणां च चतुष्टयम् ।।२३।।\nवयोरूपगुणोपेतास्तस्य भार्याः सुलोचनाः ।।\nअप्रजा एव ताः सर्वा नाभवत्पुत्रिणी क्वचित् ।। २४ ।।\nतेनैव धर्म आरब्धः प्रजार्थो देवसेवनम् ।।\nवापीकूपतडागानि देवतायतनानि च ।। २९ ।।\nप्रपामालाश्च नित्यान्नं भोजनं वर्त्तनानि च ।।\nअनित्यतां ततो मत्वा चंचलाऽस्थिरजीवितम् ।। २६ ।।\nविनियोगः कृतस्तेन सर्वदा सर्वकर्मसु ।।\nगोकर्णस्य समीपे तु पश्चिमे चक्रपाणिनः ।।२७।।\nप्रासादं कारयामास पंचायतनकं हरेः ।।\nआरामस्तत्र विस्तीर्णः पुष्पजात्यस्तथैव च ।।२८ ।।\nआम्रजम्बीरनारङ्गं बीजपूरः सदाडिमः ।।\nप्राकारं कारयामास परिखामण्डलीयकम् ।। २९ ।।\nप्रावर्त्तनं च कूपेषु येन सिंचेत्प्रवाटिकाम् ।।\nपुष्पाणि च विचिन्वंति सर्वास्ता वरयोषितः ।। 170.३० ।।\nस्नानं पूजादिकं तद्वन्मार्जनं दीपकर्म च ।।\nकुर्वन्ति देवतागारे ताः सर्वाः शुभलोचना ।। ३१ ।।\nपतिव्रता महाभागाश्चतुरो भगिनीर्यथा ।।\nनित्यकालं पतेर्वाक्ये स्थिताः कुर्वन्त्यहर्निशम् ।। ३२ ।।\nमालाकारस्तथा नित्यं विटपांश्च प्रसिंचति ।।\nपालयामास विधिवद्विधिदृष्टेन कर्मणा ।। ३३ ।।\nजाताः सुपुष्पवन्तश्च द्रुमाः फलसमन्विताः ।।\nनित्यकालं त्वर्पयन्तः फलानां सुमहोत्सवम् ।। ३४ ।।\nदीयते भुज्यते सर्वैर्यथा शक्रस्तथा सदा ।।\nएवं तु वसतस्तस्य मथुरायां स्थितस्य च ।। ३५ ।।\nधनस्य संक्षयो जातः प्रत्यहं ददतः सतः ।।\nशेषमात्रे धने तस्य चिन्ताभून्महती तदा ।। ३६।।\nमातापित्रोः कुटुम्बस्य भरणीयस्य भोजनम् ।।\nकथं ब्रूहि करिष्यामि महाकष्टं तु सोऽब्रवीत् ।। ३७ ।।\nइति निश्चित्य मनसा वणिग्भावं हृदि स्थिरम् ।।\nकृत्वा सार्थमुपामन्त्र्य निर्गतः पूर्वमण्डलम् ।। ३८ ।।\nतत्र क्रीत्वा सुपण्यानि उत्तरापथगानि च ।।\nयातायातं ततः कृत्वा लाभालाभविचक्षणः ।।३९ ।।\nक्रीत्वा क्रेयानि वस्तूनि लाभालाभं विचार्य च ।।\nउत्तरापथदेशात्तु सार्थं सबहुविस्तरम् ।। 170.४० ।।\nमणिरत्नं ह्यश्वरत्नं पट्टरत्नं समर्थकम् ।।\nगृहीत्वा तु समागच्छन्मथुरायां गृहं प्रति ।। ४१ ।।\nएकदा सार्थसम्भारो विश्रान्तुमुपचक्रमे ।।\nसानौ पर्वतसामीप्ये प्रभूतयवसोदके ।। ४२ ।।\nनद्यास्तीरे सुप्रदेशे आवासांश्च प्रचक्रिरे ।।\nनिवेश्य भाण्डं तत्रैव अश्वानां यवसादिकम् ।। ४३ ।।\nसमादिश्येतिकृत्यं च भृत्यैः कतिपयैर्वृतः ।।\nसमारुरोह तं शैलं बहुकन्दरशोभितम् ।। ४४ ।।\nक्रीडार्थं विहरंस्तत्र सोऽपश्यत् स्थानमुत्तमम् ।।\nप्रसन्नसलिलोपेतं नारङ्गैस्तु विभूषितम् ।। ४५ ।।\nफलवन्तश्च वृक्षाश्च पुष्पाणि सुरभीणि च ।।\nपाषाणसन्धौ तत्रस्थैर्मालाकारैस्तु रोपितम् ।। ४६ ।।\nतत्रारुह्य दरीद्वारं यावद्दृष्टिर्निपात्यते ।।\nतावदभ्यागतादीनि स्वागतादि शृणोति च ।। ४७ ।।\nश्रुत्वापि शब्दप्रभवं किमेतदिति निश्चयम् ।।\nकरिष्यंस्तत्र चैकान्ते दृष्टः पञ्जरगः शुकः ।। ४८ ।।\nतेनोक्तं भो इहागच्छ आतिथ्यं करवाणि ते ।।\nपाद्यं गृहाण भोः पान्थ आसनं ते इदं शुभम् ।। ४९ ।।\nफलानीमानि स्वादूनि मधुमांसोदकानि च ।।\nयथेष्टं यावतीच्छा च तावद्गृह्णन्त्विमे नराः ।। 170.५० ।।\nआगत्य पितरौ मह्यं विशेषं तौ करिष्यतः ।।\nअतिथेरागतस्येह पूजाया विमुखो भवेत् ।। ५१ ।।\nगृहस्थस्तस्य पितरो वसन्ति नरके ध्रुवम् ।।\nपूजिते पूजिताः स्वर्गे मोदन्ते कालमक्षयम् ।। ५२ ।।\nअतिथिर्यस्य भग्नाशो गृहात्प्रव्रजते यदि ।।\nआत्मनो दुष्कृतं तस्मै दत्त्वा तत्सुकृतं हरेत् ।। ५३ ।।\nतस्मात्सर्वप्रयत्नेन पूज्यो वै गृहमेधिना ।।\nकाले प्राप्तस्त्वकाले वा यथा विष्णुस्तथैव सः ।। ५४ ।।\nएवंविधाः शुभा वाचो वैश्यो धर्मोपदेशकात् ।।\nश्रुत्वा शुकात्स सर्वस्मै गोकर्णो मुदितोऽब्रवीत् ।। ५५ ।।\nऋषिः कस्त्वं पुराणज्ञः किं वा देवोऽथ गुह्यकः ।।\nतव प्रसन्नरूपस्य यस्येयं वागमानुषी ।। ५६ ।।\nकस्त्वं कथय मे सत्यमुत्साहश्चातिथिप्रियः ।।\nधन्यः स मानुषो यस्य नित्यं सन्निहितो भवान् ।। ५७ ।।\nइत्युक्तः स शुकः सर्वं शशंसात्मपुराकृतम् ।।\nशृणु रौद्रं यथा पूर्वे मया कृतमबुद्धिना ।। ५८ ।।\nशुकस्य विप्रियं यादृङ् महर्षेस्तु तपस्यतः ।।\nसुमेरोरुत्तरे पार्श्वे महर्षिगणसेविते ।। ५९ ।।\nतपश्चचार विपुलं शुको व्याससुतो महान् ।।\nश्रोतुकामाः पुराणानि सेतिहासानि नैगमाः ।। 170.६० ।।\nऋषयस्तत्र चाजग्मुरसितो देवलस्तदा ।।\nमार्कण्डेयो भरद्वाजो यवक्रीतस्ततो भृगुः ।। ६१ ।।\nअङ्गिरास्तैत्तिरी रैभ्यः काण्वो मेधातिथिः कृतः ।।\nतन्तुः सुतन्तुरादित्यो वसुमानेकतो द्वितः ।। ६२ ।।\nवामदेवश्चाश्वशिरास्त्रिशीर्षो गौतमोदरः ।।\nअन्ये च सिद्धा देवाश्च पन्नगा गुह्यकास्तथा ।। ६३ ।।\nशुकं सम्मुखयामासुः पप्रच्छुर्द्धर्मसंहिताम् ।।\nअहं तु वामदेवस्य शिष्यो नाम्ना शुकोदरः ।। ६४ ।।\nभ्रष्टः श्रद्धान्वितो बाल्यात्सुनीत्यामग्रतश्चरन् ।।\nऊहापोहकरं प्रश्नं वारंवारं च पृष्टवान् ।। ६५ ।।\nअन्यायवादिनं मां च गुरुर्नित्यं निषेधति ।।\nगुरूणामग्रतो वाक्यं कथायां वदतां सह ।। ६६ ।।\nपूर्वपक्षाश्च सिद्धान्ताः परस्परजिगीषवः ।।\nअन्तरे चान्तराक्षेपं पुनर्नैवमवोचथाः ।।६७ ।।\nएवं निषेधितश्चाहं गुरुणा मुनिसत्तमैः ।।\nन कृतं यन्मया वाक्यं तेनाहं शपितस्तदा ।।६८।।\nशुकेन कोपाच्छापो मे दत्तोऽयं जल्पको बटुः ।।\nयथानामा त्वयं पक्षी शुको भवति नान्यथा ।।६९।।\nइत्युक्तमात्रे वचने तत्रैवाहं शुकोदरः ।।\nशुकत्वं तत्क्षणात्प्राप्तः क्षमस्वेत्यूचु तेजसा ।।170.७०।।\nमुनयस्तं महात्मानं शुकं तत्त्वार्थवित्तमम् ।।\nनान्यथा नान्यथा चोक्तं कदाचित्त्संभविष्यति ।। ७१ ।।\nआगामिकाले दास्यामि वरमस्मै शुकाय भो।।\nयुष्माकमुपरोधेन यथारूपो विहङ्गमः ।।७२।।\nअयं भविष्यति सदा सद्भावहितभावनः।।\nपुराणतत्त्ववेत्ता च सर्वशास्त्रार्थपारगः।।७३।।\nमथुरायां मृतः पश्चाद्ब्रह्मलोकं गमिष्यति ।।\nएवं शापं वरं गृह्य तस्माद्दीनो ह्यहं द्रुतम् ।।७४।।\nमथुरामथुरोच्चारं कुर्वन्नित्यमतन्द्रितः।।\nनित्योद्विग्नश्च मे गात्रे हिमाद्रौ तु गुहां वसन् ।। ७५ ।।\nप्राप्तोऽहं शबरेणैव येनाहं पञ्जरे धृतः ।।\nशबरस्तु सभार्यो वै क्रीडते स मया सह ।।७६।।\nमुनेः प्रसादान्मे ज्ञानं न जहाति कदाचन ।।\nभुज्यते ह्यवशेनैव कृतं येन यथा च यत् ।।७७।।\nस्वस्थो भव महाभाग मा स्म शोके मनः कृथाः ।।\nइत्युक्तः स तु गोकर्णस्तदा तेन शुकेन च ।।७८।।\nतस्य तद्वचनं हृद्यं शुकमोक्षप्रदायकम् ।।\nया सा मुक्तिप्रदा रम्या मधुरा पापनाशिनी।।७९।।\nतस्यां वसाम्यहं भद्र वाणिज्यार्थमिहागतः ।।\nपुनरिच्छामहे तत्र भाण्डं गृह्य यथासुखम् ।170.८०।।\nमथुरावासिनं श्रुत्वा गोकर्णं स शुकस्तदा ।।\nपुत्रं संस्थाप्य चात्मानं गोकर्णस्य यथेप्सितम् ।।८१।।\nएवं च वदतस्तस्य शबरी शयनोत्थिता ।।\nदर्पान्निर्गत्य तु बहिर्ददर्शासनसंस्थितम् ।। ८२ ।।\nभृत्यैः परिवृतं चारुदर्शनीयस्वरूपकम् ।।\nनिरीक्ष्य बहुशस्तत्र शुको वचनमब्रवीत् ।। ८३ ।।\nप्रियातिथिं च संप्राप्तं मातः पूज्यतमं शुचिम् ।।\nकुरु पूजां यथार्हं च गोकर्णस्य वरातिथेः ।। ८४ ।।\nशुकस्य वचनाद्यावत्पूजार्थमुपकल्पितम् ।।\nन ददाति ततस्तत्र वनाच्छबर आगतः ।। ८५ ।।\nतस्याग्रे तु पुनस्तेन शुकेनातिथिपूजनम् ।।\nशंसितं स तथेत्युक्त्वा कृत्वा पूजां प्रणम्य च ।। ८६ ।।\nफलानि मांसयुक्तानि मधूनि सुरभीणि च।।\nसंपाद्य संविदं कृत्वा वद किङ्करवाणि ते ।। ८७ ।।\nइत्युक्तः शबरेणाथ गोकर्णो वाक्यमब्रवीत् ।।\nअन्यत्किंचिदथो देयं यदि किंचिद्ददासि च ।। ८८ ।।\nशुकोऽयं पञ्जरस्श्चश्च पुत्रार्थं मे प्रदीयताम् ।।\nमथुरायां गमिष्यामि कृतार्थः पितुरन्तिके ।। ८९।।\nइत्युक्तमात्रे वचने शबरो वाक्यमब्रवीत् ।।\nअस्माकं यमुनास्नानं सङ्गमे यमुनाम्भसः ।।170.९०।।\nसरस्वत्याः फले चैव दत्ते दास्यामि ते शुकम् ।।\nशबरेणैवमुक्तस्तु गोकर्णः प्रत्यभाषत ।।९१।।\nसरस्वत्याः सङ्गमे च यत्फलं लभते नरः ।।\nस्नानेन किं फलं तस्य यदि जानासि तद्वद ।।९२।।\nशबर उवाच ।।\nशुकेनानेन मे सर्वं मथुरायाश्च यत्फलम् ।। ९३ ।।\nयत्फलं सङ्गमस्योक्तं शृणुयाद्द्वादशीव्रतम् ।।\nवियोनिस्थो राक्षसो वा तिर्यग्योनिं गतस्य वा ।। ९४ ।।\nयमुद्दिश्य व्रतं कुर्यात्स गच्छेत्परमां गतिम् ।।\nसङ्गमस्य फलं तस्य दृष्ट्वा गोकर्णमीश्वरम् ।।९५।।\nनासौ यमपुरं याति विष्णुलोकं च गच्छति ।।\nएवं मया श्रुतं तस्य सङ्गमस्य महाफलम् ।। ९६ ।।\nइति श्रीवराहपुराणे गोकर्णसरस्वतीमाहात्म्ये सप्तत्यधिकशततमोऽध्यायः ।। १७० ।।"
  }
]
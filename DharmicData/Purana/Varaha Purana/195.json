[
  {
    "text": "अथ यमलोकस्थपापिवर्णनम् ।।\nनाचिकेत उवाच ।।\nकथ्यमानं मया विप्राः शृण्वन्तु तपसि स्थिताः ।।\nनमश्च तस्मै देवाय धर्मराजाय धीमते ।।१।।\nसंसारं तु यथाशक्ति कथ्यमानं निबोधत ।।\nअसत्यवादिनो ये च जन्तुस्त्रीबालघातकाः।।२।।\nतथा ब्रह्महणः पापा ये च विश्वासघातकाः ।।\nये ये शठाः कृतघ्नाश्च लोलुपाः पारदारिकाः ।।३।।\nकन्यानां दूषका ये च ये च पापरता नराः ।।\nवेदानां दूषकाश्चैव वेदमार्गविहिंसकाः ।।४।।\nशूद्राणां याजकाश्चैव हाहाभूता द्विजातयः ।।\nअयाज्ययाजकाश्चैव ये ये कुष्ठयुता नराः ।।५।।\nसुरापो ब्रह्महा चैव यो द्विजो वीरघातकः ।।\nतथा वार्धुषिका ये च जिह्मप्रेक्षाश्च ये नराः ।। ६ ।।\nमातृत्यागी पितृत्यागी यः स्वसाध्वीं परित्यजेत् ।।\nगुरुद्वेषी दुराचारो दूताश्चाव्यक्तभाषिणः ।।७ ।।\nगृहक्षेत्रहरा ये च सेतुबन्धविनाशकाः।।\nअपुत्राश्चाप्यदाराश्च श्रद्धया च विवर्जिताः।।८।।\nअशौचा निर्दयाः पापा हिंसका व्रतभञ्जकाः ।।\nसोमविक्रयिणश्चैव स्त्रीजितः सर्वविक्रयी ।। ९ ।।\nभूम्यामनृतवादी च वेदजीवी च यो द्विजः ।।\nनक्षत्री च निमित्ती च चाण्डालाध्यापकस्तथा ।।195.१ ० ।।\nसर्वमैथुनकर्ता च अगम्यागमने रतः ।।\nमायिका रतिकाश्चैव तुलाधाराश्च ये नराः ।।१ १ ।।\nसर्वपापसुसङ्गाश्च चिन्तका येऽतिवैरिणः ।।\nस्वाम्यर्थे न हता ये च ये च युद्धपराङ्मुखाः।।१२।।\nपरवित्तापहारी च राजघाती च यो नरः ।।\nअशक्तः पापघोषश्च तथा ये ह्यग्निजीविनः ।। १३ ।।\nशुश्रूषया च मुक्ता ये लिङ्गिनः पापकर्मिणः ।।\nपात्रकारी चक्रिणश्च नरा ये चाप्यधार्मिकाः ।।१४।।\nदेवागारांश्च सत्राणि तीर्थविक्रयिणस्तथा ।।\nव्रतविद्वेषिणो ये च तथाऽसद्वादिनो नराः ।। १५ ।।\nमिथ्या च नखरोमाणि धारयन्ति च ये नराः ।।\nकूटा वक्रस्वभावाश्च कूटशासनकारिणः ।।१६।।\nअज्ञानादव्रती यश्च यश्चाश्रमबहिष्कृतः ।।\nविप्रकीर्णप्रतिग्राही सूचकस्तीर्थनाशकः ।।१७।।\nकलही च प्रतर्क्यश्च निष्ठुरश्च नराधमः।।\nएते चान्ये च बहवो ह्यनिर्दिष्टाः सहस्रशः।।१८।।\nस्त्रियो नराश्च गच्छन्ति यत्र तच्छृणुतामलाः ।।\nकुर्वन्तीह यथा सर्वे तत्र गत्वा यमालये ।।१९।।\nतानि वै कथयिष्यामि श्रूयतां द्विजसत्तमाः ।।\nवैशम्पायन उवाच ।।\nएवं तस्य वचः श्रुत्वा सर्व एव तपोधनाः।।195.२०।।\nपप्रच्छुर्विस्मयाविष्टा नाचिकेतमृषिं तदा ।।\nऋषय ऊचुः ।।\nत्वया सर्वं यथा दृष्टं ब्रूहि तत्र विदां वर ।। २१ ।।\nयथास्वरूपः कालोऽसौ येन सर्वं प्रवर्त्तते ।।\nइह कर्माणि यः कृत्वा पुरुषो ह्यल्पचेतनः ।।२२।।\nवारयेत्स तदा तं तु ब्रह्मलोके च स प्रभुः ।।\nकल्पान्तं पच्यमानोऽपि दह्यमानोपि वा पुनः ।।२३।।\nन नाशो हि शरीरस्य तस्मिन्देशे तपोधनाः ।।\nयस्य यस्य हि यत्कर्म पच्यमानः पुनः पुनः ।।२४ ।।\nअवश्यं चैव गन्तव्यं तस्य पार्श्वं पुनःपुनः ।।\nन तु त्रासाद्द्विजः शक्तस्तत्र गन्तुं हि कश्चन ।।२५।।\nन गच्छन्ति च ये तत्र दानेन निगमेन च ।।\nवैतरण्याश्च यद्रूपं किंतोयं च वहत्यसौ ।।२६।।\nरौरवो वा कथं विप्र किंरूपं कूटशाल्मलेः ।।\nकीदृशा वा हि ते दूताः किं कार्याः किं पराक्रमाः ।। २७ ।।\nकिं च किंच तु कुर्वाणाः किंच किंच समाचरन् ।।\nन चेतो लभते जन्तुच्छादितं पूर्वतेजसा ।।२८।।\nधृतिं न लभते किंचित्तैस्तैर्दोषैः सुवासिताः ।।\nदोषं सत्यमजानन्तस्तथा मोहेन मोहिताः ।।२९।।\nबोद्धव्यं नावबुध्यन्ते गुणानां तु गुणोत्तरम् ।।\nहाहाभूताश्च चिंतार्त्ताः सर्वदोषसमन्विताः ।।195.३०।।\nपरं परमजानन्तो रमन्ते कस्य मायया ।।\nक्लिश्यन्ते बहवस्तत्र कृत्वा पापमचेतसः ।।३१ ।।\nएतत्कथय वत्स त्वं यतः प्रत्यक्षदर्शिवान् ।। ३२।।\nइति श्रीवराहपुराणे संसारचक्रे यमलोकस्थपापिवर्णनं नाम पञ्चनवत्यधिकशततमोऽध्यायः ।। १९५ ।।"
  }
]
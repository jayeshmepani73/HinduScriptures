[
  {
    "text": "अथ मृतकस्पर्शप्रायश्चित्तम् ।।\nश्रीवराह उवाच ।।\nगत्वा तु मैथुनं भद्रे अस्नातो यः शवं स्पृशेत् ।।\nरेतः पिबति दुर्बुद्धिः सहस्रं नव पंच च ।। १ ।।\nवर्षं नारायणाच्छ्रुत्वा सा मही संशितव्रता ।।\nततो दीनमना भूत्वा प्रोवाच मधुसूदनम् ।। २ ।।\nधरण्युवाच ।।\nकिमिदं भाषसे देव धर्मं भीषणसङ्कटम् ।।\nकथमेवं पुमान्वै स रेतःपानपरो भवेत् ।। ३ ।।\nएतन्मे परमं दुःखं तद्भवान्वक्तुमर्हति ।।\nश्रीवराह उवाच ।।\nशृणु तत्त्वेन मे देवि इदं गुह्यमनुत्तमम् ।।४।।\nचिह्नमैतद्वरारोहे आधिचारविनिश्चयः।।\nपुरुषः स्त्रीषु कर्माणि यो विकुर्वीत निर्घृणः ।।५।।\nदृष्टं तस्यापराधस्य फलं प्राप्नोति मानवः ।।\nएवमेतद्वरारोहे यन्मां त्वं परिपृच्छसि ।। ६ ।।\nअपराधस्य दोषेण विशुद्धिश्च न जायते ।।\nप्रायश्चित्तं प्रवक्ष्यामि रागदोषेण दोषितम् ।। ७ ।।\nगृहस्थाः पुरुषा भद्रे मम कर्मपरायणाः ।।\nयावकेन त्रयं क्षिप्त्वा पिण्याकेन दिनत्रयम् ।। ८ ।।\nवायुभक्षं दिनं त्वेकं ततो मुच्येत किल्बिषात् ।।\nय एवं कुरुते भूमे विधिदृष्टेन कर्मणा ।। ९ ।।\nज्ञात्वा कर्मापराधं तु न स पापेन लिप्यते ।।\nएतत्ते कथितं भद्रे मिथुनं योऽभिगच्छति ।। 132.१० ।।\nप्रायश्चित्तं महाभागे मम लोकसुखावहम् ।।\nस्पृष्ट्वा तु मृतकं भद्रे नरं पंचत्वमागतम् ।। ११ ।।\nमम शास्त्रं बहिष्कृत्य यः श्मशानं प्रपद्यते ।।\nपितरस्तस्य सुश्रोणि आत्मनश्च पितामहाः ।। १२ ।।\nश्मशाने जम्बुका भूत्वा भक्षयन्ति शवान् तथा ।।\nततो हरेवर्चः श्रुत्वा धर्मकामा वसुन्धरा ।। १३ ।।\nउवाच मधुरं वाक्यं सर्वलोकहिताय वै ।।\nधरण्युवाच ।।\nतव नाथ प्रपन्नानां क्व पापं विद्यते प्रभो ।। १४।।\nप्रायश्चित्तं च मे ब्रूहि येन मुच्यन्ति किल्बिषात् ।।\nश्रीवराह उवाच ।।\nशृणु सुन्दरि तत्त्वेन यन्मां त्वं परिपृच्छसि ।।१५।।\nकथयिष्यामि ते हीदं शोभनं पापनाशनम् ।।\nएकाहारो दिनान्सप्त त्रिरात्रं चाप्युपोषितः ।। १६ ।।\nपंचगव्यं ततः पीत्वा ततो मुच्येत किल्बिषात् ।।\nशवे स्पृष्टेऽपराधस्य एष ते कथितो विधिः ।। १७ ।।\nसर्वथा वर्जनीयं वै सर्वभागवतेन तु ।।\nय एतेन विधानेन प्रायश्चित्तं समाचरेत् ।।१८।।\nविमुक्तः सर्वपापेभ्यो नापराधोऽस्ति तस्य वै ।।\nनारीं रजस्वलां स्पृष्ट्वा यो मां स्पृशति निर्भयः ।।१९।।\nरागमोहेन संयुक्तः कामेन  च वशीकृतः।।\nवर्षाणां तु सहस्रैकं रजः पिबति निर्घृणः ।।132.२० ।।\nअन्धश्च जायते देवि दरिद्रो ज्ञानमूर्खवान्।।\nन च विन्दति चात्मानं पतितो नरके यथा ।।२१।।\nअपराधमिमं कृत्वा तत्रैवं नास्ति संशयः ।।\nधरण्युवाच ।।\nतव देव प्रपन्नानां मोक्षं संसारसागरात् ।। २२ ।।\nअपराधसमायुक्तस्तव कर्मपरायणः ।।\nकर्मणा येन शुध्येत तन्मे ब्रूहि जनार्दन ।। २३ ।।\nश्रीवराह उवाच ।।\nस्पृष्ट्वा रजस्वलां नारीं नरो मद्भक्तितत्परः ।।\nतपः कृत्वा त्रिरात्रं तु आकाशशयने वसेत् ।। २४ ।।\nशुद्धो भागवतो भूत्वा मम कर्मपरायणः ।।\nएवं कृत्वा महाभागे प्रायश्चित्तं मम प्रियम् ।। २५ ।। ।\nमुच्यते किल्बिषाद्देवि आचारेण बहिष्कृतः ।।\nएतत्ते कथितं भद्रे यत्स्पृष्ट्वा तु रजस्वलाम् ।। २६ ।।\nस्पृष्ट्वा तु मृतकं देवि यो मत्क्षेत्रेषु तिष्ठति ।।\nशतवर्षसहस्राणि गर्भेषु परिवर्त्तते ।। २७ ।।\nदशवषर्सहस्राणि चण्डालश्चैव जायते ।।\nअन्धः सप्तसहस्राणि मण्डूकश्च शतं समाः ।।२८।।\nमक्षिका त्रीणि वर्षाणि टिट्टिभैकादशं समाः ।।\nदंशो वै सप्त चान्यानि कृकलासो भवेत्समाः ।। २९ ।।\nहस्ती वर्षशतं चैव खरो द्वात्रिंशकं भवेत् ।।\nमार्जारो नववर्षाणि वानरो दशपञ्च च ।। 132.३० ।।\nएवं स चात्मदोषेण मम कर्मपरायणः ।।\nप्राप्नोति सुमहद्दुःखं देवि चैवं न संशयः ।।३१।।\nततो हरेर्वचः श्रुत्वा दुःखेन परिपृच्छति ।।\nसर्वसंसारमोक्षाय प्रत्युवाच वसुन्धरा ।। ३२ ।।\nधरण्युवाच ।।\nकिमिदं भाषसे देव मानुषाणां दुरासदम् ।।\nवाक्यं भीषणमत्यन्तं मम मर्मप्रभेदकम् ।। ३३ ।।\nआचाराच्च परिभ्रष्टस्तवकर्मपरायणः ।।\nयथा तरति दुर्गाणि प्रायश्चित्तं तथा वद ।। ३४ ।।\nश्रुत्वा पृथ्व्यास्तथा वाक्यं लोकनाथो जनार्द्दनः ।।\nधर्मसंरक्षणार्थाय प्रत्युवाच वसुन्धराम् ।। ३५ ।।\nश्रीवराह उवाच ।।\nस्पृष्ट्वा तु मृतकं भूमे मम कर्मपरायणः ।।\nएकाहारं ततस्तिष्ठेद्दिनानि दश पञ्च च ।। ३६ ।।\nतत एवं विधिं कृत्वा पञ्चगव्यं तु प्राशयेत् ।।\nशुद्धभावं विशुद्धात्मा कर्मणा च न लिप्यते ।। ३७ ।।\nएतत्ते कथितं देवि स्पृष्ट्वा मृतकमेव च ।।\nदोषं चैव विशुद्ध्यर्थं यत्त्वया पूर्वपृच्छितम् ।। ३८ ।।\nय एतेन विधानेन प्रायश्चित्तं समाचरेत् ।।\nअपराधविमुक्तो वै मम लोकं स गच्छति।। ३९ ।।\nइति श्रीवराहपुराणे मृतकस्पर्शनप्रायश्चित्तं नाम द्वात्रिंशदधिकशततमोऽध्यायः ।। १३२ ।।"
  }
]
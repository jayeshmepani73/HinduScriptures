[
  {
    "text": "श्रीवराह उवाच ।।\nशृणु चान्यद्वरारोहे कृष्णगङ्गासमुद्भवम् ।।\nयमुनास्रोतसि स्नात्वा कृष्णद्वैपायनो मुनिः ।। १ ।।\nध्यात्वा मनसि गङ्गां तां कालिन्दीं पापहारिणीम् ।।\nनित्यं च कर्म कुरुते तत्र तीर्थजलाप्लुतिम् ।।२।।\nसोमवैकुण्ठयोर्मध्ये कृष्णङ्गेति कथ्यते ।।\nयत्रातप्यत स व्यासो मथुरायां स्थितोऽमलः।।३।।\nतत्राश्रमपदं दिव्यं मुनिप्रवरसेवितम् ।।\nआगच्छन्ति सदा तत्र चातुर्मास्यमुपासितुम् ।।४।।\nमुनयो वेदतत्त्वज्ञा ज्ञानिनः संशितव्रताः ।।\nश्रौतस्मार्त्तपुराणेषु सन्देहो यस्य कस्यचित्।।५।।\nव्यासोऽपनोदयामास नानावाक्यैः सताङ्गतिः।।६।।\nकालञ्जरे महादेवं तत्र तीर्थपतिं शिवम्।।\nयस्य सन्दर्शनादेव कृष्णगंगाफलं भवेत् ।। ७।।\nतत्र स्थितो द्वादशाब्दव्रती संगविवर्जितः।।\nपक्षाहारी च फलभुग्दर्शे वै पौर्णमासिके ।।८।।\nगत्वा हिमालयं चासौ बदरीमभितो गतः।।\nव्यासश्चर्यापरस्तत्र ध्यानयोगपरायणः ।।९।।\nत्रिकालदर्शी शुद्धात्मा सिद्धत्वं प्राप्नुयात्प्रभुः।।\nतस्याश्रमपदस्थस्य यद्दृष्टं ज्ञानचक्षुषा।।175.१० ।\nप्रत्यक्षं कृष्णतीर्थे तु पांचाल्यकुलतन्तुना।\nपांचाल्योऽथ द्विजः कश्चिन्नाम्ना वसुरिति श्रुतः।। ११ ।।\nदुर्भिक्षपीडितोऽत्यन्तं सभार्यो दक्षिणां गतः।।\nशिवनद्या दक्षिणे तु कूले स वरपत्तने।।१२।।\nनिवासमकरोत्तत्र ब्राह्मणीं वृत्तिमाश्रितः।।\nतत्रस्थस्य तदा पंच पुत्राः कन्याभवंस्तदा।।१३।।\nब्राह्मणाय च दत्ता सा धनधान्यसमन्विता ।।\nस द्विजः कालसम्पन्नः सभार्यस्तत्र संस्थितः ।। १४ ।।\nकन्याऽस्थीनि तु संगृह्य मथुरामाजगाम ह ।।\nश्रुत्वा पुराणे पतितमर्द्धचन्द्रेऽस्थिपातनम्।।१५।।\nनित्यं स्वर्गे वसति स यस्यास्थि ह्यर्द्धचन्द्रके।।\nतीर्थयात्राप्रसंगेन लोकैः प्रचलिता बहिः।।१६।।\nतेन सार्थेन सा कन्या मथुरायां जगाम च ।।\nकनिष्ठा भगिनी तेषां बालरण्डा बभूव ह ।। १७ ।।\nसुरूपा सुकुमाराङ्गी नीलकुंचितमूर्द्धजा ।।\nकदलीकाण्डसंकाशे तस्या ऊरू सुमांसले ।। १८ ।।\nसुश्लिष्टाङ्गुलिपादा तु नखास्ताम्रोज्ज्वलाः शुभाः ।।\nगम्भीरा दक्षिणावर्त्ता नाभिस्त्रिवलि  .शोभिता ।।१९।।\nक्षामोदरी समकुक्षिः पीनोन्नतपयोधरा ।।\nकम्बुग्रीवा संवृतास्या सुदती स्वधराहनुः ।।175.२० ।।\nसुनखी स्वक्षिणी सुभ्रूः सुप्रमाणा सुभाषिणी ।।\nतेन तेनैव सम्पूर्णरूपेण च तिलोत्तमा ।। २१ ।।\nयं यं पश्यति चार्वङ्गी यस्तां चैव प्रपश्यति ।।\nस स चित्र इव न्यस्तो विचेता जायते नरः ।। २२ ।।\nएवंविधा तत्र तत्र तीर्थस्नानपरायणा ।।\nदृष्टा वेश्यासमूहेन प्रागल्भ्येन तदा क्वचित् ।। २३ ।।\nकान्यकुब्जाधिपो राजा क्षत्रधर्मे व्यवस्थितः ।।\nतस्य सत्रं सर्वकालं देवगर्त्तेश्वरे शिवे ।। २४ ।।\nप्रवर्त्तते सुवित्ताढ्य प्रेक्षणीयं मनोरमम् ।।\nवादित्राणि च गीतानि शक्रस्य भवने यथा ।। २५ ।।\nतस्य देवस्य या वेश्यास्ताभिः सा प्रतिलोभिता ।। २६ ।।\nगीतनृत्यादिषु रता तासां धर्ममुपागता ।।\nअल्पैस्तु दिवसैः साध्वी असाध्वीभिः परीवृता ।। २७ ।।\nएवं वसति सा बाला देवस्यास्य परिग्रहा ।।\nयथासुखं समेताभिर्विहरन्ती दिनेदिने ।। २८ ।।\nइति श्रीवराहपुराणे मथुरामाहात्म्ये कृष्णगंगाकालिञ्जरप्रभावे पंचसप्तत्यधिकशततमोऽध्यायः ।।१७५।।"
  }
]
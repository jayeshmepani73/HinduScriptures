[
  {
    "text": "<b>श्रीवराह उवाच ।\n</b>\nअथ विद्युत्प्रभो दैत्यस्तथा दूतो विसर्जितः ।\nदेव्याः सकाशं गत्वाऽसौ तामुवाच सुमध्यमाम् ।। ९४.१ ।।"
  },
  {
    "text": "प्रणम्य प्रयतो भूत्वा कुमारीशतसंकुलाम् ।\nआस्थाने विनयापन्नस्ततो वचनमब्रवीत् ।। ९४.२ ।।"
  },
  {
    "text": "<b>विद्युत्प्रभ उवाच ।\n</b>\nदेवि पूर्वमृषिस्त्वासीदादिसर्गे कसंभवः ।\nसखा सारस्वतो जातः सुपार्श्वो नाम वै विभुः ।। ९४.३ ।।"
  },
  {
    "text": "तस्याभवन्महातेजाः सिन्धुद्वीपः प्रतापवान् ।\nस हि तीव्रं तपस्तेपे माहिष्मत्यां पुरोत्तमे ।। ९४.४ ।।"
  },
  {
    "text": "कुर्वतस्तु तपो घोरं निराहारस्य शोभने ।\nआद्या तु विप्रचित्तेस्तु सुता सुरसुतोपमा ।\nमाहिष्मतीति विख्याता रूपेणासदृशी भुवि ।। ९४.५ ।।"
  },
  {
    "text": "सा सखीभिः परिवृता विहरन्ती यदृच्छया ।\nआगता मन्दरद्रोणीं तत्रापश्यत् तपोवनम् ।\nमुनेरम्बरसंज्ञस्य विविधद्रुममालिनम् ।। ९४.६ ।।"
  },
  {
    "text": "लतागृहैस्तु विविधैर्वकुलैर्लकुचैस्तथा ।\nचन्दनैः स्पन्दनैः शालैः सरलैरुपशोभितम् ।\nविचित्रवनखण्डैश्च भूषितं तु महात्मनः ।। ९४.७ ।।"
  },
  {
    "text": "दृष्ट्वाश्रमपदं रम्यं सासुरी कन्यका शुभम् ।\nमाहिष्मती वरारोहा चिन्तयामास भामिनी ।। ९४.८ ।।"
  },
  {
    "text": "भीषयित्वाहमेनं तु तापसं त्वाश्रमे स्वयम् ।\nतिष्ठामि क्रीडती सार्धं सखीभिः परमार्चिता ।। ९४.९ ।।"
  },
  {
    "text": "एवं संचिन्त्य सा देवी महिषी संबभूव ह ।\nसखीभिः सह विश्वेशि तीक्ष्णश्रृङ्गाग्रधारिणी ।। ९४.१० ।।"
  },
  {
    "text": "तमृषिं भीषितुं ताभिः सह गत्वा वरानना ।\nअसौ बिभीषितस्ताभिस्तां ज्ञात्वा ज्ञानचक्षुषा ।\nआसुरीं क्रोधसंपन्नः शशाप शुभलोचनाम् ।। ९४.११ ।।"
  },
  {
    "text": "यस्माद् भीषयसे मां त्वं महिषीरूपधारिणी ।\nअतो भव महिष्येव पापकर्मे शतं समाः ।। ९४.१२ ।।"
  },
  {
    "text": "एवमुक्ता ततः सा तु सखीभिः सह वेपती ।\nपादयोर्न्यपतत् तस्य शापान्तं कुरु जल्पती ।। ९४.१३ ।।"
  },
  {
    "text": "तस्यास्तद् वचनं श्रुत्वा स मुनिः करुणान्वितः ।\nशापान्तमकरोत् तस्या वाक्यं चेदमुवाच ह ।। ९४.१४ ।।"
  },
  {
    "text": "अनेनैव स्वरूपेण पुत्रमेकं प्रसूय वै ।\nशापान्तो भविता भद्रे मद्वाक्यं न मृषा भवेत् ।। ९४.१५ ।।"
  },
  {
    "text": "एवमुक्ता गता सा तु नर्मदातीरमुत्तमम् ।\nयत्र तेपे तपो घोरं सिन्धुद्वीपो महातपाः ।। ९४.१६ ।।"
  },
  {
    "text": "तत्र चेन्दुमती नाम दैत्यकन्याऽतिरूपिणी ।\nसा दृष्टा तेन मुनिना विवस्त्रा मज्जती जले ।। ९४.१७ ।।"
  },
  {
    "text": "चस्कन्द स मुनिः शुक्रं शिलाद्रोण्यां महातपाः ।\nतच्च माहिष्मती दृष्ट्वा दिव्यगन्धि सुगन्धि च ।\nततः सखीरुवाचेदं पिबामीदं जलं शुभम् ।। ९४.१८ ।।"
  },
  {
    "text": "एवमुक्त्वा तु सा पीत्वा तच्छुक्रं मुनिसंभवम् ।\nप्राप्ता गर्भं मुनेर्बीजात् सुषाव च तदा सतो ।। ९४.१९ ।।"
  },
  {
    "text": "तस्याः पुत्रोऽभवद् धीमान् महाबलपराक्रमः ।\nमहिषेति स्मृतो नाम्ना ब्रह्मवंशविवर्धनः ।\nस त्वां वरयते देवि देवसैन्यविमर्दनः ।। ९४.२० ।।"
  },
  {
    "text": "स सुरानपि जित्वाऽऽजौ त्रैलोक्यं च तवानघे ।\nदास्यते देवि सुप्रोतस्तव सर्वं महासुरः ।\nतस्यात्मोपप्रदानेन कुरु देवि महत् कृतम् ।। ९४.२१ ।।"
  },
  {
    "text": "एवमुक्ता तदा देवी तेन दूतेन शोभना ।\nजहास परमा देवी वाक्यं नोवाच किञ्चन ।। ९४.२२ ।।"
  },
  {
    "text": "तस्या हसन्त्या दूतोऽसौ त्रैलोक्यं सचराचरम् ।\nददर्श कुक्षौ संभ्रान्तस्तत्क्षणात् समपद्यत ।। ९४.२३ ।।"
  },
  {
    "text": "ततो देव्याः प्रतीहारी जया नामातितेजना ।\nदेव्या हृदि स्थितं वाक्यमुवाच तनुमध्यमा ।। ९४.२४ ।।"
  },
  {
    "text": "<b>जया उवाच ।\n</b>\nकन्यार्थी वदते यद्धि तत्त्वया समुदीरितम् ।\nयदि नाम व्रतं चास्याः कौमारं सार्वकालिकम् ।\nअपि चान्याः कुमार्योऽत्र सन्ति देव्याः पदानुगाः ।। ९४.२५ ।।"
  },
  {
    "text": "तासामेकाऽपि नो लभ्या किमु देवी स्वयं शुभा ।\nयाहि दूत त्वरन् मा ते किञ्चिदन्यद् भविष्यति ।। ९४.२६ ।।"
  },
  {
    "text": "एवमुक्तो गतो दूतस्तावद् व्योम्नि महामुनिः ।\nआयातो नारदस्तूर्णं नृत्यन्नुच्चैर्महातपाः ।। ९४.२७ ।।"
  },
  {
    "text": "दिष्ट्या दिष्ट्येति वदतस्तां देवीं शुभलोचनाम् ।\nउपविष्टो जगादाथ आसने परमेऽर्चितः ।। ९४.२८ ।।"
  },
  {
    "text": "प्रणम्य देवीं सर्वेशीमुवाच च महातपाः ।\nदेवि देवैरहं प्रीतैः प्रेषितोऽस्मि तवान्तिकम् ।। ९४.२९ ।।"
  },
  {
    "text": "विजिता देवि दैत्येन महिषाख्येन निर्जराः ।\nत्वां गृहीतुं प्रयत्नं स कृतवान् देवि दैत्यराट् ।। ९४.३० ।।"
  },
  {
    "text": "एवमुक्तोऽस्मि देवैस्त्वां बोधयामि वरानने ।\nस्थिरीभूता महादेवि तं दैत्यं प्रतिघातय ।। ९४.३१ ।।"
  },
  {
    "text": "उक्त्वैवान्तर्हितः सद्यो नारदः स्वेच्छया ययौ ।\nदेवी च कन्यास्ताः सर्वाः सन्नह्यन्तामुवाच ह ।। ९४.३२ ।।"
  },
  {
    "text": "ततः कन्या महाभागाः सर्वास्ता देविशासनात् ।\nबभूवुर्घोररूपिण्यः खङ्गचर्मधनुर्धराः ।\nसंग्रामहेतोः संतस्थुर्दैत्यविध्वंसनाय ताः ।। ९४.३३ ।।"
  },
  {
    "text": "तावद् दैत्यबलं सर्वं मुक्त्वा देवचमूं द्रुतम् ।\nआययौ यत्र तद् देव्याः संनद्धं स्त्रीबलं महत् ।। ९४.३४ ।।"
  },
  {
    "text": "ततस्ता युयुधुः कन्या दानवैः सह दर्पिताः ।\nक्षणेन तद् बलं ताभिश्चतुरङ्गं निपातितम् ।। ९४.३५ ।।"
  },
  {
    "text": "शिरांसि तत्र केषांचिच्छिन्नानि पतितानि च ।\nअपरेषां विदार्योरः क्रव्यादाः पान्ति शोणितम् ।। ९४.३६ ।।"
  },
  {
    "text": "अन्ये कबन्धभूतास्तु ननृतुर्दैत्यनायकाः ।\nएवं क्षणेन ते सर्वे विध्वस्ताः पापचेतसः ।\nअपरे विद्रुताः सर्वे यत्रासौ महिषासुरः ।। ९४.३७ ।।"
  },
  {
    "text": "ततो हाहाकृतं सर्वं यथा दैत्यबलं महत् ।\nएवं तदाकुलं दृष्ट्वा महिषो वाक्यमब्रवीत् ।\nसेनापते किमेतद्धि बलं भग्नं ममाग्रतः ।। ९४.३८ ।।"
  },
  {
    "text": "ततो यज्ञहनुर्नामा दैत्यो हस्तिस्वरूपवान् ।\nउवाच भग्नमेतद्धि कुमारीभिः समन्ततः ।। ९४.३९ ।।"
  },
  {
    "text": "ततो दुद्राव महिषस्ताः कन्याः शुभलोचनाः ।\nगदामादाय तरसा कन्या दुद्राव वेगवान् ।। ९४.४० ।।"
  },
  {
    "text": "यत्र तिष्ठति सा देवी देवगन्धर्वपूजिता ।\nतत्रैव सोऽसुरः प्रायाद् यत्र देवी व्यवस्थिता ।\nसा च दृष्ट्वा तमायान्तं विंशद्धस्ता बभूव ह ।। ९४.४१ ।।"
  },
  {
    "text": "धनुः खङ्गं तथा शक्तिं शरान् शूलं गदां तथा ।\nपरशुं डमरुं चैव तथा घण्टां विशालिनीम् ।\nशतघ्नीं मुद्गरं घोरं भुशुण्डीं कुन्तमेव च ।। ९४.४२ ।।"
  },
  {
    "text": "मुसलं च तथा चक्रं भिन्दिपालं तथैव च ।\nदण्डं पाशं ध्वजं चैव पद्मं चेति च विंशतिः ।। ९४.४३ ।।"
  },
  {
    "text": "भूत्वा विंशभुजा देवी सिंहमास्थाय दंशिता ।\nसस्मार रुद्रं देवेशं रौद्रं संहारकारणम् ।। ९४.४४ ।।"
  },
  {
    "text": "ततो वृषध्वजः साक्षाद् रुद्रस्तत्रैव आययौ ।\nतया प्रणम्य विज्ञप्तः सर्वान् दैत्यान् जयाम्यहम् ।। ९४.४५ ।।"
  },
  {
    "text": "त्वयि सन्निधिमात्रे तु देवदेव सनातन ।\nएवमुक्त्वाऽसुरान् सर्वान् जिगाय परमेश्वरी ।। ९४.४६ ।।"
  },
  {
    "text": "मुक्तवा तमेकं महिषं शेषं हत्वा तमभ्ययात् ।\nयावद् देवी ततः साऽपि तां दृष्ट्वा सोऽपि दुद्रुवे ।। ९४.४७ ।।"
  },
  {
    "text": "क्वचिद् युध्यति दैत्येन्द्रः क्वचिच्चैव पलायति ।\nक्वचित् पुनर्मृधं चक्रे क्वचित् पुनरुपारमत् ।। ९४.४८ ।।"
  },
  {
    "text": "एवं वर्षहस्त्राणि दश तस्य तया सह ।\nदिव्यानि विगतानि स्युर्युध्यतस्तस्य शोभने ।\nबभ्राम सकलं त्वाजौ ब्रह्माण्डं भीतमानसम् ।। ९४.४९ ।।"
  },
  {
    "text": "ततः कालेन महता शतश्रृङ्गे महागिरौ ।\nपद्भ्यामाक्रम्य शूलेन निहतो दैत्यसत्तमः ।। ९४.५० ।।"
  },
  {
    "text": "शिरश्चिच्छेद खङ्गेन तत्र चान्तःस्थितः पुमान् ।\nनिर्गत्य विगतः स्वर्गं देव्याः शस्त्रनिपातनात् ।। ९४.५१ ।।"
  },
  {
    "text": "ततो देवगणाः सर्वे महिषं वीक्ष्य निर्जितम् ।\nसब्रह्मका स्तुतिं चक्रुर्देव्यास्तुष्टेन चेतसा ।। ९४.५२ ।।"
  },
  {
    "text": "<b>देवा ऊचुः ।\n</b>\nनमो देवि महाभागे गम्भीरे भीमदर्शने ।\nजयस्थे स्थितिसिद्धान्ते त्रिनेत्रे विश्वतोमुखि ।। ९४.५३ ।।"
  },
  {
    "text": "विद्याविद्ये जये याज्ये महिषासुरमर्दिनि ।\nसर्वगे सर्वदेवेशि विश्वरूपिणि वैष्णवि ।। ९४.५४ ।।"
  },
  {
    "text": "वीतशोके ध्रुवे देवि पद्मपत्रशुभेक्षणे ।\nशुद्धसत्त्वव्रतस्थे च चण्डरूपे विभावरि ।। ९४.५५ ।।"
  },
  {
    "text": "ऋद्धिसिद्धिप्रदे देवि विद्येऽविद्येऽमृते शिवे ।\nशांकरी वैष्णवी ब्राह्मी सर्वदेवनमस्कृते ।। ९४.५६ ।।"
  },
  {
    "text": "घण्टाहस्ते त्रिशूलास्त्रे महामहिषमर्दिनि ।\nउग्ररूपे विरूपाक्षि महामायेऽमृतस्त्रवे ।। ९४.५७ ।।"
  },
  {
    "text": "सर्वसत्त्वहिते देवि सर्वसत्त्वमये ध्रुवे ।\nविद्यापुराणशिल्पानां जननी भूतधारिणी ।। ९४.५८ ।।"
  },
  {
    "text": "सर्वदेवरहस्यानां सर्वसत्त्ववतां शुभे ।\nत्वमेव शरणं देवि विद्येऽविद्ये श्रियेऽम्बिके ।\nविरूपाक्षि तथा क्षान्ति क्षोभितान्तर्जलेऽविले ।। ९४.५९ ।।"
  },
  {
    "text": "नमोऽस्तु ते महादेवि नमोऽस्तु परमेश्वरि ।\nनमस्ते सर्वदेवानां भावनित्येऽक्षयेऽव्यये ।। ९४.६० ।।"
  },
  {
    "text": "शरणं त्वां प्रपद्यन्ते ये देवि परमेश्वरि ।\nन तेषां जायते किञ्चिदशुभं रणसङ्कटे ।। ९४.६१ ।।"
  },
  {
    "text": "यश्च व्याघ्रभये घोरे चौरराजभये तथा ।\nस्तबवमेनं सदा देवि पठिष्यति यतात्मवान् ।। ९४.६२ ।।"
  },
  {
    "text": "निगडस्थोऽपि यो देवि त्वां स्मरिष्यति मानवः ।\nसोऽपि बन्धैर्विमुक्तस्ते सुसुखं वसते सुखी ।। ९४.६३ ।।"
  },
  {
    "text": "<b>श्रीवराह उवाच ।\n</b>\nएवं स्तुता तदा देवी देवैः प्रणतिपूर्वकम् ।\nउवाच देवान् सुश्रोणी वृणुध्वं वरमुत्तमम् ।। ९४.६४ ।।"
  },
  {
    "text": "<b>देवा ऊचुः ।\n</b>\nदेवि स्तोत्रमिदं ये हि पठिष्यन्ति तवानघे ।\nसर्वकामसमापन्नान् कुरु देवि स नो वरः ।। ९४.६५ ।।"
  },
  {
    "text": "एवमस्त्विति तान् देवानुक्त्वा देवी पराऽपरा ।\nविससर्ज ततो देवान् स्वयं तत्रैव संस्थिता ।। ९४.६६ ।।"
  },
  {
    "text": "एतद् द्वितीयं यो जन्म वेद देव्या धराधरे ।\nस वीतशोको विरजाः पदं गच्छत्यनामयम् ।। ९४.६७ ।।"
  },
  {
    "text": "।। इति श्रीवराहपुराणे भगवच्छास्त्रे चतुर्नवतितमोऽध्यायः ।। ९४ ।।"
  }
]
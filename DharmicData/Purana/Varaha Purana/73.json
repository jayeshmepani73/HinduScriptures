[
  {
    "text": "<b>रुद्र उवाच ।\n</b>\nश्रृणु चान्यद् द्विजश्रेष्ठ कौतूहलसमन्वितम् ।\nअपूर्वभूतं सलिले मग्नेन मुनिपुंगव ।। ७३.१ ।।"
  },
  {
    "text": "ब्रह्माणाऽहं पुरा सृष्टः प्रोक्तश्च सृज वै प्रजाः ।\nअविज्ञानसमर्थोऽहं निमग्नः सलिले द्विज ।। ७३.२ ।।"
  },
  {
    "text": "तत्र यावत् क्षणं चैकं तिष्ठामि परमेश्वरम् ।\nअङ्गुष्ठमात्रं पुरुषं ध्यायन् प्रयतमानसः ।। ७३.३ ।।"
  },
  {
    "text": "तावज्जलात् समुत्तस्थुः प्रलयाग्निसमप्रभाः ।\nपुरुषा दश चैकश्च तापयन्तोंशुभिर्जलम् ।। ७३.४ ।।"
  },
  {
    "text": "मया पृष्टाः के भवन्तो जलादुत्तीर्य तेजसा ।\nतापयन्तो जलं चेदं क्व वा यास्यथ संशत ।। ७३.५ ।।"
  },
  {
    "text": "एवमुक्ता मया ते तु नोचुः किंचन सत्तमाः ।\nएवमेव गतास्तूष्णीं ते नरा द्विजपुंगव ।। ७३.६ ।।"
  },
  {
    "text": "ततस्तेषामनु महापुरुषोऽतीवशोभनः ।\nस तस्मिन् मेघसंकाशः पुण्डरीकनिभेक्षणः ।। ७३.७ ।।"
  },
  {
    "text": "तमहं पृष्टवान् कस्त्वं के चेमे पुरुषा गाताः ।\nकिं वा प्रयोजनमिह कथ्यतां पुरुषर्षभ ।। ७३.८ ।।"
  },
  {
    "text": "<b>पुरुष उवाच ।\n</b>\nय एते वै गताः पूर्वं पुरुषा दीप्ततेजसः ।\nआदित्यास्ते त्वरं यान्ति ध्याता वै ब्रह्मणा भव ।। ७३.९ ।।"
  },
  {
    "text": "सृष्टिं सृजति वै ब्रह्मा तदर्थं यान्त्यमी नराः ।\nप्रतिपालनाय तस्यास्तु सृष्टेर्देव न संशयः ।। ७३.१० ।।"
  },
  {
    "text": "<b>शम्भुरुवाच ।\n</b>\nभगवन् कथं जानीषे महापुरुषसत्तम ।\nभवेति नाम्ना तत्सर्वं कथयस्व परो ह्यहम् ।। ७३.११ ।।"
  },
  {
    "text": "एवमुक्तस्तु रुद्रेण स पुमान् प्रत्यभाषत ।\nअहं नारायणो देवो जलशायी सनातनः ।। ७३.१२ ।।"
  },
  {
    "text": "दिव्यं चक्षुर्भवतु वै तव मां पश्य यत्नतः ।\nएवमुक्तस्तदा तेन यावद् पश्याम्यहं तु तम् ।। ७३.१३ ।।"
  },
  {
    "text": "तावदङ्गुष्ठमात्रं तु ज्वलद्भास्करतेजसम् ।\nतमेवाहं प्रपश्यामि तस्य नाभौ तु पङ्कजम् ।। ७३.१४ ।।"
  },
  {
    "text": "ब्रह्माणं तत्र पश्यामि आत्मानं च तदङ्कतः ।\nएवं दृष्ट्वा महात्मानं ततो हर्षमुपागतः ।\nतं स्तोतुं द्विजशार्दूल मतिर्मे समजायत ।। ७३.१५ ।।"
  },
  {
    "text": "तस्य मूर्तौ तु जातायां सक्तोत्रेणानेन सुव्रत ।\nस्तुतो मया स विश्वात्मा तपसा स्मृतकर्मणा ।। ७३.१६ ।।"
  },
  {
    "text": "<b>रुद्र उवाच ।\n</b>\nनमोऽस्त्वनन्ताय विशुद्धचेतसे\nसरूपरूपाय सहस्त्रबाहवे ।\nसहस्त्ररश्मिप्रवराय वेधसे\nविशालदेहाय विशुद्धकर्मिणे ।। ७३.१७ ।।"
  },
  {
    "text": "समस्तविश्वार्तिहराय शम्भवे\nसहस्त्रसूर्यानिलतिग्मतेजसे ।\nसमस्तविद्याविधृताय चक्रिणे\nसमस्तगीर्वाणनुते सदाऽनघ ।। ७३.१८ ।।"
  },
  {
    "text": "अनादिदेवोऽच्युत शेषशेखर\nप्रभो विभो भूतपते महेश्वर ।\nमरुत्पते सर्वपते जगत्पते\nभुवः पते भुवनपते सदा नमः ।। ७३.१९ ।।"
  },
  {
    "text": "जलेश नारायण विश्वशंकर\nक्षितीश विश्वेश्वर विश्वलोचन ।\nशशाङ्कसूर्याच्युत वीर विश्वगा -\nप्रतर्क्यमूर्त्तेऽमृतमूर्तिरव्ययः ।। ७३.२० ।।"
  },
  {
    "text": "ज्वलद्हुताशार्चिविरुद्धमण्डल\nप्रपाहि नारायण विश्वतोमुख ।\nनमोऽस्तु देवार्त्तिहरामृताव्यय\nप्रपाहि मां शरणगतं सदाच्युत ।। ७३.२१ ।।"
  },
  {
    "text": "वक्त्राण्यनेकानि विभो तवाहं\nपश्यामि मध्यस्थगतं पुराणम् ।\nब्रह्माणमीशं जगतां प्रसूतिं\nनमोऽस्तु तुभ्यं तु पितामहाय ।। ७३.२२ ।।"
  },
  {
    "text": "संसारचक्रभ्रमणैरनेकैः\nक्वचिद् भवान् देववरादिदेव ।\nसन्मार्गिभिर्ज्ञानविशुद्धसत्त्वै -\nरुपास्यसे किं प्रलपाम्यहं त्वाम् ।। ७३.२३ ।।"
  },
  {
    "text": "एकं भवन्तं प्रकृतेः परस्ताद्\nयो वेत्त्यसौ सर्वविदादिबोद्धा ।\nगुणा न तेषु प्रसभं विभेद्या\nविशालमूर्तिर्हि सुसूक्ष्मरूपः ।। ७३.२४ ।।"
  },
  {
    "text": "निर्वाक्यो निर्मनो विगतेन्द्रियोऽसि\nकर्माभवान्नो विगतैककर्मा ।\nसंसारवांस्त्वं हि न तादृशोऽसि\nपुनः कथं देववरासि वेद्यः ।। ७३.२५ ।।"
  },
  {
    "text": "मूर्तामूर्तं त्वतुलं लभ्यते ते\nपरं वपुर्देव विशुद्धभावैः ।\nसंसारविच्छित्तिकरैर्यजद्भि -\nरतोऽवसीयेत चतुर्भुजस्त्वम् ।। ७३.२६ ।।"
  },
  {
    "text": "परं न जानन्ति यतो वपुस्ते\nदेवादयोऽप्यद्भुतकारणं तत् ।\nअतोऽवतारोक्ततनुं पुराण -\nमाराधयेयुः कमलासनाद्याः ।। ७३.२७ ।।"
  },
  {
    "text": "न ते वपुर्विश्वसृगब्जयोनि-\nरेकान्ततो वेद महानुभावः ।\nपरं त्वहं वेद्मि कविं पुराणं\nभवन्तमाद्यं तपसा विशुद्धः ।। ७३.२८ ।।"
  },
  {
    "text": "पद्मासनो मे जनकः प्रसिद्ध -\nश्चैतत् प्रसूतावसकृत्पुराणैः ।\nसंबोध्यते नाथ न मद्विधोऽपि\nविदुर्भवन्तं तपसा विहीनाः ।। ७३.२९ ।।"
  },
  {
    "text": "ब्रह्मादिभिस्तत्प्रवरैरबोध्यं\nत्वां देव मूर्खाः स्वमनन्तनत्या ।\nप्रबोधमिच्छन्ति न तेषु बुद्धि -\nरुदारकीर्त्तिष्वपि वेदहीनाः ।। ७३.३० ।।"
  },
  {
    "text": "जन्मान्तरैर्वेदविदां विवेक -\nबुद्धिर्भवेन्नाथ तव प्रसादात् ।\nत्वल्लब्धलाभस्य न मानुषत्वं\nन देवगन्धर्वगतिः शिवं स्यात् ।। ७३.३१ ।।"
  },
  {
    "text": "त्वं विष्णुरूपोऽसि भवान् सुसूक्ष्मः\nस्थूलोऽसि चेदं कृतकृत्यतायाः ।\nस्थूलः सुसूक्ष्मः सुलभोऽसि देव\nत्वद्वाह्यवृत्त्या नरके पतन्ति ।। ७३.३२ ।।"
  },
  {
    "text": "किमुच्यते वा भवति स्थितेऽस्मिन्\nखात्म्येन्दुवह्न्यर्कमहीमरुद्भिः ।\nतत्त्वैः सतोयैः समरूपधारि -\nण्यात्मस्वरूपे विततस्वभावे ।। ७३.३३ ।।"
  },
  {
    "text": "इति स्तुतिं मे भगवन्ननन्त\nजुषस्व भक्तस्य विशेषतश्च ।\nसृष्टिं सृजस्वेति तवोदितस्य\nसर्वज्ञतां देहि नमोऽस्तु विष्णो ।। ७३.३४ ।।"
  },
  {
    "text": "चतुर्मुखो यो यदि कोटिवक्त्रो\nभवेन्नरः क्वापि विशुद्धचेताः ।\nस ते गुणानामयुतैरनेकै -\nर्वदेत् तदा देववर प्रसीद ।। ७३.३५ ।।"
  },
  {
    "text": "समाधियुक्तस्य विशुद्धबुद्धे -\nस्त्वद्भावभावैकमनोऽनुगस्य ।\nसदा हृदिस्थोऽसि भवान्नमस्ते\nन सर्वगस्यास्ति पृथग्व्यवस्था ।। ७३.३६ ।।"
  },
  {
    "text": "इति प्रकाशं कृतमेतदीश\nस्तवं मया सर्वगतं विबुद्ध्वा ।\nसंसारचक्रक्रममाणयुक्त्या\nभीतं पुनीह्यच्युत केवलत्वम् ।। ७३.३७ ।।"
  },
  {
    "text": "<b>श्रीवराह उवाच ।\n</b>\nइति स्तुतस्तदा देवो रुद्रेणामिततेजसा ।\nउवाच वाक्यं संतुष्टो मेघगम्भीरनिःस्वनः ।। ७३.३८ ।।"
  },
  {
    "text": "<b>विष्णुरुवाच ।\n</b>\nवरं वरय भद्रं ते देव देव उमापते ।\nन भेदश्चावयोर्देव एकावावामुभावपि ।। ७३.३९ ।।"
  },
  {
    "text": "<b>रुद्र उवाच ।\n</b>\nब्रह्मणाऽहं नियुक्तस्तु प्रजाः सृज इति प्रभो ।\nतत्र ज्ञानं प्रयच्छस्व त्रिविधं भूतभावनम् ।। ७३.४० ।।"
  },
  {
    "text": "<b>विष्णुरुवाच ।\n</b>\nसर्वज्ञस्त्वं न संदेहो ज्ञानराशिः सनातनः ।\nदेवानां च परं पूज्यः सर्वदा त्वं भविष्यसि ।। ७३.४१ ।।"
  },
  {
    "text": "एवमुक्तः पुनर्वाक्यमुवाचोमापतिर्मुदा ।\nअन्यं देहि वरं देव प्रसिद्धं सर्वजन्तुषु ।। ७३.४२ ।।"
  },
  {
    "text": "मूर्तो भूत्वा भवानेव मामाराधय केशव ।\nमां वहस्व च देवेश वरं मत्तो गृहाण च ।\nयेनाहं सर्वदेवानां पूज्यात् पूज्यतरो भवे ।। ७३.४३ ।।"
  },
  {
    "text": "<b>विष्णुरुवाच ।\n</b>\nदेवकार्यावतारेषु मानुषत्वमुपागतः ।\nत्वामेवाराधयिष्यामि त्वं च मे वरदो भव ।। ७३.४४ ।।"
  },
  {
    "text": "यत् त्वयोक्तं वहस्वेति देवदेव उमापते ।\nसोऽहं वहामि त्वां देवं मेघो भूत्वा शतं समाः ।। ७३.४५ ।।"
  },
  {
    "text": "एवमुक्त्वा हरिर्मेघः स्वयं भूत्वा महेश्वरम् ।\nउज्जहार जलात् तस्माद् वाक्यं चेदमुवाच ह ।। ७३.४६ ।।"
  },
  {
    "text": "य एते दश चैकश्च पुरुषाः प्राकृताः प्रभो ।\nते वैराजा महीं याता आदित्या इति संज्ञिताः ।। ७३.४७ ।।"
  },
  {
    "text": "मदंशो द्वादशो यस्तु विष्णुनामा महीतले ।\nअवतीर्णो भवन्तं तु आराधयति शंकर ।। ७३.४८ ।।"
  },
  {
    "text": "एवमुक्त्वा स्वकादंशात् सृष्ट्वादित्यं घनं तथा ।\nनारायणः शब्दवच्च न विद्मः क्व लयं गतः ।। ७३.४९ ।।"
  },
  {
    "text": "<b>रुद्र उवाच ।\n</b>\nएवमेष हरिर्देवः सर्वगः सर्वभावनः ।\nवरदोऽभूत् पुरा मह्यं तेनाहं दैवतैर्वरः ।। ७३.५० ।।"
  },
  {
    "text": "नारायणात् परो देवो न भूतो न भविष्यति ।\nएतद् रहस्यं वेदानां पुराणानां च सत्तम ।\nमया वः कीर्तितं सर्वं यथा विष्णुरिहेज्यते ।। ७३.५१ ।।"
  },
  {
    "text": "।। इति श्रीवराहपुराणे भगवच्छास्त्रे त्रिसप्ततितमोऽध्यायः ।। ७३ ।।"
  }
]
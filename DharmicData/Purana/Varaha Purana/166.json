[
  {
    "text": "धरण्युवाच ।।\nश्रुतानि तु महादेव तीर्थानि विविधानि तु ।।\nअसिकुण्डेति संज्ञेयं तन्मे त्वं कथय प्रभो ।। १ ।।\nश्रीवराह उवाच ।।\nसुमतिर्नाम राजासीद्धार्मिको लोकविश्रुतः ।।\nतीर्थयात्रानिमित्तेन स्वर्गलोकं गतः पुरा ।। २ ।।\nगते स्वर्गं तु नृपतौ पुत्रो राज्यं चकार ह ।।\nविमतिर्नाम नाम्ना च राज्ये पैतामहे स्थितः ।। ३ ।।\nराज्यं च कुर्वतस्तस्य आगतो नारदस्तदा ।।\nविष्टरं पाद्यमर्घ्यं च तस्मै दत्तं यथोचितम् ।। ४ ।।\nप्रतिगृह्य च तत्सर्वं तमुवाच स नारदः ।।\nपितुर्ह्यनृणतां गत्वा स पुत्रो धर्मभाग्भवेत् ।। ५ ।।\nइत्युक्त्वा नारदस्तत्र तत्रैवान्तरधीयत ।।\nनारदे तु गते राजा पप्रच्छ स्वात्ममन्त्रिणः ।।६।।\nतदा किमुक्तमृषिणा नारदेन पितुः कृते ।।\nआनृण्यमिति यद्वाक्यं मया बुद्धं न किंचन ।। ७ ।।\nमन्त्रिणश्च ततो ज्ञात्वा पितुर्मरणमेव च ।।\nतीर्थयात्रानिमित्तं च तस्मै राज्ञे न्यवेदयन् ।। ८ ।।\nअतएवोक्तमानृण्यं नारदेन पितुस्तव ।।\nश्रुत्वा वाक्यं तदा राजा तीर्थयात्रां चकार ह ।। ९ ।।\nविमतेर्बुद्धिरुत्पन्ना गच्छामो मथुरां पुरीम् ।।\nचतुरो वार्षिकान्मासान्मथुरायां वसामहे ।।166.१०।।\nसर्वाणि तत्र तीर्थानि तिष्ठन्ति विविधानि च ।।\nआगते तु नृपे तत्र तीर्थान्यूचुः परस्परम् ।।११ ।।\nयुद्धं विमतिना सार्द्धं स्वयं कर्त्तुं न शक्नुमः ।।\nकल्पग्रामं तु गच्छामो वराहो यत्र तिष्ठति ।। १२ ।।\nगतानि तत्र तीर्थानि कल्पग्रामं वसुन्धरे ।।\nतत्र वाराहरूपेण स्थितोऽहं च यदृच्छया ।। ३३ ।।\nयावन्निरीक्षयाम्यग्रं तावत्तिष्ठन्ति सन्निधौ ।।\nतीर्थान्यूचुः ।।\nजय विष्णो जयाचिंत्य जय देव जयाच्युत ।।१४।।\nजय विश्वेश कर्त्तेश जय देव नमोऽस्तु ते ।।\nश्रीवराह उवाच ।।\nतीर्थैः स्तुतोऽहं वसुधे वचनं चेदमब्रुवम् ।।१५।।\nवरं वृणुत भद्रं वो यद्वो मनसि वर्त्तते ।।\nतीर्थान्यूचुः ।।\nवराह यदि देवेश अभयं दातुमर्हसि ।। १६ ।।\nसुपापिना विमतिना कृतस्त्रासः सुदारुणः ।।\nतं नियच्छस्व पापिष्ठं यदि पश्यसि नः सुखम् ।। १७ ।।\nश्रीवराह उवाच ।।\nहिताय सर्वतीर्थानां हनिष्यामि महारिपुम् ।।\nतत्र तीर्थनियोगेन आगतो मथुरां पुरीम् ।।१८।।\nतत्रागते तु वसुधे युद्धं कृत्वा तु तेन वै ।।\nतदासिना तु दिव्येन स राजा बलदर्पितः ।।\nसूदितो हि मया देवि अस्यग्रं निहितं भुवि ।। १९ ।।\nअसेरग्रेण तूद्धृत्य मृत्तिकां वरवर्णिनि ।।\nतत्र कुण्डं महद्दिव्यं देवर्षिविधिनिर्मितम् ।।\nअसिकुण्डेति संज्ञा च प्राप्ता तेन वसुन्धरे ।।166.२०।।\nतत्राश्चर्यं प्रवक्ष्यामि मनःकर्णसुखावहम् ।।\nपश्यन्ति मनुजाः सिद्धाः सर्वपापविवर्जिताः ।। २१ ।।\nद्वादश्यां च चतुर्दश्यां श्रद्दधाना जितेन्द्रियाः ।।\nफलानि तस्य पश्यन्ति लभन्ते न सुनिश्चिताः ।। २२ ।।\nतस्मिन्काले ह्यहं देवि मथुरायां समागतः ।।\nतत्र तिष्ठाम्यहं भद्रे पश्चिमां दिशमाश्रितः ।। २३ ।।\nतत्र कृत्वा च हैरण्या मूर्त्तयश्च चतुर्विधाः ।।\nतीर्थे वराहसंज्ञे तु मथुरायां व्यवस्थिताः ।। २४ ।।\nसुदृढाः सुदृशः सुभ्रू  यः पश्यति स मुच्यते ।।\nएका वराहसंज्ञा च तथा नारायणस्य च ।। २५ ।।\nवामनस्य तृतीया वै चतुर्थी राघवस्य च ।।\nएताश्चतस्रो यः पश्येत्स्नात्वा कुण्डेऽसिसंज्ञिते ।।२६ ।।\nचतुःसागरपर्यन्ता क्रान्ता तेन धरा ध्रुवम् ।।\nतीर्थानां माथुराणां च सर्वेषां फलमश्नुते ।। २७ ।।\nतत्र सर्वेषु तीर्थेषु असिकुण्डं महत्तरम् ।।\nया संख्या कथिता पूर्वं तीर्थानां दक्षिणोत्तरे ।। २८ ।।\nअसिकुण्डं समारभ्य तीर्थानुक्रमणिका वरा ।।\nसुप्तोत्थितोऽपि द्वादश्यामसिकुण्डाप्लुतो नरः ।। २९ ।।\nमूर्त्तीः पश्यति यस्तास्तु ब्रह्मभूयाय कल्पते ।।\nनास्तीह पुनरावृत्तिर्भवेत्कालविपर्यये ।।  166.३० ।।\nइति श्रीवराहपुराणे असिकुण्डप्रभावो नाम षट्षष्ट्यधिकशततमोऽध्यायः ।। १६६ ।।"
  }
]
[
  {
    "text": "धरण्युवाच ।\nकथं ते गात्रसंस्पर्शान्मूर्त्तिमन्तो महाबलाः ।\nनागा बभूवुर्देवेश कारणं ते महीधर ।। २४.१ ।।\nश्रीवराह उवाच ।\nश्रुत्वा गणपतेर्जन्म प्रजापालो नराधिपः ।\nउवाच श्लक्ष्णया वाचा तं मुनिं संशितव्रतम् ।। २४.२ ।।\nप्रजापाल उवाच ।\nभगवंस्तार्क्षविषयाः कथं मूर्त्तिमुपागताः ।\nनागा बभूवुः कुटिला एतदाख्यातुमर्हसि ।। २४.३ ।।\nमहातपा उवाच ।\nसृजता ब्रह्मणा सृष्टिं मरीचिः सूतिकारणम् ।\nप्रथमं मनसा ध्यातस्तस्य पुत्रस्तु कश्यपः ।। २४.४ ।।\nतस्य दाक्षायणी भार्या कद्रूर्नाम शुचिस्मिता ।\nमारीचो जनयामास तस्यां पुत्रान् महाबलान् ।। २४.५ ।।\nअनन्तं वासुकिं चैव कम्बलं च महाबलम् ।\nकर्कोटकं च राजेन्द्र पद्मं चान्यं सरीसृपम् ।। २४.६ ।।\nमहापद्मं तथा शङ्खं कुलिकं चापराजितम् ।\nएते कश्यपदायादाः प्रधानाः परिकीर्त्तिताः ।। २४.७ ।।\nएतेषां तु प्रसूत्या तु इदमापूरितं जगत् ।\nकुटिला हीनकर्माणस्तीक्ष्णास्योत्थविषोल्बणाः ।\nदृष्ट्वा संदश्य मनुजान् कुर्युर्भस्म क्षणाद् ध्रुवम् ।। २४.८ ।।\nशब्दगामी यथा स्पर्शं मनुष्याणां नराधिप ।\nअहन्यहनि जायेत क्षयः परमदारुणः ।। २४.९ ।।\nआत्मनस्तु क्षयं दृष्ट्वा प्रजाः सर्वाः समन्ततः ।\nजग्मुः शरण्यं शरणं परं तु परमेश्वरम् ।। २४.१० ।।\nइममेवार्थमुद्दिश्य प्रजाः सर्वा महीपते ।\nऊचुः कमलजं विष्णुं पुराणं ब्रह्मसंज्ञितम् ।। २४.११ ।।\nदेवा ऊचुः ।\nदेवदेवेश लोकानां प्रसूति परमेश्वर ।\nत्राहि नस्तीक्ष्णदंष्ट्राणां भुजंगानां महात्मनाम् ।। २४.१२ ।।\nअहन्यहनि ये देव पश्येयुरुरगा दृशा ।\nमनुष्यपशुरूपं वा तत्सर्वं भस्मसाद् भवेत् ।। २४.१३ ।।\nत्वया सृष्टिः कृता देव नीयते सा भुजंगामैः ।\nएतज्ज्ञात्वा तु दुर्वृत्तं तत्कुरुष्व महामते ।। २४.१४ ।।\nब्रह्मोवाच ।\nअहं रक्षां विधास्यामि भवतीनां न संशयः ।\nव्रजध्वं स्वानि धिष्ण्यानि प्रजा माभूत् ससाध्वसा ।। २४.१५ ।।\nएवमुक्त्वा प्रजास्तेन ब्रह्मणाऽव्यक्तमूर्त्तिना ।\nआजग्मुः परमप्रीत्या नत्वा चैव स्वयंभुवे ।। २४.१६ ।।\nआगतासु प्रजास्वाद्यस्तानाहूय भुजंगमान् ।\nशशाप परमक्रुद्धो वासुकिप्रमुखांस्तदा ।। २४.१७ ।।\nब्रह्मोवाच ।\nयतो मत्प्रभवान् नित्यं क्षयं नयत मानुषान् ।\nभवान्तरे अथान्यस्मिन् मातुः शापात् सुदारुणात् ।\nभविताऽतिक्षयं घोरं नूनं स्वायंभुवेऽन्तरे ।। २४.१८ ।।\nएवमुक्तास्तु वेपन्तो ब्रह्माणं भुजगोत्तमाः ।\nनिपत्य पादयोस्तस्य इदमूचुर्वचस्तदा ।। २४.१९ ।।\nनागा ऊचुः ।\nभगवन् कुटिला जातिरस्माकं भवता कृता ।\nविषोल्बणत्वं क्रूरत्वं दृक्शस्त्रत्वं च नस्त्वया ।\nसंपादितं त्वया देव इदानीं शमयाच्युत ।। २४.२० ।।\nब्रह्मोवाच ।\nयदि नाम मया सृष्टा भवन्तः कुटिलाशयाः ।\nततः किं मनुजान् नित्यं भक्षयध्वं गतव्यथाः ।। २४.२१ ।।\nनागा ऊचुः ।\nमर्यादां कुरु देवेश स्थानं चैव पृथक् पृथक् ।\nमनुष्याणां तथाऽस्माकं समयं च पृथक् पृथक् ।\nनागानां वचनं श्रुत्वा देवो वचनमब्रवीत् ।। २४.२२ ।।\nअहं करोमि वो नागाः समयं मनुजैः सह ।\nतदेकमनसः सर्वे श्रृणुध्वं मम शासनम् ।। २४.२३ ।।\nपातालं वितलं चैव हर्म्याख्यं च तृतीयकम् ।\nदत्तं चैव सदा रम्यं गृहं तत्र गमिष्यथ ।। २४.२४ ।।\nतत्र भोगान् बहुविधान् भुञ्जाना मम शासनात् ।\nतिष्ठध्वं सप्तमं यावद् रात्र्यन्तं तु पुनः पुनः ।। २४.२५ ।।\nततो वैवस्वतस्यादौ काश्यपेया भविष्यथ ।\nदायादाः सर्वदेवानां सुपर्णस्य च धीमतः ।। २४.२६ ।।\nतदा प्रसूतिर्वः सर्वा भोक्ष्यते चित्रभानुना ।\nभवतां नैव दोषोऽयं भविष्यति न संशयः ।। २४.२७ ।।\nये वै क्रूरा भोगिनो दुर्विनीता -\nस्तेषामन्तो भविता नान्यथैतत् ।\nकालप्राप्तं भक्षयध्वं दशध्वं\nतथाऽपकारे च कृते मनुष्यम् ।। २४.२८ ।।\nमन्त्रौषधैर्गारुडमण्डलैश्च\nबद्धैर्दृष्टैर्मानवा ये चरन्ति ।\nतेषां भीतैर्वर्त्तितव्यं न चान्य-\nच्चिन्त्यं कार्यं चान्यथा वो विनाशः ।। २४.२९ ।।\nइतीरिते ब्रह्मणा ते भुजङ्गा\nजग्मुः स्थानं क्ष्मातलाख्यं हि सर्वे ।\nतस्थुर्भोगान् भुञ्जमानाः समग्रान्\nरसातले लीलया संस्थितास्ते ।। २४.३० ।।\nएवं शापं तु ते लब्ध्वा प्रसादं च चतुर्मुखात् ।\nतस्थुः पातालनिलये मुदितेनान्तरात्मना ।। २४.३१ ।।\nएतत् सर्वं च पञ्चम्यां तेषां जातं महात्मनाम् ।\nअतस्त्वियं तिथिर्धन्या सर्वपापहरा शुभा ।। २४.३२ ।।\nएतस्यां संयतो यस्तु अम्लं तु परिवर्जयेत् ।\nक्षीरेण स्नापयेन्नागांस्तस्य यास्यन्ति मित्रताम् ।। २४.३३ ।।\n।। इति श्रीवराहपुराणे भगवच्छास्त्रे चतुर्विशोऽध्यायः ।। २४ ।।"
  }
]
[
  {
    "text": "अथ नवनीतधेनुदानमाहात्म्यम् ।।\nहोतोवाच ।।\nनवनीतमयीं धेनुं शृणु राजन्प्रयत्नतः ।।\nयां श्रुत्वा सर्वपापेभ्यो मुच्यते नात्र संशयः ।। १ ।।\nगोमयेनानुलिप्तायां भूमौ गोचर्ममानतः ।।\nचर्म कृष्णमृगस्येव तस्योपरि च धारयेत् ।। २ ।।\nकुम्भं तु नवनीतस्य प्रस्थमात्रस्य धारयेत् ।।\nवत्सं चतुर्थभागस्य तस्यामुत्तरतो न्यसेत् ।। ३ ।।\nकृत्वा विधानेन च राजसिंह सुवर्णशृङ्गी सुमुखा च कार्या ।।\nनेत्रे च तस्या मणिमौक्तिकैस्तु कृत्वा तथान्यच्च गुडेन जिह्वाम् ।। ४ ।।\nओष्ठौ च पुष्पैश्च फलैश्च दन्ताः प्रकल्प्य सास्नां च सितैश्च सूत्रैः ।।\nजिह्वां तथा शर्करया प्रकल्प्य फलानि दन्ताः कम्बलं पट्टसूत्रम् ।। ५ ।।\nनवनीतस्तनीं राजन्निक्षुपादां प्रकल्पयेत् ।।\nताम्रपृष्ठां रौप्यखुरां दर्भरोमकृतच्छविम् ।। ६ ।।\nस्वर्णशृङ्गीं रौप्यखुरां पंचरत्नसमन्विताम् ।।\nचतुर्भिस्तिलपात्रैश्च संवृतां सर्वतो दिशि ।। ७ ।।\nआच्छाद्य वस्त्रयुग्मेन गन्धपुष्पैरलंकृताम् ।।\nदीपांश्च दिक्षु प्रज्वाल्य ब्राह्मणाय निवेदयेत् ।। ८।।\nमन्त्रास्त   एव जप्तव्याः सर्वधेनुषु ये स्मृताः ।।\nपुरा देवासुरैः सर्वैः सागरस्य तु मन्थने ।। ९ ।।\nउत्पन्नं दिव्यममृतं नवनीतमिदं शुभम् ।।\nआप्यायनं तु भूतानां नवनीत नमोऽस्तु ते ।। 107.१०।।\nएवमुच्चार्य तां दद्याद्ब्राह्मणाय कुटुम्बिने ।।\nधेनुं च दत्त्वा सुदुघां सोपधानां नयेद्गृहम् ।।११ ।।\nहविरेवं रसं चैव विप्रवर्यस्य भूपते।।\nभुक्त्वा तिष्ठेद्दिनं राजन् धेनुदस्त्रीणि वै द्विजः ।। १२ ।।\nयः प्रपश्यति तां धेनुं दीयमानां नरोत्तम ।।\nसर्वपापविनिर्मुक्तः शिवसायुज्यतां व्रजेत् ।। १३।।\nपितृभिः पूर्वजैः सार्द्धं भविष्यद्भिश्च मानवः ।।\nविष्णुलोकं व्रजत्याशु यावदाभूतसंप्लवम् ।।१४।।\nय इदं शृणुयाद्भक्त्या श्रावयेद्वापि मानवः ।।\nसर्वपापविशुद्धात्मा विष्णुलोके महीयते ।। १५ ।।\nइति श्रीवराहपुराणे श्वेतविनीताश्वोपाख्याने नवनीतधेनुदानमाहात्म्यंनाम सप्ताधिकशततमोऽध्यायः ।।१०७।।"
  }
]
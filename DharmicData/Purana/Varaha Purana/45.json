[
  {
    "text": "दुर्वासा उवाच ।\nज्येष्ठमासेऽप्येवमेवं संकल्प्य विधिना नरः ।\nअर्चयेत् परमं देवं पुष्पैर्नानाविधैः शुभैः ।। ४५.१ ।।\nनमो रामाभिरामाय पादौ पूर्वं समर्चयेत् ।\nत्रिविक्रमायेति कटिं धृतविश्वाय चोदरम् ।। ४५.२ ।।\nउरः संवत्सरायेति कण्ठं संवर्त्तकाय च ।\nसर्वास्त्रधारिणे बाहू स्वनाम्नाऽब्जरथाङ्गकौ ।। ४५.३ ।।\nसहस्त्रशिरसेऽभ्यर्च्य शिरस्तस्य महात्मनः ।\nएवमभ्यर्च्य विधिवत् प्रागुक्तं कुम्भं विन्यसेत् ।। ४५.४ ।।\nप्राग्वद् वस्त्रयुगच्छन्नौ सौवर्णौ रामलक्ष्मणौ ।\nअर्चयित्वा विधानेन प्रभाते ब्राह्मणाय तौ ।\nदातव्यौ मनसा काममीहता पुरुषेण तु ।। ४५.५ ।।\nअपुत्रेण पुरा पृष्टो राज्ञा दशरथेन च ।\nपुत्रकामपरः पश्चाद् वसिष्ठः परमार्चितः ।। ४५.६ ।।\nइदमेव विधानं तु कथयामास स द्विजः ।\nप्राग्रहस्यं विदित्वा तु स राजा कृतवानिदम् ।। ४५.७ ।।\nतस्य पुत्रः स्वयं जज्ञे रामनामा सुतो बली ।\nचतुर्द्धा सोऽव्ययो विष्णुः परितुष्टो महामुने ।\nएतदैहिकमाख्यातं पारत्रिकमतः श्रृणु ।। ४५.८ ।।\nतावद् भोगान् भुञ्जते स्वर्गसंस्थो\nयावदिन्द्रा दश च द्विद्विसंख्या ।\nअतीतकाले पुनरेत्य मर्त्त्यो\nभवेत राजा शतयज्ञयाजी ।\nनश्यन्ति पापानि च तस्य पुंसः\nप्राप्नोति निर्वाणमलं च शाश्वतम् ।। ४५.९ ।।\n।। इति श्रीवराहपुराणे भगवच्छास्त्रे पञ्चचत्वारिंशोऽध्यायः ।। ४५ ।।"
  }
]
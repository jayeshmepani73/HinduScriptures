[
  {
    "text": "अथ त्रिसन्ध्यामन्त्रोपस्थानम् ।।\nश्रीवराह उवाच ।।\nशृणुष्व परमं गुह्यं पूर्वं पृष्टं त्वया धरे ।।\nदेवि सर्वं प्रवक्ष्यामि संसारतरणं महत् ।। १ ।।\nस्नानं कृत्वा यथान्यायं मम कर्मपरायणाः।।\nउपसर्पन्ति ये भक्त्या कदन्नाशा जितेन्द्रियाः ।। २ ।।\nयश्चैवमुच्यते भद्रे मम रूपं सनातनम् ।।\nअहमेव वरारोहे सर्वभूतसनातनम् ।। ३ ।।\nअधश्चोर्ध्वं च तिर्यक् च अहमेव व्यवस्थितः ।।\nदिशां च विदिशां चैव उपर्युपरि भामिनि ।। ४ ।।\nसर्वथा वन्दनीयास्ते मम भक्तेन सर्वदा ।।\nक्रियासमूह युक्तेन यदीच्छेत्परमां गतिम् ।। ५ ।।\nअन्यच्च ते प्रवक्ष्यामि गुह्यं लोके महद्यशः ।।\nयथा वै वन्दनीयास्ते मम मार्गानुसारिणः ।। ६ ।।\nकृत्वापि परमं कर्म बुद्धिमादाय तद्विधाम् ।।\nततः पूर्वमुखो भूत्वा पुनर्गृह्य जलाञ्जलिम् ।। ७ ।।\nओं नमो नारायणेत्युक्त्वा इमं मन्त्रमुदीरयेत् ।। ८ ।।\nयजामहे धर्मपरायणोद्भवं नारायणं सर्वलोकप्रधानम् ।।\nईशानमाद्यं पुरुषं पुराणं संसारमोक्षाय कृपाकरं तम् ।। ९ ।।\nततः पश्चान्मुखो भूत्वा पुनर्गृह्य जलांजलिम् ।।\nद्वादशाक्षरमुच्चार्य इमं मन्त्रमुदीरयेत् । 120.१० ।।\nमन्त्रा ऊचुः ।।\nयथा तु देवः प्रथमादिकर्त्ता पुराण कल्पश्च यथा विभूतिः ।।\nतथा स्थितं चादिमनन्तरूपममोघसंकल्पमनन्तमीडे ।।११ ।।\nततस्तेनैव कालेन पुनर्गृह्य जलांजलिम् ।।\nतेनैव चास्य योगेन भूत्वा चैवोत्तरामुखः ।।\nनमो नारायणेत्युक्त्वा इमं मंत्रमुदीरयेत् ।। १२ ।।\nयजामहे दिव्यं परं पुराणमनादिमध्यान्तमनन्तरूपम् ।।\nभवोद्भवं विश्वकरं प्रशान्तं संसारमोक्षावहमद्वितीयम् ।। १ ३।।\nततस्तेनैव कालेन भूत्वा वै दक्षिणामुखः ।।\nनमः पुरुषोत्तमायेत्युक्त्वा इमं मन्त्रमुदीरयेत्।।१४।।\nयजामहे यज्ञमहो रूपं तु सत्यं ऋतं च कालादिमरूपमाद्यम्।।\nअनन्यरूपं च महानुभावं संसारमाक्षोय कृतावतारम् ।।१५।।\nकाष्ठकृत्यस्ततो भूत्वा कृत्वा चेन्द्रियनिग्रहम्।।\nअच्युते तु मनः कृत्वा इमं मंत्रमुदाहरेत् ।।१६।।\nयजामहे सोमपं भवन्तं ते सोमार्कनेत्रं शतपत्रनेत्रम्।।\nजगत्प्रधानं ननु लोकनाथं मृत्युत्रिसंसारविमोक्षणं च ।।१७।।\nत्रिषु सन्ध्यास्वनेनैव विधिना कुर्यान्मम च कर्म तत्।।\nबुद्ध्या युक्त्या च मत्या च यदीच्छेत्परमां गतिम् ।।१८।।\nगुह्यानां परमं गुह्यं योगानां परमो निधिः ।।\nसांख्यानां परमं सांख्यं कर्मणां कर्म चोत्तमम् ।।१९।।\nएतन्न दद्यान्मूर्खाय पिशुनाय शठाय च ।।\nदीक्षितायैव दातव्यं सुशिष्याय दृढाय च ।। 120.२० ।।\nएतन्मरणकालेऽपि गुह्यं विष्णुप्रभाषितम् ।।\nबुद्ध्या धारयितव्यं न विस्मर्त्तव्यं कदाचन।।२१।।\nय एतत्पठते नित्यं कल्पोच्छ्रायी दृढव्रतः ।।\nममापि हृदये नित्यं स तिष्ठति न संशयः।। २२।।\nय एतेन विधानेन त्रिसन्ध्यं कर्म कारयेत् ।।\nतिर्यग्योनिविनिर्मुक्तो मम लोकं स गच्छति ।। २३ ।।\nइति श्रीवराहपुराणे भगवच्छास्त्रे त्रिसन्ध्यामन्त्रोपस्थानकरणं नाम विंशत्यधिकशततमोऽध्यायः ।। १२०।।"
  }
]
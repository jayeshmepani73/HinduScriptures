[
  {
    "text": "अथ गृध्रजम्बुकाख्यानम् । तत्रादित्यवरप्रदानम् ।।\nसूत उवाच ।।\nश्रुत्वा तु विपुलं ह्येतदपराधविशोधनम् ।।\nकर्म भागवतं श्रेष्ठं सर्वभागवत प्रियम् ।। १ ।।\nअहो कर्म महाश्रेष्ठं भगवंस्तव भाषितम् ।।\nमम चैव प्रियार्थाय तव भक्तसुखावहम् ।। २ ।।\nश्रुतं ह्येव महाबाहो सर्वधर्मार्थ साधकम्।।\nतव भक्तसुखार्थाय तद्भवान्वक्तुमर्हति।।३।।\nकिमुच्यते व्रतं चैव शुभं कुब्जाम्रकं महत् ।।\nकतरच्चापि तच्छ्रेष्ठं क्षेत्रं भक्तसुखावहम् ।।४।।\nश्रीवराह उवाच ।।\nशृणु मे परमं गुह्यं यत्त्वया पृच्छितं मम ।।\nमम क्षेत्रं परं चैव शुद्धं भागवतप्रियम् ।।९।।\nपरं कोकामुखं स्थानं तथा कुब्जा म्रकं परम् ।।\nपरं सौकरवं स्थानं सर्वसंसारमोक्षणम् ।। ६ ।।\nयत्र संस्था च मे देवि ह्युद्धृतासि रसातलात् ।।\nयत्र भागीरथी गङ्गा मम सौकरवे स्थिता ।। ७ ।।\nधरोवाच ।।\nकेषु लोकेषु यान्तीश सौकरे ये मृताः प्रभो ।।\nकिं वा पुण्यं भवेत्तत्र स्नातस्य पिबतस्तथा ।। ८ ।।\nकति तीर्थानि पद्माक्ष क्षेत्रे सौकरवे तव ।।\nधर्मसंस्थापनार्थाय तद्विष्णो वक्तुमर्हसि ।। ९ ।।\nश्रीवराह उवाच ।।\nशृणु तत्त्वेन मे देवि यत्त्वं मां परिपृच्छसि ।।\nयां गतिं ते प्रपद्यन्ते नराः सौकरवे मृताः।।१३७.१० ।।\nयत्र स्नातस्य यत्पुण्यं गतस्य च मृतस्य च।।\nयत्र यानि च तीर्थानि मम संस्थानसंस्थिताः।।११।।\nशृणु पुण्यं महाभागे मम क्षेत्रेषु सुन्दरि ।।\nप्राप्नुवन्ति महाभागे गता सौकरवं प्रति ।। १२ ।।\nदश पूर्वापराश्चापि अपरे सप्त पंच च ।।\nस्वर्गं गच्छन्ति पुरुषास्तेषां ये तत्र वै मृताः ।। १३ ।।\nगमनादेव सुश्रोणि मुखस्य मम दर्शनात् ।।\nसप्तजन्मान्तरे भद्रे जायते विपुले कुले ।। १४ ।।\nधनधान्यसमृद्धेषु रूपवान्गुणवान् शुचिः ।।\nमद्भक्तश्चैव जायेत मम कर्मपरायणः ।। १५ ।।\nएवं वै मानुषो भूत्वा अपराधविवर्जितः ।।\nगमनं तस्य क्षेत्रस्य मरणं तत्र कारणम् ।।१६।।\nये मृतास्तस्य क्षेत्रस्य सौकरस्य प्रभावतः ।।\nशङ्खचक्रगदापद्मधनुर्हस्ताश्चतुर्भुजाः ।।१७।।\nत्यक्त्वा कलेवरं तूर्णं श्वतेद्द्वीपं प्रयान्ति ते ।।\nअन्यच्च ते प्रवक्ष्यामि तच्छृणुष्व वसुन्धरे ।। १८ ।।\nतीर्थेषु तेषु स्नातश्च यां प्राप्नोति परां गतिम् ।।\nचक्रतीर्थं महाभागे यत्र चक्रं प्रतिष्ठितम् ।। १९ ।।\nशृणु पुण्यं तत्र भद्रे प्राप्नोति परमं नरः ।।\nचक्रतीर्थे नरो गत्वा नियतो नियताशनः ।। १३७.२० ।।\nवैशाख द्वादशीं प्राप्य स्नायाद्यो विधिपूर्वकम् ।।\nदशवर्षसहस्राणि दश वर्षशतानि च ।। २१ ।।\nधनधान्यसमृद्धो हि जायते विपुले कुले ।।\nमद्भक्तश्चापि जायेत मम कर्मपरायणः ।। २२ ।।\nअपराधं वर्जयति दीक्षितश्चैव जायते ।।\nभूत्वा वै मानुषस्तत्र तीर्थे संसारसागरम् ।। २३ ।।\nतीर्त्वा चक्र गदाशंखपद्मपाणिश्चतुर्भुजः ।।\nमम रूपधरः श्रीमान्मम लोके महीयते ।। २४ ।।\nचक्रतीर्थे विशालाक्षि मरणे कृतकृत्यतः ।।\nएतच्छ्रुत्वा वचस्तस्य श्रोतुकामा वसुन्धरा ।। २५ ।।\nशिरस्यञ्जलिमाधाय श्लक्ष्णमेतदुवाच ह ।।\nतत्र सौकरवे तीर्थे चन्द्रमास्त्वामतोषयत् ।। २६ ।।\nएतदाचक्ष्व तत्त्वेन परं कौतूहलं हि मे ।।\nवसुधाया वचः श्रुत्वा विष्णुर्मायाकरण्डकः ।। २७ ।।\nउवाच वाक्यं मेदिन्याः मेषदुन्दुभिनिःस्वनः ।।\nशृणु भूमे प्रयत्नेन कथ्यमानं मयानघे ।। २८ ।।\nतस्य वै कारणं येन तेन चाराधितोस्म्यहम् ।।\nतस्य प्रीतोऽस्म्यहं देवि विशुद्धेनान्तरात्मना ।।२९।।\nदर्शितश्च मया ह्यात्मा यो हि देवेषु दुर्लभः ।।\nरूपं सोमेन तद्दृष्ट्वा  विसंज्ञस्तदनन्तरम् ।।१३७.३०।।\nमां स द्रष्टुं न शक्नोति मम तेजःप्रमोहितः ।।\nततो निमीलिताक्षेण कृत्वा शिरसि चाञ्जलिम् ।। ३१ ।।\nन शक्नोति तथा वक्तुं भीरुः सन्त्रस्तलोचनः ।।\nएवमेतद्विचेष्टन्तं ब्राह्मणानामपीश्वरम्।।३२।।\nवाणीं सूक्ष्मां समादाय स सोमो चोदितो मया ।।\nकिं वा फलं समुद्दिश्य तप्यसे सुमहत्तपः ।।३३।।\nब्रूहि तत्वेन मे सोम यत्ते मनति वर्त्तते ।।\nसर्वं सम्पादयिष्यामि त्वत्प्रसादान्न संशयः ।।३४।।\nमम वाक्यं ततः श्रुत्वा ग्रहाणां प्रवरेश्वरः।।\nउवाच मधुरं वाक्यं सोमतीर्थमवस्थितः ।।३५।।\nभगवन् यदि तुष्टोऽसि मम चात्र गतः प्रभो।।\nयोगनाथो जगच्छ्रेष्ठः सर्वयोगीश्वरेश्वरः।।३६।।\nयावल्लोका धरिष्यन्ति तावत्त्वयि जनार्दन ।।\nअतुला त्वयि मे भक्तिर्भवेन्नित्यं सुनिश्चला।।३७।।\nयच्चापि मम तद्रूपं त्वया संस्थापितं प्रभो ।।\nसप्तद्वीपेषु दृश्येत तत्र तत्रैव संस्थितम् ।।३८।।\nसोम इत्येव यज्ञेषु पिबन्तु मम ब्राह्मणाः।।\nगतिः पारमिका तेषां दिव्या विष्णो भवेद्यथा।।३९।।\nक्षीणस्तत्र त्वमावस्यां तत्र पिण्डपितृक्रियाः।।\nप्रवर्त्तन्ते यथान्यायं भवेयं सौम्यदर्शनः।।१३७.४० ।।\nअधर्मे च न मे बुद्धिर्भवेद्विष्णो कदाचन।\nपतित्वं चाथ गच्छेयमोषधीनां तथा कुरु ।।४१।।\nयदि तुष्टो महादेव आदिमध्यान्त वर्जितः ।।\nमम चैव प्रियार्थाय एतन्मे दीयतां वरः ।। ४२ ।।\nततः सोमवचः श्रुत्वा तत्रैवान्तर्हितोऽभवम् ।।\nएवं तप्तं महाभागे तपः सोमेन निश्च यात् ।।४३।।\nप्राप्ता च परमा सिद्धिः सोमतीर्थेऽन्यदुर्ल्लभा ।।\nस्नायाद्यः सोमतीर्थे तु मम कर्मपरायणः ।।४४।।\nअष्टमेन तु भक्तेन मम कर्मविधौ स्थितः ।।\nफलं तस्य प्रवक्ष्यामि सोमतीर्थे नरस्य यत।।४५।।\nयत्र तप्तं तपस्तेन सोमेन सुमहात्मना ।।\nपञ्चवर्षसहस्राणि एकपादेन तिष्ठता ।।४६।।\nपञ्चवर्षसहस्राणि तथैवोर्द्ध्वमुखः स्थितः ।।\nएवमुग्रं तपः कृत्वा कान्तिमानभवच्च सः ।।४७।।\nममापराधान्मुक्तश्च ब्राह्मणानां पतिस्तथा ।।\nएवमेव महाभागे सोमतीर्थे कृतोदकः ।।४८।।\nत्रिंशद्वर्षसहस्राणि त्रिंशद्वर्षशतानि च ।।\nजायते ब्राह्मणः सुभ्रु वेदवेदाङ्गपारगः ।।४९ ।।\nद्रव्यवान्गुणवांश्चैव संविभागी यशस्विनि ।।\nमद्भक्तश्चैव जायेत अपराधविवर्जितः ।।१३७.५० ।।\nस एष ब्राह्मणो भूत्वा संसाराद्विप्रमुच्यते ।।\nतस्य चिह्नं प्रवक्ष्यामि सोम तीर्थस्य सुन्दरि ।। ५१ ।।\nतत्तीर्थं येन विज्ञेयं मम मार्गानुसारिणा ।।\nवैशाखस्य तु मासस्य शुक्लपक्षस्य द्वादशी ।। ५२ ।।\nप्रवृत्ते चान्धकारे तु यत्र कश्चिन्न दृश्यते।।\nसोमेन च विना भूमिर्दृश्यते चन्द्रसप्रभा ।। ५३।।\nआलोकश्चैव दृश्येत सोमस्तत्र न दृश्यते ।।\nएवं त्वां वच्मि हे भद्रे एष ३ विस्मयः परः ।। ५४ ।।\nएतच्चिह्नं महाभागे पुण्ये सौकरवे मम ।।\nसौमतीर्थे विशालाक्षि येन मुच्यन्ति जन्तवः ।। ५५ ।।\nअन्यच्च ते प्रवक्ष्यामि तच्छृणुष्व वसुन्धरे ।।\nप्रभावमस्य क्षेत्रस्य विस्मयं परमं महत् ।। ५६ ।।\nअकामा तु मृता तीर्थे आत्मनः कर्मनिश्चयात् ।।\nमम क्षेत्रप्रभावेण सृगाली मानुषी भवेत् ।। ५७ ।।\nराजपुत्री विशालाक्षी श्यामा सर्वाङ्गसुन्दरी ।।\nगुणवद्रूपसम्पन्ना   चतुःषष्टिकलान्विता ।।५८।।\nतस्य पूर्वेण पार्श्वेन तीर्थं गृध्रवटं स्मृतम् ।।\nयत्राकामो मृतो गृध्रो मानुषत्वमुपागतः ।। ५६ ।।\nवाक्यं नारायणाच्छ्रुत्वा धरणी शुभलक्षणा ।।\nउवाच मधुरं वाक्यं विष्णुभक्तसुखावहम् ।। 137.६० ।।\nअहो तीर्थप्रभावो वै त्वया प्रोक्तो महान्मम ।।\nयस्य देव प्रभावेण तिर्यग्योनित्वमागतौ ।।\nगृध्रश्चैव सृगाली च प्राप्तौ वै मानुषीं तनुम् ।।६१ ।।\nस्नानेन तत्र तीर्थे च मरणाद्वा जनार्दन ।।\nकां गतिं वै प्रपद्यन्ते तन्ममाचक्ष्व केशव ।।६२।।\nचिह्नं च कीदृशं तेषां जायन्ते येन ते तथा ।।\nअकामावपि तौ क्षेत्रे प्राप्तौ नु परमां गतिम् ।। ६३ ।।\nततो महीवचः श्रुत्वा विष्णुर्धर्मविदां वरः ।।\nउवाच मधुरं वाक्यं धर्मकामो वसुन्धराम् ।।६४।।\nशृणु तत्त्वेन मे भूमे यन्मां त्वं परिपृच्छसि ।।\nउभौ तौ कारणाद्यस्मात्प्राप्तौ वै मानुषीं गतिम।।६५।।\nतस्मिन्काले ह्यतिक्रान्ते मम कर्मविनिश्चयात् ।।\nत्रेतायुगे ह्युपक्रान्ते ज्ञाते च युगसंस्थितौ ।। ६६।।\nतत्र राजा महाभागः स्वधर्मकृतनिश्चयः ।।\nब्रह्मदत्तेति विख्यातः पुरं काम्पिल्लमास्थितः ।। ६७ ।।\nतस्य पुत्रो महाभागः सर्वधर्मेषु निष्ठितः ।।\nसोमदत्तेति विख्यातः कुमारः शुभलक्षणः ।। ६८ ।।\nपित्रर्थे मृगयां यातो मृगलिप्सुर्वने तदा ।।\nअरण्ये स तदा गत्वा व्याघ्रसिंहनिषेविते ।।६९ ।।\nन तत्र लभते किञ्चित्पितृकार्ये नराधिपः ।।\nएवं हि भ्रमतस्तस्य सृगाली दक्षिणे तथा ।। 137.७० ।।\nअङ्गमध्ये तु विद्धा सा स्फुरन्ती सर्वमङ्गला ।।\nतथा सा बाणसन्तप्ता व्यथया च परिप्लुता ।।७१ ।।\nपीत्वा सा सलिलं तत्र वृक्षं शाकोटकङ्गता ।।\nआतपेन परिक्लान्ता बाणविद्धातुरा भृशम् ।।७२।।\nअकामा मुञ्चती प्राणान् तीर्थं सोमात्मकं प्रति ।।\nएतस्मिन्नंतरे भद्रे राजपुत्रः क्षुधार्दितः ।। ७३ ।।\nप्राप्तो गृध्रवटं तीर्थं विश्रामं तत्र चाकरोत् ।।\nअथ पश्यति गृध्रं स वटशाखां समाश्रितम् ।। ७४ ।।\nएकेन स तु बाणेन तया गृध्रो निपातितः ।।\nस तत्र पतितो गृध्रो वटमूले यशस्विनि ।। ७५ ।।\nगतासुर्नष्टसंज्ञो वै बाणभिन्नस्तथा हृदि ।।\nतं दृष्ट्वा पतितं गृध्रं राजपुत्रस्तुतोष ह ।। ७६ ।।\nतस्य च्छित्वा ततः पक्षौ गृहीत्वा राजनन्दनः ।।\nबाणपक्षान्विधातुं च सोमदत्तो गृहं ययौ ।।७७।।\nसोऽपि दीर्घेण कालेन अकामोऽपि मृतः खगः ।।\nजातः कलिङ्गराजस्य सुतो गुणविभूषितः ।।७८।।\nरूपवान् पण्डितश्चैव प्रजानंदकरः सदा ।।\nतस्मिन्राजनि नायासं कोऽपि कुत्रापि विंदति ।।७९।।\nया सा सृगाली सञ्जज्ञे कांचीराजस्य वै सुता।।\nरूपयुक्ता गुणवती दक्षा सर्वांगसुंदरी ।। 137.८० ।।\nचतुःषष्टिकलायुक्ता कोकिलेव सुखस्वरा ।।८१ ।।\nएवं प्रवर्त्तिते तत्र कांचीराज्ये कलिङ्गके ।।\nहार्दिक्यात्सौहृदात्प्रीतिरन्योऽन्यकुलनिश्चयात् ।। ८२ ।।\nभूमे मम प्रसादेन सम्बधोऽजायत स्वतः ।।\nअथ दीर्घेण कालेन कांचीराजसुता तथा ।। ८३ ।।\nकलिङ्गराजपुत्रेण विधिना तु विवाहिता ।।\nकांचीराजस्तयोः प्रीत्या नानारत्नानि चाददत् ।।८४।।\nभूषणानि च दिव्यानि गजाश्वमहिषीः स्त्रियः ।।\nततः कलिङ्गराजोऽपि सवधूकं निजं सुतम् ।। ८५ ।।\nआदाय स्वगृहं यातस्तेन राज्ञातिमानितः ।।\nएवं गच्छति काले वै दम्पत्योस्तुष्यमाणयोः ।।८६।।\nअव्युच्छिन्नाऽभवत्प्रीती रोहिणीचंद्रयोरिव ।।\nरेमतुस्तौ विहारेषु देवतायतनेषु च ।।८७।।\nवने चोपवने चैव ये केचिन्नन्दनोपमाः ।।\nभर्त्तारं सा न पश्येच्चेत्कदाचिदपि पार्श्वतः ।। ८८।।\nनष्टं मन्येत चात्मानं राजपुत्री यशस्विनि ।।\nन चेत्पश्यति भार्यां स्वां सोऽपि राजन्यनन्दनः।।८९।।\nआत्मानं मन्यते प्रीत्या नष्टप्रायं वसुन्धरे ।।\nदिने दिने तयोरेवं वर्द्धते प्रीतिरुत्तमा।।137.९० ।।\nनान्तरं पश्यते कश्चित् पुरुषः पुण्यकर्मणोः ।।\nसोऽपि बुद्ध्या सुशीलेन कृतेन च वसुन्धरे ।।९१ ।।\nकलिंगस्तोषयामास पौरान्जानपदांस्तथा ।।\nअन्तःपुरे तु या नार्यः कलिंगेषु धरे तयोः ।।९२ ।।\nताभ्यां सन्तोषिताः सर्वाः शीलेन स्वगुणैस्तथा।।\nएवं प्रवर्द्धिता ताभ्यां प्रीतिः पूर्वं यशस्विनि ।।९३।।\nरमते तत्र चान्योन्यं शचीवासवयोरिव ।।\nअथ प्रणयपूर्वं सा कांतं सर्वांगसुन्दरी।।९४।।\nव्यजिज्ञपद्राजसुतं सौहृदेन यशस्विनी ।।\nकिंचिदिच्छामि ते वक्तुं राजपुत्र यशोधन ।। ९५ ।।\nमम स्नेहात्प्रियं चैव तद्भवान्वक्तुमर्हति ।।\nततो भार्यावचः श्रुत्वा कलिंगस्य सुतः प्रभुः ।। ९६ ।।\nउवाच मधुरं वाक्यं पद्मपत्रनिभेक्षणः ।।\nयद्वदिष्यसि भद्रे त्वं यच्च तेऽस्ति मनीषितम् ।।९७ ।।\nसर्वं ते कथयिष्यामि शपे सत्येन सुन्दरि ।।\nसत्यं मूलं ब्राह्मणानां विष्णुः सत्ये प्रतिष्ठितः ।।९८।।\nतस्य मूलं तपो राज्ञि राज्यं सत्ये प्रतिष्ठितम् ।।\nनाहं मिथ्या प्रवक्ष्यामि कदाचिदपि सुन्दरि ।।९९।।\nन मिथ्या पूर्वमुक्तं मे ब्रूहि किं करवाणि ते ।।\nहस्त्यश्वरथरत्नानि यानानि च धनानि च ।। 137.१०० ।।\nअथवा परमग्र्यं तु पट्टबन्धं करोमि ते ।।\nसा भर्तृवचनं श्रुत्वा कांचीराजस्य चात्मजा ।। १०१ ।।\nसंगृह्य चोभौ चरणौ भर्त्तारमिदमब्रवीत् ।।\nन चैव रत्नानीच्छामि हस्त्यश्वरथमेव च ।। २ ।।\nपट्टबन्धेन कार्यं च यावद्ध्रियति मे गुरुः ।।\nएका स्वपितुमिच्छामि मध्याह्ने तु तथाविधे ।। ३ ।।\nन चिरं वाल्पकालं तु यथा कश्चिन्न पश्यति ।।\nश्वशुरो यदि वा श्वश्रूर्यथैवान्यो नराधिप ।। ४ ।।\nसुप्ता नैव च द्रष्टव्या व्रतमेतन्मुहूर्त्तकम् ।।\nआत्मनो वै गृहजना ये केचित्स्वजने जनाः ।। ५ ।।\nते मां प्रसुप्तां पश्येयुः कदाचिदपि संस्थिताम् ।।\nततो भार्यावचः श्रुत्वा कलिङ्गैश्वर्यवर्द्धनः ।। ६ ।।\nबाढमित्येव तां वाक्यं प्रत्युवाच वसुन्धरे ।।\nविस्रब्धा भव सुश्रोणि कल्याणेन यशस्विनि ।। ७ ।।\nन त्वां वै द्रक्ष्यते कश्चिच्छयनीये महाव्रताम् ।।\nएवं गच्छति काले तु तयोस्तु तदनन्तरे ।। ८ ।।\nकलिङ्गो जरया युक्तो पुत्रं राज्येऽभ्यषेचयत् ।।\nराज्यं दत्त्वा वरारोहे यथान्यायं कुलोद्भवम् ।। ९ ।।\nकृत्वा निष्कण्टकं राज्यं दत्त्वा पंचत्वमागतः ।।\nएवं प्रभुस्ततो राज्यं पितुर्दत्तं यथोचितम् ।। 137.११० ।।\nएकाकी स्वपते तत्र यत्र कश्चिन्न पश्यति ।।\nस तु दीर्घेण कालेन कलिङ्गकुलवर्द्धनः ।। ११ ।।\nसुतानजनयत्पंच आदित्यसमतेजसः ।।\nएवं तु मानुषं लोकं मम मायाप्रमोहितम् ।। १२ ।।\nआत्मकर्मसु संयुक्तं चक्रवत्परिवर्त्तते ।।\nजातो जन्तुर्भवेद्बालो बालस्तु तरुणो भवेत् ।।१३।।\nतरुणो मध्यमं याति पश्चाद्याति जरां ततः ।।\nबालो वै यानि कर्माणि करोत्यज्ञानतः स्वयम् ।। १४ ।।\nन स लिप्यति पापेन एवमेतन्न संशयः ।।\nततः करिष्यतो राज्यं निष्कण्टकमनामयम् ।। १५।।\nसप्तसप्ततिवर्षाणि ह्यतीतानि यशस्विनि ।।\nअष्टसप्ततिके वर्षे एकान्ते तु नराधिपः ।। १६ ।।\nतमेव चिन्तयन्नर्थं मध्यसंस्थे दिवाकरे ।।\nमाधवस्य तु मासस्य शुक्लपक्षे तु द्वादशी ।। १७ ।।\nबुद्धिः सम्पद्यते तस्य प्रियादर्शनलालसा ।।\nकोऽर्च्यस्तत्किं व्रतं चास्या एषा स्वपिति निर्जने ।।१८।।\nन सुप्ताया व्रतं किंचिद्दृश्यते धर्मसंचयः ।।\nन च विष्णुकृतं कर्म न चैवेश्वरचोदितम् ।।१९।।\nमनुना वै कृतो धर्म एष नैव न दृश्यते ।।\nन क्वाप्यपकृतो धर्मो महानपि न योगिनाम् ।। 137.१२० ।।\nन तत्र एष विद्येत यश्चरेद्व्रतमीदृशम् ।।\nबार्हस्पत्येषु धर्मेषु याम्येषु च न विद्यते ।। २१ ।।\nन एष विद्यते तत्र सुप्ता चरति यद्व्रतम् ।।\nभुक्त्वा तु कामभोगानि भुक्त्वा तु पिशितोदनम् ।।२२।।\nताम्बूलं रक्तवस्त्रं तु सुसूक्ष्मे पट्टवाससी ।।\nसुगन्धैर्भूषिता गात्रे सर्वरत्नसमायुता ।। २३ ।।\nमम कान्ता विशालाक्षी किमत्र चरते व्रतम् ।।\nकुप्येतापि तु सन्तुष्टा प्रिया मे कमलेक्षणा ।। २४ ।।\nअवश्यमेव द्रष्टव्या कीदृशं चरति व्रतम् ।।\nकिन्नरैः सुप्रलक्ष्येत वशीकरणमुत्तमम् ।। २५ ।।\nअथ योगीश्वरी भूत्वा यत्र गच्छति रोचते ।।\nअथवा चान्यसंसृष्टा कामरोगेण चावृता ।। २६ ।।\nएवं चिन्तयतस्तस्य अस्तं प्राप्तो दिवाकरः ।।\nसंवृत्ता रजनी सुभ्रूः सर्वसार्थसुखावहा ।। २७ ।।\nततो रात्र्यां व्यतीतायां प्रभातसमये शुभे ।।\nपठन्ति मागधा बन्दिसूता वैतालिकास्तथा ।। २८ ।।\nशङ्खदुन्दुभिनादैश्च बोधितो वसुधाधिपः ।।\nसर्वलोकहितार्थाय उदिते च दिवाकरे ।।२९।।\nयत्तदा चिन्तितं पूर्वं द्रष्टुकामेन तां प्रियाम् ।।\nसर्वचिन्तां परित्यज्य सा चिन्ता हृदि वर्त्तते ।। 137.१३०।।\nस्नातस्तु विधिना सोऽथ क्षौमाभ्यामुपसंवृतः ।।\nभूत्वा चोत्सारयामास आज्ञां दत्त्वा यथोचितम् ।। ३१ ।।\nव्रतस्थं यः स्पृशेन्मां तु नारी पुरुष एव च ।।\nधर्मयुक्तेन दण्डेन मम वध्यो भवेत्तु सः ।। ३२ ।।\nएवमाज्ञापयित्वा तु कालिङ्गो नृपतिः किल ।।\nगतश्च त्वरया धीमान्प्रविष्टस्तत्र सुव्रते ।। ३३ ।।\nपर्यङ्कस्य तले तत्र राजा दर्शनलालसः ।।\nविलोक्य तां वरारोहां ततश्चिन्तापरायणाम् ।।३ ४।।\nततः कमलपत्राक्षी वेदनायासपीडिता ।।\nरुजार्त्ता रुरुदे तत्र शिरोवेदनताडिता ।। ३५ ।।\nकिं मया तु कृतं कर्म पूर्वमेव सुदुष्करम् ।।\nयेनाहमीदृशीं प्राप्ता दशां पुण्यपरिक्षयात् ।। ३६ ।।\nभर्त्ता च मां न जानाति क्लिश्यमानामनाथवत् ।।\nअथ मां किं कथं भर्त्ता मन्यते स्वजनोऽपि वा ।।३७।।\nकथये किं शयाना तु सखीनां शयने स्थिता।।\nएवमत्र न युज्येत यन्मया परिचिन्तितम् ।। ३८ ।।\nकिंच वात्मनि दुःखस्य सर्वमेतच्च युज्यते ।।\nकिंच मां वक्ष्यते भर्त्ता किं च मामितरे जनाः ।। ३९ ।।\nअन्यायेन व्रतं चीर्णं सर्वतो विकृतं भवेत् ।।\nकदाचिदपि काले तु गच्छेत्सौकरवं प्रति ।। 137.१४० ।।\nततो ब्रूयामिदं वाक्यं यन्मे हृद्यवतिष्ठते ।।\nततः प्रियावचः श्रुत्वा समुत्थाय ततो नृपः ।। ४१ ।।\nदोर्भ्यामालिङ्ग्य वै भार्यां वाक्यमेतदुवाच ह ।।\nकिमिदं भाषसे भद्रे आत्मानं न प्रशंससि ।।४२ ।।\nअशोच्या शोचिता या तु यच्च निन्दसि चात्मनि ।।\nभिषजः किं न विद्यन्ते अष्टकर्मसमाहिताः ।।४३।।\nये तु संस्थापयेयुस्ते शिरसो वेदनां पराम् ।।\nत्वया पूर्वं व्रतमिषाद्वेदना यदि गोपिता ।।४४।।\nयेन वै क्लिश्यसे भद्रे शिरस्य सुखपीडिता ।।\nवायुना कफपित्तेन शोणितेन कफेन वा ।। ४५ ।।\nसन्निपातस्य दोषेण येनेदं पीड्यते शिरः ।।\nकाले विकाले कृत्वा वै पित्तोद्रेकं यशस्विति ।। ४६ ।।\nअश्नासि पिशितं चान्नं तेनेदं दूष्यते शिरः ।।\nक्रियतेऽत्र शिरावेधो रुधिरस्राव एव च ।। ४७ ।।\nदीयते चेच्छिरोऽभ्यङ्गः कथं तिष्ठति वेदना ।।\nकिमेतद्गोपितं भद्रे मयि तन्न निवेदितम् ।। ४८ ।।\nत्वया व्रतमिषेणायमात्मा संक्लिश्यते वृथा ।।\nया त्वं वै भाषसे वाक्यं सौकरे गमनं प्रति ।। ४९ ।।\nतत्र गोप्यं किमस्तीति येन ते परिवेदना ।।\nततः कमलपत्राक्षी सव्रीडा दुःखपीडिता ।। 137.१५० ।।\nभर्तुर्गृहीत्वा चरणौ सा पतिं प्रत्यभाषत ।।\nप्रसीद मे महाराज नेदं प्रष्टुं त्वमर्हसि ।। ५१ ।।\nमम पूर्वकथां वीर दुष्टकर्मानुसारिणीम् ।।\nततो भार्यावचः श्रुत्वा कलिङ्गानां जनाधिपः ।। ५२ ।।\nउवाच मधुरं वाक्यं सुहितेनान्तरात्मना ।।\nकिमिदं गोप्यते देवि ममाग्रे वरवर्णिनि ।। ५३ ।।\nतथ्यमेव महाभागे पृच्छ्यमाना यशस्विनि ।।\nततो भर्तृवचः श्रुत्वा विस्मयोत्फुल्ललोचना ।। ५४ ।।\nउवाच मधुरं वाक्यं कलिङ्गानां महाधिपम् ।।\nभर्त्ता धर्मो यशो भर्त्ता भर्त्तैव प्रियमात्मनः ।। ५५ ।।\nअवश्यमेव तद्वाच्यं यन्मां त्वं परिपृच्छति ।।\nतथापि नोत्सहे वक्तुं हृदि यत्परिवर्त्तते ।। ५६ ।।\nतव पीडाकरमिति तन्मां न प्रष्टुमर्हसि ।।\nएतद्दुःखं महाभाग हृदि मे परिवर्त्तते ।।५७।।\nसुखे हि वर्त्तसे नित्यं महाराजोऽसि सुन्दरः ।।\nबह्व्यो मत्सदृशा भार्यास्तिष्ठन्त्यन्तःपुरे तव।।५८।।\nप्राश्नासि पिशितान्नं च प्रावारान्भूषणानि च ।।\nआच्छादयसि यानैश्च हस्त्यश्वरथपृष्ठगः ।। ५९ ।।\nगच्छस्यनारतं राजन् किं स्थितं च मया विना ।।\nआज्ञा च तेऽप्रतिहता गन्धान्भोगांश्च सर्वशः ।। 137.१६० ।।\nबिभर्षि स्वेच्छया राजन्न मां संप्रष्टुमर्हसि ।।\nत्वं मे देवो गुरुः साक्षाद्भर्त्ता यज्ञः सनातनः ।। ६१ ।।\nधर्मश्चार्थश्च कामश्च यशः स्वर्गश्च मानद ।।\nपृष्टया मे सदा वाच्यं सर्वं सत्यं प्रियं तव ।। ६५ ।।\nपतिव्रतानां सर्वासामेष धर्मः सनातनः ।।\nन संशये नियोक्तव्यः सुखस्थो हि पतिः स्त्रिया ।।६३।।\nएतन्निश्चित्य मे पीडां न प्रष्टुं त्वमिहार्हसि ।।\nततो भार्यावचः श्रुत्वा कलिङ्गानां जनाधिपः ।। ६४ ।।\nउवाच मधुरं वाक्यं भार्यापीडाभिपीडितः ।।\nशृणु तत्त्वेन मे भद्रे शुभं वा यदि वाशुभम् ।।६५।।\nअवश्यमेव वक्तव्यं पृष्टया पतिना ध्रुवम् ।।\nयानि गुह्यान्यगुह्यानि स्त्रियो धर्मपथे स्थिताः ।। ६५ ।।\nभर्त्तारं च समासाद्य रहस्तां गोपयन्ति न ।।\nकृत्वा सुदुष्करं कर्म रागलोभप्रमोहिता ।। ६७ ।।\nया सुगोपायते गुह्यं सती सा नोच्यते बुधैः ।।\nएवं चिन्त्य महाभागे ब्रूहि सत्यं यशस्विनि ।।६८।।\nअधर्मस्ते न भविता गुह्यार्थकथने मम ।।\nततो भर्तृवचः श्रुत्वा सा देवी परमप्रिया ।। ६९ ।।\nप्रत्युवाच प्रियं वाक्यं राजानं धर्मवादिनम् ।।\nदेवो राजा गुरू राजा सोमो राजेति पठ्यते ।।137.१७०।।\nअवश्यमेव वक्तव्यमेष धर्मः सनातनः ।।\nयदि गुह्यं न मे कार्यं श्रूयतां राजसत्तम ।।७१।।\nअभिषिंचस्व राज्ये स्वे ज्येष्ठं पुत्रं कुलोचितम्।।\nएहि नाथ मया सार्द्धं क्षेत्रं सौकरवं प्रति।।७२।।\nततो भार्यावचः श्रुत्वा कलिंगानां जनाधिपः ।। ।\nबाढमित्येव वाक्येन छन्दयामास तां प्रियाम्।।७३।।\nदास्यामि राज्यं पुत्राय वचनात्तव सुन्दरि।।\nयथा पूर्वं मया लब्धं स्वपितुर्यद्यथाक्रमम् ।।७४।।\nइत्युक्त्वा तौ महाभागौ युक्तं चैव परस्परम् ।।\nराजा च राजपुत्री च निष्क्रान्तौ तद्गृहात्ततः ।। ७५ ।।\nततः कञ्चुकिनं दृष्ट्वा प्रोवाचोच्चस्वरेण च ।।\nअपसारय सर्वं वै जनमावृत्य तिष्ठति।।७६।।\nज्ञानकौतूहलो योऽत्र शीघ्रं गच्छत्वितो बहिः।।\nततो हलहलाशब्दः प्रवृत्तोऽन्तःपुरे महान्।।७७ ।।.\nकिमिदं कारणं वृत्तं येन चोत्सारिता वयम् ।।\nनाज्ञास्ति चिन्तालोलानामागतानां स्वकार्यतः ।। ७८ ।।\nअश्रोतव्यं भवेन्नूनं येन चोत्सारिता वयम् ।।\nततो भोज्यान्नपानानि भुक्त्वा रुच्या नृपः प्रियान् ।।७९।।\nसमं महिष्या चाचम्य क्षणं विश्रम्य पार्थिवः ।।\nअमात्यानानयामास ह्यभिषेक्तुं निजं सुतम् ।। 137.१८० ।।\nसम्प्राप्तान्सचिवांस्तत्र राजा वचनमब्रवीत् ।।\nराजधानी संस्क्रियतां मङ्गलाचारपूर्वकम् ।। ८१ ।।\nवृद्धामात्यमुपास्याथ कलिङ्गो धर्मसंहितम् ।।\nनीतिशास्त्रार्थतत्त्वज्ञमुवाचाविक्लवं वचः ।। ८२ ।।\nकाल्यमिच्छाम्यहं तात पुत्रं राज्येऽभिषेचितुम् ।।\nशीघ्रं सज्जं प्रकुर्वन्तु आभिषेचनिकं विधिम् ।।८३।।\nभूतमित्येव तं प्राहुः सचिवास्तं नराधिपम् ।।\nअस्माकमपि तच्चैव रोचते यत्प्रभाषसे ।।८४।।\nपुत्रस्ते राजशार्दूल सर्वलोकहिते रतः ।।\nप्रजानुरागवाञ्छूरो नीतिज्ञस्तु विचारकः ।।८५।।\nमनीषितं तव विभो सम्यङ् नो मनसः प्रियम् ।।\nएवमुक्त्वा गतामात्याः सूर्यश्चास्तमुपागतः ।।८६।।\nसुखेन सा गता रात्रिर्गीतगान्धर्ववादितैः ।।\nबोधितः स च राजा तु सूतमागधबन्दिभिः ।।८७।।\nवेतालिकैश्च सुश्रोणि सर्वमंगलपाठकैः ।।\nप्रभातायां तु शर्वर्यामुदिते च दिवाकरे ।। ८८ ।।\nमुहूर्त्तं शुभमासाद्य ह्यभिषिक्तः सुतः शुचिः ।।\nएवं दत्वा तदा राज्यं मूर्ध्नि चाघ्राय धर्मवित् ।। ८९ ।।\nउवाच मधुरं वाक्यं पुत्रं पुत्रवतां वरः ।।\nराज्यस्थेनापि ते पुत्र कर्त्तव्यं शृणु तन्मम ।। 137.१९० ।।\nयदीच्छेः परमं धर्मं पितॄणां तारणं तथा ।।\nदातव्यं न च हंतव्यं हंतव्याः पारदारिकाः ।। ९१ ।।\nबालघाताश्च हंतव्या हंतव्याः स्त्रीविघातकाः।।।\nन लोभः परभार्यासु ब्राह्मणीषु विशेषतः ।।९२।।\nसुरूपां परनारीं तु दृष्ट्वा चक्षुर्निमीलयेः ।।\nपरद्रव्येषु मा लोभः अन्यायोपार्ज्जितेषु च ।।९३।।\nन चिरं तिष्ठसि क्वापि कथंचन न पश्यसि ।।\nरक्षणीयश्च ते देशः कुशलन्यायसज्जितः ।। ९४ ।।\nनित्योद्युक्तेन स्थातव्यममात्यवचनं कुरु ।।\nअमात्यो यद्वचो ब्रूयात्तस्य कार्यं विमर्शयन् ।। ९५ ।।\nअवश्यमेव कर्त्तव्यं शरीरपरिरक्षणम् ।।\nप्रजा येन प्रमोदंति येन तुष्यंति ब्राह्मणाः ।। ९५ ।।\nएवं ते पुत्र कर्त्तव्यं मम प्रियहितैषिणा ।।\nसप्तव्यसनवर्गोऽत्र दोषो राज्ञां महान्भवेत् ।। ९७ ।।\nअर्थदूषणकं चैव न कर्त्तव्यं कदाचन ।।\nअमात्यं नाप्रियं ब्रूया यमिच्छे राजकर्मणि ।। ९८ ।।\nनाहं निवारणीयस्ते गमनाय पथे स्थितः ।।\nएतन्मे क्रियतां शीघ्रं यदीच्छसि मम प्रियम् ।। ९९ ।।\nततः पितुर्वचः श्रुत्वा राजपुत्रो यशस्विनि ।।\nपितुः पादौ तु संगृह्य करुणं प्रत्युवाच तम् ।। 137.२०० ।।\nमम किं तात राज्येन कोशेन च बलेन च ।।\nयस्त्वया रहितस्तात न शक्नोमि विचेष्टितुम् ।। १ ।।\nअभिषेकं राजशब्दं मम संज्ञापितं त्वया ।।\nएतन्न बहुमन्येऽहं विना तात त्वया ह्यहम् ।। २ ।।\nक्रीडामेवाऽत्र जानामि येन क्रीडन्ति बालकाः ।।\nराज्यचिन्तां न जानामि राजानो यां तु कुर्वते ।।३।।\nततः पुत्रवचः श्रुत्वा कलिङ्गानां महीपतिः ।।\nउवाच मधुरं वाक्यं सामपूर्वं यशस्विनि ।। ४ ।।\nयच्चेदं भाषसे पुत्र नाहं जानामि तद्वचः ।।\nपुत्र शिक्षापयिष्यन्ति पौरजानपदास्तव ।। ५ ।।\nएवं संदिश्य तं तत्र स राजा धर्मशास्त्रतः ।।\nगमनाय मतिं चक्रे क्षेत्रं सौकरवं प्रति ।। ६ ।।\nतं प्रयान्तं ततो दृष्ट्वा पौरजानपदास्तव ।। ५।।\nसकलत्रसुताः सर्वेऽप्यनुयान्ति नराधिपम् ।। ७ ।।\nहस्त्यश्वरथयानानि स्त्रियश्चान्तःपुरस्थिताः ।।\nसंहृष्टमनसः सर्वे अनुयान्ति नराधिपम् ।।८।।\nअथ दीर्घेण कालेन प्राप्य सौकरवं तदा ।।\nधनधान्यसमृद्ध्यादि प्रददौ तत्र माधवि ।।९।।\nएवं गच्छति काले तु तयोस्तत्र वसुन्धरे ।।\nप्रवर्त्तमानयोर्नित्यं धर्मे कर्मणि शुद्धयोः ।। 137.२१० ।।\nततः स पद्मपत्राक्षः कलिङ्गानां जनाधिपः ।।\nउवाच मधुरं वाक्यं कांचीराजसुतां तदा ।।११ ।।\nपूर्णं वर्षसहस्रं वै जीवितं मम सुन्दरि ।।\nब्रूहि तत्परमं गुह्यं यन्मया पूर्वपृच्छितम् ।। १२ ।।\nततो भर्त्तुर्वचः श्रुत्वा प्रहस्य रुचिरेक्षणा ।।\nउभौ तौ चरणौ गृह्य राजानं वाक्यमब्रवीत् ।। १३ ।।\nएवमेतन्महाभाग यन्मां त्वं परिपृच्छसि ।।\nउपोष्य तु त्रिरात्रं त्वं पश्चाच्छ्रोष्यसि मानद।।१४।।\nबाढमित्येव तां राजा प्रत्युवाच यशस्विनि ।।\nपद्मपत्रविशालाक्षि पूर्णचन्द्रनिभानने।।१५।।\nयथा वदसि सुश्रोणि तथैव मम रोचते ।।\nदन्तकाष्ठं समादाय द्वादशांगुलमायतम् ।। १६ ।।\nस्नात्वा सङ्कल्पयामास त्रिरात्रं नियमान्वितौ ।।\nउपोष्य तौ त्रिरात्रं तु विधिना नियमान्वितौ ।।१७।।\nततः स्नातौ शुची क्षौमे परिधाय तु वाससी ।।\nप्रणम्य भूषितौ विष्णुं दम्पती तदनन्तरम् ।।१८।।\nततः सा सुन्दरी भूषां समुत्तार्य शुभेक्षणा।।\nमह्यं निवेदयामास प्रोवाच च जनेश्वरम्।।१९।।\nएह्येहि नाथ गच्छावः पश्य गोप्यं मनीषितम्।।\nततो हस्ते पतिं गृह्य उद्वाह इव सुन्दरी।।137.२२०।।\nउवाच मधुरं वाक्यं कलिंगाधिपतिं तथा।।\nसृगाली पूर्वमेवाहं तिर्य्यग्योनिव्यवस्थिता।।२१।।\nविद्धास्मि सोमदत्तेन बाणेन मृगलिप्सुना।।\nएतं शिरसि मे राजन्पश्य बाणं सुसंस्कृतम्।।२२।।\nयस्य दोषेण मेऽप्येष रुजा शिरसि संस्थिता।।\nकांचीराजकुले जन्म पित्रा दत्ता तव प्रिया।।२३।।\nक्षेत्रप्रभावान्मे सैषा जाता सिद्धिर्नमोऽस्तु ते।।\nस ततः पद्मपत्राक्षः कलिङ्गानां जनाधिपः।।२४।।\nश्रुत्वा राजा प्रियां वाक्यं प्रत्युवाच स्मृतिङ्गतः।।\nअहं गृध्रो महाभागे तेनैव वनचारिणा।।२५।।\nसोमदत्तेन बाणेन एकेनैव निपातितः।।\nततो जातोऽस्म्यहं भद्रे कलिंगानां जनाधिपः।।२६।।\nजातोऽस्मि परमा व्युष्टिः प्राप्तं राज्यं मया महत्।।\nसिद्धिर्लब्धा वरारोहे मया सर्वांगसुन्दरि।।२७।।\nअकामपतितेनापि पश्य क्षेत्रस्य वै फलम्।।\nये च भागवतश्रेष्ठा ये च नारायणप्रियाः।।२८।।\nपौरजानपदाः सर्वे श्रुत्वा तु तदनन्तरम्।।\nलाभालाभौ परित्यज्य सर्वकर्माण्यकारयन्।।२९।।\nतत्रैव मरणं प्रापुः सर्वसंगविवर्जिताः।।\nश्वेतद्वीपं ततः प्राप्ताः सर्व एव चतुर्भुजाः।।137.२३०।।\nसर्वे शङ्खधराश्चैव सर्वे चायुधसंयुताः।.\nताः स्त्रियश्च वरारोहे स्तुतिमान्या महौजसः।।३१।।\nश्वेतद्वीपे प्रमोदन्ते सर्वभोगसमन्विताः।।\nएवं ते कथितं भूमे व्युष्टिः सौकरवे महत्।।३२।।\nअकामपतिताश्चैव श्वेतद्वीपमुपागताः।।\nय एतेन विधानेन वासं तीर्थे तु कारयेत्।।३३।।\nमरणं च विशालाक्षि श्वेतद्वीपं च गच्छति।।\nअन्यच्च ते प्रवक्ष्यामि तच्छृणुष्व वसुन्धरे।।३४।।\nस्नानादाखोटके तीर्थे यत्फलं समुपाश्नुते।।\nदशवर्षसहस्राणि दशवर्षशतानि च ।।३५।।\nनन्दनं समवाश्रित्य मोदन्ते चैव सर्वदा।।\nततः स्वर्गात्परिभ्रष्टो जायते विपुले कुले।।३६।।\nमद्भक्तश्चैव जायेत एवमेतन्न संशयः।।\nपुनरन्यत्प्रवक्ष्यामि स्नातो गृध्रवटे नरः।।३७।।\nयत्फलं समवाप्नोति स्नानमात्रकृतोदकः।।\nनववर्षसहस्राणि नववर्षशतानि च।।३८।।\nइन्द्रलोकं समासाद्य मोदते निर्जरैः सह।।\nइन्द्रलोकात्परिभ्रष्टो मम तीर्थप्रभावतः।।३९।।\nसर्वसङ्गं परित्यज्य मद्भक्तश्चैव जायते।।\nएतत्ते कथितं भद्रे स्नानमात्रस्य यत्फलम्।।137.२४०।।\nयत्त्वया पृच्छितं पूर्वं सर्वसंसारमोक्षणम्।।\nततो नारायणाच्छ्रुत्वा पृथिवी संशितव्रता।।४१।।\nउवाच मधुरं वाक्यं लोकनाथं जनार्दनम्।।\nकेन कर्मविपाकेन तीर्थं पुनरवाप्यते।।४२।।\nस्नानं वा मरणं देव यथावद्वक्तुमर्हसि।।\nश्रीवराह उवाच ।।\nशृणु देवि महाभागे पूर्वधर्मकृतो नराः ।।४३।।\nकेनचित्कर्मदोषेण तिर्यग्योनिमवाप्य हि ।।\nजन्मान्तरार्जितैः पुण्यैस्तीर्थस्नान जपादिभिः ।।४४।।\nमहादानैश्च लभ्येत तीर्थे पञ्चत्वमर्च्चकैः ।।\nजन्मान्तरकृतं कर्म यत्स्वल्पमपि वा बहु ।। ४५ ।।\nतत्कदाचित्फलत्येव न तस्य परिसंक्षयः ।।\nकदाचिद्वासहायो वै पुण्यतीर्थादिदर्शनात् ।। ४६ ।।\nदुर्बलं प्रबलम्भूत्वा प्रबलं दुर्बलम्भवेत् ।।\nपापान्तरं समासाद्य गहना कर्मणो गतिः ।। ४७ ।।\nयदल्पमिव दृश्येत तन्महत्त्वाय कल्पते ।।\nअत एव मनुष्यत्वं प्राप्तं राजत्वमेव च ।। ४८ ।।\nसृगाली चैव गृध्रश्च तीर्थस्यैव प्रभावतः ।।\nमरणादेव सम्प्राप्य क्षीणपापौ स्मृतिं पुनः ।। ४९ ।।\nश्वेतद्वीपं ततः प्राप्तौ जानीहि त्वं वसुन्धरे ।।\nपुनरन्यत्प्रवक्ष्यामि तच्छृणुष्व वसुन्धरे ।।137.२५० ।।\nतीर्थं वैवस्वतं नाम यत्रार्कस्तप्तवांस्तपः ।।\nकदाचित्पुत्रकामेन मार्त्तण्डेन महत्तपः ।।५१ ।।\nकृतं चान्द्रायणं तत्र दशवर्षसहस्रकम् ।।\nततः सप्तसहस्राणि वायुभक्षस्तु संस्थितः ।। ५२ ।।\nततस्तुष्टोऽस्म्यहं भद्रे सूर्यस्य सुमहौजसः ।।\nवरेण छन्दयामास आदित्यं तदनन्तरम् ।। ५१३ ।।\nविवस्वन्तं महाभागं मम कर्मपरायणम् ।।\nवरं वरय भद्रं ते यस्ते मनसि वर्त्तते ।।५४ ।।\nततो ममवचः श्रुत्वा कश्यपस्य सुतो बली ।।\nमधुरं स्वरमादाय प्रत्युवाच महद्वचः ।।५५।।\nयदि देव प्रसन्नोऽसि अयं मे दीयतां वरः ।।\nपुत्रमिच्छाम्यहं देव प्रसादात्ते सुरेश्वर ।।५६।।।\nविवस्वद्वचनं श्रुत्वा तुष्टोऽहं तस्य सुन्दरि ।।\nतस्य शुद्धेन मनसा प्रोक्तवानस्मि सुन्दरि ।। ५७ ।।\nयमश्च यमुना चैव मिथुनं जनयिष्यतः ।।\nएवं तस्य वरं दत्त्वा आदित्यस्य वसुन्धरे ।। ५८ ।।\nआत्मयोगप्रभावेण तत्रैवान्तर्हितोऽभवम् ।।\nआदित्योऽपि गतो भद्रे वेश्म  स्वं च महाधनम् ।।५९।।\nपुण्यं सौकरवे कृत्वा सुदुष्करतरं महत् ।।\nअष्टमेन तु भक्तेन यस्तु स्नाति वसुन्धरे ।।137.२६० ।।\nदशवर्षसहस्राणि सूर्यलोके महीयते ।।\nअथवा तत्र सुश्रोणि म्रियते पुण्यवान्नरः ।।६१ ।।\nयमलोकं न गच्छेत्तु तीर्थस्यास्य प्रभावतः ।।\nएतत्ते कथितं भद्रे स्नानस्य मरणस्य च ।।६२।।\nफलं चैव यथावृत्तं तीर्थे सौकरवे मम ।।\nआख्यानानां महाख्यानं क्रियाणां च महाक्रिया ।। ६३ ।।\nएष जप्यः प्रमाणं च सन्ध्योपासनमेव च ।।\nएष तेजश्च मन्त्रश्च सर्वभागवतप्रियम्।।६४।।\nपिशुनाय न दातव्यं मूर्खे भागवते न तु ।।\nन च वैश्याय शूद्राय येन जानन्ति मां परम् ।।६५।।\nपण्डितानां सभामध्ये ये च भागवता भुवि ।।\nमठे ब्राह्मणमध्ये तु ये च वेदविदां वराः ।। ६६ ।।\nदीक्षिताय च दातव्यं ये च शास्त्राणि जानते ।।\nएतत्ते कथितं भद्रे पुण्यं सौकरवे महत् ।।६७।।\nय एतत्पठते सुभ्रु कल्य उत्थाय मानवः ।।\nतेन द्वादशवर्षाणि चिन्तितोऽहं न संशयः ।।६८।।\nन स जायेत गर्भेषु मुक्तिमाप्नोति शाश्वतीम् ।।\nयः पठेदकेमध्यायं तारयेत्स कुलान्दश ।। ६९ ।।\nइति श्रीवराहपुराणे भगवच्छास्त्रे तीर्थमाहात्म्ये सौकरवे गृध्रजम्बूकाख्याने आदित्यवरप्रदानादिकं नाम सप्तत्रिंशदधिकशततमोऽध्यायः ।। १३७।।\nइति गृध्रजम्बूकोपाख्यानं समाप्तम्।।"
  }
]
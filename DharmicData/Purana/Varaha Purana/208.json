[
  {
    "text": "अथ पतिव्रतोपाख्यानवर्णनम् ।।\nऋषिपुत्र उवाच ।।\nमुहूर्त्तस्य तु कालस्य दिव्याभरणभूषितान् ।।\nप्रयातान्दिवि संप्रेक्ष्य विमानैः सूर्यसन्निभैः ।। १ ।।\nब्राह्मणास्तपसा सिद्धाः सपत्नीकाः सबान्धवाः ।।\nसानुरागा ह्युभयतो मन्युनाभिपरिप्लुताः ।। २ ।।\nविवर्णवदनो राजा प्रभातेजोविवर्जितः ।।\nअचिरादेव सञ्जातः क्रोधेन भृशदुःखितः ।। ३ ।।\nतं तथा निष्प्रभं दृष्ट्वा धर्मराजं तपोधनः ।।\nनारदश्चाब्रवीत्तत्र ज्ञात्वा तस्य मनोगतम् ।। ४ ।।\nअपि त्वं भ्राजमानस्तु पशोः पतिरिवापरः ।।\nकस्मात्ते शोभनं वक्त्रं क्षणाद्वैवर्ण्यमापतत् ।। ५ ।।\nविनिःश्वसन्यथा नागः कस्मात्त्वं परितप्यसे ।।\nराजन्कस्माद्बिभेषि त्वमेतदिच्छामि वेदितुम् ।। ६ ।।\nयम उवाच ।।\nविवर्णं जायते वक्त्रं शुष्यते न च संशयः ।।\nयन्मया हीदृशं दृष्टं श्रूयतां तन्महामुने ।। ७ ।।\nयायावरास्तु ये विप्रा उञ्छवृत्तिपरायणाः ।।\nदृढस्वाध्यायतपसो ह्रीमन्तो ह्यनसूयकाः ।। ८ ।।\nअतिथिप्रियकाश्चैव नित्ययुक्ता जितेन्द्रियाः ।।\nते त्वहंमानिनः सर्वे गच्छन्त्युपरि मे द्विज ।। ९ ।।\nन च मामुपतिष्ठन्ति न चैव वशगा मम ।।\nमस्तकं मम गच्छन्ति सपत्नीकाः सहानुगाः ।। 208.१० ।।\nदिव्यगन्धैर्विलिप्ताङ्गा माल्यभूषितवाससः ।।\nसृजन्तो मम माल्यानि तेन ताम्ये द्विजोत्तम ।। ११ ।।\nमृत्यो तिष्ठसि कस्यार्थे को वा मृत्युः कथं भवेत् ।।\nकि त्वं न भाषसे मृत्यो ब्रूहि लोके निरर्थकः ।। १२ ।।\nलोभासक्तान्सदा   हंसि पापिष्ठान्धर्मवर्जितान् ।।\nएषां तपसि सिद्धानां नाहं विग्रहवानिह ।। १३ ।।\nनिग्रहानुग्रहौ नापि मया शक्यौ महात्मनाम् ।।\nकर्त्तुं वा प्रतिषेद्धुं वा तेन तप्ये भृशं मुने .।। १४ ।।\nएतस्मिन्नन्तरे तत्र विमानेन महाद्युतिः ।।\nपतिव्रता समं भर्त्रा सानुगा सपरिच्छदा।।१५।।\nमहता तूर्यघोषेण सम्प्राप्ता प्रियदर्शना ।।\nधर्मराजहितं सर्वं धर्मज्ञा धर्मवत्सला ।।१६।।\nसाब्रवीत्तु विमानस्था साधयन्ती शुभाङ्गना ।।\nविचित्रं प्रसृतं वाक्यं सर्वसत्त्वसुखावहम् ।। १७।।\nपतिव्रतोवाच।।\nधर्मराज महाबाहो कृतज्ञः सर्वसम्मतः ।।\nमैवमीर्षां कुरुष्व त्वं ब्राह्मणेषु तपस्विसु।।\nएतेषां तपसां वीर माहात्म्यं बलमेव च ।।\nअचिन्त्याः सर्वभूतानां ब्राह्मणा वेदपारगाः ।।१९ ।।\nब्राह्मणाः सततं पूज्या ब्राह्मणाः सर्वदेवताः ।।\nमात्सर्यं क्रोधसंयुक्तं न कर्त्तव्यं द्विजातिषु ।।208.२०।।\nत्वया शुभाशुभं कर्म नित्यं पूजा मनस्विनाम् ।।\nरागो वा रोषमोहौ वा न कर्तव्यौ सदा सताम् ।। २१ ।।\nप्रयाता गगने दृष्टा विद्युत्सौदामिनी यथा ।।\nदृष्ट्वा पतिव्रतां नारीं धर्मराजेन पूजिताम् ।। २२ ।।\nअब्रवीन्नारदस्तत्र धर्मराजं तथागतम् ।। २३ ।।\nनारद उवाच ।।\nका चैषा सुमहाभागा सुरूपा प्रमदोत्तमा ।।\nया त्वया पूजिता राजन् हितमुक्त्वा गता पुनः ।।२४।।\nएतदिच्छाम्यहं ज्ञातुं परं कौतूहलं हि मे ।।\nएतन्मे सुमहाभाग कथयस्व समासतः ।।२५।।\nयम उवाच ।।\nअहं ते कथयिष्यामि कथां परमशोभनाम् ।।\nएषा मया यथा तात पूजितापि च कृत्स्नशः ।। २६ ।।\nपुरा कृतयुगे तात निमिर्नाम महायशाः ।।\nआसीद्राजा महातेजाः सत्यसन्ध  इति श्रुतः ।। २७ ।।\nतस्य पुत्रो मिथिर्नाम जननाज्जनकोऽभवत् ।।\nतस्य रूपवती नाम पत्नी प्रियहिते रता ।। २८ ।।\nसा चाप शुभकर्माणि पतिभक्ता पतिव्रता ।।\nप्रीत्या परमया युक्ता भर्त्तुर्वचनकारिणी ।। २९ ।।\nसोऽपि राजा महाभागः सर्वभूतहिते रतः ।।\nधर्मात्मा च महात्मा च सत्यसन्धो महातपाः ।। 208.३० ।।\nय इमां पृथिवीं सर्वां धर्मेण परिपालयन् ।।\nन व्याधिर्न जरा मृत्युस्तस्मिन्राजनि शासति ।। ३१ ।।\nववर्ष सततं देवस्तस्य राष्ट्रे महाद्युतेः ।।\nएवं बहुगुणोपेतं तस्य राज्यं महात्मनः ।। ३२ ।।\nन कश्चिद् दृश्यते मर्त्यो रुजार्त्तो दुःखितोऽपि वा ।।\nअथात्र बहुकालस्य राजानं मिथिलाधिपम्।।३३।।\nउवाच राज्ञी विप्रेन्द्र विनयात्प्रश्रितं वचः।।३४।।\nराज्ञ्युवाच ।।\nभृत्यानां च द्विजातीनां तथा परिजनस्य च ।।\nयदस्ति द्रविणं किंचित्पृथिव्यां यद्गृहे च ते ।। ३५।।\nविनियुक्तं तु तत्सर्वं सान्निध्यं तु तथा त्वया ।।\nन च राजन्विजानासि भोजनस्य प्रशंससि ।। ३६ ।।\nनास्ति तन्नियमः कश्चित्पुष्पमूल्यं च नास्ति नः ।।\nन वा गवादिकं किंचिन्न च वस्त्राणि कर्हिचित् ।। ३७ ।।\nन चैव वार्षिकः कश्चिद्विद्यते भाजनस्य च ।।\nदृश्यते हि महाराज मम चैवाथ सुव्रत ।। ३८ ।।\nयत्कर्तव्यं मया वापि तन्मे ब्रूहि नराधिप ।।\nकर्त्र्यस्म्यहं विशेषेण यद्वाक्यमपि मन्यसे ।। ३९ ।।\nराजोवाच ।।\nन शक्यमुपरोधेन वक्तुं भामिनि विप्रियम् ।।\nन च पश्याम्यहं देवि तव चैव जनस्य च ।। 208.४० ।।\nतद्ब्रवीमि यथाशक्त्या यदि मे मन्यसे प्रिये ।।\nहविष्ये वर्त्तमानानामिदं वर्षशतं गतम् ।। ४१ ।।\nकुद्दालेन हि काष्ठेन क्षेत्रं वै कुर्महे प्रिये ।।\nततो धर्मविधिं तत्त्वात्प्राप्नुयां मे न संशयः ।।४२।।।\nभक्ष्यं भोज्यं च ये ये च ततस्त्वं सुखमाप्स्यसि ।।\nएवमुक्ता ततो राज्ञी राजानमिदमब्रवीत् ।। ४३ ।।\nदेव्युवाच ।।\nभृत्यानां तु सहस्राणि तव राजन्निवेशने ।।\nअश्वानां च गजानां च सैरिभानां तथैव च ।। ४४ ।।\nउष्ट्राणां महिषाणां च खराणां च महायशाः ।।\nएते सर्वे कथं राजन्न कुर्वन्ति तवेप्सितम् ।। ४५ ।।\nराजोवाच ।।\nनियुक्तानि हि कर्माणि वार्षिकाणीतराणि च ।।\nसर्वकर्माणि कुर्वन्ति ये भृत्या मे वरानने ।। ४६ ।।\nबलीवर्दाः खरा अश्वा गजा उष्ट्रा ह्यनेकशः ।।\nसर्वे नियुक्ता मे देवि सर्वकर्मसु शोभने ।। ४७ ।।\nआयसं त्रापुषं ताम्रं राजतं कांचनं तथा ।।\nनियुक्तानि तु सर्वाणि सर्व कर्मस्वनिन्दिते ।। ४८ ।।\nननु पश्याम्यहं देवि किंचिद्धैमं न चायसम् ।।\nयेन कुर्यामहं देवि कुद्दालं सुसमाहितः ।।४९।।\nएवमुक्ता महादेवी  तेन राज्ञा सुशोभना ।।\nहृष्टपुष्टमना देवी राजानमिदमब्रवीत् ।। 208.५० ।।\nगच्छ राजन्यथाकाममनुयास्यामि पृष्ठतः ।।\nएवमुक्तः सुनिष्क्रान्तः सभार्यः स नरेश्वरः ।। ५१ ।।\nततो राजा च देवी च क्षेत्रं मृगयतस्तदा ।।\nगतौ च परमाध्वानं ततो राजाब्रवीदिदम् ।। ५२ ।।\nइदं भद्रं मम क्षेत्रमास्स्वात्र वरवर्णिनि ।।\nयावद्गुल्मानिमान् भद्रे कण्टकांश्च वरानने ।। ५३ ।।\nअहं छिनद्मि वै देवि त्वमेताञ्छोधय प्रिये ।।\nएष ते कर्म योगस्तु ततः प्राप्स्यामि चेप्सितम् ।। ५४ ।।\nएवमुक्ता महादेवी तेन राज्ञा तपोधन ।।\nउवाच मधुरं वाक्यं प्रहसन्ती नृपाङ्गना ।। ५५ ।।\nवृक्षोऽत्र दृश्यते पार्श्वे सौवर्णो गुल्म एव च ।।\nपानीयस्य तु सान्निध्यं न किंचिदिह दृश्यते ।। ५६ ।।\nकथं क्षेत्रं करिष्यावो हृद्रोगस्य तु कारकम् ।।\nइयं नदी ह्ययं वृक्ष इयं भूमिः समांसला ।। ५७ ।।\nअस्मिन्वापि कृतं कर्म कथं गुणकरं भवेत् ।।\nतस्यास्तद्वचनं श्रुत्वा राजा वचनमब्रवीत् ।। ५८ ।।\nशुभं सानुनयं वाक्यं भूतानां गुणवत्सलः ।।\nपूर्वगृहे भवेत्पूर्वं विनियुक्तं तथा प्रिये ।। ५९ ।।\nपानीयस्य तु पार्श्वेन सन्निकृष्टेन सुन्दरि ।।\nचतुर्थं जनपर्यन्तं न किंचिदिह दृश्यते ।। 208.६० ।।\nअयं गृहो महादेवि न च बाधाऽत्र कस्यचित् ।।\nततस्तच्छोधयामास तत्क्षेत्रं भार्यया सह ।। ६१ ।।\nवियन्मध्ये तथोग्रश्च सविता तपते सदा ।।\nसमृद्धश्च तदा तत्र निदाघः काल आगतः ।। ६२ ।।\nप्रवृद्धो दारुणो घर्मः कालश्चैवातिदारुणः ।।\nततः सा तृषिता देवी क्षुधिता च तपस्विनी ।। ६३ ।।\nस्निग्धौ ताम्रतलौ पादौ तस्यां सन्तापमागतौ ।।\nगुणप्रवाहरक्तौ तु तस्याः पादौ च सुव्रत ।। ६४ ।।\nसूर्यस्य पादा मध्याह्ने तापयन्त्यग्निसन्निभाः ।।\nततः सा व्यथिता देवी भर्त्तारमिदमब्रवीत् ।। ६५ ।।\nतृषितास्मि महाराज भृशमुष्णेन पीडिता ।।\nपानीयं दीयतां राजन्मम शीघ्रं प्रसादतः ।। ६६ ।।\nइत्युक्त्वा पतिता देवी विह्वला दुःखपीडिता ।।\nपतन्त्या च तया सूर्यो दृष्टो विह्वलया तथा ।। ६७ ।।\nयदृच्छया पतन्त्या तु सूर्यः कोपेन वीक्षितः ।।\nततो विवस्वान् भगवान् सन्त्रस्तो गगने तदा ।। ६८।।\nदिवं मुक्त्वा महातेजाः पतितो धरणीतले ।।\nततो दृष्ट्वा तु राजाऽसौ स्वभावेन च वर्जितम् ।। ६९ ।।\nकिमर्थमिह तेजस्विंस्त्यक्त्वा मण्डलमागतः ।।\nकिं करोमि महातेजाः सर्वलोकनमस्कृतः ।। 208.७० ।।\nएवं ब्रुवन्तं राजानं सूर्यः सानुनयोऽब्रवीत् ।।\nपतिव्रता शुभाक्षी च ममैषा रुषिता भृशम् ।। ७१ ।।\nततोऽहं पतितो राजंस्तव कार्यानुशासनः ।।\nअनया सदृशी नारी त्रैलोक्ये नैव विद्यते ।। ७२ ।।\nपृथिव्यां स्वर्गलोके वा न काचिदिह दृश्यते ।।\nअहोऽस्याः परमं सत्त्वमहोऽस्याः परमं तपः ।। ७३।।\nअहो धैर्यं च शक्तिश्च तवैवं शंसिता गुणाः।।\nतथेयं ते महाभाग तव चित्तानुसारिणी।।७४।।\nअनुरूपा विशुद्धा च तपसा च वराङ्गना।।\nपतिव्रता च साध्वी च नित्यं तव हिते रता।।७९।।\nसदृशी ते महाभाग शक्रस्येव यथा शची ।।\nपात्रं पात्रवता प्राप्तं सुकृतस्य महत्फलम् ।।७६।।\nअनुरूपः सुरूपो वा यतो जातः सुयन्त्रितः ।।\nमा च ते वितथः कामो भवेच्चैव नराधिपः ।।७७ ।।\nकुरुष्व दयितं क्षेत्रं यथा मनसि वर्त्तते ।।\nभोजनार्थं महाराज त्वदन्यो न हि विद्यते।।७८।।\nफलदं च यशस्यं च भविष्यति हि कामदम्।।\nएवमुक्त्वा ततः सूर्यः ससर्ज जलभाजनम्।।७९।।\nउपानहौ च छत्रं च दिव्यालंकार भूषितम् ।।\nददौ च राज्ञे सविता प्रीत्या परमया युतः ।।208.८० ।।\nउपभोक्तुं सुखस्यार्थं सुपुण्यस्य विशेषतः ।।\nदत्त्वा तत्पुण्यकर्माणं ततः प्राह दिवाकरः ।। ८१ ।।\nएवमुक्त्वा तु भगवांस्तथा तत्कृतवान् क्वचित् ।।\nराज्ञा च जनकेनैव प्रियाया हितकाम्यया ।। ८२ ।।\nततः साप्यायिता देवी तोयेन शुभलक्षणा ।।\nलब्धसंज्ञा गतभया राजानमिदमब्रवीत् ।। ८३ ।।\nदेवी दृष्ट्वा तदाश्चर्यं विस्मयोत्फुल्ललोचना ।।\nकेन दत्तं शुभं तोयं दिव्यं छत्रमुपानहौ ।। ८४ ।।\nएतन्मे संशयं राजन्कथयस्व तपोधन ।।\nराजोवाच ।।\nएष देवो महादेवि विवस्वान्नाम नामतः ।। ८५ ।।\nतवानुकम्पया देवि मुक्त्वाकाशमिहागतः ।।\nएवमुक्ता तु सा देवी भर्त्तारमिदमब्रवीत् ।। ८६ ।।\nकरवाण्यस्य कां प्रीतिं ज्ञायतामस्य वाच्छितम् ।।\nततो राजा महातेजाः प्रणिपत्य कृताञ्जलिः ।। ८७ ।।\nविज्ञापयामास तदा भगवन् किं करोमि ते ।।\nएवमुक्तो नरेन्द्रेण सूर्यो वचनमब्रवीत् ।। ८८ ।।\nअभयं मे महाराज स्त्रीभ्यो भवतु मानद ।।\nतच्छ्रुत्वा वचनं तस्य भास्करस्य तु मानदः ।। ८९ ।।\nतां प्रियां प्रीतहृदयां श्रावयंस्तस्य भाषितम् ।।\nराज्ञस्तु वचनं श्रुत्वा देवी वचनमब्रवीत् ।। 208.९० ।।\nप्रीत्या परमया युक्ता तस्य राज्ञो मनःप्रिया ।।\nरश्मीनां तारणार्थाय छत्रं दत्त्वा तु कुण्डिकाम् ।। ९१ ।।\nइमौ चोपानहौ दत्त्वा चौभौ पादस्य शङ्करौ ।।\nअभयं ते महाभाग यथा त्वं वृतवानसि ।। ९२ ।।\nएवं पतिव्रतां विप्र पूजयामि नमामि च ।। ९३ ।।\nइति श्रीवराहपुराणे संसारचक्रे पतिव्रतोपाख्यानं नाम अष्टाधिकद्विशततमोऽध्यायः ।। २०८ ।।"
  }
]
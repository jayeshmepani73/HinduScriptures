[
  {
    "text": "।। अथ रुद्रमाहात्म्यम् ।।\nवराह उवाच ।।\nअथ रुद्रव्रतोत्पत्तिं शृणु देवि वरानने ।।\nयेन ज्ञातेन पापेभ्यो मुच्यते नात्र संशयः ।।१।।\nब्रह्मणा तु यदा सृष्टः पूर्वं रुद्रो वरानने ।।\nतृतीये जन्मनि विभुः पिङ्गाक्षो नीललोहितः ।।२।।\nतदा कौतूहलाद्ब्रह्मा स्कन्धे तं जगृहे प्रभुः ।।\nस्कन्धारूढस्तदा रुद्रो ब्रह्मणोऽव्यक्तजन्मनः ।। ३ ।।\nजन्मतश्च शिरो यद्धि पंचमं तज्जगाद ह ।।\nमन्त्रमाथर्वणं रुद्रो येन सद्यः प्रमुच्यते ।। ४ ।।\nकपालिन् रुद्र बभ्रोऽथ भव कैरात सुव्रत ।।\nपाहि विश्वं विशालाक्ष कुमार वरविक्रम ।। ५ ।।\nएवमुक्तस्तदा रुद्रो भविष्यैर्नामभिर्भवः ।।\nकपालशब्दात्कुपितस्तच्छिरो विचकर्त्त ह ।। ६ ।।\nवामाङ्गुष्ठनखेनाद्यं प्राजापत्यं विचक्षणः ।।\nतन्निकृत्तं शिरो धात्रि हस्तलग्नं बभूव ह।।७।।\nतस्मिन्निकृत्ते शिरसि प्राजापत्यं त्रिलोचनः।।\nब्रह्माणं प्रयतो भूत्वा रुद्रो वचनमब्रवीत् ।।८।।\nरुद्र उवाच ।।\nकथं कपालं मे देव करात्पतति सुव्रत ।।\nनश्यते च कथं पापं ममैतद्वद सुव्रत ।। ९ ।।\nब्रह्मोवाच ।।\nइदमेव व्रतं देव चर कापालिकं विभो ।।\nसमयाचारसंयुक्तं कृत्वा स्वेनैव तेजसा ।।97.१० ।।\nएवमुक्तस्तदा रुद्रो ब्रह्मणाऽव्यक्तमूर्त्तिना ।।\nआजगाम गिरिं गन्तुं माहेन्द्रं पापनाशनम् ।। ११ ।।\nतत्र स्थित्वा महादेवस्तच्छिरो बिभिदे त्रिधा ।।\nतस्मिन् भिन्ने पृथक्केशान्गृहीत्वा भगवान्भवः ।। १२ ।।\nयज्ञोपवीतं केशं तु महास्थ्नाक्षमणींस्तथा ।।\nकपालशकलं चैकमसृक्पूर्णं करे स्थितम् ।। १३ ।।\nअपरं खण्डशः कृत्वा जटाजूटे न्यवेशयत् ।।\nएवं कृत्वा महादेवो बभ्रामेमां वसुन्धराम् ।। १४ ।।\nसप्तद्वीपवतीं पुण्यां मज्जंस्तीर्थेषु नित्यशः ।।\nसमुद्रे प्रथमं स्नात्वा ततो गङ्गां व्यगाहत ।। १५ ।।\nसरस्वतीं ततो गत्वा यमुनासङ्गमं ततः।।\nशतद्रुं च ततो गत्वा देविकां च महानदीम् ।।४९।।\nवितस्तां चन्द्रभागां च गोमतीं सिन्धुमेव च ।।\nतुङ्गभद्रां तथा गोदामुत्तरे गण्डकीं तथा ।। १७ ।।\nनेपालं च ततो गत्वा ततो रुद्रमहालयम् ।।\nततो दारुवनं गत्वा केदारगमनं पुनः ।। १८ ।।\nमहेश्वरं ततो गत्वा गयां पुण्यामथागमत् ।।\nतत्र फल्गुकृतस्नानः पितॄन्सन्तर्प्य   यत्नतः ।। १९ ।।\nएवं वेगेन सकलं ब्रह्माण्डं भूतधारिणि ।।\nबभ्राम सर्वदेवेशः षष्ठेऽब्दे तस्य चापतत् ।। 97.२० ।।\nपरिधानं तु कौपीनं नग्नः कापालिकोऽभवत् ।।\nभ्रमतः परिधानं तु कौपीनं रशना गतम्।। २१ ।।\nतस्मिंस्तु पतिते देवि नग्नः कापालिकोऽभवत् ।। २२ ।।\nपुनरब्दद्वयं भ्रान्तस्तीर्थे तीर्थे हरः स्वयम् ।।\nकपालं त्यक्तुकामः सन्तद्धस्तात्तत्तु नापतत् ।२३।।\nपुनरब्दद्वयं भ्रान्तो ब्रह्माण्डं तीर्थकारणात् ।।\nतीर्थेतीर्थे हरः स्नात्वा कपालं त्यक्तुमिच्छति।।२४।।\nत्यजतोऽपि न तद्धस्ताच्च्यवते भूतधारिणि ।।\nततोऽब्दमेकं बभ्राम हिमवत्पर्वते शुभे ।।२५।।\nततोऽन्यद्वर्षमेकं तु वर्त्तते हिमवद्गिरौ ।।\nभ्रमतो विभ्रमो जातस्त्रिणेत्रस्य महात्मनः ।। २६ ।।\nपुनरब्दद्वयं चान्यत्परमेष्ठी वृषाकपिः ।।\nबभ्राम रुद्रस्तीर्थानि पुराणानि समन्ततः ।। २७ ।।\nकस्यचित्त्वथ कालस्य द्वादशेऽब्दे धराधरे ।।\nवाराणसीं गतो देवस्तत्र स्नानमथारभत् ।। २८ ।।\nगङ्गायां देवदेवेशो यावन्मज्जति भामिनि ।।\nभवेत्कपालं पतितं हस्ताग्राद्ब्रह्मणः पुरा ।। २९ ।।\nकपालमोचनं नाम ततस्तीर्थमनुत्तमम् ।।\nपृथिव्यां ख्यातिमगमद्वाराणस्यां धराधरे ।। 97.३० ।।\nगत्वा हरिहरक्षेत्रं स्नात्वा देवाङ्गदे तथा ।।\nसोमेश्वरं समभ्यर्च्य गतोऽसौ चक्रतीर्थकम् ।। ३१ ।।\nतत्र स्नात्वा तथा नत्वा त्रिजलेश्वरसंज्ञितम् ।।\nअयोध्यायां तथा गत्वा वाराणस्यां ततोऽगमत् ।। ३२ ।।\nद्वादशाब्दैर्गतवतः सीमाचारिगणैस्तथा ।।\nबलात्कारेण तद्धस्तात्कपालं पातितं भुवि ।। ३३ ।।\nकपालमोचनं तीर्थं ततो जातमघापहम् ।।\nगङ्गाम्भसि ततः स्नाप्य विश्वेशं पूज्य भक्तितः ।। ३४ ।।\nरुद्रो विशुद्धिमापन्नो मुक्तः स ब्रह्महत्यया ।।\nकपालमोचनं नाम तीर्थं  त्रैलोक्यविश्रुतम् ।। ३५ ।।\nयत्राप्लुतो नरो भक्त्या ब्रह्महा तु विशुध्यति ।।\nकपालं पतितं दृष्ट्वा रुद्रहस्ताच्चतुर्मुखः ।। ३६ ।।\nआगतो देवसहितो वाक्यं चेदमुवाच ह ।।\nब्रह्मोवाच ।।\nभव रुद्र विशालाक्ष लोकमार्गव्यवस्थित ।। ३७ ।।\n(भव रुद्र विरूपाक्ष लोकमार्गे व्यास्थितः ।।\nव्रतानि कुरु ते देव त्वच्चीर्णानि महाप्रभो ।।)\nकपालं गृह्य यद्भ्रान्तं कपालव्यग्रपाणिना ।।\nतद्व्रतं नग्नकापालं भविष्यति नृणां भुवि ।। ३८ ।।\nयच्च ते बभ्रुता जाता हिमवत्यचलोत्तमे ।।\nभ्रमतस्तद्व्रतं देव बाभ्रव्यं तद्भविष्यति ।। ३९ ।।\nयच्चेदानीं विशुद्धस्य तीर्थेऽस्मिन्देहशुद्धता ।।\nतच्छुद्धशैवं भवतु व्रतं ते पापनाशनम् ।। 97.४० ।।\nये पुरस्कृत्य देवास्त्वां पूज्यं यद्विधिनान्विताः ।।\nशास्त्राणि तानि सर्वेषां कथयिष्यामि नान्यथा ।। ४१ ।।\nव्रतानि कुरुते देव त्वत्कृतानि हि पुत्रक ।।\nस त्वत्प्रसाद्देवेश ब्रह्महापि विशुध्यति ।। ४२ ।।\nयद्व्रतं नग्नकापालं यद्बाभ्रव्यं त्वया कृतम् ।।\nयत्कृतं शुद्धशैवं च तत्तन्नाम्ना भविष्यति ।। ४३ ।।\nमां पुरस्कृत्य देवस्त्वं पूज्यसे यैर्विधानतः ।।\nतेषां शास्त्राणि सर्वाणि शास्त्रं पाशुपतं तथा ।। ४४ ।।\nकथयस्व महादेव सविधानं समासतः ।।\nएवमुक्तस्ततो रुद्रो ब्रह्मणाऽव्यक्तमूर्त्तिना ।।४५।।\nदेवैर्जयेति संतुष्टः कैलासनिलयं ययौ ।।\nब्रह्मा चापि सुरैः सार्द्धं गतः स्वर्लोकमुत्तमं ।।४६।।\nदेवा अपि ययुः खं च स्वस्थानं ते यथागतम् ।।\nएतद्रुद्रस्य माहात्म्यं मया ते परिकीर्त्तितम् ।। ४७ ।।\nचरितं यच्च देवस्य वित्तं समभवद्भुवि ।। ४८ ।।\nइति श्रीवराहपुराणे रुद्रमाहात्म्यं नाम सप्तनवतितमोऽध्यायः ।। ९७ ।।"
  }
]
[
  {
    "text": "अथ चतुर्वर्णदीक्षा ।।\nश्रीवराह उवाच ।।\nभूषितालंकृतं कृत्वा मम कर्मपरायणः ।।\nशुक्लं यज्ञोपवीतं च देयं नवगुणं तथा।।१।।\nशिरसा चाञ्जलिं कृत्वा वसुधा पुनरब्रवीत् ।।\nधरण्युवाच ।।\nएतन्मां परमं गुह्यं तद्भक्तां वक्तुमर्हसि ।।\nसन्ध्यां वै केन मन्त्रेण तव कर्मपरायणाम् ।।\nवद भागवतीं शुद्धां तव कर्मविनिश्चिताम् ।।\nततो भूमिवचः श्रुत्वा भूतानां प्रभवोऽव्ययः ।।\nवराहरूपो भगवान्प्रत्युवाच वसुन्धराम्।।\nश्रीवराह उवाच।।\nमाधवि तत्त्वेन यन्मां त्वं परिपृच्छसि।।\nकथयिष्यामि ते भद्रे प्रवरं गुह्यमुत्तमम् ।।\nयथावद्विदितं भूपैः पुण्या भागवताः शुभाः ।।\nकृत्वा तु मम कर्माणि शुचिसंसारमोक्षणीम् ।।\nकुर्वीतैव परां सन्ध्यां यथावदिति निश्चितम् ।।\nजलाञ्जलिं ततो गृह्य मम भक्त्या व्यवस्थितः ।।\nमुहूर्तध्यानमास्थाय इमं मन्त्रमुदाहरेत् ।।\nमन्त्रः - भवोद्भवमादिव्यक्तरूपमात्रं सर्वे देवा ब्रह्मा रुद्रस्त्वादृक्सममासीद्ध्यानयोगस्थिता ते सन्ध्यासंस्था वासुदेवं नमति वयं देवमादिव्यक्तरूपमात्मसप्तदिवसं तथापि संसारार्थं कर्म तत्करणमेव सन्ध्यासंस्था वासुदेव नमोऽस्तु ते।।\nमन्त्राणां परमो मन्त्रस्तपतां परमं तपः ।।\nआचारं कुरुते ह्येवं मम लोकं स गच्छति ।।\nगुह्यानां परमं गुह्यं रहस्यं परमुत्तमम्।।\nय एवं पठते नित्यं न स पापेन लिप्यते।।\nनादीक्षिताय दातव्यं नोपवीते कथंचन ।।\nदीक्षितायैव दातव्यमुपपन्ने तथैव च ।।\nपुनरन्यत्प्रवक्ष्यामि देवि तत्त्वेन मे शृणु ।।\nन दीपमपि गृह्णाति दत्तं भागवतैः शुभैः।।\nकृत्वा तु मम कर्माणि गृह्य दीपकमुत्तमम् ।।\nजानुसंस्थां ततः कृत्वा इमं मन्त्रमुदीरयेत।।\nमन्त्रः –\nॐ नमो भगवतेऽनुग्रह तेजसे विष्णो सर्वदेवास्त्वाग्निसंस्थाः प्रविष्टा एवं चाग्निस्तव तेजसा भविष्यति स्वतेजसा मामाशु मन्त्रस्य तेजसा संसारार्थं देव गृह्यं दीपकं मन्त्रं मूर्त्तिमन्त्रं श्वो भूत्वा इमं कर्म निष्फलम् ।।\nतत्करोति यथान्याय्यं दीपकं ददते नरः ।।\nतारिताः पितरस्तेन निष्कलाश्च पितामहाः ।।)\nगन्धेन तिलकं दद्याल्ललाटे मम सुन्दरि ।।\nअन्यच्च ते प्रवक्ष्यामि कर्म लोकसुखावहम् ।। २।।\nयेन मन्त्रेण दातव्यं ललाटे तिलकं मम ।। ३ ।।\nमन्त्रः –\nमुखमण्डनं चिन्तया वासुदेव त्वया प्रयुक्तं च मयोपनीतम् ।।\nएतेन चित्रं कुरु वासुदेव मम चैवं कुरु संसारमोक्षम् ।। ४ ।।\nएतेन मन्त्रेण चित्रकं मे दद्याल्ललाटे तिलकं धरित्रि ।।\nततः सुमनसो गृह्य इमं मन्त्रमुदाहरेत् ।। ५ ।।\nमन्त्रः –\nइमाः सुमनसः सौमनस्याय भगवन् सर्वं सुमनसं कुरु त्वयैते सौमनस्याय निर्मिता गृहीताः स्वाहा ।। ६ ।।\nएवं सुमनसो दत्त्वा धूपं चैव निवेदयेत् ।।\nततो गृहीत्वा धूपं तु सुगन्धं सुमनोहरम् ।। ७ ।।\nनमो नारायणेत्युक्त्वा इमं मन्त्रमुदीरयेत् ।।\nमन्त्रः –\nसुगन्धानि तवाङ्गानि स्वभावेनैव केशव ।। ८ ।।\nअमुना चैव धूपेन धूपितानि तवाऽनघ ।।\nतवाङ्गानां सुगन्धेन सर्वं सौगन्धिकं कुरु ।। ९ ।।\nगृहाणेमं च मे धूपं सर्वसंसारमोक्षणम् ।।\nपुनरन्यत्प्रवक्ष्यामि यथा दीपं निवेदयेत् ।। 129.१० ।।\nयथावृत्तं तु गृह्णामि मम भक्तैः सुखावहम् ।।\nकृत्वा तु मम कर्माणि गृह्य दीपमनुत्तमम् ।। ११ ।।\nजानुसंस्थं ततः कृत्वा इमं मन्त्रमुदीरयेत् ।। १२ ।।\nमन्त्रः –\nनमो भगवते तेजते विष्णो सर्वे देवास्त्वग्निसंस्थाः प्रतिष्ठा ।।\nएवं चाग्निस्तव तेजसा प्रतिष्ठितो तेजश्चात्मा स्वयमेव ।। १३ ।।\nमन्त्रश्च –\nतेजः संसारान्मोचयितुं देव गृह्णीष्व दीपं द्युतिमन्तश्च ।।\nमूर्तिश्च भूत्वा इदं कर्म निष्कलम् ।। १४ ।।\nमां करोति यथान्यायं दीपकं ददते नरः ।।\nतारिताः पितरस्तेन निष्कलाश्च पितामहाः ।। १५ ।।\nनारायणवचः श्रुत्वा विस्मिता च वसुन्धरा ।।\nवराहरूपिणं देवं प्रत्युवाच वसुन्धरा ।। १६ ।।\nश्रुता मया भागवतास्तव कर्मपरायणाः ।।\nशेषसंश्रवणार्थाय मनो धावति सत्पथे ।। १७ ।।\nतव प्रापणकं कृत्यं केषु पात्रेषु कारयेत् ।।\nएतदाचक्ष्व तत्त्वेन येन तुष्यति माधव ।। १८ ।।\nततो भूमेर्वचः श्रुत्वा लोकनाथोऽब्रवीदिदम् ।।\nशृणु तत्त्वेन मे देवि यानि पात्राणि रोचते ।। १९ ।।\nतानि ते कथयिष्यामि त्वया मे पूर्वपृच्छितम् ।।\nसौवर्णं राजतं कांस्यं येषु दद्यात्प्रपाणकम् ।। 129.२० ।।\nसर्वाणि तानि त्यक्त्वेह ताम्रं च मम रोचते ।।\nएतन्नारायणाच्छ्रुत्वा धर्मकामा वसुन्धरा ।। २१ ।।\nउवाच मधुरं वाक्यं लोकनाथं जनार्द्दनम् ।।\nएतन्मे परमं गुह्यं ताम्रं ते रोचते कथम् ।। २२ ।।\nततो भूमेर्वचः श्रुत्वा अनादिरपराजितः ।।\nलोकानां प्रवरः श्रेष्ठः प्रत्युवाच वसुन्धराम् ।। २३ ।।\nशृणु तत्त्वेन मे भूमे कथ्यमानं मयाऽनघे ।।\nएकाग्रं चित्तमाधाय येन ताम्रं मम प्रियम् ।। २४ ।।\nसप्तयुगसहस्राणि आदिकालेऽथ माधवि ।।\nयथा ताम्रं समुत्पन्नं यथैव प्रियदर्शनम् ।। २५ ।।\nपूर्वं कमलपत्राक्षि गुडाकेशो महासुरः ।।\nताम्ररूपं समादाय ममैवाराधने रतः ।। २६ ।।\nतत आराधितस्तेन वर्षाणां तु चतुर्दश ।।\nसहस्राणि विशालाक्षि धर्मकामेन निश्चलम् ।। २७ ।।\nअहं तु तपसा तुष्टस्तीव्रेण कृतनिश्चयात् ।।\nततस्ताम्रमये रम्ये यत्र ताम्रसमुद्भवः ।।२८।।\nदृष्ट्वाश्रमं महादेवि किञ्चिदेव सुभाषितम् ।।\nततो जानुस्थितो भूत्वा मम एष विचिन्तयेत् ।। २९ ।।\nचतुर्बाहुं च मां दृष्ट्वा मम कर्मपरायणः ।।\nप्रणतः प्राञ्जलिः प्राह शिरो भूमौ निधाप्य सः ।।\nतं च दृष्ट्वा मया प्रोक्तं प्रसन्नेनान्तरात्मना ।। 129.३० ।।\nगुडाकेश महाभाग ब्रूहि किं करवाणि ते ।।\nतोषितोऽस्म्यनया भक्त्या दुराराध्योऽपि सुव्रत ।। ३१ ।।\nयत्त्वया चिन्तितं सौम्य कर्मणा मनसा गिरा ।।\nवरं ब्रूहि महाभाग तुभ्यं यद्रोचतेऽनघ ।। ३२ ।।\nएवं मम वचः श्रुत्वा गुडकेशोऽब्रवीदिदम् ।।\nकराभ्यामञ्जलिं कृत्वा विशुद्धेनान्तरात्मना ।। ३३ ।।\nयदि तुष्टोऽसि मे देव समस्तेनान्तरात्मना ।।\nजन्मनां तु सहस्रणि त्वयि भक्तिर्दृढाऽस्तु मे ।। ३४ ।।\nचक्रेण वधमिच्छामि त्वया मुक्तेन केशव ।। ३५ ।।\nचकेण पातितस्यैतद्वसामांसानि किं चन ।।\nताम्रं नाम भवेदेव पवित्रीकरणं शुभम् ।। ३६ ।।\nतेन पात्रं ततः कृत्वा शुभधर्मविनिश्चितः ।।\nतस्मिन्प्रापणकं कृत्वा शुद्धे वै ताम्रभाजने ।। ३७ ।।\nनिवेदिते परा प्रीतिर्भवत्वेतन्मनोगतम् ।।\nप्रसन्नो यदि मे देव ह्येष मे दीयतां वरः ।। ३८ ।।\nयच्चिन्तितोऽसि देवेश उग्रे तपति तिष्ठता ।।\nबाढमित्येव सोऽप्युक्तो यावल्लोकस्थितिर्मया ।। ३९ ।।\nतावत्ताम्रस्थितो भूत्वा मम संस्थो भविष्यसि ।।\nततः प्रभृति ताम्रात्मा गुडाकेशो व्यवस्थितः ।। 129.४० ।।\nतत्ताम्रभाजने मह्यं दीयते यत्सुपुष्कलम् ।।\nअतुला तेन मे प्रीतिर्भूमे जानीहि सुव्रते  ।। ४१ ।।\nमङ्गल्यं च पवित्रं च ताम्रं तेन प्रियं मम ।।\nत्वं च द्रक्ष्यसि तच्चक्रं मध्यसंस्थे  दिवाकरे ।। ४२ ।।\nवैशाखस्य तु मासस्य शुक्लपक्षे तु द्वादशी ।।\nमम तेजोमयं चक्रं त्वां वधिष्यत्यसंशयम् ।। ४३ ।।\nएष्यसे मम लोकाय एवमेतन्न संशयः ।।\nएवमुक्त्वा गुडाकेशं तत्रैवान्तर्हितोऽभवम् ।। ४४ ।।\nचक्राद्वधमभीप्सन्वै सोऽपि मत्कर्मणि स्थितः ।।\nदिने दिने विशिष्टं तु शुभं कुर्वंस्तपस्यति ।। ४६ ।।\nविष्णुसंस्थो भविष्यामि कदाहमिति चिन्तयन्।।\nएवं स्थितस्य तस्याथ वैशाखस्य तु द्वादशी ।। ४६ ।।\nशुक्लपक्षस्य सम्प्राप्ता तस्यां धर्मविनिश्चितः ।।\nविष्णुपूजां ततः कृत्वा प्रार्थयामास मां प्रतिं ।। ४७ ।।\nमुञ्च मुञ्च प्रभो चक्रमपि वह्निसमप्रभम् ।।\nआत्मा मे नीयतां शीघ्रं निकृत्त्याङ्गानि सर्वशः ।। ४८ ।।\nतदैव चक्रेण विपाटितोऽसौ प्राप्तोऽपि मां भागवतप्रधानः ।।\nताम्रं तु तन्मांसमसृक् सुवर्णमस्थीनि रूप्यं बहुधातवश्च ।।\nरङ्गं च सीसं त्रपुधातुसंस्थं कांस्यं च रीतिश्च मलस्तु तेषाम् ।।४९ ।।\nताम्रपात्रेण वै भूमे प्रापणं यत्प्रदीयते ।।\nसिक्थे सिक्थे फलं तस्य शृणुष्व गदतो मम ।। 129.५० ।।\nएतद्भागवतैः कार्यं मम प्रियकरैः सदा ।।\nएवं ताम्रं समुत्पन्नमिति मे रोचते हि तत् ।। ५१ ।।\nदीक्षितैर्वै भागवतैः पाद्यार्घ्यादौ च दीयते ।।\nएवं दीक्षाविधिः प्रोक्त एवं ताम्रसमुद्भवः ।। ५२ ।।\nदेवि तत्त्वेन कथितः किमन्यत् परिपृच्छसि ।।\nभूमिरुवाच ।।\nदेवदेव कथं सन्ध्यां दीक्षितः कुरुते वद ।। ५३ ।।\nकेन मन्त्रेण वा भक्तस्तव कर्मपरायणः ।।\nश्रीवराह उवाच ।।\nशृणु माधवि तत्त्वेन सन्ध्यामन्त्रमनुत्तमम् ।। ५४ ।।\nयथा वदन्ति वै सूर्यं सन्ध्यां पूर्वां परां तथा ।।\nजलाञ्जलिं गृहीत्वा तु मम भक्त्या व्यवस्थितः ।। ५५ ।।\nमुहूर्त्तं ध्यानमास्थाय इमं मन्त्रमुदीरयेत् ।।\nसिक्थानि तत्र यावन्ति ताम्रप्रापणके धरे ।। ५६ ।।\nतावद्वर्षसहस्राणि मम लोके स मोदते ।। ५७।।\nमन्त्रः –\nभवोद्भवमादिव्यक्तरूपमादित्यं सर्वे देवा ब्रह्मरुद्रेन्द्रास्त्वां च ।।\nकृष्णे यथासीद्ध्यानयोगस्थितास्ते सन्ध्यासंस्था वासुदेवं नमन्ति ।। ५८ ।।\nवयं देवमादिमव्यक्तरूपं कृत्वा चात्मनि देव संस्थास्तथापि ।।\nसंसारार्थं कर्म तत्करणमेव सन्ध्यासंस्था वासुदेव नमो नमः ।। ५९ ।।\nअनेनैव हि मन्त्रेण सन्ध्यां कुर्यात्तु दीक्षितः ।। 129.६० ।।\nइति श्रीवराहपुराणे चतुर्वर्णदीक्षाताम्रवर्णनं नामोनत्रिंशदधिकशततमोऽध्यायः ।। १२९ ।।"
  }
]
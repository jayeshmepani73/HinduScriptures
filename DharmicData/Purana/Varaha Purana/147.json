[
  {
    "text": "अथ गोनिष्क्रमणमाहात्म्यम्।।\nधरण्युवाच ।।\nअत्याश्चर्यं श्रुतं ह्येतद्रुरुक्षेत्रसमुद्भवम् ।।\nहृषीकेशस्य महिमा त्वया य उपवर्णितः ।। १ ।।\nअन्यच्च यत्परं गुह्यं क्षेत्रं परमपावनम् ।।\nवक्तुमर्हसि देवेश परं कौतूहलं मम ।। २ ।।\nश्रीवराह उवाच ।।\nशृणु भूमे प्रयत्नेन कारणं परमं मम ।।\nगुह्यमस्त्यपरं चैव हिमशृङ्ग शिलोच्चये ।। ३ ।।\nगोनिष्क्रमणकं नाम गावो यत्र प्रतारिताः ।।\nयथा निष्क्रमणं प्राप्य सुरभीणां वसुन्धरे ।।४।।\nसप्ततिर्यत्र कल्पानि और्वो यत्र प्रजापतिः ।।\nतपश्चचार परमं मम मायाबलान्वितः ।। ५ ।।\nतस्यैवं वर्त्तमानस्य याति काले महत्तरे ।।\nएवं हि तप्यमानस्य सर्वलोकस्य संशयः ।। ६ ।।\nन वरं प्रार्थयत्येष लाभालाभसमन्वितः ।।\nसूचकोऽपि न विद्येत बलिकर्मसु संयतः ।। ७ ।।\nअथ दीर्घस्य कालस्य कश्चिद्ब्रह्मयतिस्तदा ।।\nतपस्तपस्यति मुनौ तस्मिन्शैलोच्चये धरे ।।८।।\nईश्वरोऽपि महाभागे तत्पार्श्वं समुपागतः ।।\nगोनिष्क्रमेति विख्याते तस्मिंस्तीर्थे महौजसि ।। ९ ।।\nतत्र त्वौर्वो महाभागे तप्यते समदर्शनः ।।\nपद्मानां कारणादौर्वो गंगाद्वारमुपागतः ।। 147.१० ।।\nतन्निर्गतं ततो ज्ञात्वा और्वं सर्वे तपस्विनः ।।\nमहेश्वरो महातेजाः सम्भ्रमात्समुपागतः ।। ११ ।।\nफलपुष्पसमाकीर्णा लक्ष्मीश्चैवोपजायते ।।\nआश्रमं रूपसम्पन्नं फलपुष्पोपशोभितम्।।१२।।\nतच्च वै भस्मसाद्भूतं  महारुद्रस्य तेजसा।।\nदग्ध्वा तं चाश्रमं पुण्यमौरवस्य सुमहत्प्रियम्।।१३।।\nईश्वरोऽपि ततः प्राप्तः शीघ्रमेव हिमालयम् ।।\nएतस्मिन्नन्तरे देवि गृह्य पुष्पकरण्डकम् ।।१४।।\nआश्रमं समनुप्राप्त और्वोऽपि मुनिपुंगवः ।।\nशान्तो दान्तः क्षमाशीलः सत्यव्रतपरायणः ।। १५ ।।\nदृष्ट्वा स्वमाश्रमं दग्धं बहुपुष्पफलोदकम् ।।\nमन्युना परमाविष्टो दुःखनेत्रपरिप्लुतः ।। १६ ।।\nउवाच क्रोधरक्ताक्षो वचनं निर्दहन्निव ।।\nयेनैष चाश्रमो दग्धो बहुपुष्पफलोदकः ।। १७ ।।\nसोऽपि दुःखेन सन्तप्तः सर्वलोकान्भ्रमिष्यति ।।\nएवमौर्वेण दत्ते तु शापे तस्मिन्महौजसि ।। १८ ।।\nमहाभयात्तु लोकानां न कश्चित्पर्यवारयत् ।।\nतत्क्षणादेव देवेशि ईशोऽपि जगतो विभुः ।। १९ ।।\nमहादाहेन सन्तप्तः शम्भुर्देवीमुवाच ह ।।\nऔर्वस्य तु तपो दृष्ट्वा भीतैर्देवैरुदाहृतम् ।। 147.२० ।।\nदह्यते स्म जगत्सर्वं स तु किञ्चिन्न चेच्छति ।।\nको वा प्रति विधिस्तत्र यथा सर्वस्य सम्भवेत् ।। २१ ।।\nएवमुक्ते मया क्रोधादीक्षितस्तस्य चाश्रमः ।।\nदग्धोऽभवत्क्षणेनैव वयं तस्माद्विनिर्गताः ।। २२ ।।\nएतद्दुःखेन सन्तप्तो मन्युना च परिप्लुतः ।।\nऔर्वः शशाप रोषेण तेन तप्ता वयं शिवे ।।२३।।\nततोऽभ्रमद्विरूपाक्षः शं न प्राप्नोति कर्हिचित् ।।\nअहं च परितप्तोऽस्मि आत्मत्वादीश्वरस्य च ।। २४ ।।\nतेन दाहेन सन्तप्तो न शक्नोमि विचेष्टितुम् ।।\nपार्वत्या च ततः प्रोक्तः आवां नारायणं प्रति ।। २५ ।।\nगच्छावस्तस्य वाक्येन सुखं यत्र भविष्यति ।।\nततो नारायणं गत्वा सह तेन तमौर्वकम् ।। २६ ।।\nविज्ञापयामो रुद्रस्य शापोऽयं विनिवर्त्तताम् ।।\nसन्तप्ताः स्म वयं सर्वे तस्माच्छापं निवर्त्तय ।। २७ ।।\nऔर्वोऽप्युवाच नोक्तं मे अनृतं तु कदाचन ।।\nसुरभीगणमानीय गत्वैतं स्नापयन्तु वै ।। २८ ।।\nरुद्रशापो निवृत्तः स्यात्तेनैव किल नान्यथा ।।\nएतस्मिन्नन्तरे देवि मया गावोऽवतारिताः ।। २९ ।।\nसप्तसप्ततिः कल्याणि सौरभेया महौजसः ।।\nतेनाप्लावितदेहाश्च परां निर्वृतिमागताः  ।। 147.३० ।।\nतच्च गोनिष्क्रमं नाम तीर्थं परमपावनम् ।।\nतत्र स्नानं तु कुर्वीत एकरात्रोषितो नरः ।।३१।।\nगोलोकं च समासाद्य मोदते नात्र संशयः ।।\nअथात्र मुञ्चते प्राणान्कृत्वा कर्म सुदुष्करम् ।।३२।।\nशंखचक्रगदायुक्तो मम लोके महीयते ।।\nपंच धाराः पतन्त्यत्र मूले मूलवटस्य हि ।। ३३ ।।\nतत्र स्नानं प्रकुर्वीत पंचरात्रोषितो नरः ।।\nपंचानामपि यज्ञानां फलमाप्नोति मानवः ।। ३४ ।।\nअथात्र मुञ्चते प्राणान्कृत्वा कर्म सुदुष्करम् ।।\nपंचयज्ञफलं भुक्त्वा मम लोकं प्रपद्यते।।३५।।\nअस्ति पंचपदं नाम तस्मिन्क्षेत्रे परं मम।।\nमम पूर्वेण पार्श्वेण दृढाः पंच महाशिलाः।।३६।।\nमत्पूर्वां दिशमाश्रित्य तत्र ब्रह्मपदद्वयम् ।।\nमध्ये तु तस्य कुण्डस्य शिला विस्तीर्णसंश्रिता ।। ३७ ।।\nऊर्द्ध्वं नालपरीणाहं तत्र विष्णुपदं मम ।।\nतत्र स्नानं तु कुर्वीत पंचरात्रोषितो नरः ।। ३८ ।।\nयांति शुद्धांस्तु लोकांस्ते ये च भागवतप्रियाः ।।\nअथात्र मुञ्चते प्राणान्युक्तः पञ्चपदे नरः ।। ३९ ।।\nविमुक्तः सर्वसंसारान्मम लोकं च गच्छति ।।\nततो ब्रह्मपदं नाम क्षेत्रं गुह्यं परं मम ।। 147.४० ।।\nयत्र धारा पतत्येका पश्चिमां दिशमाश्रिता ।।\nतत्र स्नानं तु कुर्वीत एकरात्रोषितो नरः ।। ४१ ।।\nब्रह्मलोकमवाप्नोति ब्रह्मणा सह मोदते ।।\nकौमुदस्य तु मासस्य शुक्लपक्षस्य द्वादशी ।। ४२ ।।\nयज्ञानां वाजपेयानां फलं प्राप्नोति मानवः ।।\nअथात्र मुंचते प्राणान्मम कर्मसु निष्ठितः ।। ४३ ।।\nवाजपेयफलं भुक्त्वा मम लोकं प्रपद्यते ।।\nअस्ति कोटिवटं नाम तस्मिन् क्षेत्रे परं मम ।। ४४ ।।\nपंचक्रोशं ततो गत्वा वायव्यां दिशि संस्थितः ।।\nतत्र स्नानं तु कुर्वीत षष्ठकालोषितो नरः ।। ४५ ।।\nबहुयज्ञस्य कोटीनां फलं प्राप्नोति निष्कलम् ।।\nअथात्र मुंचते प्राणान्भूमे कोटिवटे शुभे ।।४६।।\nयज्ञकोटिफलं भुक्त्वा मम कोटिं प्रपद्यते ।।\nअस्ति विष्णुसरो नाम तस्मिन् क्षेत्रे परं मम ।। ४७ ।।\nपूर्वोत्तरेण पार्श्वेन पंचक्रोशं न संशयः ।।\nमत्सरः पद्मपत्राक्षि आगाधं परिसंस्थितम् ।। ४८ ।।\nपंचक्रोशश्च विस्तारः पर्वतः परिमण्डलः ।।\nतत्र भ्रमति यो भद्रे कुर्याच्चैव प्रदक्षिणम् ।। ४९ ।।\nउपवासं त्रिरात्रं तु कृत्वा कर्म सुदुष्करम् ।।\nयावन्ति भ्रममाणस्य पदानि ननु सुन्दरि ।। 147.५० ।।\nतावद्वर्षसहस्राणि ब्रह्मलोके महीयते ।।\nअथाऽत्र मुंचते प्राणान्स्वकर्मपरिनिष्ठितः ।। ५१ ।।\nब्रह्मलोकं समुत्सृज्य मम लोके महीयते ।।\nतस्मिन् क्षेत्रे महाभागे आश्चर्यं शृणु सुन्दरि ।। ५२ ।।\nगवां वै श्रूयते शब्दो मम कर्मसुखावहः ।।\nअथात्र ज्येष्ठमासस्य शुक्लपक्षस्य द्वादशी ।। ५३ ।।\nश्रूयते सुमहाञ्छब्दः स्वयमेतन्न संशयः ।।\nएवं गोस्थलके पुण्ये महाभागवतः शुचिः ।।५४।।\nकरोति शुभकर्माणि शीघ्रं मुच्येत किल्बिषात् ।।\nएवं तेन महाभागे  ईश्वरेण यशस्विनि ।।५५।।\nशापदाहो विनिर्मुक्तः सर्वैः सह मरुद्गणैः।।\nएतद्गोस्थलकं नाम सर्वशान्तिकरं परम् ।।५६।।\nकथितं देवि कार्त्स्न्येन तवानुग्रहकाम्यया।।\nएषोऽध्यायो महाभागे सर्वमङ्गलकारकः ।। ५७ ।।\nमम मार्गानुसाराणां मम च प्रीतिवर्द्धनः ।।\nश्रेष्ठानां परमं श्रेष्ठं मङ्गलानां च मङ्गलम् ।। ५८ ।।\nलाभानां परमो लाभो धर्माणां धर्म उत्तमः ।।\nलभन्ते पठमाना वै मम मार्गानुसारिणः ।। ५९।।\nतेजः श्रियं च लक्ष्मीं च सर्वकामान्यशस्विनि ।।\nयावन्ति चाक्षराणि स्युरत्राध्याये मनस्विनि ।। 147.६० ।।\nतावद्वर्षसहस्राणि मम लोके महीयते ।।\nपतनं च न विद्येत पठमानो दिने दिने ।। ६१ ।।\nतारितानि कुलान्येभिः सप्त सप्त च सप्त च ।।\nपिशुनाय न दातव्यं न मूर्खाय शठाय च ।। ६२ ।।\nदेयं पुत्राय शिष्याय यश्च जानाति सेवितुम् ।।\nएतन्मरणकाले तु न कदाचित्तु विस्मरेत् ।। ६३ ।।\nश्लोकं वा यदि वा पादं यदीच्छेत्परमां गतिम् ।।\nतत्क्षेत्रं तु महाभागे पंचयोजनमण्डलम् ।।६४ ।।\nतिष्ठामि परया प्रीत्या दिशं पूर्वामुपाश्रितः ।।\nपश्चिमेन वहेद्गङ्गां निष्कामेन वसुन्धरे ।। ६५ ।।\nएवं रहस्यं गुह्यं च सर्वकर्मसुखावहम् ।।\nएतत्ते परमं भद्रे गुह्यं धर्मसमन्वितम् ।। ६६ ।।\nमम क्षेत्रं महाभागे यत्त्वया परिपृच्छितम् ।। ६७ ।।\nइति श्रीवराहपुराणे भगवच्छास्त्रे गोनिष्क्रमण माहात्म्यं नाम सप्तचत्वारिंशदधिकशततमोऽध्यायः ।। १४७ ।।"
  }
]
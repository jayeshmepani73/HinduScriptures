[
  {
    "text": "<font size=\"4.9\">\nदुर्वासा उवाच ।\nएवमेव मुने मासि चैत्रे संकल्प्य द्वादशीम् ।\nउपोष्याराधयेत् पश्चात् देवदेवं जनार्दनम् ।। ४३.१ ।।\nवामनायेति पादौ तु विष्णवे कटिमर्चयेत् ।\nवासुदेवेति जठरमुरः संपूर्णकाय च ।। ४३.२ ।।\nकण्ठं विश्वकृते पूज्य शिरो वै व्योमरूपिणे ।\nबाहू विश्वजिते पूज्य स्वनाम्ना शंखचक्रकौ ।। ४३.३ ।।\nअनेन विधिनाभ्यर्च्य देवदेवं सनातनम् ।\nप्राग्वदेवोत्तरं कुम्भं सयुग्मं पुरतो न्यसेत् ।। ४३.४ ।।\nप्रागुक्तपात्रे संस्थाप्य वामनं काञ्चनं बुधः ।\nयथाशक्त्या कृतं ह्रस्वं सितयज्ञोपवीतिनम् ।। ४३.५ ।।\nकुण्डिकां स्थापयेत् पार्श्वे छत्रिकां पादुके तथा ।\nअक्षमालां च संस्थाप्य वृसिकां च विशेषतः ।। ४३.६ ।।\nएतैरुपस्करैर्युक्तं प्रभाते स द्विजातये ।\nदापयेत् प्रीयतां विष्णुर्ह्रस्वरूपीत्युदीरयेत् ।। ४३.७ ।।\nमासनाम्ना तु संयुक्तं प्रादुर्भावविधानकम् ।\nप्रीयतामिति सर्वत्र विधिरेष प्रकीर्तितः ।। ४३.८ ।।\nश्रूयते च पुरा राजा हर्यश्वः पृथिवीपतिः ।\nअपुत्रः स तपस्तेपे पुत्रमिच्छंस्तपोधनम् ।। ४३.९ ।।\nतस्यैव कुर्वतो व्युष्टिं पुत्रार्थे मुनिसत्तम ।\nआजगाम हरिः पूर्वं द्विजरूपं समाश्रितः ।। ४३.१० ।।\nउवाच तपसा राजन् किं ते व्यवसितं प्रभो ।\nपुत्रार्थमिति प्रोवाच तं विप्रः प्रत्युवाच ह ।। ४३.११ ।।\nइदमेव विधानं तु कुरु राजन्नुवाच ह ।\nएवमुक्त्वा तु राजानं क्षणादन्तर्हितः प्रभुः ।। ४३.१२ ।।\nराजाऽपि तं चकाराशु मन्त्रवन्तं द्विजातये ।\nदरिद्राय तथा प्रादात् ज्योतिर्गार्गाय धीमते ।। ४३.१३ ।।\nयथादितेरपुत्रायाः स्वयं पुत्रत्वमागतः ।\nभगवंस्तेन सत्येन ममाप्यस्तु सुतो वरः ।। ४३.१४ ।।\nअनेन विधिना दत्ते तस्य पुत्रोऽभवन्मुने ।\nकुवलाश्व इति ख्यातश्चक्रवर्ती महाबलः ।। ४३.१५ ।।\nअपुत्रो लभते पुत्रमधनो लभते धनम् ।\nभ्रष्टराज्यो लभेद् राज्यं मृतो विष्णुपुरं व्रजेत् ।। ४३.१६ ।।\nकीर्त्तित्वा सुचिरं तत्र इह मर्त्यमुपागतः ।\nचक्रवर्ती भवेद् धीमान् ययातिरिव नाहुषः ।। ४३.१७ ।।\n।। इति श्रीवराहपुराणे भगवच्छास्त्रे त्रयश्चत्वारिंशोऽध्यायः ।। ४३ ।।"
  },
  {
    "text": "</font>"
  }
]
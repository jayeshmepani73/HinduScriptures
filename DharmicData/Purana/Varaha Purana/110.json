[
  {
    "text": "अथ धान्यधेनुदानमाहात्म्यम् ।।\nहोतोवाच।।\nशृणु राजन्प्रवक्ष्यामि धान्यधेनुमनुत्तमाम् ।।\nयस्याः संकीर्तनादेव सा तुष्येत् पार्वती स्वयम् ।।१ ।।\nविषुवे चायने वापि कार्त्तिक्यां तु विशेषतः ।।\nयां दत्त्वा मुच्यते पापाच्छशांक इव राहुणा ।।२।।\n(तदिदानीं प्रवक्ष्यामि धान्यधेनुविधिं परम्)\nदशधेनुप्रदानेन यत्फलं राजसत्तम।।\nतत्सर्वमेव प्राप्नोति व्रीहिधेनुप्रदानतः ।।३।।\nकृष्णाजिनं ततः कृत्वा प्राग्वत्संस्थापयेद्बुधः ।।\nगोमयेनानुलिप्तायां भूमौ तां परिपूजयेत् ।।४।।\nउत्तमा तु भवेद्धेनुर्द्रोणैश्चापि  चतुष्टयैः ।।\nमध्यमा च तदर्दे्धेन वित्तशाठ्यं न कारयेत्।।५।।\nचतुर्थांशेन वत्सं तु कल्पयित्वा विधानतः ।।\nचतुर्थांशेन धेनोर्वै वत्सं तु परिकल्पयेत् ।।६।।\nकर्तव्यौ रुक्मशृङ्गौ तु राजतखुरसंयुतौ ।।\nगोमेदैः कुर्वीत घ्राणं अगुरुं चन्दनं तथा।७।।\nमुक्ताफलमया दंता घृतक्षौद्रमयं मुखम्।।\nप्रशस्तपत्रश्रवणं कांस्यदोहनकारिताम्।।८।।\nइक्षुपृष्टिमयाः पादाः क्षौम्यपुच्छसमन्विताम् ।।\nनानाफलसमोपेतां रत्नगर्भसमन्विताम् ।।९।।\nपादुकोपानहच्छत्रभाजनं तर्पणं तथा।।\nअङ्गं तु पूर्ववत्कार्यं मुखं क्षौद्रमयं शुभम्।।110.१०।।\nपूर्ववच्चार्च्चयित्वा तां कृत्वा दीपार्च्चनादिकम्।।\nपुण्यकालं च सम्प्राप्य स्नातः शुक्लांबरो गृही।।११।।\nत्रिः प्रदक्षिणमावृत्त्य दंडवत्प्रणमेच्च ताम्।।\nत्वं हि विप्र महाभाग वेदवेदाङ्गपारग ।।१२।।\nमया दत्तां च गृह्णीष्व प्रसीद त्वं द्विजोत्तम।।\nप्रीयतां मम देवेशो भगवान्मधुसूदनः।।१३।।\nया च लक्ष्मीस्तु गोविन्दे स्वाहा या च विभावसौ ।।\nशक्रे शचीति विख्याता शिवे गौरी च संस्थिता ।। १४ ।।\nगायत्री ब्रह्मणः प्रोक्ता ज्योत्स्ना चन्द्रे रवेः प्रभा ।।\nबुद्धिर्बृहस्पतेः ख्यातं मेधा मुनिषु सत्तमा ।। १५ ।।\nतस्मात्सर्वमयी देवी धान्यरूपेण संस्थिता ।।\nएवमुच्चार्य तां धेनुं ब्राह्मणाय निवेदयेत् ।। १६ ।।\nदत्त्वा प्रदक्षिणं कृत्वा तं क्षमाप्य द्विजोत्तमम् ।।\nयावच्च पृथिवी सर्वा वसुरत्नानि भूपते ।। १७ ।।\nतावत्पुण्यं समधिकं व्रीहिधेनोश्च तत्फलम् ।।\nतस्मान्नरेन्द्र दातव्या भुक्तिमुक्तिफलप्रदा ।। १८ ।।\nइहलोके च सौभाग्यमायुरारोग्यवर्द्धनम् ।।\nविमानेनार्कवर्णेन किङ्किणीजालमालिना ।। १९ ।।\nस्तूयमानोऽप्सरोभिश्च स याति शिवमन्दिरम् ।।\nयावच्च स्मरते जन्म तावत्स्वर्गे महीयते ।। 110.२० ।।\nततः स्वर्गात्परिभ्रष्टो जम्बूद्वीपपतिर्भवेत् ।।\nएवं हरेण चोद्गीर्णं श्रुत्वा वाक्यं नरोत्तमः ।। २१ ।।\nसर्वपापविशुद्धात्मा रुद्रलोके महीयते ।। २२ ।।\nइति श्रीवराहपुराणे श्वेतविनीताश्वोपाख्याने धान्यधेनुदानमाहात्म्यं नाम दशाधिकशततमोऽध्यायः ।। ११० ।।"
  }
]
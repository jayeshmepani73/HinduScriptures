[
  {
    "text": "अथ मथुराप्रदक्षिणा विध्यादिकम् ।।\nधरण्युवाच ।।\nश्रुतं सुबहुशो देव तीर्थानां गुणविस्तरम् ।।\nप्रोच्यमानं तु पुण्याख्यं त्वत्प्रसादाज्जनार्दन ।। १ ।।\nन दानैर्न तपोभिश्च न यज्ञैस्तादृशं फलम्।।\nभूमेः प्रदक्षिणायाश्च यादृशं तीर्थसेवया ।। २ ।।\nभुवश्च चतुरन्तायास्तीर्थप्रक्रमणं हरे ।।\nसर्वतीर्थाभिगमनमस्ति दुर्गतरं नृणाम् ।। ३।।\nअस्ति कश्चिदुपायोऽत्र येन सम्यगवाप्यते ।।\nप्रसादसुमुखो भूत्वा तत्सर्वं कथयस्व मे ।। ४ ।।\nश्रीवराह उवाच ।।\nभद्रे शृणु महत्पुण्यं पृथिव्यां सर्वतोदिशम् ।।\nपरिक्रम्य यथाध्वानं प्रमाणगणितं शुभम् ।।५।।\nभूम्याः परिक्रमे सम्यक्योजनानां प्रमाणकम् ।।\nषष्टिकोटिसहस्राणि षष्टिकोटिशतानि च ।। ६ ।।\nतीर्थान्येतानि देवाश्च तारकाश्च नभस्थले ।।\nगणितानि समस्तानि वायुना जगदायुषा ।। ७ ।।\nब्रह्मणा लोमशेनैव नारदेन ध्रुवेण च ।।\nजाम्बवत्याश्च पुत्रेण रावणेन हनूमता ।।८।।\nएतैरनेकधा देवैः ससागरवना मही ।।\nक्रमिता बलिना चैव बाह्यमण्डलरेखया ।। ९ ।।\nअन्तरा भ्रमणेनैव सुग्रीवेण महात्मना ।।\nतथा च पूर्वं देवेन्द्रैः पंचभिः पाण्डुनन्दनैः ।।159.१०।।\nयोगसिद्धैस्तथा कैश्चिन्मार्कण्डेयमुखैरपि ।।\nक्रमिता न क्रमिष्यन्ति न पूर्वे नापरे जनाः ।।११।।\nअल्पसत्त्वबलोपेतैः प्राणिभिश्चाल्पबुद्धिभिः ।।\nमनसापि न शक्यंते गमनस्य च का कथा ।। १२ ।।\nसप्तद्वीपे च तीर्थानां भ्रमणाद्यत्फलं भवेत् ।।\nप्राप्यते चाधिकं तस्मान्मथुरायाः परिक्रमे।। १३ ।।\nमथुरां समनुप्राप्य यस्तु कुर्यात्प्रदक्षिणम् ।।\nप्रदक्षिणीकृता तेन सप्तद्वीपा वसुन्धरा ।।१४।।\nतस्मात्सर्वप्रयत्नेन सर्वकामानभीप्सुभिः।।\nकर्त्तव्या मथुरां प्राप्य नरैः सम्यक्प्रदक्षिणा ।।१५।।\nधरण्युवाच ।।\nयथाविधानक्रमणं मथुरायामवाप्यते ।।\nप्रदक्षिणाफलं सम्यगनुक्रमविधिं वद।।१६।।\nश्रीवराह उवाच ।।\nपुरा सप्तर्षिभिः पृष्टो ब्रह्मा लोकपितामहः ।।\nइदमेव पुरा प्रोक्तं यथा पृष्टा त्वया ह्यहम् ।।१७।।\nश्रुत्वा सर्वपुराणोक्तं तीर्थानुक्रमणं परम् ।।\nपृथिव्याश्चतुरन्तायास्तथा तद्वक्तुमुद्यतः ।।१८।।\nसर्वदेवेषु यत्पुण्यं सर्वतीर्थेषु यत्फलम् ।।\nसर्वदानेषु यत्प्रोक्तमिष्टापूर्त्तेषु चैव हि ।। १९ ।।\nयत्फलं लभ्यते विप्रास्तस्माच्छतगुणोत्तरम् ।।\nप्रक्रमान्मथुरायास्तु सत्यमेतद्वदामि वः ।। 159.२० ।।\nइत्युक्त्वा ऋषयो जग्मुरभिवाद्य स्वयम्भुवम् ।।\nआगत्य मथुरां देवीमाश्रमांश्चक्रिरे द्विजाः ।। २१ ।।\nध्रुवेण सहिताश्चासन्कामयानास्तु तद्दिनम् ।।\nकुमुदस्य तु मासस्य नवम्यां शुक्लपक्षके ।। २२ ।।\nमथुरोपक्रमं कृत्वा सर्वपापैः प्रमुच्यते ।। २३ ।।\nइति श्रीवराहपुराणे मथुरामाहात्म्ये मथुराप्रदक्षिणादिकं नामैकोनषष्ट्यधिकशततमोऽध्यायः ।। १५९ ।।"
  }
]
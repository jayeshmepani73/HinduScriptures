[
  {
    "text": "अथ मृन्मयार्चास्थापनम् ।।\nश्रीवराह उवाच ।।\nपुनरन्यत्प्रवक्ष्यामि तच्छृणुष्व वसुन्धरे ।।\nतिष्ठामि मृन्मयीं चापि प्रतिमां पूजनेच्छया ।।१।।\nआर्च्चां च मृन्मयीं कृत्वा अस्फुटां चाप्यखण्डिताम् ।।\nनाधिकां वामनां चापि न वक्रां कारयेद्बुधः ।।२।।\nईदृशीं प्रतिमां कृत्वा मम कर्मपरायणः ।।\nभूमे सर्वाणि कर्माणि यथा वा रोचते तथा ।। ३ ।।\nकाष्ठानामप्यलाभे तु मृन्मयीं तत्र कारयेत् ।।\nशैलजां वा ततो भूमे मम कर्मपरायणः ।। ४ ।।\nताम्रेण कांस्यरौप्येण सौवर्णत्रपु रीतिभिः ।।\nकुर्वन्ति शुभकर्माणः कोविदः प्रतिमां शुभाम् ।। ५ ।।\nअर्चनं त्वपरं वेद्यां मम कमर्परिग्रहात्।।\nकेचिल्लोकापवादेन ख्यात्यै कुर्वन्ति केचन ।।६।।\nगृहं चालोच्य कश्चिन्मां पूजयेत्कामनापरः ।।\nपूजयेद्यदि वा चक्रं मम तेजोंशसम्भवम् ।। ७।।\nभूमे एवं विजानीहि स्थापितोऽहं न संशयः ।।\nसम्पदस्तु प्रयच्छामि पूजितोऽहं धराधरे ।। ८ ।।\nमन्त्रैर्वा विधिपूर्वेण यो मे कर्माणि कारयेत् ।।\nयं यं फलं समुद्दिश्य मां पूजयति मानवः ।। ९ ।।\nतत्तत्फलं प्रयच्छामि प्रसन्नेनान्तरात्मना ।।\nमम चैव प्रसादेन प्राप्नोति गतिमुत्तमाम् ।। 183.१० ।।\nमद्भक्तः सततं नित्यं कर्मणा परिवेष्टितः ।।\nस वै मत्परितोषार्थं मनस्येव प्रपूजयेत् ।। ११ ।।\nदद्याज्जलाञ्जलिं मह्यं तेन मे प्रीतिरुत्तमा ।।\nतस्य किं सुमनोभिश्च जाप्येन  नियमेन किम् ।।१२।।\nमह्यं चिन्तयतो नित्यं निभृतेनान्तरात्मना ।।\nतस्य कामान्प्रयच्छामि दिव्यान्भोगान्मनोरमान् ।। १३ ।।\nएतत्ते सर्वमाख्यातं सुगोप्यं च प्रयत्नतः ।।\nमृन्मयीं प्रतिमां कृत्वा मम कर्मसु निष्ठितः ।।१४।।\nश्रवणे चैव नक्षत्रे कुर्यात्तस्याधिवासनम् ।।\nपूर्वोक्तेन विधानेन स्थापयेन्मन्त्रपूर्वकम् ।। १५ ।।\nपंचगव्यं च गन्धं च वारिणा सह मिश्रयेत् ।।\nततो मे स्नपनं कार्यमिमं मन्त्रमुदाहरेत् ।। १६ ।।\nमन्त्रः-\nयोऽसौ भवान्सर्वजगत्प्रकर्त्ता यस्य प्रसादेन भवन्ति लोकाः ।।\nस त्वं कुरुष्वाच्युत मत्प्रसादं त्वं तिष्ठ चार्च्चासु च मृन्मयीषु ।। १७ ।।\nकारणकारणं ह्युग्रतेजसं द्युतिमन्तं महापुरुषं नमो नमः ।।\nअनेन मन्त्रेण वेश्मनि प्रविश्य स्थापनां कुर्यात् ।।\nअनेनैव तु मन्त्रेण स्थापयेन्मां समाहितः ।।\nपूर्ववत्स्थापयेत्तत्र चतुरः कलशान्पुरा ।।\nचतुरस्तान्गृहीत्वा च इमं मन्त्रमुदाहरेत् ।। १८ ।।\nमन्त्रः –\nॐ वरुणं समुद्रो लब्ध्वा संपूजितो ह्यात्ममतिप्रसन्नः ।।\nएतेन मन्त्रेण ममाभिषेकं प्राप्तं वरिष्ठं हि स ऊर्ध्वबाहुः ।।\nअग्निश्च भूमिश्च रसाश्च सर्वे भवन्ति यस्मात्सततं नमस्ये ।। १९ ।।\nएवमास्नाप्य विधिवन्मम कर्मपरायणः ।।\nपूर्वोक्तविधिना चैव गन्धमाल्यैश्च पूजयेत् ।। 183.२० ।।\nअगुरुं चैव धूपं च सकर्पूरं सकुङ्कुमम् ।।\nनमो नारायणायेति उक्त्वा धूपं प्रकल्पयेत् ।। २१ ।।\nधूपं दत्त्वा यथान्यायं पीतं वस्त्रं तु दापयेत् ।।\nनमो नारायणायेति उक्त्वा मन्त्रमुदाहरेत् ।। २२ ।।\nमन्त्रः-\nवस्त्रेण पीतेन सदा प्रसन्नो यस्मिन्प्रसन्ने तु जगत्प्रसन्नम् ।।\nगृह्णातु वस्त्रं सुमुखः प्रसन्नो देवः सदा पातु भवस्य बन्धात् ।।२३।।\nतत एतेन मंत्रेण वस्त्रं दद्याद्यथोचितम् ।।\nधूपदीपादिभिः पूज्य प्रापणं परिकल्पयेत् ।। २४ ।।\nपूर्वोक्तेन विधानेन दद्यात्प्रापणकं नरः ।।\nपश्चादाचमनं दद्यान्मन्त्रपूर्वं प्रयत्नतः ।। २५ ।।\nमन्त्रः-\nशान्तिर्भवतु देवानां ब्रह्म क्षत्रविशां तथा ।।\nशान्तिर्भवतु वृद्धानां बालानां शान्तिरुत्तमा ।।२६।।\nदेवो वर्षतु पर्जन्यः पृथिवी सस्यपूरिता ।।\nअनेनैव तु मन्त्रेण शान्तिं कृत्वा विधानतः ।। २७ ।।\nपश्चाद्भागवतान्पूज्य ततो ब्राह्मणपूजनम् ।।\nशिरसा वचनं कार्यं दक्षिणाभिः प्रपूज्य च ।। २८ ।।\nअच्छिद्रं वाच्य पश्चाच्च कुर्यादेवं विसर्जनम् ।।\nएवं विसर्जनं कृत्वा ये च तत्र समागताः ।। २९ ।।\nपूजयेत्तांश्च विधिवद्वस्त्रालंकारभूषणैः ।।\nपूजयीत गुरुं तत्र यदीच्छेन्मम सात्म्यताम् ।। 183.३० ।।\nयो गुरुं पूजयेद्भक्त्या विधिदृष्टेन कर्मणा ।।\nतेनाहं पूजितो नित्यं देवि सत्यं ब्रवीमि ते ।। ३१ ।।\nतुष्टो ददाति कृच्छ्रेण ग्राममात्रं नराधिपः ।।\nआब्रह्मपदपर्यन्तं हेलया यच्छते गुरुः ।। ३२ ।।\nतथैव मम शास्त्रेषु ममैव वचनाच्छुभे ।।\nसर्वशास्त्रेषु कल्याणि गुरुपूजा व्यवस्थिता ।। ३३ ।।\nय एतेन विधानेन कुर्यात्संस्थापनं मम ।।\nतारितानि कुलान्येव त्रीणि त्रिंशच्च सप्ततिः ।। ३४ ।।\nपूजायां मम मार्गेषु पतन्ति जलबिन्दवः ।।\nतावद्वर्षसहस्राणि मम लोकेषु मोदते ।। ३५ ।।\nएवं ते कथितं भूमे स्थापनं मृन्मयस्य तु ।।\nकथयिष्यामि ते ह्यन्यत् सर्वभागवतप्रियम् ।। ३६ ।।\nइति श्रीवराहपुराणे मृन्मयार्च्चास्थापनं नाम त्र्यशीत्यधिकशततमोऽध्यायः ।। १८३ ।।"
  }
]
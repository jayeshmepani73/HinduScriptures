[
  {
    "text": "दुर्वासा उवाच ।\nतथैव पौषमासे तु अमृतं मथितं सुरैः ।\nतत्र कूर्मो भवेद् देवः स्वयमेव जनार्दनः ।। ४०.१ ।।\nतस्येयं तिथिरुद्दिष्टा हरेर्वै कूर्मरूपिणः ।\nपुष्यमासस्य या शुद्धा द्वादशी शुक्लपक्षतः ।। ४०.२ ।।\nतस्यां प्रागेव संकल्प्य प्राग्वत् स्नान्नादिकाः क्रियाः ।\nनिर्वर्त्याराधयेद् रात्र्यामेकादश्यां जनार्दनम् ।\nपृथङ्मन्त्रैर्मुनिश्रेष्ठ देवदेवं जनार्दनम् ।। ४०.३ ।।\nॐकूर्माय पादौ प्रथमं प्रपूज्य\nनारायणेति हरेः कटिं च ।\nसंकर्षणायेत्युदरं विशोके-\nत्युरोभवायेति तथैव कण्ठम् ।\nसुबाहवेत्येव भुजौ शिरश्च\nनमो विशालाय रथाङ्गसारम् ।। ४०.४ ।।\nस्वनाममन्त्रेण सुगन्धपुष्पै-\nर्नानानिवेद्यैर्विविधैः फलैश्च ।\nअभ्यर्च्य देवं कलशं तदग्रे\nसंस्थाप्य माल्यैः सितकण्ठदाम ।। ४०.५ ।।\nतं रत्नगर्भं तु पुरेव कृत्वा\nस्वशक्तितो हेममयं तु देवम् ।\nसमन्दरं कूर्मरूपेण कृत्वा\nसंस्थाप्य ताम्रे घृतपूर्णपात्रे ।\nपूर्णघटस्योपरि संनिवेश्य\nश्वो ब्राह्मणायैवमेवं तु दद्यात् ।। ४०.६ ।।\nश्वो ब्राह्मणान् भोज्य सदक्षिणांश्च\nयथाशक्त्या प्रीणयेद् देवदेवम् ।\nनारायणं कूर्मरूपेण पश्चाद्\nतथा स्वयं भुञ्जीत सभृत्यवर्गः ।। ४०.७ ।।\nएवं कृते विप्र समस्तपापं\nविनश्यते नात्र कुर्याद् विचारम् ।\nसंसारचक्रं तु विहाय शुद्धं\nप्राप्नोति लोकं च हरेः पुराणम् ।\nप्रयान्ति पापानि विनाशमाशु\nश्रीमांस्तथा जायते सत्यधर्मः ।। ४०.८ ।।\nअनेकजन्मान्तरसंचितानि\nनश्यन्ति पापानि नरस्य भक्त्या ।\nप्रागुक्तरूपं तु फलं भवेत\nनारायणस्तुष्टिमायाति सद्यः ।। ४०.९ ।।\n।। इति श्रीवराहपुराणे भगवच्छास्त्रे चत्वारिंशोऽध्यायः ।। ४० ।।"
  }
]
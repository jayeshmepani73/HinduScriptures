[
  {
    "text": "श्रीवराह उवाच ।।\nपंचानां तु कनिष्ठो यः पंचालो ब्राह्मणात्मजः ।।\nवाणिज्यभाण्डमादाय समूहस्य प्रसंगतः ।। १ ।।\nसार्थेन निष्ठितः सोऽथ धनवान्रूपवांस्ततः ।।\nक्रमेण ते सर्वदेशान्विषयान् पर्वतान्नदीः ।। २ ।।\nआक्रम्य तत्र सम्प्राप्ता यत्र सा मथुरा पुरी ।।\nआवासं कारयामासुः प्रभूतयवसेन्धने ।। ३ ।।\nतस्मिन्स्थाने स पांचालः प्रातस्तु पुरुषैः सह ।।\nतस्मिंस्तीर्थवरे स्नाप्य वस्त्रालङ्कारभूषितः ।।\nऐश्वर्यमदभावेन यानेन महता तदा ।। ४ ।।\nदेवतादर्शनं कृत्वा दत्त्वा दानान्यनेकशः ।। ९ ।।\nकौतुकार्थं ततो गत्वा देवं गर्त्तेश्वरं तदा ।।\nतिलोत्तमायास्तद्रूपं दृष्ट्वा मोहवशं गतः ।। ६ ।।\nधात्रेयिकायास्तस्याश्च बहुमानपुरःसरम् ।।\nवस्त्राणि बद्धरूपाणि कटकानां शतानि च ।। ७ ।।\nहारा रत्नमयास्तद्वद्ददौ लोभविमोहितः ।।\nददावगुरुसारं च सकर्पूरं सचन्दनम् ।। ८ ।।\nतस्या गृहवरे तत्र वसति स्म दिनेदिने ।।\nप्रहरार्द्धे दिने जाते ततः स्वशिबिरं ययौ ।। ९ ।।\nस्नात्वा तीर्थे समीपे च कृष्णगङ्गोद्भवे सदा ।।\nएवं नित्यं प्रसक्तो हि करोति द्रव्यगर्वितः ।। 176.१० ।।\nएवं तु कुर्वतस्तस्य मासषट्कं ततो गतम् ।।\nअथैकदा समायातः स्नातुं तत्र सुमन्तुना ।। ११ ।।\nस्वाश्रमस्थेन दृष्टः स कृमियुक्तः समागतः ।।\nकृमयो रोमकूपेभ्यः पतमाना अनेकशः ।। १२ ।।\nयावत्स्नानं स कुरुते पतते राशिमात्रकः ।।\nस्नाने कृते नश्यति च सुरूपश्चाभिजायते ।। १३ ।।\nएवं सुमन्तुना दृष्टमाश्चर्यं बहुवासरम् ।।\nसुमन्तुस्तर्कयामास कोऽयं कस्यात्मजो युवा ।। १४ ।।\nइति चिन्तासमायुक्तस्तमपृच्छद्विशंकितः ।।\nकस्त्वं कस्यासि सुभग का जातिः कश्च ते पिता ।। १५ ।।\nकिं करोषि दिवारात्रौ ब्रूहि त्वं पृच्छतो मम ।।\nपाञ्चाल उवाच ।।\nपांचालो ब्राह्मणसुतो वाणिज्यं च समाश्रितः ।। १६ ।।\nदक्षिणापथदेशाच्च मथुरायां समागतः ।।\nनिशामुषित्वा शिबिरे प्रातस्तीर्थं समाश्रितः ।। १७ ।।\nस्नात्वा महेश्वरं दृष्ट्वा त्रिगर्तेश्वरसंज्ञितम् ।।\nकालिञ्जरं भवत्पादौ गच्छामि शिबिरं ततः ।। १८ ।।\nसुमन्तुरुवाच ।।\nआश्चर्यं तव देहेऽस्मिन्नित्यं पश्यामि निःसृतम् ।।\nअस्नाते कृमिसम्पूर्णं स्नाते निर्मलवर्चसम् ।।१९।।\nअस्ति किंचिन्महत्पापं तव प्रच्छन्नसम्भवम् ।।\nअस्यां तीर्थप्रभावेण स्नानाद्गच्छति दूरतः ।। 176.२० ।।\nकालिञ्जरस्य संस्पर्शाच्छुद्धं देहं च दृश्यते ।।२१।।\nनिरूप्य कथयास्माकं यत्ते प्रच्छन्नकिल्बिषम् ।। २२ ।।\nतीर्थमाहात्म्याभवं च दृष्ट्वा पृच्छामि ते हितम् ।।\nइति तस्य मुनेः श्रुत्वा त्रिकालज्ञस्य भाषितम् ।। २३।।\nकिंचिन्नोवाच पृष्टोऽपि एवमेव गतः पुनः ।।\nतस्यामासीत्स एकान्ते तां तु पप्रच्छ सादरम् ।।२४।।\nका त्वं कस्यासि सुभगे कश्च देशः प्रियंवदे ।।\nकिं तत्कारणमुद्दिश्य वसस्यत्र सुखं सदा ।। २६ ।।\nइति निर्बन्धतः पृष्टा किंचिन्नोवाच तं प्रति ।।\nपुनःपुनश्च पप्रच्छ सा प्रोवाच न किंचन ।। २६ ।।\nकिंचित्कालं समास्थाय तेनोक्तं हि प्रियां प्रति ।।\nत्यक्ष्यामि हि प्रियान्प्राणान्यदि सत्यं न वक्ष्यति ।। २७ ।।\nनिर्बन्धं तस्य तज्ज्ञात्वा दुःखेनोवाच तं प्रति ।।\nपितरौ भ्रातरश्चेति देशं ज्ञातिं ततः कुलम् ।। २८ ।।\nपंचालनगरी रम्या गङ्गायाश्चोत्तरे तटे ।।\nतस्यां तौ पितरौ मह्यं वसतश्च यदृच्छया ।। २९ ।।\nदुर्भिक्षपीडिते राष्ट्रे गतौ तौ दक्षिणापथम् ।।\nनर्मदादक्षिणे कूले ब्राह्मणानां पुरोत्तमे ।। 176.३०।।\nतस्मिन् स्थाने पितुर्मह्यं पंच पुत्रा मया सह ।।\nजातास्तेषामहं षष्ठी कनिष्ठा विधवाऽभवम् ।। ३१ ।।\nयोऽसौ कनिष्ठको भ्राता मम ज्येष्ठश्च पंचमः ।।\nबाल एव गतो देशं धनतृष्णाप्रलोभितः ।।३२।।\nतस्मिन्गतेऽथ पितरौ कालधर्ममुपेयतुः ।।\nतीर्थेऽस्मिन्नस्थिपातार्थमहं सार्थैः सहागता ।।३३।।\nअत्र स्नानपरा नित्यं देवब्राह्मणवन्दनम् ।।\nकुर्वन्ती वशमापन्ना आसां यस्या ममेदृशम् ।। ३४ ।।\nआश्रिता कुलटाधर्मं कुलनाशो मया कृतः ।।\nकुलद्वये च पुरुषा एकविंशतिसंख्यया ।। ३९।।\nनीता नरकमत्युग्रं मया पापिष्ठया भृशम् ।।\nएवं सा तस्य तत्सर्वं कथयित्वा तिलोत्तमा ।।३६।।\nरुरोद सुस्वरं दीना स्मृत्वा पूर्वं कुलं वरम् ।।\nविलप्य बहुधा रात्रौ संस्मृत्य स्वं विचेष्टितम् ।। ३७ ।।\nतस्या विलपितं श्रुत्वा स्त्रीजनः स तदागतः ।।\nसान्त्वयामास तां बालां कि भद्रे रुदितं तव ।। ३८ ।।\nएतच्छ्रुत्वा स पांचाल्यो मूर्च्छितो धरणीं गतः ।।\nताः स्त्रियस्तां समाश्वास्य पांचाल्यं परिवार्य च ।। ३९ ।।\nतैस्तैरुपायैर्विविधैर्जीवयित्वा च तं नरम् ।।\nलब्धप्राणं तु तं दृष्ट्वा पप्रच्छुर्मोहकारणम् ।। 176.४० ।।\nततस्तेन सवृत्तान्तं कथितं च कुलं महत् ।।\nतिलोत्तमासहायानां स्त्रीणामग्रे सविस्तरम् ।। ४१ ।।\nततः स विमना जातो अगम्यागमनेन च ।।\nप्रायश्चित्ते मतिरभून्निर्विण्णस्य दुरात्मनः ।। ४२ ।।\nब्रह्महा च सुरापश्च ब्राह्मणो यदि जायते ।।\nप्रायश्चित्तं विनिर्दिष्टं मुनिभिर्देहनाशनम् ।।४३।।\nमातरं गुरुपत्नीं च स्वसारं पुत्रिकां वधूम् ।।\nगत्वा तु प्रविशेदग्निं नान्या शुद्धिर्विधीयते ।। ४४ ।।\nब्रह्मघ्नश्च सुरापश्च स्त्रीघ्नश्च गुरुतल्पगः ।।\nअगम्यागमनं कृत्वा एषां स समतामियात् ।। ४५ ।।\nइति श्रुत्वा तु पांचाली ज्येष्ठभ्रातरमेव तम् ।।\nद्विजेभ्यः प्रददौ सर्वमङ्गलग्नं विभूषणम् ।।४६।।\nरत्नं वस्त्रं धनं धान्यं यत्किंचित्तत्र संस्थितम् ।।\nतत्सर्वं ब्राह्मणेभ्यश्च दत्त्वाशेषं ददौ धनम् ।।४७।।\nकालिञ्जरस्य भूषार्थमारामार्थं विशेषतः ।।\nकृष्णगङ्गोद्भवे तीर्थे चितां कृत्वा विधानतः ।। ४८ ।।\nआत्मनश्च विशुद्ध्यर्थं प्रजज्वाल हुताशनम् ।।\nइति निश्चित्य तत्रैव स्नात्वा देवं प्रणम्य च ।। ४९ ।।\nपंचालोऽपि विधानेन नमस्कृत्य मुनिं गुरुम् ।।\nसुमन्तुं च महाभागमुपविश्याग्रतश्च सः ।।176.५०।।\nमरणायोपयोग्यानि कृत्वा कर्माणि तत्र च ।।\nमाथुरान्स समाहूय दत्त्वा दानानि सर्वशः ।। ५१ ।।\nक्रीत्वा ग्रामांश्च तत्रैव ब्राह्मणेभ्यो ददौ तदा ।।\nईशावास्यं जपं दिव्यं जापकेभ्यः शृणोति च ।। ५२ ।।\nतेभ्योऽपि प्रददौ द्रव्यं सत्रार्थं च विभागशः ।।\nऔर्ध्वदेहिकभागार्थं कल्पयित्वा यथाविधि ।।५३।।\nस्नात्वा तीर्थे च कृष्णस्य देवं दृष्ट्वा प्रणम्य च ।।\nकालिञ्जरस्य पूजार्थं सत्रार्थं परिकल्प्य च ।। ५४ ।।\nदेवालयं च तत्रैव कृत्वा सन्दिश्य सार्थकान् ।।\nसुमन्तोः प्रवरस्याथ पादौ जग्राह धर्मवित् ।। ५५ ।।\nदेव ज्ञानं च ते दिव्यमद्भुतं लोमहर्षणम् ।।\nअगम्यागमनादेव पापं जातं मम प्रभो ।। ५६ ।।\nआगतोऽहं यदारभ्य मथुरायां ततो गुरो ।।\nभगिन्या सह संयोगे जातोऽयं कुलनाशकः ।। ५७ ।।\nत्वया निर्मलदृष्ट्या च वीक्षितोऽहं पुरा मुने ।।\nकृमयो मम गात्रात्तु निर्गच्छन्तो हि नित्यदा ।। ५८ ।।\nकृष्णगंगाप्रभावेण पुनर्निर्मलतां गतम् ।।\nतत्सर्वं हि त्वया दृष्टं पृष्टश्चाहं पुनः पुनः ।। ५९ ।।\nतत्सत्यं मम सञ्जातमगम्यागमपातकम् ।।\nतत्पापस्य विशुद्ध्यर्थं देहत्यागं करोमि वै ।। 176.६० ।।\nअनुज्ञां देहि भो स्वामिंस्तव पादौ नमाम्यहम् ।।\nविश्राव्य तस्य तत्पापं चितां दीप्य घृतोक्षिताम् ।। ६१ ।।\nप्रवेष्टुकामं तत्राग्नौ खे प्रोवाचाशरीरिणी ।।\nमैवं कार्षीः साहसं च विपाप्मानौ यतश्च वाम् ।। ६२ ।।\nकस्माद्वा कस्य सन्त्रासान्मरणे कृतनिश्चयौ ।।\nयत्र कृष्णस्य संचारः क्रीडितं च यथासुखम् ।। ६३ ।।\nचक्राङ्कितपदा तेन स्थानं ब्रह्मसमं शुभम् ।।\nअन्यत्र हि कृतं पापं तीर्थमासाद्य गच्छति ।। ६४ ।।\nतीर्थे च यत्कृतं पापं वज्रलेपो भविष्यति ।।\nद्वावेतौ च यथावश्यं गंगासागरसंगमे ।। ६५ ।।\nसकृदेव नरः स्नात्वा मुच्यते ब्रह्महत्यया ।।\nपृथिव्यां यानि तीर्थानि सर्वाण्येवाभिषेचनात् ।। ६६ ।।\nतत्पंचतीर्थस्नानेन समं नास्त्यत्र संशयः ।।\nएकादश्यां च विश्रान्तौ द्वादश्यां सौकरे तथा ।। ६७ ।।\nत्रयोदश्यां नैमिषे च प्रयागे च चतुर्दशीम् ।।\nकार्त्तिक्यां पुष्करे चैव कार्त्तिकस्य सितासिते ।। ६८ ।।\nकालेष्वेषु नरः स्नात्वा सर्वपापं व्यपोहति ।।\nमथुरायां च तीर्थेभ्यो विश्रान्तः पंचतीर्थके ।। ६९ ।।\nअसिकुण्डे सरस्वत्यां तथा कालिञ्जरस्य च ।।\nपंचतीर्थाभिषेकाच्च यत्फलं लभते नरः ।। 176.७० ।।\nकृष्णगंगा दशगुणं लभते च दिनेदिने ।।\nज्ञानतोऽज्ञानतो वापि यत्पापं समुपार्जितम् ।। ७१ ।।\nसुकृतं दुष्कृतं चापि मथुरायां प्रणश्यति ।।\nवराहेण पुरा चेदं पृथिव्यै कथितं शुभम् ।। ७२ ।।\nतीर्थानां गुणमाहात्म्यं महापातकनाशनम् ।।\nसर्वदेवमयो योऽसौ सर्ववेदमयस्तथा ।। ७३ ।।\nअनन्तश्चाप्रमेयश्च यस्य चान्तो न विद्यते ।।\nयस्य श्रोत्रैकदेशे तु आकाशो लेशमात्रकः ।।७४।।\nविलीनो ज्ञायते नैव तस्य देवस्य का कथा ।।\nतथा नयनयोः प्रान्ते तेजो लीनं न दृश्यते ।। ७५ ।।\nनिःश्वासे च विलीनोऽसौ वायुर्नष्टो न दृश्यते ।।\nखुराग्रेषु तथा लीनाः समुद्राः सप्त च प्रभोः ।। ७६ ।।\nदृश्यन्ते स्वेदसङ्काशा नाममात्रा यथा पुरा ।।\nरोमकूपान्तरे लग्ना सशैलवनकानना ।। ७७ ।।\nनष्टा पृथ्वी न लभ्येत तस्माद्देवात्तु कोऽधिकः ।।\nसोऽत्र तीर्थपरित्राणं कुर्वन्देवः स्वयं प्रभुः ।। ७८ ।।\nवराहः संस्थितः साक्षात्पुराणं येन सूचितम् ।।\nपृथिव्याः सर्वसन्देहान् स्फोटयामास योऽव्ययः ।। ७९ ।।\nतस्य सन्दर्शनादेव सर्वपापविवर्जितः ।।\nतत्क्षणादेव जायेत नात्र कार्या विचारणा ।। 176.८० ।।\nनवम्यां ज्येष्ठ शुक्लस्य स्नात्वा गङ्गोदके नरः ।।\nसूकरे तु त्रिरात्रं च मानवो दीपदः सकृत् ।। ८१ ।।\nदत्त्वा दानं यथाशक्ति सर्वपापैः प्रमुच्यते ।।\nकालिञ्जरे च द्वादश्यां स्नात्वा संपूज्य देवताम् ।। ८२।।\nद्वादशादित्यसङ्काशो विमाने च समास्थितः ।।\nविष्णुना समनुज्ञातो विष्णुलोके महीयते ।।८३।।\nवराह उवाच ।।\nएवं सुखदशब्देन देववाण्या प्रचोदितः ।।\nपांचालसंज्ञकस्तत्र सुमन्तुं पर्यपृच्छत ।। ८४ ।।\nअस्मद्गुरुः पिता त्वं च ब्रूहि किं करवाणि वै ।।\nपावकालम्भनं मे स्यादुताहो तीर्थसेवनम् ।। ८५ ।।\nत्रिरात्रं कृच्छ्रपाराक चान्द्रायणमथापि वा ।।\nतव पादांकिते वापि स्थित्वा मोक्षमवाप्नुयाम् ।। ८६ ।।\nआकाशभारती यत्तु तत्सत्यं नानृतं क्वचित् ।।\nमया प्रत्यक्षतः पूर्वं तव गात्रेषु पातकम् ।। ८७ ।।\nदिनेदिने च स्नानात्प्राक् प्रतिगच्छति नित्यशः ।।\nआश्रमे त्वं स्थितश्चात्र निर्मलश्च शशी यथा ।।८८।।\nतिष्ठोपरमितः पापाद्यावत्कालं च जीवसि ।।\nइयं तु भगिनी पापादुपावृत्ता सती परम् ।। ८९ ।।\nसगतिश्च विपापा च भविष्यति न संशयः ।।\nश्रीवराह उवाच ।।\nएवं प्रभावस्तीर्थस्य मथुरायां वसुन्धरे ।।176.९० ।।\nकृष्णगंगोद्भवस्यापि तथा कालिञ्जरस्य च ।।\nसूकरस्य च माहात्म्यं यथा ते वर्णितं पुरा ।।९१ ।।\nयः शृणोति वरारोहे श्रद्धया परया युतः ।।\nपठति प्रातरेवापि न स पापेन लिप्यते ।।९२।।\nसप्तजन्मकृतं पापं तस्य सर्वं व्यपोहति ।।\nफलं च गोशतस्यापि दत्तस्य समवाप्नुयात्।।\nअमृतत्वं च लभते स्वर्गलोकं च गच्छति।।९३।।\nइति श्रीवराहपुराणे कृष्णगंगोद्भवमाहात्म्यं नाम षट्सप्तत्यधिकशततमोऽध्यायः ।।१७६।। ।"
  }
]
[
  {
    "text": "श्रीवराह उवाच ।\nअथापरां रुद्रसंभूतिमाद्यां श्रृणुष्व राजन्निति सोऽभ्युवाच ।\nमहातपाः प्रीतितो धर्म्मदक्षः क्षमास्त्रधारी ऋषिरुग्रतेजाः ।। ३३.१ ।।\nजातः प्रजानां पतिरुग्रतेजा ज्ञानं परं तत्त्वभावं विदित्वा ।\nसृष्टिं सिसृक्षुः क्षुभितोऽतिकोपाद वृद्धिकाले जगतः प्रकामम् ।। ३३.२ ।।\nतपस्यतोऽतः स्थिरकीर्तिः पुराणो रजस्तमोध्वस्तगतिर्बभूव ।\nवरो वरेण्यो वरदः प्रतापी कृष्णारुणः पुरुषः पिङ्गनेत्रः ।। ३३.३ ।।\nरुदन्नुक्तो ब्रह्मणा मा रुद त्वं रुद्रस्ततोऽसावभवत् पुराणः ।\nनयस्व सृष्टिं विततस्वरूपां भवान् समर्थोऽसि महानुभाव ।। ३३.४ ।।\nइत्युक्तमात्रः सलिले ममज्जमग्ने ससर्जात्मभवाय दक्षः ।\nकस्थे तदा देववरे वितेनुः सृष्टिं तु ते मानसा ब्रह्मजाताः ।। ३३.५ ।।\nतस्यां ततायां तु सुराधिपे तु पैतामहं यज्ञवरं प्रकामम् ।\nमग्नः पुरा यत्सलिले स रुद्रः उत्सृज्य विश्वं तु सुरान् सिसृक्षुः ।। ३३.६ ।।\nसुस्त्राव यज्ञं सुरसिद्धयक्षानुपागतान् क्रोधवशं जगाम ।\nमन्युं प्रदीप्तं परिभाव्य केन सृष्टं जगन्मां व्यतिरिच्य मोहात् ।। ३३.७ ।।\nहा हेति चोक्ते ज्वलनार्चिषस्तु तत्राभवन् क्षुद्रपिशाचसङ्घा वेतालभूतानि च योगिसङ्घाः ।। ३३.८ ।।\nघनं यदा तैर्विततं वियच्च भूमिश्च सर्वाश्च दिशश्च लोकाः ।\nतदा स सर्वज्ञतया चकार धनुश्चतुर्विंशतिहस्तमात्रम् ।। ३३.९ ।।\nगुणं त्रिवृत्तं च चकार रोषादादत्त दिव्ये च धनुर्गुणं च ।\nततश्च पूष्णो दशनानविध्यद् भगस्य नेत्रे वृषणौ क्रतोश्च ।। ३३.१० ।।\nस विद्धबीजो व्यपयात्क्रतुश्च मार्गं वायुर्धारधन् यज्ञवाटात् ।\nदेवाश्च सर्वे पशुपतिमुपेयुर्जग्मुश्च सर्वे प्रणतिं भवस्य ।। ३३.११ ।।\nआगम्य तत्रैव पितामहस्तु भवं प्रतीतः संपरिष्वज्य देवान् ।\nभक्त्योपेतान् वीक्षयद् देवदेवान् विज्ञानमन्तः कुरु वीरबाहो ।। ३३.१२ ।।\nरुद्र उवाच ।\nसृष्टः पूर्वं भवताऽहं न चेमे कस्मान्न भागं परिकल्पयन्ति ।\nयज्ञोद्भवं तेन रुषा मयेमे हृतज्ञाना विकृता देवदेव ।। ३३.१३ ।।\nब्रह्मा उवाच ।\nदेवाः शंभुं स्तुतिभिर्ज्ञानहेतोर् यजध्वमुच्चैरसुराश्च सर्वे ।\nयेन रुद्रो भगवांस्तोषमेति सर्वज्ञता तोषमात्रस्य च स्यात् ।। ३३.१४ ।।\nइत्युक्तास्तेन ते देवाः स्तुतिं चक्रुर्महात्मनः ।। ३३.१५ ।।\nदेवा ऊचुः ।\nनमो देवातिदेवाय त्रिनेत्राय महात्मने ।\nरक्तपिङ्गलनेत्राय जटामुकुटधारिणे ।। ३३.१६ ।।\nभूतवेतालजुष्टाय महाभोगोपवीतिने ।\nभीमाट्टहासवक्त्राय कपर्दिन् स्थाणवे नमः ।। ३३.१७ ।।\nपूष्णो दन्तविनाशाय भगनेत्रहने नमः ।\nभविष्यवृषचिह्नाय महाभूतपते नमः ।। ३३.१८ ।।\nभविष्यत्रिपुरान्ताय तथान्धकविनाशिने ।\nकैलासवरवासाय करिकृत्तिनिवासिने ।। ३३.१९ ।।\nविकरालोद्र्ध्वकेशाय भैरवाय नमो नमः ।\nअग्निज्वालाकरालाय शशिमौलिकृते नमः ।। ३३.२० ।।\nभविष्यकृतकापालिव्रताय परमेष्ठिने ।\nतथा दारुवनध्वंसकारिणे तिग्मशूलिने ।। ३३.२१ ।।\nकृतकङ्कणभोगीन्द्र नीलकण्ठ त्रिशूलिने ।\nप्रचण्डदण्डहस्ताय वडवाग्निमुखाय च ।। ३३.२२ ।।\nवेदान्तवेद्याय नमो यज्ञमूर्ते नमो नमः ।\nदक्षयज्ञविनाशाय जगद्भयकराय च ।। ३३.२३ ।।\nविश्वेश्वराय देवाय शिवशंभुभवाय च ।\nकपर्दिने करालाय महादेवाय ते नमः ।। ३३.२४ ।।\nएवं देवैः स्तुतः शंभुरुग्रधन्वा सनातनः ।\nउवाच देवदेवोऽहं यत्करोमि तदुच्यताम् ।। ३३.२५ ।।\nदेवा ऊचुः ।\nवेदशास्त्राणि विज्ञानं देहि नो भव माचिरम् ।\nयज्ञं सरहस्यं नो यदि तुष्टोऽसि नः प्रभो ।। ३३.२६ ।।\nमहादेव उवाच ।\nभवन्तः पशवः सर्वे भवन्तु सहिता इति ।\nअहं पतिर्वो भवतां ततो मोक्षमवाप्स्यथ ।\nतथेति देवास्तं प्राहुस्ततः पशुपतिर्भवत् ।। ३३.२७ ।।\nब्रह्मा पशुपतिं प्राह प्रसन्नेनान्तरात्मना ।\nचतुर्द्दशी ते देवेश तिथिरस्तु न संशयः ।। ३३.२८ ।।\nतस्यां तिथौ भवन्तं ये यजन्ते श्रद्धयान्विताः ।\nउपोष्य पश्चाद्भुञ्जीयाद्गोधूमान्नेन वै द्विजान् ।।\nतस्य त्वं तुष्टिमापन्नो नय स्थानमनुत्तमम् ।। ३३.२९ ।।\nएवमक्तस्तदा रुद्रो ब्रह्मणाऽव्यक्तजन्मना ।\nदन्तान् नेत्रे फले प्रादाद्भगपूष्णोः क्रतोरपि ।\nपरिज्ञानं च सकलं स प्रादाच्च सुरेष्वपि ।। ३३.३० ।।\nएवं रुद्रस्य संभूतिः संभूता ब्रह्मणः पुरा ।\nअनेनैव प्रयोगेन देवानां पतिरुच्यते ।। ३३.३१ ।।\nयश्चैनं श्रृणुयान्नित्यं प्रातरुत्थाय मानवः ।\nसर्वपापविनिर्मुक्तो रुद्रलोकमवाप्नुयात् ।। ३३.३२ ।।\n।। इति श्रीवराहरपुराणे भगवच्छास्त्रे त्रयस्त्रिंशोऽध्यायः ।। ३३ ।।"
  }
]
[
  {
    "text": "श्रीवराह उवाच ।।\nशृणु देवि यथा संज्ञा विश्रान्तेः कीर्तिता पुरा ।।\nराक्षसेन पुरा प्रोक्ता ब्राह्मणाय महात्मने ।। १ ।।\nपृथिव्युवाच ।।\nकिमर्थं राक्षसेनोक्ता संज्ञा विश्रान्तिसंज्ञिता ।।\nकिमर्थं पृष्टवान्विप्रः सर्वं कथय मे प्रभो ।। २ ।।\nश्रीवराह उवाच ।।\nउज्जयिन्यामभूद्विप्रः सदाचारविवर्जितः ।।\nन स पूजयते देवान्न स साधून्नमस्यति ।। ३ ।।\nपुण्यतीर्थं समासाद्य न च स्नानं करोति सः ।।\nवेदवेदाङ्गरहितः परदाररतः सदा ।। ४ ।।\nसन्ध्ये द्वे शयने चैव नित्यं मूढः स तिष्ठति ।।\nन स देवमनुष्यांश्च पितॄन्पूजयते सदा ।। ५ ।।\nपापाचाररतो नित्यं पापसङ्गः सुदुर्मतिः ।।\nगार्हस्थ्यधर्ममाश्रित्य मोहितो वर्त्तते सदा ।। ६ ।।\nगार्हस्थ्यं सर्वधर्माणां श्रेष्ठमुक्तं स्वयंभुवा ।।\nयावन्ति जन्तवः सर्वे यथा गोः सर्वतः स्थिताः ।। ७ ।।\nयथा मातरमाश्रित्य सर्वे जीवन्ति जन्तवः ।।\nएवं गार्हस्थ्यमाश्रित्य सर्वे जीवन्ति जन्तवः ।। ८ ।।\nततः स चौर्यं कुर्वाणः पापैः सह नराधमः ।।\nस च रात्रौ द्रवँल्लोकाँल्लब्धोऽसौ राजरक्षिभिः ।। ९ ।।\nपलायमानः स परमन्धकूपेऽपतत्तदा ।।\nमृतोऽसौ पतितस्तत्र राक्षसत्वमुपागतः ।। 167.१० ।।\nअन्धकूपे स पतितो घोररूपोऽवसत्तदा ।।\nकदाचिदथ कार्येषु महान्सार्थ उपागतः ।। ११ ।।\nतेषां मध्ये द्विजः कश्चिद्रक्षां कृत्वा वसुन्धरे ।।\nरक्षोघ्नेन च मन्त्रेण सर्वं सार्थं च रक्षति ।। १२ ।।\nतत्रागत्य च रक्षस्तु ब्राह्मणं वाक्यमब्रवीत् ।।\nराक्षस उवाच ।।\nअहं दास्यामि ते विप्र यत्ते मनसि वर्त्तते ।। १३ ।।\nबहुकालेन संप्राप्तं भोजनं च यथेप्सितम् ।।\nउत्तिष्ठ विप्र गच्छ त्वमन्यत्र शयनं कुरु ।। १४ ।।\nयेनाहं भक्षये सार्थं यावत्तृप्तिर्भवेन्मम ।।\nराक्षसस्य वचः श्रुत्वा विप्रो वचनमब्रवीत् ।। १५ ।।\nएकः सार्थं प्रयातोऽहं नोत्सृजामि कथंचन ।।\nतस्माद्राक्षस गच्छ त्वं सार्थं मम परिग्रहम् ।। १६ ।।\nनिरीक्षितुं न शक्तोऽसि मम मन्त्रबलेन हि ।।\nराक्षस उवाच ।।\nमम भक्ष्ये हते विप्र दोषस्तव भविष्यति ।। १७ ।।\nदयां कुरु त्वं विप्रर्षे भोजनं मम दीयताम् ।।\nततोऽपृच्छदसौ विप्रो राक्षसं दारुणं प्रति ।। १८ ।।\nकेन त्वं कर्मदोषेण राक्षसत्वमुपागतः ।।\nततश्च कथयामास कथावृत्तं पुरातनम् ।। १९ ।।\nअनाचारादि हेतोश्च राक्षसत्वमुपागतः ।।\nआत्मानं कथयामास विप्राग्रे स यथायथम् ।।167.२० ।।\nतस्य दुःखेन संयुक्तो विप्रोऽसौ वाक्यमब्रवीत् ।।\nविप्र उवाच ।।\nमित्रत्वे वर्त्तसे रक्षस्तव दास्यामि किं वद ।। २१ ।।\nआत्मना चोपकारेण प्रियं किं करवाणि ते ।।\nराक्षस उवाच ।।\nददासि यदि तद्विप्र यन्मे मनसि वर्त्तते ।। २२ ।।\nमथुरायां च यत्स्नातं कृतं विश्रान्तिसंज्ञके ।।\nतच्च स्नानफलं देहि येन मुक्तिं व्रजाम्यहम् ।। २३ ।।\nतेन दुःखेन संयुक्तो विप्रो वाक्यमथाब्रवीत् ।।\nविप्र उवाच ।।\nकथं जानासि रक्षस्त्वं तीर्थं विश्रान्तिसंज्ञकम् ।। २४ ।।\nकथं च संज्ञा तस्याभूत्कथय त्वं हि राक्षस ।।\nराक्षस उवाच ।।\nपुरी उज्जयिनी नाम्ना तस्यां वासो हि मे सदा ।। २५ ।।\nकस्मिंश्चिदथ कालेन गतोऽहं विष्णुमन्दिरम् ।।\nतस्याग्रे तिष्ठते विप्रो वाचको वेदपारगः ।। २६ ।।\nविश्रान्तितीर्थमाहात्म्यं श्रावयन्स दिनेदिने ।।\nतस्य श्रवणमात्रेण मम भक्तिर्हृदिस्थिता ।।२७।।\nसा संज्ञा च श्रुता तत्र विश्रान्तेश्च मयाऽनघ ।।\nवासुदेवो महाबाहुर्जगत्स्वामी जनार्दनः ।। २८ ।।\nविश्रामं कुरुते तत्र तेन विश्रान्तिसंज्ञिता ।।\nराक्षसस्य वचः श्रुत्वा विप्रो वचनमब्रवीत् ।। २९ ।।\nएकस्नानस्य हि फलं तव दत्तं च राक्षस ।।\nविप्रे चेत्युक्तमात्रे च मोक्षावासमवाप सः ।।  167.३० ।।\nइति श्रीवराहपुराणे मथुरामाहात्म्ये विश्रान्तिमाहात्म्यं नाम सप्तषष्ट्यधिकशततमोऽध्यायः ।।१६७।।"
  }
]
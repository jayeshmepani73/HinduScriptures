[
  {
    "text": "अथ भैरवावतारमाह ।।\nनन्दीश्वर उवाच।।\nसनत्कुमार सर्व्वज्ञ शृणु त्वं भैरवीं कथाम् ।।\nयस्याः श्रवणमात्रेण शैवी भक्तिर्दृढा भवेत् ।। १ ।।\nभैरवः पूर्णरूपो हि शंकरस्य परात्मनः ।।\nमूढास्तं वै न जानन्ति मोहिताश्शिवमायया ।।२।।\nसनत्कुमार नो वेत्ति महिमानं महेशितुः।।\nचतुर्भुजोऽपि विष्णुर्वै चतुर्व्वक्त्रोऽपि वै विधिः ।। ।।३।।\nचित्रमत्र न किञ्चिद्वै दुर्ज्ञेया खलु शाम्भवी ।।\nतया संमोहितास्सर्वे नार्चयन्त्यपि तम्परम् ।। ४ ।।\nवेद चेद्यदि वात्मानं स एव परमेश्वरः ।।\nतदा विहन्ति ते सर्व्वे स्वेच्छया न हि केऽपि तम्।।५।।\nसर्व्वगोऽपि महेशानो नेक्ष्यते मूढबुद्धिभिः।।\nदेववद् बुध्यते लोके योऽतीतो मनसां गिराम् ।।६।।\nअत्रेतिहासं वक्ष्येऽहं परमर्षे पुरातनम् ।।\nशृणु तं श्रद्धया तात परमं ज्ञानकारणम् ।। ७ ।।\nमेरुशृङ्गेऽद्भुते रम्ये स्थितम्ब्रह्माणमीश्वरम्।।\nजग्मुर्देवर्षयः सर्व्वे सुतत्त्वं ज्ञातुमिच्छया ।।८।।\nतत्रागत्य विधिन्नत्वा पप्रच्छुस्ते महादरात् ।।\nकृताञ्जलिपुटास्सर्वे नतस्कन्धा मुनीश्वराः ।।९।।\nदेवर्षय ऊचुः।।\nदेवदेव प्रजानाथ सृष्टिकृल्लोकनायक ।।\nतत्त्वतो वद चास्मभ्यं किमेकं तत्त्वमव्ययम् ।। 3.8.१० ।।\nनन्दीश्वर उवाच ।।\nस मायया महेशस्य मोहितः पद्मसम्भवः ।।\nअविज्ञाय परम्भावं संभावं प्रत्युवाच ह ।।११।।\nब्रह्मोवाच ।।\nहे सुरा ऋषयः सर्व्वे सुमत्या शृणुतादरात् ।।\nवच्म्यहं परमं तत्त्वमव्ययं वै यथार्थतः ।। १२ ।।\nजगद्योनिरहं धाता स्वयम्भूरज ईश्वरः ।।\nअनादिभागहं ब्रह्म ह्येक आत्मा निरञ्जनः।।१३।।\nप्रवर्तको हि जगतामहमेव निवर्त्तकः ।।\nसंवर्तको मदधिको नान्यः कश्चित्सुरोत्तमाः ।। १४ ।।\nनन्दीश्वर उवाच ।।\nतस्यैवं वदतो धातुर्विष्णुस्तत्र स्थितो मुने ।।\nप्रोवाच प्रहसन्वाक्यं संक्रुद्धो मोहितोऽजया ।।१५।।\nन चैतदुचिता ब्रह्मन्योगयुक्तस्य मूर्खता।।\nअविज्ञाय परं तत्त्वं वृथैतत्ते निगद्यते।।१६।।\nकर्ता वै सर्वलोकानां परमात्मा परः पुमान्।।\nयज्ञो नारायणो देवो मायाधीशः परा गतिः।।१७।।\nममाज्ञया त्वया ब्रह्मन्सृष्टिरेषा विधी यते ।।\nजगतां जीवनं नैव मामनादृत्य चेश्वरम् ।।१८।।\nएवं त्रिप्रकृतौ मोहात्परस्परजयैषिणौ ।।\nप्रोचतुर्निगमांश्चात्र प्रमाणे सर्वथा तनौ ।।१९।।\nप्रष्टव्यास्ते विशेषेण स्थिता मूर्तिधराश्च ते ।।\nपप्रच्छतुः प्रमाणज्ञानित्युक्त्वा चतुरोऽपि तान्।।3.8.२०।।\nविधिविष्णू ऊचतुः।।\nवेदाः प्रमाणं सर्व्वत्र प्रतिष्ठा परमामिताः।।\nयूयं वदत विश्रब्धं किमेकं तत्त्वमव्ययम्।।२१।।\nनन्दीश्वर उवाच।।\nइत्याकर्ण्य तयोर्वाचं पुनस्ते हि ऋगादयः।।\nअवदंस्तत्त्वतः सर्व्वे संस्मरतो परं प्रभुम्।।२२।।\nयदि मान्या वयन्देवौ सृष्टिस्थितिकरौ विभू।।\nतदा प्रमाणं वक्ष्यामो भवत्सन्देहभेदकम् ।।२३।।\nनन्दीश्वर उवाच।।\nश्रुत्युक्तविधिमाकर्ण्य प्रोचतुस्तौ सुरौ श्रुतीः।।\nयुष्मदुक्तं प्रमाणं नौ किन्तत्त्वं सम्यगुच्यताम्।।२४।।\nऋग्वेद उवाच।।\nयदन्तस्स्थानि भूतानि यतस्सर्व्वम्प्रवर्त्तते।।\nयदाहुः परमन्तत्त्वं स रुद्रस्त्वेक एव हि ।। २५ ।।\nयजुर्वेद उवाच ।।\nयो यज्ञैरखिलैरीशो योगेन च समिज्यते ।।\nयेन प्रमाणं खलु नस्स एकः सर्व्वदृक् छिवः ।।२६।।\nसामवेद उवाच ।।\nयेनेदम्भ्रम्यते विश्वं योगिभिर्यो विचिन्त्यते ।।\nयद्भासा भासते विश्वं स एकस्त्र्यम्बकः परः ।।२७।।\nअथर्ववेद उवाच ।।\nयं प्रपश्यन्ति देवेशम्भक्त्यनुग्रहिणो जनाः ।।\nतमाहुरेकं कैवल्यं शंकरं दुःखतः परम् ।। २८ ।।\nनन्दीश्वर उवाच ।।\nश्रुत्युक्तमिदमाकर्ण्यातीवमायाविमोहितौ ।।\nस्मित्वाहतुर्विधिहरी निगमांस्तान्विचेतनौ ।। २९ ।।\nविधिहरी ऊचतुः ।।\nहे वेदाः किमिदं यूयम्भाषन्ते गतचेतनाः ।।\nकिञ्जातं वोऽद्य सर्व्वं हि नष्टं सुवयुनं परम् ।। 3.8.३० ।।\nकथम्प्रमथनाथोऽसौ रममाणो निरन्तरम् ।।\nदिगम्बरः पीतवर्णो शिवया धूलिधूसरः ।। ३१ ।।\nविरूपवेषो जटिलो वृषगो व्यालभूषणः ।।\nपरं ब्रह्मत्वमापन्नः क्व च तत्संगवर्जितम् ।। ३२ ।।\nइत्युदीरितमाकर्ण्य प्रणवः सर्वगस्तयोः ।।\nअमूर्तो मूर्तिमान्प्रीत्या जृम्भमाण उवाच तौ ।। ३३ ।।\nप्रणव उवाच ।।\nन हीशो भगवाञ्छक्त्या ह्यात्मनो व्यतिरिक्तया ।।\nकदाचिद्रमते रुद्रो लीलारूपधरो हरः ।।३४।।\nअसौ हि परमेशानस्स्वयंज्योतिस्सनातनः ।।\nआनन्दरूपा तस्यैषा शक्तिर्नागन्तुकी शिवा ।। ३५ ।।\nनन्दीश्वर उवाच ।।\nइत्येवमुक्तोऽपि तदा विधेर्विष्णोश्च वै तदा ।।\nनाज्ञानमगमन्नाशं श्रीकण्ठस्यैव मायया ।। ३६ ।।\nप्रादुरासीत्ततो ज्योतिरुभयोरन्तरे महत् ।।\nपूरयन्निजया भासा द्यावाभूम्योर्यदन्तरम् ।। ३७ ।।\nज्योतिर्मण्डलमध्यस्थो ददृशे पुरुषाकृतिः ।।\nविधिक्रतुभ्यां तत्रैव महाद्भुततनुर्मुने ।। ३८ ।।\nप्रजज्वालाथ कोपेन ब्रह्मणः पञ्चमं शिरः ।।\nआवयोरन्तरे कोऽसौ बिभृयात्पुरुषाकृतिम् ।।३९।।\nविधिः संभावयेद्यावत्तावत्स त्रिविलोचनः ।।\nदृष्टः क्षणेन च महापुरुषो नीललोहितः ।। 3.8.४० ।।\nत्रिशूलपाणिर्भालाक्षो नागोडुपविभूषणः ।।\nहिरण्यगर्भस्तं दृष्ट्वा विहसन्प्राह मोहितः ।। ४१६ ।।\nब्रह्मोवाच ।।\nनीललोहित जाने त्वां मा भैषीश्चन्द्रशेखर ।।\nभालस्थलान्मम पुरा रुद्रः प्रादुरभूद्भवान् ।। ४२ ।।\nरोदनाद्रुद्रनामापि योजितोऽसि मया पुरा ।।\nमामेव शरणं याहि पुत्र रक्षाङ्करोमि ते ।। ४३ ।।\n।। नन्दीश्वर उवाच ।।\nअथेश्वरः पद्मयोनेः श्रुत्वा गर्ववतीं गिरम् ।।\nचुकोपातीव च तदा कुर्वन्निव लयम्मुने ।। ४४ ।।\nस कोपतस्समुत्पाद्य पुरुषं भैरवं क्वचित् ।।\nप्रज्वलन्तं सुमहसा प्रीत्या च परमेश्वरः ।।४५।।\nईश्वर उवाच ।।\nप्राक्च पंकजजन्मासौ शास्यस्ते कालभैरव ।।\nकालवद्राजसे साक्षात्कालराजस्ततो भवान् ।। ४६ ।।\nविश्वं भर्तुं समर्थोसि भीषणाद्भैरवः स्मृतः ।।\nत्वत्तो भेष्यति कालोऽपि ततस्त्वं कालभैरवः ।। ४७ ।।\nआमर्दयिष्यति भवान्रुष्टो दुष्टात्मनो यतः ।।\nआमर्दक इति ख्यातिं ततस्सर्वत्र यास्यसि ।।४८।।\nयतः पापानि भक्तानां भक्षयिष्यसि तत्क्षणात् ।।\nपापभक्षण इत्येव तव नाम भविष्यति ।।४९।।\nया मे मुक्तिपुरी काशी सर्व्वाभ्योऽहि गरीयसी ।।\nआधिपत्यं च तस्यास्ते कालराज सदैव हि ।।3.8.५०।।\nतत्र ये पातकिनरास्तेषां शास्ता त्वमेव हि ।।\nशुभाशुभं च तत्कर्म चित्रगुप्तो लिखिष्यति ।।५१।।\nनन्दीश्वर उवाच ।।\nएतान्वरान्प्रगृह्याथ तत्क्षणात्कालभैरवः ।।\nवामांगुलिनखाग्रेण चकर्त च विधेश्शिरः ।। ५२।।\nयदंगमपराध्नोति कार्यं तस्यैव शासनम् ।।\nअतो येन कृता निन्दा तच्छिन्नम्पञ्चमं शिरः ।।५३।।\nअथ च्छिन्नं विधिशिरो दृष्ट्वा भीततरो हरिः ।।\nशातरुद्रियमन्त्रैश्च भक्त्या तुष्टाव शङ्करम् ।।५४।।\nभीतो हिरण्यगर्भोऽपि जजाप शतरुद्रियम् ।।\nइत्थं तौ गतगर्वौ हि संजातौ तत्क्षणान्मुने ।।९९।।\nपरब्रह्म शिवः साक्षात्सच्चिदानन्दलक्षणः ।।\nपरमात्मा गुणातीत इति ज्ञानमवापतुः ।। ५६ ।।\nसनत्कुमार सर्वज्ञ शृणु मे परमं शुभम् ।।\nयावद्गर्वो भवेत्तावज्ज्ञानगुप्तिर्विशेषतः ।। ५७ ।।\nत्यक्त्वाभि मानं पुरुषो जानाति परमेश्वरम् ।।\nगर्विणं हन्ति विश्वेशो जातो गर्वापहारकः ।।५८।।\nअथ विष्णुविधी ज्ञात्वा विगर्वौ परमेश्वरः।।\nप्रसन्नोऽभून्महादेवोऽकरोत्तावभयौ प्रभुः ।।५९।।\nआश्वास्य तौ महादेवः प्रीतः प्रणतवत्सलः ।।\nप्राह स्वां मूर्तिमपरां भैरवन्तं कपर्दिनम् ।।3.8.६०।।\nमहादेव उवाच ।।\nत्वया मान्यो विष्णुरसौ तथा शतधृतिः स्वयम् ।।\nकपालम्वैधसम्वापि नीललोहित धारय ।। ।।६१।।\nब्रह्महत्यापनोदाय व्रतं लोकाय दर्शय ।।\nचर त्वं सततं भिक्षां कपालव्रतमाश्रितः ।।६२।।\nइत्युक्त्वा पश्यतस्तस्य तेजोरूपः शिवोऽब्रवीत् ।।\nउत्पाद्य चैकां कन्यान्तु ब्रह्महत्याभिविश्रुताम् ।। ६३ ।।\nयावद्वाराणसीन्दिव्याम्पुरीमेषां गमिष्यति ।।\nतावत्त्वं भीषणे कालमनुगच्छोग्ररूपिणम् ।। ६४ ।।\nसर्वत्र ते प्रवेशोऽस्ति त्यक्त्वा वाराणसीं पुरीम् ।।\nवाराणसीं यदा गच्छेत्तन्मुक्तां भव तत्क्षणात् ।। ६५ ।।\nनन्दीश्वर उवाच ।।\nनियोज्य तामिति तदा ब्रह्महत्यां च ताम्प्रभुः ।।\nमहाद्भुतश्च स शिवोऽप्यन्तर्धानमगात्ततः ।। ६६ ।।\nइति श्रीशिवमहापुराणे तृतीयायां शतरुद्रसंहितायां भैरवावतारवर्णनं नामाष्टमोऽध्यायः ।। ८ ।।"
  }
]
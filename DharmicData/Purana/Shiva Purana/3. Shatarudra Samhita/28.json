[
  {
    "text": "नन्दीश्वर उवाच ।।\nशृणु प्राज्ञ प्रवक्ष्यामि शिवस्य परमात्मनः ।।\nअवतारं पुरानन्दं यातिनाथाह्वयं मुने ।।१।।\nअर्बुदाचलसंज्ञे तु पर्वते भिल्लवंशजः ।।\nआहुकश्च तदभ्याशे वसतिस्म मुनीश्वर ।। २ ।।\nतत्पत्नी ह्याहुका नाम बभूव किल सुव्रता ।।\nउभावपि महाशैवावास्तान्तौ शिवपूजकौ ।।३।।\nकस्मिंश्चित्समये भिल्लः शिवभक्तिरतः सदा ।।\nआहारार्थं स्वपत्न्याश्च सुदूरं स गतो मुने ।।४।।\nएतस्मिन्नन्तरे तत्र गेहे भिल्लस्य शङ्करः।।\nभूत्वा यतिवपुः सायं परीक्षार्थं समाययौ ।।५।।\nतस्मिन्नवसरे तत्राजगाम स गृहाधिपः ।।\nपूजनं च यतीशस्य चकार प्रेमतः सुधीः ।।६।।\nतद्भावस्य परीक्षार्थं यतिरूपस्स शंकरः।।\nमहालीलातरः प्रीत्या भीतं प्रोवाच दीनगीः ।।७।।\nयतिनाथ उवाच ।।\nअद्य स्थलं निवासार्थं देहि मे प्रातरेव हि ।।\nयास्यामि सर्वथा भिल्ल स्वस्ति स्यात्तव सर्वदा ।।८।।\nभिल्ल उवाच ।।\nत्यम्प्रोक्तं त्वया स्वामिञ्शृणु मद्वचनं च ते ।।\nअति स्वल्पं स्थलं मे हि स्यान्निवासः कथन्तव।।९।।\nनन्दीश्वर उवाच ।।\nइत्युक्तस्स यतिस्तेन गमनाय मतिन्दधे ।।\nतावद्भिल्ल्या वचः प्रोक्तं स्वामिनं संविचार्य्य वै ।।3.28.१०।।\nभिल्ल्युवाच।।\nस्वामिन्देहि यतेःस्थानं विमुखं कुरु मातिथिम् ।।\nगृहधर्मं विचार्य्य त्वमन्यथा धर्मसंक्षयः ।। ११ ।।\nस्थीयतान्ते गृहाभ्यंतः सुखेन यतिना सह ।।\nअहं बहिः स्थितिं कुर्य्यामायुधानि बृहन्त्यपि।।१२।।\nनन्दीश्वर उवाच।।\nतस्यास्तद्वचनं श्रुत्वा भिल्ल्या धर्मान्वितं शिवम् ।।\nस्वपत्न्या मनसा तेन भिल्लेन च विचारितम् ।।१३।।\nस्त्रियं बहिश्च निष्कास्य कथं स्थेयं मया बहे ।।\nयतेरन्यत्र गमनमधर्म्मकरमात्मनः ।। १४ ।।\nद्वयमप्युचितं नैव सर्वथा गृहमेधिनः ।।\nयद्भावि तद्भवेदेव मया स्थेयं गृहाद्बहिः ।।१५।।\nइत्याग्रहन्तदा कृत्वा गृहान्तः स्थाय तौ मुदा ।।\nस्वायुधानि च संस्थाप्य भिल्लोऽतिष्ठद्गृहाद्बहिः ।। १६ ।।\nरात्रौ तम्पशवः क्रूरा हिंसकाः समपीडयन् ।।\nतेनापि च यथाशक्ति कृतो यत्नो महांस्तदा ।।१७।।\nएवं यत्नं प्रकुर्वाण स भिल्लो बलवानपि ।।\nप्रारब्धात्प्रेरितैर्हिंस्रैर्बलादासीच्च भक्षितः ।।१८।।\nप्रातरुत्थाय स यतिर्दृष्ट्वा हिंस्रैश्च भक्षितम् ।।\nभिल्लं वने चरंतं वै दुःखितोऽभूदतीव हि ।१९।।\nदुखितं तं यतिन्दृष्ट्वा भिल्ली सा दुःखितापि हि ।।\nधैर्यात्स्वदुःखं संहृत्य वचनं चेदमब्रवीत् ।। 3.28.२० ।।\nभिल्ल्युवाच ।।\nकिमर्थं क्रियते दुःखं भद्रं जातं यतेऽधुना ।।\nधन्योयं कृतकृत्यश्च यज्जातो मृत्युरीदृशः ।। २१ ।।\nअहं चैनं गमिष्यामि भस्म भूत्वानले यते ।।\nचितां कारय सुप्रीत्या स्त्रीणां धर्मः सनातनः ।। २२ ।।\nइति तद्वचनं श्रुत्वा हितं मत्वा स्वयं यतिः ।।\nचितां व्यरचयत्सा हि प्रविवेश स्वधर्मतः ।। २३ ।।\nएतस्मिन्नन्तरे साक्षात्पुरः प्रादुरभूच्छिवः ।।\nधन्ये धन्ये इति प्रीत्या प्रशंसस्तां हरोऽब्रवीत् ।। २४ ।।\nहर उवाच ।।\nवरं ब्रूहि प्रसन्नोस्मि त्वदाचरणतोऽनघे ।।\nतवादेयं न वै किंचिद्वश्योऽहं ते विशेषतः ।।२५।।\nनन्दीश्वर उवाच ।।\nतच्छुत्वा शम्भुवचनं परमानन्ददायकम् ।।\nसुखं प्राप्तं विशेषेण न किंचित्स्मरणं ययौ।।२६।।\nतस्यास्तद्गतिमालक्ष्य सुप्रसन्नो हरोऽभवत् ।।\nउवाच च पुनः शम्भुर्वरं ब्रूहीति ताम्प्रभुः ।। २७।।\nशिव उवाच ।।\nअयं यतिश्च मद्रूपो हंसरूपो भविष्यति ।।\nपरजन्मनि वां प्रीत्या संयोग कारयिष्यति ।। २८ ।\nभिल्लश्च वीरसेनस्य नैषधे नगरे वरे ।।\nमहान्पुत्रो नलो नाम भविष्यति न संशयः ।। २९ ।।\nत्वं सुता  भीमराजस्य वैदर्भे नगरेऽनघे।।\nदमयन्ती च विख्याता भविष्यसि गुणान्विता ।। 3.28.३० ।।\nयुवां चोभौ मिलित्वा च राजभोगं सुविस्तरम् ।।\nभुक्त्वा मुक्तिं च योगीन्द्रेर्लप्स्येथे दुर्लभां ध्रुवम् ।। ३१ ।।\nनन्दीश्वर उवाच ।।\nइत्युक्त्वा च स्वयं शम्भुर्लिङ्गरूपोऽभवत्तदा ।।\nतस्मान्न चलितो धर्मादचलेश इति स्मृतः ।। ३२ ।।\nस भिल्ल आहुकश्चापि वीरसेनसुतोऽभवत् ।।\nनैषधे नगरे तात नलनामा महानृपः ।।३३।।\nआहुका सा महाभिल्ली भीमस्य तनयाऽभवत् ।।\nवैदर्भे नगरे राज्ञो दमयन्तीति विश्रुता ।। ३४ ।।\nयतिनाथाह्वयस्सोपि हंसरूपोऽभवच्छिवः ।।\nविवाहं कारयामास दमयन्त्या नलेन वै ।। ३५ ।।\nपूर्वसत्काररूपेण महापुण्येन शंकरः ।।\nहंसरूपं विधायैव ताभ्यां सुखमदात्प्रभुः ।। ३६ ।।\nशिवो हंसावतारो हि नानावार्ताविचक्षणः ।।\nदमयन्त्या नलस्यापि परमानन्ददायकः ।। ३७ ।।\nइदं चरितं परमं पवित्रं शिवावतारस्य पवित्रकीर्तेः ।।\nयतीशसंज्ञस्य महाद्भुतं हि हंसाह्वयस्यापि विमुक्तिदं हि ।। ३८ ।।\nयतीशब्रह्महंसाख्यावतारचरितं शुभम् ।।\nशृणुयाच्छ्रावयेद्यो हि स लभेत परां गतिम्।।३९।।\nइदमाख्यानमनघं सर्वकामफलप्रदम् ।।\nस्वर्ग्यं यशस्यमायुष्यं भक्तिवर्धनमुत्तमम्।।3.28.४०।।\nश्रुत्वैतच्चचरितं शम्भोर्यतिहंसस्वरूपयोः ।।\nइह सर्वसुखम्भुक्त्वा सोऽन्ते शिवपुरं व्रजेत् ।। ४१ ।।\nइति श्रीशिवमहापुराणे तृ० शतरुद्रसंहि० यतिनाथब्रह्महंसाह्वयशिवावतारचरितवर्णनं नामाष्टाविंशोऽध्यायः ।। २८ ।।"
  }
]
[
  {
    "text": "नन्दीश्वर उवाच।।\nसनत्कुमार सुप्रीत्या शिवस्य परमात्मनः ।।\nअवतारं शृणु विभोर्जटिलाह्वं सुपावनम्। ।।१।।\nपुरा सती दक्षकन्या त्यक्त्वा देहं पितुर्मखे ।।\nस्वपित्राऽनादृता जज्ञे मेनायां हिमभूधरात्।।२।।\nसा गत्वा गहनेऽरण्ये तेपे सुवि मलं तपः ।।\nशंकरम्पतिमिच्छन्ती सखीभ्यां संयुता शिवा।।\nतत्तपःसुपरीक्षार्थं सप्तर्षीन्प्रैषयच्छिवः।।\nतपःस्थानं तु पार्वत्या नानालीलाविशारदः ।।४।।\nते गत्वा तत्र मुनयः परीक्षां चक्रुरादरात् ।।\nतस्याः सुयत्नतो नैव समर्था ह्यभवंश्च ते ।।५।।।\nतत्रागत्य शिवं नत्वा वृत्तान्तं च निवेद्य तत्।।\nतदाज्ञां समनुप्राप्य स्वर्लोकं जग्मुरादरात् ।।६।।\nगतेषु मुनिषु स्वस्थानं शंकरः स्वयम्।।\nपरीक्षितुं शिवावृत्तमैच्छत्सूतिकरः  प्रभुः।।७।।\nसुप्रसन्नस्तपस्वीच्छाशमनादयमीश्वरः।।\nब्रह्मचर्य्यस्वरूपोऽभूत्तदाद्भुततरः प्रभुः।।८।\nअतीव स्थविरो विप्रदेहधारी स्वतेजसा।।\nप्रज्वलन्मनसा हृष्टो दण्डी छत्री महोज्जलः।९।।\nधृत्वैवं जटिलं रूपं जगाम गिरिजावनम्।।\nअतिप्रीतियुतः शम्भुश्शङ्करो भक्तवत्सलः।।3.33.१०।।\nतत्रापश्यस्त्थितान्देवीं सखीभिः परिवारिताम्।।\nवेदिकोपरि शुद्धान्तां शिवामिव विधोः कलाम् ।।११।।\nशंभुर्निरीक्ष्य तान्देवीं ब्रह्मचारिस्वरूपवान्।।\nउपकण्ठं  ययौ प्रीत्या चोत्सुकी भक्तवत्सलः।।१२।।\nआगतं सा तदा दृष्ट्वा ब्राह्मणं तेजसाद्भुतम्।।\nअंगेषु लोमशं शान्तं दण्डचर्मसमन्वितम् ।।१३।।\nब्रह्मचर्य्यधरं वृद्धं जटिलं सकमण्डलुम्।।\nअपूजयत्परप्रीत्या सर्वपूजोपहारकैः।।१४।।\nततस्ता पार्वतीदेवी पूजितं परया मुदा ।।\nकुशलं पर्यपृच्छत्तं ब्रह्मचारिणमादरात् ।।१५।।\nब्रह्मचारिस्वरूपेण कस्त्वं हि कुत आगतः।।\nइद्ं वनं भासयसि वद वेदविदां वर।। १६।।\nनन्दीश्वर उवाच।।\nइति पृष्टस्तु पार्वत्या ब्रह्मचारी स वै द्विजः ।।\nप्रत्युवाच द्रुतम्प्रीत्या शिवाभावपरीक्षया ।। १७ ।।\nब्रह्मचार्य्युवाच ।।\nअहमिच्छाभिगामी च ब्रह्मचारी द्विजोस्मि वै ।।\nतपस्वी सुखदोऽन्येषामुपकारी न संशयः ।।१८।।\nनन्दीश्वर उवाच ।।\nइत्युक्त्वा ब्रह्मचारी स शंकरो  भक्तवत्सलः ।। ।\nतस्थिवानुपकण्ठं स गोपायन्रूपमात्मनः ।। १९ ।।\nब्रह्मचार्य्युवाच ।।\nकिम्ब्रवीमि महादेवि कथनीयन्न विद्यते ।।\nमहानर्थकरं वृत्तं दृश्यते विकृतं महत् ।।3.33.२०।।\nनवे वयसि सद्भोगसाधने सुखकारणे ।।\nमहोपचारसद्भोगैर्वृथैव त्वं तपस्यसि।।२।।\nका त्वं कस्यासि तनया किमर्थं विजने वने ।।\nतपश्चरसि दुर्धर्षं मुनिभिः प्रयतात्मभिः ।। २२ ।।\nनन्दीश्वर उवाच ।।\nइति तद्वचनं श्रुत्वा प्रहस्य परमेश्वरी ।।\nउवाच वचनं प्रीत्या ब्रह्मचारिणमुत्तमम्।।२३।।\nपार्वत्युवाच ।।\nशृणु विप्र ब्रह्मचारिन्मदवृत्तमखिलं मुने।।\nजन्म मे भारते वर्षे साम्प्रतं हिमवद्गृहे ।। २४ ।।\nपूर्वं दक्षगृहे जन्म सती शङ्करकामिनी ।।\nयोगेन त्यक्तदेहाहं तातेन पतिनिन्दिना ।। २५ ।।\nअत्र जन्मनि संप्राप्य सुपुण्येन शिवो द्विज ।।\nमां त्यक्त्वा भस्मसात्कृत्वा मन्मथं स जगाम ह।।२६।।\nप्रयाते शङ्करे तापाद्व्रीडिताहं पितुर्गृहात् ।।\nआगच्छमत्र तपसे गुरुवाक्येन संयता ।।२७।।\nमनसा वचसा साक्षात्कर्मणा पतिभावतः ।।\nसत्यम्ब्रवीमि नोऽसत्यं संवृतः शङ्करो मया ।। २८ ।।\nजानामि दुर्लभं वस्तु कथम्प्राप्यं मया भवेत् ।।\nतथापि मनसौत्सुक्यात्तप्यते मे तपोऽधुना।।२९।।\nहित्वेन्द्रप्रमुखान्देवान्विष्णुम्ब्रह्माणमप्यहम्।।\nपतिम्पिनाकपाणिं वै प्राप्तुमिच्छामि सत्यतः।।3.33.३०।।\nनन्दीश्वर उवाच ।।\nइत्येवं वचनं श्रुत्वा पार्वत्या हि सुनिश्चितम्।।\nमुने स जटिलो रुद्रो विहसन्वाक्यमब्रवीत् ।।३१।।\nजटिल उवाच ।।\nहिमाचलसुते देवि का बुद्धिः स्वीकृता त्वया ।।\nरुद्रार्थं विबुधान्हित्वा करोषि विपुलन्तपः ।।३२।।\nजानाम्यहं च तं रुद्रं शृणु त्वम्प्रवदामि ते।।\nवृषध्वजस्स रुद्रो हि विकृतात्मा जटाधरः।।३३।।\nएकाकी च सदा नित्यं विरागी च विशेषतः ।।\nतस्मात्त्वं तेन रुद्रेण मनो योक्तुं न चार्हसि ।।३४।।\nसर्वं विरुद्धं रूपादि तव देवि हरस्य च।\nमह्यं न रोचते ह्येतद्यदीच्छसि तथा कुरु ।।३५।।\nनन्दीश्वर उवाच।।\nइत्युक्त्वा च पुना रुद्रो ब्रह्मचारिस्वरूपवान्।।\nनिनिन्द बहुधात्मानं तदग्रे तां परीक्षितुम्।।३६।।\nतच्छ्रुत्वा पार्वती देवी विप्रवाक्यं दुरासदम्।।\nप्रत्युवाच महाक्रुद्धा शिवनिन्दापरं च तम्।।३७।।\nएतावद्धि मया ज्ञातं कश्चिद्धन्यो भविष्यति ।।\nपरन्तु सकलं ज्ञातमवध्यो दृश्यतेऽधुना ।।३८।।\nब्रह्मचारिस्वरूपेण कश्चित्त्वं धूर्त आगतः ।।\nशिवनिन्दा कृता मूढ त्वया मन्युरभून्मम ।।३९।।\nशिवं त्वं च न जानासि शिवात्त्वं हि बहिर्मुखः ।।\nत्वत्पूजा च कृता यन्मे तस्मात्तापयुताऽभवम् ।।3.33.४०।।\nशिवनिन्दां करोतीह तत्त्वमज्ञाय यः पुमान्।।\nआजन्मसंचितं पुण्यं तस्य भस्मीभवत्युत ।।४१।।\nशिवविद्वेषिणं स्पृष्ट्वा प्रायश्चित्तं समाचरेत् ।।४२।।\nरे रे दुष्ट त्वया प्रोक्तमहं जानामि शंकरम्।।\nनिश्चयेन न विज्ञातः शिव एव परः प्रभुः ।।४३।।\nयथा तथा भवेद्रुद्रो मायया बहुरूपवान् ।।\nममाभीष्टप्रदोऽत्यन्तं निर्विकारः सताम्प्रियः ।। ४४ ।।\nनन्दीश्वर उवाच ।।\nइत्युक्त्वा तं शिवा देवी शिवतत्त्वं जगाद सा ।।\nयत्र ब्रह्मतया रुद्रः कथ्यते निर्गुणोऽव्ययः ।।४५।।\nतदाकर्ण्य वचो देव्या ब्रह्मचारी स वै द्विजः।।\nपुनर्वचनमादातुं यावदेव प्रचक्रमे ।।४६।।\nप्रोवाच गिरिजा तावत्स्वसखीं विजयान्द्रुतम् ।।\nशिवासक्तमनोवृत्तिः शिवनिन्दापराङ्मुखी।।४७।। ।।\nगिरिजोवाच।।\nवारणीयः प्रयत्नेन सख्ययं हि द्विजाधमः ।।\nपुनर्वक्तुमनाश्चायं शिवनिन्दां करिष्यति ।।४८।।\nन केवलं भवेत्पापं निन्दाकर्तुः शिवस्य हि ।।\nयो वै शृणोति तन्निन्दां पापभाक्स भवेदिह ।।४९।।\nशिवनिन्दाकरो वध्यस्सर्वथा शिवकिंकरैः।।\nब्राह्मणश्चेत्स वै त्याज्यो गन्तव्यं तत्स्थलाद्द्रुतम्।।3.33.५०।।\nअयन्दुष्टः पुनर्निंदां करिष्यति शिवस्य हि ।।\nब्राह्मणत्वादवध्यश्च त्याज्योऽदृश्यश्च सर्वथा ।। ५१ ।।\nस्थलमेतद्द्रुतं हित्वा यास्यामोऽन्यत्र मा चिरम् ।।\nयथा संभाषणं न स्यादनेनाविदुषा पुनः ।। ९२ ।।\n।। नन्दीश्वर उवाच ।।\nइत्युक्त्वा चोमया यावत्पदमुत्क्षिप्यते मुने ।।\nअसौ तावच्छिवः साक्षादाललम्बे पटं स्वयम्।।५३।।\nकृत्वा स्वरूपं दिव्यं च शिवाध्यानं यथा तथा।।\nदर्शयित्वा शिवायै तामुवाचावाङ्मुखी शिवः ।।५४।।\nशिव उवाच।।\nकुत्र त्वं यासि मां हित्वा न त्वन्त्याज्या मया शिवे।।\nमया परीक्षितासि त्वं दृढभक्तासि मेऽनघे ।।५५।।\nब्रह्मचारिस्वरूपेण भावमिच्छुस्त्वदीयकम्।।\nतवोपकण्ठमागत्य प्रावोचं विविधं वचः।।५६।।\nप्रसन्नोस्मि दृढं भक्त्या शिवे तव विशेषतः।।\nचित्तेप्सितं वरं ब्रूहि नादेयं विद्यते तव।।५७।।\nअद्यप्रभृति ते दासस्तपोभिः प्रेमनिर्भरे।।\nकृतोऽस्मि तव सौन्दर्य्यात्क्षण एको युगायते।।५८।।\nत्यज्यतां च त्वया लज्जा मम पत्नी सनातनी ।।\nएहि प्रिये त्वया साकं द्रुतं यामि स्वकं गिरिम्।।५९।।\nइत्युक्तवति देवेशे शिवाति मुदमाप सा ।।\nतपोदुःखन्तु यत्सर्वं तज्जहौ द्रुतमेव हि ।।3.33.६ ०।।\nततः प्रहृष्टा सा दृष्ट्वा दिव्यरूपं शिवस्य तत्।।\nप्रत्युवाच प्रभुं प्रीत्या लज्जयाधो मुखी शिवा ।। ६१ ।।\nशिवोवाच ।।\nयदि प्रसन्नो देवेश करोषि च कृपां मयि ।।\nपतिर्मे भव देवेश इत्युक्तश्शिवया शिवः । । ६२ ।।\nगृहीत्वा विधिवत्पाणिं कैलासं स तया ययौ ।।\nपतिं तं गिरिजा प्राप्य देवकार्यं चकार सा । ।६३। ।\nइति प्रोक्तस्तु ते तात ब्रह्मचारि स्वरूपकः । ।\nशिवावतारो हि मया शिवाभावपरीक्षकः । । ६४ । ।\nइदमाख्यानमनघं परमं व्याहृतं मया । ।\nय एतच्छृणुयात्प्रीत्या सुखी गतिमाप्नुयात् ।।६५।।\nइति श्रीशिवमहापुराणे तृतीयायां शतरुद्रसंहितायां ब्रह्मचारिशिवावतारवर्णनं नाम त्रयस्त्रिंशोऽध्यायः । ।३३। । इति चतुरशीतिरवताराः ( ८४)"
  }
]
[
  {
    "text": "नन्दीश्वर उवाच ।।\nअथ वक्ष्ये मुनिश्रेष्ठ शम्भोः शृण्ववतारकम् ।।\nस्वभक्तदयया विप्र नारीसन्देहभंजकम् ।। १ ।।\nआसीत्सत्यरथो नाम्ना विदर्भविषये नृपः ।।\nधर्म्मात्मा सत्यशीलश्च महाशैवजनप्रियः ।। २ ।।\nतस्य राज्ञस्सुधर्मेण महीं पालयतो मुने ।।\nमहान्कालो व्यतीयाय सुखेन शिवधर्म्मतः ।।३।।\nकदाचित्तस्य राज्ञस्तु शाल्वैश्च पुररोधिभिः ।।\nमहान्रणो बभूवाथ बहुसैन्यैर्बलोद्धतैः ।।४।।\nस विदर्भनृपः कृत्वा सार्धं तैर्दारुणं रणम् ।।\nप्रनष्टोरुबलः शाल्वैर्निहतो दैवयोगतः ।। ५ ।।\nतस्मिन्नृपे हते युद्धे शाल्वैस्तु भयविह्वलाः ।।\nसैनिका हतशेषाश्च मन्त्रिभिस्सह दुद्रुवुः ।। ६ ।।\nअथ तस्य महाराज्ञी रात्रौ स्वपुरतो मुने ।।\nसंरुद्धा रिपुभिर्यत्नादन्तर्वत्नी बहिर्ययौ ।। ७ ।।\nनिर्गता शोकसंतप्ता सा राजमहिषी शनैः।।\nप्राचीं दिशं ययौ दूरं स्मरन्तीशपदाम्बुजम्।।८।।\nअथ प्रभाते सा राज्ञी ददर्श विमलं सरः।।\nअतीता दूरमध्वानं दयया शङ्करस्य हि ।।९।।\nतत्रागत्य प्रिया राज्ञस्संतप्ता सुकुमारिणी।।\nनिवासार्थं सरस्तीरे छायावृक्षमुपाश्रयत् ।। ।।3.31.१०।।\nतत्र दैववशाद्राज्ञी मुहूर्त्ते सद्गुणान्विते ।।\nअसूत तनयं दिव्यं सर्वलक्षणलक्षितम् ।।११।।\nअथ तज्जननी दैवात्तृषिताति नृपाङ्गना ।।\nसरोवतीर्णा पानार्थं ग्रस्ता ग्राहेण पाथसि ।। १२ ।।\nस सुतो जातमात्रस्तु क्षुत्पिपासार्द्दितो भृशम्।।\nरुरोद च सरस्तीरे विनष्ट पितृमातृकः ।।१३।।\nतस्मिन्वने क्रन्दमाने जातमात्रे सुते मुने ।।\nकृपान्वितो महेशोऽभूदन्तर्यामी स रक्षक. ।।१४।।\nप्रेरिता मनसा काचिदीशेन त्रासहारिणा।।\nअकस्मादागता तत्र भ्रमन्ती भैक्ष्यजीविनी।।१५।।\nसा त्वेकहायनं बालं वहन्ती विधवा निजम्।।\nअनाथमेकं क्रंदन्तं शिशुन्तत्र ददर्श ह ।।१६।।\nसा दृष्ट्वा तत्र तम्बालं वने निर्मनुजे मुने ।।\nविस्मिताति द्विजस्त्री सा चिचिन्तं हृदये बहु ।।१७।।\nअहो सुमहदाश्चर्य्यमिदं दृष्टम्मयाधुना ।।\nअसंभाव्यमकथ्यं च सर्वथा मनसा गिरा ।। १८ ।।\nअच्छिन्ननाभिनालोयं रसायां केवलं शिशुः ।।\nशेते मातृविहीनश्च क्रन्दंस्तेजस्विनां वरः ।।१९।।\nअस्य पित्रादयः केऽपि न सन्तीह सहायिनः।\nकारणं किं बभूवाथ ह्यहो दैवबलं महत् ।। 3.31.२० ।।\nन जाने कस्य पुत्रोऽयमस्य ज्ञातात्र कोपि न ।।\nयतः पृच्छाम्यस्य जन्य जाता च करुणा मयि ।। २१।।\nइच्छाम्येनं पोषितुं हि बालमौरसपुत्रवत् ।।\nसंप्रष्टुं नोत्सहेऽज्ञात्वा कुलजन्मादि चास्य वै ।। २२ ।।\nनन्दीश्वर उवाच ।।\nइति संचिन्त्यमानायां तस्यां विप्रवरस्त्रियाम् ।।\nकृपां चकार महतीं शंकरो भक्तवत्सल।।२३।।\nदध्रे भिक्षुस्वरूपं हि महालीलो महेश्वरः।।\nसर्वथा भक्तसुखदो निरुपाधिः स्वयं सदा ।।२४।।\nतत्राजगाम सहसा स भिक्षुः परमेश्वरः ।।\nयत्रास्ति संदेहवती द्विजस्त्री ज्ञातुमिच्छती ।। २५ ।।\nभिक्षुवर्य्यस्वरूपोऽसावविज्ञातगतिः प्रभुः ।।\nतामाह विप्रवनितां विहस्य करुणानिधिः ।। २६ ।।\nभिक्षुवर्य्य उवाच ।।\nसन्देहं कुरु नो चित्ते विप्रभामिनि मा खिद ।।\nरक्षैनम्बालकं प्रीत्या सुपवित्रं स्वपुत्रकम् ।। २७ ।।\nअनेन शिशुना श्रेयः प्राप्स्यसे न चिरात्परम् ।।\nपुष्णीहि सर्वथा ह्येनं महातेजस्विनं शिशुम् ।।२८।।\nनन्दीश्वर उवाच।।\nइत्युक्तवन्तं तं भिक्षुस्वरूपं करुणानिधिम् ।।\nसा विप्रवनिता शम्भुं प्रीत्या पप्रच्छ सादरम् ।। २९ ।।\nविप्रवनितोवाच ।।\nत्वदाज्ञयैनं बालं हि रक्षिष्यामि स्वपुत्रवत्।।\nपौक्ष्यामि नात्र सन्देहो मद्भाग्यात्त्वमिहागतः ।।3.31.३०।।\nतथापि ज्ञातुमिच्छामि विशेषेण तु तत्त्वतः ।।\nकोयं कस्य सुतश्चायं कस्त्वमत्र समागतः ।। ।। ३१ ।।\nमुहुर्मम समायाति ज्ञानं भिक्षुवर प्रभो ।।\nत्वं शिवः करुणासिन्धुस्त्वद्भक्तोयं शिशुः पुरा ।। ३२ ।।\nकेनचित्कर्मदोषेण सम्प्राप्तोयं दशामिमाम् ।।\nतद्भुक्त्वा परमं श्रेयः प्राप्स्यते त्वदनुग्रहात् ।। ३३ ।।\nत्वन्माययैव साहं वै मार्गभ्रष्टा विमोहिता ।।\nआगता प्रेषिता त्वत्तो ह्यस्य रक्षणहेतुतः ।। ३४ ।।\n।। नन्दीश्वर उवाच ।।\nइति तद्दर्शनप्राप्तविज्ञानां विप्रकामिनीम् ।।\nज्ञातुकामां विशेषेण प्रोचे भिक्षुतनुश्शिवः ।। ३५ ।।\n।। भिक्षुवर्य्य उवाच ।।\nशृणु प्रीत्या विप्रपत्नि बालस्यास्य पुरेहितम् ।।\nसर्वमन्यस्य सुप्रीत्या वक्ष्यते तत्त्वतोऽनघे ।। ३६ ।।\nसुतो विदर्भराजस्य शिवभक्तस्य धीमतः ।।\nअयं सत्यरथस्यैव स्वधर्मनिरतस्य हि ।।३७।।\nशृणु सत्यरथो राजा हतः शाल्वे रणे परैः ।।\nतत्पत्नी निशि सुव्यग्रा निर्ययौ स्वगृहाद्द्रुतम् ।। ३८ ।।\nअसूत तनयं चैनं समायाता प्रगेऽत्र हि ।।\nसरोवतीर्णा तृषया ग्रस्ता ग्राहेण दैवतः ।। ३९ ।।\nनन्दीश्वर उवाच ।।\nइति तस्य समुत्पत्तिं तत्पितुः संगरे मृतिम् ।।\nतन्मातृमरणं ग्राहात्सर्वं तस्य न्यवेदयत्।।3.31.४०।।\nअथ सा ब्रह्माणी सा हि विस्मिताति मुनीश्वर ।।\nपुनः पप्रच्छ तं भिक्षुं ज्ञानिनं सिद्धरूपकम् ।।४१।।\nब्राह्मण्युवाच ।।\nस राजोऽस्य पिता भिक्षो वरभोगान्तरेव हि ।।\nकस्माच्छाल्वैस्स्वरिपुभिस्स्वल्पेहैश्च विघातितः ।। ४२ ।।\nकस्मादस्य शिशोर्माता ग्राहेणाशु सुभक्षिता ।।\nयस्मादनाथोयं जातो विबन्धुश्चैव जन्मतः ।। ४३ ।।\nकस्मात्सुतो ममापीह सुदरिद्रो हि भिक्षुकः ।।\nभवेत्कथं सुखं भिक्षो पुत्रयोरनयोर्वद ।।४४।।\nनन्दीश्वर उवाच ।।\nइति तस्या वचः श्रुत्वा स भिक्षुः परमेश्वरः ।।\nविप्रपत्न्याः प्रसन्नात्मा प्रोवाच विहसंश्च ताम्।।४५।।\nभिक्षुवर्य्य उवाच ।।\nविप्रपत्नि विशेषेण सर्वप्रश्नान्वदामि ते ।।\nशृणु त्वं सावधानेन चरित्रमिदमुत्तमम्।।४६।।\nअमुष्य बालस्य पिता स विदर्भमहीपतिः ।।\nपूर्वजन्मनि पाण्ड्योऽसौ बभूव नृपसत्तमः ।।४७।।\nस शैवनृपतिर्धर्मात्पालयन्निखिला महीम् ।।\nस्वप्रजां रंजयामास सर्वोपद्रवनाशनः ।।४८।।\nकदाचित्स हि सर्वेशं प्रदोषे पर्यपूजयत्।।\nत्रयोदश्यां निराहारो दिवानक्तव्रती शिवम् ।।४९।।\nतस्य पूजयतः शम्भुं प्रदोषे गिरिशं रते ।।\nमहाञ्छब्दो बभूवाथ विकटस्सर्वथा पुरे ।।3.31.५०।।\nतमाकर्ण्य रवं सोऽथ राजा त्यक्तशिवार्चनः।।\nरिप्वागमनशंकातो निर्ययौ भवनाद्बहिः ।।५१।।\nएतस्मिन्नेव काले तु तस्यामात्यो महाबली ।।\nगृहीतशस्त्रसामन्तो राजान्तिकमुपाययौ ।।५२।।\nतन्दृष्ट्वा शत्रुसामन्तं महाक्रोधेन विह्वलः ।।\nअविचार्य वृषन्तस्य शिरश्छेदमकारयत्।। ५३।।\nअसमाप्ये शपूजान्तामशुचिर्नष्टधीर्नृपः ।।\nरात्रौ चकार सुप्रीत्या भोजनन्नष्टमंगलः।।५४।।\nविदर्भे सोभवद्राजा जन्मनीह शिवव्रती।।\nशिवार्चनान्तरायेण परैर्भोगांन्तरे हतः ।। ९५ ।।\nतत्पुत्रो यः पूर्वभवे सोऽस्मिञ्जन्मनि तत्सुतः ।।\nअहमेव हतैश्वर्य्यः शिवपूजा व्यतिक्रमात् ।।५६।।\nअस्य माता पूर्वभवे सपत्नीं छद्मनाहरत्।।\nभक्षिता तेन पापेन ग्राहेणाऽस्मिन्भवे हि सा।।५७।।\nएषा प्रवृत्तिरेतेषां भवत्यै परिकीर्तिता ।।\nअनर्चिता शिवा भक्त्या प्राप्नुवन्ति दरिद्रताम् ।।५९।\nएष ते तनयः पूर्वजन्मनि ब्राह्मणोत्तमः।।\nप्रतिग्रहैर्वयो निन्ये  न यज्ञाद्यैस्सुकर्मभिः ।।५९।।\nअतो दारिद्र्यमापन्नः पुत्रस्ते द्विजभामिनि ।।\nतद्दोषपरिहारार्थं शरणं शंकरं व्रज ।। 3.31.६० ।।\nएताभ्यां खलु बालाभ्यां शिवपूजाविधीयताम् ।।\nउपवीतानन्तरं हि शिवः श्रेयः करिष्यति ।। ६१ ।।\nनन्दीश्वर उवाच ।।\nइति तामुपदिश्याथ भिक्षुवर्ण्यतनुः शिवः ।।\nस्वरूपं दर्शयामास परमं भक्तवत्सलः  ।। ६२ ।।\nअथ सा विप्रवनिता ज्ञात्वा तं शंकरम्प्रभुम्।।\nसुप्रणम्य हि तुष्टाव प्रेम्णा गद्गदया गिरा ।।६३।।\nततस्स भगवाञ्च्छम्भुर्धृतभिक्षुतनुर्द्रुतम् ।।\nपश्यन्त्या विप्रपन्त्यास्तु तत्रैवान्तरधीयत ।।६४।।\nअथ तस्मिन् गते भिक्षौ विश्रब्धा ब्राह्मणी च सा।।\nतमर्भकं समादाय सस्वपुत्रा गृहं ययौ ।।६५ ।।\nएकचक्राह्वये रम्ये ग्राम्ये कृत निकेतना ।।\nस्वपुत्रं राजपुत्रं च वरान्नैश्च व्यवर्द्धयत् ।। ६६ ।।\nब्राह्मणै कृतसंस्कारौ कृतोपनयनौ च तौ ।।\nववृधाते स्वगेहे च शिवपूजनतत्परौ ।।६७।।\nतौ शाण्डिल्यमुनेस्तात निदेशान्नियम स्थितौ।।\nप्रदोषे चक्रतुः शम्भोः पूजां कृत्वा व्रतं शुभम्।। ६८ ।।\nकदाचिद्द्विजपुत्रेण विनाऽसौ राजनन्दनः ।।\nनद्यां स्नातुं गतः प्राप निधानकलशं वरम् ।।६९।।\nएवं पूजयतोः शम्भुं राजद्विजकुमारयोः ।।\nसुखेनैव व्यतीयाय तयोर्मासचतुष्टयम् ।।3.31.७०।।\nएवमर्चयतोः शम्भुं भूयोपि परया मुदा ।।\nसम्वत्सरो व्यतीयाय तस्मिन्नेव तयोर्गृहे ।। ७१ ।।\nसम्वत्सरे व्यतिक्रान्ते स राजतनयो मुने ।।\nगत्वा वनान्ते विप्रेण शिवस्यानुग्रहाद्विभोः ।। ७२ ।।\nअकस्मादागतां तत्र दत्तां तज्जनकेन ह ।।\nविवाह्य गन्धर्वसुतां चक्रे राज्यमकण्टकम् ।। ७३ ।।\nया विप्रवनिता पूर्वंतमपुष्णात्स्वपुत्रवत्।।\nसैव माताभवत्तस्य स भ्राता द्विजनन्दनः ।। ७४ ।।\nइत्थमाराध्य देवेशं धर्मगुप्ताह्वयस्स वै ।।\nविदर्भ विषये राज्ञ्या तया भोगं चकार ह ।।७४।।।\nभिक्षुवर्य्यावतारस्ते वर्णितश्च मयाधुना ।।\nशिवस्य धर्मगुप्ताह्व नृपबालसुखप्रदः ।। ७६ ।।\nएतदाख्यानमनघं पवित्रं पावनं महत् ।।\nधर्मार्थकाममोक्षाणां साधनं सर्वकामदम् ।। ७७ ।।\nय एतच्छ्रृणुयान्नित्यं श्रावयेद्वा समाहितः।।\nस भुक्त्वेहाखिलान्कामान्सोन्ते शिवपुरम्व्रजेत् ।।७८।\nइति श्री शिवमहापुराणे तृती०शतरुद्रसंहितायां भिक्षुवर्य्याह्वशिवावता रचरित्रवर्णनंनामैकत्रिंशोऽध्यायः ।।३१।।"
  }
]
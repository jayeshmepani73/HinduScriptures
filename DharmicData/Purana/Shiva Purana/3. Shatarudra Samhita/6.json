[
  {
    "text": "अथ नन्दीश्वरावतारमाह ।।\nसनत्कुमार उवाच ।।\nभवान्कथमनुप्राप्तो महादेवांशजः शिवम् ।।\nश्रोतुमिच्छामि तत्सर्वं वक्तुमर्हसि मे प्रभो ।। १ ।।\nनन्दीश्वर उवाच ।।\nसनत्कुमार सर्वज्ञ सावधानतया शृणु ।।\nयथाहं च शिवं प्राप्तो महादेवांशजो   मुने ।। २ ।।\nप्रजाकामः शिलादोऽभूदुक्तः पितृभिरादरात् ।।\nतदुद्धर्तुमना भक्त्या समुद्धारमभीप्सुभिः ।। ३ ।।\nअधोदृष्टिः सुधर्मात्मा शिलादो नाम वीर्यवान् ।।\nतस्यासीन्मुनिकैर्वृत्तिः शिवलोके च सोगमत् ।। ४ ।।\nशक्रमुद्दिश्य स मुनिस्तपस्तेपे सुदुः सहम् ।।\nनिश्चलात्मा शिलादाख्यो बहुकालं दृढव्रतः ।। ५ ।।\nतपतस्तस्य तपसा संतुष्टोऽभूच्छतक्रतुः ।।\nजगाम च वरं दातुं सर्वदेवप्रभुस्तदा ।। ६ ।।\nशिलादमाह सुप्रीत्या शक्रस्तुष्टोऽस्मि तेऽनघ ।।\nतेन त्वं मुनिशार्दूल वरयस्व वरानिति ।। ७ ।।\nततः प्रणम्य देवेशं स्तुत्वा स्तुतिभिरादरात् ।।\nशिलादो मुनिशार्दूलस्तमाह सुकृताञ्जलिः ।।८।।\nशिलाद उवाच ।।\nशतक्रतो सुरेशान सन्तुष्टो यदि मे प्रभो।।\nअयोनिजं मुत्युहीनं पुत्रमिच्छामि सुव्रतम्।।९।।\nशक्र उवाच।।\nपुत्रं दास्यामि पुत्रार्थिन्योनिजं मृत्युसंयुतम् ।।\nअन्यथा ते न दास्यामि मृत्युहीना न सन्ति वै ।।3.6.१०।।\nन दास्यामि सुतं तेऽहं मृत्युहीनमयोनिजम् ।।\nहरिर्विधिश्च भगवान्किमुतान्यो महामुने ।।११।।\nतावपि त्रिपुरार्यंगसम्भावौ मरणान्वितौ ।।\nतयोरप्यायुषा मानं कथितं निगमे पृथक् ।।१२।।\nतस्मादयोनिजे पुत्रे मृत्युहीने प्रयत्नतः ।।\nपरित्यजाशां विप्रेन्द्र गृहाणात्मक्षमं सुतम्।।१३।।\nकिन्तु देवेश्वरो रुद्रः प्रसीदति महेश्वरः ।।\nसुदुर्लभो मृत्युहीनस्तव पुत्रो ह्ययोनिजः ।। १४ ।।\nअहं च विष्णुर्भगवान्द्रुहिणश्च महामुने ।।\nअयोनिजं मृत्युहीनं पुत्रं दातुं न शक्नुमः ।। १५ ।।\nआराधय महादेवं तत्पुत्रविनिकाम्यया ।।\nसर्वेश्वरो महाशक्तः स ते पुत्रं प्रदास्यति ।। १६ ।।\nनन्दीश्वर उवाच ।।\nएवं व्याहृत्य विप्रेन्द्रमनुगृह्य च तं घृणी।।\nदेवैर्वृतः सुरेशानस्स्वलोकं समगान्मुने ।। १७ ।।\nगते तस्मिंश्च वरदे सहस्राक्षे शिलाशनः ।।\nआराधयन्महादेवं तपसातोषयद्भवम्।।१८।।\nअथ तस्यैवमनिशन्तत्परस्य द्विजस्त वै ।।\nदिव्यम्वर्षसहस्रं तु गतं क्षणमिवाद्भुतम् ।।१९।।\nवल्मीकेन वृतांगश्च लक्षकोटगणैर्मुनिः ।।\nसूचीमुखैश्चान्यै रक्तभुग्भिश्च सर्वतः ।।3.6.२०।।\nनिर्मांसरुधिर त्वग्वै बिले तस्मिन्नवस्थितः ।।\nअस्थिशेषोभवत्पश्चाच्छिलादो मुनिसत्तमः ।। २१ ।।\nतुष्टः प्रभुस्तदा तस्मै दर्शयामास स्वां तनुम् ।।\nदिव्यां दिव्यगुणैर्युक्तामलभ्यां वामबुद्धिभिः ।।२२।।\nदिव्यवर्षसहस्रेण तप्यमानाय शूलधृक् ।।\nसर्वदेवाधिपस्तस्मै वरदोस्मीत्यभाषत ।।२३।।\nमहासमाधिसंलीनस्स शिलादो महामुनिः ।।\nनाशृणोत्तद्गिरं शम्भोर्भक्त्यधीनरतस्य वै।।२४।।\nयदा स्पृष्टो मुनिस्तेन करेण त्रिपुरारिणा ।।\nतदैव मुनिशार्दूल उत्ससर्ज?  तपःक्रमम् ।।२५।।\nअथोन्मील्य मुनिर्नेत्रे सोमं शंभुं विलोकयन् ।।\nद्रुतं प्रणम्य स मुदा पादयोर्न्यपतन्मुने।।२६।।\nहर्षगद्गदया वाचा नतस्कंधः कृताञ्जलिः।।\nप्रसन्नात्मा शिलादस्स तुष्टाव परमेश्वरम् ।।२७।।\nततः प्रसन्नो भगवान्देवदेवस्त्रिलोचनः।।\nवरदोऽस्मीति तम्प्राह शिलादं मुनिपुंगवम्।।२८।।\nतपसानेन किं कार्यं भवते हि महा मते।।\nददामि पुत्रं सर्वज्ञं सर्वशास्त्रार्थपारगम्।।२९।।\nततः प्रणम्य देवेशं तच्छ्रुत्वा च शिलाशनः।।\nहर्षगद्गदया वाचोवाच सोमविभूषणम् ।।3.6.३०।।\nशिलाद उवाच ।।\nमहेश यदि तुष्टोऽसि यदि वा वरदश्च मे ।।\nइच्छामि त्वत्समं पुत्रं मृत्युहीनमयोनिजम् ।।३१।।\nनंदीश्वर उवाच ।।\nएवमुक्तस्ततो देवस्त्र्यम्बकस्तेन शङ्करः ।।\nप्रत्युवाच प्रसन्नात्मा शिलादं मुनिसत्तमम्।।३२।।\n।। शिव उवाच ।।\nपूर्वमाराधितो विप्र ब्रह्मणाहं तपोधन ।।\nतपसा चावतारार्थं मुनिभिश्च सुरोत्तमैः।।३३।।\nतव पुत्रो भविष्यामि नन्दी नाम्ना त्वयोनिजः ।।\nपिता भविष्यसि मम पितुर्वै जगतां मुने ।। ३४ ।।\nनन्दीश्वर उवाच ।।\nएवमुक्त्वा मुनिं प्रेक्ष्य प्रणिपत्यास्थितं घृणी ।।\nसोमस्तूर्णं तमादिश्य तत्रैवान्तर्दधे हरः ।।३५।।\nगते तस्मिन्महादेवे स शिलादो महामुनिः।।\nस्वमाश्रयमुपागम्य ऋषिभ्योऽकथयत्ततः ।।३६।।\nकियता चैव कालेन तदासौ जनकः स मे।।\nयज्ञांगणं चकर्षाशु यज्ञार्थं यज्ञवित्तमः।।३७।।\nततः क्षणादहं शंभोस्तनुजस्तस्य चाज्ञया।।\nस जातः पूर्व्वमेवाहं युगान्ताग्निसमप्रभः ।। ३८ ।।\nअवर्षंस्तदा पुष्करावर्तकाद्या जगुः खेचराः किन्नराः सिद्धसाध्या ।।\nशिलादात्मजत्वं गते मय्यृषीन्द्रास्समन्ताच्च वृष्टिं व्यधुः कौसुमीं ते।।३९।।\nअथ ब्रह्मादयो देवा देवपल्यश्च सर्वशः ।।\nतत्राजग्मुश्च सुप्रीत्या हरिश्चैव शिवोऽम्बिका।।3.6.४०।।\nतदोत्सवो महानासीन्ननृतुश्चाप्सरोगणाः ।।\nआदृत्य मां तथा लिंगं तुष्टुवुर्हर्षिताश्च ते।।४१।।\nसुप्रशस्य शिलादं तं स्तुत्वा च सुस्तवैः शिवौ।।\nसर्वे जग्मुश्च धामानि शिवावप्यखिलेश्वरौ।।४२।।\nशिलादोऽपि च मां दृष्ट्वा कालसूर्य्यानलप्रभम्।।\nत्र्यक्षं चतुर्भुजं बालं जटामुकुटधारिणम् ।।४३।।\nत्रिशूलाद्यायुधं दीप्तं सर्वथा रुद्ररूपिणम्।।\nमहानन्दभरः प्रीत्या प्रणम्यं प्रणनाम च ।। ४४ ।।\nशिलाद उवाच ।।\nत्वयाहं नन्दितो यस्मान्नन्दी नाम्ना सुरेश्वर ।।\nतस्मात्त्वां देवमानन्दं नमामि जगदीश्वरम् ।। ४५ ।।\nनन्दीश्वर उवाच ।।\nमया सह पिता हृष्टः सुप्रणम्य महेश्वरम् ।।\nउटजं स्वं जगामाशु निधिं लब्ध्वेव निर्धनः ।।४६।।\nयदा गतोहमुटजं शिलादस्य महामुने ।।\nतदाहं तादृशं रूपं त्यक्त्वा मानुष्यमास्थितः।।४७।।\nमानुष्यमास्थितं दृष्ट्वा पिता मे लोकपूजितः ।।\nविललापातिदुःखार्त्तः स्वजनैश्च समावृतः ।।४७।।\nजातकर्मादिकान्येव सर्वाण्यपि चकार मे ।।\nशालंकायनपुत्रो वै शिलादः पुत्रवत्सलः ।। ४९ ।।\nवेदानध्यापयामास सांगोपांगानशेषतः ।।\nशास्त्राण्यन्यान्यपि तथा पञ्चवर्षे पिता च माम् ।।3.6.५०।।\nसम्पूर्णे सप्तमे वर्षे मित्रावरुणसंज्ञकौ ।।\nमुनी तस्याश्रमं प्राप्तौ द्रष्टुं मां चाज्ञया विभोः ।।५१।।\nसत्कृतौ मुनिना तेन सूपविष्टो महामुनी ।।\nऊचतुश्च महात्मानौ मां निरीक्ष्य मुहुर्मुहुः।।५२।।\nमित्रावरुणावूचतुः।।\nतात नंदीस्तवाल्पायुः सर्वशास्त्रार्थपारगः।।\nन दृष्टमेव चापश्यं ह्यायुर्वर्षादतः परम् ।। ५३ ।।\nविप्रयोरित्युक्तवतोः शिलादः पुत्रवत्सलः ।।\nतमालिङ्ग्य च दुःखार्त्तो रुरोदातीव विस्वरम् ।। ५४ ।।\nमृतवत्पतितं दृष्ट्वा पितरं च पितामहम् ।।\nप्रत्यवोचत्प्रसन्नात्मा स्मृत्वा शिवपदाम्बुजम् ।। ५५ ।।\nकेन त्वं तात दुःखेन वेपमानश्च रोदिषि ।।\nदुःखं ते कुत उत्पन्नं ज्ञातुमिच्छामि तत्त्वतः ।। ५६ ।।\n।। पितोवाच ।।\nतवाल्पमृत्युदुःखेन दुःखितोऽतीव पुत्रक ।।\nको मे दुःखं हरतु वै शरणं प्रयामि हि ।।५७।।\n।। पुत्र उवाच ।।\nदेवो वा दानवो वापि यमः कालोथ वापि हि।।\nऋध्येयुर्यद्यपि ह्येते मामन्येपि जनास्तथा ।। ५८ ।।\nअथापि चाल्पमृत्युर्मे न भविष्यति मां तुदः ।।\nसत्यं ब्रवीमि जनकं शपथन्ते करोम्यहम्।।५९।।\n।। पितोवाच ।।\nकिं तपः किं परिज्ञानं को योगश्च प्रभुश्च ते ।।\nयेन त्वं दारुणं दुःखं वञ्चयिष्यसि पुत्र मे ।।3.6.६०।।\n।। पुत्र उवाच ।।\nन तात तपसा मृत्युं वंचयिष्ये न विद्यया।।\nमहादेवस्य भजनान्मृत्युं जेष्यामि नान्यथा ।।६१।।\n।। नन्दीश्वर उवाच ।।\nइत्युक्त्वाहं पितुः पादौ प्रणम्य शिरसा मुने ।।\nप्रदक्षिणीकृत्य च तमगच्छं वनमुत्तमम्।।६२।।\nइति श्रीशिवमहापुराणे तृतीयायां शतरुद्रसंहितायां नन्दिकेशावतारवर्णनं नाम षष्ठोऽध्यायः ।।६।।"
  }
]
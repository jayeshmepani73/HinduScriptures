[
  {
    "text": "।।नन्दीश्वर उवाच ।।\nअथ प्रीत्या शृणु मुनेऽवतारं परमं प्रभोः ।।\nशंकरस्यात्मभूपुत्र शृण्वतां सर्वकामदम् ।।१।।\nएकदा मुनिशार्दूल गिरिजाशंकरावुभौ ।।\nविहर्तुकामौ संजातौ स्वेच्छया परमेश्वरौ ।।२।।\nभैरवं द्वारपालं च कृत्वाभ्यन्तरमागतौ ।।\nनानासखिगणैः प्रीत्या सेवितौ नरशीलितौ ।।३।।\nचिरं विहृत्य तत्र द्वौ स्वतन्त्रौ परमेश्वरौ ।।\nबभूवतुः प्रसन्नौ तौ नानालीलाकरौ मुने ।।४।।\nअथोन्मत्ताकृतिर्देवी स्वतन्त्रा लीलया शिवा ।।\nआगता द्वारि तद्रूपा प्रभोराज्ञामवाप सा।।५।।\nतां देवीं भैरवस्सोथ नारीदृष्ट्या विलोक्य च ।।\nनिषिषेध बहिर्गन्तुं तद्रूपेण विमोहितः ।। ६ ।।\nनारीदृष्ट्या सुदृष्टा सा भैरवेण यदा मुने ।।\nकुद्धाऽभवच्छिवा देवी तं शशाप तदांबिका ।। ७ ।।\n।। शिवोवाच ।।\nनारीदृष्ट्या पश्यसि त्वं यतो मां पुरुषाधम ।।\nअतो भव धरायां हि मानुषस्त्वं च भैरव ।। ८ ।।\nनन्दीश्वर उवाच ।।\nइत्थं यदाऽभवच्छप्तो भैरवश्शिवया मुने ।।\nहाहाकारो महानासीद्दुःखमाप स लीलया ।। ९ ।।\nततश्च शंकरः शीघ्रं तमागत्य मुनीश्वर ।।\nआश्वासयद्भैरवं हि नानाऽनुनयकोविदः ।। 3.21.१० ।।\nतच्छापाद्भैरवस्सोथ क्षिताववतरन्मुने ।।\nमनुष्ययोन्यां वैतालसंज्ञकश्शंकरेच्छया ।। ११ ।।\nतत्स्नेहतः शिवः सोपि क्षिताववतरद्विभुः ।।\nशिवया सह सल्लीलो लौकिकीङ्गतिमाश्रितः ।। १२ ।।\nमहेशाह्वः शिवश्चासीच्छारदा गिरिजा मुने ।।\nसुलीलां चक्रतुः प्रीत्या नाना लीला विशारदौ ।। १३ ।।\nइति ते कथितं तात महेशचरितं वरम् ।।\nधन्यं यशस्यमायुष्यं सर्वकामफलप्रदम् ।। १४ ।।\nय इदं शृणुयाद्भक्त्या श्रावयेद्वा समाहितः ।।\nस भुक्त्वेहाखिलान्भोगानन्ते मोक्षमवाप्नुयात् ।। १५ ।।\nइति श्रीशिव महापुराणे तृतीयायां शतरुद्रसंहितायां महेशावतारवर्णनं नामैकविंशोध्यायः।।२१।।"
  }
]
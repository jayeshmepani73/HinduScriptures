[
  {
    "text": "नन्दीश्वर उवाच।।\nपिप्पलादाख्यपरममवतारं महेशितुः ।।\nशृणु प्राज्ञ महाप्रीत्या भक्तिवर्धनमुत्तमम्।।१।।\nयः पुरा गदितो विप्रो दधीचिर्मुनिसत्तमः ।।\nमहाशैवस्सुप्रतापी च्यावनिर्भृगुवंशजः।।२।।\nक्षुवेण सह संग्रामे येन विष्णुः पराजितः।।\nसनिर्जरोऽथ संशप्तो महेश्वरसहायिना।।३।।\nतस्य पत्नी महाभागा सुवर्चा नामनामतः।।\nमहापतिव्रता साध्वी यया शप्ता दिवौकसः ।।४।।\nतस्मात्तस्यां महादेवो नानालीलाविशारदः ।।\nप्रादुर्बभूव तेजस्वी पिप्पलादेति नामतः ।।५।।\nसूत उवाच ।।\nइत्याकर्ण्य मुनिश्रेष्ठो नन्दीश्वरवचोऽद्भुतम्।।\nसनत्कुमारः प्रोवाच नतस्कन्धः कृताञ्जलिः ।।६।।\nसनत्कुमार उवाच ।।\nनन्दीश्वर महाप्राज्ञ साक्षाद्रुद्रस्वरूपधृक् ।।\nधन्यस्त्वं सद्गुरुस्तात श्रावितेयं कथाद्भुता ।।७।।\nक्षुवेण सह संग्रामे श्रुतो विष्णुपुरा जयः ।।\nब्रह्मणा मे पुरा तात तच्छापश्च शिलादज ।।८।।\nअधुना श्रोतुमिच्छामि देवशापं सुवर्चया।।\nदत्तं पश्चात्पिप्पलादचरितं मङ्गलायनम् ।।९।।\nसूत उवाच ।।\nइति श्रुत्वाथ शैलादिर्विधिपुत्रवचश्शुभम् ।।\nप्रत्युवाच प्रसन्नात्मा स्मृत्वा शिवपदाम्बुजम्।।3.24.१०।।\nनन्दीश्वर उवाच ।।\nएकदा निर्जरास्सर्वे वासवाद्या मुनीश्वर ।।\nवृत्रासुरसहायैश्च दैत्यैरासन्पराजिताः ।।११।।\nस्वानि स्वानि वरास्त्रा णि दधीचस्याश्रमेऽखिलाः ।।\nनिक्षिप्य सहसा सद्योऽभवन्देवाः पराजिताः ।। १२ ।।\nतदा सर्वे सुरास्सेन्द्रा वध्यमानास्तथर्षयः।।\nब्रह्मलोकगताश्शीघ्रं प्रोचुः स्वं व्यसनं च तत् ।।१३।।\nतच्छ्रुत्वा देववचनं ब्रह्मा लोकपितामहः ।।\nसर्वं शशंस तत्त्वेन त्वष्टुश्चैव चिकीर्षितम् ।। १४ ।।\nभवद्वधार्थं जनितस्त्वष्ट्रायं तपसा सुराः ।।\nवृत्रो नाम महातेजाः सर्वदैत्याधिपो महान् ।। १५ ।।\nअथ प्रयत्नः क्रियतां भवेदस्य वधो यथा ।।\nतत्रोपायं शृणु प्राज्ञ धर्महेतोर्वदामि ते ।।१६।।\nमहामुनिर्दधीचिर्यस्स तपस्वी जितेन्द्रियः ।।\nलेभे शिवं समाराध्य वज्रास्थित्ववरम्पुरा ।।१७।।\nतस्यास्थीन्येव याचध्वं स दास्यति न संशय ।।\nनिर्माय तैर्दण्डवज्रं वृत्रं जहि न संशयः ।।१८।।\nनन्दीश्वर उवाच।।\nतच्छ्रुत्वा ब्रह्मवचनं शक्रो गुरुसमन्वितः।।\nआगच्छत्सामरः सद्यो दधीच्याश्रममुत्तमम् ।। १९ ।।\nदृष्ट्वा तत्र मुनिं शक्रः सुवर्चान्वितमादरात् ।।\nननाम साञ्जलिर्नम्रः सगुरुः सामरश्च तम् ।।3.24.२०।।\nतदभिप्रायमाज्ञाय स मुनिर्बुधसत्तमः ।।\nस्वपत्नीं प्रेषयामास सुवर्चां स्वाश्रमान्तरम् ।।२१।।\nततस्स देवराजश्च सामरः स्वार्थसाधकः ।।\nअर्थशास्त्रपरो भूत्वा मुनीशं वाक्यमब्रवीत् ।। २२ ।।\nशक्र उवाच ।।\nत्वष्ट्रा विप्रकृताः सर्वे वयन्देवास्तथर्षयः ।।\nशरण्यं त्वां महाशैवं दातारं शरणं गताः ।। २३ ।।\nस्वास्थीनि देहि नो विप्र महावज्रमयानि हि ।।\nअस्थ्ना ते स्वपविं कृत्वा हनिष्यामि सुरद्रुहम् ।। २४ ।।\nइत्युक्तस्तेन स मुनिः परोपकरणे रतः ।।\nध्यात्वा शिवं स्वनाथं हि विससर्ज कलेवरम् ।। २५।।\nब्रह्मलोकं गतस्सद्यस्स मुनिर्ध्वस्तबन्धनः ।।\nपुष्पवृष्टिरभूत्तत्र सर्वे विस्मयमागताः ।।२६।।\nअथ गां सुरभिं शक्र आहूयाशु ह्यलेहयत् ।।\nअस्त्रनिर्मितये त्वाष्ट्रं निदि देश तदस्थिभिः ।। २७ ।।\nविश्वकर्मा तदाज्ञप्तश्चक्लृपेऽस्त्राणि कृत्स्नशः ।।\nतदस्थिभिर्वज्रमयस्सुदृढैश्शिववर्चसा ।। २८ ।।\nवंशोद्भवं वज्रं शरो ब्रह्मशिरस्तथा।।\nअन्यास्थिभिर्बहूनि स्वपराण्यस्त्राणि निर्ममे ।।२९।।\nतमिन्द्रो वज्रमुद्यम्य वर्द्धितः शिववर्चसा ।।\nवृत्रमभ्यद्रवत्क्रुद्धो मुने रुद्र इवान्तकम् ।।3.24.३०।।\nततः शक्रस्सुसन्नद्धस्तेन वज्रेण स द्रुतम् ।।\nउच्चकर्त शिरो वार्त्रं गिरिशृंगमिवौजसा ।। ३१ ।।\nतदा समुत्सवस्तात बभूव त्रिदिवौकसाम्।।\nतुष्टुवुर्निर्जराश्शक्रम्पेतुः कुसुमवृष्टयः ।।३२।।\nइति ते कथितन्तात प्रसंगाच्चरि तन्त्विदम्।।\nपिप्पलादावतारम्भे शृणु शम्भोर्महादरात्।।३३।।\nसुवर्चा सा मुनेः पत्नी दधीचस्य महात्मनः ।।\nययौ स्वमाश्रमाभ्यन्तस्तदाज्ञप्ता पतिव्रता ।।३४।।\nआगत्य तत्र सा दृष्ट्वा न पतिं स्वन्तपस्विनी ।।\nगृहकार्यं च सा कृत्वाखिलम्पतिनिदेशतः ।। ३५ ।।\nआजगाम पुनस्तत्र पश्यन्ती बह्वशोभनम् ।।\nदेवांश्च तान्मुनिश्रेष्ठ सुवर्चा विस्मिताभवत्।।३६।।\nज्ञात्वा च तत्सर्वमिदं सुराणां कृत्यं तदानीञ्च चुकोप साध्वी ।।\nददौ तदा शापमतीव रुष्टा तेषां सुवर्चा ऋषिवर्यभार्या ।।३७।।\nसुवर्चोवाच ।।\nअहो सुरा द्रुष्टतराश्च सर्वे स्वकार्यदक्षा ह्यबुधाश्च लुब्धाः ।।\nतस्माच्च सर्वे पशवो भवन्तु सेन्द्राश्च मेऽद्यप्रभृतीत्युवाच ।।३८।।\nएवं शापन्ददौ तेषां सुराणां सः तपस्विनी ।।\nसशक्राणां च सर्वेषां सुवर्चा मुनिकामिनी ।।३९।।\nअनुगन्तुम्पतेर्लोकमथेच्छत्सा पतिव्रता।।\nचितां चक्र समेधोभिः सुपवित्रैर्मनस्विनी ।। 3.24.४० ।।\nततो नभोगिरा प्राह सुवर्चान्ताम्मुनिप्रियाम् ।।\nआश्वासयन्ती गिरिशप्रेरिता सुखदायिनी ।। ४१ ।।\nआकाशवाण्युवाच ।।\nसाहसं न कुरु प्राज्ञे शृणु मे परमं वचः ।।\nमुनितेजस्त्वदुदरे तदुत्पादय यत्नतः ।।४२।।\nततः स्वाभीष्टचरणन्देवि कर्तुन्त्वमर्हसि ।।\nसगर्भा न दहेद्गात्रमिति ब्रह्मनिदेशनम् ।।४३।।\nनन्दीश्वर उवाच ।।\nइत्युक्त्वा सा नभोवाणी विरराम मुनीश्वर ।।\nतां श्रुत्वा सा मुनेः पत्नी विस्मिताभूत्क्षणं च सा।।४४।।\nसुवर्चा सा महासाध्वी पतिलोकमभीप्सती।।\nउपविश्याश्मना भूयः सोदरं विददार ह।।४५।।\nनिर्गतो जठरात्तस्या गर्भो मुनिवरस्य सः।।\nमहादिव्यतनुर्दीप्तो भासयंश्च दिशोदश।।४६।।\nसाक्षाद्रुद्रावतारोऽसौ दधीच वरतेजसः।।\nप्रादुर्भूतस्स्वयन्तात स्वलीलाकरणे क्षमः।।४७।\nतन्दृष्ट्वा स्वसुतन्दिव्यं  स्वरूपम्मुनिकामिनी।।\nसुवर्चाज्ञाय मनसा साक्षाद्रुद्रावतारकम्।।४८।।\nप्रहृष्टाभून्महासाध्वी प्रणम्याशु नुनाव सा।।\nस्वहृदि स्थापयामास तत्स्वरूपम्मुनीश्वर।।४९।।\nसुवर्चा तनयं तं च प्रहस्य विमलेक्षणा।।\nजननी प्राह सुप्रीत्या पतिलोकमभीप्सती ।। 3.24.५० ।।\nसुवर्चोवाच।।\nहे तात परमेशान चिरन्तिष्ठास्य सन्निधौ ।।\nअश्वत्थस्य महाभाग सर्वेषां सुखदो भवेः।।५१।।\nमामाज्ञापय सुप्रीत्या पतिलोकाय चाधुना ।।\nतत्रस्थाहं च पतिना त्वां ध्याये रुद्ररूपिणम्।।५२।।\nनन्दीश्वर उवाच ।।\nइत्येवं सा बभाषेऽथ सुवर्चा तनयम्प्रति ।।\nपतिमन्वगमत्साध्वी परमेण समाधिना ।। ९३ ।।\nएवन्दधीचपत्नी सा पतिना संगता मुने ।।\nशिवलोकं समासाद्य सिषेवे शङ्करम्मुदा ।।५४ ।।\nएतस्मिन्नन्तरे देवास्सेन्द्राश्च मुनिभिस्सह ।।\nतत्राजग्मुस्त्वरा तात आहूता इव हर्षिताः ।। ५५ ।।\nहरिर्ब्रह्मा च सुप्रीत्यावतीर्णं शंकरं भुवि ।।\nसुवर्चायां दधीचाद्वा ययतुस्स्वगणैस्सह ।।५६।।\nतत्र दृष्ट्वावतीर्णन्तं मुनिपुत्रत्वमागतम् ।।\nरुद्रं सर्वे प्रणेमुश्च तुष्टुवुर्बद्धपाणयः ।। ५७।।\nतदोत्सवो महानासीद्देवानां मुनिसत्तम ।।\nनेदुर्दुन्दुभयस्तत्र नर्तक्यो ननृतुर्मुदा ।।५८।।\nजगुर्गन्धर्वपुत्राश्च किन्नरा वाद्यवादकाः ।।\nवादयामासुरमराः पुष्प वृष्टिं च चक्रिरे ।।५९।।\nपिप्पलस्य शर्वपितुर्विलसन्तं सुतं च तम्।।\nसंस्कृत्य विधिवत्सर्वे विष्ण्वाद्यास्तुष्टुवुः पुनः ।। 3.24.६० ।\nपिप्पलादेति तन्नाम चक्रे ब्रह्मा प्रसन्नधीः ।।\nप्रसन्नो भव देवेश इत्यूचे हरिणा सुरैः ।। ६१ ।।\nइत्युक्त्वा तमनुज्ञाय ब्रह्मा विष्णुस्सुरास्तथा ।।\nस्वंस्वं धाम ययुस्सर्वे विधाय च महोत्सवम् ।। ६२ ।।\nअथ रुद्रः पिप्पलादोऽश्वत्थमूले महाप्रभुः ।।\nतताप सुचिरं कालं लोकानां हितकाम्यया।।६३।।\nइत्थं सुतपतस्तस्य पिप्पलादस्य सम्मुखे।।\nमहाकालो व्यतीयाय लोकचर्यानुसारिणः ।।६४।।\nइति श्रीशिवमहापुराणे तृतीयायां शतरुद्रसंहितायां पिप्पलादावतारवर्णनं नाम चतुर्विशोऽध्यायः ।। २४ ।।"
  }
]
[
  {
    "text": "नंदीश्वर उवाच ।।\nविध्वंसी दक्षयज्ञस्य वीरभद्राह्वयः प्रभो ।।\nअवतारश्च विज्ञेयः शिवस्य परमात्मनः ।।१।।\nसतीचरित्रे कथितं चरितं तस्य कृत्स्नशः ।।\nश्रुतं त्वयापि बहुधा नातः प्रोक्तं सुविस्तरात्।।२।।\nअतः परं मुनिश्रेष्ठ भवत्स्नेहाद्ब्रवीमि तत्।।\nशार्दूलाख्यावतारं च शङ्करस्य प्रभोः शृणु।।३।।\nसदाशिवेन देवानां हितार्थं रूपमद्भुतम्।।\nशारभं च धृतन्दिव्यं ज्वलज्ज्वालासमप्रभम् ।।४।।\nशिवावतारा अमिता सद्भक्तहितकारकाः ।।\nसङ्ख्या न शक्यते कर्तुं तेषां च मुनिसत्तमाः ।।५।।\nआकाशस्य च ताराणां रेणुकानां क्षितेस्तथा ।।\nआसाराणां च वृद्धेन बहुकल्पैः कदापि हि ।।६।।\nसङ्ख्या विशक्यते कर्तुं सुप्राज्ञैर्बहुजन्मभिः ।।\nशिवावताराणां नैव सत्यं जानीहि मद्वचः ।। ७।।\nतथापि च यथाबुद्ध्या कथयामि कथाश्रुतम्।।\nचरित्रं शारभं दिव्यं परमैश्वर्य्यसूचकम् ।। ८ ।।\nजयश्च विजयश्चैव भवद्भिः शापितौ यदा ।।\nतदा दितिसुतौ द्वौ तावभूतां कश्यपान्मुने ।। ९ ।।\nहिरण्यकशिपुश्चाद्यो हिरण्याक्षोऽनुजो बली ।।\nदेवर्षिपार्षदौ जातौ तौ द्वावपि दितेस्सुतौ ।। 3.10.१० ।।\nपृथ्व्युद्धारे विधात्रा व प्रार्थितो हि पुरा प्रभुः ।।\nहिरण्याक्षं जघानासौ विष्णुर्वाराहरूपधृक् ।।१ १।।\nतं श्रुत्वा भ्रातरं वीरं निहतं प्राणसन्निभम् ।।\nचुकोप हरयेऽतीव हिरण्यकशिपुर्मुने ।। १२ ।।\nवर्षाणामयुतं तप्त्वा ब्रह्मणो वरमाप सः ।।\nन कश्चिन्मारयेन्मां वै त्वत्सृष्टाविति तुष्टतः ।। १३ ।।\nशोणिताख्यपुरं गत्वा देवानाहूय सर्वतः ।।\nत्रिलोकीं स्ववशे कृत्वा चक्रे राज्यमकण्टकम् ।। १४ ।।\nदेवर्षिकदनं चक्रे सर्वधर्म विलोपकः ।।\nद्विजपीडाकरः पापी हिरण्यकशिपुर्मुने ।। १५ ।।\nप्रह्लादेन स्वपुत्रेण हरिभक्तेन दैत्यराट् ।।\nयदा विद्वेषमकरोद्धरिर्वैरं विशेषतः ।। १६ ।।\nसभास्तम्भात्तदा विष्णुरभूदाविर्द्रुतम्मुने ।।\nसन्ध्यायां क्रोधमापन्नो नृसिंहवपुषा ततः ।। १७ ।।\nसर्वथा मुनिशार्दूल करालं नृहरेर्व्वपुः ।।\nप्रजज्वालातिभयदं त्रासयन्दैत्यसत्तमान् ।। १८ ।।\nनृसिंहेन तदा दैत्या निहताश्चैव तत्क्षणम् ।।\nहिरण्यकशिपुश्चाथ युद्धञ्चक्रे सुदारुणम् ।। १९ ।।\nमहायुद्धं तयोरासीन्मुहूर्त्तम्मुनिसत्तमाः ।।\nविकरालं च भयदं सर्वेषां रोमहर्षणम् ।। 3.10.२० ।।\nसायं चकर्ष देवेशो देहल्यां दैत्यपुङ्गवम् ।।\nव्योम्नि देवेषु पश्यत्सु नृसिंहश्च रमेश्वरः ।। २१ ।।\nअथोत्संगे च तं कृत्वा नखैस्तदुदरन्द्रुतम् ।।\nविदार्य मारयामास पश्यतां त्रिदिवौकसाम् ।। २२ ।।\nहते हिरण्यकशिपौ नृसिंहे नैव विष्णुना।।\nजगत्स्वास्थ्यन्तदा लेभे न वै देवाविशेषतः ।।२३।।\nदेवदुन्दुभयो नेदुः प्रह्लादो विस्मयं गतः।।\nलक्ष्मीश्च विस्मयं प्राप्ता रूपं दृष्ट्वाऽद्भुतं हरेः ।।२४।।\nहतो यद्यपि दैत्येन्द्रस्तथापि न पुरं सुखम् ।।\nययुर्देवा नृसिंहस्य ज्वाला सा न निवर्तिता ।। २५ ।।\nतया च व्याकुलं जातं सर्वं चैव जगत्पुनः ।।\nदेवाश्च दुःखमापन्नाः किम्भविष्यति वा पुनः ।।२६।।\nइत्येवं च वदन्तस्ते भयादूदूरमुपस्थि ताः ।।\nनृसिंहक्रोधजज्वालाव्याकुलाः पद्मभूमुखाः ।। २७ ।।\nप्रह्रादं प्रेषयामासुस्तच्छान्त्यै निकटं हरेः ।।\nसर्वान्मिलित्वा प्रह्लादः प्रार्थितो गतवांस्तदा ।।२८।।\nउरसाऽऽलिंगयामास तं नृसिंहः कृपानिधिः ।।\nहृदयं शीतलं जातं रुड्ज्वाला न निवर्त्तिता ।। २९ ।।\nतथापि न निवृता रुड्ज्वाला नरहरेर्यदा ।।\nइष्टं प्राप्तास्ततो देवाश्शंकर शरणं ययुः ।। 3.10.३० ।।\nतत्र गत्वा सुरास्सर्वे ब्रह्माद्या मुनय स्तथा ।।\nशंकरं स्तवयामासुर्लोकानां सुखहेतवे ।। ३१ ।।\nदेवा ऊचुः ।।\nदेवदेव महादेव शरणागतवत्सल ।।\nपाहि नः शरणापन्ना न्सर्वान्देवाञ्जगन्ति च ।। ३२ ।।\nनमस्तेऽस्तु नमस्तेऽस्तु नमस्तेऽस्तु सदाशिव ।।\nपूर्वं दुःखं यदा जातं तदा ते रक्षिता वयम् ।।३३।।\nसमुद्रो मथितश्चैव रत्नानां च विभागशः ।।\nकृते देवैस्तदा शंभो गृहीतं गरलन्त्वया ।। ३४ ।।\nरक्षिताः स्म तदा नाथ नीलकण्ठ इति श्रुतः ।।\nविषं पास्यसि नो चेत्त्वं भस्मीभूतास्तदाखिलाः ।। ३५ ।।\nप्रसिद्धं च यदा यस्य दुःखं च जायते प्रभो ।।\nतदा त्वन्नाममात्रेण सर्वदुःखं विलीयते ।। ३६ ।।\nइदानीं नृहरिज्वालापीडितान्नस्सदाशिव ।।\nतां त्वं शमयितुं देव शक्तोऽसीति सुनिश्चितम् ।। ३७ ।।\nनन्दीश्वर उवाच ।।\nइति स्तुतस्तदा देवैश्शंकरो भक्तवत्सलः ।।\nप्रत्युवाच प्रसन्नात्माऽभयन्दत्त्वा परप्रभुः ।। ३८ ।।\nशंकर उवाच ।।\nस्वस्थानं गच्छत सुरास्सर्व्वे ब्रह्मादयोऽभयाः ।।\nशमयिष्यामि यद्दुःखं सर्वथा हि व्रतम्मम ।। ३९ ।।\nगतो मच्छरणं यस्तु तस्य दुःखं क्षयं गतम् ।।\nमत्प्रियः शरणापन्नः प्राणेभ्योऽपि न संशयः ।।3.10.४०।।\nनन्दीश्वर उवाच।।\nइति श्रुत्वा तदा देवा ह्यानन्दम्परमं गताः ।।\nयथागतं तथा जग्मुस्स्मरन्तश्शंकरं मुदा ।। ४१ ।।\nइति श्रीशिवमहापुराणे तृतीयायां शतरुद्रसंहितायां शार्दूलावतारे नृसिंहचरितवर्णनं नाम दशमोऽध्यायः ।। १० ।।"
  }
]
[
  {
    "text": "नन्दीश्वर उवाच\nशृणु तात महाप्राज्ञ विधिकामप्रपूरकम् ।।\nअर्द्धनारीनराख्यं हि शिवरूपमनुत्तमम् ।। १ ।।\nयदा सृष्टाः प्रजा सर्वाः न व्यवर्द्धंत वेधसा ।।\nतदा चिंताकुलोऽभूत्स तेन दुःखेन दुखितः ।। २ ।।\nनभोवाणी तदाभूद्वै सृष्टिं मिथुनजां कुरु ।।\nतच्छ्रुत्वा मैथुनीं सृष्टिं ब्रह्मा कर्तुममन्यत ।। ३ ।।\nनारीणां कुलमीशानान्निर्गतं न पुरा यतः ।।\nततो मैथुनजां सृष्टिं कर्तुं शेके न पद्मभूः ।। ४ ।।\nप्रभावेण विना शंभोर्न जायेरन्निमाः प्रजाः ।।\nएवं संचिन्तयन्ब्रह्मा तपः कर्त्तुं प्रचक्रमे ।। ५ ।।\nशिवया परया शक्त्या संयुक्तं परमेश्वरम् ।।\nसंचिंत्य हृदये प्रीत्या तेपे स परमं तपः।।६।।\nतीव्रेण तपसा तस्य संयुक्तस्य स्वयंभुवः ।।\nअचिरेणैव कालेन तुतोष स शिवो द्रुतम् ।।७।।\nततः पूर्णचिदीशस्य मूर्तिमाविश्य कामदाम्।।\nअर्द्धनारीनरो भूत्वा ततो ब्रह्मान्तिकं हरः ।।८।।\nतं दृष्ट्वा शंकरं देवं शक्त्या प्ररमयान्वितम् ।।\nप्रणम्य दण्डवद्ब्रह्मा स तुष्टाव कृताञ्जलिः ।।९।।\nअथ देवो महादेवो वाचा मेघगभीरया।।\nसंभवाय सुसंप्रीतो विश्वकर्त्ता महेश्वरः ।।3.3.१०।।\nईश्वर उवाच।।\nवत्सवत्स महाभाग मम पुत्र पितामह ।।\nज्ञातवानस्मि सर्व तत्तत्त्वतस्ते मनोरथ।।११।।\nप्रजानामेव वृद्ध्यर्थं तपस्तप्तं त्वयाधुना ।।\nतपसा तेन तुष्टोऽस्मि ददामि च तवेप्सितम् ।।१२।।\nइत्युक्त्वा परमोदारं स्वभावमधुरं वचः।।\nपृथक्चकार वपुषो भागाद्देवीं शिवां शिवः ।।१३।।\nतां दृष्ट्वा परमां शक्तिं पृथग्भूतां शिवागताम्।।\nप्रणिपत्य विनीतात्मा प्रार्थयामास तां विधिः ।।१४।।\nब्रह्मोवाच ।।\nदेवदेवेन सृष्टोहमादौ त्वत्पतिना शिवे ।।\nप्रजाः सर्वा नियुक्ताश्च शंभुना परमात्मना ।। १५ ।।\nमनसा निर्मिताः सर्वे शिवे देवादयो मया ।।\nन वृद्धिमुपगच्छंति सृज्यमानाः पुनःपुनः ।। १६ ।।\nमिथुनप्रभवामेव कृत्वा सृष्टिमतः परम् ।।\nसंवर्द्धयितुमिच्छामि सर्वा एव मम प्रजाः ।। १७ ।।\nन निर्गतं पुरा त्वत्तो नारीणां कुलमव्ययम् ।।\nतेन नारीकुलं श्रेष्ठं मम शक्तिर्न विद्यते ।। १८ ।।\nसर्वासामेव शक्तीनां त्वत्तः खलु समुद्भवः ।।\nतस्मात्त्वं परमां शक्तिं प्रार्थयाम्यखिलेश्वरीम् ।। १९ ।।\nशिवे नारीकुलं स्रष्टुं शक्तिं देहि नमोऽस्तु ते ।।\nचराचरं जगद्विद्धि हेतोर्मातः शिवं प्रिये ।। 3.3.२० ।।\nअन्यं त्वत्तः प्रार्थयामि वरं च वरदेश्वरि ।।\nदेहि मे तं कृपां कृत्वा जगन्मातर्नमोऽस्तु ते ।। २१ ।।\nचराचरविवृद्ध्यर्थमीशेनैकेन सर्वगे ।।\nदक्षस्य मम पुत्रस्य पुत्री भव भवाम्बिके ।। २२ ।।\nएवं संयाचिता देवी ब्रह्मणा परमेश्वरी ।।\nतथास्त्विति वचः प्रोच्य तच्छक्तिं विधये ददौ ।। २३ ।।\nतस्माद्धि सा शिवा देवी शिवशक्तिर्जगन्मयी ।।\nशक्तिमेकां भ्रुवोर्मध्यात्ससर्जात्मसमप्रभाम् ।। २४ ।।\nतामाह प्रहसन्प्रेक्ष्य शक्तिं देववरो हरः ।।\nकृपासिन्धुर्महेशानो लीलाकारी भवाम्बिकाम् ।। २५ ।।\nशिव उवाच ।।\nतपसाराधिता देवि ब्रह्मणा परमेष्ठिना ।।\nप्रसन्ना भव सुप्रीत्या कुरु तस्याखिलेप्सितम् ।। २६ ।।\nतामाज्ञां परमेशस्य शिरसा प्रतिगृह्य सा ।।\nब्रह्मणो वचनाद्देवी दक्षस्य दुहिताभवत् ।।२७।।\nदत्त्वैवमतुलां शक्तिं ब्रह्मणो सा शिवा मुने ।।\nविवेश देहं शंभोर्हि शंभुश्चान्तर्दधे प्रभुः ।। २८ ।।\nतदाप्रभृति लोकेऽस्मिन्स्त्रिया भागः प्रकल्पितः ।।\nआनन्दं प्राप स विधिः सृष्टिर्जाता च मैथुनी ।। २९ ।।\nएतत्ते कथितं तात शिवरूपं महोत्तमम् ।।\nअर्द्धनारीनरार्द्धं हि महामंगलदं सताम् ।।3.3.३०।।\nएतदाख्यानमनघं यः पठ्च्छृणुयादपि ।।\nस भुक्त्वा सकलान्भोगान्प्रयाति परमां गतिम् ।।३१।।\nइति श्रीशिवमहापुराणे तृतीयायां रुद्रसंहितायां शिवस्यार्द्धनारीनरावतारवर्णनं नाम तृतीयोऽध्यायः ।। ३ ।।"
  }
]
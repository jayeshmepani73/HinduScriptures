[
  {
    "text": "नन्दीश्वर उवाच ।।\nसनत्कुमार सर्वज्ञ शिवस्य परमात्मनः । ।\nअवतारं शृणु विभोस्सुनर्तकनटाह्वयम्। । १ । ।\nयदा हि कालिका देवी पार्वती हिमवत्सुता ।।\nतेपे तपस्तुविमलं वनं गत्वा शिवाप्तये । । २ । ।\nतदा शिवः प्रसन्नो भूत्तस्यास्सुतपसो मुने । ।\nतद्वृत्तसुपरीक्षार्थं वरं दातुम्मुदा ययौ ।।३।।\nस्वरूपन्दर्शयामास तस्यै सुप्रीतमानसः ।।\nवरम्ब्रूहीति चोवाच तां शिवां शंकरो मुने । ।४। ।\nतच्छ्रुत्वा शम्भुवचनं दृष्ट्वा तद्रूपमुत्तमम् । ।\nसुजहर्ष शिवातीव प्राह तं सुप्रणम्य सा । ।५। ।\nपार्वत्युवाच ।।\nयदि प्रसन्नो देवेश मह्यं देयो वरो यदि । ।\nपतिर्भव ममेशान कृपां कुरु ममोपरि ।।६। ।\nपितुर्गृहे मया सम्यग्गम्यते त्वदनुज्ञया ।।\nगन्तव्यम्भवता नाथ मत्पितुः पार्श्वतः प्रभो । ।७।।\nयाचस्व मान्ततो भिक्षुः ख्यापयंश्च यशः शुभम् ।।\nपितुर्मे सफलं सर्वं कुरु प्रीत्या गृहा श्रमम्। । ८। ।\nततो यथोक्तविधिना कर्तुमर्हसि भो प्रभो ।।\nविवाहं त्वं महेशान देवानां कार्य्यसिद्धये ।। ९।।\nकामं मे पूरय विभो निर्विकारो भवान्सदा । ।\nभक्तवत्सलनामा हि तव भक्तास्म्यमहं सदा । । 3.34.१० ।।\nनन्दीश्वर उवाच ।।\nइत्युक्तस्स तया शंभुर्महेशो भक्तवत्सलः ।।\nतथास्त्विति वचः प्रोच्यान्तर्हितस्स्वगिरिं ययौ।। ११ ।।\nपार्वत्यपि ततः प्रीत्या स्वसखीभ्यां वयोन्विता ।।\nजगाम स्वपितुर्गेहं रूपं कृत्वा तु सार्थकम्। । १ २।।\nपार्वत्यागमनं श्रुत्वा मेनया स हिमाचलः ।।\nपरिवारयुतो द्रष्टुं स्वसुतां तां ययौ मुदा।। १ ३।।\nदृष्ट्वा तां सुप्रसन्नास्यामानयामासतुर्गृहम् ।।\nकारयामासतुः प्रीत्या महानन्दी महोत्सवम्।। १४ ।।.\nधनन्ददौ द्विजादिभ्यो मेनागिरिवरस्तथा ।।\nमंगलं कारयामास सवेदध्वनिमादरात् ।।१५।।\nततः स्वकन्यया सार्द्धमुवास प्रांगणे मुदा ।।\nमेना च हिमवाञ्छैलः स्नातुं गंगां जगाम सः ।।१६।।\nएतस्मिन्नन्तरे शम्भुः सुलीलो भक्तवत्सलः।।\nसुनर्तकनटो भूत्वा मेनकासन्निधिं ययौ।।१७।।\nशृंगं वामे करे धृत्वा दक्षिणे डमरुन्तथा।।\nपृष्ठे कन्थां रक्तवासा नृत्यगानविशारदः ।। १८ ।।\nततस्तु नटरूपोऽसौ मेनकाप्रांगणे मुदा ।।\nचक्रे स नृत्यं विविधं गानञ्चाति। मनोहरम् ।।१९।।\nशृंगञ्च डमरुन्तत्र वादयामास सुध्वनिम् ।।\nमहोतिं विविधाम्प्रीत्या स चकार मनोहराम् ।।3.34.२०।।\nतन्द्रष्टुं नागरास्सर्वे पुरुषाश्च स्त्रियस्तथा ।।\nआजग्मुस्सहसा तत्र बाला वृद्धा अपि ध्रुवम्।।२१।।\nश्रुत्वा संगीतं तन्दृष्ट्वा सुनृत्यं च मनोहरम्।।\nसहसा मुर्मुहुः सर्वे मेनापि च तदा मुने ।।२२।।\nततो मेनाशु रत्नानि स्वर्णपात्रस्थितानि च ।।\nतस्मै दातुं ययौ प्रीत्या तदूतिप्री तमानसा ।। २३ ।।\nतानि न स्वीचकारासौ भिक्षां चेते शिवां च ताम् ।।\nपुनस्तु नृत्यं गानं च कौतुकात्कर्तुमुद्यतः ।। २४ ।।\nमेना तद्वचनं श्रुत्वा चुकोपाति सुविस्मिता ।।\nभिक्षुकम्भर्त्सयामास बहिष्कर्तुमियेष सा ।। २५ ।।\nएतस्मिन्नन्तरे तत्र गंगातो गिरिराड्ययौ ।।\nददर्श पुरतो भिक्षुं प्रांगणस्थं नराकृतिम् ।। २६ ।।\nश्रुत्वा मेनामुखाद्वृत्तन्तत्सर्वं सुचुकोप सः ।।\nआज्ञां चकारानुचरान्बहिः कर्तुं च भिक्षुकम् ।। २७ ।।\nमहाग्निमिव दुःस्पर्शं प्रज्वलन्तं सुतेजसम् ।।\nन शशाक बहिः कर्तुं कोऽपि तं मुनिसत्तम ।। २८ ।।\nततः स भिक्षुकस्तात नानालीलाविशारदः ।।\nदर्शयामास शैलाय स्वप्रभावमनन्तकम् ।। २९ ।।\nशैलो ददर्श तन्तत्र विष्णुरूपधरन्द्रुतम् ।।\nततो ब्रह्मस्वरूपं च सूर्य्यरूपं ततः क्षणात् ।। 3.34.३० ।।\nततो ददर्श तं तात रुद्ररूपं महाद्भुतम् ।।\nपार्वती सहितं रम्यं विहसन्तं सुतेजसम् ।। ३१ ।।\nएवं सुबहुरूपाणि तस्य तत्र ददर्श सः ।।\nसुविस्मितो बभूवाशु परमानन्दसंप्लुतः ।। ३२ ।।\nअथासौ भिक्षुवर्यो हि तस्मात्तस्याश्च सूतिकृत् ।।\nभिक्षां ययाचे दुर्गान्तान्नान्यज्जग्राह किञ्चन ।। ३३ ।।\nततश्चान्तर्दधे भिक्षुस्वरूपः परमेश्वरः ।।\nस्वालयं स जगामाशु दुर्गावाक्यप्रणोदितः ।। ३४ ।।\nतदा बभूव सुज्ञानं मेनाशैलेशयोरपि ।।\nआवां शिवो वञ्चयित्वा गतवान्स्वालयं विभुः ।।३५।।\nअस्मै देया स्वकन्येयं पार्वती सुतप स्विनी ।।\nएवं विचार्य च तयोः शिवेभक्तिरभूत्परा ।। ३६ ।।\nअतो रुद्रो महोतीश्च कृत्वा भक्तमुदावहम् ।।\nविवाहं कृतवान्प्रीत्या पार्वत्या स विधानतः ।।३७।।\nइति प्रोक्तस्तु ते तात सुनर्तकनटाह्वयः ।।\nशिवावतारो हि मया शिवावाक्यप्रपूरकः ।। ३८ ।।\nइदमाख्यानमनघं परमं व्याहृतम्मया।।\nय एतच्छृणुयात्प्रीत्या स सुखी गतिमाप्नुयात् ।।३९।।\nइति श्रीशिवमहापुराणे तृतीयायां शतरुद्रसंहितायां सुनर्तकनटाह्वशिवावतारवर्णनंनाम चतुस्त्रिंशोध्यायः ।।३४।।"
  }
]
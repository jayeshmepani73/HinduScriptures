[
  {
    "text": "नन्दीश्वर उवाच ।।\nशृणु तात प्रवक्ष्यामि शिवस्य परमात्मनः ।।\nअवतारं परमानन्दं वैश्यनाथाह्वयं मुने ।। १ ।।\nनन्दिग्रामे पुरा काचिन्महानन्देति विश्रुता ।।\nबभूव वारवनिता शिवभक्ता सुसुन्दरी ।। २ ।।\nमहाविभवसम्पन्ना सुधनाढ्या महोज्ज्वला ।।\nनानारत्नपरिच्छिन्न शृङ्गाररसनिर्भरा ।। ३ ।।\nसर्वसंगीत विद्यासु निपुणातिमनोहरा ।।\nतस्या गेयेन हृष्यन्ति राज्ञ्यो राजान एव च ।। ४ ।।\nसमानर्च सदा साम्बं सा वेश्या शंकरं मुदा ।।\nशिवनामजपासक्ता भस्मरुद्राक्षभूषणा ।।५।।\nशिवं सम्पूज्य सा नित्यं सेवन्ती जगदीश्वरम् ।।\nननर्त परया भक्त्या गायन्ती शिवसद्यशः ।। ६ ।।\nरुद्राक्षैर्भूषयित्वैकं मर्कटं चैव कुक्कुटम् ।।\nकरतालैश्च गीतैश्च सदा नर्तयति स्म सा ।। ७ ।।\nनृत्यमानौ च तौ दृष्ट्वा शिवभक्तिरता च सा ।।\nवेश्या स्म विहसत्युच्चैः प्रेम्णा सर्वसखीयुता ।। ८ ।।\nरुद्राक्षैः कृतकेयूरकर्णा भरणमण्डनः ।।\nमर्कटः शिक्षया तस्याः पुरो नृत्यति बालवत् ।। ९ ।।\nशिखासंबद्धरुद्राक्षः कुक्कुटः कपिना सह ।।\nनित्यं ननर्त नृत्यज्ञः पश्यतां हितमावहन् ।। 3.26.१० ।।\nएवं सा कुर्वती वेश्या कौतुकम्परमादरात् ।।\nशिवभक्तिरता नित्यं महानन्दभराऽभवत् ।।। ।। ११ ।।\nशिवभक्तिं प्रकुर्वन्त्या वेश्याया मुनिसत्तम ।।\nबहुकालो व्यतीयाय तस्याः परमसौख्यतः ।। १२ ।।\nएकदा च गृहे तस्या वैश्यो भूत्वा शिवस्स्वयम् ।।\nपरीक्षितुं च तद्भावमाजगाम शुभो व्रती ।। १३ ।।\nत्रिपुण्ड्रविलसद्भालो रुद्राक्षाभरणः कृती ।।\nशिवनामजपासक्तो जटिलः शैववेषभृत् ।। १४ ।।\nस बिभ्रद्भस्मनिचयं प्रकोष्ठे वरकंकणम् ।।\nमहारत्नपरिस्तीर्णं राजते परकौतुकी ।। १५ ।।\nतमागतं सुसंपूज्य सा वेश्या परया मुदा ।।\nस्वस्थाने सादरं वैश्यं सुन्दरी हि न्यवेशयत् ।। ।। १६ ।।\nतत्प्रकोष्ठे वरं वीक्ष्य कंकणं सुमनोहरम् ।।\nतस्मिञ्जातस्पृहा सा च तं प्रोवाच सुविस्मिता ।। १७ ।।\nमहानन्दोवाच ।।\nमहारत्नमयश्चायं कंकणस्त्वत्करे स्थितः ।।\nमनो हरति मे सद्यो दिव्यस्त्रीभूषणोचितः ।। १८ ।।\nनन्दीश्वर उवाच ।।\nइति तां नवरत्नाढ्ये सस्पृहां करभूषणे ।।\nवीक्ष्योदारमतिर्वैश्यः सस्मितं समभाषत ।। १९ ।।\nवैश्यनाथ उवाच ।।\nअस्मिन्रत्नवरे दिव्ये सस्पृहं यदि ते मनः ।।\nत्वमेवाधत्स्व सुप्रीत्या मौल्यमस्य ददासि किम् ।। 3.26.२० ।।\nवेश्योवाच ।।\nवयं हि स्वैरचारिण्यो वेश्यास्तु न पतिव्रताः ।।\nअस्मत्कुलोचितो धर्मो व्यभिचारो न संशयः ।। २१ ।।\nयद्येतदखिलं चित्तं गृह्णाति करभूषणम् ।।\nदिनत्रयमहोरात्रं पत्नी तव भवाम्यहम् ।। २२ ।।\nवैश्य उवाच ।।\nतथास्तु यदि ते सत्यं वचनं वीरवल्लभे ।।\nददामि रत्नवलयं त्रिरात्रं भव मे वधूः ।। २३ ।।\nएतस्मिन्व्यवहारे तु प्रमाणं शशिभास्करौ ।।\nत्रिवारं सत्यमित्युक्त्वा हृदयं मे स्पृश प्रिये ।। २४ ।।\nवेश्योवाच ।।\nदिनत्रयमहोरात्रं पत्नी भूत्वा तव प्रभो ।।\nसहधर्मं चरामीति सत्यंसत्यं न संशयः ।। २५ ।।\nनन्दीश्वर उवाच ।।\nइत्युक्त्वा हि महानन्दा त्रिवारं शशिभास्करौ।।\nप्रमाणीकृत्य सुप्रीत्या सा तद्धृदयमस्पृशत् ।।२६।।\nअथ तस्यै स वैश्यस्तु प्रदत्त्वा रत्नकंकणम्।।\nलिंगं रत्नमयं तस्य हस्ते दत्त्वेदमब्रवीत्।।२७।।\nवैश्यनाथ उवाच।।\nइदं रत्नमयं लिंगं शैवं मत्प्राणदवल्ल भम् ।।\nरक्षणीयं त्वया कान्ते गोपनीयं प्रयत्नतः ।।२८।।\nनन्दीश्वर उवाच।।\nएवमस्त्विति सा प्रोच्य लिंगमादाय रत्नजम् ।।\nनाट्यमण्डपिका मध्ये निधाय प्राविशद्गृहम् ।। २९ ।।\nसा तेन संगता रात्रौ वैश्येन विटधर्मिणा ।।\nसुखं सुष्वाप पर्यंके मृदुतल्पोपशो भिते ।। 3.26.३० ।।\nततो निशीथसमये मुने वैश्यपतीच्छया ।।\nअकस्मादुत्थिता वाणी नृत्यमण्डपिकान्तरे ।। ३१ ।।\nमहाप्रज्वलितो वह्निः सुसमीरसहायवान् ।।\nनाट्यमण्डपिकां तात तामेव सहसावृणोत् ।। ३२ ।।\nमण्डपे दह्यमाने तु सहसोत्थाय संभ्रमात्।।\nमर्कटं मोचयामास सा वेश्या तत्र बन्धनात् ।।३३।।\nस मर्कटो मुक्तबन्धः कुक्कुटेन सहामुना ।।\nभिया दूरं हि दुद्राव विधूयाग्निकणान्बहून् ।। ३४ ।।\nस्तम्भेन सह निर्दग्धं तल्लिंगं शकलीकृतम्।।\nदृष्ट्वा वेश्या स वैश्यश्च दुरंतं दुःखमापतुः ।।३५।।\nदृष्ट्वा ह्यात्मसमं लिंगं दग्धं वैश्यपतिस्तदा।।\nज्ञातुन्तद्भावमन्तःस्थम्मरणाय मतिन्दधे ।। ३६ ।।\nनिविश्येतितरां खेदाद्वैश्यस्तामाह दुःखिताम् ।।\nनानालीलो महेशानः कौतुकान्नरदेहवान् ।। ३७ ।।\nवैश्यपतिरुवाच ।।\nशिवलिंगे तु निर्भिन्ने दग्धे महत्प्राणवल्लभे ।।\nसत्यं वच्मि न सन्देहो नाहं जीवितुमुत्सहे ।। ३८ ।।\nचितां कारय मे भद्रे स्वभृत्यैस्त्वं वरैर्लघु ।।\nशिवे मनस्समावेश्य प्रवेक्ष्यामि हुताशनम् ।। ३९ ।।\nयदि ब्रह्मेन्द्रविष्ण्वाद्या वारयेयुः समेत्य माम् ।।\nतथाप्यस्मिन् क्षणे भद्रे प्रविशामि त्यजाम्यसून् ।। 3.26.४० ।।\nनन्दीश्वर उवाच ।।\nतमेवं दृढनिर्बन्धं सा विज्ञाय सुदुःखिता ।।\nस्वभृत्यैः कारयामास चितां स्वभवनाद्बहिः ।। ४१ ।।\nततस्स वैश्यश्शिव एक एव प्रदक्षिणीकृत्य समिद्धमग्निम् ।।\nविवेश पश्यत्सु नरेषु धीरः सुकौतुकी संगतिभावमिच्छुः ।। ४२ ।।\nदृष्ट्वा सा तद्गतिं वेश्या महानन्दातिविस्मिता ।।\nअनुतापं च युवती प्रपेदे मुनिसत्तम ।।४३।।\nअथ सा दुःखिता वेश्या स्मृत्वा धर्म सुनिर्मलम् ।।\nसर्वान्बंधुजनान्वीक्ष्य बभाषे करुणं वचः ।।४४।।\nमहानन्दोवाच।।\nरत्नकंकणमादाय मया सत्यमुदाहृतम् ।।\nदिनत्रयमहं पत्नी वैश्यस्यामुष्य संमता ।। ४५ ।।\nकर्मणा मत्कृतेनायं मृतो वैश्यः शिवव्रती ।।\nतस्मादहं प्रवेक्ष्यामि सहानेन हुताशनम् ।। ४६ ।।\nस्वधर्मचारिणी त्यक्तमाचार्य्यै सत्यवादिभिः ।।\nएवं कृते मम प्रीत्या सत्यं मयि न नश्यतु ।।४७।।\nसत्याश्रयः परो धर्म सत्येन परमा गतिः ।।\nसत्येन स्वर्ग मोक्षौ च सत्ये सर्वं प्रतिष्ठितम् ।।४८।।\nनन्दीश्वर उवाच ।।\nइति सा दृढनिर्वन्धा वार्यमाणापि बन्धुभिः ।।\nसत्यलोकपरा नारी प्राणांस्त्यक्तुं मनो दधे ।। ४९ ।।\nसर्वस्वं द्विजमुख्येभ्यो दत्त्वा ध्यात्वा सदाशिवम् ।।\nतमग्निं त्रिः परिक्रम्य प्रवेशाभिमुखी ह्यभूत् ।। 3.26.५० ।।\nतां पतन्तीं समिद्धेग्नौ स्वपदार्पितमानसाम् ।।\nवारयामास विश्वात्मा प्रादुर्भूतः स वै शिवः ।। ५१ ।।\nसा तं विलोक्याखिलदेवदेवन्त्रिलोचनं चन्द्रकलावतंसम् ।।\nशशांकसूर्यानलकोटिभासं स्तब्धेव भीतेव तथैव तस्थौ ।। ५२ ।।\nतां विह्वलां सुवित्रस्वां वेपमानां जडीकृताम् ।।\nसमाश्वास्य गलद्बाष्पां करौ धृत्वाऽब्रवीद्वचः ।। ५३ ।।\nशिव उवाच ।।\nसत्यं धर्मं च धैर्यं च भक्तिं च मयि निश्चलाम् ।।\nपरीक्षितुं त्वत्सकाशं वैश्यो भूत्वाहमागतः ।।५४।।\nमा ययाग्निं समुद्दीप्य दग्धन्ते नाट्यमण्डपम् ।।\nदग्धं कृत्वा रत्नलिंगं प्रविष्टोहं हुताशनम् ।।५५।।\nसा त्वं सत्यमनुस्मृत्य प्रविष्टाग्निं मया सहा।।\nअतस्ते संप्रदास्यामि भोगांस्त्रिदशदुर्लभान् ।।५६।।\nयद्यदिच्छसि सुश्रोणि तदेव हि ददामि ते।।\nत्वद्भक्त्याहं प्रसन्नोस्मि तवादेयं न विद्यते ।।५७।।\nनन्दीश्वर उवाच ।।\nइति ब्रुवति गौरीशे शंकरे भक्तवत्सले ।।\nमहानन्दा च सा वेश्या शंकरम्प्रत्यभाषत ।।५८।।\nवेश्योवाच ।।\nन मे वाञ्छास्ति भोगेषु भूमौ स्वर्गे रसातले ।।\nतव पादाम्बुजस्पर्शादन्यत्किंचिन्न कामये ।।५९।।\nये मे भृत्याश्च दास्यश्च ये चान्ये मम बान्धवाः ।।\nसर्वे त्वद्दर्शनपरास्त्वयि सन्न्यस्तवृत्तयः ।।3.26.६०।।\nसर्वानेतान्मया सार्द्धं निनीयात्मपरम्पदम् ।।\nपुनर्जन्मभयं घोरं विमोचय नमोऽस्तु ते ।। ६१ ।।\nनन्दीश्वर उवाच ।।\nततस्स तस्या वचनम्प्रतिनन्द्य महेश्वरः ।।\nताः सर्वाश्च तया सार्धं निनाय स्वम्परम्पदम् ।।६२।।\nवैश्यनाथावतारस्ते वर्णितः परमो मया ।।\nमहानन्दासुखकरो भक्तानन्दप्रदस्सदा।।६३।।\nइदं चरित्रं परमं पवित्रं सतां च सर्वप्रदमाशु दिव्यम् ।।\nशिवावतारस्य विशाम्पतेर्महानन्दामहासौख्यकरं विचित्रम् ।।६४।।\nइदं यः शृणुयाद्भक्त्या श्रावयेद्वा समाहितः ।।\nच्यवते न स्वधर्मात्स परत्र लभते गतिम् ।।६५।।\nइति श्रीशिवमहापुराणे तृतीयायां शतरुद्रसंहितायां वैश्यनाथाह्वयशिवावतारवर्णनं नाम षड्विंशोऽध्यायः ।। २६ ।। ( ७६)"
  }
]
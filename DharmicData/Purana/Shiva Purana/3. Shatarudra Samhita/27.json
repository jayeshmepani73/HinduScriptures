[
  {
    "text": "नन्दीश्वर उवाच ।।\nशृणु तात प्रवक्ष्यामि शिवस्य परमात्मनः ।।\nद्विजेश्वरावतारं च सशिवं सुखदं सताम् ।। १ ।।\nयः पूर्वं वर्णितस्तात भद्रायुर्नृपसत्तमः ।।\nयस्मिन्नृषभरूपेणानुग्रहं कृतवाञ्छिवः ।।२।।\nतद्धर्मस्य परीक्षार्थं पुनराविर्बभूव सः।।\nद्विजेश्वरस्वरूपेण तदेव कथयाम्यहम् ।। ३ ।।\nऋषभस्य प्रभावेण शत्रूञ्जित्वा रणे प्रभुः ।।\nप्राप्तसिंहासनस्तात भद्रायुः संबभूव ह ।।४।।\nचन्द्रांगदस्य तनया सीमन्तिन्याः शुभांगजा ।।\nपत्नी तस्याभवद्ब्रह्मन्सुसाध्वी कीर्तिमालिनी।।५।।\nस भद्रायुः कदाचित्स्वप्रियया गहनं वनम् ।\nप्राविशत्संविहारार्थं वसन्तसमये मुने ।।६।।\nअथ तस्मिन्वने रम्ये विजहार स भूपतिः ।।\nशरणागतपालिन्या तमास्यप्रियया सह ।।७।।\nअथ तद्धर्मदृढतां प्रतीक्षन्परमेश्वरः ।।\nलीलां चकार तत्रैव शिवया सह शङ्करः ।।८।।\nशिवा शिवश्च भूत्वोभौ तद्वने द्विजदम्पती।।\nव्याघ्रं मायामयं कृत्वाविर्भूतौ निजलीलया।।९।।\nअथाविदूरे तस्यैव द्रवन्तौ भयविह्वलौ ।।\nअन्वीयमानौ व्याघ्रेण रुदन्तौ तौ बभूवतुः ।। 3.27.१० ।।\nअथ विद्धौ च तौ तात भद्रायुः स महीपतिः ।।\nददर्श क्रन्दमानौ हि शरण्यः क्षत्रियर्षभः ।।११।।\nअथ तौ मुनिशार्दूलः स्वमायाद्विजदम्पती ।।\nभद्रायुषं महाराजमूचतुर्भयविह्वलौ ।। १२ ।।\nद्विजदम्पती ऊचतुः ।।\nपाहि पाहि महाराज नावुभौ धर्मवित्तम ।।\nएष आयाति शार्दूलो जग्धुमावां महाप्रभो ।। १३ ।।\nएष हिंस्रः कालसमः सर्वप्राणिभयङ्करः ।।\nयावन्न खादति प्राप्य तावन्नौ रक्ष धर्मवित् ।। १४ ।।\nनन्दीश्वर उवाच ।।\nइत्थमाक्रन्दितं श्रुत्वा तयोश्च नृपतीश्वरः ।।\nअति शीघ्रं महावीरः स यावद्धनुराददे ।।१५।।\nतावदभ्येत्य शार्दूलस्त्वरमाणोतिमायिकः ।।\nस तस्य द्विजवर्य्यस्य मध्ये जग्राह तां वधूम् ।।१६।।\nहे नाथनाथ हे कान्त हा शम्भो हा जगद्गुरो ।।\nइति रोरूयमाणां तां व्याघ्रो जग्रास भीषणः ।।१७।।\nतावत्स राजा निशितैर्भल्लैर्व्याघ्रमताडयत् ।।\nन स तैर्विव्यथे किंचिद्गिरीन्द्र इव वृष्टिभिः ।।१८।।\nस शार्दूलो महासत्त्वो राज्ञः स्वैरकृतव्यथः ।।\nबलादाकृष्य तां नारीमपाक्रमत सत्वरः ।। १९।।\nव्याघ्रेणापहृतां नारीं वीक्ष्य विप्रोतिविस्मितः ।।\nलौकिकीं गतिमाश्रित्य रुरोदाति मुहुर्मुहुः ।।3.27.२०।।\nरुदित्वा चिरकालं च स विप्रो माययेश्वरः ।।\nभद्रायुषं महीपालं प्रोवाच मदहारकः ।। २१ ।।\nद्विजेश्वर उवाच ।।\nराजन्क ते महास्त्राणि क्व ते त्राणं महद्धनुः ।।\nक्व ते द्वादशसाहस्रमहानागायुतम्बलम् ।। २२ ।।\nकिन्ते खड्गेन शङ्खेन किं ते मंत्रास्त्रविद्यया ।।\nकिं सत्त्वेन महास्त्राणां किं प्रभावेण भूयसा ।। २३ ।।\nतत्सर्वं विफलं जातं यच्चान्यत्त्वयि तिष्ठति।।\nयस्त्वं वनौकसां घातं न निवारयितुं क्षमः ।।२४।।\nक्षत्रस्यायं परो धर्मो क्षताच्च परिरक्षणम् ।।\nतस्मिन्कुलोचिते धर्मे नष्टे त्वज्जीवितेन किम् ।।२५।।\nआर्तानां शरणाप्तानां त्राणं कुर्वन्ति पार्थिवाः ।।\nप्राणैरर्थैश्च धर्मज्ञास्तद्विना च मृतोपमा ।। २६ ।।\nआर्तत्राणविहीनानां जीवितान्मरणं वरम्।।\nधनिनान्पानहीनानां गार्हस्थ्याद्भिक्षुता वरम्।।२७।।\nवरं विषाशनं प्राज्ञैर्वरमग्निप्रवेशनम्।।\nकृपणानामनाथानां दीनानामपरक्षणात् ।। ।। २८ ।।\nनन्दीश्वर उवाच ।।\nइत्थं विलपितं तस्य स्ववीर्य्यस्य च गर्हणम्।।\nनिशम्य नृपतिः शोकादात्मन्येवमचिन्तयत् ।। २९ ।।\nअहो मे पौरुषं नष्टमद्य देवविपर्ययात् ।।\nअद्य कीर्तिश्च मे नष्टा पातकम्प्राप्तमुत्कटम् ।।3.27.३०।।\nधर्मः कुलोचितो नष्टो मन्दभाग्यस्य दुर्मतेः ।।\nनूनं मे सम्पदो राज्यमायुष्यं क्षयमेष्यति ।। ३१ ।।\nअद्य चैनं द्विजन्मानं हतदारं शुचार्दितम् ।।\nहतशोकं करिष्यामि दत्त्वा प्राणानतिप्रियान् ।।३२।।\nइति निश्चित्य मनसा स भद्रायुर्नृपोत्तमः ।।\nपतित्वा पादयोस्तस्य बभाषे परिसान्त्वयन्।। ३३ ।।\nभद्रायुरुवाच ।।\nकृपां कृत्वा मयि ब्रह्मन् क्षत्रबन्धौ हतौजसि ।।\nशोकन्त्यज महाप्राज्ञ दास्याम्यद्य तु वाञ्छितम् ।। ३४ ।।\nइदं राज्यमियं राज्ञी ममेदञ्च कलेवरम् ।।\nत्वदधीनमिदं सर्वं किन्तेऽभिलषितं वरम् ।। ३५ ।।\nब्राह्मण उवाच ।।\nकिमादर्शेन चान्धस्य किं गृहेर्भैक्ष्यजीविनः ।।\nकिम्पुस्तकेन मूढस्य निस्त्रीकस्य धनेन किम्।।३६।।\nअतोऽहं हतपत्नीको भुक्तभोगो न कर्हिचित्।।\nइमान्तवाग्रमहिषीं कामये दीयतामिति ।।३७।। भ० उ० ।।\nदाता रसान्तवित्तस्य राज्यस्य गजवाजिनाम्।।\nआत्मदेहस्य यस्यापि कलत्रस्य न कर्हिचित् ।।३८।।\nपरदारोपभोगेन यत्पापं समुपार्जितम् ।।\nन तत्क्षालयितुं शक्यं प्रायश्चित्तशतैरपि ।।३९।।\nब्राह्मण उवाच ।।\nआस्तां ब्रह्मवधं घोरमपि मद्यनिषेवणम् ।।\nतपसा विधमिष्यामि किं पुनः पारदारिकम् ।।3.27.४०।।\nतस्मात्प्रयच्छ भार्यां स्वामियां कामो न मेऽपरः ।।\nअरक्षणाद्भयार्तानां गन्तासि निरयन्ध्रुवम् ।। ४१ ।।\nनन्दीश्वर उवाच ।।\nइति विप्रगिरा भीतश्चिन्तयामास पार्थिवः ।।\nअरक्षणान्महापापं पत्नीदानन्ततो वरम् ।। ४२ ।।\nअतः पत्नीं द्विजाग्र्याय दत्त्वा निर्मुक्तकिल्विषः ।।\nसद्यो वह्निं प्रवेक्ष्यामि कीर्तिश्च विदिता भवेत् ।। ४३ ।।\nइति निश्चित्य मनसा समुज्ज्वाल्य हुताशनम् ।।\nतमाहूय द्विजं चक्रे पत्नीदानं सहोदकम् ।। ४४ ।।\nस्वयं स्नातः शुचिर्भूत्वा प्रणम्य विबुधेश्वरान् ।।\nतमग्निं त्रिः परिक्रम्य शिवं दध्यौ समाहितः।।४५।।\nतमथाग्निं पतिष्यन्तं स्वपदासक्तचेतसम् ।।\nप्रत्यषेधत विश्वेशः प्रादुर्भूतो द्विजेश्वरः ।।४६।।\nतमीश्वरं पञ्चमुखं त्रिनेत्रं पिनाकिनं चन्द्रकलावतंसम् ।।\nप्रलम्बपिंगासुजटाकलापं मध्याह्नसद्भास्करकोटितेजसम् ।। ४७ ।।\nमृणालगौरं गजचर्मवाससं गंगातरङ्गोक्षितमौलिदेशकम् ।।\nनागेन्द्रहारावलिकण्ठभूषणं किरीटकाच्यंगदकंकणोज्ज्वलम् ।। ४८ ।।\nशूलासिखट्वांगकुठारचर्ममृगाभयाष्टांगपिनाकहस्तम् ।।\nवृषोपरिस्थं शितिकण्ठभूषणं प्रोद्भूतमग्रे स नृपो ददर्श ।। ४९ ।।\nततोम्बराद्द्रुतं पेतुर्द्दिव्याः कुसुमवृष्टयः ।।\nप्रणेदुर्देवतूर्य्याणि देव्यश्च ननृतुर्जगुः ।। 3.27.५० ।।\nतत्राजग्मुः स्तूयमाना हरिर्ब्रह्मा तथासुराः ।।\nइन्द्रादयो नारदाद्या मुनयश्चापरेऽपि च।।५१।।\nतदोत्सवो महानासीत्तत्र भक्तिप्रवर्धनः।।\nसति पश्यति भूपाले भक्तिनम्रीकृताञ्जलौ ।। ५२ ।।\nतद्दर्शनानन्दविजृम्भिताशयः प्रवृद्धवाष्पाम्बुविलिप्तगात्रः ।।\nप्रहृष्टरोमा स हि गद्गदाक्षरस्तुष्टाव गीर्भिर्मुकुलीकृतांजलिः ।। ५३ ।।\nततस्स भगवान्राज्ञा संस्तुतः परमेश्वरः ।।\nप्रसन्नः सह पार्वत्या तमुवाच दयानिधिः ।। ५४ ।।\nराजंस्ते परितुष्टोहं भक्त्या त्वद्धर्मतोऽधिकम् ।।\nवरं ब्रूहि सपत्नीकम्प्रयच्छामि न संशयः ।। ५५ ।।\nतव भावपरीक्षार्थं द्विजो भूत्वाहमागतः।।\nव्याघ्रेण या परिग्रस्ता साक्षाद्देवी शिवा हि सा ।।५६।।\nव्याघ्रो मायामयो यस्ते शरैरक्षत विग्रहः ।।\nधीरतान्द्रष्टुकामस्ते पत्नी याचितवानहम् ।। ५७ ।।\nनन्दीश्वर उवाच ।।\nइत्याकर्ण्य प्रभोर्वाक्यं स भद्रायुर्महीपतिः ।।\nपुन प्रणम्य संस्तूय स्वामिनं नतकोऽब्रवीत्।।५८।।\nभद्रायुरुवाच ।। एक एव वरो नाथ यद्भवान्परमेश्वरः।।\nभवतापप्रतप्तस्य मम प्रत्यक्षतां गतः ।। ५९ ।।\nयद्ददासि पुनर्नाथ वरं स्वकृपया प्रभो ।।\nवृणेहं परमं त्यक्तो वरं हि वरदर्षभात् ।। 3.27.६० ।।\nवज्रबाहुः पिता मे हि सप त्नीको महेश्वर ।।\nसपत्नीकस्त्वहं नाथ सदा त्वत्पादसेवकः ।।६१।।\nवैश्यः पद्माकरो नाम तत्पुत्रस्सनयाभिधः।।\nसर्वानेतान्महेशान सदा त्वं पार्श्वगान्कुरु ।। ६२ ।।\nनन्दीश्वर उवाच ।।\nअथ राज्ञी च तत्पत्नी प्रमत्ता कीर्तिमालिनी ।।\nभक्त्या प्रसाद्य गिरिशं ययाचे वरमुत्तमम् ।। ६३ ।।\nसत्युवाच ।।\nचन्द्रांगदो मम पिता माता सीमन्तिनी च मे ।।\nतयोर्याचे महादेव त्वत्पाश्वे सन्निधिं मुदा ।। ६४ ।।\nनन्दीश्वर उवाच ।।\nएवमस्त्विति गौरीशः प्रसन्नो भक्तवत्सलः।।\nतयोः कामवरन्दत्त्वा क्षणादन्तर्हितोऽभवत् ।।६५।।\nभद्रायुरपि सुप्रीत्या प्रसादम्प्राप्य शूलिनः ।।\nसहितः कीर्तिमालिन्या बुभुजे विषयान्बहून् ।।६६।।\nकृत्वा वर्षायुतराज्यमव्याहतपराक्रमः।।\nराज्यं विक्षिप्य तनये जगाम शिवसन्निधिम्।।६७।।\nचन्द्रांगदोपि राजेन्द्रो राज्ञी सीमन्तिनी च सा।।\nभक्त्या संपूज्य गिरिशं जग्मतुः शाम्भवं पदम् ।। ६८ ।।\nद्विजेश्वरावतारस्ते वर्णितः परमो मया ।।\nमहेश्वरस्य भद्रायुपरमानन्ददः प्रभो ।।६९।।\nइदं चरित्रं परमं पवित्रं शिवावतारस्य पवित्रकीर्त्तेः ।।\nद्विजेशसंज्ञस्य महाद्भुतं हि शृण्वन्पठञ्शम्भुपदम्प्रयाति।। 3.27.७० ।।\nय इदं शृणुयान्नित्यं श्रावयेद्वा समाहितः।।\nन श्चोतति स्वधर्मात्स परत्र लभते गतिम् ।।७१।\nइति श्रीशिवमहापुराणे तृतीयायां शतरुद्रसंहितायां द्विजेशनाम शिवावतारवर्णनं नाम सप्तविंशोऽध्यायः ।। २७ ।। ( ७७)"
  }
]
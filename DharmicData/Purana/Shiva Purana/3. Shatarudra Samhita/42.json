[
  {
    "text": "नन्दीश्वर उवाच ।।\nअवताराञ्छृणु विभोर्द्वादशप्रमितान्परान् ।।\nज्योतिर्लिङ्गस्वरूपान्वै नानोति कारकान्मुने ।। १ ।।\nसौराष्ट्रे सोमनाथश्च श्रीशैले मल्लिकार्जुनः ।।\nउज्जयिन्यां महाकाल ओंकारे चामरेश्वरः ।।२।।\nकेदारो हिमव त्पृष्टे डाकिन्याम्भीमशंकरः ।।\nवाराणस्यां च विश्वेशस्त्र्यम्बको गौतमीतटे ।। ३ ।।\nवैद्यनाथश्चिताभूमौ नागेशो दारुकावने ।।\nसेतुबन्धे च रामेशो घुश्मेशश्च शिवालये ।।४।।\nअवतारद्वादशकमेतच्छम्भोः परात्मनः ।।\nसर्वानन्दकरं पुंसान्दर्शनात्स्पर्शनान्मुने।।५।।\nतत्राद्यस्सोमनाथो हि चन्द्रदुःखक्षयंकरः।।\nक्षयकुष्ठादिरोगाणां नाशकः पूजनान्मुने ।।६।।\nशिवावतारस्सोमेशो लिंगरूपेण संस्थितः।।\nसौराष्ट्रे शुभदेशे च शशिना पूजितः पुरा ।।७।।\nचंद्रकुण्डं च तत्रैव सर्वपापविनाशकम् ।।\nतत्र स्नात्वा नरो धीमान्सर्वरोगैः प्रमुच्यते।। ८ ।।\nसोमेश्वरं महालिंगं शिवस्य परमात्मकम्।।\nदृष्ट्वा प्रमुच्यते पापाद्भुक्तिं मुक्तिं च विन्दति ।। ९ ।।\nमल्लिकार्जुनसंज्ञश्चावतारश्शंकरस्य वै ।।\nद्वितीयः श्रीगिरौ तात भक्ताभीष्टफलप्रदः ।। 3.42.१० ।।\nसंस्तुतो लिंगरूपेण सुतदर्शनहेतुतः ।।\nगतस्तत्र महाप्रीत्या स शिवः स्वगिरेर्मुने ।।११।।\nज्योतिर्लिंगं द्वितीयन्तद्दर्शनात्पूजनान्मुने ।।\nमहासुखकरं चान्ते मुक्तिदन्नात्र संशयः ।।१२।।\nमहाकालाभिधस्तातावतारश्शंकरस्य वै ।।\nउज्जयिन्यां नगर्य्यां च बभूव स्वजनावनः ।। १३ ।।\nदूषणाख्यासुरं यस्तु वेदधर्मप्रमर्दकम् ।।।\nउज्जयिन्यां गतं विप्रद्वेषिणं सर्वनाशनम् ।। १४ ।।\nवेदविप्रसुतध्यातो हुङ्कारेणैव स द्रुतम् ।।\nभस्मसात्कृतवांस्तं च रत्नमाल निवासिनम् ।। १५ ।।\nतं हत्वा स महाकालो ज्योतिर्लिंगस्वरूपतः ।।\nदेवैस्स प्रार्थितोऽतिष्ठत्स्वभक्तपरिपालकः ।। १६ ।। ।\nमहाकालाह्वयं लिंगं दृष्ट्वाभ्यर्च्य प्रयत्नतः ।।\nसर्वान्कामानवाप्नोति लभते परतो गतिम् ।। १७ ।।\nओङ्कारः परमेशानो धृतः शम्भो परात्मनः ।।\nअवतारश्चतुर्थो हि भक्ताभीष्टफलप्रदः ।। १८ ।।\nविधिना स्थापितो भक्त्या स्वलिंगात्पार्थिवान्मुने ।।\nप्रादुर्भूतो महादेवो विन्ध्यकामप्रपूरकः ।। १९ ।।\nदेवैस्संप्रार्थितस्तत्र द्विधारूपेण संस्थितः ।।\nभुक्तिमुक्तिप्रदो लिंगरूपो वै शक्तवत्सल ।। 3.42.२० ।।\nप्रणवे चैव चोंकारनामासील्लिंगमुत्तमम् ।।\nपरमेश्वरनामासीत्पार्थिवश्च मुनीश्वर ।।२१।।\nभक्ताभीष्टप्रदो ज्ञेयो योपि दृष्टोर्चितो मुने ।।\nज्योतिर्लिंगे महादिव्ये वर्णिते ते महामुने।।२२।।\nकेदारेशोवतारस्तु पंचमः परमश्शिवः ।।\nज्योतिर्लिंगस्वरूपेण केदारे संस्थितस्य च ।। २३ ।।\nनरनारायणाख्यौ याववतारौ हरेर्मुने ।।\nतत्प्रार्थितश्शिवस्तत्स्थैः केदारे हिमभूधरे ।। २४ ।।\nताभ्यां च पूजितो नित्यं केदारेश्वरसंज्ञकः ।।\nभक्ताभीष्टप्रदः शम्भुर्दर्शनादर्चनादपि ।।२५।।\nअस्य खण्डस्य स स्वामी सर्वेशोपि विशेषतः ।।\nसर्वकामप्रदस्तात सोवतारश्शिवस्य वै ।।२६।।\nभीमशंकरसंज्ञस्तु षष्ठः शम्भोर्महाप्रभोः ।।\nअवतारो महालीलो भीमासुरविनाशनः ।।२७।।\nसुदक्षिणाभिधम्भक्तङ्कामरूपेश्वरन्नृपम्।।\nयो ररक्षाद्भुतं हत्वासुरन्तं भक्तदुःखदम् ।।२८।।\nभीमशङ्करनामा स डाकिन्यां संस्थितस्स्वयम् ।।\nज्योतिर्लिंगस्वरूपेण प्रार्थितस्तेन शंकरः ।।२९।।\nविश्वेश्वरावतारस्तु काश्यां जातो हि सप्तमः ।।\nसर्वब्रह्माण्डरूपश्च भुक्तिमुक्तिप्रदो मुने ।। 3.42.३० ।।\nपूजितस्सर्वदेवैश्च भक्त्या विष्ण्वादिभिस्सदा ।।\nकैलासपतिना चापि भैरवेणापि नित्यशः ।। ३१ ।।\nज्योतिर्लिंगस्वरूपेण संस्थितस्तत्र मुक्तिदः ।।\nस्वयं सिद्धस्वरूपो हि तथा स्वपुरि स प्रभुः ।। ३२ ।।\nकाशीविश्वेशयोर्भक्त्या तन्नामजपकारकाः ।।\nनिर्लिप्ताः कर्मभिर्न्नित्यं केवल्यपदभागिनः ।। ३३ ।।\nत्र्यंबकाख्योऽवतारो यः सोष्टमो गौतमीतटे ।।\nप्रार्थितो गौतमेनाविर्बभूव शशिमौलिनः ।।३४।।\nगौतमस्य प्रार्थनया ज्योतिर्लिंग स्वरूपतः ।।\nस्थितस्तत्राचलः प्रीत्या तन्मुनेः प्रीतिकाम्यया।।३५।।\nतस्य सन्दर्शनात्स्पर्शाद्दर्शनाच्च महेशितुः ।।\nसर्वे कामाः प्रसिध्यन्ति ततो मुक्तिर्भवेदहो ।।३६।।\nशिवानुग्रहतस्तत्र गंगा नाम्ना तु गौतमी ।।\nसंस्थिता गौतमप्रीत्या पावनी शंकरप्रिया ।। ३७।।।\nवैद्यनाथावतारो हि नवमस्तत्र कीर्तितः ।।\nआविर्भूतो रावणार्थं बहुलीलाकरः प्रभुः।।३८।।\nतदानयनरूपं हि व्याजं कृत्वा महेश्वरः ।।\nज्योतिर्लिंगस्वरूपेण चिताभूमौ प्रतिष्ठितः ।।३९।।\nवैद्यनाथेश्वरो नाम्ना प्रसिद्धोभूज्जगत्त्रये ।।\nदर्शनात्पूजनाद्भक्त्या भुक्तिमुक्तिप्रदः स हि ।।3.42.४०।।\nवैद्यनाथेश्वरशिवमाहात्म्यमनुशासनम् ।।\nपठतां शृण्वतां चापि भुक्तिमुक्तिप्रदं मुने ।। ४१ ।।\nनागेश्वरावतारस्तु दशमः परिकीर्तितः ।।\nआविर्भूतः स्वभक्तार्थं दुष्टानां दण्डदस्सदा ।।४२।।\nहत्वा दारुकनामानं राक्षसन्धर्मघातकम् ।।\nस्वभक्तं वैश्यनाथं च प्रारक्षत्सुप्रियाभिधम् ।।४३।।\nलोकानामुपकारार्थं ज्योतिर्लिंगस्वरूपधृक्।।\nसन्तस्थौ सांबिकश्शम्भुर्बहुलीलाकरः परः ।। ४४ ।।\nतद्दृष्ट्वा शिवलिंगन्तु मुने नागेश्वराभिधम् ।।\nविनश्यन्ति द्रुतं चार्च्य महापातकराशयः ।।४५।।।\nरामेश्वरावतारस्तु शिवस्यैकादशः स्मृतः ।।\nरामचन्द्रप्रियकरो रामसंस्थापितो मुने ।। ४६।।\nददौ जयवरं प्रीत्या यो रामाय सुतोषितः ।।\nआविर्भूतस्य लिंगस्तु शंकरो भक्तवत्सलः ।।४७।।\nरामेण प्रार्थितोऽत्यर्थं ज्योतिर्लिंगस्वरूपतः ।।\nसन्तस्थौ सेतुबन्धे च रामसंसेवितो मुने ।। ४८ ।।\nरामेश्वरस्य महिमाद्भुतोऽभूद्भुवि चातुलः ।।\nभुक्तिमुक्तिप्रदश्चैव सर्वदा भक्तकामदः।।४९।।\nतं च गंगाजलेनैव स्नापयिष्यति यो नरः ।।\nरामेश्वरं च सद्भक्त्या स जीवन्मुक्त एव हि ।। 3.42.५० ।।\nइह भुक्त्वाखिलान्भोगान्देवतादुर्ल्लभानपि।।\nअतः प्राप्य परं ज्ञानं कैवल्यं मोक्षमाप्नुयात् ।। ५१ ।।\nघुश्मेश्वरावतारस्तु द्वादशश्शंकरस्य हि ।।\nनानालीलाकरो घुश्मानन्ददो भक्तवत्सलः।।५२ ।।\nदक्षिणस्यान्दिशि मुने देवशैलसमीपतः ।।\nआविर्बभूव सरसि घुश्माप्रियकरः प्रभुः ।।५३।।\nसुदेह्यमारितं घुश्मापुत्रं साकल्यतो मुने ।।\nतुष्टस्तद्भक्तितश्शम्भुर्योरक्षद्भक्तवत्सलः ।।५४।।\nतत्प्रार्थितस्स वै शम्भुस्तडागे तत्र कामदाः।।\nज्योतिर्लिंग स्वरूपेण तस्थौ घुश्मेश्वराभिधः ।।५५।\nतन्दृष्ट्वा शिवलिंगन्तु समभ्यर्च्य च भक्तितः।।\nइह सर्वसुखम्भुक्त्वा ततो मुक्तिं च विन्दति।।५६।।\nइति ते हि  समाख्याता ज्योतिर्लिंगावली मया।।\nद्वादशप्रमिता दिव्या भुक्तिमुक्तिप्रदायिनी।।५७।।\nएतां ज्योतिर्लिंगकथां यः पठेच्छृणुयादपि।।\nमुच्यते सर्वपापेभ्यो भुक्तिं मुक्तिं च विन्दति।।५८।।\nशतरुद्राभिदा चेयम्वर्णिता संहिता मया।।\nशतावतारसत्कीर्तिस्सर्वकामफलप्रदा।।५९।।\nइमां यः पठते नित्यं शृणुयाद्वा समाहितः ।।\nसर्वान्कामानवाप्नोति ततो मुक्तिं लभेद्ध्रुवम् ।।3.42.६०।।\nइति श्रीशिवमहापुराणे तृतीयायां शतरुद्रसंहितायां सनत्कुमार .नन्दीश्वरसंवादे द्वादशज्योतिर्लिंगावतारवर्णनं नाम द्विचत्वारिंशोध्यायः ।। ४२ ।।\nसमाप्तेयं तृतीया शतरुद्रसंहिता ।।"
  }
]
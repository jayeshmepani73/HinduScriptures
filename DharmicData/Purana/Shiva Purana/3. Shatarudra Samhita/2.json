[
  {
    "text": "।। नन्दीश्वर उवाच ।।\nशृणु तात महेशस्यावतारान्परमान्प्रभो ।।\nसर्वकार्यकराँल्लोके सर्वस्य सुखदान्मुने ।।१।।\nतस्य शंभोः परेशस्य मूर्त्यष्टकमयं जगत् ।।\nतस्मिन्व्याप्य स्थितं विश्वं सूत्रे मणिगणा इव ।।२।।\nशर्वो भवस्तथा रुद्र उग्रो भीमः पशो पतिः ।।\nईशानश्च महादेवो मूर्तयश्चाष्ट विश्रुताः ।। ३ ।।\nभूम्यंभोग्निमरुद्व्योमक्षेत्रज्ञार्कनिशाकराः ।।\nअधिष्ठिताश्च शर्वाद्यैरष्टरूपैः शिवस्य हि ।।४।।\nधत्ते चराचरं विश्वं रूपं विश्वंभरात्मकम् ।।\nशंकरस्य महेशस्य शास्त्रस्यैवेति निश्चयः ।। ५ ।।\nसंजीवनं समस्तस्य जगतः सलिलात्मकम् ।।\nभव इत्युच्यते रूपं भवस्य परमात्मनः ।।६।।\nबहिरंतर्जगद्विश्वं बिभर्ति स्पन्दतेस्य यम् ।।\nउग्र इत्युच्यते सद्भी रूपमुग्रस्य सत्प्रभो ।।७।।\nसर्वावकाशदं सर्वव्यापकं गगनात्मकम् ।।\nरूपं भीमस्य भीमाख्यं भूपवृन्दस्व भेदकम् ।। ८ ।।\nसर्वात्मनामधिष्ठानं सर्वक्षेत्रनिवासकम् ।।\nरूपं पशुपतेर्ज्ञेयं पशुपाशनिकृन्तनम् ।।९।।\nसन्दीपयञ्जगत्सर्वं दिवाकरसमाह्वयम् ।।\nईशानाख्यं महेशस्य रूपं दिवि विसर्पति ।।3.2.१०।।\nआप्याययति यो विश्वममृतांशुर्निशाकरः ।।\nमहादेवस्य तद्रूपं महादेवस्य चाह्वयम् ।। ११ ।।\nआत्मा तस्याष्टमं रूपं शिवस्य परमात्मनः ।।\nव्यापिकेतरमूर्तीनां विश्वं तस्माच्छिवात्मकम् ।। १२ ।।\nशाखाः पुष्यन्ति वृक्षस्य वृक्षमूलस्य सेचनात् ।।\nतद्वदस्य वपुर्विश्वं पुष्यते च शिवार्चनात ।।१३।।\nयथेह पुत्रपौत्रादेः प्रीत्या प्रीतो भवेत्पिता ।।\nतथा विश्वस्य सम्प्रीत्या प्रीतो भवति शंकरः ।। १४ ।।\nक्रियते यस्य कस्यापि देहिनो यदि निग्रहः ।।\nअष्टमूर्त्तेरनिष्टं तत्कृतमेव न संशयः ।। १५ ।।\nअष्टमूर्त्यात्मना विश्वमधिष्ठायास्थितं शिवम् ।।\nभजस्व सर्वभावेन रुद्रं परमकारणम् ।। १६ ।।\nइति प्रोक्ताः स्वरूपास्ते विधिपुत्राष्टविश्रुताः ।।\nसर्वोपकारनिरताः सेव्याः श्रेयोर्थिभिर्नरैः ।। १७ ।।\nइति श्रीशिवमहापुराणे तृतीयायां शतरुद्रसंहितायां शिवाष्टमूर्त्तिवर्णनं नाम द्वितीयोऽध्यायः ।। २ ।।"
  }
]
[
  {
    "text": "नन्दीश्वर उवाच ।।\nततो वृषभरूपेण गर्जमानः पिनाकधृक् ।।\nप्रविष्टो विवरं तत्र निनदन्भैरवान्रवान् ।। १ ।।\nनिपेस्तुतस्य निनदैः पुराणि नगराणि च ।।\nप्रकम्पो हि बभूवाथ सर्वेषां पुरवासिनाम् ।। २ ।।\nततो वृषो हरेः पुत्रान्संग्रामोद्यतकार्मुकान् ।।\nशिवमायाविमूढात्ममहाबलपराक्रमान् ।। ३ ।।\nहरिपुत्रास्ततस्तेऽथ प्राकुप्यन्मुनिसत्तम  ।।\nप्रदुद्रुवुः प्रगर्ज्योच्चैर्वीराश्शंकरसन्मुखम् ।। ४ ।।\nआयातांस्तान्हरेः पुत्रान्रुद्रो वृषभरूपधृक् ।।\nप्राकुप्यद्विष्णुपुत्रांश्च खुरैश्शृंगैर्व्यदारयत् ।। ५ ।।\nविदारितांगा रुद्रेण सर्वे हरिसुताश्च ते ।।\nनष्टा द्रुतं सन्बभूवुर्गतप्राणा विचेतसः ।। ६ ।।\nहतेषु तेषु पुत्रेषु विष्णुर्बलवतां वरः ।।\nनिष्क्रम्याथ प्रणम्योच्चैर्ययौ शीघ्रं हरान्तिकम् ।। ७ ।।\nदृष्ट्वा रुद्रं प्रव्रजंतं हतविष्णुसुतं वृषम्।।\nशरैस्सन्ताडयामास दिव्यैरस्त्रैश्च केशवः।। ८।।\nततः क्रुद्धो महादेवो वृषरूपी मदाबलः ।।\nअस्त्राणि तानि विष्णोश्च जग्रास गिरिगोचरः ।।९।।\nअथ कृत्वा महाकोपं वृषात्मा स महेश्वरः ।।\nविननाद महाघोरं कम्पयंस्त्रिजगन्मुने ।।3.23.१०।।\nतत विष्णोश्च तरसा खुरैश्शृंगैर्व्यदारयत् ।।\nविष्णुं क्रोधाकुलं मूढमजानन्तं निजं हरिम्।।११।।\nततस्स शिथिलात्मा हि व्यथितांगो बभूव ह।।\nतत्प्रहारमसह्याशु हरिर्मायाविमोहितः।।१२।।\nगतगर्वोहरिश्चैव विचेता गतचेतनः।।\nज्ञातवान्परमेशानं विहरन्तं वृषात्मना।।१३।।\nअथ विज्ञाय गौरीशमागतं वृषरूपतः ।।\nप्राह गम्भीरया वाचा नतस्कन्धः कृताञ्जलिः ।।१४।।\nहरिरुवाच ।।\nदेवदेव महादेव करुणासागर प्रभो।।\nमायया ते महेशान मोहितोहं विमूढधीः ।।१५।।\nकृतं युद्धं त्वयेशेन स्वनाथेन मया प्रभो ।।\nकृपां कृत्वा मयि स्वामिन्सोऽपराधो हि सह्यताम् ।। १६ ।।\nनन्दीश्वर उवाच ।।\nतस्य तद्वचनं श्रुत्वा हरेर्दीनतया मुने ।।\nभगवाञ्छंकरः प्राह रमेशं भक्तवत्सलः ।।१७।।\nहे विष्णो हे महाबुद्धे कथं मां ज्ञातवान्न हि ।।\nयुद्धं कृतं कृतस्तेऽद्य ज्ञानं सर्व्वं च विस्मृतम्।।१८।।\nआत्मानं किन्न जानासि मदधीनपराक्रमम् ।।\nत्वया नात्र रतिः कार्या निवर्तस्व कुचारतः ।। १९ ।।\nकामाधीनं कथं ज्ञानं स्त्रीषु सक्तो विहारकृत् ।।\nनोचितन्तव देवेश स्मरणं विश्वतारणम्।।3.23.२०।।\nतच्छुत्वा शम्भुवचनं विज्ञानप्रदमादरात्।।\nव्रीड्यन्स्वमनसा विष्णुः प्राह वाचं महेश्वरम्।।२१।।\nविष्णुरुवाच।\nममात्र विद्यते चक्रं तद्गृहीत्वे तदादरात्।।\nगमिष्यामि स्वलोकन्तन्त्वदाज्ञापरिपालकः ।।२२।।\nनन्दीश्वर उवाच ।।\nतदाकर्ण्य महेशानो वचनं वैष्णवं हरः ।।\nप्रत्युवाच वृषात्मा हि वृषरक्षः पुनर्हरिम् ।।२३।।\nन विलम्बः प्रकर्त्तव्यो गन्तव्यमित आशु ते।।\nमच्छासनाद्धरे लोके चक्रमत्रैव तिष्ठताम्।।२४।।\nसन्तानादित्यसंस्थानाच्छिवत्ववचनादपि।।\nअहं घोरतरं तस्माच्चक्रमन्यद्ददामि ते ।। २५ ।।\nनन्दीश्वर उवाच ।।\nएतदुक्त्वा हरोऽलेखीद्दिव्यं कालानलप्रभम् ।।\nपरं चक्रं प्रदीप्तं हि सर्वदुष्टविनाशनम् ।। २६ ।।\nविष्णवे प्रददौ चक्रं घोरार्कायुतसुप्रभम् ।।\nसर्वामरमुनीन्द्राणां रक्षकाय महात्मने ।। २७ ।।\nलब्ध्वा सुदर्शनं चान्यञ्चक्रं परमदीप्तिमित् ।।\nउवाच विबुधांस्तत्र विष्णुर्बुद्धिमतां वरः ।। २८ ।।\nसर्वदेववरा यूयं मद्वाक्यं शृणुतादरात् ।।\nकर्तव्यन्तत्तथा शीघ्रं ततश्शं वो भविष्यति ।।२९।।\nदिव्या वरांगनास्सन्ति पाताले यौवनान्विताः।।\nताभिः सार्द्धं महाक्रीडां यः करोतु करोतु सः।।3.23.३०।।\nतच्छुत्वा केशवाद्वाक्यं शूरास्त्रिदशयोनयः ।।\nप्रवेष्टुकामाः पातालम्बभूवुर्विष्णुना सह ।।३१।।\nविचारमथ विज्ञाय तन्तदा भगवान्हर ।।\nक्रोधाच्छापन्ददौ घोरं देवयोन्यष्टकस्य च ।। ३२ ।।\nहर उवाच ।।\nवर्जयित्वा मुनिं शान्तं दानवान्वा मदंशजम् ।।\nइदं यः प्रविशेत्स्थानं तस्य स्यान्निधनं क्षणात् ।।३३।।\nश्रुत्वा वाक्यमिदं घोरं मनुष्यहितवर्धनम् ।।\nप्रत्याख्यातास्तु रुद्रेण देवास्स्वगृहमा ययुः ।। ३४ ।।\nएवं स्त्रीलः परो विष्णुश्शिवेन प्रतिशासितः ।।\nस्वर्लोकमगमद्व्यास स्वास्थ्यं प्राप जगच्च तत् ।। ३५ ।।\nवृषेश्वरोऽपि भगवाच्छंकरो भक्तवत्सलः ।।\nइत्थं कृत्वा देवकार्यं जगाम स्वगिरीश्वरम् ।। ३६ ।।\nवृषेश्वरावतारस्तु वर्णितश्शंकरस्य च ।।\nविष्णुमोहहरश्शर्वस्त्रैलोक्यसुखकारकः ।। ३७ ।।\nपवित्रमिदमाख्यानं शत्रुबाधाहरम्परम् ।।\nस्वर्ग्यं  यशस्यमायुष्यं भुक्तिमुक्तिप्रदं सताम् ।। ३८ ।।\nय इदं शृणुयाद्भक्त्या श्रावयेद्वै समाहितः ।।\nस भुक्त्वा सकलान्कामानन्ते मोक्ष मवाप्नुयात् ।।\nतथा पठिति यो हीदं पाठयेत्सुधियो नरान् ।।३९।।\nइति श्रीशिवमहापुराणे तृतीयायां शतरुद्रसहितायां वृषेश्वरसंज्ञकशिवावतारवर्णनं नाम त्रयोविंशोऽध्यायः ।।२३।।"
  }
]
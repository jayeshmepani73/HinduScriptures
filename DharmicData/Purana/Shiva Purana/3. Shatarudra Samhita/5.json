[
  {
    "text": "।। शिव उवाच ।।\nदशमे द्वापरे व्यासस्त्रिधामा नामतो मुनि ।।\nहिमवच्छिखरे रम्ये भृगुतुंगे नगोत्तमे ।। १ ।।\nतत्रापि मम पुत्राश्च भृग्वाद्याः श्रुतिसंमिताः ।।\nबलबन्धुर्नरामित्रः केतुशृंगस्तपोधनः ।।२।।\nएकादशे द्वापरे तु व्यासश्च त्रिवृतो यदा ।।\nगंगाद्वारे कलौ नाम्ना तपोऽहं भविता तदा।।३।।\nलम्बोदरश्च लम्बाक्षः केशलम्वः प्रलम्बकः ।।\nतत्रापि पुत्राश्चत्वारो भविष्यन्ति दृढव्रताः ।। ४ ।।\nद्वादशे परिवर्त्ते तु शततेजाश्च वेदकृत् ।।\nतत्राप्यहं भविष्यामि द्वापरान्ते कलाविह ।। ५ ।।\nहेमकंचुकमासाद्य नाम्ना ह्यत्रिः परिप्लुतः ।।\nव्यासस्यैव साहाय्यार्थं निवृत्तिपथरोषणः ।। ६ ।।\nसर्वज्ञः समबुद्धिश्च साध्यः शर्वसुयोगिनः ।।\nतत्रेति पुत्राश्चत्वारो भविष्यन्ति महामुने।।७।।\nत्रयोदशे युगे तस्मिन्धर्मो नारायणः सदा ।।\nव्यासस्तदाहं भविता बलिर्नाम महामुनिः ।।८।।\nबालखिल्याश्रमे गंधमादने पर्वतोत्तमे ।।\nसुधामा काश्यपश्चैव वसिष्ठो विरजाः शुभाः ।।९।।\nयदा व्यासस्तु रक्षाख्यः पर्याये तु चतुर्दशे ।।\nवंश आङ्गिरसे तत्र भविताहं च गौतमः ।। 3.5.१० ।।\nतत्रापि मम ते पुत्रा भविष्यन्ति कलौ तदा ।।\nअत्रिर्दवशदश्चैव श्रवणोथ श्रविष्कटः ।।११।।\nव्यासः पञ्चदशे त्रय्यारुणिर्वै द्वापरे यदा ।।\nतदाहं भविता वेदशिरा वेदशिरस्तथा ।।१२।।\nमहावीर्यं तदस्त्रं च वेदशीर्षश्च पर्वतः ।।\nहिमवत्पृष्ठमासाद्य सरस्वत्यास्तथोत्तरे ।।१३।।।\nतत्रापि मम चत्वारो भविष्यन्ति सुता दृढाः ।।\nकुणिश्च कुणिबाहुश्च कुशरीरः कुनेत्रकः ।।१४।।\nव्यासो युगे षोडशे तु यदा देवो भविष्यति ।।\nतदा योगप्रदानाय गोकर्णो भविता ह्यहम् ।। १५ ।।\nतत्रैव च सुपुण्यं च गोकर्णं नाम तद्वनम्।।\nतत्रापि योगिनः पुत्र भविष्यंतित्यम्बुसंमिताः ।।१६।।\nकाश्यपोप्युशनाश्चैव च्यवनोऽथ बृहस्पतिः ।।\nतेपि तेनैव मार्गेण गमिष्यन्ति शिवालयम् ।।१७।।\nपरिवर्त्ते सप्तदशे व्यासो देवकृतंजयः ।।\nगुहावासीति नाम्नाहं हिमवच्छिखरे शुभे ।। १८ ।।\nमहालये महोत्तुंगे शिवक्षेत्रं हिमाल यम् ।।\nउतथ्यो वामदेवश्च महायोगो महाबलः ।। १९ ।।\nपरिवर्त्तेऽष्टादशे तु यदा व्यास ऋतंजयः ।।\nशिखाण्डीनामतोहं तद्धिमवच्छिखरे शुभे ।। 3.5.२० ।।\nसिद्धक्षेत्रे महापुण्ये शिखण्डी नाम पर्वतः ।।\nशिखण्डिनो वनं वापि यत्र सिद्धनिषेवितम् ।। २१ ।।\nवाचःश्रवा रुचीकश्च स्यावास्यश्च यतीश्वरः ।।\nएते पुत्रा भविष्यन्ति तत्रापि च तपोधनाः ।। २२ ।।\nएकोनविंशे व्यासस्तु भरद्वाजो महामुनिः ।।\nतदाप्यहं भविष्यामि जटी माली च नामतः ।। २३ ।।\nहिमवच्छिखरे तत्र पुत्रा मेऽम्बुधिसंहिताः ।।\nहिरण्यनामा कौशल्यो लोकाक्षी प्रधिमिस्तथा ।। २४ ।।\nपरिवर्त्ते विंशतिमे भविता व्यास गौतमः ।।\nतत्राट्टहासनामाहमट्टहासप्रिया नराः ।। २५ ।।\nतत्रैव हिमवत्पृष्ठे अट्टहासो महागिरिः ।।\nदेवमानुषयक्षेन्द्रसिद्धचारणसेवितः ।। २६ ।।\nतत्रापि मम ते पुत्रा भवि ष्यन्ति सुयोगिनः।।\nसुमन्तुर्बबरिर्विद्वान् कबंधः कुशिकन्धरः।।२७।।\nएकविंशे युगे तस्मिन् व्यासो वाचःश्रवा यदा।।\nतदाहं दारुको नाम तस्माद्दारुवनं शुभम् ।। २८ ।।\nतत्रापि मम ते पुत्रा भविष्यन्ति सुयोगिनः ।।\nप्लक्षो दार्भायणिश्चैव केतुमान् गौतमस्तथा ।। २९ ।।\nद्वाविंशे परिवर्ते तु व्यासः शुष्मायणो यदा ।।\nतदाप्यहं भविष्यामि वाराणस्यां महामुनिः ।। 3.5.३० ।।\nनाम्ना वै लांगली भीमो यत्र देवाः सवासवाः ।।\nद्रक्ष्यंति मां कलौ तस्मिन्भवं चैव हलायुधम् ।। ३१ ।।\nतत्रापि मम ते पुत्रा भविष्यंति सुधार्मिकाः ।।\nभल्लवी मधुपिंगश्च श्वेतकेतुस्तथैव च ।। ३२ ।।\nपरिवर्ते त्रयोविंशे तृणबिन्दुर्यदा मुनिः ।।\nश्वेतो नाम तदाहं वै गिरौ कालंजरे शुभे ।। ३३ ।।\nतत्रापि मम ते पुत्रा भविष्यन्ति तपस्विनः ।।\nउशिको बृहदश्वश्च देवलः कविरेव च ।। ३४ ।।\nपरिवर्ते चतुर्विंशे व्यासो यक्षो यदा विभुः ।।\nशूली नाम महायोगी तद्युगे नैमिषे तदा ।। ३५ ।।\nतत्रापि मम ते शिष्या भविष्यन्ति तपस्विनः ।।\nशालिहोत्रोऽग्निवेशश्च युवनाश्वः शरद्वसुः ।। ३६ ।।\nपंचविंशे यदा व्यासः शक्तिर्नाम्ना भविष्यति ।।\nतदाप्यहं महायोगी दण्डी मुण्डीश्वरः प्रभुः ।। ३७ ।।\nतत्रापि मम ते शिष्या भविष्यन्ति तपस्विनः ।।\nछगलः कुण्डकर्णश्च कुम्भाण्डश्च प्रवाहकः ।। ३८ ।।\nव्यासः पराशरो यर्हि षड्विंशे भविताप्यहम् ।।\nपुरं भद्रवटं प्राप्य सहिष्णुर्नाम नामतः ।।३९।।\nतत्रापि मम ते शिष्या भविष्यन्ति तपस्विनः ।।\nउलूको विद्युतश्चैव शम्बूको ह्याश्वलायनः ।।3.5.४०।।\nसप्तविंशे यदा व्यासो जातूकर्ण्यो भविष्यति ।।\nप्रभासतीर्थमाश्रित्य सोमशर्मा तदाप्यहम् ।। ४१ ।।\nतत्रापि मम ते शिष्या भविष्यंति तपस्विनः ।।\nअक्षपादः कुमारश्चोलूको वत्सस्तथैव च ।। ४२ ।।\nअष्टाविंशे द्रापरे तु पराशरसुतो हरिः।।\nयदा व्यासो भविष्यामि नाम्ना द्वैपायनः प्रमुः।।४३।।\nतदा षष्ठेन चांशेन कृष्णः पुरुषसत्तमः ।।\nवसुदेवसुतः श्रेष्ठो वासुदेवो भविष्यति।।४४।।\nतदाप्यहं भविष्यामि योगात्मा योगमायया ।।\nलोकविस्मापनार्थाय ब्रह्मचारिशरीरकः ।।४५।।\nश्मशाने मृतमुत्सृज्य दृष्ट्वा कायमनामयम्।।\nब्राह्मणानां हितार्थाय प्रविष्टो योगमायया ।।४६।।\nदिव्यां मेरुगुहां पुण्यां त्वया सार्द्धं च विष्णुना।।\nभविष्यामि तदा ब्रह्मँल्लकुली नामनामतः ।।४७।।\nकायावतार इत्येवं सिद्धक्षेत्रं परं तदा।।\nभविष्यति सुविख्यातं यावद्भूमिर्धरिष्यति ।। ४८ ।।\nतत्रापि मम ते शिष्या भविष्यन्ति तपस्विनः ।।\nकुशिकश्चैव गर्गश्च मित्रः कौरुष्य एव च ।। ४९ ।।\nयोगिनो ब्राह्मणा वेदपारगा ऊर्द्ध्वरेतसः ।।\nप्राप्य माहेश्वरं योगं गमिष्यंति शिवं पुरम् ।।3.5.५०।।\nवैवस्वतेऽन्तरे सम्यक् प्रोक्ता हि परमात्मना ।।\nयोगेश्वरावताराश्च सर्वावर्तेषु सुव्रताः।।५१।।\nव्यासाश्चैवाष्टविंशत्का द्वापरेद्वापरे विभो।।\nयोगेश्वरावतारश्च प्रारंभे च कलौ कलौ ।।५२।।\nयोगेश्वरावताराणां योगमार्गप्रवर्द्धकाः ।।\nमहाशैवाश्च चत्वारः शिष्याः प्रत्येकमव्यया ।।५३।।\nएते पाशुपताः शिष्या भस्मोद्धूलितविग्रहाः ।।\nरुद्राक्षमालाभरणास्त्रिपुण्ड्रांकितमस्तकाः ।। ५४ ।।\nशिष्या धर्मरताः सर्वे वेदवेदांगपारगाः ।।\nलिंगार्चनरता नित्यं बाह्याभ्यन्तरतः स्थिताः ।।५५।।\nभक्त्या मयि च योगेन ध्याननिष्ठा जितेन्द्रियाः ।।\nसंख्यया द्वादशाधिक्य शतं च गणिता बुधैः ।। ५६ ।।\nइत्येतद्वै मया प्रोक्तमवतारेषु लक्षणम् ।।\nमन्वादिकृष्णपर्यन्तमष्टाविंशद्युगक्रमात् ।। ५७ ।।\nतत्र श्रुतिसमूहानां विधानं ब्रह्मलक्षणम् ।।\nभविष्यति तदा कल्पे कृष्णद्वैपायनो यदा ।। ५८ ।।\nइत्येवमुक्त्वा ब्रह्माणमनुगृह्य महेश्वरः ।।\nपुनः संप्रेक्ष्य देवेशस्तत्रैवान्तरधीयत ।। ५९ ।।\nइति श्रीशिवमहापुराणे तृतीयायां शतरुद्रसंहितायां शिवावतारोपाख्यान एकोनविंशतिशिवावतारवर्णनं नाम पञ्चमोऽध्यायः ।। ५ ।। इति द्विचत्वारिंशावताराः ।। ४२ ।।"
  }
]
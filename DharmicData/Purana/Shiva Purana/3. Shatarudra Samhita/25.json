[
  {
    "text": "नन्दीश्वर उवाच ।।\nअथ लोके व्यवस्थाय धर्मस्य स्थापनेच्छया ।।\nमहालीलां चकारेशस्तामहो सन्मुने शृणु ।। १ ।।\nएकदा पुष्पभद्रायां स्नातुं गच्छन्मुनीश्वरः ।।\nददर्श पद्मां युवतीं शिवांशां सुमनोहराम् ।।२।।\nतल्लिप्सुस्तत्पितुः स्थानमनरण्यस्य भूपतेः ।।\nजगाम भुवनाचारी लोकतत्त्वविचक्षणः ।। ३ ।।\nराजा नराणां तं दृष्ट्वा प्रणम्य च भयाकुलः ।।\nमधुपर्कादिकं दत्त्वा पूजयामास भक्तितः ।। ४ ।।\nस्नेहात्सर्वं गृहीत्वा स ययाचे कन्यकां मुनिः ।।\nमौनी बभूव नृपतिः किंचिन्निर्वक्तुमक्षमः ।। ५ ।।\nमुनिः प्रोवाच नृपतिं कन्यां मे देहि भक्तितः ।।\nअन्यथा भस्मसात्सर्वं करिष्येहं त्वया सह ।।६।।\nअथो बभूवुराच्छन्नाः सर्वे राजजनास्तदा ।।\nतेजसा पिप्पलादस्य दाधीचस्य महामुने ।। ७ ।।\nअथ राजा महाभीतो विलप्य च मुहुर्मुहुः ।।\nकन्यामलंकृताम्पद्मां वृद्धाय मुनये ददौ ।। ८ ।।\nपद्मां विवाह्य स मुनिश्शिवांशाम्भूपतेः सुताम् ।।\nपिप्पलादो गृहीत्वा तां मुदितः स्वाश्रमं ययौ ।। ९ ।।\nतत्र गत्वा मुनिवरो वयसा जर्जरोधिकः ।।\nउवाच नार्या स तया तपस्वीनातिलम्पटः ।।3.25.१०।।\nअथोऽनरण्यकन्या सा सिषेवे भक्तितो मुनिम् ।।\nकर्मणा मनसा वाचा लक्ष्मीर्नारायणं यथा ।। ११।।\nइत्थं स पिप्पलादो हि शिवांशो मुनिसत्तमः ।।\nरेमे तया युवत्या च युवाभूय स्वलीलया ।। १२ ।।\nदश पुत्रा महात्मानो बभूवुस्सुतपस्विनः ।।\nमुनेः पितुस्समाः सर्वे पद्मायाः सुखवर्द्धनाः ।।१३।।\nएवं लीलावतारो हि शंकरस्य महाप्रभोः ।।\nपिप्पलादो मुनिवरो नानालीलाकरः प्रभुः ।। १४ ।।\nयेन दत्तो वरः प्रीत्या लोकेभ्यो हि दयालुना ।।\nदृष्ट्वा लोके शनेः पीडां सर्वेषामनिवारिणीम् ।। १५ ।।\nषोडशाब्दावधि नृणां जन्मतो न भवेच्च सा ।।\nतथा च शिवभक्तानां सत्यमेतद्धि मे वचः ।। १६ ।।\nअथानादृत्य मद्वाक्यं कुर्यात्पीडां शनिः क्वचित् ।।\nतेषां नृणां तदा स स्याद्भस्मसान्न हि संशयः ।। १७ ।।\nइति तद्भयतस्तात विकृतोपि शनैश्चरः ।।\nतेषां न कुरुते पीडां कदाचिद्ग्रहसत्तमः ।। १८ ।।\nइति लीलामनुष्यस्य पिप्पलादस्य सन्मुने ।।\nकथितं सुचरित्रन्ते सर्वकामफलप्रदम् ।। १९ ।।\nगाधिश्च कौशिकश्चैव पिप्पलादो महामुनिः ।।\nशनैश्चरकृतां पीडां नाशयन्ति स्मृतास्त्रयः ।। 3.25.२० ।।\nपिप्पलादस्य चरितं पद्माचरितसंयुतम् ।।\nयः पठेच्छृणुयाद्वापि सुभक्त्या भुवि मानवः ।। २१ ।।\nशनिपीडाविनाशार्थमेतच्चरितमुत्तमम् ।।\nयः पठेच्छणुयाद्वापि सर्वान्कामानवाप्नुयात् ।। २२ ।।\nधन्यो मुनिवरो ज्ञानी महाशैवः सताम्प्रियः ।।\nअस्य पुत्रो महेशानः पिप्पलादाख्य आत्मवान् ।। २३ ।।\nइदमाख्यानमनघं स्वर्ग्यं कुग्रहपोषहृत् ।।\nसर्वकामप्रदन्तात शिवभक्तिविवर्द्धनम् ।। २४ ।।\nइति श्रीशिवमहापुराणे तृतीयायां शतरुद्रसंहितायां पिप्पलादावतारचरितवर्णनं नाम पंचविंशोऽध्यायः ।। २५ ।।"
  }
]
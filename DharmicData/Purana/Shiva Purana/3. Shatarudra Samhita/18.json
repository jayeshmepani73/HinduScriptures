[
  {
    "text": "नन्दीश्वर उवाच।।\nएकादशवतारान्वै शृण्वथो शांकरान्वरान् ।।\nयाञ्छ्रुत्वा न हि बाध्येत बाधासत्यादिसम्भवा ।।१।।\nपुरा सर्वे सुराश्शक्रमुखा दैत्यपराजिताः ।।\nत्यक्त्वामरावतीम्भीत्याऽपलायन्त निजाम्पुरीम् ।। २ ।।\nदैत्यप्रपीडिता देवा जग्मुस्ते कश्यपा न्तिकम् ।।\nबद्ध्वा करान्नतस्कन्धाः प्रणेमुस्तं सुविह्वलम् ।। ३ ।।\nसुनुत्वा तं सुरास्सर्व्वे कृत्वा विज्ञप्तिमादरात् ।।\nसर्वं निवेदयामा स्स्वदुःखन्तत्पराजयम् ।।४।।\nततस्स कश्यपस्तात तत्पिता शिवसक्तधीः ।।\nतदाकर्ण्यामराकं वै दुखितोभून्न चाधिकम् ।। ५ ।।\nतानाश्वास्य मुनिस्सोऽथ धैर्यमाधाय शान्तधीः ।।\nकाशीं जगाम सुप्रीत्या विश्वेश्वरपुरीम्मुने ।।६।।\nगंगाम्भसि ततः स्नात्वा कृत्वा तं विधिमादरात् ।।\nविश्वेश्वरं समानर्च साम्बं सर्वेश्वरम्प्रभुम् ।।७।।\nशिवलिंगं सुसंस्थाप्य चकार विपुलन्तपः ।।\nशम्भुमुद्दिश्य सुप्रीत्या देवानां हितकाम्यया ।।८।।\nमहान्कालो व्यतीयाय तपतस्तस्य वै मुनेः ।।\nशिवपादाम्बुजासक्तमनसो धैर्य्यशालिनः ।।९।।\nअथ प्रादुरभूच्छम्भुर्वरन्दातुन्तदर्षये ।।\nस्वपदासक्तमनसे दीनबन्धुस्सतांगतिः ।। 3.18.१० ।।\nवरम्ब्रूहीति चोवाच सुप्रसन्नो महेश्वरः ।।\nकश्यपं मुनिशार्दूलं स्वभक्तं भक्तवत्सलः ।। १ १।।\nदृष्ट्वाथ तं महेशानं स प्रणम्य कृताञ्जलिः ।।\nतुष्टाव कश्यपो हृष्टो देवतातः प्रस न्नधीः ।। १२।।\nकश्यप उवाच ।।\nदेवदेव महेशान शरणागतवत्सल ।।\nसर्वेश्वरः परात्मा त्वं ध्यानगम्योद्वयोऽव्ययः ।। १३।।\nबलनिग्रह कर्ता त्वं महेश्वर सतां गतिः ।।\nदीनबन्धुर्दयासिन्धुर्भक्तरक्षणदक्षधीः ।। १४।।\nएते सुरास्त्वदीया हि त्वद्भक्ताश्च विशेषतः ।।\nदैत्यैः पराजिताश्चाथ पाहि तान्दुःखितान् प्रभो ।। १५।।\nअसमर्थो रमेशोपि दुःखदस्ते मुहुर्मुहुः ।।\nअतः सुरा मच्छरणा वेदयन्तोऽसुखं च तत् ।। १६।।\nतदर्थं देवदेवेश देवदुःखविनाशकः ।।\nतत्पूरितुं तपोनिष्ठां प्रसन्नार्थं तवासदम् ।। १७।।\nशरणं ते प्रपन्नोऽस्मि सर्वथाहं महेश्वर ।।\nकामं मे पूरय स्वामिन्देवदुःखं विनाशय ।। १८।।\nपुत्रदुःखैश्च देवेश दुःखितोऽहं विशेषतः ।।\nसुखिनं कुरु मामीश सहाय स्त्वन्दिवौकसाम् ।। १९।।\nभूत्वा मम सुतो नाथ देवा यक्षाः पराजिताः ।।\nदैत्यैर्महाबलैश्शम्भो सुरानन्दप्रदो भव ।।3.18.२०।।\nसदैवास्तु महेशान सर्वलेखसहायकः ।।\nयथा दैत्यकृता बाधा न बाधेत सुरान्प्रभो ।। २१ ।।\nनंदीश्वर उवाच ।।\nइत्युक्तस्स तु सर्वेशस्तथेति प्रोच्य शंकरः ।।\nपश्यतस्तस्य भगवांस्तत्रैवांतर्दधे हरः ।।२२।।\nकश्यपोऽपि महाहृष्टः स्वस्थानमगमद्द्रुतम् ।।\nदेवेशः कथयामास सर्ववृत्तान्तमादरात् ।। २३ ।।\nततस्स शंकरश्शर्वस्सत्यं कर्तुं स्वकं वचः ।।\nसुरभ्यां कश्यपाज्जज्ञे एकादशस्वरूपवान् ।। २४ ।।\nमहोत्सवस्तदासीद्वे सर्वं शिवमयं त्वभूत् ।।\nआसन्हृष्टाः सुराश्चाथ मुनिना कश्यपेन च ।। २५ ।।\nकपाली १ पिंगलो २ भीमो ३ विरूपाक्षो ४ विलोहितः ५ ।।\nशास्ताऽ ६ जपाद ७ हिर्बुध्न्य ८ श्शंभु ९ श्चण्डो १० भवस्तथा ११ ।। २६ ।।\nएकादशैते रुद्रास्तु सुरभतिनयाः स्मृताः ।।\nदेवकार्य्यार्थमुत्पन्नाश्शिवरूपास्सुखास्पदम् ।। २७ ।।\nते रुद्राः काश्यपा वीरा महाबलपराक्रमाः ।।\nदैत्याञ्जघ्नुश्च संग्रामे देवसाहाय्यकारिणः ।। २८ ।।\nतद्रुद्रकृपया देवा दैत्याञ्जित्वा च निर्भयाः ।।\nचक्रु- स्वराज्यं सर्वे ते शक्राद्यास्स्वस्थमानसाः ।। २९ ।।\nअद्यापि ते महारुद्रास्सर्वे शिवस्वरूपकाः ।।\nदेवानां रक्षणार्थाय विराजन्ते सदा दिवि ।। 3.18.३० ।।\nऐशान्याम्पुरि ते वासं चक्रिरे भक्तवत्सलाः ।।\nविरमन्ते सदा तत्र नानालीलाविशारदाः ।। ३१ ।।\nतेषामनुचरा रुद्राः कोटिशः परिकीर्तिताः ।।\nसर्वत्र संस्थितास्तत्र त्रिलोकेष्वभिभागशः ।। ३२ ।।\nइति ते वर्णितास्तातावताराश्शंकरस्य वै ।।\nएकादशमिता रुद्रास्सर्वलोकसुखावहाः ।। ३३ ।।\nइदमाख्यानममलं सर्वपापप्रणाशकम् ।।\nधन्यं यशस्यमायुष्यं सर्वकामप्रदायकम् ।। ३४ ।।\nय इदं शृणुयात्तात श्रावयेद्वै समाहितः ।।\nइह सर्वसुखम्भुक्त्वा ततो मुक्तिं लभेत सः ।। ३५ ।।\nइति श्रीशिवमहापुराणे तृतीयायां शतरुद्रसंहितायां एकादशावतारवर्णनं नामाष्टादशोऽध्यायः ।। १८ ।।"
  }
]
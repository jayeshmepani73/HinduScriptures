[
  {
    "text": "नन्दीश्वर उवाच।।\nविश्वानरस्सपत्नीकस्तच्छ्रुत्वा नारदेरितम्।।\nतदेवम्मन्यमानोभूद्वज्रपातं सुदारुणम् ।।१।।\nहा हतोस्मीति वचसा हृदयं समताडयत् ।।\nमूर्च्छामवाप महतीं पुत्रशोकसमाकुलः ।। २ ।।\nशुचिष्मत्यपि दुःखार्त्ता रुरोदातीव दुस्सहम् ।।\nअतिस्वरेण हारावैरत्यन्तं व्याकुलेन्द्रिया ।।३।।\nश्रुत्वार्त्तनादमिति विश्वनरोपि मोहं हित्वोत्थितः किमिति किंत्विति किं किमेतत्।।\nउच्चैर्वदन् गृहपतिः क्व स मे बहिस्थः प्राणोन्तरात्मनिलयस्सकलेंद्रियेशः ।। ४ ।।\nततो दृष्ट्वा स पितरौ बहुशोकसमावृतौ ।।\nस्मित्वोवाच गृहपस्सबालश्शंकरांशजः ।।५।।\nगृहपतिरुवाच ।।\nहे मातस्तात किं जातं कारणन्तद्वदाधुना ।।\nकिमर्थं रुदितोऽत्यर्थं त्रासस्तादृक्कुतो हि वाम् ।। ६ ।।\nन मां कृतवपुस्त्राणम्भवच्चरणरेणुभिः ।।\nकालः कलयितुं शक्तो वराकीं चिञ्चलाल्पिका ।।७।।\nप्रतिज्ञां शृणुतान्तातौ यदि वान्तनयो ह्यहम् ।।\nकरिष्येहं तथा येन मृत्युस्त्रस्तो भविष्यति ।। ८ ।।\nमृत्युंजयं समाराध्य गर्वज्ञं सर्वदं सताम् ।।\nजपिष्यामि महाकालं सत्यं तातौ वदाम्यहम्।।९।।\nनन्दीश्वर उवाच ।।\nइति श्रुत्वा वचस्तस्य जारितौ द्विजदम्पती।।\nअकालमृतवर्षौघैर्गततापौ तदोचतुः ।।3.15.१०।।\nद्विजदम्पती ऊचतुः ।।\nपुनर्ब्रूहि पुनर्ब्रूहि कीदृक्कीदृक् पुनर्वद ।।\nकालः कलयितुन्नालं वराकी चञ्चलास्ति का।।११।।\nआवयोस्तापनाशाय महोपायस्त्वयेरितः ।।\nमृत्युंजयाख्यदेवस्य समाराधनलक्षणः।।१२।।\nतद्वच्च शरणं शम्भोर्नातः परतरं हि तत्।।\nमनोरथपथातीत कारिणः पापहारिणः ।।१३।।\nकिन्न श्रुतन्त्वया तात श्वेतकेतुं यथा पुरा ।।\nपाशितं कालपाशेन ररक्ष त्रिपुरान्तकः ।। १४ ।।\nशिलादतनयं मृत्युग्रस्तमष्टाब्दमात्रकम् ।।\nशिवो निजजनञ्चक्रे नन्दिनं विश्वनंदिनम् ।। १५ ।।\nक्षीरोदमथनोद्भूतं प्रलयानलसन्निभम् ।।\nपीत्वा हलाहलं घोरमरक्षद्भुवनत्रयम् ।। १६ ।।\nजलंधरं महादर्पं हृतत्रैलोक्यसम्पदम् ।।\nरुचिरांगुष्ठरेखोत्थ चक्रेण निजघान यः ।। १७ ।।\nय एकेषु निपातोत्थज्वलनैस्त्रिपुरम्पुरा ।।\nत्रैलोक्यैश्वर्यसम्मूढं शोषयामास भानुना ।। १८ ।।\nकामं दृष्टिनिपातेन त्रैलोक्यविजयोर्जितम् ।।\nनिनायानंगपदवीं वीक्ष्यमाणेष्वजादिषु ।।१९।।\nतम्ब्रह्माद्यैककर्तारम्मेघवाहनमच्युतम् ।।\nप्रयाहि पुत्र शरणं विश्वरक्षामणिं शिवम् ।।3.15.२०।।\nनन्दीश्वर उवाच ।।\nपित्रोरनुज्ञाम्प्राप्येति प्रणम्य चरणौ तयोः ।।\nप्रादक्षिण्यमुपावृत्य बह्वाश्वास्य विनिर्ययौ ।। २१ ।।\nसम्प्राप्य काशीं दुष्प्रापाम्ब्रह्मनारायणादिभिः ।।\nमहासंवर्त्तसन्तापहन्त्रीं विश्वेशपालिताम् ।। २२ ।।\nस्वर्धुन्या हारयष्ट्येव राजिता कण्ठभूमिषु ।।\nविचित्रगुणशालिन्या हरपत्न्या विराजिताम् ।।२३।।\nतत्र प्राप्य स विप्रेशः प्राग्ययौ मणिकर्णिकाम् ।।\nतत्र स्नात्वा विधानेन दृष्ट्वा विश्वेश्वरम्प्रभुम् ।।२४।।\nसाञ्जलिर्नतशीर्षोऽसौ महानन्दान्वितस्सुधीः ।।\nत्रैलोक्यप्राणसन्त्राणकारिणम्प्रणनाम ह ।। २५ ।।\nआलोक्यालोक्य तल्लिंगं तुतोष हृदये मुहुः ।।\nपरमानंदकंदाढ्यं स्फुटमेतन्न संशयः ।। २६ ।।\nअहो न मत्तो धन्योस्ति त्रैलोक्ये सचराचरे ।।\nयदद्राक्षिषमद्याहं श्रीमद्विश्वेश्वरं विभुम् ।। २७ ।।\nमम भाग्योदयायैव नारदेन महर्षिणा ।।\nपुरागत्य तथोक्तं यत्कृतकृत्योस्म्यहन्ततः ।। २८ ।।\nनन्दीश्वर उवाच ।।\nइत्यानन्दामृतरसैर्विधाय स हि पारणम् ।।\nततश्शुभेह्नि संस्थाप्य लिंगं सर्व्वहितप्रदम् ।। २९ ।।\nजग्राह नियमान्घोरान् दुष्करानकृतात्मभिः ।।\nअष्टोत्तरशतैः कुम्भैः पूर्णैर्गंगाम्भसा शुभैः ।। 3.15.३० ।।\nसंस्नाप्य वाससा पूतः पूतात्मा प्रत्यहं शिवम् ।।\nनीलोत्पलमयीम्मालां समर्पयति सोऽन्वहम् ।। ३१ ।।\nअष्टाधिकसहस्रैस्तु सुमनोभिर्विनिर्मिताम् ।।\nस पक्षे वाथ वा मासे कन्दमूलफलाशनः ।। ३२ ।।\nशीर्णपर्णाशनैर्धीरः षण्मासं सम्बभूव सः ।।\nषण्मासं वायुभक्षोऽभूत्षण्मासं जल बिन्दुभुक् ।। ३३ ।।\nएवं वर्षवयस्तस्य व्यतिक्रान्तं महात्मनः ।।\nशिवैकमनसो विप्रास्तप्यमानस्य नारद ।। ३४ ।।\nजन्मतो द्वादशे वर्षे तद्वचो नारदेरितम् ।।\nसत्यं करिष्यन्निव तमभ्यगात्कुलिशायुधः ।। ३५ ।।\nउवाच च वरं ब्रूहि दद्मि त्वन्मनसि स्थितम् ।।\nअहं शतक्रतुर्विप्र प्रसन्नोस्मि शुभव्रतैः ।। ।।। ३६ ।।\nनन्दीश्वर उवाच ।।\nइत्याकर्ण्य महेन्द्रस्य वाक्यम्मुनिकुमारकः ।।\nउवाच मधुरन्धीरः कीर्तयन्मधुराक्षरम् ।। ३७ ।।\nगृहपतिरुवाच ।।\nमघवन् वृत्रशत्रो त्वां जाने कुलिशपाणिनम् ।।\nनाहं वृणे वरन्त्वत्तश्शंकरो वरदोऽस्ति मे ।। ३८ ।।\nइन्द्र उवाच ।।\nन मत्तश्शङ्करस्त्वन्यो देवदेवोऽस्म्यहं शिशो ।।\nविहाय बालिशत्वं त्वं वरं याचस्व मा चिरम् ।।३९।।\nगृहपतिरुवाच ।।\nगच्छाहल्यापतेऽसाधो गोत्रारे पाकशासन ।।\nन प्रार्थये पशुपतेरन्यं देवान्तरं स्फुटम् ।। 3.15.४० ।।\nनन्दीश्वर उवाच ।।\nइति तस्य वचः श्रुत्वा क्रोध संरक्तलोचनः ।।\nउद्यम्य कुलिशं घोरम्भीषयामास बालकम् ।। ४१ ।।\nस दृष्ट्वा बालको वज्रं विद्युज्ज्वाला समाकुलम् ।।\nस्मरन्नारद वाक्यं च मुमूर्च्छ भयविह्वलः ।। ४२ ।।\nअथ गौरीपतिश्शम्भुराविरासीत्तपोनुदः ।।\nउत्तिष्ठोत्तिष्ठ भद्रन्ते स्पर्शैस्संजीवयन्निव ।। ४३ ।।\nउन्मील्य नेत्रकमले सुप्ते इव दिनक्षये ।।\nअपश्यदग्रे चोत्थाय शम्भुमर्कशताधिकम् ।।४४।।\nभाले लोचनमालोक्य कण्ठे कालं वृषध्वजम्।।\nवामाङ्गसन्निविष्टाद्रितनयं चन्द्रशेखरम्।।४५।।\nकपर्द्देन विराजन्तं त्रिशूलाजगवायुधम्।।\nस्फुरत्कर्पूरगौरांगं परिणद्ध गजाजिनम्।।४६।।\nपरिज्ञाय महादेवं गुरुवाक्यत आगमात्।।\nहर्षबाष्पाकुलासन्नकण्ठरोमाञ्चकञ्चुकः ।।४७।।\nक्षणं च गिरिवत्तस्थौ चित्रकूटत्रिपुत्रकः ।।\nयथा तथा सुसम्पन्नो विस्मृत्यात्मानमेव च।।४८।।\nन स्तोतुं न नमस्कर्तुं किञ्चिद्विज्ञप्तिमेव च ।।\nयदा स न शशाकालं तदा स्मित्वाह शङ्करः ।। ४९ ।।\nईश्वर उवाच ।।\nशिशो गृहपते शक्राद्वज्रोद्यतकरादहो ।।\nज्ञात भीतोऽसि मा भैषीर्जिज्ञासा ते मया कृता ।। 3.15.५० ।।\nमम भक्तस्य नो शक्रो न वज्रं चान्तकोऽपि च ।।\nप्रभवेदिन्द्ररूपेण मयैव त्वम्विभीषितः ।।५१।।\nवरन्ददामि ते भद्र त्वमग्निपदभाग्भव ।।\nसर्वेषामेव देवानां वरदस्त्वं भविष्यसि ।।५२।।\nसर्वेषामेव भूतानां त्वमग्नेऽन्तश्चरो भव।।\nधर्मराजेन्द्रयोर्मध्ये दिगीशो राज्यमाप्नुहि।।५३।।\nत्वयेदं स्थापितं लिंगं तव नाम्ना भविष्यति।।\nअग्नीश्वर इति ख्यातं सर्वतेजोविबृंहणम् ।।५४।।\nअग्नीश्वरस्य भक्तानां न भयं विद्युदग्निभिः ।।\nअग्निमांद्यभयं नैव नाकालमरणं क्वचित् ।। ५५ ।।\nअग्नीश्वरं समभ्यर्च्य काश्यां सर्वसमृद्धिदम् ।।\nअन्यत्रापि मृतो दैवाद्वह्निलोके महीयते ।।५६।।\nनन्दीश्वर उवाच ।।\nइत्युक्तानीय तद्बन्धून्पित्रोश्च परिपश्यतोः।।\nदिक्पतित्वेऽभिषिच्याग्निं तत्र लिंगे शिवोऽविशत् ।।५७।।\nइत्थमग्न्यवतारस्ते वर्णितो मे जनार्दनः ।।\nनाम्ना गृहपतिस्तात शंकरस्य परात्मनः ।।५८।।\nचित्रहोत्रपुरी रम्या सुखदार्चिष्मती वरा ।।\nजातवेदसि ये भक्ता ते तत्र निवसन्ति वै ।। ५९ ।।\nअग्निप्रवेशं ये कुर्य्युर्दृढसत्त्वा जितेन्द्रियाः ।।\nस्त्रियो वा सत्त्वसम्पन्नास्ते सर्व्वेप्यग्नितेजसः ।।3.15.६०।।\nअग्निहोत्ररता विप्राः स्थापिता ब्रह्मचारिणः ।।\nपश्चानिवर्त्तिनोऽप्येवमग्निलोकेग्निवर्चसः ।।६१।।\nशीते शीतापनुत्त्यै यस्त्वेधोभारान्प्रयच्छति ।।\nकुर्य्यादग्नीष्टिकां वाथ स वसेदग्निसन्निधौ ।। ६२ ।।\nअनाथस्याग्निसंस्कारं यः कुर्य्याच्छ्रद्धयान्वितः ।।\nअशक्तः प्रेरयेदन्यं सोग्निलोके महीयते ।। ६३ ।।\nअग्निरेको द्विजातीनां निश्श्रेयसकरः परः ।।\nगुरुर्देवो व्रतं तीर्थं सर्वमग्निर्विनिश्चितम् ।। ६४ ।।\nअपावनानि सर्वाणि वह्निसंसर्गतः क्षणात् ।।\nपावनानि भवन्त्येव तस्माद्यः पावकः स्मृतः।।६५।।\nअन्तरात्मा ह्ययं साक्षान्निश्चयो ह्याशुशुक्षणिः ।।\nमांसग्रासान्पचेत्कुक्षौ स्त्रीणां नो मांसपेशिकाम् ।।६६।।\nतैजसी शाम्भवी मूर्त्तिः प्रत्यक्षा दहनात्मिका ।।\nकर्त्री हर्त्री पालयित्री विनैतां किं विलोक्यते ।।६७।।\nचित्रभानुरयं साक्षान्नेत्रन्त्रिभुवनेशितुः ।।\nअन्धे तमोमये लोके विनैनं कः प्रकाशनः ।। ६८ ।।\nधूपप्रदीपनैवेद्यपयोदधिघृतैक्षवम् ।।\nएतद्भुक्तं निषेवन्ते सर्वे दिवि दिवौकसः ।।६९।।\nइति श्रीशिवमहापुराणे तृतीयायां शतरुद्रसंहितायां गृहपत्यवतारवर्णनं नाम पञ्चदशोऽध्यायः ।। १५ ।।"
  }
]
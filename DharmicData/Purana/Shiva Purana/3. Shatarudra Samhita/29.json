[
  {
    "text": "नन्दीश्वर उवाच ।।\nसनत्कुमार शम्भोस्त्ववतारं परमं शृणु ।।\nनभगज्ञानदं कृष्णदर्शनाह्वयमुत्तमम् ।। १ ।।\nइक्ष्वाकुप्रमुखा आसन्श्राद्धदेवसुताश्च ये ।।\nनभगस्तत्र नवमो नाभगस्तत्सुतः स्मृतः ।। २ ।।\nअम्बरीषस्सुतस्तस्य विष्णुभक्तो बभूव सः ।।\nयस्योपरि प्रसन्नोभूद्दुर्वासा ब्रह्मभक्तितः ।। ३ ।।\nपितामहोऽम्बरीषस्य नभगो यः प्रकीर्तितः ।।\nतच्चरितं शृणु मुने यस्मै ज्ञानमदाच्छिवः ।।४।।\nनभगो मनुपुत्रस्तु पठनार्थं सुबुद्धि मान् ।।\nचक्रे गुरुकुले वासं बहुकालं जितेन्द्रियः ।। ५ ।।\nएतस्मिन्समये ते वा इक्ष्वाकुप्रमुखास्सुताः ।।\nतस्मै भागमकल्प्यैव भेजुर्भागान्निजान्क्रमात् ।। ६ ।\nस्वंस्वं भागं गृहीत्वा ते बुभुजू राज्यमुत्तमम् ।।\nअविषादं महाभागा पित्रादेशात्सुबुद्धयः ।। ७ ।।\nस पश्चादागतस्तत्र ब्रह्मचारी गुरुस्थलात् ।।\nनभगोऽधीत्य सर्वाश्च सांगोपांगाः श्रुतीः क्रमात् ।। ८ ।।\nभ्रातृन्विलोक्य नभगो विभक्तान्सकलान्निजान् ।।\nदायार्थी प्राह तान्स्नेहादिक्ष्वाकुप्रमुखान्मुने ।।९।।\nनभग उवाच ।।\nभ्रातरोभक्तकं मह्यं दायं कृत्वा यथातथम् ।।\nसर्वे विभक्तास्सुप्रीत्या स्वदायार्थागताय च ।।3.29.१०।।\nतदा विस्मृतमस्माभिरिदानीं पितरं तव ।।\nविभजामो वयं भागं तं गृहाण न संशयः ।।११।।\nतच्छुत्वा भ्रातृवचनं नभगः परविस्मृतः ।।\nतदोपकण्ठमागत्य पितरं समभाषत ।। १२ ।।\nनभग उवाच ।।\nहे तात भ्रातरः सर्वे त्यक्त्वा मां न्यभजंश्च ते ।।\nपठनार्थं गतश्चाहं ब्रह्मचारी गुरोः कुले।।१३।।\nतत आगत्य मे पृष्टा दायदानार्थमादरात्।।\nते त्वामूचुर्विभागं मे तदर्थमहमागतः ।।१४।।\nनन्दीश्वर उवाच ।।\nतदाकर्ण्य वचस्तस्य पिता तं प्राह विस्मितः।।\nआश्वास्य श्राद्धदेवस्स सत्यधर्मरतं मुने ।।१५।।\nमनुरुवाच ।।\nतदुक्तं मादृथास्तात प्रतारणकरं हि तत् ।।\nन ह्यहं परमं दायं सर्वथा भोगसाधनम् ।। १६ ।।\nतथापि दायभावेन दत्तोऽहं तैः प्रतारिभिः ।।\nतव वै जीवनोपाय वदामि शृणु तत्त्वतः ।। १७ ।।\nसत्रमांगिरसा विप्राः कुर्वंत्यद्य सुमेधसः ।।\nतत्र कर्मणि मुह्यन्ति षष्ठं षष्ठमहः प्रति ।।१८।।\n<sup class=\"reference\" id=\"cite_ref-1\"><a href=\"#cite_note-1\">[१]</a></sup>तत्र त्वं गच्छ नभग तान् सुशंस महाकवे ।।\nसूक्ते द्वे वैश्वदेवे हि सत्रं शुद्धं हि तद्भवेत् ।।१९।।\nतत्कर्मणि समाप्ते हि स्वयान्तो ब्राह्मणाश्च ते ।।\nधनं दास्यन्ति ते तुष्टास्स्वसत्रपरिशेषितम् ।।3.29.२०।।\nनन्दीश्वर उवाच ।।\nतदाकर्ण्य पितुर्वाक्यं नभगः सत्यसारवान् ।।\nजगाम तत्र सुप्रीत्या यत्र तत्सत्रमुत्तमम् ।। २१ ।।\nतदाहः कर्मणि मुने सत्रे तस्मिन्स मानवः ।।\nसूक्ते द्वे वैश्वदेवे हि प्रोवाच स्पष्टतस्सुधीः ।। २२ ।।\nसमाप्ते कर्मणि ततो विप्रा आंगिरसाश्च ते ।।\nतस्मै दत्त्वा ययुः स्वर्गं स्वंस्वं सत्रावशेषितम् ।। २३ ।।\nतत्तदा स्वीकरिष्यंतं सुसत्रपरिशेषितम् ।।\nविज्ञाय गिरिशः सद्य आविर्भूत सदूतिकृत् ।। २४ ।।\nसर्वांगसुन्दरः श्रीमान्पुरुषः कृष्णदर्शनः ।।\nभावं समीक्षितुं भागं दातुं ज्ञानं परं च तत् ।। २५ ।।\nअथो स शंकरः शम्भुः परीक्षाकर ईश्वरः ।।\nउवाचोत्तरतोऽभ्येत्य नभगं तं हि मानवम् ।। २६ ।।\nईश्वर उवाच ।।\nकस्त्वं गृह्णासि पुरुष ममेदं वास्तुकं वसु ।।\nप्रेषितः केन तत्सर्वं सत्यं वद ममाग्रतः ।। २७ ।।\nनन्दीश्वर उवाच ।।\nतच्छुत्वा तद्वचस्तात मानवो नभगः कवि ।।\nप्रत्युवाच विनीतात्मा पुरुषं कृष्णदर्शनम् ।। २८ ।।\nनभगः उवाच ।।\nममेदमृषिभिर्दत्तं वसु यज्ञगतं खलु ।।\nकथं वारयसे मां त्वं गृह्णतं कृष्णदर्शनम् ।। २९ ।।\nनन्दीश्वर उवाच ।।\nआकर्ण्य नाभगं वाक्यमिदं सत्यमुदीरितम् ।।\nप्रत्युवाच प्रसन्नात्मा पुरुषः कृष्णदर्शनः ।। 3.29.३० ।।\nकृष्णदर्शन उवाच ।।\nविवादेऽस्मिन्हि नौ तात प्रमाणं जनकस्तव ।।\nयाहि तम्पृच्छ स ब्रूयात्तत्प्रमाणन्तु सत्यतः ।। ३१ ।।\nनन्दीश्वर उवाच ।।\nतदाकर्ण्य वचस्तस्य नभगो मानवः कविः ।।\nआगच्छत्पितरं प्रीत्या तदुक्तं पृष्टवान्मुने ।। ३२ ।।\nपुत्रोदितं समाकर्ण्य श्राद्धदेवस्स वै मनुः ।।\nस्मृत्वा शिवपदाम्भोजं प्राप्तस्मृतिरुवाच तम् ।। ३३ ।।\nमनुरुवाच ।।\nहे तात शृणु मद्वाक्यं स देवः पुरुषः शिवः ।।\nतस्यैव सकलं वस्तु यज्ञप्राप्तं विशेषतः ।। ३४ ।।\nअध्वरोर्वरितं वस्तु रुद्रभागः प्रकीर्तितः ।।\nइत्यपि प्राज्ञवादो हि क्वचिज्जातस्तदिच्छया ।। ३५ ।।\nस देव ईश्वरः सर्वं वस्त्वर्हति न संशयः ।।\nयज्ञावशिष्टं किमुत परे तस्येच्छया विभोः ।। ३६ ।।\nअनुग्रहार्थमायातस्तव तद्रूपतः प्रभुः ।।\nतत्र त्वं गच्छ नभग प्रसन्नं कुरु सत्यतः ।। ३७।।\nक्षमापय स्वापराधं सुप्रणम्य स्तुतिं कुरु ।।\nसर्वप्रभुस्स एवेशो यज्ञाधीशोऽखिलेश्वरः ।। ३८ ।।\nविष्णुब्रह्मादयो देवाः सिद्धास्सर्वर्षयोऽपि हि ।।\nतदनुग्रहतस्तात समर्थः सर्वकर्मणि ।। ३९ ।।\nकिम्बहूक्त्यात्मजश्रेष्ठ गच्छ तत्राशु माचिरम् ।।\nप्रसादय महादेवं सर्वथा सकलेश्वरम् ।। 3.29.४० ।।\nनन्दीश्वर उवाच ।।\nइत्युक्त्वा स मनुः श्राद्धदेवश्च तनयं द्रुतम् ।।\nप्रेषयामास निकटं शम्भोस्सोऽपि समेत्य तम् ।। ४१ ।।\nनभगश्च प्रणम्याशु साञ्जलिर्नतमस्तकः ।।\nप्रोवाच सुप्रसन्नात्मा विनयेन महामतिः ।। ४२ ।।\nनभग उवाच ।।\nइदं तवेश सर्वं हि वस्तु त्रिभुवने हि यत् ।।\nइत्याह मे पिता नूनं किमुताध्वरशेषितम् ।। ४३ ।।\nअजानता मया नाथ यदुक्तन्तद्वचो भ्रमात् ।।\nअपराधन्त्वं क्षमस्व शिरसा त्वां प्रसादये ।। ४४ ।।\nइत्युक्त्वा नभगस्सोतिदीनधीस्तु कृताञ्जलिः ।।\nतुष्टाव तं महेशानं कृष्णदर्शनमानतः ।। ४५ ।।\nश्राद्धदेवोऽपि शुद्धात्मा नतकस्साञ्जलिस्सुधीः ।।\nतुष्टाव तं प्रभुं नत्वा स्वापराधं क्षमापयत् ।। ४६ ।।\nएतस्मिन्नन्तरे तत्र विष्णुर्ब्रह्माखिलः सुधीः ।।\nवासवाद्याः समाजग्मुः सिद्धाश्च मुनयोऽपि हि ।। ४७ ।।\nमहोत्सवं प्रकुर्वन्तः सुकृतालयोऽखिलाः ।।\nतुष्टुवुर्नतका भक्त्या सुप्रणम्य पृथक्पृथक् ।।४८।।\nअथ रुद्रः प्रसन्नात्मा कृपादृष्ट्या विलोक्य तान्।।\nउवाच नभगं प्रीत्या सस्मितं कृष्णदर्शनः ।। ४९ ।।\nकृष्णदर्शन उवाच ।।\nयत्ते पितावदद्धर्म्यं वाक्यन्तत्तु तथैव हि ।।\nत्वयापि सत्यमुक्तं तत्साधुस्त्वन्नात्र संशयः ।।3.29.५०।।\nअतोऽहं सुप्रसन्नोऽस्मि सर्वथा सुव्रतेन ते ।।\nददामि कृपया ते हि ज्ञानम्ब्रह्म सनातनम् ।। ५१ ।।\nमहाज्ञानी भव त्वं हि सविप्रो नभगं द्रुतम् ।।\nगृहाण वस्त्विदं सर्वं मद्दत्तं कृपयाधुना ।। ५२ ।।\nइह सर्वसुखं भुङ्क्ष्व निर्विकारं महामते ।।\nसुगतिं प्राप्स्यसि त्वं हि सविप्रः कृपया मम ।। ५३ ।।\nनन्दीश्वर उवाच ।।\nइत्युक्त्वा तात भगवान्स रुद्रः सत्यवत्सलः ।।\nसर्वेषाम्पश्यतान्तेषान्तत्रैवान्तर्दधे हरः ।। ५४ ।।\nविष्णुर्ब्रह्मापि देवाद्यास्सर्वे ते मुनिसत्तम ।।\nस्वंस्वं धाम ययुः प्रीत्या तस्यै नत्वा दिशे मुदा ।। ५५ ।।\nसपुत्रः श्राद्धदेवोऽपि स्वस्थानमगमन्मुदा ।।\nभुक्त्वा भोगान्सुविपुलान्सोऽन्ते शिवपुर ययौ ।। ५६ ।।\nइत्थन्ते कीर्तितो ब्रह्मन्नवतारः शिवस्य हि ।।\nकृष्णदर्शननामा वै नभगानन्ददायकः ।।५७।।\nइदमाख्यानमनघं भुक्तिमुक्तिप्रदं सताम् ।।\nपठतां शृण्वतां वापि सर्व कामफलप्रदम् ।। ५८ ।।\nय एतच्चरितम्प्रातस्सायं च स्मरते सुधीः ।।\nकविर्भवति मन्त्रज्ञो गतिमन्ते लभेत्पराम् ।। ५९ ।।\nइति श्रीशिवमहापुराणे तृतीयायां शतरुद्रसंहितायां नन्दीश्वरसनत्कुमारसंवादे कृष्णदर्शनशिवावतारवर्णनंनामैकोनत्रिंशोऽध्यायः।।२९।।"
  }
]
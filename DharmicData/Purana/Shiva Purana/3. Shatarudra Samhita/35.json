[
  {
    "text": "नन्दीश्वर उवाच ।।\nसनत्कुमार सर्वज्ञ शिवस्य परमात्मनः।।\nअवतारं शृणु विभोस्साधुवेषद्विजाह्वयम् ।। १ ।।\nमेनाहिमालयोर्भक्तिं शिवे ज्ञात्वा महोत्तमाम् ।।\nचिन्तामापुस्तुरास्सर्वे मन्त्रयामासुरादरात् ।। २ ।।\nएकान्तभक्त्या शैलश्चेत्कन्यां दास्यति शम्भवे ।।\nध्रुवं निर्वाणतां सद्यः सम्प्राप्स्यति शिवस्य वै ।। ३ ।।\nअनन्तरत्नाधारोऽसौ चेत्प्रयास्यति मोक्षताम् ।।\nरत्नगर्भाभिधा भूमिर्मिथ्यैव भविता ध्रुवम् ।।४।।\nअस्थिरत्वम्परित्यज्य दिव्यरूपं विधाय सः ।।\nकन्यां शूलभृते दत्त्वा शिवालोकं गमिष्यति ।। ५ ।।\nमहादेवस्य सारूप्यं प्राप्य शम्भोरनुग्रहात् ।।\nतत्र भुक्त्वा महाभोगांस्ततो मोक्षमवाप्स्यति ।। ६ ।।\nइत्यालोच्य सुरास्सर्वे जग्मुर्गुरुगृहं मुने ।।\nचक्रुर्निवेदनं गत्वा गुरवे स्वार्थसाधकाः ।। ७ ।।\nदेवा ऊचुः ।।\nगुरो हिमालयगृहं गच्छास्मत्कार्य्यसिद्धये ।।\nकृत्वा निंदां महेशस्य गिरिभक्तिं निवारय ।। ८ ।।\nस्वश्रद्धया सुतां दत्त्वा शिवाय स गिरिर्गुरो ।।\nलभेत मुक्तिमत्रैव धरण्यां स हि तिष्ठतु ।। ९ ।।\nइति देववचः श्रुत्वा प्रोवाच च विचार्य्य तान् ।। 3.35.१० ।।\nगुरुरुवाच ।।\nकश्चिन्मध्ये च युष्माकं गच्छेच्छैलान्तिकं सुराः ।।\nसम्पादयेत्स्वाभिमतमहं तत्कर्तुमक्षमः ।। ११ ।।\nअथवा गच्छत सुरा ब्रह्मलोकं सवासवाः ।।\nतस्मै वृत्तं कथय स्वं स वः कार्यं करिष्यति ।। १२ ।।\n।। नन्दीश्वर उवाच ।।\nतच्छ्रुत्वा ते समालोच्य जग्मुर्विधिसभां सुराः ।।\nसर्वं निवेदयामासुस्तद्वृत्तं पुरतो विधेः ।। १३ ।।\nअवोचत्तान्विधिः श्रुत्वा तद्वचः सुविचिंत्य वै ।।\nनाहं करिष्ये तन्निंदां दुःखदां कहरां सदा।।१४।।\nसुरा गच्छत कैलासं संतोषयत शङ्करम्।।\nप्रस्थापयत तं देवं हिमालयगृहं प्रति ।।१५।।\nस गच्छेदथ शैलेशमात्मनिन्दां करोतु वै।।\nपरनिन्दा विनाशाय स्वनिन्दा यशसे मता ।।१६।।\nनन्दीश्वर उवाच ।।\nततस्ते प्रययुः शीघ्रं कैलासं निखिलास्सुराः।।\nसुप्रणम्य शिवं भक्त्या तद्द्रुतं निखिला जगुः ।। १७ ।।\nतच्छ्रुत्वा देववचनं स्वीचकार महेश्वरः ।।\nदेवान्सुयापयामास तानाश्वास्य विहस्य सः ।। १८।।\nततः स भगवाञ्छम्भुर्महेशो भक्तवत्सलः ।।\nगन्तुमैच्छच्छैलमूलं मायेशो न विकारवान् ।।१९।।\nदण्डी छत्री दिब्यवासा बिभ्रत्तिलकमुज्ज्वलम्।।\nकरे स्फटिकमालां च शालग्रामं गले दधत् ।।3.35.२०।।\nजपन्नाम हरेर्भक्त्या साधुवेषधरो द्विजः।।\nहिमाचलं जगामाशु बन्धुवर्गेस्समन्वितम् ।। २१ ।।\nतं च दृष्ट्वा समुत्तस्थौ सगणोऽपि हिमालयः ।।\nननाम दण्डवद्भूमौ साष्टाङ्गं विधिपूर्वकम् ।। २२ ।।\nततः पप्रच्छ शैलेशस्तं द्विजं को भवानिति ।।\nउवाच शीघ्रं विप्रेन्द्रस्स योग्यद्रिम्महादरात् ।। २३ ।।\nसाधुद्विज उवाच ।।\nसाधु द्विजाह्वः शैलाहं वैष्णवः परमार्थदृक् ।।\nपरोपकारी सर्वज्ञः सर्वगामी गुरोर्बलात्।।२४।।\nमया ज्ञातं स्वविज्ञानात्स्वस्थाने शैलसत्तम।।\nतच्छृणु प्रीतितो वच्मि हित्वा दम्भन्तवांतिकम् ।।२५।।\nशङ्कराय सुतान्दातुन्त्वमिच्छसि निजोद्भवाम् ।।\nइमाम्पद्मासमां रम्यामज्ञातकुलशीलिने ।।२६।।\nइयं मतिस्ते शैलेन्द्र न युक्ता मङ्गलप्रदा ।।\nनिबोध ज्ञानिनां श्रेष्ठ नारायणकुलोद्भव ।।२७।।\nपश्य शैलाधिपत्वं च न तस्यैकोऽस्ति बान्धवः ।।\nबान्धवान्स्वान्प्रयत्नेन पृच्छ मेनां च स्वप्रियाम् ।।२८।।\nसर्वान्संपृच्छ यत्नेन मेनादीन्पा र्वती विना ।।\nरोगिणे नौषधं शैल कुपथ्यं रोचते सदा।।२९।।\nन ते पात्रानुरूपश्च पार्वतीदानकर्म्मणि ।।\nमहाजनः स्मेरमुखः श्रुति मात्राद्भविष्यति ।। 3.35.३० ।।\nनिराश्रयस्सदासङ्गो विरूपो निगुर्णोऽव्ययः ।।\nस्मशानवासी विकटो व्यालग्राही दिगम्बरः ।। ३१ ।।\nविभूतिभूषणो व्यालवरावेष्टितमस्तकः ।।\nसर्वाश्रमपरिभ्रष्टस्त्वविज्ञातगतिस्सदा ।। ३२ ।।\nब्रह्मोवाच ।।\nइत्याद्युक्त्वा वचस्तथ्यं शिवनिन्दापरं स हि ।।\nजगाम स्वालयं शीघ्रन्नाना लीलाकरः शिवः ।।३३।।\nतच्छ्रुत्वा विप्रवचनमभूताञ्च तनू तयोः ।।\nविपरीतानर्थपरे किं करिष्यावहे ध्रुवम् ।। ३४ ।।\nततो रुद्रो महोतिं च कृत्वा भक्तमुदावहाम् ।।\nविवाहयित्वा गिरिजां देवकार्य्यं चकार सः ।। ३५ ।।\nइति प्रोक्तस्तु ते तात साधुवेषो द्विजाह्वयः ।।\nशिवावतारो हि मया देवकार्य्यकरः प्रभो ।।३६।।\nइदमाख्यानमनघं स्वर्ग्यमायुष्यमुत्तमम् ।।\nयः पठेच्छृणुयाद्वापि स सुखी गतिमाप्नुयात्।।३७।।\nइति श्रीशिवमहापुराणे तृतीयायां शतरुद्रसंहितायां साधुद्विजशिवावतारवर्णनं नाम पञ्चत्रिंशोऽध्यायः ।। ३५ ।। षडशीत्यवताराः ( ८६)"
  }
]
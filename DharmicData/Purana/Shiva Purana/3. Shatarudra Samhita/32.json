[
  {
    "text": "शृणु तात प्रवक्ष्यामि शिवस्य परमात्मनः।।\nसुरेश्वरावतारस्ते धौम्याग्रज हितावहम् ।।१।।\nव्याघ्रपादसुतो धीमानुपमन्युस्सताम्प्रियः ।।\nजन्मान्तरेण संसिद्धः प्राप्तो मुनिकुमारताम्।। २ ।।\nउवास मातुलगृहे स मात्रा शिशुरे व हि ।।\nउपमन्युर्व्याघ्रपादिस्स्याद्दरिद्रश्च दैवतः।। ३ ।।\nकदाचित्क्षीरमत्यल्पम्पीतवान्मातुलाश्रमे।।\nययाचे मातरम्प्रीत्या बहुशो दुग्ध लालसः ।।४।।\nतच्छ्रुत्वा पुत्रवचनं तन्माता च तपस्विनी।।\nसांतः प्रविश्याथ तदा शुभोपायमरीरचत् ।। ५।।\nउञ्छवृत्त्यर्जितान्बीजान्पिष्ट्वालोड्य जलेन तान् ।।\nउपलाल्य सुतन्तस्मै सा ददौ कृत्रिमम्पयः ।।६।।\nपीत्वा च कृत्रिमं दुग्धं मात्रा दत्तं स बालकः ।।\nनैतत्क्षीरमिति प्राह मातरं चारुदत्पुनः।।७।।\nश्रुत्वा सुतस्य रुदितं प्राह सा दुःखिता सुतम।।\nसंमार्ज्य नेत्रे पुत्रस्य कराभ्यां कमलाकृतिः ।।८।।\nमातोवाच।।क्षीरमत्र कुतोऽस्माकं वने निवसतां सदा।।\nप्रसादेन विना शम्भोः पयः प्राप्तिर्भवेन्नहि।।९।।\nपूर्वजन्मनि यत्कृत्यं शिवमु द्दिश्य हे सुत।।\nतदेव लभ्यते नूनन्नात्र कार्या विचारणा।।\nइति  मातृवचश्श्रुन्वा व्याघ्रपादिस्स बालकः।।3.32.१०।\nप्रत्युवाच विशोकात्मा मातरं मातृवत्सलः ।।११।।\nशोकेनालमिमं मातः शंभुर्यद्यस्ति शङ्करः।।\nत्यज शोकं महाभागे सर्वं भद्रम्भविष्यति।।१२।।\nशृणु मातर्वचो मेऽयमहादेवोऽस्ति चेत्क्वचित्।।\nचिराद्वा ह्यचिराद्वापि क्षीरोदं साधयाम्यहम्।।१३।।\nनन्दीश्वर उवाच।।\nइत्युक्त्वा स शिशुः प्रीत्या शिवं मेऽस्त्वित्युदीर्य्य च ।।\nविसृज्य तां सुप्रणम्य तपः कर्त्तुं प्रचक्रमे।१४।।\nहिमवत्पर्वतगतः वायुभक्षस्समाहितः ।।\nअष्टेष्टकाभिः प्रासादं कृत्वा लिंगं च मृन्मयम् ।।१५।।\nतत्रावाह्य शिवं साम्बं भक्त्या पञ्चाक्षरेण ह ।।\nपत्रपुष्पादिभिर्वन्यैस्समानर्च शिशुः स वै ।। १६ ।।\nध्यात्वा शिवं च तं साम्बं जपन्पञ्चाक्षरम्मनुम् ।।\nसमभ्यर्च्य चिरं कालं चचार परमन्तपः ।। १७ ।।\nतपसा तस्य बालस्य ह्युपमन्योर्महात्मनः ।।\nचराचरं च भुवनं प्रदीपितमभून्मुने ।।१८ ।।\nएतस्मिन्नन्तरे शंभुर्विष्ण्वाद्यैः प्रार्थितः प्रभुः ।।\nपरीक्षितुं च तद्भक्तिं शक्ररूपोऽभवत्तदा।।१९।।\nशिवा शचीस्वरूपाभूद्गणाः सर्वेऽभवन्सुराः।।\nऐरावतगजो नन्दी सर्वमेव च तन्मयम् ।।3.32.२०।।।\nततः साम्बः शिवः शक्रस्वरूपस्सगणो द्रुतम्।।\nजगामानुग्रहं कर्तुमुपमन्योस्तदाश्रमम् ।।\nपरीक्षितुं च तद्भक्तिं शक्ररूपधरो हरः ।।\nप्राह गंभीरया वाचा बालकन्तं मुनीश्वर ।। २२।।\nसुरेश्वर उवाच।।\nतुष्टोऽस्मि ते वरं ब्रूहि  तपसानेन सुव्रत ।।\nददामि चेच्छितान्कामान्सर्वान्नात्रास्ति संशयः ।।२३।।\nएवमुक्तः स वै तेन शक्ररूपेण शम्भुना ।।\nवरयामि शिवे भक्तिमित्युवाच कृताञ्जलि ।। २४ ।।\nतन्निशम्य हरिः प्राह मां न जानासि लेखपम् ।।\nत्रैलोक्याधिपतिं शक्रं सर्वदेवनमस्कृतम् ।। २५।।\nमद्भक्तो भव विप्रर्षे मामेवार्चय सर्वदा ।।\nददामि सर्वं भद्रन्ते त्यज रुद्रं च निर्गुणम्।।२६।।\nरुद्रेण  निर्गुणेनालं किन्ते कार्यं भविष्यति ।।\nदेवजातिबहिर्भूतो यः पिशाचत्वमागतः।।२७।।\nनन्दीश्वर उवाच।।\nतच्छ्रुत्वा स मुनेः  पुत्रो  जपन्पञ्चाक्षरम्मनुम् ।।\nमन्यमानो धर्मविघ्नम्प्राह तं कर्तुमागतम् ।।२८।।\nउपमन्युरुवाच ।।\nत्वयैवं कथितं सर्वं भवनिन्दा रतेन वैः।।\nप्रसंगाद्देवदेवस्य निर्गुणत्वं पिशाचता ।। २९ ।।\nत्वं न जानासि वै रुद्रं सर्वदेवेश्वरेश्वरम् ।।\nब्रह्मविष्णुमहेशानां जनकम्प्रकृतेः परम्।।3.32.३०।।\nसदसद्व्यक्तमव्यक्तं यमाहुर्ब्रह्मवादिनः ।।\nनित्यमेकमनेकं च वरं तस्माद्वृणोम्यहम् ।।३१।।\nहेतुवादविनिर्मुक्तं सांख्ययोगार्थदम्परम्।।\nयमुशन्ति हि तत्त्वज्ञा वरन्तस्माद्वृणोम्यहम् ।। ३२ ।।\nनास्ति शम्भोः परन्तत्त्वं सर्वकारणकारणात्।।\nब्रह्मविष्ण्वादि देवानां श्रेष्ठाद्गणपराद्विभोः ।। ३३ ।।\nनाहं वृणे वरं त्वत्तो न विष्णोर्ब्रह्मणोऽपि वा ।।\nनान्यस्मादमराद्वापि शङ्करो वरदोऽस्तु मे।३४।।\nबहुनात्र किमुक्तेन वच्मि तत्त्वं मतं स्वकम् ।।\nन प्रार्थये पशुपतेरन्यं देवादिकं स्फुटम् ।।३५।।।\nमद्भावं शृणु गोत्रारे मयाद्यानुमितन्त्विदम् ।।\nभवान्तरे कृतं पापं श्रुता निन्दा भवस्य चेत् ।। ३६ ।।\nश्रुत्वा निन्दाम्भवस्याथ तत्क्षणादेव संत्यजेत् ।।\nस्वदेहं तन्निहत्याशु शिवलोकं स गच्छति ।। ३७ ।।\nआस्तां तावन्ममेच्छेयं क्षीरम्प्रति सुराधम ।।\nनिहत्य त्वां शिवास्त्रेण त्यजाम्येतत्कलेवरम्।। ३८ ।।\nनन्दीश्वर उवाच ।।\nएवमुक्त्वोपमन्युस्तं मर्तुं व्यवसितः स्वयम् ।।\nक्षीरे वाच्छामपि त्यक्त्वा निहन्तुं शक्रमुद्यतः ।।३९।।\nभस्मादाय तदाधारादघोस्त्राभिमन्त्रितम् ।।\nविसृज्य शक्रमुद्दिश्य ननाद स मुनिस्तदा ।। 3.32.४० ।।\nस्मृत्वा स्वेष्टपदद्वन्द्वं स्वदेहं दग्धुमुद्यतः ।।\nआग्नेयीं धारणां बिभ्रदुपमन्युरवस्थितः ।। ४१ ।।\nएवं व्यवसिते विप्रे भगवाञ्छक्ररूपवान् ।।\nवारयामास सौम्येन धारणान्तस्य योगिनः ।। ४२ ।।\nतद्विसृष्टमघोरास्त्रं नन्दीश्वरनियो गतः ।।\nजगृहे मन्यतः क्षिप्तं नन्दी शंकरवल्लभम्।। ४३।।\nस्वरूपमेव भगवानास्थाय परमेश्वरः ।।\nदर्शयामास विप्राय बालेन्दु कृतशेखरम् ।। ४४ ।।\nक्षीरार्णवसहस्र्ं च दध्यादेवरर्णवन्तथा ।।\nभक्ष्यभोज्यार्णवन्तस्मै दर्शयामास स प्रभुः ।। ४५ ।।\nएवं स ददृशे शम्भुदेव्या सार्द्धं वृषोपरि।।\nगणेश्वरैस्त्रिशूलाद्यैर्दिव्यास्त्रैरपि संवृतः ।। ४६ ।।\nदिवि दुन्दुभयो नेदु पुष्पवृष्टिः पपात ह ।।\nविष्णुब्रह्मेन्द्रप्रमुखैर्देवैश्छन्ना दिशो दश ।। ४७ ।।\nअथोपमन्युरानन्दसमुद्रोर्मिभिरावृतः ।।\nपपात दण्डवद्भूमौ भक्तिनम्रेण चेतसा ।।४८।।\nएतस्मिन्समये तत्र सस्मितो भगवान्भवः ।।\nएह्येहीति समाहूय मूर्ध्न्याघ्राय ददौ वरान् ।। ४९ ।।\nशिव उवाच ।।\nवत्सोपमन्यो तुष्टोऽस्मि त्वदाचरणतो वरात् ।।\nदृढभक्तोऽसि विप्रर्षे मया जिज्ञासितोऽधुना ।। 3.32.५० ।।\nभक्ष्यभोगान्यथाकामं बान्धवैर्भुंक्ष्व सर्वदा ।।\nसुखी भव सदा दुःखनिर्मुक्तो भक्तिमान्मम।। ९१ ।।\nउपमन्यो महाभाग तवाम्बैषा हि पार्वती ।।\nमया पुत्रीकृतो ह्यद्य कुमारत्वं सनातनम् ।। ५२ ।।\nदुग्धदध्याज्यमधुनामर्णवाश्च सहस्रशः ।।\nभक्ष्यभोज्यादिवस्तूनामर्णवाश्चाखिला स्तथा ।। ५३ ।।\nतुभ्यं दत्ता मया प्रीत्या त्वं गृह्णीष्व महामुने ।।\nअमरत्वन्तथा दक्ष गाणपत्यं च शाश्वतम् ।। ५४ ।।\nपिताहन्ते महादेवो माता ते जगदम्बिका।।\nवरान्वरय सुप्रीत्या मनोभिलषितान्परान्।।५५।।\nअजरश्चामरश्चैव भव त्वं दुःखवर्जित।।\nयशस्वी वरतेजस्वी दित्त्वज्ञानी महाप्रभुः ।।५६।।\nअथ शम्भुः प्रसन्नात्मा स्मृत्वा तस्य तपो महत् ।।\nपुनर्दश वरान्दिव्यान्मुनये हयूपमन्यवे ।।५७।।\nव्रतं पाशुपतं ज्ञानं व्रतयोगं च तत्त्वतः ।।\nददौ तस्मै प्रवक्तृत्वं पाटवं च निजं पदम्ं।।५८।।\nएवन्दत्त्वा महादेवः कराभ्यामुपगृह्य तम्।।\nमूर्ध्न्याघ्राय सुतस्तेऽयमिति देव्यै न्यवेदयत्।।५९।।\nदेवी च शृण्वती प्रीत्या मूर्ध्निदेशे कराम्बुजम्।।\nविन्यस्य प्रददौ तस्मै कुमारपदमक्षयम् ।।3.32.६०।।\nक्षीराब्धिमपि साकारं क्षीरस्वादुकरोदधिः ।।\nउपास्थाय ददौ तस्मै पिण्डीभूतमनश्वरम्।।६१।।\nयोगैश्वर्य्यं सदा तुष्टम्ब्रह्मविद्यामनश्वराम् ।।\nसमृद्धिं परमान्तस्मै ददौ सन्तुष्टमानसः।।६२।।\nसोऽपि लब्ध्वा वरान्दिव्यान्कुमारत्वं च सर्वदा।।\nतस्माच्छिवाच्च तस्याश्च शिवाया मुदितोऽभवत् ।। ६३ ।।\nततः प्रसन्नचेतस्कः सुप्रणम्य कृताञ्जलिः ।।\nययाचे स वरं प्रीत्या देवदेवान्महे श्वरात् ।। ६४ ।।\nउपमन्युरुवाच ।।\nप्रसीद देवदेवेश प्रसीद परमेश्वर ।।\nस्वभक्तिन्देहि परमां दिव्यामव्यभिचारिणीम् ।। ६५ ।।\nश्रद्धान्देहि महादेव स्वसंबन्धिषु मे सदा।।\nस्वदास्यं परमं स्नेहं स्वसान्निध्यं च सर्वदा ।।६६ ।।\nनन्दीश्वर उवाच ।।\nएवमुक्त्वा प्रसन्नात्मा हर्षगद्गदया गिरा ।।\nतुष्टाव स महादेवमुपमन्युर्द्विजोत्तमः ।। ६७।।\nएवमुक्तश्शिवस्तेन सर्वेषां शृण्वताम्प्रभुः ।।\nप्रत्युवाच प्रसन्नात्मोपमन्युं सकलेश्वरः ।। ६८ ।।\nशिव उवाच ।।\nवत्सोपमन्यो धन्यस्त्वं मम भक्तो विशेषतः ।।\nसर्वन्दत्तम्मया ते हि यद्वृ क्त्तम्भवतानघ ।।६९।।\nअजरश्चामरश्च त्वं सर्वदा दुःखवर्जित।।\nसर्वपूज्यो निर्विकारी भक्तानाम्प्रवरो भव ।।3.32.७०।।\nअक्षया बान्धवाश्चैव कुलं गोत्रं च ते सदा ।।\nभविष्यति द्विजश्रेष्ठ मयि भक्तिश्च शाश्वती ।।७१।।\nसान्निध्यं चाश्रये नित्यं करिष्यामि मुने तव ।।\nतिष्ठ वत्स यथा कामं नोत्कण्ठां च करिष्यसि ।। ७२ ।।\nनन्दीश्वर उवाच ।।\nएवमुक्त्वा स भगवांस्तस्मै दत्त्वा वरान्वरान् ।।\nसांबश्च सगणस्सद्यस्तत्रैवान्तर्दधे प्रभुः ।।७३ ।।\nउपमन्युः प्रसन्नात्मा प्राप्य शम्भोर्वरान्वरान् ।।\nजगाम जननीस्थानं मात्रे सर्वम वर्णयत् ।। ।। ७४ ।।\nतच्छ्रुत्वा तस्य जननी महाहर्षमवाप सा ।।\nसर्वपूज्वोऽभवत्सोऽपि सुखं प्रापाधिकं सदा ।। ७५ ।।\nइत्थन्ते वर्णितस्तात शिवस्य परमात्मनः ।।\nसुरेश्वरावतारो हि सर्वदा सुखदः सताम् ।।७६।।\nइदमाख्यानमनघं सर्वकामफलप्रदम् ।।\nस्वर्ग्यं यशस्यमायुष्यं भुक्तिमुक्तिप्रदं सताम् ।।७७।।\nय एतच्छृणुयाद्भक्त्या श्रावयेद्वा समाहितः ।।\nइह सर्वसुखं भुक्त्वा सोऽन्ते शिवगतिं लभेत् ।। ७८ ।। ।।\nइति श्रीशिवमहापुराणे तृतीयायां शतरुद्रसंहितायां सुरेश्वराख्यशिवावतारचरितवर्णनं नाम  द्वात्रिंशो ध्यायः ।।३२।। (८३)"
  }
]
[
  {
    "text": "नन्दीश्वर उवाच ।।\nशृणु ब्रह्मसुत प्रीत्या चरितं शशिमौलिनः ।।\nसोऽवतीर्णो यथा प्रीत्या विश्वानरगृहे शिवः ।। १ ।।\nनाम्ना गृहपतिः सोऽभूदग्निलोकपतिर्मुने ।।\nअग्निरूपस्तेजसश्च सर्व्वात्मा परमः प्रभुः ।। २ ।।\nनर्मदायास्तटे रम्ये पुरे नर्मपुरे पुरा ।।\nपुरारिभक्तः पुण्यात्मा भवद्विश्वानरो मुनिः ।। ३ ।।\nब्रह्मचर्य्याश्रमे निष्ठो ब्रह्मयज्ञरतस्सदा ।।\nशाण्डिल्यगोत्रः शुचिमान्ब्रह्मतेजो निधिर्व्वशी ।। ४ ।।\nविज्ञाताखिलशास्त्रार्थस्सदाचाररतस्सदा ।।\nशैवाचारप्रवीणोऽति लौकिकाचारविद्वरः ।। ५ ।।\nचित्ते विचार्य्य गृहिणीगुणान्विश्वानरः शुभान् ।।\nउदुवाह विधानेन स्वोचितां कालकन्यकाम् ।। ६ ।।\nअग्निशुश्रूषणरतः पञ्चयज्ञपरायणः ।।\nषट्कर्मनिरतो नित्यं देवपित्रतिथिप्रियः ।। ७ ।।\nएवम्बहुतिथे काले गते तस्याग्रजन्मनः ।।\nभार्य्या शुचिष्मती नाम भर्तारम्प्राह सुव्रता ।। ८ ।।\nनाथ भोगा मया सर्वे भुक्ता वै त्वत्प्रसादतः ।।\nस्त्रीणां समुचिता ये स्युस्त्वां समेत्य मुदावहाः ।। ९ ।।\nएवम्मे प्रार्थितन्नाथ चिराय हृदि संस्थितम् ।।\nगृहस्थानां समुचितं त्वमेतद्दातुमर्हसि ।। 3.13.१० ।।\nविश्वानर उवाच ।।।\nकिमदेयं हि सुश्रोणि तव प्रियहितैषिणी ।।\nतत्प्रार्थय महाभागे प्रयच्छाम्यविलम्बितम् ।। ११ ।।\nमहेशितुः प्रसादेन मम किञ्चिन्न दुर्लभम् ।।\nइहामुत्र च कल्याणि सर्वकल्याणकारिणः ।। १२ ।।\nनन्दीश्वर उवाच ।।\nइत्याकर्ण्य वचः पत्युस्तस्य सा पतिदेवता ।।\nउवाच हृष्यद्वदना करौ बद्ध्वा विनीतिका ।। १३ ।।\nशुचिष्मत्युवाच ।।\nवरयोग्यास्मि चेन्नाथ यदि देयो वरो मम ।।\nमहेशसदृशम्पुत्रन्देहि नान्यं वरं वृणे ।। १४ ।।\n।। नन्दीश्वर उवाच ।।\nइति तस्या वचः श्रुत्वा ब्राह्मणस्स शुचिव्रतः ।।\nक्षणं समाधिमाधाय हृद्येतत्समचिन्तयत् ।। १५ ।।\nअहो किं मे तया तन्व्या प्रार्थितं ह्यतिदुर्लभम् ।।\nमनोरथपथाद्दूरमस्तु वा स हि सर्व्वकृत् ।। १६ ।।\nतेनैवास्या मुखे स्थित्वा वाक्स्वरूपेण शम्भुना ।।\nव्याहृतं कोऽन्यथा कर्त्तुमु त्सहेत भवेदिदम् ।। १७ ।।\nनन्दीश्वर उवाच ।।\nइति सञ्चिंत्य स मुनिर्विश्वानर उदारधीः ।।\nततः प्रोवाच ताम्पत्नीमेकपत्नीव्रते स्थितः ।। १८ ।।\nनन्दीश्वर उवाच ।।\nइत्थमाश्वास्य ताम्पत्नीञ्जगाम तपसे मुनिः ।।\nयत्र विश्वेश्वरः साक्षात्काशीनाथोऽधि तिष्ठति ।। १९ ।।\nप्राप्य वाराणसीं तूर्णं दृष्ट्वा ताम्मणिकर्णिकाम् ।।\nतत्याज तापत्रितयमपि जन्मशतार्जितम् ।। 3.13.२० ।।\nदृष्ट्वा सर्वाणि लिंगानि विश्वेशप्रमुखानि च ।।\nस्नात्वा सर्वेषु कुण्डेषु वापीकूपसरस्सु च ।। २१ ।।\nनत्वा विनायकान्सर्वान्गौरीं शर्वां प्रणम्य च ।।\nसम्पूज्य कालराजञ्च भैरवम्पापभक्षणम् ।। २२ ।।\nदण्डनायकमुख्यांश्च गणान्स्तुत्वा प्रयत्नतः ।।\nआदिकेशवमुख्यांश्च केशवम्परितोष्य च ।। २३ ।।\nलोकार्कमुखसूर्यांश्च प्रणम्य स पुनःपुनः ।।\nकृत्वा च पिण्डदानानि सर्वतीर्थेष्वतन्द्रितः ।। २४ ।।\nसहस्रभोजनाद्यैश्च मुनीन्विप्रान्प्रतर्प्य च ।।\nमहापूजोपचारैश्च लिंगान्यभ्यर्च्य भक्तितः ।। २५ ।।\nअसकृच्चिन्तयामास किं लिंगं क्षिप्रसिद्धिदम् ।।\nयत्र निश्चलतामेति तपस्तनयकाम्यया ।। २६ ।।\nक्षणं विचार्य्य स मुनिरिति विश्वानरस्सुधीः ।।\nक्षिप्रम्पुत्रप्रदं लिंगं वीरेशम्प्रशशंस ह ।। ।। २७ ।।\nअसंख्यातास्सहस्राणि सिद्धाः सिद्धिं गतास्ततः ।।\nसिद्धलिंगमिति ख्यातन्तस्माद्वीरेश्वरम्परम् ।। २८ ।।\nवीरेश्वरम्महालिंगमब्दमभ्यर्च्य भक्तितः ।।\nआयुर्मनोरथं सर्वं पुत्रादिकमनेकशः ।। २९ ।।\nअहमप्यत्र वीरेशं समाराध्य त्रिकालताः ।।\nआशु पुत्रमवाप्स्यामि यथाभिलषितं स्त्रिया ।। 3.13.३० ।।\nनन्दीश्वर उवाच ।।\nइति कृत्वा मतिन्धीरो विप्रो विश्वानरः कृती ।।\nचन्द्रकूपजले स्नात्वा जग्राह नियमं व्रती ।। ३१ ।।\nएकाहारोऽभवन्मासं मासं नक्ताशनोऽभवत् ।।\nअयाचिताशनो मासम्मासन्त्यक्ताशनः पुनः ।। ३२ ।।\nपयोव्रतोऽभवन्मासम्मासं शाकफलाशनः ।।\nमासम्मुष्टितिलाहारो मासं पानीयभोजनः ।। ३३ ।।\nपञ्चगव्याशनो मासम्मासञ्चान्द्रायणव्रती ।।\nमासं कुशाग्रजलभुग्मासं श्वसनभक्षणः ।। ३४ ।।\nएवमब्दमितं कालन्तताप स तपोऽद्भुतम् ।।\nत्रिकालमर्चयद्भक्त्या वीरेशं लिङ्गमुत्तमम् ।। ३५ ।।\nअथ त्रयोदशे मासि स्नात्वा त्रिपथगाम्भसि ।।\nप्रत्यूष एव वीरेशं यावदायाति स द्विजः ।। ३६ ।।\nतावद्विलोकयाञ्चक्रे मध्ये लिंगन्तपोधनः ।।\nविभूतिभूषणम्बालमष्टवर्षाकृतिं शिशुम् ।। ३७ ।।\nआकर्णायतनेत्रञ्च सुरक्तदशनच्छदम् ।।\nचारुपिंगजटामौलि न्नग्नप्रहसिताननम् ।। ३८ ।।\nशैशवोचितनेपथ्यधारिणञ्चितिधारिणम् ।।\nपठन्तं श्रुतिसूक्तानि हसन्तं च स्वलीलया ।। ३९ ।।\nतमालोक्य मुदम्प्राप्य रोमकञ्चुकितो मुनिः ।।\nप्रोच्चचार हृदालापान्नमोस्त्विति पुनः पुनः ।। 3.13.४० ।।\nअभिलाषप्रदैः पद्यैरष्टभिर्बालरूपिणम् ।।\nतुष्टाव परमानन्दं शंभुं विश्वानरः कृती ।। ४१ ।।\n।। विश्वानर उवाच ।।\nएकम्ब्रह्मैवाद्वितीयं समस्तं सत्यंसत्यं नेह नानास्ति किञ्चित्।।\nएको रुद्रो न द्वितीयोऽवतस्थे तस्मादेकन्त्वाम्प्रपद्ये महेशम्।।४२।।\nकर्ता हर्त्ता त्वं हि सर्वस्य शम्भो नानारूपेष्वेकरूपोऽप्यरूपः।।\nयद्वत्प्रत्यग्धर्म एकोऽप्यनेकस्तस्मान्नान्यन्त्वां विनेशम्प्रपद्ये।।४३।।\nरज्जो सर्पश्शुक्तिकायां च रौप्यं नैरः पूरस्तन्मृगाख्ये मरीचौ ।।\nयद्यत्सद्वद्विष्वगेव प्रपञ्चो यस्मिञ्ज्ञाते तम्प्रपद्ये महेशम् ।।४४।।\nतोये शैत्यं दाहकत्वं च वह्नौ तापो भानौ शीतभानौ प्रसादः।।\nपुष्पे गन्धो दुग्धमध्येऽपि सर्पिर्यत्तच्छंभो त्वं ततस्त्वाम्प्रपद्ये।।४५।।\nशब्दं गृह्णास्यश्रवास्त्वं हि जिघ्रस्यप्राणस्त्वं त्र्यंघ्रिरायासि दूरात् ।।\nत्र्यक्षः पश्येस्त्वं रसज्ञोऽप्यजिह्वः कस्त्वां सम्यग्वेत्त्यतस्त्वाम्प्रपद्ये ।।४६।।\nनो वेद त्वामीश साक्षाद्धि वेदो नो वा विष्णुर्नो विधाताखिलस्य।।\nनो योगीन्द्रानेन्द्रमुख्याश्च देवा भक्तो वेदस्त्वामतस्त्वाम्प्रपद्ये।।४७।।\nनो ते गोत्रं नो सजन्मापि नाशो नो वा रूपं नैव शीलन्न देशः ।।\nइत्थम्भूतोऽपीश्वरस्त्वं त्रिलोक्यास्सर्वान्कामान्पूरयेस्त्वं भजे त्वाम् ।। ४८ ।।\nत्वत्तस्सर्वं त्वं हि सर्वं स्मरारे त्वं गौरीशस्त्वं च नग्नोऽतिशान्तः ।।\nत्वं वै वृद्धस्त्वं युवा त्वं च बालस्तत्त्वं यत्किं नान्यतस्त्वां नतोऽहम्।।४९ ।।\nनन्दीश्वर उवाच ।।\nस्तुत्वेति विप्रो निपपात भूमौ संबद्धपाणिर्भवतीह यावत्।।\nतावत्स बालोऽरिबलवृद्धवृद्धः प्रोवाच भूदेवमतीव हृष्टः ।। 3.13.५० ।।\nबाल उवाच ।।\nविश्वानर मुनिश्रेष्ठ भूदेवाहं त्वयाद्य वै।।\nतोषितस्सुप्रसन्नात्मा वृणीष्व वरमुत्तमम् ।। ५१ ।।\nतत उत्थाय हृष्टात्मा मुनिर्विश्वानरः कृती।।\nप्रत्यब्रवीन्मुनिश्रेष्ठः शंकरम्बालरूपिणम् ।।५२।।\nविश्वानर उवाच ।।\nमहेश्वर किमज्ञातं सर्वज्ञस्य तव प्रभो ।।\nसर्वान्तरात्मा भगवाच्छर्वस्सर्व्वप्रदो भवान् ।। ५३ ।।\nयाच्ञाम्प्रति नियुक्तम्मां किं ब्रूषे दैन्यकारिणीम् ।।\nइति ज्ञात्वा महेशान यथेच्छसि तथा कुरु ।। ५४ ।।\nनन्दीश्वर उवाच ।।\nइति श्रुत्वा वचस्तस्य देवो विश्वानरस्य हि ।।\nशुचिश्शुचिव्रतस्याथ शुचिस्मित्वाब्रवीच्छिशुः ।। ५५ ।।\nत्वया शुचे शुचिष्मत्यां योऽभिलाषः कृतो हृदि ।।\nअचिरेणैव कालेन स भविष्यत्यसंशयम् ।। ५६ ।।\nतव पुत्रत्वमेष्यामि शुचिष्मत्यां महामते।।\nख्यातो गृहपतिर्नाम्ना शुचिस्सर्व्वामरप्रियः ।।५७।।\nअभिलाषाष्टकं पुण्यं स्तोत्रमेतत्त्वयेरितम् ।।\nअब्दत्रिकालपठनात्कामदं शिवसन्निधौ ।। ५८ ।।\nएतत्स्तोत्रप्रपठनं पुत्रपौत्रधनप्रदम् ।।\nसर्व्वशान्तिकरश्चापि सर्व्वापत्तिविनाशनम् ।। ५९ ।।\nस्वर्गापवर्गसम्पत्तिकारकन्नात्र संशयः ।।\nसर्व्वस्तोत्रसमं ह्येतत्सर्व्वकामप्रदं सदा ।। 3.13.६० ।।\nप्रातरुत्थाय सुस्नातो लिंगमभ्यर्च्य शाम्भवम् ।।\nवर्षं जपन्निदं स्तोत्रमपुत्रः पुत्रवान्भवेत् ।। ६१ ।।\nअभिलाषाष्टकमिदन्न देयं यस्य कस्यचित् ।।\nगोपनीयं प्रयत्नेन महावन्ध्याप्रसूतिकृत् ।। ६२ ।।\nस्त्रिया वा पुरुषेणापि नियमाल्लिंगसन्निधौ ।।\nअब्दजप्तमिदं स्तोत्रम्पुत्रदन्नात्र संशयः ।। ६३ ।।\nनन्दीश्वर उवाच ।।\nइत्युक्त्वान्तर्दधे शम्भुर्बालरूपः सतां गतिः।।\nसोऽपि विश्वानरो विप्रो हृष्टात्मा स्वगृहं ययौ।।६४।।\nइति श्रीशिवमहापुराणे तृतीयायां रुद्रसंहितायां गृहपत्यवतावर्णनंनाम त्रयोदशोऽध्यायः ।।१३।।"
  }
]
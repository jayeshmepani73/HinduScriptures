[
  {
    "text": "नन्दीश्वर उवाच ।।\nशृणु ब्रह्मसुत प्राज्ञ वृषेशाख्यं मुनीश्वर ।।\nशिवावतारं सल्लीलं हरिगर्वहरं वरम् ।। १ ।।\nपुरा देवासुराः सर्वे जरामृत्युभयार्दिताः ।।\nपरस्परं च संधाय रत्नान्यादित्सवोऽभवन् ।। २ ।।\nततः सुराऽसुराः सर्वे क्षीरोदं सागरोत्तमम् ।।\nउद्यता मथितुं तं च बभूवुर्मुनि नन्दन ।। ३ ।।\nआसञ्छुचिस्मितास्सर्वे केनेदं मन्थनं भवेत् ।।\nस्वकार्यसिद्धये तस्य ब्रह्मन्निति सुरासुराः ।। ४ ।।\nतदा नभोगता वाणी मेघगम्भीरनिस्वना ।।\nउवाच देवान्दैत्यांश्च श्वासयन्तीश्वराज्ञया ।। ५ ।।\nनभोवाण्युवाच ।।\nहे देवा असुराश्चैव मन्थध्वं क्षीरसागरम् ।।\nभवताम्बलबुद्धिर्हि भविष्यति न संशयः ।। ६ ।।\nमन्दरं चैव मन्थानं रज्जुं कुरुत वासुकिम् ।।\nमिथस्सर्वे मिलित्वा तु मंथनं कुरुतादरात् ।। ७ ।।\nनन्दीश्वर उवाच ।।\nनभोगता तदा वाणीं निशम्याथ सुरासुरः ।।\nउद्योगं चक्रिरे सर्वे तत्कर्तुं मुनिसत्तम ।। ८ ।।\nसुसन्धायाखिलास्ते वै <sup class=\"reference\" id=\"cite_ref-1\"><a href=\"#cite_note-1\">[१]</a></sup>मन्दरम्पर्वतोत्तमम् ।।\nकनकाभं च सरलं नानाशोभार्चितं ययुः ।। ९ ।।\nसुप्रसाद्य गिरीशं तं तदाज्ञप्ताः सुरासुराः ।।\nबलादुत्पाटयामासुर्नेतुकामाः पयोऽर्णवम् ।। 3.22.१० ।।\nभुजैरुत्पाट्य ते सर्व्वे जग्मुः क्षीरार्णव पुरे ।।\nअशक्ता अभवंस्तत्र तमानेतुं हतौजसः ।। ११ ।।\nतद्भुजैस्स परिभ्रष्टः पतितो मंदरो गिरिः ।।\nसहसातिगुरुस्सद्यो देवदैत्योपरि ध्रुवम्।।१२।।\nएवम्भग्नोद्यमा भग्नाः सम्बभूवुस्सुरासुरा।।\nचेतनाः प्राप्य च ततस्तुष्टुवुर्जगदीश्वरम् ।।१३।।\nतदिच्छयोद्यतास्सर्वे पुनरुत्थाय तं गिरिम्।।\nनिचिक्षिपुर्जले नीत्वा क्षीरोदस्योत्तरे तटे ।। १४ ।।\nततस्सुरासुरगणा रज्जुं कृत्वा च <sup class=\"reference\" id=\"cite_ref-2\"><a href=\"#cite_note-2\">[२]</a></sup>वासुकिम् ।।\nरत्नान्यादातुकामास्ते ममंथुः क्षीरसागरम् ।। १५ ।।\nक्षीरोदे मथ्यमाने तु श्रीस्स्वर्लोकमहेश्वरी ।।\nसमुद्भूता समुद्राच्च भृगुपुत्री हरिप्रिया ।।१६।।\nधन्वन्तरिः शशांकश्च पारिजातो महाद्रुमः ।।\nउच्चैश्श्रवाश्च तुरगो गज ऐरावतस्तथा ।।१७।।\nसुरा हरिधनु श्शङ्खो गावः कामदुघास्ततः ।।\nकौस्तुभाख्यो मणिश्चैव तथा पीयूषमेव च ।।१८।।\nपुनश्च मथ्यमाने तु कालकूटं महाविषम् ।।\nयुगान्तानलभ जातं सुरासुरभयावहम ।। १९ ।।\nपीयूषजन्मकाले तु बिन्दवो ये बहिर्गताः ।।\nतेभ्यः कान्ता समुद्भूता बह्वयो ह्यद्भुतदर्शनाः ।।3.22.२०।।\nशरत्पूर्णेन्दुवदनास्तडित्सूर्य्यानलप्रभाः ।।\nहारकेयूरकटकैर्दिव्यरत्नैरलङ्कृताः ।।२१।।\nलावण्यामृततोयेन तास्सिंचन्त्यो दिशो दश ।।\nजगदुन्मादयन्त्येव भ्रूभङ्गायतवीक्षणाः ।। २२ ।।\nकोटिशस्तास्समुत्पन्नास्त्वमृतात्कामनिस्सृताः ।।\nततोऽमृतं समुत्पन्नं जरामृत्युनिवारणम् ।। २३ ।।\nलक्ष्मीं शंखं कौस्तुभं च खड्गं जग्राह केशवः ।।\nजग्राहार्को हयं दिव्यमुच्चैःश्रवसमादरात् ।। २४ ।।\nपारिजातं तरुवरमैरावतमिभेश्वरम् ।।\nशचीपतिश्च जग्राह निर्जरेशो महादरात ।। २५ ।।\nकालकूटं शशांकं च देवत्राणाय शंकरः ।।\nस्वकण्ठे धृतवाञ्छम्भुस्स्वेच्छया भक्तवत्सलः ।। २६ ।।\nदैत्यास्सुराख्यां रमणीमीश्वराज्ञाविमोहिताः ।।\nजगृहुः सकला व्यास सर्वे धन्वन्तरिं जनाः।।२७।।\nजगृहुर्मुनयस्सर्वे कामधेनुम्मुनीश्वराः ।।\nसामान्यतस्त्रियस्ताश्च स्थिता आसन्विमोहिताः ।।२८।।\nअमृतार्थं महायुद्धं संबभूव जयैषिणाम्।।\nसुराणामसुराणां च मिथः संक्षुब्धचेतसाम् ।।२९।।\nहृतं सोमं च दैतेयैर्बलाद्देवान्विजित्य च ।।\nबलिप्रभृतिभिर्व्यास युगान्ताग्न्यर्कसुप्रभैः ।। 3.22.३० ।।\nदेवाश्शंकरमापन्ना विह्वलाश्शिवमायया ।।\nसर्वे शक्रादयस्तात दैतेयैरर्दिता बलात् ।। ३१ ।।\nततस्तदमृतं यत्नात्स्त्रीस्वरूपेण मायया ।।\nशिवाज्ञया रमेशेन दैत्येभ्यश्च हृतम्मुने ।।३२।।\nअपाययत्सुरांस्तांश्च मोहिनीस्त्रीस्वरूपधृक् ।।\nमोहयित्वा सुरान्सर्वान्हरिर्मायाविनां वरः।।३३।।\nगत्वा निकटमेतस्या ऊचिरे दैत्यपुंगवाः ।।\nपाययस्व सुधामेतां मा भूद्भेदोऽत्र पंक्तिषु।।३४।।\nएतदुक्त्वा ददुस्तस्मै विष्णवे छलरूपिणे ।।\nते दैत्या दानवाः सर्वे शिवमायाविमोहिताः ।।३५।।\nएतस्मिन्नन्तरे दृष्ट्वा स्त्रियो दानवपुंगवाः ।।\nअनयन्नमृतोद्भूता यथास्थानं यथासुखम् ।।३६।।\nतासाम्पुराणि दिव्यानि स्वर्गाच्छगुणान्यपि।।\nघोरैर्यन्त्रैस्सुगुप्तानि मयमायाकृतानि च।।३७।।\nसुरक्षितानि सर्वाणि कृत्वा युद्धाय निर्ययुः।।\nअस्पृष्टवक्षसो दैत्याः कृत्वा समयमेव हि।।३८।।\nन स्पृशामः स्त्रियश्चेमा यदि देवैर्विनिर्जिताः ।।\nइत्युक्त्वा ते महावीरा दैत्यास्सर्वे युयुत्सवः ।।३९।।\nसिंहनादन्ततश्चक्रुश्शंखान्दध्मुः पृथक्पृथक्।।\nपूरयन्त इवाकाशं तर्पयन्तो बलाहकान्।।3.22.४०।।\nयुद्धं बभूव देवानामसुरैस्सह भीकरम् ।।\nदेवासुराख्यमतुलं प्रसिद्धं भुवनत्रये।।४१।।\nजयं प्रापुस्सुरास्सर्वे विष्णुना परिरक्षिताः।।\nदैत्याः पलायितास्तत्र हताः सामरविष्णुना ।।४२।।\nदैत्याः संमोहिता देवैर्विष्णुना च महात्मना ।।\nहतावशिष्टाः पातालं विविशुर्विवराणि च ।।४३।।\nअनुवव्राज तान्विष्णुश्चक्रपाणिर्महाबलः ।।\nपातालं परमं गत्वा संस्थितान्भीतभीतवत् ।। ४४ ।।\nएतस्मिन्नन्तरे विष्णु ददर्शामृतसम्भवाः ।।\nकान्ताः पूर्णेन्दुवदना दिव्यलावण्यगर्विताः ।। ४५ ।।\nसंमोहितः कामबाणैर्लेभे तत्रैव निर्वृतिम् ।।\nताभिश्च वरनारीभिः क्रीडमानो बभूव ह ।। ४६ ।।\nताभ्य पुत्रानजनयद्विष्णुर्वरपराक्रमान् ।।\nमहीं सर्वां कंपयतो नानायुद्धविशारदान् ।। ४७ ।।\nततो वै हरिपुत्रास्ते महाबलपराक्रमाः ।।\nमहोपद्रवमाचेरुस्स्वर्गे भुवि च दुःखदम् ।। ४८ ।।\nलोकोपद्रवमालक्ष्य निर्जरा मुनयोऽथ वै ।।\nचक्रुर्निवेदनन्तेषां ब्रह्मणे प्रणिपत्य च ।। ४९ ।।\nतच्छ्रुत्वादाय तान्ब्रह्मा ययौ कैलासपर्वतम् ।।\nतत्र दृष्ट्वा शिवं देवैः प्रणनाम पुनः पुनः ।। 3.22.५० ।।\nतुष्टाव विविधैस्तोत्रैर्नत स्कन्धः कृताञ्जलिः ।।\nजय देव महादेव सर्वस्वामिन्निति ब्रुवन् ।। ५१ ।।\nब्रह्मोवाच ।।\nदेवदेव महादेव लोकान्रक्षाखिलान्प्रभो ।।\nउपद्रुतान्विष्णुपुत्रैः पातालस्थैर्विकारिभिः ।। ५२।।\nनारीष्वमृतभूतासु संसक्तात्मा हरिर्विभो ।।\nपाताले तिष्ठतीदानीं रमते हि विकारवान् ।। ५३ ।।\nनन्दीश्वर उवाच ।।\nइत्थं बहुस्तुतः शम्भुर्ब्रह्मणा सर्षिनिर्जरैः ।।\nलोकसंरक्षणार्थाय विष्णोरानयनाय च ।। ५४ ।।\nततस्स भगवाञ्छम्भुः कृपासिंधुर्महेश्वरः ।।\nतदुपद्रवमाज्ञाय वृषरूपो बभूव ह।।५५।।\nइति श्रीशिवमहापुराणे तृतीयायां शतरुद्रसंहितायां विष्णूपद्रववृषावतारवर्णनं नाम द्वाविंशोऽध्यायः ।। २२ ।।"
  }
]
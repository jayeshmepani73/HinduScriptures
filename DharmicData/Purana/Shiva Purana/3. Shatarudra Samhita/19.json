[
  {
    "text": "नन्दीश्वर उवाच ।।\nअथान्यच्चरितं शम्भो श्शृणु प्रीत्या महामुने ।।\nयथा बभूव दुर्वासाश्शंकरो धर्महेतवे ।। १ ।।\nब्रह्मपुत्रो बभूवातितपस्वी ब्रह्मवित्प्रभुः ।।\nअनसूयापतिर्धीमान्ब्रह्माज्ञाप्रतिपालकः ।। २ ।।\nसुनिर्देशाद्ब्रह्मणो हि सस्त्रीकः पुत्रकाम्यया ।।\nस त्र्यक्षकुलनामानं ययौ च तपसे गिरिम् ।। ३ ।।\nप्राणानायम्य विधिवन्निर्विन्ध्यातटिनीतटे ।।\nतपश्चचार सुमहदद्वन्द्वोऽब्दशतम्मुनिः ।। ४ ।।\nय एक ईश्वरः कश्चिदविकारो महाप्रभुः ।।\nस मे पुत्रवरं दद्यादिति निश्चितमानसः ।। ५ ।।\nबहुकालो व्यतीयाय तस्मिंस्तपति सत्तपः ।।\nआविर्बभूव तत्कात्तु शुचिर्ज्वाला महीयसी ।। ६ ।।\nतया सन्निखिला लोका दग्धप्राया मुनीश्वराः ।।\nतथा सुरर्षयः सर्वे पीडिता वासवादयः ।। ७ ।।\nअथ सर्वे वासवाद्या सुराश्च मुनयो मुने ।।\nब्रह्मस्थानं ययुश्शीघ्रं तज्ज्वालातिप्रपीडिताः ।। ८ ।।\nनत्वा नुत्वा विधिन्देवास्तत्स्वदुःखन्न्यवेदयन् ।।\nब्रह्मा सह सुरैस्तात विष्णुलोकं ययावरम् ।।९।।\nतत्र गत्वा रमानाथं नत्वा नुत्वा विधिस्सुरैः ।।\nस्वदुःखन्तत्समाचख्यौ विष्णवेऽनन्तकं मुने ।। 3.19.१० ।।\nविष्णुश्च विधिना देवै रुद्रस्थानं ययौ द्रुतम् ।।\nहरं प्रणम्य तत्रेत्य तुष्टाव परमेश्वरम् ।। १ १।।\nस्तुत्वा बहुतया विष्णुं स्वदुःखं च न्यवेदयत् ।।\nशर्वं ज्वालासमुद्भूतमत्रेश्च तपसः परम् ।।१२।।\nअथ तत्र समेस्तास्तु ब्रह्मविष्णुमहेश्वराः ।।\nमुने संमन्त्रयाञ्चक्रुरन्योन्यं जगतां हितम् ।। १३ ।।\nतदा ब्रह्मादयो देवास्त्रयस्ते वरदर्षभाः ।।\nजग्मुस्तदाश्रमं शीघ्रं वरन्दातुन्तदर्षये ।। १४ ।।\nस्वचिह्नचिह्नितांस्तान्स दृष्ट्वात्रिर्मुनिसत्तमः ।।\nप्रणनाम च तुष्टाव वाग्भिरिष्टाभिरादरात् ।। १५ ।।\nततस्स विस्मितो विप्रस्तानुवाच कृताञ्जलिः ।।\nब्रह्मपुत्रो विनीतात्मा ब्रह्मविष्णुहराभिधान् ।। १६ ।।\nअत्रिरुवाच ।।\nहे ब्रह्मन् हे हरे रुद्र पूज्यास्त्रिजगताम्मताः ।।\nप्रभवश्चेश्वराः सृष्टिरक्षासंहारकारकाः ।। १७ ।।\nएक एव मया ध्यात ईश्वरः पुत्रहेतवे ।।\nयः कश्चिदीश्वरः ख्यातो जगतां स्वस्त्रिया सह ।। १८ ।।\nयूयं त्रयस्तुराः कस्मादागता वरदर्षभाः ।।\nएतन्मे संशयं छित्त्वा ततो दत्तेप्सितं वरम् ।। १९ ।।\nइति श्रुत्वा वचस्तस्य प्रत्यूचुस्ते सुरास्त्रयः ।।\nयादृक्कृतस्ते संकल्पस्तथैवाभून्मुनीश्वर ।।3.19.२० ।।\nवयं त्रयो भवेशानास्समाना वरदर्षभाः ।।\nअस्मदंशभवास्तस्माद्भविष्यन्ति सुतास्त्रयः ।। २१ ।।\nविदिता भुवने सर्वे पित्रोः कीर्तिविवर्द्धनाः ।।\nइत्युक्तास्ते त्रयो देवास्स्वधामानि ययुर्मुदा ।। २२ ।।\nवरं लब्ध्वा मुनिस्सोऽथ जगाम स्वाश्रमं मुदा ।।\nयुतोऽनुसूयया प्रीतो ब्रह्मानंदप्रदो मुने ।। २३ ।।\nअथ ब्रह्मा हरिश्शम्भुरवतेरुः स्त्रियां ततः ।।\nपुत्ररूपैः प्रसन्नात्मनानालीला प्रकाशकाः ।। २४ ।।\nविधेरंशाद्विधुर्जज्ञेऽनसूयायां मुनीश्वरात् ।।\nआविर्बभूवोदधितः शिप्तो देवेस्स एव हि ।। २५ ।।\nविष्णोरंशात्स्त्रियान्तस्यामत्रेर्दत्तो व्यजायत ।।\nसंन्यासपद्धतिर्येन वर्द्धिता परमा मुने ।। २६ ।।\nदुर्वासा मुनिशार्दूलः शिवांशान्मुनिसत्तमः ।।\nजज्ञे तस्यां स्त्रियामत्रेर्वरधर्मप्रवर्तकः ।। २७ ।।\nभूत्वा रुद्रश्च दुर्वासा ब्रह्मतेजोविवर्द्धनः ।।\nचक्रे धर्मपरीक्षाञ्च बहूनां स दयापरः ।। २८ ।।\nसूर्यवंशे समुत्पन्नो योऽम्बरीषो नृपोऽभवत् ।।\nतत्परीक्षामकार्षीत्स तां शृणु त्वं मुनीश्वर। ।। २९ ।।\nसोऽम्बरीषो नृपवरः सप्तद्वीपरसापतिः ।।\nनियमं हि चकारासावेकादश्या व्रते दृढम् ।। 3.19.३० ।।\nएकादश्या व्रतं कृत्वा द्वादश्यां चैव पारणाम् ।।\nकरिष्यामीति सुदृढसंकल्पस्तु नराधिपः ।।३१।।\nज्ञात्वा तन्नियमन्तस्य दुर्वासा मुनिसत्तमः।।\nतदन्तिकं गतश्शिष्यैर्बहुभिश्शंकरांशजः ।।३२।।\nपारणे द्वादशीं स्वल्पां ज्ञात्वा यावत्स भोजनम् ।।\nकर्त्तुं व्यवसितस्तावदागतं स न्यमन्त्रयत् ।। ३३ ।।\nततः स्नानार्थमगमद्दुर्वासाः शिष्यसंयुतः ।।\nविलम्बं कृतवांस्तत्र परीक्षार्थं मुनिर्बहु ।।३४।।\nधर्मविघ्नं तदा ज्ञात्वा स नृपः शास्त्रशासनात् ।।\nजलम्प्राश्यास्थितस्तत्र तदागमनकांक्षया ।।३५।।\nएतस्मिन्नन्तरे तत्र दुर्वासा मुनिरागतः ।।\nकृताशनं नृपं ज्ञात्वा परीक्षार्थं धृताकृतिः ।। ३६ ।।\nचुक्रोधाति नृपे तस्मिन्परीक्षार्थं वृषस्य सः ।।\nप्रोवाच वचनन्तूग्रं स मुनिश्शंकरांशजः ।। ३७ ।।\nदुर्वासा उवाच ।।\nमां निमन्त्र्य नृपाभोज्य जलं पीतन्त्वयाधम ।।\nदर्शयामि फलं तस्य दुष्टदण्डधरो ह्यहम् ।।३८।।\nइत्युक्त्वा क्रोधताम्राक्षो नृपं दग्धुं समुद्यतः ।।\nसमुत्तस्थौ द्रुतं चक्रं तत्स्थं रक्षार्थमैश्वरम् ।।३९।।\nप्रजज्वालाति तं चक्रं मुनिं दग्धुं सुदर्शनम्।।\nशिवरूपं तमज्ञात्वा शिवमायाविमोहितम्।।3.19.४०।।\nएतस्मिन्नन्तरे व्योमवाण्युवाचाशरीरिणी।।\nअम्बरीषम्महात्मानं ब्रह्मभक्तं च वैष्णवम्।।४१।।\nव्योमवाण्युवाच।।\nसुदर्शनमिदं चक्रं हरये शम्भुनार्पितम्।।\nशांतं कुरु प्रज्वलितमद्य दुर्वाससे नृप।।४२।।\nदुर्वासायं शिवः साक्षात्स चक्रं हरयेऽर्पितम् ।।\nएवं साधारणमुनिं न जानीहि नृपोत्तम ।।४३।।\nतव धर्मपरीक्षार्थमागतोऽयं मुनीश्वरः ।।\nशरणं याहि तस्याशु भविष्यत्यन्यथा लयः ।।४४।।\nनन्दीश्वर उवाच ।।\nइत्युक्त्वा च नभोवाणी विरराम मुनीश्वर ।।\nअस्तावीत्स हरांशं तमम्बरीषोऽपि चादरात् ।। ४५ ।।\nअम्बरीष उवाच।।\nयद्यस्ति दत्तमिष्टं च स्वधर्मो वा स्वनुष्ठितः ।।\nकुलं नो विप्रदैवं चेद्धरेरस्त्रं प्रशाम्यतु ।। ४६ ।।\nयदि नो भगवान्प्रीतो मद्भक्तो भक्तवत्सलः ।।\nसुदर्शनमिदं चास्त्रं प्रशाम्यतु विशेषतः ।। ४७ ।।\nनन्दीश्वर उवाच ।।\nइति स्तुवति रुद्राग्रे शैवं चक्रं सुदर्शनम् ।।\nअशाम्यत्सर्वथा ज्ञात्वा तं शिवांशं सुलब्धधीः ।।४८।।\nअथाम्बरीषस्स नृपः प्रणनाम च तं मुनिम् ।।\nशिवावतारं संज्ञाय स्वपरीक्षार्थमागतम् ।।४९।।\nसुप्रसन्नो बभूवाथ स मुनिः शंकरांशजः।।\nभुक्त्वा तस्मै वरं दत्त्वा स्वाभीष्टं स्वालयं ययौ ।। 3.19.५० ।।\nअम्बरीषपरीक्षायां दुर्वासश्चरितम्मुने ।।\nप्रोक्तामन्यच्चरित्रन्त्वं शृणु तस्य मुनीश्वर ।। ५१ ।।\nपुनर्दाशरथेश्चक्रे परीक्षां नियमेन वै ।।\nमुनिरूपेण कालेन यः कृतो नियमो मुने ।। ५२ ।।\nतदैव मुनिना तेन सौमित्रिः प्रेषितो हठात् ।।\nतन्तत्याज द्रुतं रामो बन्धुं पणवशान्मुने ।। ५३ ।।\nसा कथा विहिता लोके मुनिभिर्बहुधोदिता ।।\nनातो मे विस्तरात्प्रोक्ता ज्ञाता यत्सर्वधा बुधैः ।। ५४ ।।\nनियमं सुदृढं दृष्ट्वा सुप्रसन्नोऽभवन्मुनिः ।।\nदुर्वासास्सुप्रसन्नात्मा वरन्तस्मै प्रदत्तवान् ।। ५५ ।।\nश्रीकृष्णनियमस्यापि परीक्षां स चकार ह ।।\nतां शृणु त्वं मुनिश्रेष्ठ कथयामि कथां च ताम् ।। ५६ ।।\nब्रह्मप्रार्थनया विष्णुर्वसुदेवसुतोऽभवत् ।।\nधराभारावतारार्थं साधूनां रक्षणाय च।।५७।।\nहत्वा दुष्टान्महापापान् ब्रह्मद्रोहकरान्मलान् ।।\nररक्ष निखिलान्साधून्ब्राह्मणान्कृष्णनामभाक् ।। ५८ ।।\nब्रह्मभक्तिं चकाराति स कृष्णो वसुदेवजः ।।\nनित्यं हि भोजयामास सुरसान्ब्राह्मणान्बहून् ।। ५९ ।।\nब्रह्मभक्तो विशेषेण कृष्णश्चेति प्रथामगात ।।\nसंद्रष्टुकामस्स मुनिः कृष्णान्तिकमगान्मुने ।। 3.19.६० ।।\nरुक्मणीसहितं कृष्णं सन्नं? कृत्वा रथे स्वयम् ।।\nसंयोज्य संस्थितो वाहं सुप्रसन्न उवाह तम् ।।६१।।\nमुनी रथात्समुत्तीर्य दृष्ट्वा तां दृढताम्पराम् ।।\nतस्मै भूत्वा सुप्रसन्नो वज्राङ्गत्ववरन्ददौ ।।६२।।\nद्युनद्यामेकदा स्नानं कुर्वन्नग्नो बभूव ह ।।\nलज्जितोभून्मुनिश्रेष्ठो दुर्वासाः कौतुकी मुने ।।६३।।\nतज्ज्ञात्वा द्रौपदी स्नानं कुर्वती तत्र चादरात्।।\nतल्लज्जां छादयामास भिन्नस्वाञ्चलदानतः ।। ६४ ।।\nतदादाय प्रवाहेनागतं स्वनिकटं मुनिः ।।\nतेनाच्छाद्य स्वगुह्यं च तस्यै तुष्टो बभूव सः ।। ६५ ।।\nद्रौपद्यै च वरम्प्रादात्तदञ्चलविवर्द्धनम् ।।\nपाण्डवान्सुखिनश्चक्रे द्रौपदी तद्वरात्पुनः ।।६६।।\nहंसडिम्भौ नृपौ कौचित्सावमानकरौ खलौ ।।\nदत्त्वा निदेशं च हरेर्नाशयामास स प्रभुः ।। ६७ ।।\nब्रह्मतेजोविशेषेण स्थापयामास भूतले ।।\nसंन्यासपद्धतिञ्चैव यथाशास्त्र विधिक्रमम् ।।६८।।\nबहूनुद्धारयामास सूपदेशं विबोध्य च ।।\nज्ञानं दत्त्वा विशेषेण बहून्मुक्तांश्चकार सः।।६९।।\nइत्थं चक्रे स दुर्वासा विचित्रं चरितम्बहु।।\nधन्यं यशस्यमायुष्यं शृण्वतस्सर्वकामदम् ।।3.19.७० ।।\nय इदं शृणुयाद्भक्त्या दुर्वासश्चरितम्मुदा।।\nश्रावयेद्वा परां यश्च स सुखीह परत्र च ।।७१।।\nइति श्रीशिवमहापुराणे तृतीयायां शतरुद्रसंहितायां दुर्वासश्चरित्रवर्णनं नामैकोनविंशोऽध्यायः।।१९।।"
  }
]
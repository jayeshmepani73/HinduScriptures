[
  {
    "text": "शृण्वथो गिरिशस्याद्यावतारान् दशसंख्यकान् ।।\nमहाकलमुखान् भक्त्योपासनाकाण्डसेवितान् ।। १ ।।\nतत्राद्यो हि महाकालो भुक्तिमुक्तिप्रदस्सताम् ।।\nशक्तिस्तत्र महाकाली भक्तेप्सितफलप्रदा ।।२।।\nतारनामा द्वितीयश्च तारा शक्तिस्तथैव सा ।।\nभुक्तिमुक्तिप्रदौ चोभौ स्वसेवकसुखप्रदौ ।।३।।\nभुवनेशो हि बालाह्वस्तृतीयः परिकीर्तितः ।।\nभुवनेशी शिवा तत्र बालाह्वा सुखदा सताम् ।। ४ ।।\nश्रीविद्येशः षोडशाह्वः श्रीर्विद्या षोडशी शिवा ।।\nचतुर्थो भक्त सुखदो भुक्तिमुक्तिफलप्रदः ।। ५ ।।\nपञ्चमो भैरवः ख्यातः सर्वदा भक्तकामदः ।।\nभैरवी गिरिजा तत्र सदुपासककामदा ।। ६ ।।\nछिन्नमस्तकनामासौ शिवः षष्ठः प्रकीर्तितः ।।\nभक्तकामप्रदा चैव गिरिजा छिन्नमस्तका ।। ७ ।।\nधूमवान् सप्तमः शम्भुस्सर्वकामफलप्रदः ।।\nधूमवती शिवा तत्र सदुपासककामदा ।। ८ ।।\nशिवावतारः सुखदो ह्यष्टमो बगलामुखः ।।\nशक्तिस्तत्र महानन्दा विख्याता बगलामुखी ।। ९ ।।\nशिवावतारो मातङ्गो नवमः परिकीर्तितः ।।\nमातंगी तत्र शर्वाणी सर्वकामफलप्रदा ।। 3.17.१० ।।\nदशमः कमलः शम्भुर्भुक्तिमुक्तिफलप्रदः ।।\nकमला गिरिजा तत्र स्वभक्तपरिपालिनी ।। ११ ।।\nएते दशमिताः शैवा अवतारास्सुखप्रदाः ।।\nभुक्तिमुक्तिप्रदाश्चैव भक्तानां सर्वदास्सताम् ।। १२।।\nएते दशावतारा हि शंकरस्य महात्मनः ।।\nनानासुखप्रदा नित्यं सेवतां निर्विकारतः ।। १ ३।।\nएतद्दशावताराणां माहात्म्यं वर्णितं मुने ।।\nसर्वकामप्रदं ज्ञेयं तंत्रशास्त्रादिगर्भितम् ।। १४।।\nएतासामादिशक्तीनामद्भुतो महिमा मुने ।।\nसर्वकामप्रदो ज्ञेयस्तत्रंशास्त्रादिगर्भितः ।। १५।।\nशत्रुमारणकार्य्यादौ तत्तच्छक्तिः परा मता ।।\nखल दण्डकरी नित्यम्ब्रह्मतेजोविवर्द्धिनी।। १६।।\nइत्युक्तास्ते मया ब्रह्मन्नवतारा महेशितुः।।\nसशक्तिका दशमिता महाकालमुखाश्शुभाः।। १७।।\nशैवपर्वसु सर्वेषु योऽधीते भक्तितत्परः ।।\nएतदाख्यानममलं सोतिशम्भुप्रियो भवेत् ।। १८।।\nब्रह्मणो ब्रह्मवर्चस्वी क्षत्रियो विजयी भवेत ।।\nधनाधिपो हि वैश्यः स्याच्छूद्रः सुखमवाप्नुयात् ।। १९।।\nशांकरा निजधर्मस्थाः शृण्वन्तश्चरितन्त्विदम्।।\nसुखिनः स्युर्विशेषेण शिवभक्ता भवन्तु च ।।3.17.२०।।\nइति श्रीशिवमहापुराणे तृतीयायां शतरुद्रसंहितायां शिवदशावतारवर्णनं नाम सप्तदशोऽध्यायः ।।१७।"
  }
]
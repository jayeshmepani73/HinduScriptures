[
  {
    "text": "नन्दीश्वर उवाच।।\nअतः परं श्रुणु प्रीत्या हनुमच्चरितम्मुने।।\nयथा चकाराशु हरो लीलास्तद्रूपतो वराः ।।१।।\nचकार सुहितं प्रीत्या रामस्य परमेश्वराः ।।\nतत्सर्वं चरितं विप्र शृणु सर्वसुखावहम् ।। २ ।।।\nएकस्मिन्समये शम्भुरद्भुतोतिकरः प्रभुः ।।\nददर्श मोहिनीरूपं विष्णोस्स हि वसद्गुणः? ।। ३ ।।\nचक्रे स्वं क्षुभितं शम्भुः कामबाणहतो यथा ।।\nस्वम्वीर्यम्पातयामास रामकार्यार्थमीश्वरः ।।४।।\nतद्वीर्यं स्थापयामासुः पत्रे सप्तर्षयश्च ते ।।\nप्रेरिता मनसा तेन रामकार्यार्थमादरात ।।५।।\nतैर्गौतमसुतायां तद्वीर्यं शम्भोर्महर्षिभिः।।\nकर्णद्वारा तथांजन्यां रामकार्यार्थमाहितम् ।।६।।\nततश्च समये तस्माद्धनूमानिति नामभाक् ।।\nशम्भुर्जज्ञे कपितनुर्महाबलपराक्रमः ।।७।।\nहनूमान्स कपीशानः शिशुरेव महाबलः ।।\nरविबिम्बं बभक्षाशु ज्ञात्वा लघुफलम्प्रगे ।।८।।\nदेवप्रार्थनया तं सोऽत्यजज्ज्ञात्वा महाबलम् ।।\nशिवावतारं च प्राप वरान्दत्तान्सुरर्षिभिः ।। ९ ।।\nस्वजनन्यन्तिकम्प्रागादथ सोतिप्रहर्षितः ।।\nहनूमान्सर्वमाचख्यौ तस्यै तद्वृत्तमादरात्।।3.20.१०।।\nतदाज्ञया ततो धीरस्सर्वविद्यामयत्नतः ।।\nसूर्यात्पपाठ स कपिर्गत्वा नित्यं तदान्तिकम्।।११।।\nसूर्याज्ञया तदंशत्य सुग्रीवस्यान्तिकं ययौ।।\nमातुराज्ञामनुप्राप्य रुद्रांशः कपिसत्तमः ।।१२।।\nज्येष्ठभ्रात्रा वालिना हि स्वस्त्रीभोक्त्रा तिरस्कृतः ।।\nऋष्यमृकगिरौ तेन न्यवसत्स हनूमता ।। १३ ।।\nततोऽभूत्स सुकण्ठस्य मन्त्री कपिवरस्सुधीः ।।\nसर्वथा सुहितं चक्रे सुग्रीवस्य हरांशजः ।। १४ ।।\nतत्रागतेन सभ्रात्रा हृतभार्येण दुःखिना ।।\nकारयामास रामेण तस्य सख्यं सुखावहम् ।।१५।।\nघातयामास रामश्च वालिनं कपिकुञ्जरम् ।।\nभ्रातृपत्न्याश्च भोक्तारं पापिनम्वीरमानिनम् ।। १६ ।।\nततो रामाऽऽज्ञया तात हनूमान्वानरेश्वरः ।।\nस सीतान्वेषणञ्चक्रे बहुभिर्वानरैस्सुधीः ।। १७ ।।\nज्ञात्वा लङ्कागतां सीतां गतस्तत्र कपीश्वरः ।।\nद्रुतमुल्लंघ्य सिंधुन्तमनिस्तीर्य्यं परैस्स वै ।। १८ ।।\nचक्रेऽद्भुतचरित्रं स तत्र विक्रमसंयुतम् ।।\nअभिज्ञानन्ददौ प्रीत्या सीतायै स्वप्रभोर्वरम् ।। १९ ।।\nसीताशोकं जहाराशु स वीरः कपिनायकः ।।\nश्रावयित्वा रामवृत्तं तत्प्राणावनकारकम् ।। 3.20.२० ।।\nतदभिज्ञानमादाय निवृत्तो रामसन्निधिम्।।\nरावणाऽऽराममाहत्य जघान बहुराक्षसान्।।२१।।\nतदेव रावणसुतं हत्वा सबहुराक्षसम् ।।\nस महोपद्रवं चक्रे महोतिस्तत्र निर्भयः ।।२२।।\nयदा दग्धो रावणेनावगुंठ्य वसनानि च ।।\nतैलाभ्यक्तानि सुदृढं महाबलवता मुने।।२३।। ।।\nउत्प्लुत्योत्प्लुत्य च तदा महादेवांशजः कपिः ।।\nददाह लंकां निखिलां कृत्वा व्याजन्तमेव हि ।। २४ ।।\nदग्ध्वा लंकां वंचयित्वा विभीषणगृहं ततः ।।\nअपतद्वारिधौ वीरस्ततस्स कपिकुञ्जरः ।।२५।।\nस्वपुच्छं तत्र निर्वाप्य प्राप तस्य परन्तटम् ।।\nअखिन्नस्स ययौ रामसन्निधिं गिरिशांशजः ।।२६।।\nअविलंबेन सुजवो हनूमान् कपिसत्तमः ।।\nरामोपकण्ठमागत्य ददौ सीताशिरोमणिम् ।। २७ ।।\nततस्तदाज्ञया वीरस्सिन्धौ सेतुमबन्धयत् ।।\nवानरस्स समानीय बहून्गिरिवरान्बली ।।२८।।\nगत्वा तत्र ततो रामस्तर्तुकामो यथा ततः ।।\nशिवलिंगं समानर्च प्रतिष्ठाप्य जयेप्सया ।। २९ ।।\nतद्वरात्स जयं प्राप्य वरं तीर्त्वोदधिं ततः ।।\nलंकामावृत्य कपिभी रणं चक्रे स राक्षसैः ।। 3.20.३० ।।\nजघानाथासुरान्वीरो रामसैन्यं ररक्ष सः ।।\nशक्तिक्षतं लक्ष्मणं च संजीविन्या ह्यजीवयत् ।। ३१ ।।\nसर्वथा सुखिनं चक्रे सरामं लक्ष्मणं हि सः ।।\nसर्वसैन्यं ररक्षासौ महादेवात्मजः प्रभुः ।।३२।।\nरावणं परिवाराढ्यं नाशयामास विश्रमः ।।\nसुखीचकार देवान्स महाबलग्रहः कपि।।३३।।\nमहीरावणसंज्ञं स हत्वा रामं सलक्ष्मणम् ।।\nतत्स्थानादानयामास स्वस्थानम्परिपाल्य च ।।३४ ।।\nरामकार्यं चकाराशु सर्वथा कपिपुंगवः ।।\nअसुरान्नमयामास नानालीलां चकार च ।। ३५ ।।\nस्थापयामास भूलोके रामभक्तिं कपीश्वरः।।\nस्वयं भक्तवरो भूत्वा सीतारामसुखप्रदः।।३६।।\nलक्ष्मणप्राणदाता च सर्वदेवमदापहः ।।\nरुद्रावतारो भगवान्भक्तोद्धारकरस्स वै ।।३७।।\nहनुमान्स महावीरो रामकार्यकरस्सदा।।\nरामदूताभिधो लोके दैत्यघ्नो भक्तवत्सलः।।३८।।\nइति ते कथितं तात हनुमच्चरितम्वरम्।।\nधन्यं यशस्यमायुष्यं सर्वकामफलप्रदम्।।३९।।\nय इदं शृणुयाद्भक्त्या श्रावयेद्वा समाहितः।।\nस भुक्त्वेहाखिलान्कामानन्ते मोक्षं लभेत्परम् ।।3.20.४०।।\nइति श्रीशिवमहापुराणे तृतीयायां शतरुद्रसंहितायां हनुमदवतारचरित्रवर्णनं नाम विंशोऽध्यायः ।।२०।।"
  }
]
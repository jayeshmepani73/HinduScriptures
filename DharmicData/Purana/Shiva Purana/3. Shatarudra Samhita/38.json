[
  {
    "text": "नन्दीश्वर उवाच ।।\nअर्जुनोपि तदा तत्र दीप्यमानो व्यदृश्यत ।।\nमन्त्रेण शिवरूपेण तेजश्चातुलमावहत् ।। १ ।।\nते सर्वे चार्जुनन्दृष्ट्वा पाण्डवा निश्चयं गताः ।।\nजयोऽस्माकं धुवञ्जातन्तेजश्च विपुलं यतः ।।२ ।।\nइदङ्कार्य्यन्त्वया साध्यन्नान्येन च कदाचन ।।\nव्यासस्य वचनाद्भाति सफलं कुरु जीवितम्।। ३ ।।\nइति प्रोच्यार्जुनन्ते वै विरहौत्सुक्यकातराः ।।\nअनिच्छन्तोपि तत्रैव प्रेषयामासुरादरात्।। ४ ।।\nद्रौपदी दुःखसंयुक्ता नेत्राश्रूणि निरुध्य च ।।\nप्रेषयन्ती शुभं वाक्यन्तदोवाच पतिव्रता।।५।।\nद्रौपद्युवाच ।।\nव्यासोपदिष्टं यद्राजंस्त्वया कार्यं प्रयत्नतः ।।\nशुभप्रदोऽस्तु ते पन्थाश्शंकरश्शंकरोस्तु वै ।।६।।\nते सर्वे चावसंस्तत्र विसृज्यार्जुनमादरात् ।।\nअत्यन्तदुःखमापन्ना मिलित्वा पञ्च एव च ।।७।।\nस्थितास्तत्र वदन्ति स्म श्रूयतामृषिसत्तम।।\nदुःखेपि प्रियसंगो वै न दुःखाय प्रजायते।।८।।\nवियोगे द्विगुणन्तस्य दुःखम्भवति नित्यशः ।।।\nतत्र धैर्य्यधरस्यापि कथन्धैर्य्यम्भवेदिह ।। ९।।\nनन्दीश्वर उवाच ।।\nकुर्वतस्त्वेव तदा दुःखम्पाण्डवेषु मुनीश्वरः ।।\nकृपासिंधुश्च स व्यास ऋषिवर्य्यस्समागत ।।3.38.१०।।\nतन्तदा पाण्डवास्ते वै नत्वा सम्पूज्य चादरात् ।।\nदत्त्वासनं हि दुःखाढ्याः करौ बद्ध्वा वचोऽब्रुवन् ।। ११ ।।\nपाण्डवा ऊचुः ।।\nश्रूयतामृषभश्रेष्ठ दुःखदग्धा वयम्प्रभो ।।\nदर्शनन्तेऽद्य सम्प्राप्य ह्यानन्दं प्राप्नुमो मुने ।।१२।।\nकियत्कालं वसात्रैव दुःखनाशाय नः प्रभो ।।\nदर्शनात्तव विप्रर्षेस्सर्वं दुःखं विलीयते ।।१३।।\nनन्दीश्वर उवाच।।\nइत्युक्तस्स ऋषिश्रेष्ठो न्यवसत्तत्सुखाय वै ।।\nकथाभिर्विविधाभिश्च तद्दुःखं नोदयंस्तदा ।। १४ ।।\nवार्तायां क्रियमाणायान्तेन व्यासेन सन्मुने ।।\nसुप्रणम्य विनीतात्मा धर्मराजोऽब्रवीदिदम् ।।१५।।\nधर्मराज उवाच ।।\nशृणु त्वं हि ऋषिश्रेष्ठ दुःखशान्तिर्मता मम ।।\nपृच्छामि त्वां महाप्राज्ञ कथनीयन्त्वया प्रभो।।१६।।\nईदृशं चैव दुःखं च पुरा प्राप्तश्च कश्चन।।\nवयमेव परं दुःखं प्राप्ता वै नैव कश्चन।।१७।।\nव्यास उवाच ।।\nराज्ञस्तु नलनाम्नो वै निषधाधिपतेः पुरा ।।\nभवद्दुःखाधिकं दुःखं जातन्तस्य महात्मनः ।।१८।।\nहरिश्चन्द्रस्य नृपतेर्जातं दुःखम्महत्तरम् ।।\nअकथ्यन्तद्विशेषेण परशोकावहन्तथा ।। १९ ।।\nदुःखम्तथैव विज्ञेयं रामस्याप्यथ पाण्डव ।।\nयच्छ्रुत्वा स्त्रीनराणां च भवेन्मोहो महत्तरः ।। 3.38.२० ।।\nतस्माद्वर्णयितुन्नैव शक्यते हि मया पुनः ।।\nशरीरं दुःखराशिं च मत्वा त्याज्यन्त्वयाधुना ।। २१ ।।\nयेनेदञ्च धृतन्तेन व्याप्तमेव न संशयः ।।\nप्रथमम्मातृगर्भे वै जन्म दुःखस्य कारणम् ।।२२।।\nकौमारेऽपि महादुःखं बाललीलानुसारि यत् ।।\nततोपि यौवने कामान्भुन्जानो दुःखरूपिणः ।।२३।।\nगतागतैर्दिनानां हि कार्यभारैरनेकशः ।।\nआयुश्च क्षीयते नित्यं न जानाति ह तत्पुनः ।।२४।।\nअन्ते च मरणं चैव महादुःखमतः परम् ।।\nनानानरकपीडाश्च भुज्यंतेज्ञैर्नरैस्सदा ।।२५।।\nतस्मादिदमसत्यं च त्वन्तु सत्यं समाचर ।।\nयेनैव तुष्यते शम्भुस्तथा कार्यं नरेण च ।।२६।।\nनन्दीश्वर उवाच ।।\nएवं विविधवार्ताभिः कालनिर्यापणन्तदा ।।\nचक्रुस्ते भ्रातरः सर्वे मनोरथपथैः पुनः ।।२७।।\nअर्जुनोपि स्वयं गच्छन्दुर्गाद्रिषु दृढव्रतः ।।\nयक्षं लब्ध्वा च तेनैव दस्यून्निघ्नन्ननेकशः ।।२८।।\nमनसा हर्षसंयुक्तो जगामाचलमुत्तमम् ।।\nतत्र गत्वा च गंगायास्समीपं सुन्दरं स्थलम् ।।२९।।\nअशोककाननं यत्र तिष्ठति स्वर्ग उत्तमः ।।\nतत्र तस्थौ स्वयं स्नात्वा नत्वा च गुरुमुत्तमम् ।। 3.38.३० ।।\nयथोपदिष्टं वेषादि तथा चैवाकरोत्स्वयम् ।।\nइन्द्रियाण्यपकृष्यादौ मनसा संस्थितोऽभवत् ।।३१।।\nपुनश्च पार्थिवं कृत्वा सुन्दरं समसूत्रकम् ।।\nतदग्रे प्रणिदध्यौ स तेजोराशिमनुत्तमम् ।।३२।।\nत्रिकालं चैव सुस्नातः पूजनं विविधं तदा ।।\nचकारोपासनन्तत्र हरस्य च पुनः पुनः ।।३३।।\nतस्यैव शिरसस्तेजो निस्सृतन्तच्चरास्तदा ।।\nदृष्ट्वा भयं समापन्नाः प्रविष्टश्च कदा ह्ययम्।।३४।।\nपुनस्ते च विचार्यैवं कथनीयं बिडौजसे।।\nइत्युक्त्वा तु गतास्ते वै शक्रस्यान्तिकमञ्जसा ।। ३५ ।।\nचरा ऊचुः ।।\nदेवो वाऽथ ऋषिश्चैव सूर्यो वाथ विभावसुः ।।\nतपश्चरति देवेश न जानीमो वने च तम् ।। ३६ ।।\nतस्यैव तेजसा दग्धा आगतास्तव सन्निधौ ।।\nनिवेदितञ्चरित्रं तत्क्रियतामुचितन्तु यत् ।। ३७ ।।\nनन्दीश्वर उवाच।।\nइत्युक्तस्तैश्चरैस्सर्वं ज्ञात्वा पुत्रचिकीर्षितम् ।।\nसगोत्रपान्विसृज्यैव तत्र गन्तुं मनो दधे ।। ३८ ।।\nस वृद्धब्राह्मणो भूत्वा ब्रह्मचारी शचीपतिः ।।\nजगाम तत्र विप्रेन्द्र परीक्षार्थं हि तस्य वै ।।३९।।\nतमागतन्तदा दृष्ट्वाकार्षीत्पूजाश्च पाण्डवः।।\nस्थितोग्रे च स्तुतिं कृत्वा क्वायातोसि वदाधुना ।। 3.38.४० ।।\nइत्युक्तस्तेन देवेशो धैर्य्यार्थन्तस्य प्रीतितः ।।\nपरीक्षागर्वितं वाक्यं पाण्डवन्तं ततोऽब्रवीत् ।। ४१।।\nब्राह्मण उवाच ।।\nनवे वयसि वै तात किन्तपस्यसि साम्प्रतम् ।।\nमुक्त्यर्थं वा जयार्थं किं सर्वथैतत्तपस्तव ।।४२।।\nनन्दीश्वर उवाच।।\nइति पृष्टस्तदा तेन सर्वं संवेदितम्पुनः ।।\nतच्छ्रुत्वा स पुनर्वाक्यमुवाच ब्राह्मणस्तदा ।।४३।\nब्राह्मण उवाच ।।\nयुक्तं न क्रियते वीर सुखं प्राप्तुं च यत्तपः ।।\nक्षात्रधर्मेण क्रियते मुक्त्यर्थं कुरुसत्तम ।।४४।।\nइन्द्रस्तु सुखदाता वै मुक्तिदाता भवेन्न हि ।।\nतस्मात्त्वं सर्वथा श्रेष्ठ कर्तुमर्हसि सत्तपः।।\nनन्दीश्वर उवाच।।\nइदन्तद्वचनं श्रुत्वा क्रोधं चक्रेऽर्जुनस्तदा।।\nप्रत्युवाच विनीतात्मा तदनादृत्य सुव्रतः।४६।।\nअर्जुन उवाच ।।\nराज्यार्थं न च मुक्त्यर्थ किमर्थं भाषसे त्विदम् ।।\nव्यासस्य वचनेनैव क्रियते तप ईदृशम् ।।४७।।\nइतो गच्छ ब्रह्मचारिन्मा पातयितुमिच्छसि ।।\nप्रयोजनं किमत्रास्ति तव वै ब्रह्मचारिणः।।४८।।\nनन्दीश्वर उवाच।।\nइत्युक्तः स प्रसन्नोभूत्सुन्दरं रूपमद्भुतम् ।।\nस्वोपस्करणसंयुक्तं दर्शयामास वै निजम्।।४९।।\nशक्ररूपन्तदा दृष्ट्वा लज्जितश्चार्जुनस्तदा।।\nस इन्द्रस्तं समाश्वास्य पुनरेव वचोब्रवीत् ।। 3.38.५० ।।\nइंद्र उवाच ।।\nवरं वृणीष्व हे तात धनंजय महामते ।।\nयदिच्छसि मनोभीष्टन्नादेयं विद्यते तव ।। ५१ ।।\nतच्छ्रुत्वा शक्रवचनम्प्रत्युवाचार्जुनस्तदा ।।\nविजयन्देहि मे तात शत्रुक्लिष्टस्य सर्वथा ।। ५२ ।।\nशक्र उवाच ।।\nबलिष्ठाश्शत्रवस्ते च दुर्योधनपुरःसराः ।।\nद्रोणो भीमश्च कर्णश्च सर्वे ते दुर्जया धुवम् ।। ५३ ।।\nअश्वत्थामा द्रोणपुत्रो रौद्रोंशो दुर्जयोऽति सः ।।\nमया साध्या भवेयुस्ते सर्वथा स्वहितं शृणु ।।५४।।\nएतद्वीर जपं कर्तुं न शक्तः कश्चनाधुना ।।\nवर्तते हि शिवोवर्यस्तस्माच्छम्भोर्जयोऽ धुना ।। ५५ ।।\nशंकरः सर्वलोकेशश्चराचरपतिः स्वराट् ।।\nसर्वं कर्तुं समर्थोस्ति भुक्तिमुक्तिफलप्रदः ।।५६।।\nअहं मन्ये च ब्रह्माद्या विष्णुः सर्ववरप्रदः ।।\nअन्ये जिगीषवो ये च ते सर्वे शिवपूजकाः।।५७।।\nअद्यप्रभृति तन्मन्त्रं हित्वा भक्त्या शिवं भज  ।।\nपार्थिवेन विधानेन ध्यानेनैव शिवस्य च ।।५८।।\nउपचारैरनेकैश्च सर्वभावेन भारत ।।\nसिद्धिः स्यादचला तेद्य नात्र कार्या विचारणा।।५९।।\nनन्दीश्वर उवाच ।।\nइत्युक्त्वा च चरान्सर्वान्समाहूयाब्रवीदिदम् ।।\nसावधानेन वै स्थेयमेतत्संरक्षणे सदा ।। 3.38.६० ।।\nप्रबोध्य स्वचरानिन्द्रोऽर्जुनसंरक्षणादिकम् ।।\nवात्सल्यपूर्णहृदयः पुनरूचे कपिध्वजम् ।।६१।।\nइन्द्र उवाच।।\nराज्यं त्वया प्रमादाद्वै न कर्तव्यं कदाचन ।।\nश्रेयसे भद्र विद्येयं भवेत्तव परन्तप।।६२।।\nधैर्यं धार्य साधकेन सर्वथा रक्षकः शिवः।।\nसंपत्तीश्च फलन्तुल्यं   दास्यते नात्र संशयः ।। ६३ ।।\nनन्दीश्वर उवाच ।।\nइति दत्त्वा वरन्तस्य भारतस्य सुरेश्वरः ।।\nस्मरञ्छिवपदाम्भोजञ्जगाम भवनं स्वकम् ।। ६४ ।।\nअर्जुनोपि महावीरस्सुप्रणम्य सुरेश्वरम् ।।\nतपस्तेपे संयतात्मा शिवमुद्दिश्य तद्विधम् ।।६५।।\nइति श्रीशिवमहापुराणे तृतीयायां शतरुद्रसंहितायां किरातावतारवर्णनप्रसंगेऽर्जुनतपोवर्णनं नामाष्टत्रिंशोऽध्यायः ।।३८।।"
  }
]
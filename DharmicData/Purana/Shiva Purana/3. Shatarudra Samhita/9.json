[
  {
    "text": "नन्दीश्वर उवाच ।।\nसनत्कुमार सर्वज्ञ भैरवीमपरां कथाम् ।।\nशृणु प्रीत्या महादोषसंहर्त्रीम्भक्तिवर्द्धिनीम् ।। १ ।।\nतत्सान्निध्यं भैरवोऽपि कालोऽभूत्कालकालनः ।।\nस देवदेववाक्येन बिभ्रत्कापालिकं व्रतम् ।। २ ।।\nकपालपाणिर्विश्वात्मा चचार भुवनत्रयम् ।।\nनात्याक्षीच्चापि तं देवं ब्रह्महत्यापि दारुणा ।। ३ ।।\nप्रतितीर्थं भ्रमन्वापि विमुक्तो ब्रह्महत्यया ।।\nअतः कामारिमहिमा सर्वोपि ह्यवगम्यताम् ।। ४ ।।\nप्रमथैः सेव्यमानोऽपि ह्येकदा विहरन्हरः ।।\nकापालिको ययौ स्वैरी नारायणनिकेतनम् ।। ५ ।।\nअथायान्तं महाकालं त्रिनेत्रं सर्पकुण्डलम् ।।\nमहादेवांशसम्भूतं पूर्णाकारं च भैरवम् ।। ६ ।।\nपपात दण्डवद्भूमौ तं दृष्ट्वा गरुडध्वजः ।।\nदेवाश्च मुनयश्चैव देवनार्य्यः समन्ततः ।। ७ ।।\nअथ विष्णुः प्रणम्यैनं प्रयातः कमलापतिः ।।\nशिरस्यञ्जलिमाधाय तुष्टाव विविधैः स्तवः ।। ८ ।।\nसानन्दोऽथ हरिः प्राह प्रसन्नात्मा महामुने ।।\nक्षीरोदमथनोद्भूतां पद्मां पद्मालयां मुदा ।। ९ ।।\nविष्णुरुवाच ।।\nप्रिये पश्याब्जनयने धन्यासि सुभगेऽनघे ।।\nधन्योऽहं देवि सुश्रोणि यत्पश्यावो जगत्पतिम् ।।3.9.१०।।\nअयन्धाता विधाता च लोकानां प्रभुरीश्वरः ।।\nअनादिः शरणः शान्तः पुरः षड्विंशसंमितः ।। ११ ।।\nसर्वज्ञः सर्वयोगीशस्सर्वभूतैकनायकः ।।\nसर्वभूतान्तरात्मायं सर्वेषां सर्वदः सदा ।।१२।।\nये विनिद्रा विनिश्वासाः शान्ता ध्यानपरायणाः ।। ।\nधिया पश्यंति हृदये सोयं पद्मे समीक्षताम् ।। १३ ।।\nयं विदुर्व्वेदतत्त्वज्ञा योगिनो यतमानसाः ।।\nअरूपो रूपवान्भूत्वा सोऽयमायाति सर्वगः ।। १४ ।।\nअहो विचित्रं देवस्य चेष्टितम्परमेष्ठिनः ।।\nयस्याख्यां ब्रुवतो नित्यं न देहः सोऽपि देहभृत् ।। १५ ।।\nतं दृष्ट्वा न पुनर्जन्म लभ्यते मानवैर्भुवि ।।\nसोयमायाति भगवांस्त्र्यम्बकश्शशिभूषणः ।।१६।।\nपुण्डरीकदलायामे धन्ये मेऽद्य विलोचने ।।\nयद्दृश्यते महादेवो ह्याभ्यां लक्ष्मि महेश्वरः ।। १७ ।।\nधिग्धिक्पदन्तु देवानां परं दृष्ट्वा न शंकरम् ।।\nलभ्यते यत्र निर्वाणं सर्व दुःखान्तकृत्तु यत् ।। १८ ।।\nदेवत्वादशुभं किञ्चिद्देवलोके न विद्यते ।।\nदृष्ट्वापि सर्वे देवेशं यन्मुक्तिन्न लभामहे ।। १९ ।।\nएवमुक्त्वा हृषीकेशस्संप्रहृष्टतनूरुहः ।।\nप्रणिपत्य महादेवमिदमाह वृषध्वजम् ।। 3.9.२० ।।\nविष्णुरुवाच ।।\nकिमिदन्देवदेवेन सर्वज्ञेन त्वया विभो ।।\nक्रियते जगतां धात्रा सर्वपापहराव्यय ।।२१।।\nक्रीडेयन्तव देवेश त्रिलोचन महामते ।।\nकिङ्कारणं विरूपाक्ष चेष्टितन्ते स्मरार्दन ।। २२ ।।\nकिमर्थं भगवञ्छम्भो भिक्षाञ्चरसि शक्तिप ।।\nसंशयो मे जगन्नाथ एष त्रैलोक्यराज्यद ।। २३ ।।\n।। नन्दीश्वर उवाच ।।\nएवमुक्तस्ततः शम्भुर्विष्णुना भैरवो हरः ।।\nप्रत्युवाचाद्भुतोतिस्स विष्णुं हि विहसन्प्रभुः ।। २४ ।।\n।। भैरव उवाच ।।\nब्रह्मणस्तु शिरश्छिन्नमंगुल्याग्रनखेन ह ।।\nतदघम्प्रतिहन्तुं हि चराम्येतद्व्रतं शुभम् ।। २५ ।।\nनन्दीश्वर उवाच ।।\nएवमुक्तो महेशेन भैरवेण रमापतिः ।।\nस्मृत्वा किंचिन्नतशिराः पुनरेवमजिज्ञपत् ।। २६ ।।\n।। विष्णुरुवाच ।।\nयथेच्छसि तथा क्रीड सर्वविघ्नोपनोदक ।।\nमायया मां महादेव नाच्छादयितुमर्हसि ।। २७ ।।\nनाभीकमलकोशात्तु कोटिशः कमलासनाः।।\nकल्पे कल्पे पुरा ह्यान्सत्यं योगबलाद्विभो।।२८।।\nत्यज मायामिमान्देव दुस्तरामकृतात्मभिः ।।\nब्रह्मादयो महादेव मायया तव मोहिताः ।।२९।।\nयथावदनुगच्छामि चेष्टितन्ते शिवापते ।।\nतवैवानुग्रहाच्छम्भो सर्वेश्वर सतांगते ।। 3.9.३० ।।\nसंहारकाले संप्राप्ते सदेवान्निखिलान्मुनीन् ।।\nलोकान्वर्णाश्रमवतो हरिष्यसि यदा हर ।। ३१ ।।\nतदा कृते महादेव पापं ब्रह्मवधादिकम्।।\nपारतन्त्र्यं न ते शम्भो स्वैरं क्रीडत्यतो भवान्।।३२।।\nअर्घीव ब्रह्मणो ह्यस्थ्नां स्रक्कण्ठे तव भासते।।\nतथाद्यनुगता शम्भो ब्रह्महत्या तवानघ।।३३।।\nकृत्वापि सुमहत्पापं यस्त्वां स्मरति मानवः ।।\nआधारं जगतामीश तस्य पापं विलीयते ।।३४।।\nयथा तमो न तिष्ठेत सन्निधावंशुमालिनः ।।\nतथैव तव यो भक्तः पापन्तस्य व्रजेत्क्षयम्।।३५।।\nयश्चिन्तयति पुण्यात्मा तव पादाम्बुजद्वयम्।।\nब्रह्महत्याकृतमपि पापन्तस्य व्रजेत्क्षयम् ।।३६।।\nतव नामानुरक्ता वाग्यस्य पुंसो जगत्पते ।।\nअप्यद्रिकूटतुलितं नैनस्तमनुबाधते ।। ३७ ।।\nपरमात्मन्परन्धाम स्वेच्छाभिधृतविग्रह ।।\nकुतूहलं तवेशेदं कृपणाधीनतेश्वर ।। ३८ ।।\nअद्य धन्योऽस्मि देवेश यत्र पश्यंति योगिनः ।।\nपश्यामि तं जगन्मूर्त्ति परमेश्वरमव्ययम् ।।३९।।\nअद्य मे परमो लाभस्त्वद्य मे मंगलं परम् ।।\nतं दृष्ट्वामृत तृप्तस्य तृणं स्वर्गापवर्गकम्।। 3.9.४० ।।\nइत्थं वदति गोविंदे विमला पद्मया तया।।\nमनोरथवती नाम भिक्षा पात्रे समर्पिता।।४१।।\nभिक्षाटनाय देवोऽपि निरगात्परया मुदा।।\nअन्यत्रापि महादेवो भैरवश्चात्तविग्रहः ।।४२।।\nदृष्ट्वानुयायिनीं तान्तु समाहूय जनार्दनः ।।\nसंप्रार्थयद्ब्रह्महत्यां विमुंच त्वं त्रिशूलिनम् ।। ४३ ।।\n।। ब्रह्महत्योवाच ।।\nअनेनापि मिषेणाहं संसेव्यामुं वृषध्वजम् ।।\nआत्मानम्पावयिष्यामि त्वपुनर्भवदर्शनम् ।। ४४ ।।\nनन्दीश्वर उवाच ।।\nसा तत्याज न तत्पार्श्वं व्याहृतापि मुरारिणा ।।\nतमूचेऽथ हरिं शंभुः स्मेरास्यो भैरवो वचः ।। ४५ ।।\nभैरव उवाच ।।\nत्वद्वाक्पीयूषपानेन तृप्तोऽस्मि बहुमानद ।।\nस्वभावोऽयं हि साधूनां यत्त्वं वदसि मापते ।। ४६ ।।\nवरं वृणीष्व गोविंद वरदोऽस्मि तवानघ ।।\nअग्रणीर्मम भक्तानां त्वं हरे निर्विकारवान् ।। ४७ ।।\nनो माद्यन्ति तथा भैक्ष्यैर्भिक्षवोऽप्यतिसंस्कृतैः।।\nयथा मानसुधापानैर्ननु भिक्षाटनज्वराः ।। ४८ ।।\nनन्दीश्वर उवाच ।।\nइत्याकर्ण्य वचः शंभो भैरवस्य परात्मनः ।।\nसुप्रसन्नतरो भूत्वा समवोचन्महेश्वरम् ।। ४९ ।।\nविष्णुरुवाच ।।\nएष एव वरः श्लाघ्यो यदहं देक्ताधिपम् ।।\nपश्यामि त्वान्देवदेव मनोवाणी पथातिगम् ।। 3.9.५० ।।\nअदभ्रेयं सुधादृष्टिरनया मे महोत्सवः ।।\nअयत्त्ननिधिलाभोयं वीक्षणं हर ते सताम् ।। ५१ ।।\nअवियोगोऽस्तु मे देव त्वदंघ्रियुगलेन वै ।।\nएष एव वरः शंभो नान्यं कश्चिद् वृणे वरम् ।। ५२ ।।\nश्रीभैरवी उवाच ।।\nएवम्भवतु ते तात यत्त्वयोक्तं महामते ।।\nसर्वेषामपि देवानां वरदस्त्वं भविष्यसि ।। ५३ ।।\nनन्दीश्वर उवाच ।।\nअनुगृह्येति दैत्यारि केंद्राद्रिभुवनेचरम् ।।\nभेजे विमुक्तनगरीं नाम्ना वाराणसीं पुरीम् ।। ५४ ।।\nक्षेत्रे प्रविष्टमात्रेऽथ भैरवे भीषणाकृतौ ।।\nहाहेत्युक्त्वा ब्रह्महत्या पातालं चाविशत्तदा ।। ९५ ।।\nकपालं ब्राह्मणः सद्यो भैरवस्य करांबुजात् ।।\nपपात भुवि तत्तीर्थमभूत्कापालमोचनम् ।। ५६ ।।\nकपालं ब्रह्मणो रुद्रस्सर्वेषामेव पश्यताम् ।।\nहस्तात्पतन्तमालोक्य ननर्त परया मुदा ।।५७।।\nविधेः कपालं नामुंचत्करमत्यन्तदुस्सहम् ।।\nपरस्य भ्रमतः क्वापि तत्काश्यां क्षणतोऽपतत् ।। ५८ ।।\nशूलिनो ब्रह्मणो हत्या नापैति स्म च या क्वचित् ।।\nसा काश्यां क्षणतो नष्टा तस्मात्सेव्या हि काशिका ।। ५९ ।।\nकपालमोचनं काश्यां यः स्मरेत्तीर्थमुत्तमम्।।\nइहान्यत्रापि यत्पापं क्षिप्रं तस्य प्रणश्यति ।। 3.9.६० ।।\nआगत्य तीर्थप्रवरे स्नानं कृत्वा विधानतः ।।\nतर्पयित्वा पितॄन्देवान्मुच्यते ब्रह्महत्यया ।।६१।।\nकपालमोचनं तीर्थं पुरस्कृत्वा तु भैरवः ।।\nतत्रैव तस्थौ भक्तानां भक्षयन्नघसन्ततिम् ।।६२।।\nकृष्णाष्टम्यान्तु मार्गस्य मासस्य परमेश्वरः ।।\nआविर्बभूव सल्लीलो भैरवात्मा सताम्प्रियः ।।६३।।\nमार्गशीर्षासिताष्टम्यां कालभैरवसन्निधौ ।।\nउपोष्य जागरं कुर्वन्महापापैः प्रमुच्यते ।। ६४ ।।\nअन्यत्रापि नरो भक्त्या तद्व्रतं यः करिष्यति ।।\nस जागरं महापापैर्मुक्तो यास्यति सद्गतिम् ।। ६५ ।।\nअनेकजन्मनियुतैर्यत्कृतं जन्तुभिस्त्वघम् ।।\nतत्सर्वं विलयं याति कालभैरवदर्शनात् ।।६६।।\nकालभैरवभक्तानां पातकानि करोति यः ।।\nस मूढो दुःखितो भूत्वा पुनर्दुर्गतिमाप्नुयात् ।।६७।।\nविश्वेश्वरेऽपि ये भक्ता नो भक्ताः कालभैरवे ।।\nते लभन्ते महादुःखं काश्यां चैव विशेषतः ।। ६८ ।।\nवाराणस्यामुषित्वा यो भैरवं न भजेन्नरः ।।\nतस्य पापानि वर्द्धन्ते शुक्लपक्षे यथा शशी ।। ६९ ।।\nकालराजं न यः काश्यां प्रतिभूताष्टमीकुजम् ।।\nभजेत्तस्य क्षयं पुण्यं कृष्णपक्षे यथा शशी।। 3.9.७० ।।\nश्रुत्वाख्यानमिदम्पुण्यम्ब्रह्महत्यापनोदकम् ।।\nभैरवोत्पत्तिसंज्ञं च सर्वपापैः प्रमुच्यते ।। ७१ ।।\nबन्धनागारसंस्थोऽपि प्राप्तोऽपि विपदम्पराम् ।।\nप्रादुर्भावं भैरवस्य श्रुत्वा मुच्येत सङ्कटात्।।७२।।\nइति श्रीशिवमहापुराणे तृतीयायांशत रुद्रसंहितायां भैरवावतारलीलावर्णनं नाम नवमोऽध्यायः ।।९।।"
  }
]
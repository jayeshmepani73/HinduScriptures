[
  {
    "text": "नन्दीश्वर उवाच।।\nस विप्रो गृहमागत्य महाहर्षसमन्वितः।।\nप्रियायै कथयामास तद्वृत्तान्तमशेषतः।।१।।\nतच्छ्रुत्वा विप्रपत्नी सा मुदम्प्राप शुचिष्मती।।\nअतीव प्रेमसंयुक्ता प्रशशंस विधिन्निजम् २।।\nअथ कालेन तद्योषिदन्तर्वत्नी बभूव ह ।।\nविधिवद्विहिते तेन गर्भाधानाख्यकर्मणि ।।३।।\nततः पुंसवनन्तेन स्यन्दनात्प्राग्विपश्चिता ।।\nगृह्योक्तविधिना सम्यक्कृतम्पुंस्त्वविवृद्धये ।।४।।\nसीमन्तोऽथाष्टमे मासे गर्भरूपसमृद्धिकृत् ।।\nसुखप्रसवसिद्धौ च तेनाकारि कृपाविदा ।। ५ ।।\nअथातश्शुभतारासु ताराधिपवराननः ।।\nकेन्द्रे गुरौ शुभे लग्ने सुग्रहेषु युगेषु च ।। ६ ।।\nअरिष्टदीपनिर्वाणस्सर्वारिष्टविनाशकृत्।।\nतनयो नाम तस्यान्तु शुचिष्मत्याम्बभूव ह ।।७।।\nशर्वस्समस्तसुखदो भूर्भुवः स्वर्न्निवासिनाम् ।।\nगन्धवाहनवाहाश्च दिग्वधूर्मुखवाससः ।।८।।\nइष्टगन्धप्रसूनौघैर्ववृषुस्ते घनाघनाः ।।\nदेवदुन्दुभयो नेदुः प्रसेदुस्सर्व्वतो दिशः ।।९।।\nपरितस्सरितस्स्वच्छा भूतानां मानसैस्सह ।।\nतमोऽताम्यत्तु नितरां रजोऽपि विरजोऽभवत्।। 3.14.१० ।।\nसत्त्वास्सत्त्वसमायुक्ताः सुधावृष्टिर्बभूव वै ।।\nकल्याणी सर्वथा वाणी प्राणिनः प्रियवत्यभूत् ।।११।।\nरंभामुख्या अप्सरसो मङ्गलद्रव्यपाणयः ।।\nविद्याधर्यश्च किन्नर्य्यस्तथा मर्य्यस्सहस्रशः ।।१२।।\nगन्धर्वोरगयक्षाणां सुमानियः शुभस्वराः ।।\nगायन्त्यो मंगलं गीतन्तत्राजग्मुरनेकशः।।१३।।\nमारीचिरत्रिः पुलहः पुलस्त्यः क्रतुरङ्गिराः।।\nवसिष्ठः कश्यपोऽगस्त्यो विभाण्डो माण्डवीसुतः ।।१४।।\nलोमशो रोमचरणो भरद्वाजोऽथ गौतमः ।।\nभृगुस्तु गालवो गर्गो जातूकर्ण्यः पराशरः ।। १५ ।।\nआपस्तम्बो याज्ञवल्क्यो दक्षवाल्मीकिमुद्गलाः ।।\nशातातपश्च लिखितश्शिलादः शंख उञ्छभुक् ।।१६।।\nजमदग्निश्च संवर्तो मतंगो भरतोंशुमान् ।।\nव्यासः कात्यायनः कुत्सः शौनकस्तु श्रुतश्शुकः ।। १७ ।।\nऋष्यशृङ्गोऽथ दुर्व्वासाश्शुचिर्नारद तुम्बुरुः ।।\nउत्तंको वामदेवश्च पवनोऽसितदेवलौ ।।१८।।\nसालंकायनहारीतौ विश्वामित्रोऽथ भार्गवः ।।\nमृकण्डस्सह पुत्रेण पर्व्वतो दारुकस्तथा।।१९।।\nधौम्योपमन्युवत्साद्या मुनयो मुनिकन्यकाः।।\nतच्छान्त्यर्थं समाजग्मुर्धन्यं विश्वानराश्रमम्।।3.14.२०।।\nब्रह्मा बृहस्पतियुतो देवो गरुडवाहनः ।।\nनन्दिभृङ्गि समायुक्तो गौर्य्या सह वृषध्वजः ।।२१।।\nमहेन्द्रमुख्या गीर्वाणा नागाः पातालवासिनः ।।\nरत्नान्यादाय बहुशस्ससरित्का महाब्धयः ।।२२।।\nस्थावरा जंगमं रूपं धृत्वा यातास्सहस्रशः ।।\nमहामहोत्सवे तस्मिन्बभूवाकालकौमुदी ।। २३ ।।\nजातकर्म स्वयं तस्य कृतवान्विधिरानतः ।।\nश्रुतिं विचार्य्य तद्रूपन्नाम्ना गृहपतिस्त्वयम् ।।२४।।\nइति नाम ददौ तस्मै देयमेकादशेऽहनि ।।\nनामकर्मविधानेन तदर्थश्रुतिमुच्चरन् ।। २५ ।।\nचतुर्निगममन्त्रोक्तैराशीर्भिरभिनन्द्य च ।।\nसमयाद्धंसमारुह्य सर्वेषाञ्च पितामहः ।।२६।।\nकृत्वा बालोचितां रक्षां लौकिकीं गतिमाश्रितः ।।\nआरुह्य यानं स्वन्धाम हरोऽपि हरिणा ययौ ।। २७ ।।\nअहो रूपमहो तेजस्त्वहो सर्वांगलक्षणम् ।।\nअहो शुचिष्मती भाग्यमाविरासीत्स्वयं हरः ।। २८ ।।\nअथवा किमिदं चित्रं शर्वभक्तजनेष्वहो।।\nस्वयमाविरभूद्रुद्रो ययो रुद्रस्तदर्चितः ।।२९।।\nइति स्तुवन्तस्तेन्योन्यं सम्प्रहृष्टतनूरुहः ।।\nविश्वानरं समापृच्छ्य जग्मुः सर्वे यथागतम्।।3.14.३०।।\nअतः पुत्रं समीहन्ते गृहस्थाश्रमवासिनः।।\nपुत्रेण लोकाञ्जयति श्रुतिरेषा सनातनी।।३१।।\nअपुत्रस्य गृहं शून्यमपुत्रस्यार्जनं वृथा।।\nअपुत्रस्य तपश्छिन्नं नो पवित्रत्यपुत्रतः।।३२।।\nन पुत्रात्परमो लाभो न पुत्रात्परमं सुखम् ।।\nन पुत्रात्परमं मित्रम्परत्रेह च कुत्रचित् ।। ३३ ।।\nनिष्क्रमोऽथ चतुर्थेऽस्य मासि पित्रा कृतो गृहात् ।।\nअन्नप्राशनमब्दार्द्धे चूडार्द्धे चार्थवत्कृता।।३४।।\nकर्णवेधन्ततः कृत्वा श्रवणर्क्षे स कर्मवित्।।\nब्रह्मतेजोभिवृद्ध्यर्थं पञ्चमेऽब्दे व्रतन्ददौ।।३५।।\nउपाकर्मं ततः कृत्वा वेदानध्यापयत्सुधीः ।।\nअब्दं वेदान्स विधिनाऽध्यैष्ट सांगपदक्रमान् ।। ३६ ।।\nविद्याजातं समस्तं च साक्षिमात्रं गुरोमुखात् ।।\nविनयादिगुणानाविष्कुर्वञ्जग्राह शक्तिमान् ।। ३७ ।।\nततोऽथ नवमे वर्षे पित्रोश्शुश्रूषणे रतम् ।।\nवैश्वानरं गृहपतिं द्रष्टुमायाच्च नारदः ।। ३८ ।।\nविश्वानरोटजम्प्राप्य देवर्षिस्तं तु कौतुकी ।।\nअपृच्छत्कुशलन्तत्र गृहीतार्धासनः क्रमात् ।। ३९ ।।\nततः सर्वं च तद्भाग्यं पुत्रधर्मं च सम्मुखे ।।\nवैश्वानरं समवदत्स्मृत्वा शिवपदाम्बुजम् ।।3.14.४०।।\nनन्दीश्वर उवाच ।।\nइत्युक्तो मुनिना बालः पित्रोराज्ञामवाप्य सः ।।\nप्रणम्य नारदं श्रीमान् भक्त्या प्रह्व उपाविशत ।।४१।।\nवैश्वानर समभ्येहि ममोत्संगे निषीद भोः ।।\nलक्षणानि परीक्षेऽहं पाणिन्दर्शय दक्षिणम्।।४२।।\nततो दृष्ट्वा तु सर्वं हि तालुजिह्वादि नारदः ।।\nविश्वानरं समवदच्छिवप्रेरणया सुधीः ।।४३।।\nनारद उवाच ।।\nविश्वानर मुने वच्मि शृणु पुत्रांकमादरात्।।\nसर्वांगस्वंकवान्पुत्रो महालक्षणवानयम्।।४४।।\nकिन्तु सर्वगुणोपेतं सर्वलक्षणलक्षितम् ।।\nसम्पूर्णनिर्मलकलं पालयेद्विधुवद्विधिः ।। ४५ ।।\nतस्मात्सर्वप्रयत्नेन रक्षणीयस्त्वसौ शिशु ।।\nगुणोऽपि दोषतां याति वक्रीभूते विधातरि ।।४६।।\nशंकेऽस्य द्वादशे मासि प्रत्यूहो विद्युदग्नितः ।।\nइत्युक्त्वा नारदोऽगच्छद्देवलोकं यथागतम् ।।४७।।\nइति श्रीशिवमहापुराणे तृतीयायां शतरुद्रसंहितायां गृहपत्यवतारोपाख्याने गृहपत्यवतारवर्णनंनाम चतुर्दशोऽध्यायः ।।१४।।"
  }
]
[
  {
    "text": "वन्दे महानन्दमनन्तलीलम्महेश्वरं सर्व्वविभुम्महान्तम्।।\nगौरीप्रियं कार्तिकविघ्नराजसमुद्भवं शंकरमादिदेवम् ।।१।।\nशौनक उवाच ।।\nव्यासशिष्यमहाभाग सूत ज्ञानदयानिधे ।।\nवद शंभ्ववतारांश्च यैरकार्षीत्सतां शिवम् ।।१।।\nसूत उवाच ।।\nमुने शौनक सद्भक्त्या दत्तचित्तो जितेन्द्रियः ।।\nअवताराञ्छिवस्याहं वच्मि ते मुनये शृणु ।।२।।\nएतत्पृष्टः पुरा नन्दी शिवमूर्तिस्सतां गतिः ।।\nसनत्कुमारेण मुने तमुवाच शिवं स्मरन् ।।३।।\nनन्दीश्वर उवाच ।।\nअसंख्याता हि कल्पेषु विभोः सर्व्वेश्वरस्य वै।।\nअवतारास्तथापीह वच्म्यहं तान्यथामति ।। ४ ।।\nएकोनविंशकः कल्पो विज्ञेयः श्वेत लोहितः ।।\nसद्योजातावतारस्तु प्रथमः परिकीर्तितः ।।५।।\nतस्मिंस्तत्परमं ब्रह्म ध्यायतो ब्रह्मणस्तथा।।\nउत्पन्नस्तु शिखायुक्तः कुमारः श्वेतलोहितः ।। ६ ।।\nतं दृष्ट्वा पुरुषं ब्रह्मा ब्रह्मरूपिणमीश्वरम् ।।\nज्ञात्वा ध्यात्वा स हृदये ववन्दे प्रयताञ्जलिः। ७ ।। ।\nसद्योजातं शिवं बुद्ध्वा जहर्ष भुवनेश्वरः ।।\nमुहुर्मुहुश्च सद्बुद्ध्या परं तं समचिन्तयत्।।८।।\nततोऽस्य ध्यायतः श्वेताः प्रादुर्भूता यशस्विनः ।।\nकुमाराः परविज्ञानपरब्रह्मस्वरूपिणः ।।९।।\nसुनन्दो नन्दनश्चैव विश्वनन्दोपनन्दनौ ।।\nशिष्यास्तस्य महात्मानो यैस्तद्ब्रह्म समावृतम्।।3.1.१०।।\nसद्योजातश्च वै शम्भुर्ददौ ज्ञानं च वेधसे ।।\nसर्गशक्तिमपि प्रीत्या प्रसन्नः परमेश्वरः ।।११।। (इति सद्योजाताव तारः१)\nततो विंशतिमः कल्पो रक्तो नाम प्रकीर्तितः ।।\nब्रह्मा यत्र महातेजा  रक्तवर्णमधारयत् ।।१२।।\nध्यायतः पुत्रकामस्य प्रादुर्भू तो विधेस्सुतः ।।\nरक्तमाल्याम्बरधरो रक्ताक्षो रक्तभूषणः।।१३।।\nस तं दृष्ट्वा महात्मानं कुमारं ध्यानमाश्रितः।।\nवामदेवं शिवं ज्ञात्वा प्रणनाम कृतांजलिः ।। १४ ।।\nततस्तस्य सुता ह्यासंश्चत्वारो रक्तवाससः ।।\nविरजाश्च विवाहश्च विशोको विश्वभावनः ।। १५ ।।\nवामदेवः स वै शम्भुर्ददौ ज्ञानं च वेधसे ।।\nसर्गशक्तिमपि प्रीत्या प्रसन्नः परमेश्वरः ।। १६ ।। (इति वामदेवावतारः २)\nएकविंशतिमः कल्पः पीतवासा इति स्मृतः ।।\nब्रह्मा यत्र महाभागः पीतवासा बभूव ह ।।१७।।\nध्यायतः पुत्रकामस्य विधेर्जातः कुमारकः।।\nपीतवस्त्रादिक प्रौढो महातेजा महाभुजः।।१८।।\nतं दृष्ट्वा ध्यानसंयुक्तं ज्ञात्वा तत्पुरुषं शिवम्।।\nप्रणनाम ततो बुद्ध्या गायत्रीं शांकरीं विधिः।।१९।।\nजपित्वा तु महादेवीं सर्वलोकनमस्कृताम्।।\nप्रसन्नस्तु महादेवो ध्यानयुक्तेन चेतसा।।3.1.२०।।\nततोऽस्य पार्श्वतो दिव्याः प्रादुर्भूताः कुमारकाः ।।\nपीतवस्त्रा हि सकला योगमार्गप्रवर्तकाः ।।२१।। (इतितत्पुरुषावतारः ३)\nततस्तस्मिन्गते कल्पे पीतवर्णे स्वयंभुवः।\nपुनरन्यः प्रवृत्तस्तु कल्पो नाम्ना शिवस्तु स ।।२२।।\nएकार्णवे संव्यतीते दिव्यवर्षसहस्रके ।।\nस्रष्टुकामः प्रजा ब्रह्मा चिन्तयामास दुःखितः ।।२३।।\nततोऽपश्यन्महातेजा प्रादुर्भूतं कुमारकम्।।\nकृष्णवर्णं महावीर्यं दीप्यमानं स्वतेजसा।।२४।।\nधृतकृष्णाम्बरोष्णीषं कृष्णयज्ञोपवीतिनम्।।\nकृष्णेन मौलिनायुक्तं कृष्णस्नानानुलेपनम्।।२५।।\nस तं दृष्ट्वा महात्मानमघोरं घोरविक्रमम् ।।\nववन्दे देवदेवेशमद्भुतं कृष्णपिंगलम् ।।२६।।\nअघोरं तु ततो ब्रह्मा ब्रह्मरूपं व्यचिंतयत् ।।\nतुष्टाव वाग्भिरिष्टाभिर्भक्तवत्सलमव्ययम् ।। २७ ।।\nअथास्य पार्श्वतः कृष्णाः कृष्णस्नानानुलेपनाः।।\nचत्वारस्तु महात्मानः संबभूवुः कुमारकाः।।२८।।\nकृष्ण कृष्णशिखश्चैव कृष्णा स्यः कृष्णकण्ठधृक् ।।\nइति तेऽव्यक्तनामानः शिवरूपाः सुतेजसः ।।२९।।\nएवंभूता महात्मानो ब्रह्मणः सृष्टिहेतवे ।।\nयोगं प्रवर्त्तया मासुर्घोराख्यं महदद्भुतम् ।। 3.1.३० ।। (इत्यघोरावतारश्चतुर्थः ४)\nअथान्यो ब्रह्मणः कल्पः प्रावर्त्तत मुनीश्वराः ।।\nविश्वरूप इति ख्यातो नामतः परमाद्भुतः।।३१।।\nब्रह्मणः पुत्रकामस्य ध्यायतो मनसा शिवम् ।।\nप्रादुर्भूता महानादा विश्वरूपा सरस्वती ।।३२।।\nतथाविधः स भगवानीशानः परमेश्वरः ।।\nशुद्धस्फटिकसंकाशः सर्वाभरणभूषितः ।। ३३ ।।\nतं दृष्ट्वा प्रणनामासौ ब्रह्मेशानमजं विभुम् ।।\nसर्वगं सर्वदं सर्वं सुरूपं रूपवर्जितम् ।।३४।।\nईशानोऽपि तथादिश्य सन्मार्गं ब्रह्मणे विभुः ।।\nसशक्तिः कल्पयांचक्रे स बालांश्चतुरः शुभान् ।। ३५ ।।\nजटीमुण्डी शिखण्डी च अर्द्धमुण्डश्च जज्ञिरे ।।\nयोगेनादिश्य सद्धर्मं कृत्वा योगगतिं गताः ।।३६।।  ( इतीशानावतारः पञ्चमः ५)\nएवं संक्षेपतः प्रोक्तः सद्यादीनां समुद्भवः ।।\nसनत्कुमार सर्वज्ञ लोकानां हितकाम्यया ।।३७।।\nअथ तेषां महाप्राज्ञ व्यवहारं यथायथम् ।।\nत्रिलोकहितकारं हि सर्वं ब्रह्माण्डसंस्थितम्।।३८।।\nईशानः पुरुषो घोरो वामसंज्ञस्तथैव च ।।\nब्रह्मसंज्ञो महेशस्य मूर्तयः पंच विश्रुताः ।।३९।।\nईशानः शिवरूपश्च गरीयान्प्रथमः स्मृतः ।।\nभोक्तारं प्रकृतेः साक्षात्क्षेत्रज्ञमधितिष्ठति ।।3.1.४०।।\nशैवस्तत्पुरुषाख्यश्च स्वरूपो हि द्वितीयकः ।।\nगुणाश्रयात्मकं भोग्यं सर्वज्ञमधितिष्ठति ।।४१।।\nधर्माय स्वांगसंयुक्तं बुद्धितत्त्वं पिनाकिनः ।।\nअघोराख्यस्वरूपो यस्तिष्ठत्यंतस्तृतीयकः ।।४२।।\nवामदेवाह्वयो रूपश्चतुर्थः शङ्करस्य हि ।।\nअहंकृतेरधिष्ठानो बहुकार्यकरः सदा ।। ४३ ।।\nईशानाह्वस्वरूपो हि शंकरस्येश्वरः सदा ।।\nश्रोत्रस्य वचसश्चापि विभोर्व्योम्नस्तथैव च ।। ४४ ।।\nत्वक्पाणिस्पर्शवायूनामीश्वरं रूपमैश्वरम् ।।\nपुरुषाख्यं विचारज्ञा मतिमन्तः प्रचक्षते ।। ४५ ।।\nवपुषश्च रसस्यापि रूपस्याग्नेस्तथैव च ।।\nअघोराख्यमधिष्ठानं रूपमाहुर्मनीषिणः ।।४६।।\nरशनायाश्च पायोश्च रसस्यापां तथैव च ।।\nईश्वरं वामदेवाख्यं स्वरूपं शांकरं स्मृतम् ।।४७।।\nप्राणस्य चैवोपस्थस्य गंधस्य च भुवस्तथा ।।\nसद्योजाताह्वयं रूपमीश्वरं शांकरं विदुः ।।४८।।\nइमे स्वरूपाः शंभोर्हि वन्दनीयाः प्रयत्नतः ।।\nश्रेयोर्थिभिर्नरैर्नित्यं श्रेयसामेकहेतवः।।४९।।\nयः पठेच्छृणुयाद्वापि सद्यादीनां समुद्भवम्।।\nस भुक्त्वा सकलान्कामान्प्रयाति परमां गतिम् ।। 3.1.\nइति श्रीशिवमहापुराणे तृतीयायां शतरुद्रसंहितायां शिवस्य पञ्चब्रह्मावतारवर्णनं नाम प्रथमोऽध्यायः ।।१।।"
  }
]
[
  {
    "text": "सनत्कुमार उवाच ।।\nनन्दीश्वर महाप्राज्ञ विज्ञातन्तदनन्तरम् ।।\nममोपरि कृपां कृत्वा प्रीत्या त्वन्तद्वदाधुना ।। १।।\nनन्दीश्वर उवाच।।\nइत्युक्तो वीरभद्रेण नृसिंहः क्रोधविह्वलः ।।\nनिनदन्ननु वेगेन तं ग्रहीतुम्प्रचक्रमे ।।२।।\nअत्रान्तरे महाघोरं प्रत्यक्षभयकारणम् ।।\nगगनव्यापि दुर्धर्षं शैवतेजस्समुद्भवम् ।।३।।\nवीरभद्रस्य तद्रूमदृश्यन्तु ततः क्षणात् ।।\nतद्वै हिरण्मयं सौम्यं न सौरन्नाग्निसम्भवम् ।।४।।\nन तडिच्चन्द्रसदृशमनौपम्यम्महेश्वरम् ।।\nतदा तेजांसि सर्वाणि तस्मिँल्लीनानि शंकरे ।।५।।\nन तद्व्योम महत्तेजो व्यक्तान्तश्चाभवत्ततः ।।\nरुद्रसाधारणं चैव चिह्नितं विकृताकृति ।।६।।\nततस्संहाररूपेण सुव्यक्तं परमेश्वरः ।।\nपश्यतां सर्वदेवानां जयशब्दादिमंगलैः ।।७।।\nसहस्रबाहुर्जटिलश्चन्द्रार्द्धकृतशेखरः ।।\nसमृद्धोग्रशरीरेण पक्षाभ्याञ्चञ्चुना द्विजः ।।८।।\nअतितीक्ष्णो महादंष्ट्रो वज्रतुल्यनखायुधः ।।\nकण्ठे कालो महाबाहुश्चतुष्पाद्वह्निसन्निभः ।।९।।\nयुगान्तोद्यतजीमूतभीमगम्भीरनिस्वनः।।\nमहाकुपितकृत्याग्निव्यावृत्तनयनत्रयः।।3.12.१०।।\nस्पष्टदंष्ट्राधरोष्ठश्च हुंकारसंयुतो हरः ।।\nईदृग्विधस्वरूपश्च ह्युग्र आविर्बभूव ह ।।११।।\nअरिस्तद्दर्शनादेव विनष्टबलविक्रमः ।।\nबिभ्रद्धाम सहस्रांशोरधः खद्योतविभ्रमम् ।। १२ ।।\nअथ विभ्रम्य पक्षाभ्यां नाभिपादान्विदारयन् ।।\nपादान्बबंध पुच्छेन बाहुभ्याम्बाहु मण्डलम् ।।१३।।\nभिन्दन्नुरसि बाहुभ्यान्निजग्राह हरो हरिम् ।।\nततो जगाम गगनन्देवैस्सह महर्षिभिः ।।१४।।\nसहसैवाभयाद्विष्णुं स हि श्येन इवोरगम् ।।\nउत्क्षिप्योत्क्षिप्य संगृह्य निपात्य च निपात्य च ।। १५ ।।\nउड्डीयोड्डीय भगवान्पक्षघातविमोहितम् ।।\nहरीं हरस्तं वृषभं विवेशानन्त ईश्वरः ।।१६।।\nअनुयान्तं सुरास्सर्वे नमोवाक्येन तुष्टुवुः ।।\nप्रणेमुस्सादरं प्रीत्या ब्रह्माद्याश्च मुनीश्वराः ।। १७ ।।\nनीयमानः परवशो दीनवक्त्रः कृताञ्जलिः ।।\nतुष्टाव परमेशानं हरिस्तं ललिताक्षरैः ।। १८ ।।\nनाम्नामष्टशतेनैव स्तुत्वा ताम्मृडमेव च ।।\nपुनश्च प्रार्थयामास नृसिंहः शरभेश्वरम् ।। १९।।\nयदायदा ममाज्ञेयं मतिस्स्याद्गर्वदूषिता ।।\nतदातदाऽपनेतव्या त्वयैव परमेश्वर ।।3.12.२०।। ।।\nनन्दीश्वर उवाच।।\nएवं विज्ञापयन्प्रीत्या शङ्करं नरकेसरी।।\nनत्वाऽशक्तोऽभवद्विष्णु जीवितान्त पराजितः ।।२१।।\nतद्वक्त्रं शेषगात्रान्तं कृत्वा सर्वस्वविग्रहम्।।\nशक्तियुक्तं तदीयांगं वीरभद्रः क्षणात्ततः ।।२२।।\nनन्दीश्वर उवाच।।\nअथ ब्रह्मादयो देवाश्शारभं रूपमास्थितम्।।\nतुष्टुवुः शंकरं देवं सर्वलोकैकशंकरम् ।।२३।।\n।। देवा ऊचुः ।।\nब्रह्मविष्ण्विन्द्रचन्द्रादिसुराः सर्वे महर्षयः ।।\nदितिजाद्याः सम्प्रसूतास्त्वत्तस्सर्वे महेश्वर ।।२४।।\nब्रह्मविष्णुमहेन्द्राश्च सूर्याद्यानसुरान्सुराम् ।।\nत्वं वै सृजसि पास्यत्सि त्वमेव सकलेश्वरः ।।२५।।\nयतो हरसि संसारं हर इत्युच्यते बुधैः।।\nनिगृहीतो हरिर्यस्माद्धर इत्युच्यते बुधैः।।२६।।\nयतो बिभर्षि सकलं विभज्य तनुमष्टधा।।\nअतोऽस्मान्पाहि भगवन् सुरादानैरभीप्सितैः।।२७।।\nत्वं महापुरुषः शम्भुः सर्वेशस्सुरनायकः ।।\nनिःस्वात्मा निर्विकारात्मा परब्रह्म सतां गतिः।।२८।।\nदीनबन्धुर्दया सिन्धुऽरद्भुतोतिः परात्मदृक्।।\nप्राज्ञो विराट्विभुस्सत्यः सच्चिदानन्दलक्षणः।।२९।।\n।। नन्दीश्वर उवाच ।।\nइत्याकर्ण्य वचः शम्भुर्देवानां परमेश्वरः ।।\nउवाच तान् सुरान्देवमहर्षींश्च पुरातनान् ।। 3.12.३० ।।\nयथा जलं जले क्षिप्तं क्षीरे क्षीरं घृते घृतम् ।।\nएक एव तदा विष्णुः शिवे लीनो न चान्यथा ।। ३१ ।।\nएको विष्णुर्नृसिंहात्मा सदर्पश्च महाबलः ।।\nजगत्संहारकरणे प्रवृत्तो नरकेसरी ।। ३२ ।।\nप्रार्थनीयो नमस्तस्मै मद्भक्तैस्सिद्धिकारिभिः ।।\nमद्भक्तप्रवरश्चैव मद्भक्तवर दायकः ।। ३३ ।।\nनन्दीश्वर उवाच ।।\nएतावदुक्त्वा भगवान् पक्षिराजो महाबलः ।।\nपश्यतां सर्वदेवानान्तत्रैवान्तरधीयत ।। ३४ ।।\nवीरभद्रोऽपि भगवान्गणाध्यक्षो महाबलः ।।\nनृसिंहकृत्तिं निष्कृष्य समादाय ययौ गिरिम् ।। ३५ ।।\nनृसिंहकृत्तिवसनस्तदाप्रभृति शंकरः ।।\nतद्वक्त्रं मुण्डमालायां नायकत्वेन कल्पितम् ।। ३६ ।।\nततो देवा निरातङ्का कीर्त्तयन्तः कथामिमाम् ।।\nविस्मयोत्फुल्लनयना जग्मुः सर्वे यथागतम् ।। ३७ ।।\nय इदम्परमाख्यानं पुण्यं वेदरसान्वितम् ।।\nपठति शृणुयाच्चैव सर्व्वान्कामानवाप्नुयात् ।। ३८ ।।\nधन्यं यशस्यमायुष्यमारोग्यम्पुष्टिवर्द्धनम् ।।\nसर्वविघ्रप्रशमनं सर्वव्याधिविनाशनम् ।। ३९ ।।\nदुःखप्रशमनं वाञ्छासिद्धिदं मंगलालयम् ।।\nअपमृत्युहरं बुद्धिप्रदं शत्रुविनाशनम् ।।3.12.४०।।\nइदन्तु शरभाकारं परं रूपम्पिनाकिनः ।।\nप्रकाशनीयं भक्तेषु शंकरस्य चरेषु वै ।। ४१ ।।\nतैरेव पठितव्यं च श्रोतव्यं च शिवात्मभिः ।।\nनवधा भक्तिदं दिव्यमन्तःकरणबुद्धिदम् ।।४२।।\nशिवोत्सवेषु सर्वेषु चतुर्दश्यष्टमीषु च ।।\nपठेत्प्रतिष्ठाकाले तु शिवसन्निधिकारणम् ।। ४३ ।।\nचौरव्याघ्रनृसिंहात्मकृत राजभयेषु च ।।\nअन्येषूत्पातभूकम्पदस्य्वादिपांसुवृष्टिषु ।। ४४ ।।\nउल्कापाते महावाते विनावृष्ट्यतिवृष्टिषु ।।\nपठेद्यः प्रयतो विद्वाञ् शिवभक्तो दृढव्रतः ।। ४५ ।।\nयः पठेच्छृणुयाद्वापि निष्कामो व्रतमैश्वरम् ।।\nरुद्रलोकं समासाद्य रुद्रस्यानुचरो भवेत् ।। ४६ ।।\nरुद्रलोकमनुप्राप्य रुद्रेण सह मोदते ।।\nततस्सायुज्यमाप्नोति शिवस्य कृपया मुने ।। ४७ ।।\nइति श्रीशिवमहापुराणे तृतीयायां शतरुद्रसंहितायां शरभावतारवर्णनं नाम द्वादशोऽध्यायः ।। १२ ।।"
  }
]
[
  {
    "text": "तमागतन्ततो दृष्ट्वा ध्यानं कृत्वा शिवस्य सः ।।\nगत्वा तत्रार्जुनस्तेन युद्धं चक्रे सुदारुणम् ।।१।।\nगणैश्च विविधैस्तीक्ष्णैरायुधैस्तं न्यपीडयत् ।।\nतैस्तदा पीडितः पार्थः सस्मार स्वामिनं शिवम् ।।२।।\nअर्जुनश्च तदा तेषां बाणावलिमथाच्छिनत् ।।\nयदायुद्धं च तैः क्षिप्तं ततः शर्वं परामृशत् ।।३।।\nपीडितास्ते गणास्तेन ययुश्चैव दिशो दश ।।\nगणेशा वारितास्ते च नाजग्मुस्स्वामिनम्प्रति ।।४।।\nशिवश्चैवार्जुनश्चैव युयुधाते परस्परम् ।।\nनानाविधैश्चायुधैर्हि महाबलपराक्रमौ ।।५।।\nशिवोऽपि मनसा नूनं दयां कृत्वार्जुनं ह्यगात् ।।\nअर्जुनश्च दृढं तत्र प्रहारं कृतवांस्तदा ।। ६ ।।\nआयुधानि शिवस्सो वै ह्यर्जुनस्याच्छिनत्तदा ।।\nकवचानि च सर्वाणि शरीरं केवलं स्थितम्।। ७ ।।\nतदार्जुनः शिवं स्मृत्वा मल्लयुद्धं चकार सः ।।\nवाहिनीपतिना तेन भयात्क्लिष्टोपि धैर्यवान् ।।८।।\nतद्युद्धेन मही सर्वा चकंपे ससमुद्रका ।।\nदेवा दुःखं समापन्नः किं भविष्यति वा पुनः ।।९।।\nएतस्मित्रंतरे देवः शिवो गगनमास्थितः ।।\nयुद्धं चकार तत्रस्थस्सोर्जुनश्च तथाऽकरोत्।।3.41.१०।।\nउड्डीयोड्डीय तौ युद्धं चक्रतुर्देवपार्थिवौ।।\nदेवाश्च विस्मयं प्रापू रणं दृष्ट्वा तदाद्भुतम् ।।११।।\nअथार्जुनोत्तरे ज्ञात्वा स्मृत्वा शिवपदांबुजम्।।\nदधार पादयोस्तं वै तद्ध्यानादाप्तसद्बलः ।।१२।।\nधृत्वा पादौ तदा तस्य भ्रामयामास सोर्जुनः ।।\nविजहास महादेवो भक्तवत्सल ऊतिकृत् ।।१३।।\nदातुं स्वदासतां तस्मै भक्तवश्यतया मुने ।।\nशिवेनैव कृतं ह्येतच्चरितन्नान्यथा भवेत् ।।१४।।\nपश्चाद्विहस्य तत्रैव शंकरो रूपम द्भुतम् ।।\nदर्शयामास सहसा भक्तवश्यतया शुभम् ।। १५ ।।\nयथोक्तं वेदशास्त्रेषु पुराणे पुरुषोत्तमम्।।\nव्यासोपदिष्टं ध्यानाय तस्य यत्सर्वसिद्धिदम् ।। १६ ।।\nतद्दृष्ट्वा सुंदरं रूपं ध्यानप्राप्तं शिवस्य तु ।।\nबभूव विस्मितोतीव ह्यर्जुनो लज्जितः स्वयम् ।। १७ ।।\nअहो शिवश्शिवस्सोय यो मे प्रभुतया वृतः ।।\nत्रिलोकेशः स्वयं साक्षाद्धा कृतं किं मयाऽधुना ।। १८।।\nप्रभोर्बलवती माया मायिनामपि मोहिनी ।।\nकिं कृतं रूपमाच्छाद्य प्रभुणा छलितो ह्यहम् ।। १९ ।।\nधियेति संविचार्य्यैव साञ्जलिर्नतमस्तकः ।।\nप्रणनाम प्रभुं प्रीत्या तदोवाच स खिन्नधीः ।।3.41.२०।।\nअर्जुन उवाच ।। देवदेव महादेव करुणाकर शंकर।।\nममापराधः सर्वेश क्षन्तव्यश्च त्वया पुनः ।।२१।।\nकिं कृतं रूपमाच्छाद्य च्छलितोऽस्मि त्वयाधुना ।।\nधिङ् मां समरकर्तारं स्वामिना भवता प्रभो।।२२।।\nनन्दीश्वर उवाच।।\nइत्येवं पाण्डवस्सोथ पश्चात्तापमवाप सः ।।\nपादयोर्निपपाताशु शंकरस्य महाप्रभोः ।।२३।।\nअथेश्वरः प्रसन्नात्मा प्रत्युवाचार्जुनं च तम् ।।\nसमाश्वास्येति बहुशो महेशो भक्तवत्सलः ।। २४ ।।\nशंकर उवाच ।।\nन खिद्य पार्थ भक्तोसि मम त्वं हि विशेषतः।।\nपरीक्षार्थं मया तेऽद्य कृतमेवं शुचञ्जहि ।। २५ ।।\nनंदीश्वर उवाच ।।\nइत्युक्त्वा तं स्वहस्ताभ्यामुत्थाप्य प्रभुरर्जुनम् ।।\nविलज्जं कारयामास गणैश्च स्वामिनो गणैः ।। २६ ।।\nपुनश्शिवोऽर्जुनम्प्राह पाण्डवं वीरसम्मतम् ।।\nहर्षयन् सर्वथा प्रीत्या शंकरो भक्तवत्सलः ।। २७।।\nशिव उवाच ।।\nहे पार्थ पाण्डवश्रेष्ठ प्रसन्नोस्मि वरं वृणु ।।\nप्रहारैस्ताडनैस्तेऽद्य पूजनम्मानितम्मया ।। २८ ।।\nइच्छया च कृतं मेऽद्य नापराधस्तवाधुना ।।\nनादेयं विद्यते तुभ्यं यदिच्छसि वृणीष्व तत्।।२९।।\nते शत्रुषु यशोराज्यस्थापनाय शुभं कृतम् ।।\nएतद्दुःखं न कर्तव्यं वैक्लव्यं च त्यजाखिलम् ।।3.41.३०।।"
  },
  {
    "text": "नन्दीश्वर उवाच ।।\nइत्युक्तस्त्वर्जुनस्तेन प्रभुणा शंकरेण सः।।\nउवाच शंकरं भक्त्या सावधानतया स्थितः ।।३१।।\nअर्जुन उवाच ।।\nभक्तप्रियस्य शम्भोस्ते सुप्रभो किं समीहितम्।।\nवर्णनीयं मया देव कृपालुस्त्वं सदाशिव ।। ३२ ।।\nइत्युक्त्वा संस्तुतिं तस्य शंकरस्य महाप्रभोः ।।\nचकार पाण्डवस्सोथ सद्भक्तिं वेदसंमताम् ।।३३।।\nअर्जुन उवाच।।\nनमस्ते देवदेवाय नमः कैलासवासिने ।।\nसदाशिव नमस्तुभ्यं पञ्चवक्त्राय ते नमः ।।३४।।\nकपर्दिने नमस्तुभ्यन्त्रिनेत्राय नमोऽस्तु ते।।\nमनः प्रसन्नरूपाय सहस्रवदनाय च ।। ३५ ।।\nनीलकंठ नमस्तेस्तु सद्योजाताय वै नमः ।।\nवृषध्वज नमस्तेस्तु वामांगगिरिजाय च।।३६।।\nदशदोष नमस्तुभ्यन्नमस्ते परमात्मने ।।\nडमरुकपालहस्ताय नमस्ते मुण्डमालिने ।। ३७ ।।\nशुद्धस्फटिकसंकाशशुद्धकर्पूरवर्ष्मणे ।।\nपिनाकपाणये तुभ्यन्त्रिशूलवरधारिणे ।।३८।।\nव्याघ्रचर्मोत्तरीयाय गजाम्बरविधारिणे ।।\nनागांगाय नमस्तुभ्यं गंगाधर नमोस्तु ते।। ३९ ।।\nसुपादाय नमस्तेऽस्तु आरक्तचरणाय च ।।\nनन्द्यादिगणसेव्याय गणेशाय च ते नमः ।। 3.41.४० ।।\nनमो गणेशरूपाय कार्तिकेयानुगाय च ।।\nभक्तिदाय च भक्तानां मुक्तिदाय नमोनमः ।। ४१ ।।\nअगुणाय नमस्तेस्तु सगुणाय नमोनमः ।।\nअरूपाय सरूपाय सकलायाकलाय च ।। ४२ ।।\nनमः किरातरूपाय मदनुग्रहकारिणे ।।\nयुद्धप्रियाय वीराणां नानालीलानुकारिणे ।। ४३ ।।\nयत्किंचिद्दृश्यते रूपन्तत्तेजस्तावकं स्मृतम् ।।\nचिद्रूपस्त्वं त्रिलोकेषु रमसेन्वयभेदतः ।। ४४ ।।\nगुणानान्ते न संख्यास्ति यथा भूरजसामिह ।।\nआकाशे तारकाणां हि कणानां वृष्ट्यपामपि।।४५।।\nन ते गुणास्तु संख्यातुं वेदा वै सम्भवन्ति हि ।।\nमन्दबुद्धिरहं नाथ वर्णयामि कथम्पुनः ।।४६।।\nसोसि योसि नमस्तेऽस्तु कृपां कर्तुमिहार्हसि।।\nदासोहं ते महेशान स्वामी त्वं मे महेश्वर।।४७।।\nनन्दीश्वर उवाच ।।\nइति श्रुत्वा वचस्तस्य पुनः प्रोवाच शंकर ।।\nसुप्रसन्नतरो भूत्वा विहसन्प्रभुरर्जुनम् ।।४८।।\nशंकर उवाच।।\nवचसा किम्बहूक्तेन शृणुष्व वचनम्मम ।।\nशीघ्रं वृणु वरम्पुत्र सर्वन्तच्च ददामि ते ।।४९।।\nनन्दीश्वर उवाच।।\nइत्युक्तश्चार्जुनस्तेन प्रणिपत्य सदाशिवम् ।।\nसाञ्जलिर्नतकः प्रेम्णा प्रोवाच गद्गदाक्षरम् ।। 3.41.५० ।।\nअर्जुन उवाच ।।\nकिं ब्रूयां त्वं च सर्वेषामन्तर्यामितया स्थितः ।।\nतथापि वर्णितं मेऽद्य श्रूयतां च त्वया विभो ।।५१।।\nशत्रूणां संकटं यच्च तद्गतन्दर्शनात्तव।।\nऐहिकीं च परां सिद्धिम्प्राप्नुयां वै तथा कुरु ।। ५२ ।।\nनन्दीश्वर उवाच ।।\nइत्युक्त्वा तं नमस्कृत्य शंकरम्भक्तवत्सलम् ।।\nनतस्कन्धोऽर्जुनस्तत्र बद्धाञ्जलिरुपस्थितः ।। ५३ ।।\nशिवोपि च तथाभूतञ्ज्ञात्वा पाण्डवमर्जुनम् ।।\nनिजभक्तवरं स्वामी महातुष्टो बभूव ह ।। ५४ ।।\nअस्त्रम्पाशुपतं स्वीयन्दुर्जयं सर्वदाखिलैः ।।\nददौ तस्मै महेशानो वचनश्चेदमब्रवीत् ।। ५५ ।।\nशिव उवाच ।।\nस्वं महास्त्रम्मया दत्तन्दुर्जयस्त्वम्भविष्यति ।।\nअनेन सर्वशत्रूणां जयकृत्यमवाप्नुहि ।। ५६ ।।\nकृष्णं च कथयिष्यामि साहाय्यन्ते करिष्यति ।।\nस वै ममात्मभूतश्च मद्भक्तः कार्य्यकारकः ।। ५७ ।।\nमत्प्रभावान्भारत त्वं राज्यन्निकण्टकं कुरु ।।\nधर्म्यान्नानाविधान्भ्रात्रा कारय त्वं च सर्वदा ।। ५८ ।।\nनन्दीश्वर उवाच ।।\nइत्युक्त्वा निजहस्तं च धृत्वा शिरसि तस्य सः ।।\nपूजितो ह्यर्जुनेनाशु शंकरोन्तरधीयत ।। ५९ ।।\nअथार्जुनः प्रसन्नात्मा प्राप्यास्त्रं च वरं प्रभोः ।।\nजगाम स्वाश्रमे मुख्यं स्मरन्भक्त्या गुरुं शिवम् ।। 3.41.६० ।।\nसर्व्वे ते भ्रातरः प्रीतास्तन्वः प्राणमिवागतम् ।।\nमिलित्वा तं सुखं प्रापुर्द्रौपदी चाति सुव्रता ।। ६१ ।।\nशिवं परं च सन्तुष्टम्पाण्डवाः सर्व एव हि ।।\nनातृप्यन्सर्ववृत्तान्तं श्रुत्वा हर्षमुपागताः ।। ६२ ।।\nआश्रमे पुष्पवृष्टिश्च चन्दनेन समन्विता ।।\nपपात सुकरार्थं च तेषाञ्चैव महात्मनाम् ।।६३।।\nधन्यं च शंकरं चैव नमस्कृत्य शिवम्मुदा ।।\nअवधिं चागतं ज्ञात्वा जयश्चैव भविष्यति ।। ६४ ।।\nएतस्मिन्नन्तरे कृष्णश्श्रुत्वार्जुनमथागतम्।।\nमेलनाय समायातश्श्रुत्वा सुखमुपागतः ।।६५।।\nअतश्चैव मयाख्यातः शंकरः सर्वदुःखहा ।।\nस सेव्यते मया नित्यं भवद्भिरपि सेव्यताम् ।। ६६ ।।\nइत्युक्तस्ते किराताह्वोवतारश्शंकस्य वै ।।\nतं श्रुत्वा श्रावयन्वापि सर्वान्कामानवाप्नुयात्।।६७।।\nइत्यष्टाशीत्यवताराः (८८)\nइति श्रीशिवमहापुराणे तृतीयायां शतरुद्रसंहितायां किरातेश्वरावतारवर्णनं नामैकचत्वारिंशोऽध्यायः ।।४१।।"
  }
]
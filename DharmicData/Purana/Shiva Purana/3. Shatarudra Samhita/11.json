[
  {
    "text": "नंदीश्वर उवाच ।।\nएवमभ्यर्थितो देवैर्मतिं चक्रे कृपा लयः ।।\nमहातेजो नृसिंहाख्यं संहर्त्तुं परमेश्वरः ।। १ ।।\nतदूर्द्ध्वं स्मृतवान्रुद्रो वीरभद्रम्महाबलम् ।।\nआत्मनो भैरवं रूपं प्राह प्रलयकारकम् ।। २ ।।\nआजगाम ततस्सद्यो गणानामग्रणीर्हसन् ।।\nसाट्टहासैर्गणवरैरुत्पतद्भिरितस्ततः ।। ३ ।।\nनृसिंहरूपैरत्युग्रैः कोटिभिः परिवारितः ।।\nमाद्यद्भिरभितो वीरैर्नृत्यद्भिश्च मुदान्वितैः ।। ४ ।।\nक्रीडद्भिश्च महावीरैर्ब्रह्माद्यैः कन्दुकैरिव ।।\nअदृष्टपूर्वैरन्यैश्च वेष्टितो वीरवन्दितः ।।५।।\nकल्पान्तज्वलनज्वालो विलसल्लोचनत्रयः ।।\nअशस्त्रो हि जटाजूटी ज्वलद्बालेन्दुमण्डितः ।।६।।\nबालेन्दुवलया कारतीक्ष्णदंष्ट्रांकुरद्वयः ।।\nआखण्डलधनुःखण्डसंनिभभ्रूलतान्वितः ।।७।।\nमहाप्रचण्डहुङ्कारबधिरीकृतदिङ्मुखः ।।\nनीलमेघाञ्जन श्यामो भीषणः श्मश्रुलोद्भुतः ।। ८ ।।\nवाद्यखण्डमखण्डाभ्यां भ्रामयंस्त्रिशिखं मुहुः ।।\nवीरभद्रोऽपि भगवान्वरशक्तिविजृम्भितः ।। ९ ।।\nस्वयं विज्ञापयामास किमत्र स्मृतिकारणम् ।।\nआज्ञापय जगत्स्वामिन् प्रसादः क्रियताम्मयि ।। 3.11.१० ।।\nनन्दीश्वर उवाच ।।\nइत्याकर्ण्य महेशानो वीरभद्रोक्तमादरात् ।।\nविलोक्य वचनम्प्रीत्या प्रोवाच खल दण्डधृक् ।। ११ ।।\n।। शंकर उवाच ।।\nअकाले भयमुत्पन्नं देवानामपि भैरवम् ।।\nज्वलितस्य नृसिंहाग्निश्शमयैनं दुरासदम् ।।१२।।\nसान्त्वयन्बोधयादौ तं तेन किन्नोपशाम्यति ।।\nततो मत्परमं भावं भैरवं सम्प्रदर्शय ।। १३ ।।\nसूक्ष्मं संहृत्य सूक्ष्मेण स्थूलं स्थूलेन तेजसा ।।\nवक्त्रमानाय कृत्तिं च वीरभद्र ममाज्ञया ।। १४ ।।\nनन्दीश्वर उवाच ।।\nइत्यादिष्टो गणाध्यक्षो प्रशान्तं वपुरास्थितः।।\nजगाम रंहसा तत्र यत्रास्ते नरकेसरी ।। १५ ।।\nततस्तम्बोधयामास वीरभद्रो हरो हरिम् ।।\nउवाच वाक्यमीशानः पितापुत्रमिवौरसम् ।। १६ ।।\nवीरभद्र उवाच ।।\nजगत्सुखाय भगवन्नवतीर्णोसि माधव ।।\nस्थित्यर्थं त्वं प्रयुक्तोऽसि परेशः परमेष्ठिना ।।१७।।\nजन्तुचक्रं भगवता प्रच्छिन्नं मत्स्यरूपिणा ।।\nपुच्छेनैव समाबध्य भ्रमन्नेकार्णवे पुरा।।१८।।\nबिभर्षि कर्मरूपेण वाराहेणोद्धृता मही ।।\nअनेन हरिरूपेण हिरण्यकशिपुर्हतः ।।१९।।\nवामनेन बलिर्बद्धस्त्वया विक्रमता पुनः ।।\nत्वमेव सर्व्वभूतानां प्रभवः प्रभुरव्ययः ।।3.11.२०।।\nयदायदा हि लोकस्य दुःखं किञ्चित्प्रजायते ।।\nतदातदावतीर्णस्त्वं करिष्यसि निरामयम्।।२१।।\nनाधिकस्त्वत्समोऽप्यस्ति हरे शिवपरायणः ।।\nत्वया वेदाश्च धर्माश्च शुभमार्गे प्रतिष्ठिताः ।।२२।।\nयदर्थमवतारोऽयं निहतस्स हि दानवः ।।\nहिरण्यकशिपुश्चैव प्रह्लादोऽपि सुरक्षितः ।।२३।।\nअतीव घोरं भगवन्नरसिंहवपुस्तव ।।\nउपसंहर विश्वात्मंस्त्वमेव मम सन्निधौ ।।२४।।\nनन्दीश्वर उवाच ।।\nइत्युक्तो वीरभद्रेण नृसिंहः शान्तया गिरा ।।\nततोऽधिकं महाघोरं कोपञ्चक्रे महामदः ।। २५ ।।\nउवाच च महाघोरं कठिनं वचनन्तदा ।।\nवीरभद्रम्महावीरं दंष्ट्राभिर्भीषयन्मुने ।। २६ ।।\nनृसिंह उवाच ।।\nआगतोसि यतस्तत्र गच्छ त्वम्मा हितं वद ।।\nइदानीं संहरिष्यामि जगदेतच्चराचरम् ।। २७ ।।\nसंहर्तुर्न हि संहारः स्वतो वा परतोऽपि वा ।।\nशासितम्मम सर्व्वत्र शास्ता कोऽपि न विद्यते ।।२८।।\nमत्प्रसादेन सकलमभयं हि प्रवर्त्तते ।।\nअहं हि सर्वशक्तीनां प्रवर्तकनिवर्तकः ।। २९ ।।\nयद्यद्विभूतिमत्सत्त्वं श्रीमदूर्जितमेव वा ।।\nतत्तद्विद्धि गणाध्यक्ष मम तेजोविजृम्भितम् ।। 3.11.३० ।।\nदेवतापरमार्थज्ञं मामेव परमम्विदुः ।।\nमदंशाश्शक्तिसम्पन्ना ब्रह्मशक्रादयस्सुराः ।।३१।।\nमन्नाभिकमलाज्जातः पुरा ब्रह्मा जगत्करः ।।\nसर्वाधिकस्स्वतन्त्रश्च कर्ता हर्ताखिलेश्वरः ।।३२।।\nइदन्तु मत्परं तेजः किं पुनः श्रोतुमिच्छसि ।।\nअतो मां शरणम्प्राप्य गच्छ त्वं विगतज्वरः ।। ३३ ।।\nअवेहि परमं भावमिदम्भूतं गणेश्वर ।।\nमामकं सकलं विश्वं सदेवासुरमानुषम् ।।३४।।\nकालोऽस्म्यहं लोकविनाशहेतुर्लोकान्समाहर्तुमहम्प्रवृत्तः ।।\nमृत्योर्मृत्युं विद्धि मां वीरभद्र जीवन्त्येते मत्प्रसादेन देवाः ।३५।।\nनन्दीश्वर उवाच ।। ।।\nसाहङ्कारं वचः श्रुत्वा हरेरमितविक्रमः ।।\nविहस्योवाच सावज्ञन्ततो विस्फुरिताधरः ।। ३६ ।\nवीरभद्र उवाच ।।\nकिन्न जानासि विश्वेशं संहर्तारम्पिनाकिनम् ।।\nअसद्वादो विवादश्च विनाशस्त्वयि केवलः ।। ३७ ।।\nतवान्योन्यावताराणि कानि शेषाणि साम्प्रतम् ।।\nकृतानि येन केनैव कथाशेषो भविष्यति ।। ३८ ।।\nदोषं तं वद येन त्वमवस्थामीदृशी गतः ।।\nतेन संहारदक्षेण दक्षिणाशेषमेष्यसि ।।३९ ।।\nप्रकृतिस्त्वं पुमान्रुद्रस्त्वयि वीर्य्यं समाहितम् ।।\nत्वन्नाभिपङ्कजाज्जातः पञ्च वक्त्रः पितामहः ।। 3.11.४० ।।\nजगत्त्रयीसर्जनार्थं शंकरं नीललोहितम् ।।\nललाटेऽचिन्तयत्सोयन्तपस्युग्रे च संस्थितः ।। ४१ ।।\nतल्ललाटादभूच्छम्भुः सृष्ट्यर्थे तेन भूषणम् ।।\nअतोऽहं देवदेवस्य तस्य भैरवरूपिणः ।। ४२ ।।\nत्वत्संहारे नियुक्तोऽस्मि विनयेन बलेन च ।।\nदेवदेवेन रुद्रेण सकलप्रभुणा हरे ।। ४३ ।।\nएकं रक्षो विदार्यैव तच्छक्तिकलया युतः ।।\nअहंकारावलेपेन गर्जसि त्वमतन्द्रितः ।। ४४ ।।\nउपकारो हि साधूनां सुखाय किल संमतः ।।\nउपकारो ह्यसाधूनामपकाराय केवलम् ।। ४५ ।।\nयन्नृसिंह महेशानं पुनर्भूतं तु मन्यसे ।।\nतर्ह्यज्ञानी महागर्वी विकारी सर्वथा भवान् ।। ४६ ।।\nन त्वं स्रष्टा न संहर्ता भर्तापि न नृसिंहक ।।\nपरतन्त्रो विमूढात्मा न स्वतन्त्रो हि कुत्रचित् ।। ४७ ।।\nकुलालचक्रवच्छक्त्या प्रेरितोसि पिनाकिना ।।\nनानावतारकर्ता त्वं तदधीनस्सदा हरे ।। ४८ ।।\nअद्यापि तव निक्षिप्तं कपालं कूर्मरूपिणः ।।\nहर हारलतामध्ये दग्धः कश्चिन्न बध्यते ।। ४९ ।।\nविस्मृतिः किं तदंशेन दंष्ट्रोत्पातनपीडितम् ।।\nवाराहविघ्नहस्तेऽद्य याक्रोशन्तारकारिणा ।। 3.11.५० ।।\nदग्धोसि पश्य शूलाग्रे विष्वक्सेनच्छलाद्भवान् ।।\nदक्षयज्ञे शिरश्छिन्नं मया तेजःस्वरूपिणा ।। ५१ ।।\nअद्यापि तव पुत्रस्य ब्रह्मणः पञ्चमं शिरः ।।\nछिन्नं न सज्जितं भूयो हरे तद्विस्मृतन्त्वया ।।५२।।\nनिर्जितस्त्वं दधीचेन संग्रामे समरुद्गणः ।।\nकण्डूयमाने शिरसि कथं तद्विस्मृतन्त्वया ।। ५३ ।।\nचक्रं विक्रमतो यस्य चक्रपाणे तव प्रियम् ।।\nकुतः प्राप्तं कृतं केन त्वया तदपि विस्मृतम् ।। ५४ ।।\nये मया सकला लोका गृहीतास्त्वं पयोनिधौ ।।\nनिद्रापरवशश्शेषे स कथं सात्त्विको भवान् ।।५५।।\nत्वदादिस्तम्बपर्यन्तं रुद्रशक्तिविजृम्भितम् ।।\nशक्तिमानभितस्त्वं च ह्यनलात्त्वं विमोहितः ।।५६।।\nतत्तेजसो हि माहात्म्यं पुमान्द्र ष्टुन्न हि क्षमः ।।\nअस्थूला ये प्रपश्यन्ति तद्विष्णोः परमम्पदम् ।।५७।।\nद्यावापृथिव्या इन्द्राग्नेर्यमस्य वरुणस्य च ।।\nध्वान्तोदरे शशांके च जनित्वा परमेश्वरः ।। ५८ ।।\nकालोसि त्वं महाकालः कालकालो महेश्वर ।।\nअतस्त्वमुग्रकलया मृत्योर्मृत्युर्भविष्यसि ।। ५९ ।।\nस्थिरोद्य त्वक्षरो वीरो वीरो विश्वावकः प्रभुः ।।\nउपहन्ता ज्वरं भीमो मृगः पक्षी हिरण्मयः ।। 3.11.६० ।।\nशास्ता शेषस्य जगतस्तत्त्वं नैव चतुर्मुखः ।।\nनान्ये च केवलं शम्भुस्सर्वशास्ता न संशयः ।६१।।\nइत्थं सर्वं समालोक्य संहारात्मानमात्मना ।।\nन विनष्टन्त्वमात्मानं कुरु हे नृहरेऽबुध ।।६२।।\nनो चेदिदानीं क्रोधस्य महाभैरवरूपिणः ।।\nवज्राशनिरिव स्थाणौ त्वयि मृत्युः पतिष्यति ।। ६३ ।।\nनन्दीश्वर उवाच।।\nइत्युक्त्वा वीरभद्रोपि विररामाकुतोभयः ।।\nदृष्ट्वा नृसिंहाभिप्रायं क्रोधमूर्त्तिश्शिवस्य सः ।। ६४ ।।\nइति श्रीशिवमहापुराणे तृतीयायां शतरुद्रसंहितायां शरभावतारवर्णनं नामैकादशोऽध्यायः ।। ११ ।।"
  }
]
[
  {
    "text": "।। नन्दिकेश्वर उवाच ।।\nतत्र गत्वा मुनेऽहं वै स्थित्वैकान्तस्थले सुधीः ।।\nअतपं तप उग्रं सन्मुनीनामपि दुष्करम् ।।१।।\nहृत्पुण्डरीकसुषिरे ध्यात्वा देवं त्रियम्बकम् ।।\nत्र्यक्षं दशभुजं शान्तं पञ्चवक्त्रं सदा शिवम् ।। २ ।।\nरुद्रजाप्यमकार्षं वै परमध्यानमास्थितः ।।\nसरितश्चोत्तरे पुण्ये ह्येकचित्तः समाहितः ।।३।।\nतस्मिञ्जाप्येऽथ संप्रीतः स्थितं मां परमेश्वरः ।।\nतुष्टोऽब्रवीन्महादेवः सोमः सोमार्द्धभूषणः ।।४।।\nशिव उवाच।।\nशैलादे वरदोहं ते तपसानेन तोषितः ।।\nसाधु तप्तं त्वया धीमन् ब्रूहि यत्ते मनोगतम् ।।५।।\nस एवमुक्तो देवेन शिरसा पादयोर्नतः।।\nअस्तवं परमेशानं जराशोकविनाशनम्।।६।।\nअथ मां नन्दिनं शम्भुर्भक्त्या परामया युतम् ।।\nअश्रुपूर्णेक्षणं सम्यक् पादयोः शिरसा नतम् ।।७।।\nउत्थाय परमेशानः पस्पर्श परमार्तिहा।।\nकराभ्यां संमुखाभ्यान्तु संगृह्य वृषभध्वजः ।।८।।\nनिरीक्ष्य गणपांश्चैव देवीं हिमवतः सुताम् ।।\nउवाच मां कृपादृष्ट्या समीक्ष्य जगताम्पतिः ।। ९ ।।\nवत्स नन्दिन्महाप्राज्ञ मृत्योर्भीतिः कुतस्तव ।।\nमयैव प्रेषितौ विप्रौ मत्समस्त्वं न संशयः ।।3.7.१०।।\nअमरो जरया त्यक्तोऽदुःखी गणपतिः सदा ।।\nअव्ययश्चाक्षयश्चेष्टः स पिता स सुहृज्जनः ।। ११ ।।\nमद्बलः पार्श्वगो नित्यं ममेष्टो भवितानिशम् ।।\nन जरा जन्म मृत्युर्वै मत्प्रसादाद्भविष्यति ।। १२ ।।\nनन्दीश्वर उवाच ।।\nएवमुक्त्वा शिरोमालां कुशेशयमयीं निजाम्।।\nसमुन्मुच्य बबन्धाशु मम कण्ठे कृपानिधिः।।१३।।\nतयाहं मालया विप्र शुभया कण्ठसक्तया।।।\nत्र्यक्षो दशभुजश्चासं द्वितीय इव शङ्कर।।१४।।\nतत एव समादाय हस्तेन परमेश्वरः।।\nउवाच ब्रूहि किं तेऽद्य ददामि वरमुत्तमम्।।१५।।\nततो जटाश्रितं वारि गृहीत्वा हार निर्मलम् ।।\nउक्त्वा नन्दी भवेतीह विससर्ज वृषध्वजः ।। १६ ।।\nततः पञ्चमिता नद्यः प्रावर्तत शुभावहाः।।\nसुतोयाश्च महावेगा दिव्य रूपा च सुन्दरी ।।१७।।\nजटोदका त्रिस्रोताश्च वृषध्वनिरितीव हि।।\nस्वर्णोदका जम्बुनदी पञ्चनद्यः प्रकीर्तिताः ।।१८।।\nएतत्पञ्चनदं नाम शिवपृष्ठतमं शुभम्।।\nजपेश्वरसमीपे तु पवित्रं परमं मुने ।। १९ ।।\nयः पञ्चनदमासाद्य स्नात्वा जप्त्वेश्वरेश्वरम्।।\nपूजयेच्छिवसायुज्यं प्रयात्येव न संशयः ।।3.7.२०।।\nअथ शम्भुरुवाचोमामभिषिञ्चामि नन्दिनम्।\nगणेन्द्रं व्याहरिष्यामि किं वा त्वं मन्यसेऽव्यये ।। २१ ।।\nउमोवाच ।।\nदातुमर्हसि देवेश नन्दिने परमेश्वर ।।\nमहाप्रियतमो नाथ शैलादिस्तनयो मम ।। २२ ।।\nनन्दीश्वर उवाच ।।\nततस्स शङ्करः स्वीयान्सस्मार गणपान्वरान् ।।\nस्वतन्त्रः परमेशानस्सर्वदो भक्तवत्सलः ।।२३।।\nस्मरणादेव रुद्रस्य सम्प्राप्ताश्च गणेश्वराः ।।\nअसङ्ख्याता महामोदाश्शङ्कराकृतयोऽखिलाः ।। २४ ।।\nते गणेशाश्शिवं देवीं प्रणम्याहुः शुभं वचः ।।\nते प्रणम्य करौ बद्ध्वा नतस्कन्धा महाबलाः ।। २५ ।।\nगणेशा ऊचुः ।।\nकिमर्थं च स्मृता देव ह्याज्ञापय महाप्रभो ।।\nकिङ्करान्नः समायातांस्त्रिपुरार्दन कामद ।।२६।।\nकिं सागराञ्शोषयामो यमं वा सह किंकरैः ।।\nहन्मो मृत्युं महामृत्युं विशेषं वृद्धपद्मजम् ।। २७ ।।\nबद्ध्वेन्द्रं सह देवैश्च विष्णुं वा पार्षदैः सह।।\nआनयामः सुसंकुद्धान्दैत्यान्वा दानवैः सह ।। २८ ।।\nकस्याद्य व्यसनं घोरं करिष्यामस्तवाज्ञया ।।\nकस्य वाद्योत्सवो देव सर्वकामसमृद्धये ।। २९ ।।\nनन्दीश्वर उवाच ।।\nइत्याकर्ण्य वचस्तेषां गणानां वीरवादिनाम् ।।\nउवाच तान्स प्रशंस्य गणेशान्परमेश्वरः ।।3.7.३०।।\nशिव उवाच।।\nनन्दीश्वरोयं पुत्रो मे सर्वेषामीश्वरेश्वरः।।\nप्रियो गणामग्रणीस्सर्वैः क्रियतां वचनं मम।।३१।।\nसर्वे प्रीत्याभिषिञ्चध्वं मद्गणानां गतिम्पतिम् ।।\nअद्यप्रभृति युष्माकमयं नन्दीश्वरः प्रभुः ।।३२।।\nनन्दीश्वर उवाच ।।\nएवमुक्ताः शङ्करेण गणपास्सर्व्व एव ते ।।\nएवमस्त्विति सम्प्रोच्य सम्भारानाहरँस्ततः ।। ३३ ।।\nततो देवाश्च सेन्द्राश्च नारायणमुखास्तथा ।।\nमुनयः सर्वतो लोका आजग्मुर्मुदिताननाः ।। ३४ ।।\nपितामहोपि भगवन्नियोगाच्छङ्करस्य वै ।।\nचकार नंदिनस्सर्व्वमभिषेकं समाहितः ।। ३५ ।।\nततो विष्णुस्ततश्शक्रो लोकपालास्तथैव च ।।\nऋषयस्तुष्टुवुश्चैव पितामहपुरोगमाः ।। ३६ ।।\nस्तुतिमत्सु ततस्तेषु विष्णुः सर्वजगत्पतिः ।।\nशिरस्यञ्जलिमाधाय तुष्टाव च समाहितः ।। ३७ ।।\nप्राञ्जलिः प्रणतो भूत्वा जयशब्दं चकार च ।।\nततो गणाधिपास्सर्व्वे ततो देवास्ततोऽसुराः ।। ३८ ।।\nएवं स्तुतश्चाभिषिक्तो देवैस्स ब्रह्मकैस्तदा ।।\nनन्दीश्वरोहं विप्रेन्द्र नियोगात्प रमेशितुः ।। ३९ ।।\nउद्वाहश्च कृतस्तत्र नियोगात्परमेष्ठिनः ।।\nमहोत्सवयुतः प्रीत्या विष्णुब्रह्मादिभिर्मम ।। 3.7.४० ।।\nमरुतां च सुता देवी सुयशास्तु मनोहरा ।।\nपत्नी सा मेऽभवद्दिव्या मनोनयननन्दिनी ।। ४१ ।।\nलब्धं शशिप्रभं छत्रं तया तत्र विभूषितम् ।।\nचामरैश्चामरासक्तहस्ताग्रैः स्त्रीगणैर्युतम् ।।४२।।\nसिंहासनं च परमं तया चाधिष्ठितं मया।।\nअलंकृतो महालक्ष्म्या मुकुटाद्यैस्सुभूषणैः ।।४३।।\nलब्धो हारश्च परमो देव्याः कण्ठगतस्तथा ।।\nवृषेन्द्रश्च शितो नागस्सिंहस्सिंहध्वजस्तथा ।। ४४ ।।\nरथश्च हेमहारश्च चन्द्रबिंबसमः शुभः ।।\nअन्यान्यपि च वस्तूनि लब्धानि हि मया मुने ।। ४५।।\nएवं कृतविवाहोऽहं तया पत्न्या महामुने ।।\nपादौ ववन्दे शम्भोश्च शिवाया ब्रह्मणो हरेः ।।४६।।\nतथाविधं त्रिलोकेशस्सपत्नीकं च माम्प्रभुः ।।\nप्रोवाच परया प्रीत्या स शिवो भक्तवत्सलः ।।४७।।\nईश्वर उवाच ।।\nशृणु सत्पुत्र तातस्त्वं सुयशेयन्तव प्रिया ।।\nददामि ते वरम्प्रीत्या यत्ते मनसि वाञ्छितम् ।।४८।।\nसदाहन्तव नन्दीश सन्तुष्टोऽस्मि गणेश्वर ।।\nदेव्या च सहितो वत्स शृणु मे परमं वचः ।। ४९ ।।\nसदेष्टश्च विशिष्टश्च परमैश्वर्य्यसंयुतः।।\nमहायोगी महेष्वासः स पिता स पितामहः ।। 3.7.५० ।।\nअजेयस्सर्वजेता च सदा पूज्यो महाबलः ।।\nअहं यत्र भवांस्तत्र यत्र त्वं तत्र चाप्यहम् ।। ५१ ।।\nअयं च ते पिता पुत्र परमैश्वर्य्यसंयुतः ।।\nभविष्यति गणाध्यक्षो मम भक्तो महाबलः ।।५२।।\nपितामहोऽपि ते वत्स तथास्तु नियमा इमे ।।\nमत्समीपं गमिष्यन्ति मया दत्तवरास्तथा ।।५३।।\nनन्दीश्वर उवाच।।\nततो देवी महाभागा नन्दिनं वरदाब्रवीत्।।\nवरं ब्रूहीति  माम्पुत्र सर्व्वान्कामान्यथेसितान् ।। ५४ ।।\nतच्छ्रुत्वा वचनं देव्याः प्रावोचत्साञ्जलिस्तदा।।\nभक्तिर्भवतु मे देवि पादयोस्ते सदा वरा ।। ५५ ।।\nश्रुत्वा मम वचो देवी ह्येवमस्त्विति साब्रवीत्।।\nसुयशां  ताञ्च सुप्रीत्या नन्दिप्रियतमां शिवाम् ।।५६।।\nदेव्युवाच ।।\nवत्से वरं यथेष्टं हि त्रिनेत्रा जन्मवर्जिता ।।\nपुत्रपौत्रेस्तु भक्तिर्मे तथा च भर्तुरेव हि ।। ५७ ।।\nनन्द्युवाच ।।\nतदा ब्रह्मा च विष्णुश्च सर्व्वे देवगणाश्च वै ।।\nताभ्यां वरान्ददुः प्रीत्या सुप्रसन्नाश्शिवाज्ञया।।५८।।\nसान्वयं मां गृहीत्वेशस्ततस्सम्बन्धिबान्धवैः।।\nआरुह्य वृषमीशानो गतो देव्या निजं गृहम्।।५९।।\nविष्ण्वादयः सुरास्सर्व्वे प्रशंसन्तो ह्यमी तदा।।\nस्वधामानि ययुः प्रीत्या संस्तुवन्तः शिवं शिवम् ।। 3.7.६० ।।\nइति ते कथितो वत्स स्वावतारो महामुने ।।\nसदानन्दकरः पुंसां शिवभक्तिप्रवर्द्धनः ।। ६१ ।।\nय इदन्नन्दिनो जन्म वरदानन्तथा मम ।।\nअभिषेकं विवाहं च शृणुयाच्छ्रावयेत्तथा ।। ६२ ।।\nपठेद्वा पाठयेद्वापि श्रद्धावान्भक्तिसंयुतः ।।\nइह सर्व्वसुखम्भुक्त्वा परत्र लभते गतिम् ।।६३।।\nइति श्रीशिवमहापुराणे तृतीयायां शतरुद्रसंहितायां नन्दिकेश्वरावताराभिषेकविवाह वर्णनं नाम सप्तमोऽध्यायः।।७।।इति त्रिचत्वारिंशोवतारः ।।४३।।"
  }
]
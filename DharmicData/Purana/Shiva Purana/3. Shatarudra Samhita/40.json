[
  {
    "text": "नन्दीश्वर उवाच ।।\nसनत्कुमार सर्वज्ञ शृणु लीलाम्परात्मनः ।।\nभक्तवात्सल्यसंयुक्तां तद्दृढत्वविदर्भिताम् ।।१।।\nशिवोप्यथ स्वभृत्यं वै प्रेषयामास स द्रुतम् ।।\nबाणार्थे च तदा तत्रार्जुनोपि समगात्ततः ।। २ ।।\nएकस्मिन् समये प्राप्तौ बाणार्थं तद्गणार्जुनौ ।।\nअर्जुनस्तं पराभर्त्स्य स्वबाणं चाग्रहीत्तदा।।३।।\nगण प्रोवाच तं तत्र किमर्थं गृह्यते शरः ।।\nबाणश्चैवास्मदीयो वै मुच्यतां ऋषिसत्तम ।। ४ ।।\nइत्युक्तस्तेन भिल्लस्य गणेन मुनिसत्तमः।।\nसोर्जुनः शंकरं स्मृत्वा वचनं च तमब्रवीत् ।। ५ ।।\nअर्जुन उवाच ।।\nअज्ञात्वा किंच वदसि मूर्खोसि त्वं वनेचर ।।\nबाणश्च मोचितो मेऽद्य त्वदीयश्च कथं पुनः ।।६।।\nरेखारूपं च पिच्छानि मन्नामांकित एव च ।।\nत्वदीयश्च कथं जातः स्वभावो दुस्त्यजस्तव ।।७।।\n।। नन्दीश्वर उवाच ।।\nइत्येवन्तद्वचः श्रुत्वा विहस्य स गणेश्वरः ।।\nअर्जुनं ऋषिरूपं तं भिल्लो वाक्यमुपाददे ।। ८ ।।\nतापस श्रूयतां रे त्वं न तपः क्रियते त्वया ।।\nवेषतश्च तपस्वी त्वं न यथार्थं छलायते ।। ९ ।।\nतपस्वी च कथं मिथ्या भाषते कुरुते नरः ।।\nनैकाकिनं च मां त्वं च जानीहि वाहिनीपतिम् ।। 3.40.१० ।।\nबहुभिर्वनभिल्लैश्च युक्तः स्वामी स आसत ।।\nसमर्थस्सर्वथा कर्तुं विग्रहानुग्रहौ पुनः ।। ११ ।।\nवर्तते तस्य वाणीयं यो नीतश्च त्वयाधुना ।।\nअयं बाणश्च ते पार्श्वे न स्थास्यति कदाचन ।। १२ ।।\nतपःफलं कथं त्वं च हातुमिच्छसि तापस ।।\nचौर्य्याच्छलार्द्यमानाच्च विस्मयात्सत्य भञ्जनात् ।।१३।।\nतपसा क्षीयते सत्यमेतदेव मया श्रुतम् ।।\nतस्माच्च तपसस्तेद्य भविष्यति फलं कुतः ।।१४।।\nतस्माच्च मुच्यते बाणात्कृतघ्नस्त्वं भविष्यसि ।।\nममैव स्वामिनो बाणस्तवार्थे मोचितो ध्रुवम् ।। १५ ।।\nशत्रुश्च मारितस्तेन पुनर्बाणश्च रक्षितः ।।\nअत्यन्तं च कृतघ्नोसि तपोशुभकरस्तथा ।। १६ ।।\nसत्यं न भाषसे त्वं च किमतः सिद्धिमिच्छसि ।।\nप्रयोजनं चेद्बाणेन स्वामी च याच्यतां मम ।। १७ ।।\nईदृशांश्च बहून्बाणांस्तदा दातुं क्षमः स्वयम् ।।\nराजा च वर्तते मेऽद्य किं त्वेवं याच्यते त्वया।।१८।।\nउपकारं परित्यज्य ह्यपकारं समीहसे।।\nनैतद्युक्तं त्वयाद्यैव क्रियते त्यज चापलम् ।। १९ ।।\nनन्दीश्वर उवाच ।।\nइत्येवं वचनन्तस्य श्रुत्वा पार्थोर्जुनस्तदा ।।\nक्रोधं कृत्वा शिवं स्मृत्वा मितं वाक्यमथाब्रवीत्।। 3.40.२० ।।\n।। अर्जुन उवाच ।।\nशृणु भिल्ल प्रवक्ष्यामि न सत्यं तव भाषणम् ।।\nयथा जातिस्तथा त्वां च जानामि हि वनेचर ।। २१ ।।\nअहं राजा भवांश्चौरः कथं युद्धप्रयुक्तता ।।\nयुद्धं मे सबलैः कार्यं नाधमैर्हि कदाचन ।। २२ ।।\nतस्मात्ते च तथा स्वामी भविष्यति भवादृशः ।।\nदातारश्च वयं प्रोक्ताश्चौरा यूयं वनेचराः ।। २३ ।।\nकथं याच्यो मया भिल्लराज एवं च साम्प्रतम् ।।\nत्वमेव याचसे नैव बाणं मां किं वनेचरः ।। २४ ।।\nददामि ते तथा बाणान्सन्ति मे बहवो ध्रुवम् ।।\nराजा च ग्रहणं चैव न दास्यति तथा भवेत् ।। २५ ।।\nकिम्पुनश्च तथा बाणान्प्रयच्छामि वनेचर ।।\nयदि मे या चिकीर्षा स्यात्कथं नागम्यतेऽधुना ।। २६ ।।\nयथागच्छतु ते भर्ता किमर्थं भाषतेऽधुना ।।\nआगत्य च मया सार्द्धं जित्वा युद्धे च माम्पुनः ।। २७ ।।\nनीत्वा बाणमिमं भिल्ल स्वामी ते वाहिनीपतिः।।\nनिजालयं सुखं यातु विलंबः क्रियते कथम्।।२८।।\nनन्दीश्वर उवाच।।\nमहेश्वरकृपाप्राप्तसद्बलस्यार्जुनस्य हि।।\nइत्येतद्वचनं श्रुत्वा भिल्लो वाक्यमथाब्रवीत्।।२९।।\nभिल्ल उवाच।।\nअज्ञोसि त्वं ऋषिर्नासि मरणं त्वीहसे कथम्।।\nदेहि बाणं सुखन्तिष्ठ त्वन्यथा क्लेशभाग्भवेः ।।3.40.३०।।\nनन्दीश्वर उवाच ।।\nइत्युक्तस्तेन भिल्लेन शिवसच्छक्तिशोभिना ।।\nगणेन पाण्डवस्तं च प्राह स्मृत्वा च शङ्करम् ।। ३१ ।।\nअर्जुन उवाच।।\nमद्वाक्यन्तत्त्वतो भिल्ल शृणु त्वं च वनेचर।।\nआगमिष्यति ते स्वामी दर्शयिष्ये फलन्तदा ।।३२।।\nन शोभते त्वया युद्धं करिष्ये स्वामिना तव।।\nउपहासकरं ज्ञेयं युद्धं सिंहसृगालयोः ।।३३।।\nश्रुतं च मद्वचस्तेऽद्य द्रक्ष्यसि त्वं महाबलम् ।।\nगच्छ स्वस्वामिनं भिल्ल यथेच्छसि तथा कुरु ।। ३४ ।।\nनन्दीश्वर उवाच ।।\nइत्युक्तस्तु गतस्तत्र भिल्लः पार्थेन वै मुने ।।\nशिवावतारो यत्रास्ते किरातो वाहिनीपतिः ।।३५।।\nअथार्जुनस्य वचनं भिल्लनाथाय विस्तरात्।।\nसर्वं निवेदयामास तस्यै भिल्लपरात्मने ।।३६।।\nस किरातेश्वरः श्रुत्वा तद्वचो हर्षमागतः।।\nआजगाम स्वसैन्येन शंकरो भिल्लरूपधृक् ।। ३७ ।।\nअर्जुनश्च तदा सेनां किरातस्य च पाण्डवः।।\nदृष्ट्वा गृहीत्वा सशरन्धनुः सन्मुख आययौ ।।३८।।\nअथो किरातश्च पुनः प्रेषयामास तं चरम्।।\nतन्मुखेन जगौ वाक्यम्भारताय महात्मने ।। ३९ ।।\nकिरात उवाच ।।\nपश्य सैन्यं तपस्विस्त्वं मुञ्च बाणं व्रजाधुना ।।\nमरणं स्वल्पकार्यार्थं कथमिच्छसि साम्प्रतम्।।3.40.४०।।\nभ्रातरस्तव दुःखार्त्ताः कलत्रं च ततः परम् ।।\nपृथिवी हस्ततस्तेद्य यास्यतीति मतिर्मम ।।४१।।\n।। नन्दीश्वर उवाच ।।\nइत्युक्तं परमेशेन पार्थदार्ढ्यपरीक्षया ।।\nसर्वथार्जुनरक्षार्थं धृतरूपेण शंभुना ।। ४२ ।।\nइत्युक्तस्तु तदागत्य सगणश्शंकरश्च तत् ।।\nविस्तराद्वृत्तमखिलमर्जुनाय न्यवेदयत् ।।४३।।\nतच्छ्रुत्वा तु पुनः प्राह प्रार्थस्तं दूतमागतम् ।।\nवाहिनीपतये वाच्यम्विपरीतम्भविष्यति ।।४४।।\nयद्यहं चैव ते बाणं यच्छामि च मदीयकम् ।।\nकुलस्य दूषणं चाहं भविष्यामि न संशयः ।। ४५ ।।\nभ्रातरश्चैव दुखार्ताः भवन्तु च तथा ध्रुवम् ।।\nविद्याश्च निष्फलाः स्युस्तास्तस्मादागच्छ वै ध्रुवम् ।। ४६ ।।\nसिंहश्चैव शृगालाद्वा भीतो नैव मया श्रुतः ।।\nतथा वनेचराद्राजा न बिभेति कदाचन ।। ४७ ।।\nनन्दीश्वर उवाच ।।\nइत्युक्तस्तं पुनर्गत्वा स्वामिनं पाण्डवेन सः ।।\nसर्वं निवेदयामास तदुक्तं हि विशेषतः ।। ४८ ।।\nअथ सोपि किराताह्वो महादेवस्ससैन्यकः ।।\nतच्छ्रुत्वा सैन्यसंयुक्तो ह्यर्जुनं चागमत्तदा ।।४९।।\nइति श्रीशिवमहापुराणे तृतीयायां शतरुद्रसंहितायाम किरातावतारवर्णने भिल्लार्जुनसंवादोनाम चत्वारिंशोऽध्यायः ।।४०।।"
  }
]
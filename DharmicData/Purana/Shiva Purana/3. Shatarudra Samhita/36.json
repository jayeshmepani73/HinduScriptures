[
  {
    "text": "नन्दीश्वर उवाच ।।\nसनत्कुमार सर्वज्ञ शिवस्य परमात्मनः ।।\nअवतारं शृणु विभोरश्वत्थामाह्वयं परम् ।। १ ।।\nबृहस्पतेर्महाबुद्धेर्देवर्षेरंशतो मुने ।।\nभरद्वाजात्समुत्पन्नो द्रोणोऽयोनिज आत्मवान् ।। २ ।।\nधनुर्भृतां वरः शूरो विप्रर्षिस्सर्वशास्त्रवित् ।।\nबृहत्कीर्तिर्महातेजा यः सर्वास्त्रविदुत्तमः ।। ३ ।।\nधनुर्वेदे च वेदे च निष्णातं यं विदुर्बुधाः।।\nवरिष्ठं चित्रकर्माणं द्रोणं स्वकुलवर्धनम् ।।४।।\nकौरवाणां स आचर्य्यं आसीत्स्वबलतो द्विज ।।\nमहारथिषु विख्यातः षट्सु कौरवमध्यतः ।।५।।\nसाहाय्यार्थं कौरवाणां स तेपे विपुलन्तपः ।।\nशिवमुद्दिश्य पुत्रार्थं द्रोणाचार्य्यो द्विजोत्तमः ।।६।।\nततः प्रसन्नो भगवाच्छंकरो भक्तवत्सलः।।\nआविर्बभूव पुरतो द्रोणस्य मुनिसत्तम।।७।।\nतन्दृष्ट्वा स द्विजो द्रोणस्तुष्टावाशु प्रणम्य तम् ।।\nमहाप्रसन्नहृदयो नतकस्सुकृताञ्जलिः ।।८।।\nतस्य स्तुत्या च तपसा सन्तुष्टः शंकर प्रभुः।।\nवरम्ब्रूहीति चोवाच द्रोणन्तं भक्तवत्सलः।।९।।\nतच्छ्रुत्वा शम्भुवचनं द्रोणः प्राहाथ सन्नतः।।\nस्वांशजन्तनयन्देहि सर्वाजेयम्महाबलम्।।3.36.१०।।\nतच्छ्रुत्वा द्रोणवचनं शम्भुः प्रोचे तथास्त्विति ।।\nअभूदन्तर्हितस्तात कौतुकी सुखकृन्मुने ।।११।।\nद्रोणोऽपगच्छत्स्वन्धाम महाहृष्टो गतभ्रमः ।।\nस्वपत्न्यै कथयामास तद्वृतं सकलं मुदा ।। १२ ।।\nअथावसरमासाद्य रुद्रः सर्वान्तकः प्रभुः ।।\nस्वांशेन तनयो जज्ञे द्रोणस्य स महाबलः।।। १३ ।।\nअश्वत्थामेति विख्यातस्तस्य बभूव क्षितौ मुने ।।\nप्रवीरः कंजपत्राक्षश्शत्रुपक्षक्षयङ्करः ।। १४ ।।\nयो भारते रणे ख्यातः पितुराज्ञामवाप्य च ।।\nसहायकृद्बभूवात कौरवाणां महाबलः ।। १५ ।।\nयमाश्रित्य महावीरं कौरवास्सुम हाबलाः ।।\nभीष्मादयो बभूवुस्तेऽजेया अपि दिवौकसाम् ।। १६ ।।\nयद्भयात्पाण्डवास्सर्वे कौरवाञ्जेतुमक्षमाः ।।\nआसन्नष्टामहावीरा  अपि सर्वे च कोविदाः ।। १७ ।।\nकृष्णोपदेशतश्शम्भोस्तपः कृत्वातिदारुणम् ।।\nप्राप्य चास्त्रं शम्भुवराज्जिग्ये तानर्जुनस्ततः ।।१८।।\nअश्वत्थामा महावीरो महादेवांशजो मुने ।।\nतदापि तद्भक्तिवशः स्वप्रतापमदर्शयत् ।। १९ ।।\nविनाश्य पाण्डवसुताञ्छिक्षितानपि यत्नतः ।।\nकृष्णादिभिर्महावीरैरनिवार्य्यबलः परैः ।। 3.36.२० ।।\nपुत्रशोकेन विकलमापतन्तं तमर्जुनम् ।।\nरथेनाच्युतवंतं हि दृष्ट्वा स च पराद्रवत् ।। २१ ।।\nअस्त्रं ब्रह्मशिरो नाम तदुपर्य्यसृजत्स हि ।।\nततः प्रादुरभूत्तेजः प्रचण्डं सर्वतो दिशम् ।।२२ ।।\nप्राणापदमभिप्रेक्ष्य सोर्जुनः क्लेशसंयुतः ।।\nउवाच कृष्णं विक्लान्तो नष्टतेजा महाभयः ।।२३।।\nअर्जुन उवाच ।।\nकिमिदं स्वित्कुतो वेति कृष्ण कृष्ण न वेद्म्यहम् ।।\nसर्वतोमुखमायाति तेजश्चेदं सुदु्स्सहम् ।।२४।।\nनन्दीश्वर उवाच ।।\nश्रुत्वार्जुनवचश्चेदं स कृष्णश्शैवसत्तमः ।।\nदध्यौ शिवं सदारं च प्रत्याहार्जुनमादरात् ।।२५।।\nकृष्ण उवाच ।।\nवेत्थेदन्द्रोणपुत्रस्य ब्राह्ममस्त्रं महोल्बणम् ।।\nन  ह्यस्यान्यतमं किञ्चिदस्त्रं प्रत्यवकर्शनम्।।२६।।\nशिवं स्मर द्रुतं शम्भुं स्वप्रभुम्भक्तरक्षकम् ।।\nयेन दत्तं हि ते स्वास्त्रं सर्वकार्य्यकरम्परम् ।।२७।।\nजह्यस्त्रतेज उन्नद्धन्त्वन्तच्छैवास्त्रतेजसा ।।\nइत्युक्त्वा च स्वयं कृष्णश्शिवन्दध्यौ तदर्थकः ।।२८।।\nतच्छ्रुत्वा कृष्णवचनं पार्थस्स्मृत्वा शिवं हृदि ।।\nस्पृष्ट्वापस्तं\nप्रणम्याशु चिक्षेपास्त्रन्ततो मुने ।।२९।।\nयद्यप्यस्त्रं ब्रह्मशिरस्त्वमोघञ्चाप्रतिक्रियम् ।।\nशैवास्त्रतेजसा सद्यस्समशाम्यन्महामुने ।।3.36.३०।।\nमंस्था मा ह्येतदाश्चर्य्यं सर्वचित्रमये शिवे ।।\nयस्स्वशक्त्याखिलं विश्वं सृजत्यवति हन्त्यजः ।। ३१ ।।\nअश्वत्थामा ततो ज्ञात्वा वृत्तमेतच्छिवांशजः ।।\nशैवन्न विव्यथे किञ्चिच्छिवेच्छातुष्टधीर्मुने ।। ३२ ।।\nअथ द्रौणिरिदं विश्वं कृत्स्नं कर्तुमपाण्डवम्।।\nउत्तरागर्भगं बालं नाशितुम्मन आदधे ।।३३।।\nब्रह्मास्त्रमनिवार्य्यं तदन्यैरस्त्रैर्महाप्रभम् ।।\nउत्तरागर्भमुद्दिश्य चिक्षेप स महाप्रभुः ।। ३४ ।।\nततश्च सोत्तरा जिष्णुवधूर्विकलमानसा ।।\nकृष्णन्तुष्टाव लक्ष्मीशन्दह्यमाना तदस्त्रतः ।। ३५ ।।\nततः कृष्णः शिवं ध्यात्वा हृदा नुत्वा प्रणम्य च ।।\nअपाण्डवमिदं कर्तुं द्रौणेरस्त्रमबुध्यत ।। ३६ ।।\nस्वरक्षार्थेन्द्रदत्तेन तदस्त्रेण सुवर्चसा ।।\nसुदर्शनेन तस्याश्च व्यधाद्रक्षां शिवाज्ञया ।। ३७ ।।\nस्वरूपं शंकरादेशात्कृतं शैववरेण ह ।।\nकृष्णेन चरितं ज्ञात्वा विमनस्कः शनैरभूत् ।। ३८ ।।\nततस्स कृष्णः प्रीतात्मा पाण्डवान्सकलानपि ।।\nअपातयत्तदंघ्र्योस्तु तुष्टये तस्य शैवराट् ।। ३९ ।।\nअथ द्रौणिः प्रसन्नात्मा पाण्डवान्कृष्णमेव च ।।\nनानावरान्ददौ प्रीत्या सोऽश्वत्थामानुगृह्य च ।। 3.36.४० ।।\nइत्थं महेश्वरस्तात चक्रे लीलाम्पराम्प्रभुः ।।\nअवतीर्य्य क्षितौ द्रौणिरूपेण मुनिसत्तम ।। ४१ ।।\nशिवावतारोऽश्वत्थामा महाबलपराक्रमः ।।\nत्रैलोक्यमुखदोऽद्यापि वर्तते जाह्नवीतटे ।। ४२ ।।\nअश्वत्थामावतारस्ते वर्णितश्शंकर प्रभोः ।।\nसर्वसिद्धिकरश्चापि भक्ताभीष्टफलप्रदः ।। ४३ ।।\nय इदं शृणुयाद्भक्त्या कीर्तयेद्वा समाहितः ।।\nस सिद्धिम्प्राप्नुयादिष्टामन्ते शिवपुरं व्रजेत् ।। ४४ ।।\nइति श्रीशिवमहापुराणे तृतीयायां शतरुद्रसंहितायामश्वत्थामशिवावतारवर्णनं नाम षट्त्रिंशोऽध्यायः ।।३६।।"
  }
]
[
  {
    "text": "नन्दीश्वर उवाच ।।\nशृणु प्राज्ञ किराताख्यमवतारम्पिनाकिनः ।।\nमूकं च हतवान्प्रीतो योऽर्जुनाय वरन्ददौ ।।१।।\nसुयोधनजितास्ते वै पाण्डवाः प्रवराश्च ते।।\nद्रौपद्या च तया साध्व्या द्वैताख्यं वनमाययुः ।। २ ।।\nतत्रैव सूर्य्यदत्तां वै स्थालीं चाश्रित्य ते तदा ।।\nकालं च वाहयामासुस्सुखेन किल पाण्डवाः ।। ३ ।।\nछलार्थं प्रेरितस्तेन दुर्वासा मुनिपुङ्गवः ।।\nसुयोधनेन विप्रेन्द्र पाण्डवान्तिकमादरात् ।। ४ ।।\nछात्रैः स्वैर्वायुतैस्सार्द्धं ययाचे तत्र तान्मुदा ।।\nभोज्यं चित्तेप्सितं वै स तेभ्यश्चैव समागतः ।।५।।\nस्वीकृत्य पाण्डवैस्तैस्तैः स्नानार्थं प्रेषितास्तदा ।।\nदुर्वासःप्रमुखाश्चैव मुनयश्च तपस्विनः ।।६।।\nअथ ते पाण्डवाः सर्वे अन्नाभावान्मुनीश्वर ।।\nदुःखिताश्च तदा प्राणांस्त्यक्तुं चित्ते समादधुः ।।७।।\nद्रौपद्या च स्मृतः कृष्ण आगतस्तत्क्षणादपि ।।\nशाकं च भक्षयित्वा तु तेषां तृप्तिं समादधत्।।८।।\nदुर्वासाश्च तदा शिष्यांस्तृप्ताञ्ज्ञात्वा ययौ पुनः ।।\nपाण्डवाः कृच्छ्रनिर्मुक्ताः कृष्णस्य कृपया तदा ।।९।।\nअथ ते पाण्डवाः कृष्णं पप्रच्छुः किम्भविष्यति ।।\nबलवाञ्छत्रुरुत्पन्नः किं कार्य्यन्तद्वद प्रभो ।।3.37.१०।।\nनन्दीश्वर उवाच ।।\nइति पृष्ठस्तदा तैस्तु श्रीकृष्णः पाण्डवैर्मुने ।।\nस्मृत्वा शिवपदाम्भोजौ पाण्डवानिदमब्रवीत् ।। ११ ।।\nश्रीकृष्ण उवाच ।।\nश्रूयतां पाण्डवाः श्रेष्ठाः श्रुत्वा कर्तव्यमेव हि ।।\nमद्वृत्तान्तं विशेषेण शिवसेवासमन्वितम् ।।१२।।\nद्वारकां च मया गत्वा शत्रूणां विजिगीषया।।\nविचार्य्य चोपदेशांश्च उपमन्योर्महात्मनः ।। १३ ।।\nमया ह्याराधितः शम्भुः प्रसन्नः परमेश्वरः ।।\nबटुके पर्वतश्रेष्ठे सप्तमासं सुसेवितः ।। १४ ।।\nइष्टान्कामानदान्मह्यं विश्वेशश्च स्वयं स्थितः ।।\nतत्प्रभावान्मया सर्वसामर्थ्यं लब्धमुत्तमम् ।।१५।।\nइदानीं सेव्यते देवो भुक्तिमुक्ति फलप्रदः ।।\nयूयं सेवत तं शम्भुमपि सर्वसुखावहम् ।।१६।।\nनन्दीश्वर उवाच ।।\nइत्युक्त्वान्तर्दधे कृष्ण आश्वास्याथ च पाण्डवान् ।।\nद्वारकामगमच्छीघ्रं स्मरच्छिवपदाम्बुजम् ।। १७ ।।\nपाण्डवा अथ भिल्लं च प्रेषयामासुरोजसा ।।\nगुणानां च परीक्षार्थं तस्य दुर्योधनस्य च।। १८ ।।\nसोपि सर्वं च तत्रत्यन्दुर्योधनगुणोदयम् ।।\nसमीचीनं च तज्ज्ञात्वापुनः प्राप प्रभून्प्रति।। १९ ।।\nतदुक्तन्ते निशम्यैवं दुखम्प्रापुर्मुनीश्वर ।।\nपरस्परं समूचुस्ते पाण्डवा अतिदुःखिताः ।।3.37.२०।।\nकिङ्कर्तव्यं क्व गन्तव्यमस्माभिरधुना युधि।।\nसमर्था अपि वै सर्वे सत्यपाशेन यन्त्रिताः ।।२१।।\nनन्दीश्वर उवाच ।।\nएतस्मिन्समये व्यासो भस्मभूषितमस्तकः ।।\nरुद्राक्षाभरणश्चायाज्जटाजूटविभूषितः ।।२२।।\nपञ्चाक्षरं जपन्मंत्रं शिवप्रेमसमाकुलः ।।\nतेजसां च स्वयंराशिस्साक्षाद्धर्म इवापरः ।।२३।।\nतन्दृष्ट्वा ते तदा प्रीता उत्थाय पुरतः स्थिताः ।।\nदत्त्वासनं तदा तस्मै कुशाजिनसुशोभितम् ।।२४।।\nतत्रोपविष्टं तं व्यासं पूजयन्ति स्म हर्षिताः।।\nस्तुतिं च विविधां कृत्वा धन्याः स्म इति वादिनः ।। २५ ।।\nतपश्चैव सुसन्तप्तं दानानि विविधानि च ।।\nतत्सर्वं सफलं जातं तृप्तास्ते दर्शनात्प्रभो ।।२६।।\nदुःखं  च दूरतो जातन्दर्शनात्ते पितामह ।।\nदुष्टैश्चैव महादुःखं दत्तं नः क्रूरकर्मभिः ।।२७ ।।\nश्रीमतान्दर्शने जाते दुःखं चैव गमिष्यति ।।\nकदाचिन्न गतं तत्र निश्चयोयं विचारितः ।। २८ ।।\nमहतामाश्रमे प्राप्ते समर्थे सर्वकर्मणि ।।\nयदि दुःखं न गच्छेतु दैवमेवात्र कारणम्।। २९ ।।\nनिश्चयेनैव गच्छेतु दारिद्यं दुःखकारणम् ।।\nमहतां च स्वभावोयं कल्पवृक्षसमो मतः ।। 3.37.३० ।।\nतद्गुणानेव गणयेन्महतो वस्तुमात्रतः ।।\nआश्रयस्य वशादेव पुंसो वै जायते प्रभो ।।३१।।\nलघुत्वं च महत्त्वं च नात्र कार्य्या विचारणा ।।\nउत्तमानां स्वभावोयं यद्दीनप्रतिपालनम् ।। ३२ ।।\nरंकस्य लक्षणं लोके ह्यतिश्रेयस्करं मतम् ।।\nपुरोऽस्य परयत्नो वै सुजनानां च सेवनम् ।। ३३ ।।\nअतः परं च भाग्यं वै दोषश्चैव न दीयताम् ।।\nएतस्मात्कारणात्स्वामिंस्त्वयि दृष्टो शुभन्तदा ।। ३४ ।।\nत्वदागमनमात्रेण सन्तुष्टानि मनांसि नः ।।\nदिशोपदेशं येनाशु दुःखं नष्टम्भवेच्च नः ।।३५।।\nनन्दीश्वर उवाच ।।\nइत्येतद्वचनं श्रुत्वा पाण्डवानां महामुनिः ।।\nप्रसन्नमानसो भूत्वा व्यासश्चैवाब्रवीदिदम् ।।३६ ।।\nहे पाण्डवाश्च यूयं वै न कष्टं कर्तुमर्हथ ।।\nधन्याः स्थ कृतकृत्याः स्थ सत्यं नैव विलोपितम्।।३७।।\nसुजनानां स्वभावोयं प्राणान्तेऽपि सुशोभनः ।।\nधर्मं त्यजन्ति नैवात्र सत्यं सफलभाजनम् ।। ३८ ।।\nअस्माकं चैव यूयं च ते चापि समताङ्गताः ।।\nतथापि पक्षपातो वै धर्मिष्ठानां मतो बुधैः ।। ३९ ।।\nधृतराष्ट्रेन दुष्टेन प्रथमं च ह्यचक्षुषा ।।\nधर्मस्त्यक्तः स्वयं लोभाद्युष्माकं राज्यमाहृतम् ।।3.37.४०।।\nतस्य यूयं च ते चापि पुत्रा एव न संशयः।।\nपितर्य्युपरते बाला अनुकंप्या महात्मनः ।।४१।।\nपश्चात्पुत्रश्च तेनैव वारितो न कदाचन ।।\nअनर्थो नैव जायेत यच्चैवं च कृतन्तदा।।४२।।\nअतः परं च यज्जातं तज्जातं नान्यथाभवेत् ।।\nअयन्दुष्टो भवन्तश्च धर्मिष्ठाः सत्यवादिनः ।।४३।।\nतस्मादन्ते च तस्यैवाशुभं हि भविता धुवम् ।।\nयच्चैव वापितं बीजं तत्प्ररोहो भवेदिह ।। ४४ ।।\nतस्माद्दुःखं न कर्तव्यं भवद्भिः सर्वथा ध्रुवम् ।।\nभविष्यति शुभं वो हि नात्र कार्य्या विचारणा ।।४५।।\n।। नन्दीश्वर उवाच।।\nइत्युक्त्वा पाण्डवाः सर्वे तेन व्यासेन प्रीणिताः।।\nयुधिष्ठिरमुखास्ते च पुनरेवाब्रुवन्वचः ।।४६।।\nपाण्डवा ऊचुः ।।\nसत्यमुक्तन्त्वया नाथ दुष्टैर्दुःखं निरंतरम् ।।\nदुष्टात्मभिर्वने चापि दीयते हि मुहुर्मुहुः ।।४७।।\nतन्नाशयाशुभम्मेद्य किंचिद्देयं शुभं विभो ।।\nकृष्णेन कथितं पूर्वमाराध्यश्शङ्करस्सदा ।। ४८ ।।\nप्रमादश्च कृतोऽस्माभिस्तद्वचश्शिथिलीकृतम्।।\nस देवमार्गस्तु पुनरिदानीमुपदिश्यताम् ।।४९।।\nनन्दीश्वर उवाच।।\nइत्येतद्वचनं श्रुत्वा व्यासो हर्षसमन्वितः ।।\nउवाच पाण्डवान्प्रीत्या स्मृत्वा शिवपदांबुजम् ।। 3.37.५० ।।\nव्यास उवाच ।।\nश्रूयतां वचनं मेद्य पांडवा धर्मबुद्धयः ।।\nसत्यमुक्तं तु कृष्णेन मया संसेव्यते शिवः ।।५१ ।।\nभवद्भिः सेव्यतां प्रीत्या सुखं स्यादतुलं सदा ।।\nसर्वदुःखं भवत्येव शिवाऽसेवात एव हि ।। ५२ ।।\n।। नंदीश्वर उवाच ।।\nअथ पंचसु तेष्वेव विचार्य्य शिवपूजने ।।\nअर्जुनं योग्यमुच्चार्य व्यासो मुनिवरस्तथा ।। ५३ ।।\nतपःस्थानं विचार्य्यैवं ततस्स मुनिसत्तमः ।।\nपाण्डवान्धर्मसन्निष्ठान्पुनरेवाब्रवीदिदम् ।। ५४ ।।\n।। व्यास उवाच ।।\nश्रूयताम्पाण्डवास्सर्वे कथयामि हितं सदा ।।\nशिवं सर्वं परं दृष्ट्वा परं ब्रह्म सताङ्गतिम् ।।५५।।\nब्रह्मादित्रिपरार्द्धान्तं यत्किंचिद्दृश्यते जगत् ।।\nतत्सर्वं शिवरूपं च पूज्यन्ध्येयं च तत्पुनः ।। ५६ ।।\nसर्वेषां चैव सेष्योसौ शङ्करस्सर्वदुःखहा ।।\nशिवः स्वल्पेन कालेन संप्रसीदति भक्तितः ।।५७।।\nसुप्रसन्नो महेशो हि भक्तेभ्यः सकलप्रदः ।।\nभुक्तिं मुक्तिमिहामुत्र यच्छतीति सुनिश्चितम् ।। ५८ ।।\nतस्मात्सेव्यस्सदा शभ्भुर्भुक्तिमुक्तिफलेप्सुभिः ।।\nपुरुषश्शङ्करः साक्षाद्दुष्टहन्ता सतांगतिः ।।५९।।\nपरन्तु प्रथमं शक्रविद्यां दृढमना जपेत् ।।\nक्षत्रियस्य पराख्यस्य चेदमेव समाहितम् ।।3.37.६०।।\nअतोर्जुनश्च प्रथमं शक्रविद्यां जपेद्दृढः ।।\nकरिष्यति परीक्षाम्प्राक् संतुष्टस्तद्भविष्यति ।। ६१ ।।\nसुप्रसन्नश्च विघ्नानि संहरिष्यति सर्वदा ।।\nपुनश्चैवं शिवस्यैव वरं मन्त्रं प्रदास्यति ।। ६२ ।।\nनन्दीश्वर उवाच ।।\nइत्युक्त्वार्जुनमाहूयोपेन्द्रविद्यामुपादिशत् ।।\nस्नात्वा च प्राङ्मुखो भूत्वा जग्राहार्जुन उग्रधीः ।। ६३ ।।\nपार्थिवस्य विधानं च तस्मै मुनिवरो ददौ ।।\nप्रत्युवाच च तं व्यासो धनंजयमुदारधीः ।। ६४ ।।\nव्यास उवाच ।।\nइतो गच्छाधुना पार्थ इन्द्रकीले सुशोभने ।।\nजाह्नव्याश्च समीपे वै स्थित्वा सम्यक् तपः कुरु ।। ६५ ।।\nअदृश्या चैव विद्या स्यात्सदा ते हितकारिणी ।।\nइत्याशिषन्ददौ तस्मै ततः प्रोवाच तान्मुनिः ।। ६६ ।।\nधर्म्ममास्थाय सर्वं वै तिष्ठन्तु नृपसत्तमाः ।।\nसिद्धिः स्यात्सर्वथा श्रेष्ठा नात्र कार्या विचारणा ।। ६७ ।।\nनन्दीश्वर उवाच ।।\nइति दत्त्वाशिषन्तेभ्यः पाण्डवेभ्यो मुनीश्वरः ।।\nस्मृत्वा शिवपदाम्भोजं व्यासश्चान्तर्दधे क्षणात् ।। ६८ ।।\nइति श्रीशिवमहापुराणे तृतीयायां शतरुद्रसंहितायां किरातावतारवर्णनप्रसंगेऽर्जुनाय व्यासोपदेशवर्णनं नाम सप्तत्रिंशोऽध्यायः ।।३७।।"
  }
]
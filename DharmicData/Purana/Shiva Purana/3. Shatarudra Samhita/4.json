[
  {
    "text": "नन्दीश्वर उवाच ।।\nसनत्कुमार सर्वज्ञ चरितं शांकरं मुदा ।।\nरुद्रेण कथितं प्रीत्या ब्रह्मणे सुखदं सदा ।। १ ।।\nशिव उवाच ।।\nसप्तमे चैव वाराहे कल्पे मन्वन्तराभिधे ।।\nकल्पेश्वरोऽथ भगवान्सर्वं लोकप्रकाशनः ।। २ ।।\nमर्नोर्वैवस्वतस्यैव ते प्रपुत्रो भविष्यति।।\nतदा चतुर्युगाश्चैव तस्मिन्मन्वन्तरे विधे ।।३।।\nअनुग्रहार्थं लोकानां ब्राह्मणानां हिताय च।।\nउत्पश्यामि विधे ब्रह्मन्द्वापराख्ययुगान्तिके ।। ४ ।।\nयुगप्रवृत्त्या च तदा तस्मिंश्च प्रथमे युगे ।।\nद्वापरे प्रथमे ब्रह्मन्यदा व्यासः स्वयंप्रभुः ।।५।।\nतदाहं ब्राह्मणार्थाय कलौ तस्मिन्युगान्तिके।।\nभविष्यामि शिवायुक्तः श्वेतो नाम महामुनिः ।।६।।\nहिमवच्छिखरे रम्ये छागले पर्वतोत्तमे।।\nतदा शिष्याः शिखायुक्ता भविष्यन्ति विधे मम ।।७।।\nश्वेतः श्वेतशिखश्चैव श्वेताश्वः श्वेतलोहितः   ।।\nचत्वारो ध्यानयोगात्ते गमिष्यन्ति पुरं मम।।८।।\nततो भक्ता भविष्यन्ति ज्ञात्वा मां तत्त्वतोऽव्ययम्।।\nजन्ममृत्युजराहीनाः परब्रह्मसमाधयः ।। ९ ।।\nद्रष्टुं शक्यो नरैर्नाहमृते ध्यानात्पितामह ।।\nदानधर्मादिभिर्वत्स साधनैः कर्महेतुभिः ।।3.4.१०।।\nद्वितीये द्वापरे व्यासः सत्यो नाम प्रजापतिः ।।\nयदा तदा भविष्यामि सुतारो नामतः कलौ ।। ११ ।।\nतत्रापि मे भविष्यन्ति शिष्या वेदविदो द्विजाः ।।\nदुन्दुभिः शतरूपश्च हृषीकः केतुमांस्तथा ।।१२।।\nचत्वारो ध्यानयोगात्ते गमिष्यन्ति पुरं मम ।।\nततो मुक्ता भविष्यन्ति ज्ञात्वा मां तत्त्वतोऽव्ययम् ।। १३ ।।\nतृतीये द्वापरे चैव यदा व्यासस्तु भार्गवः ।।\nतदाप्यहं भविष्यामि दमनस्तु पुरान्तिके ।।१४।।\nतत्रापि च भविष्यन्ति चत्वारो मम पुत्रकाः ।।\nविशोकश्च विशेषश्च विपापः पापनाशनः ।। १५ ।।\nशिष्यैः साहाय्यं व्यासस्य करिष्ये चतुरानन ।।\nनिवृत्तिमार्गं सुदृढं वर्त्तयिष्ये कलाविह ।।१६।।\nचतुर्थे द्वापरे चैव यदा व्यासोंऽगिराः स्मृतः ।।\nतदाप्यहं भविष्यामि सुहोत्रो नाम नामतः ।।१७।।\nतत्रापि मम ते पुत्राश्चत्वारो योगसाधकाः ।।\nभविष्यंति महात्मानस्तन्नामानि ब्रुवे विधे।।१८।।\nसुमुखो दुर्मुखश्चैव दुदर्भो दुरतिक्रमः ।।\nशिष्यैः साहाय्यं व्यासस्य करिष्येऽहं तदा विधे ।। १९ ।।\nपञ्चमे द्वापरे चैव व्यासस्तु सविता स्मृतः ।।\nतदा योगी भविष्यामि कंको नाम महातपाः ।।3.4.२०।।\nतत्रापि मम ते पुत्राश्चत्वारो योगसाधकाः ।।\nभविष्यन्ति महात्मानस्तन्नामानि शृणुष्व मे ।। २१ ।।\nसनकः सनातनश्चैव प्रभुर्यश्च सनन्दनः ।।\nविभुः सनत्कुमारश्च निर्मलो निरहंकृतिः ।।२२।।\nतत्रापि कंकनामाहं साहाय्यं सवितुर्विधे ।।\nव्यासस्य हि करिष्यामि निवृत्तिपथवर्द्धकः ।। २३ ।।\nपरिवर्ते पुनः षष्ठे द्वापरे लोककारकः ।।\nकर्ता वेदविभागस्य मृत्युर्व्यासो भविष्यति ।।२४।।\nतदाऽप्यहं भविष्यामि लोकाक्षिर्नाम नामतः ।।\nव्यासस्य सुसाहा य्यार्थं निवृत्तिपथवर्द्धनः ।। २५ ।।\nतत्रापि शिष्याश्चत्वारो भविष्यन्ति दृढव्रताः ।।\nसुधामा विरजाश्चैव संजयो विजयस्तथा ।। २६ ।।\nसप्तमे परिवर्ते तु यदा व्यासः शतक्रतुः ।।\nतदाप्यहं भविष्यामि जैगीषव्यो विभुर्विधे ।। २७ ।।\nयोगं संद्रढयिष्यामि महायोगविचक्षणः ।।\nकाश्यां गुहान्तरे संस्थो दिव्यदेशे कुशास्तरिः ।। २८ ।।\nसाहाय्यं च करिष्यामि व्यासस्य हि शतक्रतोः ।।\nउद्धरिष्यामि भक्तांश्च संसारभयतो विधे ।।२९।।\nतत्रापि मम चत्वारो भविष्यन्ति सुता युगे ।।\nसारस्वतश्च योगीशो मेघवाहः सुवाहनः ।।3.4.३०।।\nअष्टमे परिवर्ते हि वसिष्ठो मुनिसत्तमः ।।\nकर्त्ता वेदविभागस्य वेदव्यासो भविष्यति ।।३१।।\nतत्राप्यहं भविष्यामि नामतो दधिवाहनः ।।\nव्यासस्य हि करिष्यामि साहाय्यं योगवित्तम ।। ३२ ।।\nकपिलश्चासुरिः पञ्चशिखः शाल्वलपूर्वकः ।।\nचत्वारो योगिनः पुत्रा भविष्यन्ति समा मम ।। ३३ ।।\nनवमे परिवर्ते तु तस्मिन्नेव युगे विधे ।।\nभविष्यति मुनिश्रेष्ठो व्यासः सारस्वताह्वयः ।।३४।।\nव्यासस्य ध्यायतस्तस्य निवृत्तिपथवृद्धये ।।\nतदाप्यहं भविष्यामि ऋषभो नामतः स्मृतः ।।३५।।\nपराशरश्च गर्गश्च भार्गवो गिरिशस्तथा ।।\nचत्वारस्तत्र शिष्या मे भविष्यन्ति सुयोगिनः ।।३६।।\nतैः साकं द्रढयिष्यामि योगमार्गं प्रजापते ।।\nकरिष्यामि साहाय्यं वै वेदव्यासस्य सन्मुने ।।३७।।\nतेन रूपेण भक्तानां बहूनां दुःखिनां विधे ।।\nउद्धारं भवतोऽहं वै करिष्यामि दयाकरः ।। ३८ ।।\nसोऽवतारो विधे मे हि ऋषभाख्यस्सुयोगकृत् ।।\nसारस्वतव्यासमनः कर्त्ता नानोतिकारकः ।।३९।।\nअवतारेण मे येन भद्रायुर्नृपबालकः ।।\nजीवितो हि मृतः क्ष्वेडदोषतो जनकोज्झितः ।।3.4.४०।।\nप्राप्तेऽथ षोडशे वर्षे तस्य राजशिशोः पुनः ।।\nययौ तद्वेश्म सहसा ऋषभः स मदात्मकः ।। ४१।।\nपूजितस्तेन स मुनिः सद्रूपश्च कृपानिधिः ।।\nउपादिदेश तद्धर्मान्राज्ययोगान्प्रजापते ।।४२।।\nततः स कवचं दिव्यं शंखं खङ्गं च भास्वरम् ।।\nददौ तस्मै प्रसन्नात्मा सर्वशत्रुविनाशनम् ।।४३।।\nतदङ्ग भस्मनामृश्य कृपया दीनवत्सलः ।।\nस द्वादशसहस्रस्य गजानां च बलं ददौ ।।४४।।\nइति भद्रायुषं सम्यगनुश्वास्य समातृकम्।।\nययौ स्वैरगतस्तस्यां पूजितस्त्वृषभः प्रभुः ।। ४५ ।।\nभद्रायुरपि राजर्षिर्जित्वा रिपुगणान्विधे ।।\nराज्यं चकार धर्मेण विवाह्य कीर्त्तिमालिनीम् ।। ४६ ।।\nइत्थं प्रभावं ऋषभोऽवतारः शङ्करस्य मे ।।\nसतां गतिर्दीनबन्धुर्नवमः कथितस्तव ।। ४७ ।।\nऋषभस्य चरित्रं हि परमं पावनं महत् ।।\nस्वर्ग्यं यशस्यमायुष्यं श्रोतव्यं च प्रयत्नतः ।। ४८ ।।\nइति श्रीशिवमहापुराणे तृतीयायां शतरुद्रसंहितायामृषभचरित्रवर्णनं नाम चतुर्थोऽध्यायः ।। ४ ।।"
  }
]
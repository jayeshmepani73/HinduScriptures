[
  {
    "text": "नन्दीश्वर उवाच।।\nस्नानं स विधिवत्कृत्वा न्यासादि विधिवत्तथा ।।\nध्यानं शिवस्य सद्भक्त्या व्यासोक्तं यत्तथाऽकरोत् ।।१।।\nएकपादतलेनैव तिष्ठन्मुनिवरो यथा ।।\nसूर्य्ये दृष्टिं निबध्यैकां मंत्रमावर्तयन्स्थितः ।।२।।\nतपस्तेपेति संप्रीत्या संस्मरन्मनसा शिवम् ।।\nपंचाक्षरं मनुं शंभोर्जपन्सर्वो त्तमोत्तमम् ।। ३ ।।\nतपसस्तेज एवासीद्यथा देवा विसिस्मियुः ।।\nपुनश्चैव शिवं याताः प्रत्यूचुस्ते समाहिताः ।। ४ ।।\nदेवा ऊचुः ।।\nनरेणैकेन सर्वेश त्वदर्थे तप आहितम्।।\nयदिच्छति नरस्सोयं किन्न यच्छति तत्प्रभो ।।५।।\nनन्दीश्वर उवाच ।।\nइत्युक्त्वा तु स्तुतिं चकुर्विविधान्ते तदा सुराः ।।\nतत्पादयोर्दृशः कृत्वा तत्र तस्थुः स्थिराधयः ।।६।।\nशिवस्तु तद्वचः श्रुत्वा महाप्रभुरुदारघीः ।।\nसुविहस्य प्रसन्नात्मा सुरान्वचनमब्रवीत् ।।७।।\nशिव उवाच ।।\nस्वस्थानं गच्छत सुराः सर्वे सत्यन्न संशयः\nसर्वथाहं करिष्यामि कार्यं वो नात्र संशय ।।८।।\nनंदीश्वर उवाच ।।\nतच्छ्रुत्वा शंभुवचनन्निश्चयं परमं गताः ।।\nपरावृत्य गताः सर्वे स्वस्वथानं ते हि निर्जराः ।। ९ ।।\nएतस्मिन्नंतरे दैत्यो मूकनामागतस्तदा ।।\nसौकरं रूपमास्थाय प्रेषितश्च दुरात्मना ।। ३.३९.१० ।।\nदुर्योधनेन विप्रेंद्र मायिना चार्जुनं तदा ।।\nयत्रार्जुनस्थितश्चासीत्तेन मार्गेण वै तदा ।।११।।\nशृङ्गाणि पर्वतस्यैव च्छिन्दन्वृक्षाननेकशः ।।\nशब्दं च विविधं कुर्व न्नतिवेगेन संयुतः ।। १२ ।।\nअजुनोपि च तं दृष्ट्वा मूकनामासुरं तदा ।।\nस्मृत्वा शिवपदांभोजं विचारे तत्परोऽभवत् ।। १३ ।।\nअर्जुन उवाच ।।\nकोयं वा कुत आयाति क्रूरकर्मा च दृश्यते ।।\nममानिष्टं ध्रुवं कर्तुं समागच्छत्यसंशयम् ।। १४ ।।\nममैवं मन आयाति शत्रुरेव न संशयः ।।\nमया विनिहताः पूर्वमनेके दैत्यदानवाः ।। १५ ।।\nतदीयः कश्चिदायाति वैरं साधयितुम्पुनः ।।\nअथवा च सखा कश्चिद्दुर्योधनहितावहः ।। १६ ।।\nयस्मिन्दृष्टे प्रसीदेत्स्वं मनः स हितकृद्ध्रुवम्।।\nयस्मिन्दृष्टे तदेव स्यादाकुलं शत्रुरेव सः ।। १७ ।।\nआचारः कुलमाख्याति वपुराख्याति भोजनम् ।।\nवचनं श्रुतमाख्याति स्नेहमाख्याति लोचनम् ।। १८ ।।\nआकारेण तथा गत्या चेष्टया भाषितैरपि ।।\nनेत्रवक्त्रविकाराभ्यां ज्ञायतेऽन्तर्हितं मनः ।। १९ ।।\nउज्ज्वलं सरसञ्चैव वक्रमारक्त कन्तथा ।।\nनेत्रं चतुर्विधं प्रोक्तं तस्य भावं पृथग्बुधाः ।। ३.३९.२० ।।\nउज्ज्वलं मित्रसंयोगे सरसम्पुत्रदर्शने ।।\nवक्रं च कामिनीयोगे आरक्तं शत्रुदर्शने ।। २१ ।।\nअस्मिन्मम तु सर्वाणि कलुषानीन्द्रियाणि च ।।\nअयं शत्रुर्भवेदेव मारणीयो न संशयः ।। २२ ।।\nगुरोश्च वचनं मेद्य वर्तते दुःखदस्त्वया ।।\nहन्तव्यः सर्वथा राजन्नात्र कार्या विचारणा ।। २३ ।।\nएतदर्थं त्वायुधानि मम चैव न संशयः ।।\nविचार्य्येति च तत्रैव बाणं संस्थाय संस्थितः ।।२४।।\nएतस्मिन्नन्तरे तत्र रक्षार्थं ह्यर्जुनस्य वै ।।\nतद्भक्तेश्च परीक्षार्थं शंकरो भक्तवत्सलः।।२५।।\nविदग्धभिल्लरूपं हि गणैः सार्ध महाद्भुतम् ।।\nतस्य दैत्यस्य नाशार्थं द्रुतं कृत्वा समागतः ।। २६ ।।\nबद्धकच्छश्च वस्त्रीभिर्वद्धेशानध्वजस्तदा ।।\nशरीरे श्वेतरेखाश्च धनुर्बाणयुतः स्वयम् ।। २७ ।।\nबाणानान्तूणकं पृष्ठे धृत्वा वै स जगाम ह ।।\nगणश्चैव तथा जातो भिल्लराजोऽभवच्छिवः ।।२८।।\nशब्दांश्च विविधान्कृत्वा निर्ययौ वाहिनीपतिः ।।\nसूकरस्य ससाराथ शब्दश्च प्रदिशो दश ।।२९।।\nवनेचरेण शब्देन व्याकुलश्चार्जुनस्तदा ।।\nपर्वताद्याश्च तैश्शब्दैस्ते सर्वे व्याकुलास्तदा ।।३.३९.३०।।\nअहो किन्नु भवेदेष शिवः शुभकरस्त्विह।।\nमया चैव श्रुतम्पूर्वं कृष्णेन कथितम्पुनः ।।३१।।\nव्यासेन कथितं चैवं स्मृत्वा देवै स्तथा पुनः ।।\nशिवः शुभकरः प्रोक्तः शिवः सुखकरस्तथा ।।३२।।\nमुक्तिदश्च स्वयं प्रोक्तो मुक्तिदानान्न संशयः ।।\nतन्नामस्मरणात्पुंसां कल्याणं जायते धुवम् ।। ३३ ।।\nभजतां सर्वभावेन दुःखं स्वप्नेऽपि नो भवेत्।।\nयदा कदाचिज्जायेत तदा कर्मसमुद्भवम् ।। ३४ ।।\nतदेतद्बह्वपि ज्ञेयं नूनमल्पं न संशयः ।।\nप्रारब्धस्याथ वा दोषो नूनं ज्ञेयो विशेषतः ।। ३५ ।।\nअथ वा बहु चाल्पं हि भोग्यं निस्तीर्य शंकरः ।।\nकदाचिदिच्छया तस्य दूरीकुर्य्यान्न संशयः ।। ।।३६।।\nविषं चैवामृतं कुर्यादमृतं विषमेव वा ।।\nयदिच्छति करोत्येव समर्थः किन्निषिध्यते ।।३७।।\nइत्थं विचार्य्यमाणेऽपि भक्तैरन्यैः पुरातनैः ।।\nभाविभिश्च सदा भक्तैरिहानीय मनः स्थिरम् ।।३८।।\nलक्ष्मीर्गच्छेच्चावतिष्ठेन्मरणं निकटे पुरः ।।\nनिन्दां वाथ प्रकुर्वन्तु स्तुतिं वा दुःखसंक्षयम् ।। ३९ ।।\nजयते पुण्यपापाभ्यां शंकरस्सुखदः सदा ।।\nकदाचिच्च परीक्षार्थं दुःखं यच्छति वै शिवः ।।३.३९.४०।।\nअंते च सुखदः प्रोक्तो दयालुत्वान्न संशयः ।।\nयथा चैव सुवर्णं च शोधि तं शुद्धतां व्रजेत् ।। ४१ ।।\nएवं चैवं मया पूर्वं श्रुतं मुनिमुखात्तथा।।\nअतस्तद्भजनेनैव लप्स्येऽहं सुखमुत्तमम् ।। ४२ ।।\nइत्येवन्तु विचारं स करोति यावदेव हि ।।\nतावच्च सूकरः प्राप्तो बाणसंमोचनावधिः ।।४३।।\nशिवोपि पृष्ठतो लग्नो ह्यायातः शूकरस्य हि ।।\nतयोर्मध्ये तदा सोयं दृश्यते शृंगमद्भुतम् ।।४४।।\nतस्य प्रोक्तं च माहात्म्यं शिवः शीघ्रतरं गतः।।\nअर्जुनस्य च रक्षार्थं शंकरो भक्तव त्सलः ।।४५।।\nएतस्मिन्समये ताभ्यां कृतं बाणविमोचनम् ।।\nशिवबाणस्तु पुच्छे वै ह्यर्जुनस्य मुखे तथा।।४६।।\nशिवस्य पुच्छतो गत्वा मुखान्निस्सृत्य शीघ्रतः ।।\nभूमौ विलीनः संयातस्तस्य वै पुच्छतो गतः।।४७।।\nपपात पार्श्वतश्चैव बाणश्चैवार्जुनस्य च।।\nसूकरस्तत्क्षणं दैत्यो मृतो भूमौ पपात ह ।।४८।।\nदेवा हर्षं परम्प्रापुः पुष्पवृष्टिं च चक्रिरे ।।\nजयपूर्व स्तुतिकराः प्रणम्य च पुनःपुनः।।४९।।\nशिवस्तुष्टमना आसीदर्जुनः सुखमागतः।।\nदैत्यस्य च तदा दृष्ट्वा क्रररूपं च तौ तदा।।३.३९.५०।।\nअर्जुनस्तु विशेषेण सुखिना प्राह चेतसा।।\nअहो दैत्यवरश्चायं रूपं तु परमाद्भुतम् ।।५१।।\nकृत्वागतो मद्वधार्थैं शिवेनाहं सुरक्षितः ।।\nईश्वरेण ममाद्यैव बुद्धिर्दत्ता न संशयः।।५२।।\nविचार्य्येत्यर्जुनस्तत्र जगौ शिवशिवेति च ।।\nप्रणनाम शिवं भूयस्तुष्टाव च पुनः पुनः ।। ५३ ।।\nइति श्रीशिवमहापुराणे तृतीयायां शतरुद्रसंहितायां किरातावतारवर्णने मूकदैत्यवधोनामैकोनचत्वारिंशोऽध्यायः ।।३९।।"
  }
]
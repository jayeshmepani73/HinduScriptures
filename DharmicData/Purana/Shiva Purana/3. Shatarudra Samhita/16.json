[
  {
    "text": "नन्दीश्वर उवाच ।।\nयक्षेश्वरावतारं च शृणु शंभोर्मुनीश्वर ।।\nगर्विणं गर्वहन्तारं सताम्भक्तिविवर्द्धनम् ।। १ ।।\nपुरा देवाश्च दैत्याश्च पीयूषार्थम्महाबलाः ।।\nक्षीरोदधिं ममन्थुस्ते सुकृत स्वार्थ सन्धयः ।। २ ।।\nमथ्यमानेऽमृते पूर्वं क्षीराब्धेस्सुरदानवैः ।।\nअग्नेः समुत्थितं तस्माद्विषं कालानलप्रभम् ।। ३ ।।\nतं दृष्ट्वा निखिला देवा दैत्याश्च भयविह्वलाः ।।\nविद्रुत्य तरसा तात शंभोस्ते शरणं ययुः ।। ४ ।।\nदृष्ट्वा तं शंकरं सर्वे सर्वदेवशिखामणिम् ।।\nप्रणम्य तुष्टुवुर्भक्त्या साच्युता नतमस्तकाः ।। ५ ।।\nततः प्रसन्नो भगवाच्छङ्करो भक्तवत्सलः ।।\nपपौ विषं महाघोरं सुरासुरगणार्दनम् ।। ६ ।।\nपतिं तं विषमं कण्ठे निदधे विषमुल्बणम् ।।\nरेजेतेनाति स विभुर्नीलकण्ठो बभूव ह ।। ७ ।।\nततः सुरा सुरगणा ममन्थुः पुनरेव तम् ।।\nविषदाहविनिर्मुक्ताः शिवानुग्रहतोऽखिलाः ।। ८ ।।\nतातो बहूनि रत्नानि निस्सृतानि ततो मुने ।।\nअमृतं च पदार्थं हि सुरदानवयोर्मुने ।। ९ ।।\nतत्पपुः केवलन्देवा नासुराः कृपया हरेः ।।\nततो बभूव सुमहद्रत्नं तेषां मिथोऽकदम् ।। 3.16.१० ।।\nद्वन्द्वयुद्धम्बभूवाथ देवदानवयोर्मुने ।।\nतत्र राहुभयाच्चन्द्रो विदुद्राव तदर्दितः ।। ११ ।।\nजगाम सदनं शंभोः शरणम्भय विह्वलः ।।\nसुप्रणम्य च तुष्टाव पाहिपाहीति संवदन् ।। १२ ।।\nततस्सतामभयदः शंकरो भक्तवत्सलः ।।\nदध्रे शिरसि चन्द्रं स विभुश्शरणमागतम् ।। १३ ।।\nअथागतस्तदा राहुस्तुष्टाव सुप्रणम्य तम् ।।\nशंकरं सकलाधीशं वाग्भिरिष्टाभिरादरात् ।। १४ ।।\nशंभुस्तन्मतमाज्ञाय तच्छिरांस्यच्युतेन ह ।।\nपुरा छिन्नानि वै केतुसंज्ञानि निदधे गले ।। १५।।\nततो युद्धेऽसुराः सर्वे देवैश्चैव पराजिताः ।।\nपीत्वाऽमृतं सुरास्सर्व्वे जयम्प्रापुर्महाबलाः ।। १६।।\nविष्णुप्रभृतयः सर्व्वे बभूवुश्चातिगर्विताः ।।\nबलानि चांकुरंतोन्तश्शिवमायाविमोहिताः ।। १७।।\nततस्स शंकरो देवः सर्वाधीशोथ गर्वहा ।।\nयक्षो भूत्वा जगामाशु यत्र देवाः स्थिता मुने ।। १८।।\nसर्वान्दृष्ट्वाच्युतमुखान्देवान्यक्षपतिस्स वै ।।\nमहागर्वाढ्यमनसा महेशाः प्राह गर्वहा ।। १९।।\nयक्षेश्वर उवाच ।।\nकिमर्थं संस्थिता यूयमत्र सर्वे सुरा मिथः ।।\nकिमु काष्ठाखिलम्ब्रूत कारणं मेनुपृच्छते ।।3.16.२०।।\nदेवा ऊचुः ।।\nअभूदत्र महान्देव रणः परमदारुणः ।।\nअसुरा नाशितास्सर्वेऽवशिष्टा विद्रुता गताः ।।२१।।\nवयं सर्वे महावीरा दैत्यघ्ना बलवत्तराः ।।\nअग्रेस्माकं कियन्तस्ते दैत्य क्षुद्रबलास्सदा ।। २२ ।।\nनन्दीश्वर उवाच ।।\nइति श्रुत्वा वचस्तेषां सुराणां गर्वगर्भितम् ।।\nगर्वहासौ महादेवो यक्षरूपो वचोऽब्रवीत् ।। २३ ।।\nयक्षेश्वर उवाच ।।\nहे सुरा निखिला यूयं मद्वचश्शृणुतादरात् ।।\nयथार्थं वच्मि नासत्यं सर्वगर्वापहारकम् ।। २४ ।।\nगर्व्वमेनं न कुरुत कर्त्ता हर्त्ताऽपरः प्रभुः ।।\nविस्मृताश्च महेशानं कथयध्वम्वृथाबलाः ।। २५ ।।\nयुष्माकञ्चेत्स हि मदो जानतां स्वबलम्महत् ।।\nमत्स्थापितं तृणमिदं छिन्त स्वास्त्रैश्च तैस्सुराः ।। २६ ।।\nनन्दीश्वर उवाच ।।\nइत्युक्त्वैकतृणन्तेषां निचिक्षेप पुरस्ततः ।।\nजह्रे सर्वमदं यक्षरूप ईशस्सतांगतिः ।।२७।।\nअथ सर्वे सुरा विष्णुप्रमुखा वीरमानिनः ।।\nकृत्वा स्वपौरुषन्तत्र स्वायुधानि विचिक्षिपुः ।।२८।।\nतत्रासन् विफलान्याशु तान्यस्त्राणि दिवौकसाम् ।।\nशिवप्रभावतस्तेषां मूढगर्वापहारिणः ।। २९ ।।\nअथासीत्तु नभोवाणी देवविस्मयहारिणी ।।\nयक्षोऽयं शंकरो देवाः सर्वगर्वापहारकः ।।3.16.३०।।\nकर्ता हर्त्ता तथा भर्त्ताऽयमेव परमेश्वरः ।।\nएतद्बलेन वलिनो जीवाः सर्वेऽन्यथा न हि ।। ३१ ।।\nअस्य मायाप्रभावाद्वै मोहिताः स्वप्रभुं शिवम् ।।\nमदतो बुबुधु नैवाद्यापि बोधतनुम्प्रभुम् ।। ३२ ।।\nनन्दीश्वर उवाच ।।\nइति श्रुत्वा नभोवाणीं बुबुधुस्ते गतस्मयाः ।।\nयक्षेश्वरम्प्रणेमुश्च तुष्टुवुश्च तमीश्वरम् ।। ३३ ।।\nदेवा ऊचुः ।।\nदेवदेव महादेव सर्वगर्वापहारक।।\nयक्षेश्वरमहालील माया तेत्यद्भुता प्रभो।।३४।।\nमोहिता माययाद्यापि तव यक्षस्वरूपिणः ।।\nसगर्वमभिभाषन्तस्त्वत्पुरो हि पृथङ्मयाः।।३५।।\nइदानीं ज्ञानमायातन्तवैव कृपया प्रभो।।\nकर्ता हर्ता च भर्ता च त्वमेवान्यो न शंकर ।।३६।।\nत्वमेव सर्वशक्तीनां सर्वेषां हि प्रवर्तकः ।।\nनिवर्तकश्च सर्वेशः परमात्माव्ययोऽद्वयः ।। ३७ ।।\nयक्षेश्वरस्वरूपेण सर्वेषां नो मदो हृतः ।।\nइतो मन्यामहे तत्तेनुग्रहो हि कृपालुना ।। ३८ ।।\nअथो स यक्षनाथोऽनुगृह्य वै सकलान् सुरान् ।।\nविबोध्य विविधैर्वाक्यैस्तत्रैवान्तरधीयत ।। ३९ ।।\nइत्थं स वर्णितः शम्भोरवतारः सुखावहः ।।\nयक्षेश्वराख्यस्सुखदस्सतान्तुष्टोऽभयंकरः ।। 3.16.४० ।।\nइदमाख्यानममलं सर्वगर्वापहारकम् ।।\nसतां सुशान्तिदन्नित्यं भुक्तिमुक्तिप्रदं नृणाम् ।। ४१ ।।\nय इदं शृणुयाद्भक्त्या श्रावयेद्वा सुधीः पुमान् ।।\nसर्वकामानवाप्नोति ततश्च लभते गतिम् ।।४२।।\nइति श्रीशिवमहापुराणे तृतीयायां शतरुद्रसंहितायां यक्षेश्वरावतारवर्णनं नाम षोडशोध्यायः ।। १६।।"
  }
]
[
  {
    "text": "ब्रह्मोवाच ।।\nनिहतं तारकं दृष्ट्वा देवा विष्णुपुरोगमाः ।।\nतुष्टुवुश्शांकरिं   भक्त्या सर्वेऽन्ये मुदिताननाः ।।१।।\nदेवा ऊचुः ।।\nनमः कल्याणरूपाय नमस्ते विश्वमंगल।।\nविश्वबंधो नमस्तेऽस्तु नमस्ते विश्वभावन ।।२।।\nनमोस्तु ते दानववर्यहंत्रे बाणासुरप्राणहराय देव ।।\nप्रलंबनाशाय पवित्ररूपिणे नमोनमश्शंकरतात तुभ्यम् ।।३।।\nत्वमेव कर्त्ता जगतां च भर्त्ता त्वमेव हर्त्ता शुचिज प्रसीद ।।\nप्रपञ्चभूतस्तव लोकबिंबः प्रसीद शम्भ्वात्मज दीनबंधो।।४।।\nदेवरक्षाकर स्वामिन्रक्ष नस्सर्वदा प्रभो।।\nदेवप्राणावन कर प्रसीद करुणाकर ।।५।।\nहत्वा ते तारकं दैत्यं परिवारयुतं विभो ।।\nमोचितास्सकला देवा विपद्भ्यः परमेश्वर।।६।।\nब्रह्मोवाच।।\nएवं स्तुतः कुमारोऽसौ देवैर्विष्णुमुखैः प्रभुः ।।\nवरान्ददावभिनवान्सर्वेभ्यः क्रमशो मुने ।।७।।\nशैलान्निरीक्ष्य स्तुवतस्ततस्स गिरिशात्मजः ।।\nसुप्रसन्नतरो भूत्वा प्रोवाच प्रददद्वरान् ।।८।।\nस्कन्द उवाच ।।\nयूयं सर्वे पर्वता हि पूजनीयास्तपस्विभिः ।।\nकर्मिभिर्ज्ञानिभिश्चैव सेव्यमाना भविष्यथ ।।९।।\nशंभोर्विशिष्टरूपाणि लिंगरूपाणि चैव हि ।।\nभविष्यथ न संदेहः पर्वता वचनान्मम ।। 2.4.12.१० ।।\nयोऽयं मातामहो मेऽद्य हिमवान्पर्वतोत्तमः ।।\nतपस्विनां महाभागः फलदो हि भविष्यति ।।११।।\nदेवा ऊचुः ।।\nएवं दत्त्वा वरान्हत्वा तारकं चासुराधिपम् ।।\nत्वया कृताश्च सुखिनो वयं सर्वे चराचराः ।।१२।।\nइदानीं खलु सुप्रीत्या कैलासं गिरिशालयम् ।।\nजननी जनकौ द्रष्टुं शिवाशंभू त्वमर्हसि ।। १३ ।।\nब्रह्मोवाच।।\nइत्युक्त्वा निखिला देवा विष्ण्वाद्या प्राप्तशासनाः ।।\nकृत्वा महोत्सवं भूरि सकुमारा ययुर्गिरिम् ।।१४।।\nकुमारे गच्छति विभौ कैलासं शंकरालयम् ।।\nमहामंगलमुत्तस्थौ जयशब्दो बभूव ह ।।१५।।\nआरुरोह कुमारोऽसौ विमानं परमर्द्धिमत् ।।\nसर्वतोलंकृतं रम्यं सर्वोपरि विराजितम् ।। १६ ।।\nअहं विष्णुश्च समुदौ तदा चामरधारिणौ।।\nगुह मूर्ध्नि महाप्रीत्या मुनेऽभूव ह्यतंद्रितौ ।। १७।।\nइन्द्राद्या अमरास्सर्वे कुर्वंतो गुहसेवनम् ।।\nयथोचितं चतुर्दिक्षु जग्मुश्च प्रमुदास्तदा ।।१८।।\nशंभोर्जयं प्रभाषंतः प्रापुस्ते शंभुपर्वतम् ।।\nसानंदा विविशुस्तत्रोच्चरितो मंगलध्वनिः ।। १९ ।।\nदृष्ट्वा शिवं शिवां चैव सर्वे विष्ण्वादयो द्रुतम् ।।\nप्रणम्य शंकरं भक्त्या करौ बद्ध्वा विनम्रकाः ।।2.4.12.२०।।\nकुमारोऽपि विनीतात्मा विमानादवतीर्य च ।।\nप्रणनाम मुदा शंभुं शिवां सिंहासनस्थिताम् ।।२१।।\nअथ दृष्ट्वा कुमारं तं तनयं प्राणवल्लभम् ।।\nतौ दंपती शिवौ देवौ मुमुदातेऽति नारद ।।२२।।\nमहाप्रभुस्समुत्थाप्य तमुत्संगे न्यवेशयत् ।।\nमूर्ध्नि जघ्रौ मुदा स्नेहात्तं पस्पर्श करेण ह ।। २३।।\nमहानंदभरः शंभुश्चकार मुखचुंबनम् ।।\nकुमारस्य महास्नेहात् तारकारेर्महाप्रभोः ।। २४ ।।\nशिवापि तं समुत्थाप्य स्वोत्संगे संन्यवेशयत् ।।\nकृत्वा मूर्ध्नि महास्नेहात् तन्मुखाब्जं चुचुम्ब हि ।।२५।।\nतयोस्तदा महामोदो ववृधेऽतीव नारद।।\nदंपत्योः शिवयोस्तात भवाचारं प्रकुर्वतोः।।२६।।\nतदोत्सवो महानासीन्नानाविधिः शिवालये ।।\nजयशब्दो नमश्शब्दो बभूवातीव सर्वतः ।। २७ ।।\nततस्सुरगणास्सर्वे विष्ण्वाद्या मुनयस्तथा ।।\nसुप्रणम्य मुदा शंभुं तुष्टुवुस्सशिवं मुने ।। २८ ।।\nदेवा ऊचुः ।।\nदेवदेव महादेव भक्तानामभयप्रद ।।\nनमो नमस्ते बहुशः कृपाकर महेश्वर ।। २९ ।।\nअद्भुता ते महादेव महालीला सुखप्रदा ।।\nसर्वेषां शंकर सतां दीनबंधो महाप्रभो ।। 2.4.12.३० ।।\nएवं मूढधियश्चाज्ञाः पूजायां ते सनातनम् ।।\nआवाहनं न जानीमो गतिं नैव प्रभोद्भुताम् ।। ३१ ।।\nगंगासलिलधाराय ह्याधाराय गुणात्मने ।।\nनमस्ते त्रिदशेशाय शंकराय नमोनमः ।३२।।\nवृषांकाय महेशाय गणानां पतये नमः ।।\nसर्वेश्वराय देवाय त्रिलोकपतये नमः ।।३३।।\nसंहर्त्रे जगतां नाथ सर्वेषां ते नमो नमः ।।\nभर्त्रे कर्त्रे च देवेश त्रिगुणेशाय शाश्वते ।।३४।।\nविसंगाय परेशाय शिवाय परमात्मने ।।\nनिष्प्रपंचाय शुद्धाय परमायाव्ययाय च ।।३५।।\nदण्डहस्ताय कालाय पाशहस्ताय ते नमः ।।\nवेदमंत्रप्रधानाय शतजिह्वाय ते नमः ।।३६।।\nभूतं भव्यं भविष्यच्च स्थावरं जंगमं च यत् ।।\nतव देहात्समुत्पन्नं सर्वथा परमेश्वर ।।३७।।\nपाहि नस्सर्वदा स्वामिन्प्रसीद भगवन्प्रभो ।।\nवयं ते शरणापन्नाः सर्वथा परमेश्वर ।।३८।।\nशितिकण्ठाय रुद्राय स्वाहाकाराय ते नमः ।।\nअरूपाय सरूपाय विश्वरूपाय ते नमः ।। ३९ ।।\nशिवाय नीलकंठाय चिताभस्मांगधारिणे ।।\nनित्यं नीलशिखंडाय श्रीकण्ठाय नमोनमः ।। 2.4.12.४० ।।\nसर्वप्रणतदेहाय संयमप्रणताय च ।।\nमहादेवाय शर्वाय सर्वार्चितपदाय च ।। ४१ ।।\nत्वं ब्रह्मा सर्वदेवानां रुद्राणां नीललोहितः ।।\nआत्मा च सर्वभूतानां सांख्यैः पुरुष उच्यसे ।।४२।।\nपर्वतानां सुमेरुस्त्वं नक्षत्राणां च चन्द्रमा ।।\nऋषीणां च वशिष्ठस्त्वं देवानां वासवस्तथा ।। ४३ ।।\nअकारस्सर्ववेदानां त्राता भव महेश्वर ।।\nत्वं च लोकहितार्थाय भूतानि परिषिंचसि ।।४४।।\nमहेश्वर महाभाग शुभाशुभनिरीक्षक ।।\nआप्यायास्मान्हि देवेश कर्तॄन्वै वचनं तव ।।४५।।\nरूपकोटिसहस्रेषु रूपकोटिशतेषु ते ।।\nअंतं गंतुं न शक्ताः स्म देवदेव नमोस्तु ते ।। ४६ ।।\n।। ब्रह्मोवाच ।।\nइति स्तुत्वाखिला देवा विष्ण्वाद्या प्रमुखस्थिताः ।।\nमुहुर्मुहुस्सुप्रणम्य स्कंदं कृत्वा पुरस्सरम् ।।४७।।\nदेवस्तुतिं समाकर्ण्य शिवस्सर्वेश्वरस्स्वराट् ।।\nसुप्रसन्नो बभूवाथ विजहास दयापरः ।। ४८ ।।\nउवाच सुप्रसन्नात्मा विष्ण्वादीन्सुरसत्तमान् ।।\nशंकरः परमेशानो दीनबंधुस्सतां गतिः ।।४९।।\nशिव उवाच ।।\nहे हरे हे विधे देवा वाक्यं मे शृणुतादरात् ।।\nसर्वथाहं सतां त्राता देवानां वः कृपानिधिः ।।2.4.12.५० ।।\nदुष्टहंता त्रिलोकेशश्शंकरो भक्तवत्सलः ।।\nकर्ता भर्ता च हर्ता च सर्वेषां निर्विकारवान् ।।५१ ।।\nयदा यदा भवेद्दुःखं युष्माकं देवसत्तमाः ।।\nतदा तदा मां यूयं वै भजंतु सुखहेतवे ।। ५२ ।।\nब्रह्मोवाच ।।\nइत्याज्ञप्तस्तदा देवा विष्ण्वाद्यास्समुनीश्वराः ।।\nशिवं प्रणम्य सशिवं कुमारं च मुदान्विताः ।।५३।।\nकथयंतो यशो रम्यं शिवयोश्शांकरेश्च तत् ।।\nआनन्दं परमं प्राप्य स्वधामानि ययु र्मुने ।।५४।।\nशिवोपि शिवया सार्द्धं सगणः परमेश्वरः ।।\nकुमारेणयुतः प्रीत्योवास तस्मिन्गिरौ मुदा ।।५५।।\nइत्येवं कथितं सर्वं कौमारं चरितं मुने ।।\nशैवं च सुखदं दिव्यं किमन्यच्छ्रोतुमिच्छसि ।।५६।।\nइति श्रीशिवमहापुराणे द्वितीयायां रुद्रसंहितायां चतुर्थे कुमारखंडे स्वामिकार्तिकचरितगर्भितशिवाशिवचरितवर्णनं नाम द्वादशोऽध्यायः ।। १२ ।।"
  }
]
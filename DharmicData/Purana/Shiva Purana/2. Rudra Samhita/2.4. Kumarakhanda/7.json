[
  {
    "text": "।। ब्रह्मोवाच ।।\nहर्य्यादयस्सुरास्ते च दृष्ट्वा तच्चरितं विभोः ।।\nसुप्रसन्ना बभूवुर्हि विश्वासासक्तमानसाः ।।१।।\nवल्गंतः कुर्वतो नादं भाविताश्शिवतेजसा ।।\nकुमारन्ते पुरस्कृत्य तारकं हंतुमाययुः ।। २ ।।\nदेवानामुद्यमं श्रुत्वा तारकोऽपि महाबलः।।\nसैन्येन महता सद्यो ययौ योद्धुं सुरान् प्रति ।।३।।\nदेवा दृष्ट्वा समायांतं तारकस्य महाबलम्।।\nबलेन बहुकुर्वन्तः सिंहनादं विसिस्मियुः ।।४।।\nतदा नभोऽऽङ्गना वाणीं जगादोपरि सत्वरम् ।।\nशङ्करप्रेरिता सद्यो हर्यादीनखिलान् सुरान् ।।५।।\n।। व्योमवाण्युवाच ।।\nकुमारं च पुरस्कृत्य सुरा यूयं समुद्यताः ।।\nदैत्यान्विजित्य संग्रामे जयिनोऽथ भविष्यथ ।।६।।\nब्रह्मोवाच।।\nवाचं तु खेचरीं श्रुत्वा देवास्सर्वे समुत्सुकाः ।।\nवीरशब्दान् प्रकुर्वंतो निर्भया ह्यभवंस्तदा ।।७।।\nकुमारं च पुरस्कृत्य सर्वे ते जातसाध्वसाः ।।\nयोद्धुकामास्सुरा जग्मुर्महीसागरसंगमम् ।।८।।\nआजगाम द्रुतं तत्र यत्र देवास्स तारकः ।।\nसैन्येन महता सार्द्धं सुरै र्बहुभिरावृत् ।।९।।\nरणदुंदुभयो नेदुः प्रलयांबुद्निस्स्वनाः ।।\nकर्कशानि च वाद्यानि पराणि च तदागमे ।।2.4.7.१०।।\nगर्जमानास्तदा दैत्यास्तारकेणसुरेण ह ।।\nकंपयन्तो भुवं पादक्रमैर्वल्गुनकारकाः ।।११।।\nतच्छ्रुत्वा रवमत्युग्रं सर्वे देवा विनिर्भयाः ।।\nऐकपद्येन चोत्तस्थुर्योद्धुकामाश्च तारकम् ।। १२ ।।\nगजमारोप्य देवेन्द्रः कुमारं त्यग्रतोऽभवत् ।।\nसुरसैन्येन महता लोकपालैस्समावृतः ।।१३।।\nतदा दुंदुभयो नेदुर्भेरीतूर्याण्यनेकशः ।।\nवीणावेणुमृदंगानि तथा गंधर्वनिस्स्वनाः ।। १४ ।।\nगजं दत्त्वा महेन्द्राय कुमारो यानमारुहत् ।।\nअनेकाश्चर्यसंभूतं नानारत्नसमन्वितम् ।।१५।।\nविमानमारुह्य तदा महायशास्स शांकरिस्सर्वगुणैरुपेतः ।।\nश्रिया समेतः परया बभौ महान् संवीज्यमानश्चमरैर्महाग्रभैः।।१६।।\nप्राचेतसं छत्रमतीवसुप्रभं रत्नैरुपेतं विविधैर्विराजितम्।।\nधृतं तदा तच्च कुमारमूर्ध्नि वै ह्यनन्तचान्द्रैः किरणैर्महाप्रभैः ।।१७।।\nमिलितास्ते तदा सर्वे देवाश्शक्रपुरोगमा ।।\nस्वैःस्वैर्बलैः परिवृता युद्धकामा महाबलाः ।।१८।।\nएवं देवाश्च दैत्याश्च योद्धुकामाः स्थिता भुवि ।।\nसैन्येन महता तेन व्यूहं कृत्वा पृथक् पृथक् ।। १९ ।।\nते सेने सुरदैत्यानां शुशुभाते परस्परम् ।।\nहंतुकामे तदान्योन्यं स्तूयमाने च बन्दिभिः ।।2.4.7.२०।।\nउभे सेनं तदा तेषामगर्जेतां वनोपमे ।।\nभयंकरेऽत्यवीराणामितरेषां सुखावहे ।।२१।।\nएतस्मिन्नन्तरे तत्र बलोन्मत्ताः परस्परम्।।\nदैत्या देवा महावीरा युयुधुः क्रोधविह्वलाः ।। २२ ।।\nआसीत्सुतुमुलं युद्धं देवदैत्यसमाकुलम् ।।\nरुण्डमुंडांकितं सर्वं क्षणेन समपद्यत ।। २३ ।।\nभूमौ निपतितास्तत्र शतशोऽथ सहस्रशः ।।\nनिकृत्तांगा महाशस्त्रैर्निहता वीरसंमताः ।। २४ ।।\nकेषांचिद्बाहवश्छिन्ना खड्पातैस्सुदारुणैः ।।\nकेषांचिदूरवश्छिन्ना वीराणां मानिनां मृधे ।।२५।।\nकेचिन्मथितसर्वांगा गदाभिर्मुद्गरैस्तथा ।।\nकेचिन्निर्भिन्नहृदयाः पाशैर्भल्लैश्च पातिताः ।।२६।।\nकेचिद्विदारिताः पृष्ठे कुंतैर्ऋष्टिभिरंकुशैः ।।\nछिन्नान्यपि शिरांस्येव पतितानि च भूतले ।। २७ ।।\nबहूनि च कबंधानि नृत्यमानानि तत्र वै ।।\nवल्गमानानि शतशो उद्यतास्त्रकराणि च ।। २८ ।।\nनद्यः प्रवर्तितास्तत्र शतशोऽसृङ्वहास्तदा ।।\nभूतप्रेतादयस्तत्र शतशश्च समागताः ।।२९।।\nगोमायवश्शिवा तत्र भक्षयन्तः पलं बहु ।।\nतथा गृध्रवटाश्येना वायसा मांसभक्षकाः ।।\nबुभुजुः पतितानां च पलानि सुबहूनि वै ।। 2.4.7.३० ।।\nएतस्मिन्नन्तरे तत्र तारकाख्यो महाबलः ।।\nसैन्येन महता सद्यो ययौ योद्धुं सुरान् प्रति ।। ३१ ।।\nदेवा दृष्ट्वा समायान्तं तारकं युद्धदुर्मदम् ।।\nयोद्धुकामं तदा सद्यो ययुश्शक्रादयस्तदा ।।\nबभूवाथ महोन्नादस्सेनयोरुभयोरपि ।।३२।।\nअथाभूद्द्वंद्वयुद्धं हि सुरासुरविमर्दनम्।।\nयं दृष्ट्वा हर्षिता वीराः क्लीबाश्च भयमागता।।३३।।\nतारको युयुधे युद्धे शक्रेण दितिजो बली।।\nअग्निना सह संह्रादो जंभेनैव यमः स्वयम् ।।३४।।\nमहाप्रभुर्नैर्ऋतेन पाशी सह बलेन च ।।\nसुवीरो वायुना सार्धं पवमानेन गुह्यराट् ।।३५।।\nईशानेन समं शंभुर्युयुधे रणवित्तमः ।।\nशुंभश्शेषेण युयुधे कुंभश्चन्द्रेण दानवः ।। ३६ ।।\nकुंबरो मिहिरेणाजौ महाबल पराक्रमः ।।\nयुयुधे परमास्त्रैश्च नानायुद्धविशारदः ।।३७।।\nएवं द्वन्द्वेन युद्धेन महता च सुरासुराः ।।\nसंगरे युयुधुस्सर्वे बलेन कृतनिश्च याः ।।३८\nअन्योन्यं स्पर्द्धमानास्तेऽमरा दैत्या महाबलाः ।।\nतस्मिन्देवासुरे युद्धे दुर्जया अभवन्मुने ।। ३९ ।।\nतदा च तेषां सुरदानवानां बभूव युद्धं तुमुलं जयैषिणाम् ।।\nसुखावहं वीरमनस्विनां वै भयावहं चैव तथेतरेषाम् ।। 2.4.7.४० ।।\nमही महारौद्रतरा विनष्टकैस्सुरासुरैर्वै पतितैरनेकशः ।।\nतस्मिन्नगम्यातिभयानका तदा जाता महासौख्यवहा मनस्विनाम् ।। ४१ ।।\nइति श्रीशिवमहापुराणे द्वितीयायां रुद्रसंहितायां चतुर्थे कुमारखण्डे युद्धप्रारंभवर्णनं नाम सप्तमोऽध्यायः ।। ७ ।।"
  }
]
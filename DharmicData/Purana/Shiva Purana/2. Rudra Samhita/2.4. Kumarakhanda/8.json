[
  {
    "text": "ब्रह्मोवाच ।।\nइति ते वर्णितस्तात देवदानव सेनयोः ।।\nसंग्रामस्तुमुलोऽतीव तत्प्रभ्वो शृणु नारद ।। १ ।।\nएवं युद्धेऽतितुमुले देवदानवसंक्षये ।।\nतारकेणैव देवेन्द्रश्शक्त्या रमया सह।।२।।\nसद्यः पपात नागाश्च धरण्यां मूर्च्छितोऽभवत्।।\nपरं कश्मलमापेदे वज्रधारी सुरेश्वरः ।।३।।\nतथैव लोकपास्सर्वेऽसुरैश्च बलवत्तरैः ।।\nपराजिता रणे तात महारणविशारदैः ।। ४ ।।\nअन्येऽपि निर्जरा दैत्यैर्युद्ध्यमानाः पराजिताः ।।\nअसहंतो हि तत्तेजः पलायनपरायणाः ।। ५ ।।\nजगर्जुरसुरास्तत्र जयिनस्सुकृतोद्यमाः ।।\nसिंहनादं प्रकुर्वन्तः कोलाहलपरायणाः ।।६।।\nएतस्मिन्नंतरे तत्र वीरभद्रो रुषान्वितः ।।\nआससाद गणैर्वीरैस्तारकं वीरमानिनम् ।।७।।\nनिर्जरान् पृष्ठतः कृत्वा शिवकोपोद्भवो बली।।\nतत्सम्मुखो बभूवाथ योद्धुकामो गणाग्रणीः ।।८।।\nतदा ते प्रमथास्सर्वे दैत्याश्च परमोत्सवाः।।\nयुयुधुस्संयुगेऽन्योन्यं प्रसक्ताश्च महारणे ।।९।।\nत्रिशूलैर्ऋष्टिभिः पाशैः खड्गैः परशुपट्टिशैः ।।\nनिजघ्नुस्समरेऽन्योन्यं रणे रणविशारदाः ।।2.4.8.१०।।\nतारको वीरभद्रेण स त्रिशूलाहतो भृशम् ।।\nपपात सहसा भूमौ क्षणं मूर्छापरिप्लुतः ।। ११ ।।\nउत्थाय स द्रुतं वीरस्तारको दैत्यसत्तमः ।।\nलब्धसंज्ञो बलाच्छक्त्या वीरभद्रं जघान ह ।।१२।।\nवीरभद्रस्तथा वीरो महातेजा हि तारकम् ।।\nजघान त्रिशिखेनाशु घोरेण निशितेन तम् ।।१३।।\nसोपि शक्त्या वीरभद्रं जघान समरे ततः ।।\nतारको दितिजाधीशः प्रबलो वीरसंमतः ।। १४ ।।\nएवं संयुद्ध्यमानौ तौ जघ्नतुश्चेतरेतरम् ।।\nनानास्त्रशस्त्रैस्समरे रणविद्याविशारदौ ।। १५ ।।\nतयोर्महात्मनोस्तत्र द्वन्द्वयुद्धमभूत्तदा ।।\nसर्वेषां पश्यतामेव तुमुलं रोमहर्षणम् ।। १६ ।।\nततो भेरीमृदंगाश्च पटहानकगोमुखाः ।।\nविनेदुर्विहता वीरैश्शृण्वतां सुभयानकाः।।१७।।\nयुयुधातेतिसन्नद्धौ प्रहारैर्जर्जरीकृतौ ।।\nअन्योन्यमतिसंरब्धौ तौ बुधांगारकाविव ।। १८ ।।\nएवं दृष्ट्वा तदा युद्धं वीरभद्रस्य तेन च ।।\nतत्र गत्वा वीरभद्रमवोचस्त्वं शिवप्रियः ।। १९ ।।\nनारद उवाच ।।\nवीरभद्र महावीर गणानामग्रणीर्भवान् ।।\nनिवर्तस्व रणादस्माद्रोचते न वधस्त्वया ।। 2.4.8.२० ।।\nएवं निशम्य त्वद्वाक्यं वीरभद्रो गणाग्रणीः ।।\nअवदत्स रुषाविष्टस्त्वां तदा तु कृतांजलिः ।। २१ ।।\nवीरभद्र उवाच ।।\nमुनिवर्य महाप्राज्ञ शृणु मे परमं वचः ।।\nतारकं च वधिष्यामि पश्य मेऽद्य पराक्रमम् ।।२२।।\nआनयंति च ये वीरास्स्वामिनं रणसंसदि ।।\nते पापिनो महाक्लीबा विनश्यन्ति रणं गताः ।। २३ ।।\nअसद्गतिं प्राप्नुवन्ति तेषां च निरयो धुवम् ।।\nवीरभद्रो हि विज्ञेयो न वाच्यस्ते कदाचन ।।२४।।\nशस्त्रास्त्रैर्भिन्नगात्रा ये रणं कुर्वंति निर्भयाः ।।\nइहामुत्र प्रशंस्यास्ते लभ्यन्ते सुखमद्भुतम् ।। २५ ।।\nशृण्वन्तु मम वाक्यानि देवा हरिपुरोगमाः ।।\nअतारकां महीमद्य करिष्ये स्वामिवर्जिताम् ।।२६।।\nइत्युक्त्वा प्रमर्थैस्सार्द्धं वीरभद्रो हि शूलधृक् ।।\nविचिंत्य मनसा शंभुं युयुधे तारकेण हि ।। २७ ।।\nवृषारूढैरनेकैश्च त्रिशूलवरधारिभिः ।।\nमहावीरस्त्रिनेत्रैश्च स रेजे रणसंगतः ।। २८ ।।\nकोलाहलं प्रकुर्वंतो निर्भयाश्शतशो गणाः ।।\nवीरभद्रं पुरस्कृत्य युयुधुर्दानवैस्सह ।। २९ ।।\nअसुरास्तेऽपि युयुधुस्तारकासुरजीविनः ।।\nबलोत्कटा महावीरा मर्दयन्तो गणान् रुषा ।। 2.4.8.३० ।।\nपुनः पुनश्चैव बभूव संगरो महोत्कटो दैत्यवरैर्गणानाम् ।।\nप्रहर्षमाणाः परमास्त्रकोविदास्तदा गणास्ते जयिनो बभूवुः ।।३१।।\nगणैर्जितास्ते प्रबलैरसुरा विमुखा रणे।।\nपलायनपरा जाता व्यथिता व्यग्रमानसाः ।।३२।।\nएवं भ्रष्टं स्वसैन्यं तद्दृष्ट्वा तत्पालकोऽसुरः ।।\nतारको हि रुषाविष्टो हंतुं देवगणान् ययौ ।। ३३ ।।\nभुजानामयुतं कृत्वा सिंहमारुह्य वेगतः ।।\nपातयामास तान्देवान्गणांश्च रणमूर्द्धनि ।। ३४ ।।\nस दृष्ट्वा तस्य तत्कर्म वीरभद्रो गणाग्रणीः ।।\nचकार सुमहत्कोपं तद्वधाय महाबली ।। ३५८ ।।\nस्मृत्वा शिवपदांभोजं जग्राह त्रिशिखं परम् ।।\nजज्वलुस्तेजसा तस्य दिशः सर्वा नभस्तथा ।। ३६ ।।\nएतस्मिन्नन्तरे स्वामी वारयामास तं रणम् ।।\nवीरबाहुमुखान्सद्यो महाकौतुकदर्शकः ।। ३७ ।।\nतदाज्ञया वीरभद्रो निवृत्तोऽभूद्रणात्तदा ।।\nकोपं चक्रे महावीरस्तारकोऽसुरनायकः ।। ३८ ।।\nचकार बाणवृष्टिं च सुरोपरि तदाऽसुरः ।।\nतप्तोऽह्वासीत्सुरान्सद्यो नानास्त्ररणकोविदः ।। ३९ ।।\nएवं कृत्वा महत्कर्म तारकोऽसुरपालकः ।।\nसर्वेषामपि देवानामशक्यो बलिनां वरः ।।2.4.8.४०।।\nएवं निहन्यमानांस्तान् दृष्ट्वा देवान् भयाकुलान् ।।\nकोपं कृत्वा रणायाशु संनद्धोऽभवदच्युतः ।।४१।।\nचक्रं सुदर्शनं शार्ङ्गं धनुरादाय सायुधः ।।\nअभ्युद्ययौ महादैत्यं रणाय भगवान् हरिः ।।४२।।\nततस्समभवद्युद्धं हरितारकयोर्महत् ।।\nलोमहर्षणमत्युग्रं सर्वेषां पश्यतां मुने ।।४३।।\nगदामुद्यम्य स हरिर्जघानासुरमोजसा ।।\nद्विधा चकार तां दैत्यस्त्रिशिखेन महाबली ।। ४४ ।।\nततस्स क्रुद्धो भगवान्देवानामभयंकरः ।।\nशार्ङ्गच्युतैश्शरव्यूहैर्जघानासुरनायकम् ।। ४६ ।।\nसोऽपि दैत्यो महावीरस्तारकः परवीरहा ।।\nचिच्छेद सकलान्बाणान्स्वशरैर्निशितैर्द्रुतम् ।। ४६ ।।\nअथ शक्त्या जघानाशु मुरारिं तारकासुरः ।।\nभूमौ पपात स हरिस्तत्प्रहारेण मूर्च्छितः ।।४७।।\nजग्राह स रुषा चक्रमुत्थितः क्षणतोऽच्युतः ।।\nसिंहनादं महत्कृत्वा ज्वलज्ज्वालासमाकुलम् ।।४८।।\nतेन तञ्च जघानासौ दैत्यानामधिपं हरिः ।।\nतत्प्रहारेण महता व्यथितो न्यपतद्भुवि ।।४९।।\nपुनश्चोत्थाय दैत्येन्द्रस्तारकोऽसुरनायकः ।।\nचिच्छेद त्वरितं चक्रं स्वशक्त्यातिबलान्वितः ।।2.4.8.५०।।\nपुनस्तया महाशक्त्या जघानामरवल्लभम् ।।\nअच्युतोऽपि महावीरा नन्दकेन जघान तम् ।।५१।।\nएवमन्योन्यमसुरो विष्णुश्च बलवानुभौ ।।\nयुयुधाते रणे भूरि तत्राक्षतबलौ मुने ।। ५२ ।।\nइति श्रीशिवमहापुराणे द्वितीयायां रुद्रसंहितायां चतुर्थे कुमारखण्डे देव दैत्यसामान्ययुद्धवर्णनं नामाष्टमोऽध्यायः ।। ८ ।।"
  }
]
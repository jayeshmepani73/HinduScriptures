[
  {
    "text": "नारद उवाच ।।\nजीविते गिरिजापुत्रे देव्या दृष्टे प्रजेश्वर ।।\nततः किमभवत्तत्र कृपया तद्वदाधुना ।। १ ।।\nब्रह्मोवाच ।।\nजीविते गिरिजापुत्रे देव्या दृष्टे मुनीश्वर ।।\nयज्जातं तच्छृणुष्वाद्य वच्मि ते महदुत्सवम् ।।२।।\nजीवितस्स शिवापुत्रो निर्व्यग्रो विकृतो मुने।।\nअभिषिक्तस्तदा देवैर्गणाध्यक्षैर्गजाननः ।।३।।\nदृष्ट्वा स्वतनयं देवी शिवा हर्षसमन्विता ।।\nगृहीत्वा बालकं दोर्भ्यां प्रमुदा परिषस्वजे।। ४ ।।\nवस्त्राणि विविधानीह नानालंकरणानि च ।।\nददौ प्रीत्या गणेशाय स्वपुत्राय मुदांबिका ।। ५ ।।\nपूजयित्वा तया देव्या सिद्धिभिश्चाप्यनेकशः ।।\nकरेण स्पर्शितस्सोथ सर्वदुःखहरेण वै ।।६।।\nपूजयित्वा सुतं देवी मुखमाचुम्ब्य शांकरी ।।\nवरान्ददौ तदा प्रीत्या जातस्त्वं दुःखितोऽधुना ।। ७ ।।\nधन्योसि कृतकृत्योसि पूर्वपूज्यो भवाधुना ।।\nसर्वेषाममराणां वै सर्वदा दुःखवर्जितः ।। ८ ।।\nआनने तव सिन्दूरं दृश्यते सांप्रतं यदि ।।\nतस्मात्त्वं पूजनीयोसि सिन्दूरेण सदा नरैः ।। ९ ।।\nपुष्पैर्वा चन्दनैर्वापि गन्धेनैव शुभेन च ।।\nनैवेद्ये सुरम्येण नीराजेन विधानतः ।। 2.4.18.१० ।।\nतांम्बूलैरथ दानैश्च तथा प्रक्रमणैरपि ।।\nनमस्कारविधानेन पूजां यस्ते विधास्यति ।। ११ ।।\nतस्य वै सकला सिद्धिर्भविष्यति न संशयः ।।\nविघ्नान्यनेकरूपाणि क्षयं यास्यंत्यसंशयम् ।। १२ ।।\nब्रह्मोवाच ।।\nइत्युक्त्वा च तदा देवी स्वपुत्रं तं महेश्वरो ।।\nनानावस्तुभिरुत्कृष्टं पुनरप्यर्चयत्तथा ।। १३ ।।\nततस्स्वास्थ्यं च देवानां गणानां च विशेषतः ।।\nगिरिजाकृपया विप्र जातं तत्क्षणमात्रतः ।। १४ ।।\nएतस्मिंश्च क्षणे देवा वासवाद्याः शिवं मुदा।।\nस्तुत्वा प्रसाद्य तं देवं भक्ता निन्युः शिवांतिकम् ।।१५।।\nसंसाद्य गिरिशं पश्चादुत्संगे सन्न्यवेशयन् ।।\nबालकं तं महेशान्यास्त्रिजगत्सुखहेतवे ।।१६।।\nशिवोपि तस्य शिरसि दत्त्वा स्वकरपंकजम् ।।\nउवाच वचनं देवान् पुत्रोऽयमिति मेऽपरः ।।१७।।\nगणेशोपि तदोत्थाय नमस्कृत्य शिवाय वै ।।\nपार्वत्यै च नमस्कृत्य मह्यं वै विष्णवे तथा ।।१८।।\nनारादाद्यानृषीन्सर्वान्सत्वास्थाय पुरोऽब्रवीत्।।\nक्षंतव्यश्चापराधो मे मानश्चैवेदृशो नृणाम्।।१९।।\nअहं च शंकरश्चैव विष्णुश्चैते त्रयस्सुराः।।\nप्रत्यूचुर्युगपत्प्रीत्या ददतो वरमुत्तमम् ।।2.4.18.२०।।\nत्रयो वयं सुरवरा यथापूज्या जगत्त्रये।।\nतथायं गणनाथश्च सकलैः प्रतिपूज्यताम्।।२१।।\nवयं च प्राकृताश्चायं प्राकृतः पूज्य एव च ।।\nगणेशो विघ्नहर्ता हि सर्वकामफलप्रदः ।।२२।।\nएतत्पूजां पुरा कृत्वा पश्चात्पूज्या वयं नरैः ।।\nवयं च पूजितास्सर्वे नायं चापूजितो यदा।।२३।।\nअस्मिन्नपूजिते देवाः परपूजाकृता यदि ।।\nतदा तत्फलहानिः स्यान्नात्र कार्या विचारणा ।। २४ ।।\nब्रह्मोवाच ।।\nइत्युक्त्वा स गणेशानो नानावस्तुभिरादरात् ।।\nशिवेन पूजितः पूर्वं विष्णुनानु प्रपूजितः ।।२५।।\nब्रह्मणा च मया तत्र पार्वत्या च प्रपूजितः ।।\nसर्वैर्देवैर्गणैश्चैव पूजितः परया मुदा ।।२६।।\nसवैर्मिलित्वा तत्रैव ब्रह्मविष्णुहरादिभिः ।।\nसगणेशश्शिवातुष्ट्यै सर्वाध्यक्षो निवेदितः ।। २७ ।।\nपुनश्चैव शिवेनास्मै सुप्रसन्नेन चेतसा ।।\nसर्वदा सुखदा लोके वरा दत्ता ह्यनेकशः ।।२८।।\nशिव उवाच ।।\nहे गिरीन्द्रसुतापुत्र संतुष्टोहं न संशयः ।।\nमयि तुष्टे जगत्तुष्टं विरुद्धः कोपि नो भवेत् ।। २९ ।।\nबालरूपोपि यस्मात्त्वं महाविक्रमकारकः ।।\nशक्तिपुत्रस्सुतेजस्वी तस्माद्भव सदा सुखी ।।2.4.18.३०।।\nत्वन्नाम विघ्नहंतृत्वे श्रेष्ठं चैव भवत्विति।।\nमम सर्वगणाध्यक्षः संपूज्यस्त्वं भवाधुना ।। ३१ ।।\nएवमुक्त्वा शंकरेण पूजाविधिरनेकशः ।।\nआशिषश्चाप्यनेका हि कृतास्तस्मिंस्तु तत्क्षणात् ।।३२।।\nततो देवगणाश्चैव गीत वाद्यं च नृत्यकम् ।।\nमुदा ते कारयामासुस्तथैवप्सरसां गणाः ।।३३।।\nपुनश्चैव वरो दत्तस्सुप्रसन्नेन शंभुना ।।\nतस्मै च गणनाथाय शिवेनैव महात्मना ।।३४।।\nचतुर्थ्यां त्वं समुत्पन्नो भाद्रे मासि गणेश्वर ।।\nअसिते च तथा पक्षे चंद्रस्योदयने शुभे ।। ३५ ।।\nप्रथमे च तथा यामे गिरिजायास्सुचेतसः ।।\nआविर्बभूव ते रूपं यस्मात्ते व्रतमुत्तमम् ।३६।।\nतस्मात्तद्दिनमारभ्य तस्यामेव तिथौ मुदा ।।\nव्रतं कार्यं विशेषेण सर्वसिद्ध्यै सुशोभनम् ।। ३७ ।।\nयावत्पुनस्समायाति वर्षान्ते च चतुर्थिका ।।\nतावद्व्रतं च कर्तव्यं तव चैव ममाज्ञया ।।३८।।\nसंसारे सुखमिच्छन्ति येऽतुलं चाप्यनेकशः ।।\nत्वां पूजयन्तु ते भक्त्या चतुर्थ्यां विधिपूर्वकम् ।।३९।।\nमार्गशीर्षे तथा मासे रमा या वै चतुर्थिका ।।\nप्रातःस्नानं तदा कृत्वा व्रतं विप्रान्निवेदयेत ।।2.4.18.४०।।\nदूर्वाभिः पूजनं कार्यमुपवासस्तथाविधः ।।\nरात्रेश्च प्रहरे जाते स्नात्वा संपूजयेन्नरः ।।४१ ।।\nमूर्तिं धातुमयीं कृत्वा प्रवालसंभवां तथा ।।\nश्वेतार्कसंभवां चापि मार्द्दिकां निर्मितां तथा।।४२।।\nप्रतिष्ठाप्य तदा तत्र पूजयेत्प्रयतः पुमान् ।।\nगंधैर्नानाविधैर्दिव्यैश्चन्दनैः पुष्पकैरिह ।।४३।।\nवितस्तिमात्रा दूर्वा च व्यंगा वै मूलवर्जिता ।।\nईदृशानां तद्बलानां शतेनैकोत्तरेण ह ।। ४४ ।।\nएकविंशतिकेनैव पूजयेत्प्रतिमां स्थिताम् ।।\nधूपैर्दीपैश्च नैवेद्यैर्विविधैर्गणनायकम् ।। ४५ ।।\nताम्बूलाद्यर्घसद्द्रव्यैः प्रणिपत्य स्तवैस्तथा ।।\nत्वां तत्र पूजयित्वेत्थं बालचंद्रं च पूजयेत् ।। ४६ ।।\nपश्चाद्विप्रांश्च संपूज्य भोजयेन्मधुरैर्मुदा ।।\nस्वयं चैव ततो भुंज्यान्मधुरं लवणं विना ।।४७।।\nविसर्जयेत्ततः पश्चान्नियमं सर्वमात्मनः ।।\nगणेशस्मरणं कुर्य्यात्संपूर्णं स्याद्व्रतं शुभम् ।।४८।।\nएवं व्रतेन संपूर्णे वर्षे जाते नरस्तदा ।।\nउद्यापनविधिं कुर्याद्व्रतसम्पूर्त्तिहेतवे ।।४९।।\nद्वादश ब्राह्मणास्तत्र भोजनीया मदाज्ञया ।।\nकुंभमेकं च संस्थाप्य पूज्या मूर्तिस्त्वदीयिका ।।2.4.18.५०।।\nस्थण्डिलेष्टपलं कृत्वा तदा वेदविधानतः ।।\nहोमश्चैवात्र कर्तव्यो वित्तशाठ्यविवर्जितैः ।। ५१ ।।\nस्त्रीद्वयं च तथा चात्र बटुकद्वयमादरात्।।\nभोजयेत्पूजयित्वा वै मूर्त्यग्रे विधिपूर्वकम् ।।५२।।\nनिशि जागरणं कार्यं पुनः प्रातः प्रपूजयेत्।।\nविसर्जनं ततश्चैव पुनरागमनाय च ।।५३।।\nबालकाच्चाशिषो ग्राह्यास्स्वस्तिवाचनमेव च ।।\nपुष्पांजलिं प्रदद्याच्च व्रतसंपूर्ण हेतवे।।५४।।\nनमस्कारांस्ततः कृत्वा नानाकार्यं प्रकल्पयेत् ।।\nएवं व्रतं कृतं येन तस्येप्सितफलं भवेत् ।।५५।।\nयो नित्यं श्रद्धया सार्द्धं पूजां चैव स्व शक्तितः ।।\nकुर्य्यात्तव गणेशान सर्वकामफलाप्तये ।।५६।।\nसिन्दूरैश्चन्दनैश्चैव तंडुलैः केतकैस्तथा ।।\nउपचारैरनेकैश्च पूजयेत्त्वां गणे श्वरम् ।।५७।।\nएवं त्वां पूजयेयुर्ये भक्त्या नानोपचारतः ।।\nतेषां सिद्धिर्भवेन्नित्यं विघ्ननाशो भवेदिह ।।५८।।\nसर्वैर्वर्णैः प्रकर्त्तव्या स्त्रीभिश्चैव विशेषतः ।।\nउदयाभिमुखैश्चैव राजभिश्च विशेषतः ।।५९।।\nयं यं कामयते यो वै तंतमाप्नोति निश्चितम् ।।\nअतः कामयमानेन तेन सेव्यस्सदा भवान् ।। 2.4.18.६० ।।\n।। ब्रह्मोवाच ।।\nशिवेनैव तदा प्रोक्तं गणेशाय महात्मने ।।\nतदानीं दैवतैश्चैव सर्वैश्च ऋषिसत्तमैः ।।६१।।\nतथेत्युक्त्वा तु तैस्सर्वैर्गणैश्शंभुप्रियैर्मुने ।।\nपूजितो हि गणाधीशो विधिना परमेण सः।।६२।।\nततश्चैव गणास्सर्वे प्रणेमुस्ते गणेश्वरम् ।।\nसमानर्चुर्विशेषेण नानावस्तुभिरादरात् ।। ६३ ।।\nगिरिजायास्समुत्पन्नो यश्च हर्षो मुनीश्वर ।।\nचतुर्भिर्वदनैर्वै तमवर्ण्यं च कथं ब्रुवे ।। ६४ ।।\nदेवदुंदुभयो नेदुर्ननृतुश्चाप्सरोगणाः ।।\nजगुर्गंधर्वमुख्याश्च पुष्पवर्षं पपात ह ।। ६५ ।।\nजगत्स्वास्थ्यं तदा प्राप गणाधीशे प्रतिष्ठिते।।\nमहोत्सवो महानासीत्सर्वं दुःखं क्षयं गणम् ।।६६।।\nशिवाशिवौ च मोदेतां विशेषेणाति नारद ।।\nआसीत्सुमंगलं भूरि सर्वत्र सुखदायकम्।।६७।।\nततो देवगणाः सर्वे ऋषीणां च गणास्तथा ।।\nसमागताश्च ये तत्र जग्मुस्ते तु शिवाज्ञया ।।६८।।\nप्रशंसंतश्शिवा तत्र गणेशं च पुनः पुनः ।।\nशिवं चैव तथा स्तुत्वा कीदृशं युद्धमेव च।।६९।।\nयदा सा गिरिजा देवी कोपहीना बभूव ह ।।\nशिवोऽपि गिरिजां तत्र पूर्ववत्संप्रपद्य ताम्।।2.4.18.७०।।\nचकार विविधं सौख्यं लोकानां हितकाम्यया।।\nस्वात्मारामोऽपि परमो भक्तकार्योद्यतः सदा ।।७१।।\nविष्णुश्च शिवमापृच्छ्य ब्रह्माहं तं तथैव हि ।।\nआगच्छाव स्वधामं च शिवौ संसेव्य भक्तितः ।। ७२ ।।\nनारद त्वं च भगवन्संगीय शिवयोर्यशः ।।\nआगमो भवनं स्वं च शिवौ पृष्ट्वा मुनीश्वर ।। ७३ ।।\nएतत्ते सर्वमाख्यातं मया वै शिवयोर्यशः ।।\nभवत्पृष्टेन विघ्नेश यशस्संमिश्रमादरात्।।७४।।\nइदं सुमंगलाख्यानं यः शृणोति सुसंयतः ।।\nसर्वमंगल संयुक्तस्स भवेन्मंगलालयः ।।७५।।\nअपुत्रो लभते पुत्रं निर्धनो लभते धनम् ।।\nभायार्थी लभते भार्यां प्रजार्थी लभते प्रजाम्।।७६।।\nआरोग्यं लभते रोगी सौभाग्यं दुर्भगो लभेत् ।।\nनष्टपुत्रं नष्टधनं प्रोषिता च पतिं लभेत् ।।७७।।\nशोकाविष्टश्शोकहीनस्स भवेन्नात्र संशयः ।।\nइदं गाणेशमाख्यानं यस्य गेहे च तिष्ठति ।।७८।।\nसदा मंगलसंयुक्तस्स भवेन्नात्र संशयः ।।\nयात्राकाले च पुण्याहे यश्शृणोति समाहितः ।।\nसर्वाभीष्टं स लभते श्रीगणेशप्रसादतः ।। ७९ ।।\nइति श्रीशिवमहापुराणे द्वितीयायां रुद्रसंहितायां चतुर्थे कुमारखंडे गणेशगणाधिपपदवीवर्णनं नामाष्टादशोऽध्यायः ।। १८ ।।"
  }
]
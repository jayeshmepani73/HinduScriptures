[
  {
    "text": "।। ब्रह्मोवाच ।।\nतदाकर्ण्य महादेवो योगज्ञानविशारदः ।।\nत्यक्तकामो न तत्याज संभोगं पार्वतीभयात् ।। १ ।।\nआजगाम गृहद्वारि सुराणां निकटं शिवः ।।\nदैत्येन पीडितानां च शंकरो भक्तवत्सलः ।।२।।\nदेवास्सर्वे प्रभुं दृष्ट्वा हरिणा च मया शिवम् ।।\nबभूबुस्सुखिनश्चाति तदा वै भक्तवत्सलम् ।।३।।\nइत्याकर्ण्य वचस्तेषां सुराणां भगवान्भवः ।।\nप्रत्युवाच विषण्णात्मा दूयमानेन चेतसा ।।४।।\nप्रणम्य सुमहाप्रीत्या नतस्कंधाश्च निर्जराः ।।\nतुष्टुवुः शंकरं सर्वे मया च हरिणा मुने ।।५।।\nदेवा ऊचुः ।।\nदेवदेव महादेव करुणासागर प्रभो ।।\nअन्तर्यामी हि सर्वेषां सर्वं जानासि शंकर ।।६।।\nदेवकार्यं कुरु विभो रक्ष देवान् महेश्वर ।।\nजहि दैत्यान् कृपां कृत्वा तारकादीन् महाप्रभून् ।। ७ ।।\n।। शिव उवाच ।।\nहे विष्णो हे विधे देवास्सर्वेषां वो मनोगतिः ।।\nयद्भावि तद्भवत्येव कोऽपि नो तन्निवारकः ।। ८ ।।\nयज्जातं तज्जातमेव प्रस्तुतं शृणुताऽमराः ।।\nशिरस्तस्खलितं वीर्यं को ग्रहीष्यति मेऽधुना ।। ९ ।।\nस गृह्णीयादिति प्रोच्य पातयामास तद्भुवि ।।\nअग्निर्भूत्वा कपोतो हि प्रेरितस्सर्वनिर्जरैः ।। 2.4.2.१० ।।\nअभक्षच्छांभवं वीर्यं चंच्वा तु निखिलं तदा ।।\nएतस्मिन्नंतरे तत्राऽऽजगाम गिरिजा मुने ।। ११ ।।\nशिवागमविलंबे च ददर्श सुरपुंगवान् ।। ।।\nज्ञात्वा तद्वृत्तमखिलं महाक्रोधयुता शिवा ।। १२ ।।\nउवाच त्रिदशान् सर्वान् हरिप्रभृतिकाँस्तदा ।। १३ ।।\nदेव्युवाच ।।\nरे रे सुरगणास्सर्वे यूयं दुष्टा विशेषतः ।।\nस्वार्थसंसाधका नित्यं तदर्थं परदुःखदाः ।। १४ ।।\nस्वार्थहेतोर्महेशानमाराध्य परमं प्रभुम् ।।\nनष्टं चक्रुर्मद्विहारं वंध्याऽभवमहं सुराः ।। १५ ।।\nमां विरोध्य सुखं नैव केषांचिदपि निर्जराः ।।\nतस्माद्दुःखं भवेद्वो हि दुष्टानां त्रिदिवौकसाम् ।। १६ ।।\n।। ब्रह्मोवाच ।।\nइत्युक्त्वा विष्णुप्रमुखान् सुरान्सर्वान् शशाप सा ।।\nप्रज्वलंती प्रकोपेन शैलराजसुता शिवा ।। १७ ।।\n।। पार्वत्युवाच ।।\nअद्यप्रभृति देवानां वंध्या भार्या भवन्त्विति ।।\nदेवाश्च दुःखितास्संतु निखिला मद्विरोधिनः ।।१८।।\n।। ब्रह्मोवाच ।। ।।\nइति शप्त्वाखिलान्देवान् विष्ण्वाद्यान्सकलेश्वरी ।।\nउवाच पावकं क्रुद्धा भक्षकं शिवरेतसः ।। १९ ।।\nपार्वत्युवाच ।।\nसर्वभक्षी भव शुचे पीडितात्मेति नित्यशः ।।\nशिवतत्त्वं न जानासि मूर्खोऽसि सुरकार्यकृत् ।। 2.4.2.२० ।।\nरे रे शठ महादुष्ट दुष्टानां दुष्टबोधवान् ।।\nअभक्षश्शिववीर्यं यन्नाकार्षीरुचितं हि तत् ।। २१ ।।\n।। ब्रह्मोवाच ।।\nइति शप्त्वा शिवा वह्निं सहेशेन नगात्मजा ।।\nजगाम स्वालयं शीघ्रमसंतुष्टा ततो मुने ।। २२ ।।\nगत्वा शिवा शिवं सम्यक् बोधयामास यत्नतः ।।\nअजीजनत्परं पुत्रं गणेशाख्यं मुनीश्वर।।२३।।\nतद्वृत्तांतमशेषं च वर्णयिष्ये मुनेऽग्रतः।।\nइदानीं शृणु सुप्रीत्या गुहोत्पत्तिं वदाम्यहम् ।।२४।।\nपावकादितमन्नादि भुंजते निर्जराः खलु ।।\nवेदवाण्येति सर्वे ते सगर्भा अभवन्सुराः ।।२५।।\nततोऽसहंतस्तद्वीर्यं पीडिता ह्यभवन् सुराः ।।\nविष्ण्वाद्या निखिलाश्चाति शिवाऽऽज्ञा नष्टबुद्धयः ।।२६।।\nअथ विष्णुप्रभृतिकास्सर्वे देवा विमोहिताः ।।\nदह्यमाना ययुः शीघ्रं शरणं पार्वतीपतेः ।।२७।।\nशिवालयस्य ते द्वारि गत्वा सर्वे विनम्रकाः ।।\nतुष्टुवुस्सशिवं शंभुं प्रीत्या सांजलयस्सुराः ।। २८ ।।\n।। देवा ऊचुः ।।\nदेवदेव महादेव गिरिजेश महाप्रभो ।।\nकिं जातमधुना नाथ तव माया दुरत्यया ।। २९ ।।\nसगर्भाश्च वयं जाता दह्यमानाश्च रेतसा ।।\nतव शंभो कुरु कृपां निवारय दशामिमाम् ।। 2.4.2.३० ।।\nब्रह्मोवाच ।।\nइत्याकर्ण्याऽमरनुतिं परमेशश्शिवापतिः ।।\nआजगाम द्रुतं द्वारि यत्र देवाः स्थिता मुने ।।३१।।\nआगतं शंकरं द्वारि सर्वे देवाश्च साच्युताः ।।\nप्रणम्य तुष्टुवुः प्रीत्या नर्तका भक्तवत्सलम् ।।३२।।\n।। देवा ऊचुः ।।\nशंभो शिव महेशान त्वां नतास्स्म विशेषतः ।।\nरक्ष नश्शरणापन्नान्दह्यमानांश्च रेतसा ।।३३।।\nइदं दुःखं हर हर भवामो हि मृता ध्रुवम् ।।\nत्वां विना कस्समर्थोऽद्य देवदुःखनिवा रणे ।।३४।।\n।। ब्रह्मोवाच ।।\nइति दीनतरं वाक्यमाकर्ण्य सुरराट् प्रभुः ।।\nप्रत्युवाच विहस्याऽथ स सुरान् भक्तवत्सलः ।। ३५ ।।\n।। शिव उवाच ।।\nहे हरे हे विधे देवास्सर्वे शृणुत मद्वचः ।।\nभविष्यति सुखं वोऽद्य सावधाना भवन्तु हि ।। ३६ ।।\nएतद्वमत मद्वीर्यं द्रुतमेवाऽखिलास्सुराः ।।\nसुखिनस्तद्विशेषेण शासनान्मम सुप्रभो।।३७।।\n।। ब्रह्मोवाच ।।\nइत्याज्ञां शिरसाऽधाय विष्ण्वाद्यास्सकलास्सुराः ।।\nअकार्षुर्वमनं शीघ्रं स्मरंतश्शिवमव्ययम् ।।३८।।\nतच्छंभुरेतस्स्वर्णाभं पर्वताकारमद्भुतम्।।\nअभवत्पतितं भूमौ स्पृशद् द्यामेव सुप्रभम्।।३९।।\nअभवन्सुखिनस्सर्वे सुरास्सर्वेऽच्युतादयः ।।\nअस्तुवन् परमेशानं शंकरं भक्तवत्सलम् ।।2.4.2.४०।।\nपावकस्त्वभवन्नैव सुखी तत्र मुनीश्वर।।\nतस्याज्ञां परमोऽदाद्वै शंकरः परमेश्वरः।।४१।।\nततस्सवह्निर्विकलस्सांजलिर्नतको मुने।।\nअस्तौच्छिवं सुखी नात्मा वचनं चेदमब्रवीत् ।। ४२ ।।\n।। अग्निरुवाच ।। ।।\nदेवदेव महेशान मूढोऽहं तव सेवकः ।।\nक्षमस्व मेऽपराधं हि मम दाहं निवारय ।।४३।।\nत्वं दीनवत्सल स्वामिञ्शंकरः परमेश्वरः ।।\nप्रत्युवाच प्रसन्नात्मा पावको दीनवत्सलम् ।।४४।।\n।। ब्रह्मोवाच ।।\nइत्याकर्ण्य शुचेर्वाणीं स शंभुः परमेश्वरः ।।\nप्रत्युवाच प्रसन्नात्मा पावकं दीनवत्सलः ।।४५।।\nशिव उवाच ।।\nकृतं त्वनुचितं कर्म मद्रेतो भक्षितं हि यत् ।।\nअतोऽनिवृत्तस्ते दाहः पापाधिक्यान्मदाज्ञया ।। ४६ ।।\nइदानीं त्वं सुखी नाम शुचे मच्छरणागतः ।।\nअतः प्रसन्नो जातोऽहं सर्वं दुःखं विनश्यति ।।४७।।\nकस्याश्चित्सुस्त्रियां योनौ मद्रेतस्त्यज यत्नतः ।।\nभविष्यति सुखी त्वं हि निर्दाहात्मा विशेषतः ।। ४८ ।।\n।। ब्रह्मोवाच ।।\nशंभुवाक्यं निशम्येति प्रत्युवाच शनैः शुचिः ।।\nसांजलिर्नतकः प्रीत्या शंकरं भक्तशंकरम् ।। ४९ ।।\nदुरासदमिदं तेजस्तव नाथ महेश्वर ।।\nकाचिन्नास्ति विना शक्त्या धर्तुं योनौ जगत्त्रये ।। 2.4.2.५० ।।\nइत्थं यदाऽब्रवीद्वह्निस्तदा त्वं मुनिसत्तम ।।\nशंकरप्रेरितः प्रात्थ हृदाग्निमुपकारकः ।। ५१ ।।\n।। नारद उवाच ।।\nशृणु मद्वचनं वह्ने तव दाहहरं शुभम्।।\nपरमानंददं रम्यं सर्वकष्टनिवारकम् ।।५२।।\nकृत्वोपायमिमं वह्ने सुखी भव विदाहकः ।।\nशिवेच्छया मया सम्यगुक्तं तातेदमादरात् ।। ५३ ।।\nतपोमासस्नानकर्त्र्यस्त्रियो यास्स्युः प्रगे शुचे ।।\nतद्देहेषु स्थापय त्वं शिवरेतस्त्विदं महत् ।।५४।।\nब्रह्मोवाच ।।\nतस्मिन्नवसरे तत्रा ऽगतास्सप्तमुनिस्त्रियः ।।\nतपोमासि स्नानकामाः प्रातस्सन्नियमा मुने ।।५५।।\nस्नानं कृत्वा स्त्रियस्ता हि महाशीतार्द्दिताश्च षट् ।।\nगंतुकामा मुने याता वह्निज्वालासमीपतः ।। ५६ ।।\nविमोहिताश्च ता दृष्ट्वारुन्धती गिरिशाज्ञया ।।\nनिषिषेध विशेषेण सुचरित्र सुबोधिनी ।। ५७ ।।\nताः षड् मुनिस्त्रियो मोहाद्धठात्तत्र गता मुने ।।\nस्वशीतविनिवृत्त्यर्थं मोहिताः शिवमायया ।। ५८ ।।\nतद्रेतःकणिकास्सद्यस्तद्देहान् विविशुर्मुने ।।\nरोमद्वाराऽखिला वह्निरभूद्दाहविवर्जितः ।।५९।।\nअंतर्धाय द्रुतं वह्निर्ज्वालारूपो जगाम ह ।।\nसुखी स्वलोकं मनसा स्मरंस्त्वां शंकरं च तम् ।। 2.4.2.६० ।।\nसगर्भास्ताः स्त्रियस्साधोऽभवन् दाहप्रपीडिताः ।।\nजग्मुस्स्वभवनं तातारुंधती दुःखिताऽग्निना ।।६१।।\nदृष्ट्वा स्वस्त्रीगतिं तात नाथाः क्रोधाकुला द्रुतम् ।।\nतत्यजुस्ताः स्त्रियस्तात सुसंमंत्र्य परस्परम् ।। ६२ ।।\nअथ ताः षट् स्त्रियस्सर्वा दृष्ट्वा स्वव्यभिचारकम् ।।\nमहादुःखान्वितास्ताताऽभवन्नाकुलमानसाः ।। ६३ ।।\nतत्यजुश्शिव रेतस्तद्गर्भरूपं मुनिस्त्रियः ।।\nता हिमाचलपृष्ठेऽथाभवन् दाहविवर्जिताः ।। ६४ ।।\nअसहञ्शिवरेतस्तद्धिमाद्रिः कंपमुद्वहन् ।।\nगंगायां प्राक्षिपत्तूर्णमसह्यं दाहपीडितः ।। ६५ ।।\nगंगयाऽपि च तद्वीर्यं दुस्सहं परमात्मनः ।।\nनिःक्षिप्तं हि शरस्तंबे तरंगैः स्वैर्मुनीश्वर ।।६६।।\nपतितं तत्र तद्रेतो द्रुतं बालो बभूव ह ।।\nसुन्दरस्सुभगः श्रीमांस्तेजस्वी प्रीतिवर्द्धनः ।। ६७ ।।\nमार्गमासे सिते पक्षे तिथौ षष्ठ्यां मुनीश्वर ।।\nप्रादुर्भावोऽभवत्तस्य शिवपुत्रस्य भूतले ।। ६८ ।।\nतस्मिन्नवसरे ब्रह्मन्न कस्माद्धिम शैलजा ।।\nअभूतः सुखिनौ तत्र स्वगिरौ गिरिशोऽपि च ।।६९।।\nशिवाकुचाभ्यां सुस्राव पय आनन्दसंभवम् ।।\nतत्र गत्वा च सर्वेषां सुखमासीन्मुनेऽधिकम् ।। 2.4.2.७० ।।\nमंगलं चाऽभवत्तात त्रिलोक्यां सुखदं सताम् ।।\nखलानामभवद्विघ्नो दैत्यानां च विशेषतः ।। ७१ ।।\nअकस्मादभवद्व्योम्नि परमो दुंदुभिध्वनिः ।।\nपुष्पवृष्टिः पपाताऽशु बालकोपरि नारद ।। ७२ ।।\nविष्ण्वादीनां समस्तानां देवानां मुनिसत्तम ।।\nअभूदकस्मात्परम आनन्दः परमोत्सवः ।।७३।।\nइति श्रीशिवमहापुराणे द्वितीयायां रुद्रसंहितायां चतुर्थे कुमारखंडे शिवपुत्रजननवर्णनं नाम द्वितीयोऽध्यायः ।। २ ।।"
  }
]
[
  {
    "text": "नारद उवाच ।।\nगणेशस्य श्रुता तात सम्यग्जनिरनुत्तमा।।\nचरित्रमपि दिव्यं वै सुपराक्रमभूषितम् ।।१।।\nततः किमभवत्तात तत्त्वं वद सुरेश्वरः ।।\nशिवाशिवयशस्स्फीतं महानन्दप्रदायकम् ।। २ ।।\nब्रह्मोवाच ।। साधु पृष्टं मुनिश्रेष्ठ भवता करुणात्मना ।।\nश्रूयतां दत्तकर्णं हि वक्ष्येऽहं ऋषिसत्तम ।। ३ ।।\nशिवा शिवश्च विप्रेन्द्र द्वयोश्च सुतयोः परम् ।।\nदर्शंदर्शं च तल्लीलां महत्प्रेम समावहत् ।। ४ ।।\nपित्रोर्लालयतोस्तत्र सुखं चाति व्यवर्द्धत ।।\nसदा प्रीत्या मुदा चातिखेलनं चक्रतुस्सुतौ ।।५।।\nतावेव तनयौ तत्र माता पित्रोर्मुनीश्वर ।।\nमहाभक्त्या यदा युक्तौ परिचर्यां प्रचक्रतुः ।।६।।\nषण्मुखे च गणेशे च पित्रोस्तदधिकं सदा ।।\nस्नेहो व्यवर्द्धत महाञ्च्छुक्लपक्षे यथा शशी ।। ७ ।।\nकदाचित्तौ स्थितौ तत्र रहसि प्रेमसंयुतौ ।।\nशिवा शिवश्च देवर्षे सुविचारपरायणौ ।।८।।\nशिवा शिवावूचतुः ।।\nविवाहयोग्यौ संजातौ सुताविति च तावुभौ ।।\nविवाहश्च कथं कार्यः पुत्रयोरुभयोः शुभम्।।९।।\nषण्मुखश्च प्रियतमो गणेशश्च तथैव च।।\nइति चिंतासमुद्विग्नौ लीलानन्दौ बभूवतुः।।2.4.19.१०।।\nस्वपित्रोर्मतमाज्ञाय तौ सुतावपि संस्पृहौ ।।\nतदिच्छया विवाहार्थं बभूवतुरथो मुने ।। ११।।\nअहं च परिणेष्यामि ह्यहं चैव पुनः पुनः ।।\nपरस्परं च नित्यं वै विवादे तत्परावुभौ ।।१२।।\nश्रुत्वा तद्वचनं तौ च दंपती जगतां प्रभू ।।\nलौकिकाचारमाश्रित्य विस्मयं परमं गतौ ।।१३।।\nकिं कर्तव्यं कथं कार्यो विवाहविधिरेतयोः ।।\nइति निश्चित्य ताभ्यां वै युक्तिश्च रचिताद्भुता ।। १४ ।।\nकदाचित्समये स्थित्वा समाहूय स्वपुत्रकौ ।।\nकथयामासतुस्तत्र पुत्रयोः पितरौ तदा ।। १५ ।।\nशिवाशिवावूचतुः ।।\nअस्माकं नियमः पूर्वं कृतश्च सुखदो हि वाम् ।।\nश्रूयतां सुसुतौ प्रीत्या कथयावो यथार्थकम् ।। १६ ।।\nसमौ द्वावपि सत्पुत्रौ विशेषो नात्र लभ्यते ।।\nतस्मात्पणः कृतश्शंदः पुत्रयोरुभयोरपि ।। १७ ।।\nयश्चैव पृथिवीं सर्वां क्रांत्वा पूर्वमुपाव्रजेत् ।।\nतस्यैव प्रथमं कार्यो विवाहश्शुभलक्षणः ।।१८।।\nब्रह्मोवाच ।।\nतयोरेवं वचः श्रुत्वा शरजन्मा महाबलः ।।\nजगाम मन्दिरात्तूर्णं पृथिवीक्रमणाय वै।।१९।।\nगणनाथश्च तत्रैव संस्थितो बुद्धिसत्तमः ।।\nसुबुद्ध्या संविचारर्येति चित्त एव पुनः पुनः ।। 2.4.19.२० ।।\nकिं कर्तव्यं क्व गंतव्यं लंघितुं नैव शक्यते ।।\nक्रोशमात्रं गतः स्याद्वै गम्यते न मया पुनः ।। २१ ।।\nकिं पुनः पृविवीमेतां क्रांत्वा चोपार्जितं सुखम् ।।\nविचार्येति गणेशस्तु यच्चकार शृणुष्व तत् ।। २२ ।।\nस्नानं कृत्वा यथान्यायं समागत्य स्वयं गृहम् ।।\nउवाच पितरं तत्र मातरं पुनरेव सः ।।२३।।\nगणेश उवाच ।।\nआसने स्थापिते ह्यत्र पूजार्थं भवतोरिह ।।\nभवंतौ संस्थितौ तातौ पूर्य्यतां मे मनोरथः ।।२४।। ।।\nब्रह्मोवाच ।।\nइति श्रुत्वा वचस्तस्य पार्वतीपरमेश्वरौ ।।\nअस्थातामासने तत्र तत्पूजाग्रहणाय वै ।।२५।।\nतेनाथ पूजितौ तौ च प्रक्रान्तौ च पुनः पुनः ।।\nएवं च कृतवान् सप्त प्रणामास्तु तथैव सः ।।२६।।\nबद्धांजलिरथोवाच गणेशो बुद्धिसागरः ।।\nस्तुत्वा बहु तिथस्तात पितरौ प्रेमविह्वलौ ।।२७।।\nगणेश उवाच ।।\nभो मातर्भो पितस्त्वं च शृणु मे परमं वचः ।।\nशीघ्रं चैवात्र कर्तव्यो विवाहश्शोभनो मम ।।२८।।\nब्रह्मोवाच ।।\nइत्येवं वचनं श्रुत्वा गणेशस्य महात्मनः ।।\nमहाबुद्धिनिधिं तं तौ पितरावूचतुस्तदा।।२९।।\nशिवा शिवावूचतुः ।।\nप्रक्रामेत भवान्सम्यक्पृथिवीं च सकाननाम् ।।\nकुमारो गतवांस्तत्र त्वं गच्छ पुर आव्रज ।।2.4.19.३०।।\nब्रह्मोवाच।।\nइत्येवं वचनं श्रुत्वा पित्रोर्गणपति द्रुतम् ।।\nउवाच नियतस्तत्र वचनं क्रोधसंयुतः।।३१।।\nगणेश उवाच ।।\nभो मातर्भो पितर्धर्मरूपौ प्राज्ञौ युवां मतौ ।।\nधर्मतः श्रूयतां सम्यक् वचनं मम सत्तमौ।।३२।।\nमया तु पृथिवी क्रांता सप्तवारं पुनः पुनः ।।\nएवं कथं ब्रुवाते वै पुनश्च पितराविह ।।३३।।\nब्रह्मोवाच ।।\nतद्वचस्तु तदा श्रुत्वा लौकिकीं गतिमाश्रितौ ।।\nमहालीलाकरौ तत्र पितरावूचतुश्च तम् ।। ३४\nपितरावूचतुः ।।\nकदा क्रांता त्वया पुत्र पृथिवी सुमहत्तरा ।।\nसप्तद्वीपा समुद्रांता महद्भिर्गहनैयुता ।।३५।।\nब्रह्मोवाच ।।\nतयोरेवं वचः श्रुत्वा शिवाशंकरयोर्मुने ।।\nमहाबुद्धिनिधिः पुत्रो गणेशो वाक्यमब्रवीत्।।३६।।\nगणेश उवाच ।।\nभवतोः पूजनं कृत्वा शिवाशंकरयोरहम् ।।\nस्वबुद्ध्या हि समुद्रान्तपृध्वीकृतपरिक्रमः ।।३७।।\nइत्येवं वचनं देवे शास्त्रे वा धर्मसञ्चये।।\nवर्त्तते किं च तत्तथ्यं नहि किं तथ्यमेव वा ।।३८।।\nपित्रोश्च पूजनं कृत्वा प्रक्रांतिं च करोति यः ।।\nतस्य वै पृथिवीजन्यफलं भवति निश्चितम् ।।३९।।\nअपहाय गृहे यो वै पितरौ तीर्थमाव्रजेत् ।।\nतस्य पापं तथा प्रोक्तं हनने च तयोर्यथा ।। 2.4.19.४० ।।\nपुत्रस्य च महत्तीर्थं पित्रोश्चरणपंकजम्।।\nअन्यतीर्थं तु दूरे वै गत्वा सम्प्राप्यते पुनः ।। ४१ ।।\nइदं संनिहितं तीर्थं सुलभं धर्मसाधनम् ।।\nपुत्रस्य च स्त्रियाश्चैव तीर्थं गेहे सुशोभनम् ।। ४२ ।।\nइति शास्त्राणि वेदाश्च भाषन्ते यन्निरंतरम् ।।\nभवद्भ्यां तत्प्रकर्त्तव्यमसत्यं पुनरेव च ।। ४३ ।।\nभवदीयं त्विदं रूपमसत्यं च भवेदिह ।।\nतदा वेदोप्यसत्यो वै भवेदिति न संशयः ।।४४।।\nशीघ्रं च भवितव्यो मे विवाहः क्रियतां शुभः ।।\nअथ वा वेदशास्त्रञ्च न्यलीकं कथ्यतामिति।।४५।।\nद्वयोः श्रेष्ठतमं मध्ये यत्स्यात्सम्यग्विचार्य तत्।।\nकर्तव्यं च प्रयत्नेन पितरौ धर्मरूपिणौ ।।४६।।\n।। ब्रह्मोवाच ।।\nइत्युक्त्वा पार्वतीपुत्रस्स गणेशः प्रकृष्टधीः ।।\nविरराम महाज्ञानी तदा बुद्धिमतां वरः ।। ४७ ।।\nतौ दंपती च विश्वेशौ षार्वतीशंकरौ तदा ।।\nइति श्रुत्वा वचस्तस्य विस्मयं परमं गता।।४८।।\nततः शिवा शिवश्चैव पुत्रं बुद्धिविचक्षणम् ।।\nसुप्रशस्योचतुः प्रीत्या तौ यथार्थप्रभाषिणम् ।।४९।।\nशिवाशिवावूचतुः।।\nपुत्र ते विमला बुद्धिस्समुत्पन्ना महात्मनः।।\nत्वयोक्तं यद्वचश्चैव ततश्चैव च नान्यथा ।। 2.4.19.५० ।।\nसमुत्पन्ने च दुःखे च यस्य बुद्धिर्विशिष्यते ।।\nतस्य दुखं विनश्येत सूर्ये दृष्टे यथा तमः ।।५१।।\nबुद्धिर्यस्य बलं तस्य निर्बुद्धेस्तु कुतो बलम् ।।\nकूपे सिंहो मदोन्मत्तश्शशकेन निपातितः ।। ५२ ।।\nवेदशास्त्रपुराणेषु बालकस्य यथोदितम् ।।\nत्वया कृतं तु तत्सर्वं धर्मस्य परिपालनम्।।५३।।\nसम्यक्कृतं त्वया यच्च तत्केनापि भवेदिह।।\nआवाभ्यां मानितं तच्च नान्यथा क्रियतेऽधुना।।५४।।\nब्रह्मोवाच।।\nइत्युक्त्वा तौ समाश्वास्य गणेशं बुद्धिसागरम्।।\nविवाहकरणे चास्य मतिं चक्रतुरुत्तमाम्।।५५।।\nइति श्रीशिवमहापुराणे द्वितीयायां रुद्रसंहितायां चतुर्थे कुमारखण्डे गणेशविवाहोपक्रमोनामैकोनविंशोध्यायः।।१९।।"
  }
]
[
  {
    "text": "ब्रह्मोवाच ।।\nएतस्मिन्नंतरे तत्र क्रौञ्चनामाचलो मुने ।।\nआजगाम कुमारस्य शरणं बाणपीडित ।। १ ।।\nपलायमानो यो युद्धादसोढा तेज ऐश्वरम्।।\nतुतोदातीव स क्रौञ्चं कोट्यायुतबलान्वितः ।।२।।\nप्रणिपत्य कुमारस्य स भक्त्या चरणाम्बुजम् ।।\nप्रेमनिर्भरया वाचा तुष्टाव गुहमादरात् ।।३।।\nक्रौंच उवाच ।।\nकुमार स्कंद देवेश तारकासुरनाशक ।।\nपाहि मां शरणापन्नं बाणासुरनिपीडितम् ।। ४ ।।\nसंगरात्ते महासेन समुच्छिन्नः पलायितः ।।\nन्यपीडयच्च मागत्य हा नाथ करुणाकर ।। ५ ।।\nतत्पीडितस्ते शरणमागतोऽहं सुदुःखितः ।।\nपलायमानो देवेश शरजन्मन्दयां कुरु ।। ६ ।।\nदैत्यं तं नाशय विभो बाणाह्वं मां सुखीकुरु ।।\nदैत्यघ्नस्त्वं विशेषेण देवावनकरस्स्वराट् ।। ७ ।।\nब्रह्मोवाच ।।\nइति क्रौंचस्तुतस्स्कन्दः प्रसन्नो भक्तपालकः ।।\nगृहीत्वा शक्तिमतुलां स्वां सस्मार शिवो धिया ।।८।।\nचिक्षेप तां समुद्दिश्य स बाणं शंकरात्मजः ।।\nमहाशब्दो बभूवाथ जज्वलुश्च दिशो नभः ।।९।।\nसबलं भस्मसात्कृत्वासुरं तं क्षणमात्रतः ।।\nगुहोपकंठं शक्तिस्सा जगाम परमा मुने ।।2.4.11.१ ०।।\nततः कुमार प्रोवाच क्रौंचं गिरिवरं प्रभुः ।।\nनिर्भयस्स्वगृहं गच्छ नष्टस्स सबलोऽसुरः ।।११।।\nतच्छुत्वा स्वामिवचनं  मुदितो गिरिराट् तदा ।।\nस्तुत्वा गुहं तदारातिं स्वधाम प्रत्यपद्यत ।।१२।।\nततः स्कन्दो महेशस्य मुदा स्थापितवान्मुने ।।\nत्रीणि लिंगानि तत्रैव पापघ्नानि विधानतः ।।१३।।\nप्रतिज्ञेश्वरनामादौ कपालेश्वरमादरात् ।।\nकुमारेश्वरमेवाथ सर्वसिद्धिप्रदं त्रयम् ।।१४।।\nपुनस्सर्वेश्वरस्तत्र जयस्तंभसमीपतः ।।\nस्तंभेश्वराभिधं लिंगं गुहः स्थापितवान्मुदा।।१५।।\nततस्सर्वे सुरास्तत्र विष्णुप्रभृतयो मुदा।।\nलिंगं स्थापितवंतस्ते देवदेवस्य शूलिनः।।१६।।\nसर्वेषां शिवलिंगानां महिमाभूत्तदाद्भुतः।।\nसर्वकामप्रदश्चापि मुक्तिदो भक्तिकारिणाम् ।।१७।।\nततस्सर्वे सुरा विष्णुप्रमुखाः प्रीतमानसाः ।।\nऐच्छन्गिरिवरं गंतुं पुरस्कृत्य गुहं मुदा ।।१८।।\nतस्मिन्नवसरे शेषपुत्रः कुमुद नामकः ।।\nआजगाम कुमारस्य शरणं दैत्यपीडितः ।।१९।।\nप्रलंबाख्योऽसुरो यो हि रणादस्मात्पलायितः ।।\nस तत्रोपद्रवं चक्रे प्रबलस्तारकानुगः ।।2.4.11.२०।।\nसोऽथ शेषस्य तनयः कुमुदोऽहिपतेर्महान् ।।\nकुमारशरणं प्राप्तस्तुष्टाव गिरिजात्मजम् ।। २१ ।।\nकुमुद उवाच ।।\nदेवदेव महादेव वरतात महाप्रभो।।\nपीडितोऽहं प्रलंबेन त्वाहं शरणमागतः ।। २२ ।।\nपाहि मां शरणापन्नं प्रलंबा सुरपीडितम् ।।\nकुमार स्कन्द देवेश तारकारे महाप्रभो ।।२३।।\nत्वं दीनबंधुः करुणासिन्धुरानतवत्सलः ।।\nखलनिग्रहकर्ता हि शरण्यश्च सतां गतिः ।।२४।।\nकुमुदेनस्तुतश्चेत्थं विज्ञप्तस्तद्वधाय हि ।।\nस्वाश्च शक्तिं स जग्राह स्मृत्वा शिवपदांबुजौ ।। २५ ।।\nचिक्षेप तां समुद्दिश्य प्रलंबं गिरिजासुतः ।।\nमहाशब्दो बभूवाथ जज्वलुश्च दिशो नभः ।।२६।।\nतं सायुतबलं शक्तिर्द्रुतं कृत्वा च भस्मसात् ।।\nगुहोपकंठं सहसाजगामाक्लिष्टवारिणी ।। २७ ।।\nततः कुमारः प्रोवाच कुमुदं नागबालकम् ।।\nनिर्भयः स्वगृहं गच्छ नष्टस्स सबलोऽसुरः ।।२८।।\nतच्छुत्वा गुहवाक्यं स कुमुदोहिपतेस्सुतः ।।\nस्तुत्वा कुमारं नत्वा च पातालं मुदितो ययौ ।। २९ ।।\nएवं कुमारविजयं वर्णितं ते मुनीश्वर ।।\nचरितं तारकवधं परमाश्चर्यकारकम् ।। 2.4.11.३० ।।\nसर्वपापहरं दिव्यं सर्वकामप्रदं नृणाम् ।।\nधन्यं यशस्यमायुष्यं भुक्तिमुक्तिप्रदं सताम् ।। ३१ ।।\nये कीर्तयंति सुयशोऽमितभाग्ययुता नराः ।।\nकुमारचरितं दिव्यं शिव लोकं प्रयांति ते ।। ३२ ।।\nश्रोष्यंति ये च तत्कीर्तिं भक्त्या श्रद्धान्विता जनाः ।।\nमुक्तिं प्राप्स्यन्ति ते दिव्यामिह भुक्त्वा परं सुखम् ।। ३३ ।।\nइति श्रीशिवमहापुराणे द्वितीयायां रुद्रसंहितायां चतुर्थे कुमारखंडे बाणप्रलंबवध कुमारविजयवर्णनं नामैकादशोऽध्यायः ।।११।।"
  }
]
[
  {
    "text": "सूत उवाच ।।\nतारकारेरिति श्रुत्वा वृत्तमद्भुतमुत्तमम् ।।\nनारदस्सुप्रसन्नोथ पप्रच्छ प्रीतितो विधिम् ।। १ ।।\n।। नारद उवाच ।।\nदेवदेव प्रजानाथ शिवज्ञाननिधे मया ।।\nश्रुतं कार्तिकसद्वृत्तममृतादपि चोत्तमम् ।। २ ।\nअधुना श्रोतुमिच्छामि गाणेशं वृत्तमुत्तमम् ।।\nतज्जन्मचरितं दिव्यं सर्वमंगलमंगलम् ।।३।।\nसूत उवाच ।।\nइत्याकर्ण्य वचस्तस्य नारदस्य महामुने ।।\nप्रसन्नमानसो ब्रह्मा प्रत्युवाच शिवं स्मरन् ।। ४ ।।\nब्रह्मोवाच ।।\nकल्पभेदाद्गणेशस्य जनिः प्रोक्ता विधेः परात्।।\nशनिदृष्टं शिरश्छिन्नं संचितं गजमाननम्।।५।।\nइदानीं श्वेतकल्पोक्ता गणेशोत्पत्तिरुच्यते ।।\nयत्र च्छिन्नं शिरस्तस्य शिवेन च कृपालुना ।।६।।\nसंदेहो नात्र कर्तव्यः शंकरस्सूतिकृन्मुने ।।\nस हि सर्वाधिपः शंभुर्निर्गुणस्सगुणो ऽपि हि ।।७।।\nतल्लीलयाखिलं विश्वं सृज्यते पाल्यते तथा ।।\nविनाश्यते मुनिश्रेष्ठ प्रस्तुतं शृणु चादरात् ।।८।।\nउद्वाहिते शिवे चात्र कैलासं च गते सति ।।\nकियता चैव कालेन जातो गणपतेर्भवः ।। ९ ।।\nएकस्मिन्नेव काले च जया च विजया सखी ।।\nपार्वत्या च मिलित्वा वै विचारे तत्पराभवत् ।। 2.4.13.१० ।।\nरुद्रस्य च गणास्सर्वे शिवस्याज्ञापरायणाः ।।\nते सर्वेप्यस्मदीयाश्च नन्दिभृंगिपुरस्सराः ।।११।।\nप्रमथास्ते ह्यसंख्याता अस्मदीयो न कश्चन ।।\nद्वारि तिष्ठन्ति ते सर्वे शंकराज्ञापरायणाः ।। १२ ।।\nते सर्वेप्यस्मदीयांश्च तथापि न मिलेन्मनः ।।\nएकश्चैवास्मदीयो हि रचनीयस्त्वयानघे ।। १३ ।।\nब्रह्मोवाच ।।\nइत्युक्त्वा पार्वती देवी सखीभ्यां सुन्दरं वचः ।।\nहितं मेने तदा तच्च कर्तुं स्माप्यध्यवस्यति।। १४ ।।\nततः कदाचिन्मज्जत्यां पार्वत्यां वै सदाशिवः ।।\nनंदिनं परिभर्त्स्याथ ह्याजगाम गृहांतरम् ।।१५।।\nआयांतं शंकरं दृष्ट्वाऽसमये जगदंबिका ।।\nउत्तस्थौ मज्जती सा वै लज्जिता सुन्दरी तदा ।।१६।।\nतस्मिन्नवसरे देवी कौतुकेनातिसंयुता ।।\nतदीयं तद्वचश्चैव हितं मेने सुखावहम् ।। १७ ।।\nएवं जाते सदा काले कदाचित्पार्वती शिवा ।।\nविचिंत्य मनसा चेति परमाया परेश्वरी ।। १८ ।।\nमदीयस्सेवकः कश्चिद्भवेच्छुभतरः कृती ।।\nमदाज्ञया परं नान्यद्रेखामात्रं चलेदिह ।। १९ ।।\nविचार्येति च सा देवी वपुषो मलसंभवम् ।।\nपुरुषं निर्ममौ सा तु सर्वलक्षणसंयुतम् ।। 2.4.13.२० ।।\nसर्वावयवनिर्द्दोषं सर्वावयव सुन्दरम् ।।\nविशालं सर्वशोभाढ्यं महाबलपराक्रमम् ।।२१।।\nवस्त्राणि च तदा तस्मै दत्त्वा सा विविधानि हि ।।\nनानालंकरणं चैव बह्वाशिषमनुत्तमाम् ।1२२।।\nमत्पुत्रस्त्वं मदीयोसि नान्यः कश्चिदिहास्ति मे ।।\nएवमुक्तस्य पुरुषो नमस्कृत्य शिवां जगौ ।। २३ ।।\n।। गणेश उवाच ।।\nकिं कार्यं विद्यते तेद्य करवाणि तवोदितम्।।\nइत्युक्ता सा तदा तेन प्रत्युवाच सुतं शिवा ।।२४।।\nशिवोवाच।।\nहे तात शृणु मद्वाक्यं द्वारपालो भवाद्य मे ।।\nमत्पुत्रस्त्वं मदीयोऽसि नान्यथा कश्चिदस्ति मे ।।२५।।\nविना मदाज्ञां मत्पुत्र नैवायान्म द्गृहान्तरम् ।।\nकोऽपि क्वापि हठात्तात सत्यमेतन्मयोदितम् ।। २६ ।।\nब्रह्मोवाच ।।\nइत्युक्त्वा च ददौ तस्मै यष्टिं चातिदृढां मुने ।।\nतदीयं रूपमालोक्य सुन्दरं हर्षमागता ।। २७ ।।\nमुखमाचुंब्य सुप्रीत्यालिंग्य तं कृपया सुतम् ।।\nस्वद्वारि स्थापयामास यष्टिपाणिं गणाधिपम् ।।२८।।\nअथ देवीसुतस्तात गृहद्वारि स्थितो गणः ।।\nयष्टिपाणिर्महावीरः पार्वतीहितकाम्यया ।। २९ ।।\nस्वद्वारि स्थापयित्वा तं गणेशं स्वसुतं शिवा ।।\nस्वयं च मज्जती सा वै संस्थितासीत्सखीयुता ।।2.4.13.३० ।।\nएतस्मिन्नेव काले तु शिवो द्वारि समागतः ।।\nकौतुकी मुनिर्शादूल नानालीलाविशारदः ।।३१।।\nउवाच च शिवेशं तमविज्ञाय गणाधिपः ।।\nमातुराज्ञां विना देव गम्यतां न त्वया धुना ।। ३२ ।।\nमज्जनार्थं स्थिता माता क्व यासीतो व्रजाधुना ।।\nइत्युक्त्वा यष्टिकां तस्य रोधनाय तदाग्रहीत् ।। ३३ ।।\nतं दृष्ट्वा तु शिवः प्राह कं निषेधसि मूढधीः ।।\nमां न जानास्यसद्बुद्धे शिवोहमिति नान्यथा ।। ३४ ।।\nताडितस्तेन यष्ट्या हि गणेशेन महेश्वरः ।।\nप्रत्युवाच स तं पुत्रं बहुलीलश्च कोपितः ।। ३५।।\nशिव उवाच ।।\nमुर्खोसि त्वं न जानासि शिवोहं गिरिजापतिः ।।\nस्वगृहं यामि रे बाल निषेधसि कथं हि माम् ।। ३६ ।।\nइत्युक्त्वा प्रविशंतं तं महेशं गणनायकः ।।\nक्रोधं कृत्वा ततो विप्र दंडेनाताडयत्पुनः ।। ३७ ।।\nततश्शिवश्च संक्रुद्धो गणानाज्ञापयन्निजान् ।।\nको वायं वर्तते किंच क्रियते पश्यतां गणाः ।। ३८ ।।\nइत्युक्त्वा तु शिवस्तत्र स्थितः क्रुद्धो गृहाद्बहिः ।।\nभवाचाररतस्स्वामी बह्वद्भुतसुलीलकः।। ३९ ।।\nइति श्रीशिवमहापुराणे द्वितीयायां रुद्रसंहितायां चतुर्थे कुमारखण्डे गणेशोत्पत्तिवर्णनं नाम त्रयोदशोऽध्यायः ।। १३ ।।"
  }
]
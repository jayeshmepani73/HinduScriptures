[
  {
    "text": "।। ब्रह्मोवाच ।।\nअथ तत्र स गांगेयो दर्शयामास सूतिकाम् ।।\nतामेव शृणु सुप्रीत्या नारद त्वं स्वभक्तिदाम् ।।१।।\nद्विज एको नारदाख्य आजगाम तदैव हि ।।\nतत्राध्वरकरः श्रीमाञ्शरणार्थं गुहस्य वै ।। २ ।।\nस विप्रः प्राप्य निकटं कार्त्तिकस्य प्रसन्नधीः ।।\nस्वाभिप्रायं समाचख्यौ सुप्रणम्य शुभैः स्तवैः ।। ३ ।।\n।। विप्र उवाच ।।\nशृणु स्वामिन्वचो मेद्य कष्टं मे विनिवारय ।।\nसर्वब्रह्मांडनाथस्त्वमतस्ते शरणं गतः।।४।।\nअजमेधाध्वरं कर्तुमारंभं कृतवानहम् ।।\nसोऽजो गतो गृहान्मे हि त्रोटयित्वा स्वबंधनम् ।। ५ ।।\nन जाने स गतः कुत्राऽन्वेषणं तत्कृतं बहु ।।\nन प्राप्तोऽतस्स बलवान् भंगो भवति मे क्रतोः ।। ६ ।।\nत्वयि नाथे सति विभो यज्ञभंगः कथं भवेत् ।।\nविचार्य्यैवाऽखिलेशान काम पूर्णं कुरुष्व मे ।। ७ ।।\nत्वां विहाय शरण्यं कं यायां शिवसुत प्रभो ।।\nसर्वब्रह्मांडनाथं हि सर्वामरसुसेवितम् ।।८।।\nदीनबंधुर्दयासिन्धुस्सुसेव्या भक्तवत्सलः।।\nहरिब्रह्मादिदेवैश्च सुस्तुतः परमेश्वरः ।।९।।\nपार्वतीनन्दनस्स्कन्दः परमेकः परंतपः ।।\nपरमात्माऽत्मदस्स्वामी सतां च शरणार्थिनाम् ।। 2.4.6.१० ।।\nदीनानाथ महेश शंकरसुत त्रैलोक्यनाथ प्रभो मायाधीश समागतोऽस्मि शरणं मां पाहि विप्रप्रिय ।।\nत्वं सर्वप्रभुप्रियः खिलविदब्रह्मादिदेवैस्तुतस्त्वं मायाकृतिरात्मभक्तसुखदो रक्षापरो मायिकः ।। ११ ।।\nभक्तप्राणगुणाकरस्त्रिगुणतो भिन्नोसि शंभुप्रियः शंभुः शंभुसुतः प्रसन्नसुखदस्सच्चित्स्वरूपो महान्।।\nसर्वज्ञस्त्रिपुरघ्नशंकरसुतः सत्प्रेमवश्यस्सदा षड्वक्त्रः प्रियसाधुरानतप्रियस्सर्वेश्वर श्शंकरः ।।\nसाधुद्रोहकरघ्न शंकरगुरो ब्रह्मांडनाथो प्रभुः सर्वेषाममरादिसेवितपदो मां पाहि सेवाप्रिय ।। १२ ।।\nवैरिभयंकर शंकर जनशरणस्य वन्दे तव पदपद्मं सुखकरणस्य ।।\nविज्ञप्तिं मम कर्णे स्कन्द निधेहि निजभक्तिं जनचेतसि सदा विधेहि ।। १३ ।।\nकरोति किं तस्य बली विपक्षो दक्षोऽपि पक्षोभयापार्श्वगुप्तः ।।\nकिन्तक्षकोप्यामिषभक्षको वा त्वं रक्षको यस्य सदक्षमानः ।।१४।।\nविबुधगुरुरपि त्वां स्तोतुमीशो न हि स्यात्कथय कथमहं स्यां मंदबुद्धिर्वरार्च्यः ।।\nशुचिरशुचिरनार्यो यादृशस्तादृशो वा पदकमल परागं स्कन्द ते प्रार्थयामि ।। १५ ।।\nहे सर्वेश्वर भक्तवत्सल कृपासिन्धो त्वदीयोऽस्म्यहं भृत्यस्स्वस्य न सेवकस्य गणपस्याऽऽ गश्शतं सत्प्रभो ।।\nभक्तिं क्वापि कृतां मनागपि विभो जानासि भृत्यार्तिहा।।\nत्वत्तो नास्त्यपरोऽविता न भगवन् मत्तो नरः पामरः ।। १६ ।।\nकल्याणकर्त्ता कलिकल्मषघ्नः कुबेरबन्धुः करुणार्द्रचित्तः ।।\nत्रिषट्कनेत्रो रसवक्त्रशोभी यज्ञं प्रपूर्णं कुरु मे गुह त्वम् ।। १७ ।।\nरक्षकस्त्वं त्रिलोकस्य शरणागतवत्सलः ।।\nयज्ञकर्त्ता यज्ञभर्त्ता हरसे विघ्नकारिणाम् ।। १८ ।।\nविघ्नवारण साधूनां सर्ग कारण सर्वतः ।।\nपूर्णं कुरु ममेशान सुतयज्ञ नमोस्तु ते ।।१९।।\nसर्वत्राता स्कन्द हि त्वं सर्वज्ञाता त्वमेव हि ।।\nसर्वेश्वरस्त्वमीशानो निवेशसकलाऽवनः ।।2.4.6.२०।।\nसंगीतज्ञस्त्वमेवासि वेदविज्ञः परः प्रभुः ।।\nसर्वस्थाता विधाता त्वं देवदेवस्सतां गतिः ।।२१।।\nभवानीनन्दनश्शंभुतनयो वयुनः स्वराट् ।।\nध्याता ध्येयः पितॄणां हि पिता योनिः सदात्मनाम्।। २२ ।।\n।। ब्रह्मोवाच ।।\nइत्याकर्ण्य वचस्तस्य देवसम्राट् शिवात्मजः ।।\nस्वगणं वीरबाह्वाख्यं प्रेषयामास तत्कृते ।। २३ ।।\nतदाज्ञया वीरबाहुस्तदन्वेषणहेतवे।।\nप्रणम्य स्वामिनं भक्त्या महावीरो द्रुतं ययौ ।। २४ ।।\nअन्वेषणं चकारासौ सर्वब्रह्माण्डगोलके ।।\nन प्राप तमजं कुत्र शुश्राव तदुपद्रवम् ।।२५।।\nजगामाऽथ स वैकुंठं तत्राऽजं प्रददर्श तम् ।।\nउपद्रवं प्रकुर्वन्तं गलयूपं महाबलम् ।। २६ ।।\nधृत्वा तं शृंगयो वीरो धर्षयित्वा तिवेगतः ।।\nआनिनाय स्वामिपुरो विकुर्वंतं रवं बहु ।। २७ ।।\nदृष्ट्वा तं कार्तिकस्सोऽरमारुरोह स तं प्रभुः ।।\nधृतब्रह्माण्डगरिमा महासूतिकरो गुहः ।। २८ ।।\nमुहूर्तमात्रतस्सोऽजो ब्रह्मांडं सकलं मुने ।।\nबभ्राम श्रम एवाशु पुनस्तत्स्थानमागतः ।। २९ ।।\nतत उत्तीर्य स स्वामी समुवास स्वमासनम्।।\nसोऽजः स्थितस्तु तत्रैव स नारद उवाच तम् ।।2.4.6.३०।।\n।। नारद उवाच ।।\nनमस्ते देव देवेश देहि मेऽजं कृपानिधे।।\nकुर्यामध्वरमानन्दात्सखायं कुरु मामहो ।।३१।।\n।। कार्त्तिक उवाच ।।\nवधयोग्यो न विप्राऽजः स्वगृहं गच्छ नारद ।।\nपूर्णोऽस्तु तेऽध्वरस्सर्वः प्रसादादेव मे कृतः।।३२।।\nब्रह्मोवाच ।।\nइत्याकर्ण्य द्विजस्स्वामी वचनं प्रीतमानसः।।\nजगाम स्वालयं दत्त्वा तस्मा आशिषमुत्तमाम् ।।३३।।\nइति श्रीशिवमहापुराणे द्वितीयायां रुद्रसंहितायां चतुर्थे कुमारखंडे कुमाराऽद्भुतचरि तवर्णनं नाम षष्ठोऽध्यायः ।।६।।"
  }
]
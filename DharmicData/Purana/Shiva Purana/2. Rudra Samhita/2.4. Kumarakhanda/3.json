[
  {
    "text": "नारद उवाच ।।\nदेवदेव प्रजानाथ ब्रह्मन् सृष्टिकर प्रभो ।।\nततः किमभवत्तत्र तद्वदाऽद्य कृपां कुरु ।।१।।\nब्रह्मोवाच ।।\nतस्मिन्नवसरे तात विश्वामित्रः प्रतापवान् ।।\nप्रेरितो विधिना तत्रागच्छत्प्रीतो यदृच्छया ।। २ ।।\nस दृष्ट्वाऽलौकिकं धाम तत्सुतस्य सुतेजसः ।।\nअभवत्पूर्णकामस्तु सुप्रसन्नो ननाम च ।। ३ ।।\nअकरोत्सुनुतिं तस्य सुप्रसन्नेन चेतसा ।।\nविधिप्रेरितवाग्भिश्च विश्वामित्रः प्रभाववित् ।।४।।\nततस्सोऽभूत्सुतस्तत्र सुप्रसन्नो महोति कृत् ।।\nसुप्रहस्याद्भुतमहो विश्वामित्रमुवाच च ।। ५ ।।\nशिवसुत उवाच ।।\nशिवेच्छया महाज्ञानिन्नकस्मात्त्वमिहागतः ।।\nसंस्कारं कुरु मे तात यथावद्वेदसंमितम् ।।६।।\nअद्यारभ्य पुरोधास्त्वं भव मे प्रीतिमावहन् ।।\nभविष्यसि सदा पूज्यस्सर्वेषां नात्र संशयः ।। ७ ।।\n।। ब्रह्मोवाच ।। ।।\nइत्याकर्ण्य वचस्तस्य सुप्रसन्नो हि गाधिजः ।।\nतमुवाचानुदात्तेन स्वरेण च सुविस्मितः ।। ८ ।।\nविश्वामित्र उवाच ।।\nशृणु तात न विप्रोऽहं गाधिक्षत्रियबालकः ।।\nविश्वामित्रेति विख्यातः क्षत्रियो विप्रसेवकः ।। ९ ।।\nइति स्वचरितं ख्यातं मया ते वरबालक ।।\nकस्त्वं स्वचरितं ब्रूहि विस्मितायाखिलं हि मे ।। 2.4.3.१० ।।\nब्रह्मोवाच ।।\nइत्याकर्ण्य वच स्तस्य तत्स्ववृत्तं जगाद ह ।।\nततश्चोवाच सुप्रीत्या गाधिजं तं महोतिकृत् ।। ११ ।।\n।। शिवसुत उवाच ।।\nविश्वामित्र वरान्मे त्वं ब्रह्मर्षिर्नाऽत्र संशयः ।।\nवशिष्ठाद्याश्च नित्यं त्वां प्रशंसिष्यंति चादरात् ।।१२।।\nअतस्त्वमाज्ञया मे हि संस्कारं कर्तुमर्हसि ।।\nइदं सर्वं सुगोप्यं ते कथनीयं न कुत्रचित् ।।१३।।\nब्रह्मोवाच ।।\nततोकार्षीत्स संस्कारं तस्य प्रीत्याऽखिलं यथा ।।\nशिवबालस्य देवर्षे वेदोक्तविधिना परम् ।।१४।।\nशिवबालोपि सुप्रीतो दिव्यज्ञानमदात्परम् ।।\nविश्वामित्राय मुनये महोतिकारकः प्रभुः ।।१५।।\nपुरोहितं चकारासौ विश्वामित्रं शुचेस्सुत ।।\nतदारभ्य द्विजवरो नानालीलाविशारदः ।।१६।।\nइत्थं लीला कृता तेन कथिता सा मया मुने ।।\nतल्लीलामपरां तात शृणु प्रीत्या वदाम्यहम् ।। १७ ।।\nतस्मिन्नवसरे तात श्वेतनामा च संप्रति ।।\nतत्राऽपश्यत्सुतं दिव्यं निजं परम पावनम् ।। १८ ।।\nततस्तं पावको गत्वा दृष्ट्वालिंग्य चुचुम्ब च ।।\nपुत्रेति चोक्त्वा तस्मै स शस्त्रं शक्तिन्ददौ च सः ।। १९ ।।\nगुहस्तां शक्तिमादाय तच्छृंगं चारुरोह ह ।।\nतं जघान तया शक्त्या शृंगो भुवि पपात सः ।।2.4.3.२०।।\nदशपद्ममिता वीरा राक्षसाः पूर्वमागताः।।\nतद्वधार्थं द्रुतं नष्टा बभूवुस्तत्प्रहारतः।।२१।।\nहाहाकारो महानासीच्चकंपे साचला मही।।\nत्रैलोक्यं च सुरेशानस्सदेवस्तत्र चागमत्।।२२।।\nदक्षिणे तस्य पार्श्वे च वज्रेण स जघान च ।।\nशाखनामा ततो जातः पुमांश्चैको महाबलः ।।२३।।\nपुनश्शक्रो जघानाऽऽशु वामपार्श्वे हि तं तदा ।।\nवज्रेणाऽन्यः पुमाञ्जातो विशाखाख्योऽपरो बली ।।२४।।\nततस्तद्धृदयं शक्रो जघान पविना तदा ।।\nपरोऽभून्नैगमोपाख्यः पुमांस्तद्वन्महाबलः ।। २५ ।।\nतदा स्कंदादिचत्वारो महावीरा महाबलाः ।।\nइन्द्रं हंतुं द्रुतं जग्मुस्सोयं तच्छरणं ययौ ।। २५ ।।\nशक्रस्स सामरगणो भयं प्राप्य गुहात्ततः ।।\nययौ स्वलोकं चकितो न भेदं ज्ञातवान्मुने ।। २७ ।।\nस बालकस्तु तत्रैव तस्थाऽऽवानंदसंयुतः ।।\nपूर्ववन्निर्भयस्तात नानालीलाकरः प्रभुः ।। २८ ।।\nतस्मिन्नवसरे तत्र कृत्तिकाख्याश्च षट् स्त्रियः ।।\nस्नातुं समागता बालं ददृशुस्तं महाप्रभुम् ।। २९ ।।\nग्रहीतुं तं मनश्चक्रुस्सर्वास्ता कृत्तिकाः स्त्रियः ।।\nवादो बभूव तासां तद्ग्रहणेच्छापरो मुने ।। 2.4.3.३० ।।\nतद्वादशमनार्थं स षण्मुखानि चकार ह ।।\nपपौ दुग्धं च सर्वासां तुष्टास्ता अभवन्मुने ।। ३१ ।\nतन्मनोगतिमाज्ञाय सर्वास्ताः कृत्तिकास्तदा ।।\nतमादाय ययुर्लोकं स्वकीयं मुदिता मुने ।।३२।।\nतं बालकं कुमाराख्यं स्तनं दत्त्वा स्तनार्थिने ।।\nवर्द्धयामासुरीशस्य सुतं सूर्याधिकप्रभम् ।।३३।।\nन चक्रुर्बालकं याश्च लोचनानामगोचरम् ।।\nप्राणेभ्योपि प्रेमपात्रं यः पोष्टा तस्य पुत्रक ।।३४।।\nयानि यानि च वस्त्राणि त्रैलोक्ये दुर्लभानि च ।।\nददुस्तस्मै च ताः प्रेम्णा भूषणानि वराणि वै ।।३५।।\nदिनेदिने ताः पुपुषुर्बालकं तं महाप्रभुम् ।।\nप्रसंसितानि स्वादूनि भोजयित्वा विशेषतः ।। ३६ ।।\nअथैकस्मिन् दिने तात स बालः कृत्तिकात्मजः ।।\nगत्वा देवसभां दिव्यां सुचरित्रं चकार ह।।३७।।\nस्वमहो दर्शयामास देवेभ्यो हि महाद्भुतम् ।।\nसविष्णुभ्योऽखिलेभ्यश्च महोतिकरबालकः ।। ३८ ।।\nतं दृष्ट्वा सकलास्ते वै साच्युतास्सर्षयस्सुराः ।।\nविस्मयं प्रापुरत्यन्तं पप्रच्छुस्तं च बालकम् ।। ३९ ।।\nको भवानिति तच्छ्रुत्वा न किंचित्स जगाद ह ।।\nस्वालयं स जगामाऽशु गुप्तस्तस्थौ हि पूर्ववत् ।। 2.4.3.४० ।।\nइति श्रीशिवमहापुराणे द्वितीयायां रुद्रसंहितायां चतुर्थे कुमारखण्डे कार्तिकेयलीलावर्णनं नाम तृतीयोऽध्यायः ।। ३ ।।"
  }
]
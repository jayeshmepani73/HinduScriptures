[
  {
    "text": "।।ब्रह्मोवाच।।\nएतस्मिन्नंतरे तत्र विश्वरूपः प्रजापतिः ।।\nतदुद्योगं संविचार्य सुखमाप प्रसन्नधीः ।। १ ।।\nविश्वरूपप्रजेशस्य दिव्यरूपे सुते उभे।।\nसिद्धिबुद्धिरिति ख्याते शुभे सर्वांगशोभने ।। २ ।।\nताभ्यां चैव गणेशस्य गिरिजा शंकरः प्रभू ।।\nमहोत्सवं विवाहं च कारयामासतुर्मुदा ।।३।।\nसंतुष्टा देवतास्सर्वास्तद्विवाहे समागमन् ।।\nयथा चैव शिवस्यैव गिरिजाया मनोरथः ।।४।।\nतथा च विश्वकर्माऽसौ विवाहं कृतवांस्तथा ।।\nतथा च ऋषयो देवा लेभिरे परमां मुदम् ।। ५ ।।\nगणेशोपि तदा ताभ्यां सुखं चैवाप्तिचिंतकम् ।।\nप्राप्तवांश्च मुने तत्तु वर्णितुं नैव शक्यते ।। ६ ।।\nकियता चैव कालेन गणेशस्य महात्मनः ।।\nद्वयोः पत्न्योश्च द्वौ दिव्यौ तस्य पुत्रौ बभूवतुः ।। ७ ।।\nसिद्धेर्गणेशपत्न्यास्तु क्षेमनामा सुतोऽभवत् ।।\nबुद्धेर्लाभाभिधः पुत्रो ह्यासीत्परभशोभनः ।। ८ ।।\nएवं सुखमचिंत्यं व भुंजाने हि गणेश्वरे ।।\nआजगाम द्वितीयश्च क्रांत्वा पृथ्वीं सुतस्तदा।।९।।\nतावश्च नारदेनैव प्राप्तो गेहे महात्मना।।\nयथार्थं वच्मि नोऽसत्यं न छलेन न मत्सरात् ।। 2.4.20.१० ।।\nपितृभ्यां तु कृतं यच्च शिवया शंकरेण ते ।।\nतन्न कुर्य्यात्परो लोके सत्यं सत्यं ब्रवीम्यहम् ।।११।।\nनिष्कास्य त्वां कुक्रमणं मिषमुत्पाद्य यत्नतः ।।\nगणेशस्य वरोकारि विवाहः परशोभनः ।। १२ ।।\nगणेशस्य कृतोद्वाहो लब्धवांस्स्त्रीद्वयं मुदा ।।\nविश्वरूपप्रजेशस्य कन्यारत्नं महोत्तमम् ।।१३।।\nपुत्रद्वयं ललाभासौ द्वयोः पत्न्योश्शुभांगयोः ।।\nसिद्धे क्षेमं तथा बुद्धेर्लाभं सर्वं सुखप्रदम् ।।१४।।\nपत्न्योर्द्वयोर्गणेशोऽसौ लब्ध्वा पुत्रद्वयं शुभम् ।।\nमातापित्रोर्मतेनैव सुखं भुंक्ते निरंतरम् ।।१५।।\nभवता पृथिवी क्रांता ससमुद्रा सकानना।।\nतच्छलाज्ञावशात्तात तस्य जातं फलं त्विदम्।।१६।।\nपितृभ्यां क्रियतास्मैवच्छलं तात विचार्यताम् ।।\nस्वस्वामिभ्यां विशेषेण ह्यन्यः किन्न करोति वै ।। १७ ।।\nअसम्यक्च कृतं ताभ्यां त्वत्पितृभ्यां हि कर्म ह ।।\nविचार्यतां त्वयाऽपीह मच्चित्ते न शुभं मतम् ।।१८।।\nदद्याद्यदि गरं माता विक्रीणीयात्पिता यदि ।।\nराजा हरति सर्वस्वं कस्मै किं च ब्रवीतु वै ।।१९।।\nयेनैवेदं कृतं स्याद्वै कर्मानर्थकरं परम् ।।\nशांतिकामस्सुधीस्तात तन्मुखं न विलोकयेत् ।।2.4.20.२०।।\nइति नीतिः श्रुतौ प्रोक्ता स्मृतौ शास्त्रेषु सर्वतः ।।\nनिवेदिता च सा तेऽद्य यथेच्छसि तथा कुरु ।।२१।।\nब्रह्मोवाच ।।\nइत्युक्त्वा नारद त्वं तु महेश्वरमनोगतिः ।।\nतस्मै तथा कुमाराय वाक्यं मौनमुपागतः।।२२।।\nस्कन्दोऽपि पितरं नत्वा कोपाग्निज्वलितस्तदा ।।\nजगाम पर्वतं क्रौंचं पितृभ्यां वारितोऽपि सन् ।।२३।।\nवारणे च कृते त्वद्य गम्यते च कथं त्वया ।।\nइत्येवं च निषिद्धोपि प्रोच्य नेति जगाम सः ।। २४ ।।\nन स्थातव्यं मया तातौ क्षणमप्यत्र किंचन ।।\nयद्येवं कपटं प्रीतिमपहाय कृतं मयि ।। २५ ।।\nएवमुक्त्वा गतस्तत्र मुने सोऽद्यापि वर्तते ।।\nदर्शनेनैव सर्वेषां लोकानां पापहारकः ।। २६ ।।\nतद्दिनं हि समारभ्य कार्तिकेयस्य तस्य वै ।।\nशिवपुत्रस्य देवर्षे कुमारत्वं प्रतिष्ठितम् ।।२७।।\nतन्नाम शुभदं लोके प्रसिद्धं भुवनत्रये ।।\nसर्वपापहरं पुण्यं ब्रह्मचर्यप्रदं परम्।।२८।।\nकार्तिक्यां च सदा देवा ऋषयश्च सतीर्थकाः।।\nदर्शनार्थं कुमारस्य गच्छंति च मुनीश्वराः ।।२९।।\nकार्तिक्यां कृत्तिकासंगे कुर्याद्यः स्वामिदर्शनम्।।\nतस्य पापं दहेत्सर्वं चित्तेप्सित फलं लभेत् ।।2.4.20.३०।।\nउमापि दुःखमापन्ना स्कन्दस्य विरहे सति ।।\nउवाच स्वामिनं दीना तत्र गच्छ मया प्रभो ।।३१।।\nतत्सुखार्थं स्वयं शंभुर्गतस्स्वांशेन पर्वते ।।\nमल्लिकार्जुननामासीज्ज्योतिर्लिङ्गं सुखावहम् ।।३२।।\nअद्यापि दृश्यते तत्र शिवया सहितश्शिवः ।।\nसर्वेषां निजभक्तानां कामपूरस्सतां गतिः ।।३३।।\nतमागतं स विज्ञाय कुमारस्सशिवं शिवम् ।।\nस विरज्य ततोऽन्यत्र गंतुमासीत्समुत्सुकः ।।३४।।\nदेवैश्च मुनिभिश्चैव प्रार्थितस्सोपि दूरतः ।।\nयोजनत्रयमुत्सृज्य स्थितः स्थाने च कार्तिकः ।। ३५ ।।\nपुत्रस्नेहातुरौ तौ वै शिवौ पर्वणि पर्वणि ।।\nदर्शनार्थं कुमारस्य तस्य नारद गच्छतः ।। ३६ ।।\nअमावास्यादिने शंभुः स्वयं गच्छति तत्र ह ।।\nपूर्णमासी दिने तत्र पार्वती गच्छति ध्रुवम् ।।३७।।\nयद्यत्तस्य च वृत्तांतं भवत्पृष्टं मुनीश्वर ।।\nकार्तिकस्य गणेशस्य परमं कथितं मया ।।३८।।\nएतच्छ्रुत्वा नरो धीमान् सर्वपापैः प्रमुच्यते ।।\nशोभनां लभते कामानीप्सितान्सकलान्सदा ।। ३९ ।।\nयः पठेत्पाठयेद्वापि शृणुयाच्छ्रावयेत्तथा ।।\nसर्वान्कामानवाप्नोति नात्र कार्या विचारणा ।।2.4.20.४०।।\nब्राह्मणो ब्रह्मवर्चस्वी क्षत्रियो विजयी भवेत् ।।\nवैश्यो धन समृद्धस्स्याच्छूद्रस्सत्समतामियात् ।।४१।।\nरोगी रोगात्प्रमुच्येत भयान्मुच्येत भीतियुक् ।।\nभूतप्रेतादिबाधाभ्यः पीडितो न भवेन्नरः ।।४२।।\nएतदाख्यानमनघं यशस्यं सुखवर्द्धनम् ।।\nआयुष्यं स्वर्ग्यमतुलं पुत्रपौत्रादिकारकम् ।। ४३ ।।\nअपवर्गप्रदं चापि शिवज्ञानप्रदं परम् ।।\nशिवाशिवप्रीतिकरं शिवभक्तिविवर्द्धनम् ।। ४४ ।।\nश्रवणीयं सदा भक्तैर्निःकामैश्च मुमुक्षुभिः ।।\nशिवाद्वैतप्रदं चैतत्सदाशिवमयं शिवम् ।।४५।।\nइति श्रीशिवमहापुराणे द्वितीयायां रुद्रसंहितायां चतुर्थे कुमारखण्डे गणेशविवाहवर्णनं नाम विंशोऽध्यायः ।। २० ।।\nसमाप्तोयं रुद्रसंहितान्तर्गतः कुमारखण्डश्चतुर्थः ।। ४ ।।\nॐ नमः शिवाय ।"
  }
]
[
  {
    "text": "ब्रह्मोवाच ।।\nएतस्मिन्नंतरे तत्र ददर्श रथमुत्तमम् ।।\nअद्भुतं शोभितं शश्वद्विश्वकर्मविनिर्मितम् ।।१।।\nशतचक्रं सुविस्तीर्णं मनोयायि मनोहरम् ।।\nप्रस्थापितं च पार्वत्या वेष्टितं पार्षदैर्वरैः ।।२।।\nसमारोहत्ततोऽनंतो हृदयेन विदूयता ।।\nकार्त्तिकः परम ज्ञानी परमेशानवीर्यजः ।।३।।\nतदैव कृत्तिकाः प्राप्य मुक्तकेश्यश्शुचाऽऽतुराः ।।\nउन्मत्ता इव तत्रैव वक्तुमारेभिरे वचः ।।४।।\nकृत्तिका ऊचुः ।।\nविहायाऽस्मान् कृपासिन्धो गच्छसि त्वं हि निर्दयः ।।\nनायं धर्मो मातृवर्गान् पालितो यत् सुतस्त्यजेत् ।। ५ ।।\nस्नेहेन वर्द्धितोऽस्माभिः पुत्रोऽस्माकं च धर्मतः ।।\nकिं कुर्मः क्व च यास्यामो वयं किं करवाम ह ।।६।।\nइत्युक्त्वा कृत्तिकास्सर्वाः कृत्वा वक्षसि कार्त्तिकम्।।\nद्रुतं मूर्च्छामवापुस्तास्सुतविच्छेदकारणात्।।७।।\nताः कुमारो बोधयित्वा अध्यात्मवचनेन वै ।।\nताभिश्च पार्षदैस्सार्द्धमारुरोह रथं मुने ।।८।।\nदृष्ट्वा श्रुत्वा मंगलानि बहूनि सुखदानि वै ।।\nकुमारः पार्षदैस्सार्द्धं जगाम पितृमन्दिरम् ।।९।।\nदक्षेण नंदियुक्तश्च मनोयायिरथेन च ।।\nकुमारः प्राप कैलासं न्यग्रोधाऽक्षयमूलके।।2.4.5.१०।।\nतत्र तस्थौ कृत्तिकाभिः पार्षदप्रवरैः सह।।\nकुमारश्शांकरिः प्रीतो नानालीलाविशारदः ।।११।।\nतदा सर्वे सुरगणा ऋषयः सिद्धचारणाः ।।\nविष्णुना ब्रह्मणा सार्द्धं समाचख्युस्तदागमम्।।१२।।\nतदा दृष्ट्वा च गांगेयं ययौ प्रमुदितश्शिवः ।\nअन्यैस्समेतो हरिणा ब्रह्मणा च सुरर्षिभिः ।।१३।।\nशंखाश्च बहवो नेदुर्भेरी तूर्याण्यनेकशः ।।\nउत्सवस्तु महानासीद्देवानां तुष्टचेतसाम् ।।१४।।\nतदानीमेव तं सर्वे वीरभद्रादयो गणाः ।।\nकुर्वन्तः स्वन्वयुः केलिं नानातालधरस्वराः ।। १५ ।।\nस्तावकाः स्तूयमानाश्च चक्रुस्ते गुणकीर्त्तनम् ।।\nजयशब्दं नमश्शब्दं कुर्वाणाः प्रीतमानसाः।। १६ ।।\nद्रष्टुं ययुस्तं शरजं शिवात्मजमनुत्तमम् ।।१७।।\nपार्वती मंगलं चक्रे राजमार्गं मनोहरम् ।।\nपद्मरागादिमणिभिस्संस्कृतं परितः पुरम् ।।१८।।\nपतिपुत्रवतीभिश्च साध्वीभिः स्त्रीभिरन्विता ।।\nलक्ष्म्यादित्रिंशद्देवीश्च पुरः कृत्वा समाययौ।।१९।।\nरम्भाद्यप्सरसो दिव्यास्स स्मिता वेषसंयुताः ।।\nसंगीतनर्तनपरा बभूवुश्च शिवाज्ञया ।।2.4.5.२०।।\nये तं समीक्षयामासुर्गागेयं शंकरोपमम् ।।\nददृशुस्ते महत्तेजो व्याप्तमासीज्जगत्त्रये ।।२१।।\nतत्तेजसा वृतं बालं तप्तचामीकरप्रभम् ।।\nववंदिरे द्रुतं सर्वे कुमारं सूर्यवर्चसम् ।। २२ ।।\nजहुर्षुर्विनतस्कंधा नमश्शब्दरतास्तदा ।।\nपरिवार्योपतस्थुस्ते वामदक्षिणमागताः ।।२३।।\nअहं विष्णुश्च शक्रश्च तथा देवादयोऽखिलाः ।।\nदण्डवत्पतिता भूमौ परिवार्य्य कुमारकम् ।।२४।।\nएतस्मिन्नन्तरे शंभुर्गिरिजा च मुदान्विता ।।\nमहोत्सवं समागम्य ददर्श तनयं मुदा ।।२५।।\nपुत्रं निरीक्ष्य च तदा जगदेकबंधुः प्रीत्यान्वितः परमया परया भवान्या ।।\nस्नेहान्वितो भुजगभोगयुतो हि साक्षात्सर्वेश्वरः परिवृतः प्रमथैः परेशः २६।।\nअथ शक्तिधरः स्कन्दौ दृष्ट्वा तौ पार्वतीशिवौ ।।\nअवरुह्य रथात्तूर्णं शिरसा प्रणनाम ह ।।२७।।\nउपगुह्य शिवः प्रीत्या कुमारं मूर्ध्नि शंकरः ।।\nजघ्रौ प्रेम्णा परमेशानः प्रसन्नः स्नेहकर्तृकः ।।२८।।\nउपगुह्य गुहं तत्र पार्वती जातसंभ्रमा ।।\nप्रस्नुतं पाययामास स्तनं स्नेहपरिप्लुता ।।२९।।\nतदा नीराजितो देवैस्सकलत्रैर्मुदान्वितैः ।।\nजयशब्देन महता व्याप्तमासीन्नभस्तलम् ।। 2.4.5.३० ।।\nऋषयो ब्रह्मघोषेण गीतेनैव च गायकाः ।।\nवाद्यैश्च बहवस्तत्रोपतस्थुश्च कुमारकम् ।।३१।।\nस्वमंकमारोप्य तदा महेशः कुमारकं तं प्रभया समुज्ज्वलम् ।।\nबभौ भवानीपतिरेव साक्षाच्छ्रियाऽन्वितः पुत्रवतां वरिष्ठः ।।३२।।\nकुमारः स्वगणैः सार्द्धमाजगाम शिवालयम् ।।\nशिवाज्ञया महोत्साहैस्सह देवैर्महासुखी ।। ३३ ।।\nदंपती तौ तदा तत्रैकपद्येन विरेजतुः ।।\nविवंद्यमानावृषिभिरावृतौ सुरसत्तमैः ।। ३४ ।।\nकुमारः क्रीडयामास शिवोत्संगे मुदान्वितः ।।\nवासुकिं शिवकंठस्थं पाणिभ्यां समपीडयत् ।। ३५ ।।\nप्रहस्य भगवाञ् शंभुश्शशंस गिरिजां तदा ।।\nनिरीक्ष्य कृपया दृष्ट्या कृपालुर्लीलयाकृतिम् ।।३६।।\nमदस्मितेन च तदा भगवान्महेशः प्राप्तो मुदं च परमां गिरिजासमेतः ।।\nप्रेम्णा स गद्गदगिरो जगदेकबंधुर्नोवाच किंचन विभुर्भुवनैकभर्त्ता।। ३७ ।।\nअथ शंभुर्जगन्नाथो हृष्टो लौकिकवृत्तवान् ।।\nरत्नसिंहासने रम्ये वासयामास कार्त्तिकम्।।३८।।\nवेदमंत्राभिपूतैश्च सर्वतीर्थोदपूर्णकैः ।।\nसद्रत्नकुंभशतकैः स्नापया मास तं मुदा ।। ३९ ।।\nसद्रत्नसाररचितकिरीटमुकुटांगदम्।।\nवैजयन्ती स्वमालां च तस्मै चक्रं ददौ हरिः ।।2.4.5.४०।।\nशूलं पिनाकं परशुं शक्ति पाशुपतं शरम् ।।\nसंहारास्त्रं च परमां विद्यां तस्मै ददौ शिवः ।।४१।।\nअदामहं यज्ञसूत्रं वेदांश्च वेदमातरम् ।।\nकमण्डलुं च ब्रह्मास्त्रं विद्यां चैवाऽरिमर्दिनीम् ।। ४२ ।।\nगजेन्द्रं चैव वज्रं च ददौ तस्मै सुरेश्वरः ।।\nश्वेतच्छत्रं रत्नमालां ददौ वस्तुं जलेश्वरः ।।४३।।\nमनोयायिरथं सूर्यस्सन्नाहं च महाचयम् ।।\nयमदंडं यमश्चैव सुधाकुंभं सुधानिधिः ।।४४।।\nहुताशनो ददौ प्रीत्या महाशक्तिं स्वसूनवे ।।\nददौ स्वशस्त्रं निर्ऋतिर्वायव्यास्त्रं समीरणः ।।४५।।\nगदां ददौ कुबेरश्च शूलमीशो ददौ मुदा ।।\nनानाशस्त्राण्युपायांश्च सर्वे देवा ददुर्मुदा ।।४६।।\nकामास्त्रं कामदेवोऽथ ददौ तस्मै मुदान्वितः ।।\nगदां ददौ स्वविद्याश्च तस्मै च परया मुदा ।।४७।।\nक्षीरोदोऽमूल्यरत्नानि विशिष्टं रत्ननूपुरम्।।\nहिमालयो हि दिव्यानि भूषणान्यंशुकानि च ।। ४८ ।।\nचित्रबर्हणनामानं स्वपुत्रं गरुडो ददौ ।।\nअरुणस्ताम्रचूडाख्यं बलिनं चरणायुधम्।।४९।।\nपार्वती सस्मिता हृष्टा परमैश्वर्यमुत्तमम् ।।\nददौ तस्मै महाप्रीत्या चिरंजीवित्वमेव च ।।2.4.5.५०।।\nलक्ष्मीश्च संपदं दिव्यां महाहारं मनोहरम् ।।\nसावित्री सिद्धविद्यां च समस्तां प्रददौ मुदा ।।५१।।\nअन्याश्चापि मुने देव्यो यायास्तत्र समागताः ।।\nस्वात्मवत्सु ददुस्तस्मै तथैव शिशुपालिकाः ।। ५२ ।।\nमहामहोत्सवस्तत्र बभूव मुनिसत्तम ।।\nसर्वे प्रसन्नतां याता विशेषाच्च शिवाशिवौ।। ५३ ।।\nएतस्मिन्नंतरे काले प्रोवाच प्रहसन् मुदा।।\nमुने ब्रह्मादिकान् देवान् रुद्रो भर्गः प्रतापवान्।। ५४ ।।\nशिव उवाच ।।\nहे हरे हे विधे देवास्सर्वे शृणुत मद्वचः ।। ।।\nसर्वथाहं प्रसन्नोस्मि वरान्वृणुत ऐच्छिकान् ।। ५५ ।।\n।। ब्रह्मोवाच ।।\nतच्छ्रुत्वा वचनं शंभोर्मुनेविष्ण्वादयस्सुराः ।।\nसर्वे प्रोचुः प्रसन्नास्या देवं पशुपतिं प्रभुम् ।। ५६ ।।\nकुमारेण हतो ह्येष तारको भविता प्रभो ।।\nतदर्थमेव संजातमिदं चरितमुत्तमम् ।। ५७ ।।\nतस्मादद्यैव यास्यामस्तारकं हन्तुमुद्यता ।।\nआज्ञां देहि कुमाराय स तं हंतुं सुखाय नः ।। ५८ ।।\n।। ब्रह्मोवाच ।।\nतथेति मत्वा स विभुर्दत्तवांस्तनयं तदा ।।\nदेवेभ्यस्तारकं हंतुं कृपया परिभावितः ।। ५९ ।।\nशिवाज्ञया सुरास्सर्वे ब्रह्मविष्णुमुखास्तदा ।।\nपुरस्कृत्य गुहं सद्यो निर्जग्मुर्मिलिता गिरेः ।।2.4.5.६०।।\nबहिर्निस्सृत्य कैलासात्त्वष्टा शासनतो हरेः ।।\nविरेचे नगरं रम्यमद्भुतं निकटे गिरेः ।। ६१ ।।\nतत्र रम्यं गृहं दिव्यमद्भुतं परमो ज्ज्वलम् ।।\nगुहार्थं निर्ममे त्वष्टा तत्र सिंहासनं वरम् ।।६२।।\nतदा हरिस्सुधीर्भक्त्या कारयामास मंगलम् ।।\nकार्त्तिकस्याभिषेकं हि सर्वतीर्थजलैस्सुरैः ।। ६३ ।।\nसर्वथा समलंकृत्य वासयामास संग्रहम् ।।\nकार्त्तिकस्य विधिं प्रीत्या कारयामास चोत्सवम् ।। ६४ ।। ।।\nब्राह्मांडाधिपतित्वं हि ददौ तस्मै मुदा हरिः ।।\nचकार तिलकं तस्य समानर्च सुरैस्सह ।। ६५ ।।\nप्रणम्य कार्त्तिकं प्रीत्या सर्वदेवर्षिभिस्सह ।।\nतुष्टाव विविधस्स्तोत्रैः शिवरूपं सनातनम्।।६६।।\nवरसिंहासनस्थो हि शुशुभेऽतीव कार्तिकः ।।\nस्वामिभावं समापन्नो ब्रह्मांडस्यासि पालकः ।। ६७ ।।\nइति श्रीशिवमहापुराणे द्वितीयायां रुद्रसंहितायां चतुर्थे कुमारखण्डे कुमाराभिषेकवर्णनं नाम पंचमोऽध्यायः ।।५।।"
  }
]
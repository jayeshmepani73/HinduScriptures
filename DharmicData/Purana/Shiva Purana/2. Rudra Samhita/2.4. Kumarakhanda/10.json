[
  {
    "text": "ब्रह्मोवाच ।।\nनिवार्य वीरभद्रं तं कुमारः परवीरहा।।\nसमैच्छत्तारकवधं स्मृत्वा शिवपदाम्बुजौ।।१।।\nजगर्जाथ महातेजाः कार्तिकेयो महाबलः ।।\nसन्नद्धः सोऽभवत्क्रुद्ध सैन्येन महता वृतः ।।२।।\nतदा जयजयेत्युक्तं सर्वैर्देर्वेर्गणै स्तथा ।।\nसंस्तुतो वाग्भिरिष्टाभिस्तदैव च सुरर्षिभिः ।।३।।\nतारकस्य कुमारस्य संग्रामोऽतीव दुस्सहः।।\nजातस्तदा महाघोरस्सर्वभूत भयंकरः ।। ४ ।।\nशक्तिहस्तौ च तौ वीरौ युयुधाते परस्परम् ।।\nसर्वेषां पश्यतां तत्र महाश्चर्यवतां मुने ।। ५ ।।\nशक्तिनिर्भिन्नदेहौ तौ महासाधनसंयुतौ।।\nपरस्परं वंचयंतौ सिंहाविव महाबलौ ।।६।।\nवैतालिकं समाश्रित्य तथा खेचरकं मतम् ।।\nपापं तं च समाश्रित्य शक्त्या शक्तिं विजघ्नतुः ।।७।।\nएभिर्मंत्रैर्महावीरौ चक्रतुर्युद्धमद्भुतम् ।।\nअन्योन्यं साधकौ भूत्वा महाबलपराक्रमौ ।।८।।\nमहाबलं प्रकुर्वतौ परस्परवधैषिणौ।।\nजघ्नतुश्शक्तिधाराभी रणे रणविशारदौ।।९।।\nमूर्ध्नि कंठे तथा चोर्वोर्जान्वोश्चैव कटीतटे।।\nवक्षस्युरसि पृष्ठे च चिच्छिदुश्च परस्परम् ।।2.4.10.१०।।\nतदा तौ युध्यमानौ च हन्तुकामौ महाबलौ ।।\nवल्गन्तौ वीरशब्दैश्च नानायुद्धविशारदौ ।। ११ ।।।\nअभवन्प्रेक्षकास्सर्वे देवा गंधर्वकिन्नराः ।।\nऊचुः परस्परं तत्र कोस्मिन्युद्धे विजेष्यते ।। १२ ।।\nतदा नभोगता वाणी जगौ देवांश्च सांत्वयन् ।।\nअसुरं तारकं चात्र कुमारोऽयं हनिष्यति ।।१३।।\nमा शोच्यतां सुरैः सर्वै सुखेन स्थीयतामिति।।\nयुष्मदर्थं शंकरो हि पुत्ररूपेण संस्थितः ।।१४।।\nश्रुत्वा तदा तां गगने समीरितां वाचं शुभां सप्रमथेस्समावृतः ।।\nनिहंतुकामः सुखितः कुमारको दैत्याधिपं तारकमाश्वभूत्तदा ।।१५।।\nशक्त्या तया महाबाहुराजघानस्तनांतरे ।।\nकुमारः स्म रुषाविष्टस्तारकासुरमोजसा ।। १६ ।।\nतं प्रहारमनादृत्य तारको दैत्यपुंगवः ।।\nकुमारं चापि संक्रुद्धस्स्वशक्त्या संजघान सः ।। १७ ।।\nतेन शक्तिप्रहारेण शांकरिर्मूच्छि तोऽभवत् ।।\nमुहूर्ताच्चेतनां प्राप स्तूयमानो महर्षिभिः ।।१८।।\nयथा सिंहो मदोन्मत्तो हंतुकामस्तथासुरम्।।\nकुमारस्तारकं शक्त्या स जघान प्रतापवान् ।। १९ ।।\nएवं परस्परं तौ हि कुमारश्चापि तारकः ।।\nयुयुधातेऽतिसंरब्धौ शक्तियुद्धविशारदौ ।। 2.4.10.२० ।।\nअभ्यासपरमावास्तामन्योन्यं विजिगीषया ।।\nपदातिनौ युध्यमान्नौ चित्ररूपौ तरस्विनौ ।।२१।।\nविविधैर्घातपुंजैस्तावन्योन्यं विनि जघ्नतुः ।।\nनानामार्गान्प्रकुर्वन्तौ गर्जंतौ सुपराक्रमौ ।।२२।।\nअवलोकपरास्सर्वे देवगंधर्वकिन्नराः।।\nविस्मयं परमं जग्मुर्नोचुः किंचन तत्र ते ।।२३।।\nन ववौ पवमानश्च निष्प्रभोऽभूद्दिवाकरः ।।\nचचाल वसुधा सर्वा सशैलवनकानना ।।२४।।\nएतस्मिन्नंतरे तत्र हिमालयमुखा धराः ।।\nस्नेहार्दितास्तदा जग्मुः कुमारं च परीप्सवः ।।२५।।\nततस्स दृष्ट्वा तान्सर्वान्भयभीतांश्च शांकरिः।।\nपर्वतान्गिरिजापुत्रो बभाषे परिबोधयन् ।।२६।।\nकुमार उवाच।।\nमा खिद्यतां महाभागा मा चिंतां कुर्वतां नगाः ।।\nघातयाम्यद्य पापिष्ठं सर्वेषां वः प्रपश्य ताम् ।।२७।।\nएवं समाश्वास्य तदा पर्वतान्निर्जरान्गणान् ।।\nप्रणम्य गिरिजां शंभुमाददे शक्तिमुत्प्रभाम्।।२८।।\nतं तारकं हंतुमनाः करशक्तिर्महाप्रभुः ।।\nविरराज महावीरः कुमारश्शंभुबालकः ।। २९ ।।\nशक्त्या तया जघानाथ कुमारस्तारकासुरम् ।।\nतेजसाढ्यश्शंकरस्य लोकक्लेशकरं च तम् ।।2.4.10.३०।।\nपपात सद्यस्सहसा विशीर्णांगोऽसुरः क्षितौ ।।\nतारकाख्यो महावीरस्सर्वासुरगणाधिपः।।३१।।\nकुमारेण हतस्सोतिवीरस्स खलु तारकः ।।\nलयं ययौ च तत्रैव सर्वेषां पश्यतां मुने ।।३२।।\nतथा तं पतितं दृष्ट्वा तारकं बलवत्तरम् ।।\nन जघान पुनर्वीरस्स गत्वा व्यसुमाहवे ।।३३।।\nहते तस्मिन्महादैत्ये तारकाख्ये महाबले ।।\nक्षयं प्रणीता बहवोऽसुरा देवगणैस्तदा ।।३४।।\nकेचिद्भीताः प्रांजलयो बभूवुस्तत्र चाहवे।।\nछिन्नभिन्नांगकाः केचिन्मृता दैत्यास्सहस्रशः।।३५।।\nकेचिज्जाताः कुमारस्य शरणं शरणार्थिनः ।।\nवदन्तः पाहि पाहीति दैत्याः सांजलयस्तदा ।।३६।।\nकियंतश्च हतास्तत्र कियंतश्च पलायिताः ।।\nपलायमाना व्यथिता स्ताडिता निर्ज्जरैर्गणैः ।।३७।।\nसहस्रशः प्रविष्टास्ते पाताले च जिजीषवः।।\nपलायमानास्ते सर्वे भग्नाशा दैन्यमागताः ।।३८।।\nएवं सर्वं दैत्यसैन्यं भ्रष्टं जातं मुनीश्वर ।।\nन केचित्तत्र संतस्थुर्गणदेवभयात्तदा ।।३९।।\nआसीन्निष्कंटकं सर्वं हते तस्मिन्दुरात्मनि।।\nते देवाः सुखमापन्नास्सर्वे शक्रादयस्तदा ।।2.4.10.४०।।\nएवं विजयमापन्नं कुमारं निखिलास्सुराः ।।\nबभूवुर्युगपद्धृष्टास्त्रिलोकाश्च महासुखा।।४१।।\nतदा शिवोऽपि तं ज्ञात्वा विजयं कार्तिकस्य च ।।\nतत्राजगाम स मुदा सगणः प्रियया सह ।। ४२ ।।\nस्वात्मजं स्वांकमारोप्य कुमारं सूर्यवर्चसम् ।।\nलालयामास सुप्रीत्या शिवा च स्नेहसंकुला ।। ४३ ।।\nहिमालयस्तदागत्य स्वपुत्रैः परिवारितः ।।\nसबंधुस्सानुगश्शंभुं तुष्टाव च शिवां गुहम् ।। ४४ ।।\nततो देवगणास्सर्वे मुनयस्सिद्धचारणाः ।।\nतुष्टुवुश्शांकरिं शंभुं गिरिजां तुषितां भृशम् ।। ४५ ।।\nपुष्पवृष्टिं सुमहतीं चक्रुश्चोपसुरास्तदा ।।\nजगुर्गंधर्वपतयो ननृतुश्चाप्सरोगणाः ।। ४६ ।।\nवादित्राणि तथा नेदुस्तदानीं च विशेषतः ।।\nजयशब्दो नमः शब्दो बभूवोच्चैर्मुहुर्मुहुः ।। ४७ ।।\nततो मयाच्युतश्चापि संतुष्टोभूद्विशेषतः ।।\nशिवं शिवां कुमारं च संतुष्टाव समादरात् ।। ४८ ।।\nकुमारमग्रतः कृत्वा हरिकेन्द्रमुखास्सुराः ।।\nचक्रुर्नीराजनं प्रीत्या मुनयश्चापरे तथा ।। ४९ ।।\nगीतवादित्रघोषेण ब्रह्मघोषेण भूयसा ।।\nतदोत्सवो महानासीत्कीर्तनं च विशेषतः ।। 2.4.10.५० ।।\nगीतवाद्यैस्सुप्रसन्नैस्तथा साञ्जलिभिर्मुने ।।\nस्तूयमानो जगन्नाथस्सर्वैर्दैवैर्गणैरभूत ।।५१।।\nततस्स भगवान्रुद्रो भवान्या जगदंबया ।।\nसर्वैः स्तुतो जगामाथ स्वगिरिं स्वगणैर्वृतः ।।५२।।\nइति श्री शिवमहापुराणे द्वितीयायां रुद्रसंहितायां चतुर्थे कुमारखण्डे तारका सुरवधदेवोत्सववर्णनं नाम दशमोऽध्यायः ।। १० ।।"
  }
]
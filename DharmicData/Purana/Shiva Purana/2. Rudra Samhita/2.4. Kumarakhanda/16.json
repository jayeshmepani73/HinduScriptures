[
  {
    "text": "ब्रह्मोवाच ।।\nइति श्रुत्वा महेशानो भक्तानुग्रहकारकः ।।\nत्वद्वाचा युदकामोभूत्तेन बालेन नारद ।।१।।\nविष्णुमाहूय संमंत्र्य बलेन महता युतः ।।\nसामरस्सम्मुखस्तस्याप्यभूद्देवस्त्रिलोचनः ।। २ ।।\nदेवाश्च युयुधुस्तेन स्मृत्वा शिवपदाम्बुजम् ।।\nमहाबला महोत्साहाश्शिवसद्दृष्टिलोकिताः।।३।।\nयुयुधेऽथ हरिस्तेन महाबलपराक्रमः।।\nमहादेव्यायुधो वीरः प्रवणः शिवरूपकः ।।४।।\nयष्ट्या गणाधिपस्सोथ जघानामरपुङ्गवान्।।\nहरिं च सहसा वीरश्शक्तिदत्तमहाबलः ।। ५ ।।\nसर्वेऽमरगणास्तत्र विकुंठितबला मुने ।।\nअभूवन् विष्णुना तेन हता यष्ट्या पराङ्मुखाः ।। ६ ।।\nशिवोपि सह सैन्येन युद्धं कृत्वा चिरं मुने ।।\nविकरालं च तं दृष्ट्वा विस्मयं परमं गतः ।।७।।\nछलेनैव च हंतव्यो नान्यथा हन्यते पुनः ।।\nइति बुद्धिं समास्थाय सैन्यमध्ये व्यवस्थितः।। ८।।\nशिवे दृष्टे तदा देवे निर्गुणे गुणरूपिणि।।\nविष्णौ चैवाथ संग्रामे आयाते सर्वदेवताः।।९।।\nगणाश्चैव महेशस्य महाहर्षं तदा ययुः।।\nसर्वे परस्परं प्रीत्या मिलित्वा चक्रुरुत्सवम्।।2.4.16.१०।।\nअथ शक्तिसुतो वीरो वीरगत्या स्वयष्टितः ।।\nप्रथम पूजयामास विष्णुं सर्वसुखावहम् ।। ११ ।।\nअहं च मोहयिष्यामि हन्यतां च त्वया विभो ।।\nछलं विना न वध्योऽयं तामसोयं दुरासदः ।।१२।।\nइति कृत्वा मतिं तत्र सुसंमंत्र्य च शंभुना ।।\nआज्ञां प्राप्याऽभवच्छैवी विष्णुर्मोहपरायणः।।१३।।\nशक्तिद्वयं तथा लीनं हरिं दृष्ट्वा तथाविधम् ।।\nदत्त्वा शक्तिबलं तस्मै गणेशायाभवन्मुने।।१४।।\nशक्तिद्वयेऽथ संलीने यत्र विष्णुः स्थितस्स्वयम् ।।\nपरिघं क्षिप्तवांस्तत्र गणेशो बलवत्तरः।।१५।।\nकृत्वा यत्नं किमप्यत्र वंचयामास तद्गतिम्।।\nशिवं स्मृत्वा महेशानं स्वप्रभुं भक्तवत्सलम् ।।१६।।\nएकतस्तन्मुखं दृष्ट्वा शंकरोप्याजगाम ह ।।\nस्वत्रिशूलं समादाय सुक्रुद्धो युद्धकाम्यया ।। १७ ।।\nस ददर्शागतं शंभुं शूलह्स्तं महेश्वरम् ।।\nहंतुकामं निजं वीरश्शिवापुत्रो महाबलः ।। १८ ।।\nशक्त्या जघान तं हस्ते स्मृत्वा मातृपदांबुजम् ।।\nस गणशो महावीरश्शिवशक्तिप्रवर्द्धितः ।।१९।।\nत्रिशूलं पतितं हस्ताच्छिवस्य परमात्मनः ।।\nदृष्ट्वा सदूतिकस्तं वै पिनाकं धनुराददे ।। 2.4.16.२० ।।\nतमप्यपातयद्भूमौ परिघेण गणेश्वरः ।।\nहताः पंच तथा हस्ताः पञ्चभिश्शूलमाददे ।। २१ ।।\nअहो दुःखतरं नूनं संजातमधुना मम ।।\nभवेत्पुनर्गणानां किं भवाचारी जगाविति ।।२२।।\nएतस्मिन्नंतरे वीरः परिघेण गणेश्वरः ।।\nजघान सगणान् देवान्शक्तिदत्तबलान्वितः ।।२३।।\nगता दशदिशो देवास्सगणा. परिघार्द्दिताः।।\nन तस्थुस्समरे केपि तेनाद्भुतप्रहा रिणा।।२४।।\nविष्णुस्तं च गणं दृष्ट्वा धन्योयमिति चाब्रवीत्।।\nमहाबलो महावीरो महाशूरो रणप्रियः ।।२५।।\nबहवो देवताश्चैव मया दृष्टास्तथा पुनः ।।\nदानवा बहवो दैत्या यक्षगंधर्वराक्षसाः ।।२६।।\nनैतेन गणनाथेन समतां यांति केपि च ।।\nत्रैलोक्येऽप्यखिले तेजो रूपशौर्यगुणादिभिः।।२७।।\nएवं संब्रुवतेऽमुष्मै परिघं भ्रामयन् स च ।।\nचिक्षेप विष्णवे तत्र शक्तिपुत्रो गणेश्वरः।।२८।।\nचक्रं गृहीत्वा हरिणा स्मृत्वा शिवपदाम्बुजम् ।।\nतेन चक्रेण परिघो द्रुतं खंडीकृतस्तदा ।।२९।।\nखंडं तु परिघस्यापि हरये प्राक्षिपद्गणः।।\nगृहीत्वा गरुडेनापि पक्षिणा विफलीकृतः ।।2.4.16.३०।।\nएवं विचरितं कालं महावीरावुभावपि ।।\nविष्णुश्चापि गणश्चैव युयुधाते परस्परम् ।।३१।।\nपुनर्वीरवरश्शक्तिसुतस्स्मृतशिवो बली ।।\nगृहीत्वा यष्टिमतुलां तया विष्णुं जघान ह ।।३२।।\nअविषह्य प्रहारं तं स भूमौ निपपात ह ।।\nद्रुतमुत्थाय युयुधे शिवापुत्रेण तेन वै ।। ३३ ।।\nएतदंतरमासाद्य शूलपाणिस्तथोत्तरे ।।\nआगत्य च त्रिशूलेन तच्छिरो निरकृंतत ।।३४।।\nछिन्ने शिरसि तस्यैव गणनाथस्य नारद ।।\nगणसैन्यं देवसैन्यमभवच्च सुनिश्चलम्।।३५।।\nनारदेन त्वयाऽऽगत्य देव्यै सर्वं निवेदितम् ।।\nमानिनि श्रूयतां मानस्त्याज्यो नैव त्वयाधुना ।।३६।।\nइत्युक्त्वाऽन्तर्हितस्तत्र नारद त्वं कलिप्रियः ।।\nअविकारी सदा शंभुर्मनोगतिकरो मुनिः ।। ३७ ।।\nइति श्रीशिवपुराणे द्वितीयायां रुद्रसंहितायां चतुर्थे कुमारखण्डे गणेशयुद्धगणेशशिरश्छेदन वर्णनं नाम षोडशोऽध्यायः ।। १६ ।।"
  }
]
[
  {
    "text": "।। श्रीगणेशाय नमः ।।\n।। श्रीगौरीशंकराभ्यां नमः ।।\nअथ रुद्रसंहितांतर्गतश्चतुर्थः कुमारखण्डः प्रारभ्यते ।।\nवन्दे नन्दनतुष्टमान समति प्रेमप्रियं प्रेमदं पूर्णं पूर्णकरं प्रपूर्णनिखिलैश्वर्यैकवासं शिवम्।।\nसत्यं सत्यमयं त्रिसत्यविभवं सत्यप्रियं सत्यदं विष्णुब्रह्मनुतं स्वकीयकृपयोपात्ताकृतिं शंकरम् ।। १ ।।\n।। नारद उवाच ।।\nविवाहयित्वा गिरिजां शंकरो लोकशंकरः ।।\nगत्वा स्वपर्वतं ब्रह्मन् किमकार्षिद्धि तद्वद ।। २ ।।\nकथं हि तनयो जज्ञे शिवस्य परमात्मनः ।।\nयदर्थमात्मारामोऽपि समुवाह शिवां प्रभुः ।। ३ ।।\nतारकस्य कथं ब्रह्मन् वधोऽभूद्देवशंकरः ।।\nएतत्सर्वमशेषेण वद कृत्वा दयां मयि ।। ४ ।।\nसूत उवाच ।।\nइत्याकर्ण्य वचस्तस्य नारदस्य प्रजापतिः ।।\nसुप्रसन्नमनाः स्मृत्वा शंकरं प्रत्युवाच ह ।। ५ ।।\nब्रह्मोवाच ।।\nचरितं शृणु वक्ष्यामि शशिमौलेस्तु नारद ।।\nगुहजन्मकथां दिव्यां तारकासुरसद्वधम् ।।६।।\nश्रूयतां कथयाम्यद्य कथां पापप्रणाशिनीम् ।।\nयां श्रुत्वा सर्वपापेभ्यो मुच्यते मानवो ध्रुवम् ।।७।।\nइदमाख्यानमनघं रहस्यं परमाद्भुतम् ।।\nपापसंतापहरणं सर्वविघ्नविनाशनम् ।। ८ ।।\nसर्वमंगलदं सारं सर्वश्रुतिमनोहरम् ।।\nसुखदं मोक्षबीजं च कर्ममूलनिकृंतनम् ।। ९ ।।\nकैलासमागत्य शिवां विवाह्य शोभां प्रपेदे नितरां शिवोऽपि ।।\nविचारयामास च देवकृत्यं पीडां जनस्यापि च देवकृत्ये ।।2.4.1.१०।।\nशिवस्स भगवान् साक्षात्कैलासमगमद्यदा ।।\nसौख्यं च विविधं चक्रुर्गणास्सर्वे सुहर्षिताः ।। ।। ११ ।।\nमहोत्सवो महानासीच्छिवे कैलासमागते ।।\nदेवास्स्वविषयं प्राप्ता हर्षनिर्भरमानसाः।। १२ ।।\nअथ शंभुर्महादेवो गृहीत्वा गिरिजां शिवाम् ।।\nजगाम निर्जनं स्थानं महादिव्यं मनोहरम् ।।१३।।\nशय्यां रतिकरीं कृत्वा पुष्पचन्दनचर्चिताम् ।।\nअद्भुतां तत्र परमां भोगवस्त्वन्वितां शुभाम् ।। १४ ।।\nस रेमे तत्र भगवाञ्शंभुगिरिजया सह ।।\nसहस्रवर्षपर्यन्तं देवमानेन मानदः ।। १५ ।।\nदुर्गांगस्पर्शमात्रेण लीलया मूर्च्छितः शिवः ।।\nमूर्च्छिता सा शिवस्पर्शाद्बुबुधे न दिवानिशम् ।।१६।।\nहरे भोगप्रवृत्ते तु लोकधर्म प्रवर्तिनि ।।\nमहान् कालो व्यतीयाय तयोः क्षण इवानघ।।१७।।\nअथ सर्वे सुरास्तात एकत्रीभूय चैकदा ।।\nमंत्रयांचक्रुरागत्य मेरौ शक्रपुरोगमाः ।।१८।।\nसुरा ऊचुः ।।\nविवाहं कृतवाञ्छंभुरस्मत्कार्यार्थमीश्वरः।।\nयोगीश्वरो निर्विकारो स्वात्मारामो निरंजनः।।१९।।\nनोत्पन्नस्तनयस्तस्य न जानामोऽत्र कारणम्।।\nविलंबः क्रियते तेन कथं देवेश्वरेण ह।।2.4.1.२०।।\nएतस्मिन्नंतरे देवा नारदाद्देवदर्शनात् ।।\nबुबुधुस्तन्मितं भोगं तयोश्च रममाणयोः ।। २१ ।।\nचिरं ज्ञात्वा तयोर्भोगं चिंतामापुस्सुराश्च ते।।\nब्रह्माणं मां पुरस्कृत्य ययुर्नारायणांतिकम्।।२२।।\nतं नत्वा कथितं सर्वं मया वृत्तांतमीप्सितम् ।।\nसन्तस्थिरे सर्वदेवा चित्रे पुत्तलिका यथा ।।२३।।\nब्रह्मोवाच।।\nसहस्रवर्ष पर्य्यन्तं देवमानेन शंकरः ।।\nरतौ रतश्च निश्चेष्टो योगी विरमते न हि ।।२४।। ।।\nभगवानुवाच ।।\nचिन्ता नास्ति जगद्धातस्सर्वं भद्रं भविष्यति ।।\nशरणं व्रज देवेश शंकरस्य महाप्रभोः ।। २५ ।।\nमहेशशरणापन्ना ये जना मनसा मुदा ।।\nतेषां प्रजेशभक्तानां न कुतश्चिद्भयं क्वचित् ।।२६।।\nशृंगारभंगस्समये भविता नाधुना विधे ।।\nकालप्रयुक्तं कार्यं च सिद्धिं प्राप्नोति नान्यथा ।। २७ ।।\nशम्भोस्सम्भोगमिष्टं को भेदं कर्तुमिहेश्वरः ।।\nपूर्णे वर्षसहस्रे च स्वेच्छया हि विरंस्यति ।। २८ ।।\nस्त्रीपुंसो रतिविच्छेदमुपायेन करोति यः ।।\nतस्य स्त्रीपुत्रयोर्भेदो भवेज्जन्मनि जन्मनि ।। २९ ।।\nभ्रष्टज्ञानो नष्टकीर्त्तिरलक्ष्मीको भवेदिह ।।\nप्रयात्यंते कालसूत्र वर्षलक्षं स पातकी ।। 2.4.1.३० ।।\nरंभायुक्तं शक्रमिमं चकार विरतं रतौ ।।\nमहामुनीन्द्रो दुर्वासास्तत्स्त्रीभेदो बभूव ह ।। ३१ ।।\nपुनरन्यां स संप्राप्य विषेव्य शुभपाणिकाम् ।।\nदिव्यं वर्षसहस्रं च विजहौ विरहज्वरम् ।। ३२ ।।\nघृताच्या सह संश्लिष्टं कामं वारितवान् गुरुः ।।\nषण्मासाभ्यंतरे चन्द्रस्तस्य पत्नीं जहार ह ।। ३३ ।।\nपुनश्शिवं समाराध्य कृत्वा तारामयं रणम् ।।\nतारां सगर्भां संप्राप्य विजहौ विरहज्वरम् ।।३४\nमोहिनीसहितं चन्द्रं चकार विरतं रतौ ।।\nमहर्षिर्गौतमस्तस्य स्त्रीविच्छेदो बभूव ह ।। ३५ ।।\nहरिश्चन्द्रो हालिकं च वृषल्यासह संयुतम् ।।\nचारयामास निश्चेष्टं निर्जनं तत्फलं शृणु ।।३६।।\nभ्रष्टः स्त्रीपुत्रराज्येभ्यो विश्वामित्रेण ताडितः ।।\nततश्शिवं समाराध्य मुक्तो भूतो हि कश्मलात् ।। ३७ ।।\nअजामिलं द्विजश्रेष्ठं वृषल्या सह संयुतम् ।।\nन भिया वारयामासुस्सुरास्तां चापि केचन ।। ३८ ।।\nसर्वं निषेकसाध्यं च निषेको बलवान् विधे ।।\nनिषेकफलदो वै स निषेकः केन वार्य्यते ।। ३९ ।।\nदिव्यं वर्षसहस्रं च शंभोः संभोगकर्म तत् ।।\nपूर्णे वर्षसहस्रे च गत्वा तत्र सुरेश्वराः ।।2.4.1.४०।।\nयेन वीर्यं पतेद्भूमौ तत् करिष्यथ निश्चितम् ।।\nतत्र वीर्य्ये च भविता स्कन्दनामा प्रभोस्सुतः ।। ४१ ।।\nअधुना स्वगृहं गच्छ विधे सुरगणैस्सह ।।\nकरोतु शंभुस्संभोगं पार्वत्या सह निर्जने ।। ४२ ।।\nब्रह्मोवाच ।।\nइत्युक्त्वा कमलाकान्तः शीघ्रं स्वन्तः पुरं ययौ ।।\nस्वालयं प्रययुर्देवा मया सह मुनीश्वर ।। ४३ ।।\nशक्तिशक्तिमतोश्चाऽथ विहारेणाऽति च क्षितिः ।।\nभाराक्रांता चकंपे सा सशेषाऽपि सकच्छपा ।।४४।।\nकच्छपस्य हि भारेण सर्वाधारस्समीरणः ।।\nस्तंभितोऽथ त्रिलोकाश्च बभूवुर्भयविह्वलाः ।। ४५ ।।\nअथ सर्वे मया देवा हरेश्च शरणं ययुः ।।\nसर्वं निवेदयांचक्रुस्तद्वृत्तं दीनमानसाः ।।४६।।\nदेवा ऊचुः ।।\nदेवदेव रमानाथ सर्वाऽवनकर प्रभोः ।।\nरक्ष नः शरणापन्नान् भयव्याकुलमानसान् ।। ४७ ।।\nस्तंभितस्त्रिजगत्प्राणो न जाने केन हेतुना ।।\nव्याकुलं मुनिभिर्लेखैस्त्रैलोक्यं सचराचरम् ।। ४८ ।।\n।। ब्रह्मोवाच ।।\nइत्युक्त्वा सकला देवा मया सह मुनीश्वर ।।\nदीनास्तस्थुः पुरो विष्णोर्मौनीभूतास्सु दुःखिताः ।। ४९ ।।\nतदाकर्ण्य समादाय सुरान्नः सकलान् हरिः ।।\nजगाम पर्वतं शीघ्रं कैलासं शिववल्लभम् ।। 2.4.1.५० ।।\nतत्र गत्वा हरिर्देवैर्मया च सुरवल्लभः ।।\nययौ शिववरस्थानं शंकरं द्रष्टुकाम्यया ।। ५१ ।।\nतत्र दृष्ट्वा शिवं विष्णुर्नसुरैर्विस्मितोऽभवत् ।।\nतत्र स्थिताञ् शिवगणान् पप्रच्छ विनयान्वितः ।। ५२ ।।\nविष्णुरुवाच ।।\nहे शंकराः शिवः कुत्र गतस्सर्वप्रभुर्गणाः ।।\nनिवेदयत नः प्रीत्या दुःखितान्वै कृपालवः ।। ५३ ।।\nब्रह्मोवाच ।।\nइत्याकर्ण्य वचस्तस्य सामरस्य हरेर्गुणाः ।।\nप्रोचुः प्रीत्या गणास्ते हि शंकरस्य रमापतिम् ।। ५४ ।।\nशिवगणा ऊचुः ।।\nहरे शृणु शिवप्रीत्या यथार्थं ब्रूमहे वयम् ।।\nब्रह्मणा निर्जरैस्सार्द्धं वृत्तान्तमखिलं च यत् ।।५५।।\nसर्वेश्वरो महादेवो जगाम गिरिजालयम् ।।\nसंस्थाप्य नोऽत्र सुप्रीत्या रानालीलाविशारदः ।। ५६ ।।\nतद्गुहाभ्यन्तरे शंभुः किं करोति महेश्वरः ।।\nन जानीमो रमानाथ व्यतीयुर्बहवस्समाः ।।५७।।\n।। ब्रह्मोवाच।।\nश्रुत्वेति वचनं तेषां स विष्णुस्सामरो मया ।।\nविस्मितोऽति मुनिश्रेष्ठ शिवद्वारं जगाम ह ।।५८।।\nतत्र गत्वा मया देवैस्स हरिर्देववल्लभः।।\nआर्तवाण्या मुने प्रोचे तारस्वरतया तदा ।।५९।।\nशंभुमस्तौन्महाप्रीत्या सामरो हि मया हरिः ।।\nतत्र स्थितो मुनिश्रेष्ठ सर्वलोकप्रभुं हरम् ।।2.4.1.६०।।\n।। विष्णुरुवाच ।।\nकिं करोषि महादेवाऽभ्यन्तरे परमेश्वर ।।\nतारकार्तान्सुरान्सर्वान्पाहि नः शरणागतान्।।६१।।\nइत्यादि संस्तुवञ् शंभुं बहुधा सोमरैर्मया ।।\nरुरोदाति हरिस्तत्र तारकार्तैर्मुनीश्वर ।।६२।।\nदुःखकोलाहलस्तत्र बभूव त्रिदिवौकसाम् ।।\nमिश्रितश्शिव संस्तुत्याऽसुरार्त्तानां मुनीश्वर ।। ६३ ।।\nइति श्रीशिवमहापुराणे रुद्रसंहितायां कुमारखण्डे शिवविहारवर्णनं नाम प्रथमोऽध्यायः ।। १ ।।"
  }
]
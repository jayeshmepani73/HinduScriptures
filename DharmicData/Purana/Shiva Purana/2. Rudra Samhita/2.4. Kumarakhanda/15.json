[
  {
    "text": "।। ब्रह्मोवाच ।।\nइत्युक्ता विभुना तेन निश्चयं परमं गताः ।।\nसन्नद्धास्तु तदा तत्र जग्मुश्च शिवमन्दिरम् ।। १ ।।\nगणेशोऽपि तथा दृष्ट्वा ह्यायातान्गणसत्तमान् ।।\nयुद्धाऽऽटोपं विधायैव स्थितांश्चैवाब्रवीदिदम् ।।२ ।।\nगणेश उवाच ।।\nआयांतु गणपास्सर्वे शिवाज्ञाप रिपालकाः ।।\nअहमेकश्च बालश्च शिवाज्ञापरिपालकः।।३।।\nतथापि पश्यतां देवी पार्वती सूनुजं बलम् ।।\nशिवश्च स्वगणानां तु बलं पश्यतु वै पुनः ।। ४ ।।\nबलवद्बालयुद्धं च भवानीशिव पक्षयोः ।।\nभवद्भिश्च कृतं युद्धं पूर्वं युद्धविशारदैः ।।५।।\nमया पूर्वं कृतं नैव बालोस्मि क्रियतेऽधुना ।।\nतथापि भवतां लज्जा गिरिजाशिवयोरिह ।।६।।\nममैवं तु भवेन्नैव वैपरीत्यं भविष्यति ।।\nममैव भवतां लज्जा गिरिजाशिवयोरिह ।। ७ ।।\nएवं ज्ञात्वा च कर्त्तव्यः समरश्च गणेश्वराः ।।\nभवद्भिस्स्वामिनं दृष्ट्वा मया च मातरं तदा ।। ८ ।।\nक्रियते कीदृशं युद्धं भवितव्यं भवत्विति ।।\nतस्य वै वारणे कोऽपि न समर्थस्त्रिलोकके ।।९।।\nब्रह्मोवाच ।।\nइत्येवं भर्त्सितास्ते तु दंडभूषितबाहवः ।।\nविविधान्यायुधान्येवं धृत्वा ते च समाययुः ।।2.4.15.१०।।\nघर्षयन्तस्तथा दंतान् हुंकृत्य च पुनःपुनः।।\nपश्य पश्य ब्रुवंतश्च गणास्ते समुपागताः ।।११।।\nनंदी प्रथममागत्य धृत्वा पादं व्यकर्षयत् ।।\nधावन्भृंगी द्वितीयं च पादं धृत्वा गणस्य च ।। १२ ।।\nयावत्पादे विकर्षन्तौ तावद्धस्तेन वै गणः ।।\nआहत्य हस्तयोस्ताभ्यामुत्क्षिप्तौ पादकौ स्वयम् ।। १३ ।।\nअथ देवीसुतो वीरस्सगृह्य परिघं बृहत्।।\nद्वारस्थितो गणपतिः सर्वानापोथयत्तदा ।। १४ ।।\nकेषांचित्पाणयो भिन्नाः केषांचित्पृष्ठ कानि च ।।\nकेषांचिच्च शिरांस्येव केषांचिन्मस्तकानि च ।।१५।।\nकेषांचिजानुनी तत्र केषांचित्स्कंधकास्तथा ।।\nसम्मुखे चागता ये वै ते सर्वे हृदये हताः ।।१६।।\nकेचिच्च पतिताभूमौ केचिच्च विदिशो गताः ।।\nकेषांचिच्चरणौ छिन्नौ केचिच्छर्वान्तिकं गताः ।।१७।।\nतेषां मध्ये तु कश्चिद्वै संग्रामे सम्मुखो न हि ।।\nसिंहं दृष्ट्वा यथा यांति मृगाश्चैव दिशो दश ।। १८ ।।\nतथा ते च गणास्सर्वे गताश्चैव सहस्रशः।।\nपरावृत्य तथा सोपि सुद्वारि समुपस्थितः ।।१९।।\nकल्पांतकरणे कालो दृश्यते च भयंकरः ।।\nयथा तथैव दृष्टस्स सर्वेषां प्रलयंकरः ।।2.4.15.२०।।\nएतस्मिन्समये चैव सरमेशसुरेश्वराः ।।\nप्रेरिता नारदेनेह देवास्सर्वे समागमन् ।।२१।।\nसमब्रुवंस्तदा सर्वे शिव स्य हितकाम्यया ।।\nपुरःस्थित्वा शिवं नत्वा ह्याज्ञां देहि प्रभो इति ।।२२।।\nत्वं परब्रह्म सर्वेशस्सर्वे च तव सेवकाः ।।\nसृष्टेः कर्ता सदा भर्ता संहर्ता परमेश्वरः ।।२३।।\nरजस्सत्त्वतमोरूपो लीलया निर्गुणः स्वतः ।।\nका लीला रचिता चाद्य तामिदानीं वद प्रभो।।२४।।\n।। ब्रह्मोवाच ।।\nइत्याकर्ण्य वचस्तेषां मुनिश्रेष्ठ महेश्वरः ।।\nगणान् भिन्नाँस्तदा दृष्ट्वा तेभ्यस्सर्वं न्यवेदयत् ।।२५।।\nअथ सर्वेश्वरस्तत्र शंकरो मुनिसत्तम ।।\nविहस्य गिरिजानाथो ब्रह्माणं मामुवाच ह।।२६।।\nशिव उवाच ।।\nब्रह्मञ्छृणु मम द्वारि बाल एकस्समास्थितः ।।\nमहाबलो यष्टिपाणिर्गेहावेशनिवारकः ।। २७ ।।\nमहाप्रहारकर्ताऽसौ मत्पार्षदविघातकः ।।\nपराजयः कृतस्तेन मद्गणानां बलादिह ।।२८।।\nब्रह्मन् त्वयैव गंतव्यं प्रसाद्योऽयं महाबलः ।।\nयथा ब्रह्मन्नयः स्याद्वै तथा कार्यं त्वया विधे ।।२९।।\n।। ब्रह्मोवाच ।।\nइत्याकर्ण्य प्रभोर्वाक्यमज्ञात्वाऽज्ञानमोहितः ।।\nतदीयनिकटं तात सर्वैर्ऋषिवरैरयाम्।।2.4.15.३०।।\nसमायान्तं च मां दृष्ट्वा स गणेशो महाबली।।\nक्रोधं कृत्वा समभ्येत्य मम श्मश्रूण्यवाकिरत् ।। ३१ ।।\nक्षम्यतां क्षम्यतां देव न युद्धार्थं समागतः ।।\nब्राह्मणोहमनुग्राह्यः शांतिकर्तानुपद्रवः ।। ३२ ।।\nइत्येवं ब्रुवति ब्रह्मंस्तावत्परिघमाददे ।।\nस गणेशो महावीरो बालोऽबालपराक्रमः ।। ३३ ।।\nगृहीतपरिघं दृष्ट्वा तं गणेशं महाबलम् ।।\nपलायनपरो यातस्त्वहं द्रुततरं तदा ।।३४।।\nयात यात ब्रुवंतस्ते परिघेन हतास्तदा ।।\nस्वयं च पतिताः केचित्केचित्तेन निपातिताः ।।३५।।\nकेचिच्च शिवसामीप्यं गत्वा तत्क्षणमात्रतः ।।\nशिवं विज्ञापयांचक्रुस्तद्वृत्तां तमशेषतः ।।३६।।\nतथाविधांश्च तान् दृष्ट्वा तद्वृत्तांतं निशम्य सः ।।\nअपारमादधे कोपं हरो लीलाविशारदः ।।३७।।\nइंद्रादिकान्देवगणान् षण्मुखप्रवरान् गणान् ।।\nभूतप्रेतपिशाचांश्च सर्वानादेशयत्तदा ।।३८।।\nते सर्वे च यथायोग्यं गतास्ते सर्वतो दिशम् ।।\nतं गणं हंतुकामा हि शिवाज्ञाता उदायुधाः।।३९।।\nयस्य यस्यायुधं यच्च तत्तत्सर्वं विशेषतः।।\nतद्गणेशोपरि बलात्समागत्य विमोचितम्।।2.4.15.४०।।\nहाहाकारो महानासीत्त्रैलोक्ये सचराचरे ।।\nत्रिलोकस्था जनास्सर्वे संशयं परमं गताः ।।४१।।\nन यातं ब्रह्मणोऽप्यायुर्ब्रह्मांड क्षयमेति हि ।।\nअकाले च तथा नूनं शिवेच्छावशतः स्वयम् ।।४२।।\nते सर्वे चागतास्तत्र षण्मुखाद्याश्च ये पुनः ।।\nदेवा व्यर्थायुधा जाता आश्चर्यं परमं गताः ।। ४३ ।।\nएतस्मिन्नन्तरे देवी जगदम्बा विबोधना ।।\nज्ञात्वा तच्चरितं सर्वमपारं क्रोधमादधे ।। ४४ ।।\nशक्तिद्वयं तदा तत्र तया देव्या मुनीश्वर ।।\nनिर्मितं स्वगणस्यैव सर्वसाहाय्यहेतवे ।।४५।।\nएका प्रचंडरूपं च धृत्वातिष्ठन्महामुने ।।\nश्यामपर्वतसंकांशं विस्तीर्य मुखगह्वरम् ।।४६।।\nएका विद्युत्स्वरूपा च बहुहस्तसमन्विता ।।\nभयंकरा महादेवी दुष्टदंडविधायिनी ।।४७।।\nआयुधानि च सर्वाणि मोचितानि सुरैर्गणैः ।।\nगृहीत्वा स्वमुखे तानि ताभ्यां शीघ्रं च चिक्षिपे ।।४८।।\nदेवायुधं न दृश्येत परिघः परितः पुनः ।।\nएवं ताभ्यां कृतं तत्र चरितं परमाद्भुतम् ।। ४९ ।।\nएको बालोऽखिलं सैन्यं लोडयामास दुस्तरम् ।।\nयथा गिरिवरेणैव लोडितस्सागरः पुरा ।।2.4.15.५०।।\nएकेन निहतास्सर्वे शक्राद्या निर्जरास्तथा ।।\nशंकरस्य गणाश्चैव व्याकुलाः अभवंस्तदा ।।५१।।\nअथ सर्वे मिलित्वा ते निश्श्वस्य च मुहुर्मुहुः ।।\nपरस्परं समूचुस्ते तत्प्रहारसमाकुलाः ।। ५२ ।।\nदेवगणा ऊचुः ।।\nकिं कर्तव्यं क्व गंतव्यं न ज्ञायंते दिशो दश ।।\nपरिघं भ्रामयत्येष सव्यापसव्यमेव च ।। ५३ ।।\nब्रह्मोवाच ।।\nएतत्कालेऽप्सरश्रेष्ठाः पुष्पचन्दनपाणयः ।।\nऋषयश्च त्वदाद्या हि येऽतियुद्धेतिलालसाः ।।५४।।\nते सर्वे च समाजग्मुर्युद्धसंदर्शनाय वै ।।\nपूरितो व्योम सन्मार्गस्तैस्तदा मुनिसत्तम ।। ५५ ।।\nतास्ते दृष्ट्वा रणं तं वै महाविस्मयमागताः ।।\nईदृशं परमं युद्धं न दृष्टं चैकदापि हि ।।५६।।\nपृथिवी कंपिता तत्र समुद्रसहिता तदा।।\nपर्वताः पतिताश्चैव चक्रुः संग्रामसंभवम् ।।५७।।\nद्यौर्ग्रहर्क्षगणैर्घूर्ण्णा सर्वे व्याकुलतां गताः ।।\nदेवाः पलायितास्सर्वे गणाश्च सकलास्तदा ।। ५८ ।।\nकेवलं षण्मुखस्तत्र नापलायत विक्रमी ।।\nमहावीरस्तदा सर्वानावार्य पुरतः स्थितः ।। ५९ ।।\nशक्तिद्वयेन तद्युद्धे सर्वे च निष्फलीकृताः ।।\nसर्वास्त्राणि निकृत्तानि संक्षिप्तान्यमरैर्गणैः 2.4.15.६० ।।\nयेऽव स्थिताश्च ते सर्वे शिवस्यांतिकमागताः ।।\nदेवाः पलायितास्सर्वे गणाश्च सकलास्तदा ।।६१।।\nते सर्वे मिलिताश्चैव मुहुर्नत्वा शिवं तदा ।।\nअब्रुवन्वचनं क्षिप्रं कोऽयं गणवरः प्रभो ।।६२।।\nपुरा चैव श्रुतं युद्धमिदानीं बहुधा पुनः ।।\nदृश्यते न श्रुतं दृष्टमीदृशं तु कदाचन ।। ६३ ।।\nकिंचिद्विचार्यतां देव त्वन्यथा न जयो भवेत् ।।\nत्वमेव रक्षकस्स्वामिन्ब्रह्मांडस्य न संशयः ।।६४।।\nब्रह्मोवाच ।।\nइत्येवं तद्वचः श्रुत्वा रुद्रः परमकोपनः।।\nकोपं कृत्वा च तत्रैव जगाम स्वगणैस्सह।।६५।।\nदेवसैन्यं च तत्सर्वं विष्णुना चक्रिणा सह ।।\nसमुत्सवं महत्कृत्वा शिवस्यानुजगाम ह ।। ६६ ।।\nएतस्मिन्नंतरे भक्त्या नमस्कृत्य महेश्वरम् ।।\nअब्रवीन्नारद त्वं वै देवदेवं कृतांजलिः।।६७।। ।।\nनारद उवाच ।।\nदेवदेव महादेव शृणु मद्वचनं विभो।।\nत्वमेव सर्वगस्स्वामी नानालीलाविशारदः।।।६८।।\nत्वया कृत्वा महालीलां गणगर्वोऽपहारितः ।।\nअस्मै दत्त्वा बलं भूरि देवगर्वश्च शंकर।।६९।।\nदर्शितं भुवने नाथ स्वमेव बलमद्भुतम्।।\nस्वतंत्रेण त्वया शंभो सर्वगर्वप्रहारिणा ।। 2.4.15.७० ।।\nइदानीं न कुरुष्वेश तां लीलां भक्तवत्सलः ।।\nस्वगणानमरांश्चापि सुसन्मान्याभिवर्द्धय ।।७१।। ४।\nन खेलयेदानीं जहि ब्रह्मपदप्रद ।।\nइत्युक्त्वा नारद त्वं वै ह्यंतर्द्धानं गतस्तदा ।।७२।।\nइति श्रीशिवमहापुराणे द्वि० रुद्रसंहितायां च कुमारखण्डे गणेशयुद्धवर्णनं नाम पञ्चदशोऽध्यायः ।।१५।।"
  }
]
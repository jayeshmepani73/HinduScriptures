[
  {
    "text": "ब्रह्मोवाच ।।\nदेवदेव गुह स्वामिञ्शांकरे पार्वतीसुत ।।\nन शोभते रणो विष्णु तारकासुरयोर्वृथा ।।१।।\nविष्णुना न हि वध्योऽसौ तारको बलवानति ।।\nमया दत्तवरस्तस्मात्सत्यं सत्यं वदाम्यहम् ।। २ ।।\nनान्यो हंतास्य पापस्य त्वां विना पार्वतीसुत ।।\nतस्मात्त्वया हि कर्तव्यं वचनं मे महाप्रभो ।।३।।\nसन्नद्धो भव दैत्यस्य वधायाशु परंतप ।।\nतद्वधार्थं समुत्पन्नः शंकरात्त्वं शिवासुत ।।४।।\nरक्ष रक्ष महावीर त्रिदशान्व्यथितान्रणे ।।\nन बालस्त्वं युवा नैव किं तु सर्वेश्वरः प्रभुः ।। ५ ।।\nशक्रं पश्य तथा विष्णुं व्याकुलं च सुरान् गणान्।।\nएवं जहि महादैत्यं त्रैलोक्यं सुखिनं कुरु ।। ६ ।।\nअनेन विजितश्चेन्द्रो लोकपालैः पुरा सह ।।\nविष्णुश्चापि महावीरो तर्जितस्तपसो बलात्।।७।।\nत्रैलोक्यं निर्जितं सर्वमसुरेण दुरात्मना।।\nइदानीं तव सान्निध्यात्पुनर्युद्धं कृतं च तैः।।८।।\nतस्मात्त्वया निहंतव्यस्तारकः पापपूरुषः ।।\nअन्यवध्यो न चैवायं मद्वराच्छंकरात्मज।।९।।\n।।ब्रह्मोवाच।।\nइति श्रुत्वा मम वचः कुमारः शंकरात्मजः ।।\nविजहास प्रसन्नात्मा तथास्त्विति वचोऽब्रवीत् ।।2.4.9.१०।।\nविनिश्चित्यासुरवधं शांकरिस्स महा प्रभुः ।।\nविमानादवतीर्याथ पदातिरभवत्तदा।।११।।\nपद्भ्यां तदासौ परिधावमानो रेजेऽतिवीरः शिवजः कुमारः।।\nकरे समादाय महाप्रभां तां शक्तिं महोल्कामिव दीप्तिदीप्ताम्।।१२।।\nदृष्ट्वा तमायातमतिप्रचंडमव्याकुलं षण्मुखमप्रमेयम्।।\nदैत्यो बभाषे सुरसत्तमान्स कुमार एष द्विषतां प्रहंता।।१३।।\nअनेन साकं ह्यहमेकवीरो योत्स्ये च सर्वानहमेव वीरान्।।\nगणांश्च सर्वानपि घातयामि सलोकपालान्हरिनायकांश्च।।१४।।\nइत्येवमुक्त्वा स तदा महाबलः कुमारमुद्दिश्य ययौ च योद्धुम् ।।\nजग्राह शक्तिं परमाद्भुतां च स तारको देववरान्बभाषे।।१५ ।।\n।। तारक उवाच ।।\nकुमारो मेऽग्रतश्चाद्य भवद्भिश्च कथं कृतः ।।\nयूयं गतत्रपा देवा विशेषाच्छक्रमेश्वरौ ।। १६ ।।\nपुरैताभ्यां कृतं कर्म विरुद्धं वेदमार्गतः ।।\nतच्छृणुध्वं मया प्रोक्तं वर्णयामि विशेषतः ।।१७।।\nतत्र विष्णुश्छली दोषी ह्यविवेकी विशे षतः ।।\nबलिर्येन पुरा बद्धश्छलमाश्रित्य पापतः ।।१६।।\nतेनैव यत्नतः पूर्वमसुरौ मधुकैटभौ ।।\nशिरौहीनौ कृतौ धौर्त्याद्वेदमार्गो विवर्जितः ।।१९।।\nमोहिनीरूपतोऽनेन पंक्तिभेदः कृतो हि वै ।।\nदेवासुरसुधापाने वेदमार्गो विगर्हितः ।। 2.4.9.२० ।।\nरामो भूत्वा हता नारी वाली विध्वंसितो हि सः ।।\nपुनर्वैश्रवणो विप्रौ हतो नीतिर्हता श्रुतेः ।।२१।।\nपापं विना स्वकीया स्त्री त्यक्ता पापरतेन यत् ।।\nतत्रापि श्रुतिमार्गश्च ध्वंसितस्स्वार्थहेतवे ।।२२।।\nस्वजनन्याश्शिरश्छिन्नमवतारे रसाख्यके।।\nगुरुपुत्रापमानश्च कृतोऽनेन दुरात्मना।।२३।।\nकृष्णो भूत्वान्यनार्यश्च दूषिताः कुलधर्मतः ।।\nश्रुतिमार्गं परित्यज्य स्वविवाहाः कृतास्तथा ।।२४।।\nपुनश्च वेदमार्गो हि निंदितो नवमे भवे।।\nस्थापितं नास्तिकमतं वेदमार्गविरोधकृत्।।२५।।\nएवं येन कृतं पापं वेदमार्गं विसृज्य वै ।।\nस कथं विजयेद्युद्धे भवेद्धर्मवतांवरः ।।२६।।\nभ्राता ज्येष्ठश्च यस्तस्य शक्रः पापी महान्मतः ।।\nतेन पापान्यनेकानि कृतानि निजहेतुतः ।। २७ ।।\nनिकृत्तो हि दितेर्गर्भस्स्वार्थ हेतोर्विशेषतः ।।\nधर्षिता गौतमस्त्री वै हतो वृत्रश्च विप्रजः ।। २८ ।।\nविश्वरूपद्विजातेर्वै भागिनेयस्य यद्गुरोः ।।\nनिकृत्तानि च शीर्षाणि तदध्वाध्वंसितश्श्रुतेः ।। २९ ।।\nकृत्वा बहूनि पापानि हरिश्शक्रः पुनःपुनः ।।\nतेजोभिर्विहतावेव नष्टवीर्यौ विशेषतः ।।2.4.9.३०।।\nतयोर्बलेन नो यूयं संग्रामे जयमाप्स्यथ ।।\nकिमर्थं मूढतां प्राप्य प्राणांस्त्यक्तुमिहागताः ।। ३१ ।।\nजानन्तौ धर्ममेतौ न स्वार्थलंपटमानसौ ।।\nधर्मं विनाऽमराः कृत्यं निष्फलं सकलं भवेत् ।।३२।।\nमहाधृष्टाविमौ मेद्य कृतवंतौ पुरश्शिशुम् ।।\nअहं बालं वधिष्यामि तयोस्सोऽपि भविष्यति ।। ३३ ।।\nकिं बाल इतो यायाद्दूरं प्राणपरीप्सया ।।\nइत्युक्तोद्दिश्य च हरी वीरभद्रमुवाच सः ।। ३४ ।।\nपुरा हतास्त्वया विप्रा दक्षयज्ञे ह्यनेकशः ।।\nतत्कर्मणः फलं चाद्य दर्शयिष्यामि तेऽनघ।। ३९ ।।\nब्रह्मोवाच ।।\nइत्येवमुक्त्वा तु विधूय पुण्यं निजं स तन्निंदनकर्मणा वै ।।\nजग्राह शक्तिं परमाद्भुतां च स तारको युद्धवतां वरिष्ठः ।। ३६ ।।\nतं बालान्तिकमायातं तारकासुरमोजसा ।।\nआजघान च वज्रेण शक्रो गुहपुरस्सरः ।। ३७ ।।\nतेन वज्रप्रहारेण तारको जर्जरीकृतः।।\nभूमौ पपात सहसा निंदाहतबलः क्षणम् ।।३८।।\nपतितोऽपि समुत्थाय शक्त्या तं प्राहरद्रुषा ।।\nपुरंदरं गजस्थं हि पातयामास भूतले ।।३९।।\nहाहाकारो महानासीत्पतिते च पुरंदरे ।।\nसेनायां निर्जराणां हि तद्दृष्ट्वा क्लेश आविशत्।।2.4.9.४०।।\nतारकेणाऽपि तत्रैव यत्कृतं कर्म दुःखदम् ।।\nस्वनाशकारणं धर्मविरुदं तन्निबोध मे ।।४१।।\nपतितं च पदाक्रम्य हस्ताद्वज्रं प्रगृह्य वै।\nपुनरुद्वज्रघातेन शक्रमाताडयद्भृशम्।।४२।।\nएवं तिरस्कृतं दृष्ट्वा शक्रविष्णुप्रतापवान् ।।\nचक्रमुद्यस्य भगवांस्तारकं स जघान ह।।४३।।\nचक्रप्रहाराभितो निपपात क्षितौ हि सः ।।\nपुनरुत्थाय दैत्येन्द्रशक्त्या विष्णुं जघान तम्।।४४।।\nतेन शक्तिप्रहारेण पतितो भुवि चाच्युतः।।\nकरो महानासीच्चुक्रुशुश्चाऽतिनिर्जराः।।४५।।\nनिमेषेण पुनर्विष्णुर्यावदुत्तिष्ठते स्वयम्।।\nतावत्स वीरभद्रो हि तत्क्षणादागतोऽसुरम्।।४६।।\nत्रिशूलं च समुद्यम्य वीरभद्रः प्रतापवान् ।।\nतारकं दितिजाधीशं जघान प्रसभं बली ।। ४७ ।।\nतत्त्रिशूलप्रहारेण स पपात क्षितौ तदा ।।\nपतितोऽपि महातेजास्तारकः पुनरुत्थितः ।।४८।।\nकृत्वा क्रोधं महावीरस्सकलासुरनायकः ।।\nजघान परया शक्त्या वीरभद्रं तदोरसि ।।४९।।\nवीरभद्रोऽपि पतितो भूतले मूर्छितः क्षणम् ।।\nतच्छक्त्या परया क्रोधान्निहतो वक्षसि धुवम् ।। 2.4.9.५० ।।\nसगणश्चैव देवास्ते गंधर्वोरगराक्षसाः ।।\nहाहाकारेण महता चुक्रुशुश्च मुहुर्मुहुः ।।५१।।\nनिमेषमात्रात्सहसा महौजास्स वीरभद्रो द्विषतां निहंता।।\nत्रिशूलमुद्यम्य तडित्प्रकाशं जाज्वल्यमानं प्रभया विरेजे ।।५२।।\nस्वरोचिषा भासितदिग्वितानं सूर्येन्दुबिम्बाग्निसमानमंडलम् ।।\nमहाप्रभं वीरभयावहं परं कालाख्यमत्यंतकरं महोज्ज्वलम् ।।५३।।\nयावत्त्रिशूलेन तदा हंतुकामो महाबलः ।।\nवीरभद्रोऽसुरं यावत्कुमारेण निवारितः ।। ५४ ।।\nइति श्रीशिवमहापुराणे द्वितीयायां रुद्रसंहितायां चतुर्थे कुमारखंडे तारकवाक्यशक्रविष्णुवी रभद्रयुद्धवर्णनं नाम नवमोऽध्यायः ।।९।।"
  }
]
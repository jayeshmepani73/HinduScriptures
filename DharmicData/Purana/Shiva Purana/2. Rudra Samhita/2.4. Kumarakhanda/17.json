[
  {
    "text": "नारद उवाच ।।\nब्रह्मन् वद महाप्राज्ञ तद्वृत्तान्तेखिले श्रुते ।।\nकिमकार्षीन्महादेवी श्रोतुमिच्छामि तत्त्वतः ।। १ ।।\nब्रह्मोवाच ।।\nश्रूयतां मुनिशार्दूल कथयाम्यद्य तद्ध्रुवम् ।।\nचरितं जगदंबाया यज्जातं तदनंतरम् ।।२।।\nमृदंगान्पटहांश्चैव गणाश्चावादयंस्तथा ।।\nमहोत्सवं तदा चक्रुर्हते तस्मिन्गणाधिपे ।।३।।\nशिवोपि तच्छिरश्छित्वा यावद्दुःखमुपाददे ।।\nतावच्च गिरिजा देवी चुक्रोधाति मुनीश्वर ।। ४ ।।\nकिं करोमि क्व गच्छामि हाहादुःखमुपागतम् ।।\nकथं दुःखं विनश्येतास्याऽतिदुखं ममाधुना ।। ५ ।।\nमत्सुतो नाशितश्चाद्य देवेस्सर्वैर्गणैस्तथा ।।\nसर्वांस्तान्नाशयिष्यामि प्रलयं वा करोम्यहम् ।। ६ ।।\nइत्येवं दुःखिता सा च शक्तीश्शतसहस्रशः ।।\nनिर्ममे तत्क्षणं क्रुद्धा सर्वलोकमहेश्वरी ।।७।।\nनिर्मितास्ता नमस्कृत्य जगदंबां शिवां तदा ।।\nजाज्वल्यमाना ह्यवदन्मातरादिश्यतामिति ।। ८ ।।\nतच्छुत्वा शंभुशक्तिस्सा प्रकृतिः क्रोधतत्परा ।।\nप्रत्युवाच तु तास्सर्वा महामाया मुनीश्वर ।। ९ ।।\nदेव्युवाच ।।\nहे शक्तयोऽधुना देव्यो युष्माभिर्मन्निदेशतः ।।\nप्रलयश्चात्र कर्त्तव्यो नात्र कार्या विचारणा ।। 2.4.17.१० ।।\nदेवांश्चैव ऋषींश्चैव यक्षराक्षसकांस्तथा ।।\nअस्मदीयान्परांश्चैव सख्यो भक्षत वै हठात् ।।११।।\nब्रह्मोवाच ।।\nतदाज्ञप्ताश्च तास्सर्वाश्शक्तयः क्रोधतत्पराः ।।\nदेवादीनां च सर्वेषां संहारं कर्तुमुद्यताः ।। १२ ।।\nयथा च तृणसंहारमनलः कुरुते तथा ।।\nएवं ताश्शक्तयस्सर्वास्संहारं कर्तुमुद्यताः ।।१३।।\nगणपो वाथ विष्णुर्वा ब्रह्मा वा शंकरस्तथा ।।\nइन्द्रो वा यक्षराजो वा स्कंदो वा सूर्य एव वा ।।१४।।\nसर्वेषां चैव संहारं कुर्वंति स्म निरंतरम् ।।\nयत्रयत्र तु दृश्येत तत्रतत्रापि शक्तयः ।।१५।।\nकराली कुब्जका खंजा लंबशीर्षा ह्यनेकशः ।।\nहस्ते धृत्वा तु देवांश्च मुखे चैवाक्षिपंस्तदा ।।१६।।\nतं संहारं तदा दृष्ट्वा हरो ब्रह्मा तथा हरिः ।।\nइन्द्रादयोऽखिलाः देवा गणाश्च ऋषयस्तथा ।। १७ ।।\nकिं करिष्यति सा देवी संहारं वाप्यकालतः ।।\nइति संशयमापन्ना जीवनाशा हताऽभवत् ।। १८ ।।\nसर्वे च मिलिताश्चेमे कि कर्त्तव्यं विचिंत्यताम् ।।\nएवं विचारयन्तस्ते तूर्णमूचुः परस्परम् ।।१९।।\nयदा च गिरिजा देवी प्रसन्ना हि भवेदिह ।।\nतदा चैव भवेत्स्वास्थ्यं नान्यथा कोटियत्नतः ।। 2.4.17.२० ।।\nशिवोपि दुःखमापन्नो लौकिकीं गतिमाश्रितः ।।\nमोहयन्सकलांस्तत्र नानालीलाविशारदः ।।२१।।\nसर्वेषां चैव देवानां कटिर्भग्ना यदा तदा ।।\nशिवा क्रोधमयी साक्षाद्गंतुं न पुर उत्सहेत् ।।। २२ ।।\nस्वीयो वा परकीयो वा देवो वा दानवोपि वा ।।\nगणो वापि च दिक्पालो यक्षो वा किन्नरो मुनिः ।। २३ ।।\nविष्णुर्वापि तथा ब्रह्मा शंकरश्च तथा प्रभुः ।।\nन कश्चिद्गिरिजाग्रे च स्थातुं शक्तोऽभवन्मुने ।।२४।।\nजाज्वल्यमानं तत्तेजस्सर्वतोदाहि तेऽखिलाः ।।\nदृष्ट्वा भीततरा आसन् सर्वे दूरतरं स्थिताः ।।२५।।\nएतस्मिन्समये तत्र नारदो दिव्यदर्शनः ।।\nआगतस्त्वं मुने देवगणानां सुखहेतवे ।।२६।।\nब्रह्माणं मां भवं विष्णुं शंकरं च प्रणम्य साः ।।\nसमागत्य मिलित्वोचे विचार्य कार्यमेव वा ।।२७।।\nसर्वे संमंत्रयां चक्रुस्त्वया देवा महात्मना ।।\nदुःखशांतिः कथं स्याद्वै समूचुस्तत एव ते ।।२८।।\nयावच्च गिरिजा देवी कृपां नैव करिष्यति।।\nतावन्नैव सुखं स्याद्वै नात्र कार्या विचारणा।।२९।।\nऋषयो हि त्वदाद्याश्च गतास्ते वै शिवान्तिकम्।।\nसर्वे प्रसादयामासुः क्रोधशान्त्यै तदा शिवाम् ।।2.4.17.३०।।\nपुनः पुनः प्रणेमुश्च स्तुत्वा स्तोत्रैरनेकशः ।।\nसर्वे प्रसादयन्प्रीत्या प्रोचुर्देवगणाज्ञया।।३१।।\nसुरर्षय ऊचुः ।।\nजगदम्ब नमस्तुभ्यं शिवायै ते नमोस्तु ते ।।\nचंडिकायै नमस्तुभ्यं कल्याण्यै ते नमोस्तु ते ।।३२।।\nआदिशक्तिस्त्वमेवांब सर्वसृष्टिकरी सदा।।\nत्वमेव पालिनी शक्तिस्त्वमेव प्रलयंकरी ।।३३।।\nप्रसन्ना भव देवेशि शांतिं कुरु नमोस्तु ते।।\nसर्वं हि विकलं देवि त्रिजगत्तव कोपतः।।३४।।\nब्रह्मोवाच ।।\nएवं स्तुता परा देवी ऋषिभिश्च त्वदादिभिः ।।\nक्रुद्धदृष्ट्या तदा ताश्च किंचिन्नोवाच सा शिवा ।।३५।।\nतदा च ऋषयस्सर्वे नत्वा तच्चरणांबुजम् ।।\nपुनरूचुश्शिवां भक्त्या कृतांजलिपुटाश्शनैः ।। ३६ ।।\nऋषय ऊचुः ।। क्षम्यतां देवि संहारो जाय तेऽधुना ।।\nतव स्वामी स्थितश्चात्र पश्य पश्य तमंबिके ।।३७।।\nवयं के च इमे देवा विष्णुब्रह्मादयस्तथा ।।\nप्रजाश्च भवदीयाश्च कृतांजलिपुटाः स्थिताः ।।३८।।\nक्षंतव्यश्चापराधो वै सर्वेषां परमेश्वरि ।।\nसर्वे हि विकलाश्चाद्य शांतिं तेषां शिवे कुरु ।। ३९ ।।\nब्रह्मोवाच ।।\nइत्युक्त्वा ऋषयस्सर्वे सुदीनतरमाकुलाः ।।\nसंतस्थिरे चंडिकाग्रे कृतांजलिपुटास्तदा ।।2.4.17.४०।।\nएवं श्रुत्वा वचस्तेषां प्रसन्ना चंडिकाऽभवत् ।।\nप्रत्युवाच ऋषींस्तान्वै करुणाविष्टमानसा ।।४१।।\nदेव्युवाच ।।\nमत्पुत्रो यदि जीवेत तदा संहरणं नहि ।।\nयथा हि भवतां मध्ये पूज्योऽयं च भविष्यति ।।४२।।\nसर्वाध्यक्षो भवेदद्य यूयं कुरुत तद्यदि ।।\nतदा शांतिर्भवेल्लोके नान्यथा सुखमाप्स्यथ ।।४३।।\n।। ब्रह्मोवाच ।।\nइत्युक्तास्ते तदा सर्वे ऋषयो युष्मदादयः ।।\nतेभ्यो देवेभ्य आगत्य सर्वं वृत्तं न्यवेदयन् ।।४४।।\nते च सर्वे तथा श्रुत्वा शंकराय न्यवेदयन् ।।\nनत्वा प्रांजलयो दीनाः शक्रप्रभृतयस्सुराः ।।४५।।\nप्रोवाचेति सुराञ्छ्रुत्वा शिवश्चापि तथा पुनः ।।\nकर्त्तव्यं च तथा सर्वलोकस्वास्थ्यं भवेदिह।।४६।।\nउत्तरस्यां पुनर्यात प्रथमं यो मिलेदिह।।\nतच्छिरश्च समाहृत्य योजनीयं कलेवरे ।। ।। ४७ ।।\n।। ब्रह्मोवाच ।।\nततस्तैस्तत्कृतं सर्वं शिवाज्ञाप्रतिपालकैः ।।\nकलेवरं समानीय प्रक्षाल्य विधिवच्च तत् ।।४८।।\nपूजयित्वा पुनस्ते वै गताश्चोदङ्मुखास्तदा ।।\nप्रथमं मिलितस्तत्र हस्ती चाप्येकदंतकः ।। ४९ ।।\nतच्छिरश्च तदा नीत्वा तत्र तेऽयोजयन् ध्रुवम् ।।\nसंयोज्य देवतास्सर्वाः शिवं विष्णुं विधिं तदा ।। 2.4.17.५० ।।\nप्रणम्य वचनं प्रोचुर्भवदुक्तं कृतं च नः ।।\nअनंतरं च तत्कार्यं भवताद्भवशेषितम् ।। ५१ ।।\nब्रह्मोवाच ।।\nततस्ते तु विरेजुश्च पार्षदाश्च सुराः सुखम् ।।\nअथ तद्वचनं श्रुत्वा शिवोक्तं पर्यपालयन् ।। ५२ ।।\nऊचुस्ते च तदा तत्र ब्रह्मविष्णुसुरास्तथा ।।\nप्रणम्येशं शिवं देवं स्वप्रभुं गुणवर्जितम् ।। ५३ ।।\nयस्मात्त्वत्तेजसस्सर्वे वयं जाता महात्मनः ।।\nत्वत्तेजस्तत्समायातु वेदमंत्राभियोगतः ।।५४।।\nइत्येवमभिमंत्रेण मंत्रितं जलमुत्तमम्।।\nस्मृत्वा शिवं समेतास्ते चिक्षिपुस्तत्कलेवरे ।।९५।।\nतज्जलस्पर्शमात्रेण चिद्युतो जीवितो द्रुतम् ।।\nतदोत्तस्थौ सुप्त इव स बालश्च शिवेच्छया ।। ५६ ।।\nसुभगस्सुन्दरतरो गजवक्त्रस्सुरक्तकः ।।\nप्रसन्नवदनश्चातिसुप्रभो ललिताकृतिः ।। ५७ ।।\nतं दृष्ट्वा जीवितं बालं शिवापुत्रं मुनीश्वर।।\nसर्वे मुमुदिरे तत्र सर्वदुःखं क्षयं गतम् ।।५८।।\nदेव्यै संदर्शयामासुः सर्वे हर्षसमन्विताः ।।\nजीवितं तनयं दृष्ट्वा देवी हृष्टतराभवत् ।।५९।।\nइति श्रीशिवमहापुराणे द्वितीयायां रुद्रसंहितायां चतुर्थे कुमारखंडे गणेशजीवनवर्णनं नाम सप्तदशोऽध्यायः  ।। १७ ।।"
  }
]
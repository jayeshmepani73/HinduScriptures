[
  {
    "text": "नारद उवाच ।।\nदेवदेव प्रजानाथ ततः किमभवद्विधे ।।\nवदेदानीं कृपातस्तु शिवलीलासमन्वितम् ।।१।।\n।। ब्रह्मोवाच ।।\nकृत्तिकाभिर्गृहीते वै तस्मिञ्शंभुसुते मुने ।।\nकश्चित्कालो व्यतीयाय बुबुधे न हिमाद्रिजा ।।२।।\nतस्मिन्नवसरे दुर्गा स्मेराननसरोरुहा।।\nउवाच स्वामिनं शंभुं देवदेवेश्वरं प्रभुम् ।। ३ ।। ।।\nपार्वत्युवाच ।।\nदेवदेव महादेव शृणु मे वचनं शुभम् ।।\nपूर्वपुण्यातिभारेण त्वं मया प्राप्त ईश्वर ।।४।।\nकृपया योगिषु श्रेष्ठो विहारैस्तत्परोऽभवः ।।\nरतिभंगः कृतो देवैस्तत्र मे भवता भव ।।५।।\nभूमौ निपतितं वीर्यं नोदरे मम ते विभो ।।\nकुत्र यातं च तद्देव केन दैवेन निह्णुतम् ।। ६ ।।\nकथं मत्स्वामिनो वीर्यममोघं ते महेश्वर ।।\nमोघं यातं च किं किंवा शिशुर्जातश्च कुत्रचित् ।। ७ ।।\nब्रह्मोवाच ।।\nपार्वतीवचनं श्रुत्वा प्रहस्य जगदीश्वरः ।।\nउवाच देवानाहूय मुनींश्चापि मुनीश्वर ।। ८ ।।\n।। महेश्वर उवाच ।।\nदेवाः शृणुत मद्वाक्यं पार्वतीवचनं श्रुतम् ।।\nअमोघं कुत्र मे वीर्यं यातं केन च निह्नुतम् ।। ९ ।। ।।\nसभयं नापतत्क्षिप्रं स चेद्दंडं न चार्हति ।।\nशक्तौ राजा न शास्ता यः प्रजाबाध्यश्च भक्षकः ।। 2.4.4.१० ।।\nशंभोस्तद्वचनं श्रुत्वा समालोच्य परस्परम् ।।\nऊचुस्सर्वे क्रमेणैव त्रस्तास्तु पुरतः प्रभोः।।११।।\nविष्णुरुवाच ।।\nते मिथ्यावादिनस्संतु भारते गुरुदारिकाः ।।\nगुरुनिन्दारताश्शश्वत्त्वद्वीर्यं यैश्च निह्नुतम् ।।१२।।\nब्रह्मोवाच ।।\nत्वद्वीर्यं निह्नुतं येन पुण्यक्षेत्रे च भारते ।।\nस नाऽन्वितो भवेत्तत्र सेवने पूजने तव ।। १३ ।।\nलोकपाला ऊचुः ।।\nत्वदवीर्यं निह्नुतं येन पापिना पतितभ्रमात् ।।\nभाजनं तस्य सोत्यन्तं तत्तपं कर्म संततिम् ।।१४।।\nदेवा ऊचुः ।।\nकृत्वा प्रतिज्ञां यो मूढो नाऽऽपादयति पूर्णताम् ।।\nभाजनं तस्य पापस्य त्वद्वीर्यं येन निह्नुतम् ।। १५ ।।\nदेवपत्न्य ऊचुः ।।\nया निदति स्वभर्तारं परं गच्छति पूरुषम् ।।\nमातृबन्धुविहीना च त्वद्वीर्यं निह्नुतं यया ।। १६ ।।\n।। ब्रह्मोवाच ।।\nदेवानां वचनं श्रुत्वा देवदेवेश्वरो हरः ।।\nकर्म्मणां साक्षिणश्चाह धर्मादीन्सभयं वचः ।।१७।।\nश्रीशिव उवाच ।।\nदेवैर्न निह्नुतं केन तद्वीर्यं निह्नुतं ध्रुवम् ।।\nतदमोघं भगवतो महेशस्य मम प्रभोः ।। १८ ।।\nयूयं च साक्षिणो विश्वे सततं सर्वकर्मणाम् ।।\nयुष्माकं निह्नुतं किम्वा किं ज्ञातुं वक्तुमर्हथ ।। १९ ।।\n।। ब्रह्मोवाच ।।\nईश्वरस्य वचः श्रुत्वा सभायां कंपिताश्च ते ।।\nपरस्परं समालोक्य क्रमेणोचुः पुराः प्रभोः ।।2.4.4.२०।।\nब्रह्मोवाच ।।\nरते तु तिष्ठतो वीर्यं पपात वसुधातले ।।\nमया ज्ञातममोघं तच्छंकरस्य प्रकोपतः ।। २१ ।।\n।। क्षितिरुवाच ।।\nवीर्यं सोढुमशक्ताहं तद्वह्नो न्यक्षिपं पुरा ।।\nअतोऽत्र दुर्वहं ब्रह्मन्नबलां क्षंतुमर्हसि ।। २२ ।।\nवह्निरुवाच ।।\nवीर्यं सोढुमशक्तोहं तव शंकर पर्वते ।।\nकैलासे न्यक्षिपं सद्यः कपोतात्मा सुदुस्सहम् ।। २३ ।।\n।। गिरिरुवाच ।।\nवीर्यं सोढुमशक्तोऽहं तव शंकर लोकप ।।\nगंगायां प्राक्षिपं सद्यो दुस्सहं परमेश्वर ।। २४ ।।\n।। गंगोवाच ।।\nवीर्यं सोढुमशक्ताहं तव शंकर लोकप ।।\nव्याकुलाऽति प्रभो नाथ न्यक्षिपं शरकानने ।। २५ ।।\n।। वायुरुवाच ।।\nशरेषु पतितं वीर्यं सद्यो बालो बभूव ह ।।\nअतीव सुन्दरश्शम्भो स्वर्नद्याः पावने तटे ।। २६ ।।\nसूर्य उवाच ।।\nरुदंतं बालकं दृष्ट्वा गममस्ताचलं प्रभो ।।\nप्रेरितः कालचक्रेण निशायां स्थातुमक्षमः ।। २७ ।।\nचन्द्र उवाच ।। रुदंतं बालकं प्राप्य गृहीत्वा कृत्तिकागणः ।।\nजगाम स्वालयं शंभो गच्छन्बदरिकाश्रमम्।।२८।।\nजलमुवाच ।।\nअमुं रुदंतमानीय स्तन्यपानेन ताः प्रभो ।।\nवर्द्धयामासुरीशस्य सुतं तव रविप्रभम् ।। २९ ।।\n।। संध्योवाच ।।\nअधुना कृत्तिकानां च वनं तम्पोष्य पुत्रकम् ।।\nतन्नाम चक्रुस्ताः प्रेम्णा कार्त्तिकश्चेति कौतुकात् ।।2.4.4.३०।।\nरात्रिरुवाच ।।\nन चक्रुर्बालकं ताश्च लोचनानामगोचरम् ।।\nप्राणेभ्योपि प्रीतिपात्रं यः पोष्टा तस्य पुत्रकः ।। ३१ ।।\nदिनमुवाच ।।\nयानि यानि च वस्त्राणि भूषणानि वराणि च ।।\nप्रशंसितानि स्वादूनि भोजयामासुरेव तम् ।। ३२ ।।\nब्रह्मोवाच ।।\nतेषां तद्वचनं श्रुत्वा संतुष्टः पुरसूदनः ।।\nमुदं प्राप्य ददौ प्रीत्या विप्रेभ्यो बहुदक्षिणाम् ।। ३३ ।।\nपुत्रस्य वार्त्तां संप्राप्य पार्वती हृष्टमानसा ।।\nकोटिरत्नानि विप्रेभ्यो ददौ बहुधनानि च ।। ३४ ।।\nलक्ष्मी सरस्वती मेना सावित्री सर्वयोषितः ।।\nविष्णुस्सर्वे च देवाश्च ब्राह्मणेभ्यो ददुर्धनम् ।। ३५ ।।\nप्रेरितस्स प्रभुर्देवैर्मुनिभिः पर्वतैरथ ।।\nदूतान् प्रस्थापयामास स्वपुत्रो यत्र तान् गणान् ।। ३६ ।।\nवीरभद्रं विशालाक्षं शंकुकर्णं कराक्रमम् ।।\nनन्दीश्वरं महाकालं वज्रदंष्ट्रं महोन्मदम् ।। ३७ ।।\nगोकर्णास्यं दधिमुखं ज्वलदग्निशिखोपमम् ।।\nलक्षं च क्षेत्रपालानां भूतानां च त्रिलक्षकम् ।। ३८ ।।\nरुद्रांश्च भैरवांश्चैव शिवतुल्यपराक्रमान् ।।\nअन्यांश्च विकृताकारानसंख्यानपि नारद ।। ३९ ।।\nते सर्वे शिवदूताश्च नानाशस्त्रास्त्रपाणयः ।।\nकृत्तिकानां च भवनं वेष्टयामासुरुद्धताः ।। 2.4.4.४० ।।\nदृष्ट्वा तान् कृत्तिकास्सर्वा भयविह्नलमानसाः ।।\nकार्त्तिकं कथयामासुर्ज्वलंतं ब्रह्मतेजसा ।। ४१ ।।\n।। कृत्तिका ऊचुः ।।\nवत्स सैन्यान्यसंख्यानि वेष्टयामासुरालयम् ।।\nकिं कर्तव्यं क्व गंतव्यं महाभयमुपस्थितम् ।। ४२ ।।\nकार्तिकेय उवाच ।।\nभयं त्यजत कल्याण्यो भयं किं वा मयि स्थिते ।।\nदुर्निवार्योऽस्मि बालश्च मातरः केन वार्यते ।। ४३ ।।\n।। ब्रह्मोवाच ।।\nएतस्मिन्नंतरे तत्र सैन्येन्द्रो नन्दिकेश्वरः ।।\nपुरतः कार्तिकेयस्योपविष्टस्समुवाच ह ।। ४४ ।।\nनन्दीश्वर उवाच ।।\nभ्रातः प्रवृत्तिं शृणु मे मातरश्च शुभावहाम् ।।\nप्रेरितोऽहं महेशेन संहर्त्रा शंकरेण च ।। ४५ ।।\nकैलासे सर्वदेवाश्च ब्रह्मविष्णुशिवादयः ।।\nसभायां संस्थितास्तात महत्युत्सवमंगले ।। ४६ ।।\nतदा शिवा सभायां वै शंकरं सर्व शंकरम् ।।\nसम्बोध्य कथयामास तवान्वेषणहेतुकम् ।। ४७ ।।\nपप्रच्छ ताञ्शिवो देवान् क्रमात्त्वत्प्राप्तिहेतवे ।।\nप्रत्युत्तरं ददुस्ते तु प्रत्येकं च यथोचितम् ।। ४८ ।।\nत्वामत्र कृत्तिकास्थाने कथयामासुरीश्वरम् ।।\nसर्वे धर्मादयो धर्माधर्मस्य कर्मसाक्षिणः ।। ४९ ।।\nप्रबभूव रहः क्रीडा पार्वतीशिवयोः पुरा ।।\nदृष्टस्य च सुरैश्शंभोर्वीर्यं भूमौ पपात ह ।। 2.4.4.५० ।।\nभूमिस्तदक्षिपद्वह्नौ वह्निश्चाद्रौ स भूधरः ।।\nगंगायां सोऽक्षिपद्वेगात् तरंगैश्शरकानने ।। ५१ ।।\nतत्र बालोऽभवस्त्वं हि देवकार्यकृति प्रभुः ।।\nतत्र लब्धः कृत्तिकाभिस्त्वं भूमिं गच्छ सांप्रतम् ।। ५२ ।।\nतवाभिषेकं शंभुस्तु करिष्यति सुरैस्सह ।।\nलप्स्यसे सर्वशस्त्राणि तारकाख्यं हनिष्यसि ।। ५३ ।।\nपुत्रस्त्वं विश्वसंहर्त्तुस्त्वां प्राप्तुञ्चाऽक्षमा इमाः ।।\nनाग्निं गोप्तुं यथा शक्तश्शुष्कवृक्षस्स्व कोटरे ।। ५४ ।।\nदीप्तवांस्त्वं च विश्वेषु नासां गेहेषु शोभसे ।।\nयथा पतन्महाकूपे द्विजराजो न राजत ।। ५५ ।।\nकरोषि च यथाऽलोकं नाऽऽच्छन्नोऽस्मासु तेजसा ।।\nयथा सूर्यः कलाछन्नो न भवेन्मानवस्य च ।।५६।।\nविष्णुस्त्वं जगतां व्यापी नान्यो जातोसि शांभव ।।\nयथा न केषां व्याप्यं च तत्सर्वं व्यापकं नभः ।।२७।।\nयोगीन्द्रो नाऽनुलिप्तश्च भागी चेत्परिपोषणे ।।\nनैव लिप्तो यथात्मा च कर्मयोगेषु जीविनाम् ।। ५८ ।।\nविश्वारंभस्त्वमीशश्च नासु ते संभवेत् स्थितिः ।।\nगुणानां तेजसां राशिर्यथात्मानं च योगिनः ।। ५९ ।।\nभ्रातर्ये त्वां न जानंति ते नरा हतबुद्धयः ।।\nनाद्रियन्ते यथा भेकास्त्वेकवासाश्च पंकजान् ।। 2.4.4.६० ।।\nकार्त्तिकेय उवाच ।। ।।\nभ्रातस्सर्वं विजानासि ज्ञानं त्रैकालिकं च यत् ।।\nज्ञानी त्वं का प्रशंसा ते यतो मृत्युञ्जयाश्रितः ।। ६१ ।।\nकर्मणां जन्म येषां वा यासु यासु योनिषु ।।\nतासु ते निर्वृतिं भ्रातः प्राप्नुवंतीह सांप्रतम् ।। ६२ ।।\nकृत्तिका ज्ञानवत्यश्च योगिन्यः प्रकृतेः कलाः ।।\nस्तन्येनासां वर्द्धितोऽहमुपकारेण संततम् ।। ६३ ।।\nआसामहं पोष्यपुत्रो मदंशा योषितस्त्विमाः ।।\nतस्याश्च प्रकृतेरंशास्ततस्तत्स्वामिवीर्यजः ।। ६४ ।।\nन मद्भंगो हे शैलेन्द्रकन्यया नन्दिकेश्वर ।।\nसा च मे धर्मतो माता यथेमास्सर्वसंमताः ।। ६५ ।।\nशम्भुना प्रेषितस्त्वं च शंभोः पुत्रसमो महान् ।।\nआगच्छामि त्वया सार्द्धं द्रक्ष्यामि देवताकुलम् ।।६६।।\nइत्येवमुक्त्वा तं शीघ्रं संबोध्य कृत्तिकागणम् ।।\nकार्त्तिकेयः प्रतस्थे हि सार्द्धं शंकरपार्षदैः ।। ६७ ।।\nइति श्रीशिवमहापुराणे द्वितीयायां रुद्रसंहितायां चतुर्थे कुमारखण्डे कार्त्तिकेयान्वेषणनन्दिसंवादवर्णनं नाम चतुर्थोऽध्यायः ।।४।।"
  }
]
[
  {
    "text": "।। ब्रह्मोवाच ।।\nगणास्ते क्रोधसंपन्नास्तत्र गत्वा शिवाज्ञया ।।\nपप्रच्छुर्गिरिजापुत्रं तं तदा द्वारपालकम् ।। १ ।।\n।। शिवगणा ऊचुः ।।\nकोऽसि त्वं कुत आयातः किं वा त्वं च चिकीर्षसि ।।\nइतोऽद्य गच्छ दूरं वै यदि जीवितुमिच्छसि ।।२ ।।\nब्रह्मोवाच ।।\nतदीयं तद्वचः श्रुत्वा गिरिजातनयस्स वै ।।\nनिर्भयो दण्डपाणिश्च द्वारपानब्रवीदिदम् ।। ३ ।।\nगणेश उवाच ।।\nयूयं के कुत आयाता भवंतस्सुन्दरा इमे ।।\nयात दूरं किमर्थं वै स्थिता अत्र विरोधिनः ।।४।।\nब्रह्मोवाच ।।\nएवं श्रुत्वा वचस्तस्य हास्यं कृत्वा परस्परम्।।\nऊचुस्सर्वे शिवगणा महावीरा गतस्मयाः ।। ५ ।।\nपरस्परमिति प्रोच्य सर्वे ते शिवपार्षदाः ।।\nद्वारपालं गणेशं तं प्रत्यूचुः कुद्धमानसाः ।।६।।\nशिवगणा ऊचुः ।।\nश्रूयतां द्वारपाला हि वयं शिवगणा वराः ।।\nत्वां निवारयितुं प्राप्ताश्शंकरस्याज्ञया विभोः ।। ७ ।।\nत्वामपीह गणं मत्वा न हन्यामीन्यथा हतः ।।\nतिष्ठ दूरे स्वतस्त्वं च किमर्थं मृत्युमीहसे ।। ८ ।।\n।। ब्रह्मोवाच ।। इत्युक्तोऽपि गणेशश्च गिरिजातनयोऽभयः ।।\nनिर्भर्त्स्य शंकरगणान्न द्वारं मुक्तवांस्तदा ।।९।।\nते सर्वेपि गणाश्शैवास्तत्रत्या वचनं तदा ।।\nश्रुत्वा तत्र शिवं गत्वा तद्वृत्तांतमथाब्रुवन्।।2.4.14.१०।।\nततश्च तद्वचः श्रुत्वाद्भुतलीलो महेश्वरः ।।\nविनिर्भर्त्स्य गणानूचे निजाँल्लोकगतिर्मुने ।। ११ ।।\nमहेश्वर उवाच ।।\nकश्चायं वर्तते किं च ब्रवीत्यरिवदुच्छ्रितः ।।\nकिं करिष्यत्यसद्बुद्धिः स्वमृत्युं वांछति ध्रुवम् ।।१२।।\nदूरतः क्रियतां ह्येष द्रारपालो नवीनकः।।\nक्लीबा इव स्थितास्तस्य वृत्तं वदथ मे कथम् ।।१३।।\nस्वामिनोक्ता गणास्ते चाद्भुतलीलेन शंभुना ।।\nपुनरागत्य तत्रैव तमूचुर्द्वारपालकम् ।। १४ ।।\n।। शिवगणा ऊचुः ।।\nरे रे द्वारप कस्त्वं हि स्थितश्च स्थापितः कुतः ।।\nनैवास्मान्गाणयस्येवं कथं जीवितुमिच्छसि ।।१५।।\nद्वारपाला वयं सर्वे स्थितः किं परिभाषसे ।।\nसिंहासनगृहीतश्च शृगालः शिवमीहते ।।१६।।\nतावद्गर्जसि मूर्ख त्वं यावद्गण पराक्रमः ।।\nनानुभूतस्त्वयात्रैव ह्यनुभूतः पतिष्यसि ।।१७।।\nइत्युक्तस्तैस्सुसंकुद्धो हस्ताभ्यां यष्टिकां तदा ।।\nगृहीत्वा ताडयामास गणांस्तान्परिभाषिणः ।। १८ ।।\nउवाचाथ शिवापुत्रः परिभर्त्स्य गणेश्वरान् ।।\nशंकरस्य महावीरान्निर्भयस्तान्गणेश्वरः ।।१९।।\nशिवापुत्र उवाच ।।\nयात यात ततो दूरे नो चेद्वो दर्शयामि ह ।।\nस्वपराक्रममत्युग्रं यास्यथात्युपहास्यताम् ।। 2.4.14.२० ।।\nइत्याकर्ण्य वचस्तस्य गिरिजातनयस्य हि ।।\nपरस्परमथोचुस्ते शंकरस्य गणास्तदा ।। २१ ।।\nशिवगणा ऊचुः ।।\nकिं कर्तव्यं क्व गंतव्यं माक्रियते स न किं पुनः ।।\nमर्यादा रक्ष्यतेऽस्माभिरन्यथा किं ब्रवीति च ।। २२ ।।\nब्रह्मोवाच ।।\nततश्शंभुगणास्सर्वे शिवं दूरे व्यवस्थितम् ।।\nक्रोशमात्रं तु कैलासाद्गत्वा ते च तथाब्रुवन् ।। २३ ।।\nशिवो विहस्य तान्सर्वांस्त्रिशूलकर उग्रधीः ।।\nउवाच परमेशो हि स्वगणान् वीरसंमतान् ।। २४ ।।\nशिव उवाच ।।\nरेरे गणाः क्लीबमता न वीरा वीरमानिनः ।।\nमदग्रे नोदितुं योग्या भर्त्सितः किं पुनर्वदेत् ।। २५ ।।\nगम्यतां ताड्यतां चैष यः कश्चित्प्रभवेदिह ।।\nबहुनोक्तेन किं चात्र दूरीकर्तव्य एव सः ।।२६।।\n।। ब्रह्मोवाच ।। ।।\nइति सर्वे महेशेन जग्मुस्तत्र मुनीश्वर ।।\nभर्त्सितास्तेन देवेन प्रोचुश्च गणसत्तमाः ।। २७ ।।\nशिवगणा ऊचुः ।\nरेरे त्वं शृणु वै बाल बलात्किं परिभाषसे ।।\nइतस्त्वं दूरतो याहि नो चेन्मृत्युर्भविष्यति ।। २८ ।।\n।। ब्रह्मोवाच ।।\nइति श्रुत्वा वचस्तेषां शिवाज्ञाकारिणां ध्रुवम् ।।\nशिवासुतस्तदाभूत्स किं करोमीति दुःखितः ।।२९।।\nएतस्मिन्नंतरे देवी तेषां तस्य च वै पुनः ।।\nश्रुत्वा तु कलहं द्वारि सखीं पश्येति साब्रवीत् ।। 2.4.14.३० ।।\nसमागत्य सखी तत्र वृत्तांतं समबुध्यत ।।\nक्षणमात्रं तदा दृष्ट्वा गता हृष्टा शिवांतिकम् ।।३१।।\nतत्र गत्वा तु तत्सर्वं वृत्तं तद्यदभून्मुने ।।\nअशेषेण तया सख्या कथितं गिरिजाग्रतः ।। ३२ ।।\nसख्युवाच ।।\nअस्मदीयो गणो यो हि स्थितो द्वारि महेश्वरि ।।\nनिर्भर्त्सयति तं वीराश्शंकरस्य गणा ध्रुवम् ।।३३।।\nशिवश्चैव गणास्सर्वे विना तेऽवसरं कथम् ।।\nप्रविशंति हठाद्गेहे नैतच्छुभतरं तव ।।३४।।\nसम्यक् कृतं ह्यनेनैव न हि कोपि प्रवेशितः ।।\nदुःखं चैवानुभूयात्र तिरस्कारादिकं तथा ।। ३५ ।।\nअतः परन्तु वाग्वादः क्रियते च परस्परम् ।।\nवाग्वादे च कृते नैव तर्ह्यायान्तु सुखेन वै ।। ३६ ।।\nकृतश्चैवात्र वाग्वादस्तं जित्वा विजयेन च ।।\nप्रविशंतु तथा सर्वे नान्यथा कर्हिचित्प्रिये ।। ३७ ।।\nअस्मिन्नेवास्मदीये वै सर्वे संभर्त्सिता वयम् ।।\nतस्माद्देवि त्वया भद्रे न त्याज्यो मान उत्तमः ।। ३८ ।।\nशिवो मर्कटवत्तेऽद्य वर्तते सर्वदा सति ।।\nकिं करिष्यत्यहंकारमानुकूल्यं भविष्यति।।३९।।\nब्रह्मोवाच।।\nअहो क्षणं स्थिता तत्र शिवेच्छावशतस्सती ।।2.4.14.४०।।\nमनस्युवाच सा भूत्वा मानिनी पार्वती तदा ।। ४१ ।।\nशिवोवाच।।\nअहो क्षणं स्थितो नैव हठात्कारः कथं कृतः ।।\nकथं चैवात्र कर्त्तव्यं विनयेनाथ वा पुनः ।। ४२ ।।\nभविष्यति भवत्येव कृतं नैवान्यथा पुनः ।।\nइत्युक्त्वा तु सखी तत्र प्रेषिता प्रियया तदा ।।४३।।\nसमागत्याऽब्रवीत्सा च प्रियया कथितं हि यत्।।\nतमाचष्ट गणेशं तं गिरिजातनयं तदा ।। ४४ ।।\nसख्युवाच ।।\nसम्यक्कृतं त्वया भद्र बलात्ते प्रविशंतु न ।।\nभवदग्रे गणा ह्येते किं जयंतु भवादृशम् ।।४५।।\nकृतं चेद्वाकृतं चैव कर्त्तव्यं क्रियतां त्वया।।\nजितो यस्तु पुनर्वापि न वैरमथ वा ध्रुवम् ।।४६।।\nब्रह्मोवाच ।।\nइति श्रुत्वा वचस्तस्या मातुश्चैव गणेश्वरः ।।\nआनन्दं परमं प्राप बलं भूरि महोन्नतिम् ।।४७।।\nबद्धकक्षस्तथोष्णीषं बद्ध्वा जंघोरु संस्पृशन् ।।\nउवाच तान्गणान् सर्वान्निर्भयं वचनं मुदा ।। ४८ ।।\nगणेश उवाच ।।\nअहं च गिरिजासूनुर्यूयं शिवगणास्तथा ।।\nउभये समतां प्राप्ताः कर्तव्यं क्रियतां पुनः ।।४९।।\nभवंतो द्वारपालाश्च द्वारपोहं कथं न हि ।।\nभवंतश्च स्थितास्तत्राऽहं स्थितोत्रेति निश्चितम् ।।2.4.14.५०।।\nभवद्भिश्च स्थितं ह्यत्र यदा भवति निश्चितम् ।।\nतदा भवद्भिः कर्त्तव्यं शिवाज्ञापरिपालनम् ।।५१।।\nइदानीं तु मया चात्र शिवाज्ञापरिपालनम् ।।\nसत्यं च क्रियते वीरा निर्णीतं मे यथोचितम् ।।५२।।\nतस्माच्छिवगणास्सर्वे वचनं शृणुतादरात् ।।\nहठाद्वा विनयाद्वा न गंतव्यं मन्दिरे पुनः ।। ५३ ।।\n।। ब्रह्मोवाच ।।\nइत्युक्तास्ते गणेनैव सर्वे ते लज्जिता गणाः।।\nययुश्शिवांतिकं तं वै नमस्कृत्य पुरः स्थिताः ।।५४।।\nस्थित्वा न्यवेदयन्सर्वे वृत्तांतं च तदद्भुतम् ।।\nकरौ बद्ध्वा नतस्कंधाश्शिवं स्तुत्वा पुरः स्थिताः ।।५५ ।।\nतत्सर्वं तु तदा श्रुत्वा वृत्तं तत्स्वगणोदितम्।।\nलौकिकीं वृत्तिमाश्रित्य शंकरो वाक्यमब्रवीत् ।।५६।।\nशंकर उवाच ।। श्रूयतां च गणास्सर्वे युद्धं योग्यं भवेन्नहि ।।\nयूयं चात्रास्मदीया वै स च गौरीगणस्तथा ।।५७।।\nविनयः क्रियते चेद्वै वश्यश्शंभुः स्त्रिया सदा ।।\nइति ख्यातिर्भवेल्लोके गर्हिता मे गणा धुवम् ।। ५८ ।।\nकृते चैवात्र कर्तव्यमिति नीतिर्गरीयसी ।।\nएकाकी स गणो बालः किं करिष्यति विक्रमम् ।। ५९ ।।\nभवंतश्च गणा लोके युद्धे चाति विशारदाः ।।\nमदीयाश्च कथं युद्धं हित्वा यास्यथ लाघवम् ।। 2.4.14.६० ।।\nस्त्रिया ग्रहः कथं कार्यो पत्युरग्रे विशेषतः ।।\nकृत्वा सा गिरिजा तस्य नूनं फलमवाप्स्यति ।। ६१ ।।\nतस्मात्सर्वे च मद्वीराः शृणुतादरतो वचः ।।\nकर्त्तव्यं सर्वथा युद्धं भावि यत्तद्भवत्विति ।। ६२ ।।\nब्रह्मोवाच ।।\nइत्युक्त्वा शंकरो ब्रह्मन् नानालीलाविशारदः ।।\nविरराम मुनिश्रेष्ठ दर्शयँल्लौकिकीं गतिम् ।। ६३ ।।\nइति श्रीशिवमहापुराणे द्वितीयायां रुद्रसंहितायां चतुर्थे कुमारखंडे गणविवादवर्णनं नाम चतुर्दशोऽध्यायः ।। १४ ।।"
  }
]
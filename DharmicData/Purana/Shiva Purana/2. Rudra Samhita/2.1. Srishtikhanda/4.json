[
  {
    "text": "ऋषय ऊचुः ।।\nसूत सूत महाप्राज्ञ वर्णिता ह्यद्भुता कथा ।।\nधन्या तु शांभवी माया तदधीनं चराचरम् ।। १ ।।\nगतयोर्गणयोश्शंभोस्स्वयमात्मेच्छया विभोः।।\nकिं चकार मुनिः क्रुद्धो नारदः स्मरविह्वलः ।। २ ।।\nसूत उवाच ।।\nविमोहितो मुनिर्दत्त्वा तयोश्शापं यथोचितम् ।।\nजले मुखं निरीक्ष्याथ स्वरूपं गिरिशेच्छया ।। ३ ।।\nशिवेच्छया न प्रबुद्धः स्मृत्वा हरिकृतच्छलम् ।।\nक्रोधं दुर्विषहं कृत्वा विष्णुलोकं जगाम ह ।। ४ ।।\nउवाच वचनं कुद्धस्समिद्ध इव पावकः ।।\nदुरुक्तिगर्भितं व्यङ्गः नष्टज्ञानश्शिवेच्छया ।। ५ ।।\nनारद उवाच ।।\nहे हरे त्वं महादुष्टः कपटी विश्वमोहनः ।।\nपरोत्साहं न सहसे मायावी मलिनाशयः ।। ६ ।।\nमोहिनीरूपमादाय कपटं कृतवान्पुरा ।।\nअसुरेभ्योऽपाययस्त्वं वारुणीममृतं न हि ।।७।।\nचेत्पिबेन्न विषं रुद्रो दयां कृत्वा महेश्वरः ।।\nभवेन्नष्टाऽखिला माया तव व्याजरते हरे ।। ८ ।।\nगतिस्स कपटा तेऽतिप्रिया विष्णो विशेषतः ।।\nसाधुस्वभावो न भवान्स्वतंत्रः प्रभुणा कृतः ।।९।।\nकृतं समुचितन्नैव शिवेन परमात्मना।।\nतत्प्रभावबलं ध्यात्वा स्वतंत्रकृतिकारकः।।2.1.4.१ ० ।।\nत्वद्गतिं सुसमाज्ञाय पश्चात्तापमवाप सः ।।\nविप्रं सर्वोपरि प्राह स्वोक्तवेद प्रमाणकृत् ।। ११ ।।\nतज्ज्ञात्वाहं हरे त्वाद्य शिक्षयिष्यामि तद्बलात् ।।\nयथा न कुर्याः कुत्रापीदृशं कर्म कदाचन ।। १२ ।।\nअद्यापि निर्भयस्त्वं हि संगं नापस्तरस्विना ।।\nइदानीं लप्स्यसे विष्णो फलं स्वकृतकर्मणः ।। १३।।\nइत्थमुक्त्वा हरिं सोथ मुनिर्माया विमोहितः ।।\nशशाप क्रोधनिर्विण्णो ब्रह्मतेजः प्रदर्शयन्।। १४।।\nस्त्रीकृते व्याकुलं विष्णो मामकार्षीर्विमोहकः ।।\nअन्वकार्षीस्स्वरूपेण येन कापट्यकार्यकृत् ।।१५।।\nतद्रूपेण मनुष्यस्त्वं भव तद्दुःखभुग्घरे ।।\nयन्मुखं कृतवान्मे त्वं ते भवंतु सहायिनः ।। १६ ।।\nत्वं स्त्रीवियोगजं दुःखं लभस्व परदुःखदः ।।\nमनुष्यगतिकः प्रायो भवाज्ञानविमोहितः ।। १७।।\nइति शप्त्वा हरिं मोहान्नारदोऽज्ञानमोहितः ।।\nविष्णुर्जग्राह तं शापं प्रशंसञ्शांभवीमजाम् ।। १६ ।।\nअथ शंभुर्महालीलो निश्चकर्ष विमोहिनीम ।।\nस्वमायां मोहितो ज्ञानी नारदोप्यभवद्यया ।। १९ ।।\nअंतर्हितायां मायायां पूर्ववन्मतिमानभूत् ।।\nनारदो विस्मितमनाः प्राप्तबोधो निराकुलः ।। 2.1.4.२० ।।\nपश्चात्तापमवाप्याति निनिन्द स्वं मुहुर्मुहुः ।।\nप्रशशंस तदा मायां शांभवीं ज्ञानिमोहिनीम् ।। २१ ।।\nअथ ज्ञात्वा मुनिस्सर्वं मायाविभ्रममात्मनः ।।\nअपतत्पादयोर्विष्णोर्नारदो वैष्णवोत्तमः ।। २२ ।।\nहर्य्युपस्थापितः प्राह वचनं नष्ट दुर्मतिः ।।\nमया दुरक्तयः प्रोक्ता मोहितेन कुबुद्धिना ।। २३ ।।\nदत्तश्शापोऽपि तेनाथ वितथं कुरु तं प्रभो ।।\nमहत्पापमकार्षं हि यास्यामि निरयं धुवम् ।। २४ ।।\nकमुपायं हरे कुर्यां दासोऽहं ते तमादिश ।।\nयेन पापकुलं नश्येन्निरयो न भवेन्मम ।। २५ ।।\nइत्युक्त्वा स पुनर्विष्णोः पादयोर्मुनिसत्तमः ।।\nपपात सुमतिर्भक्त्या पश्चात्तापमुपागतः ।। २६ ।।\nअथ विष्णुस्तमुत्थाप्य बभाषे सूनृतं वचः ।।\nविष्णुरुवाच ।।\nन खेदं कुरु मे भक्त वरस्त्वं नात्र संशयः ।। २७ ।।\nशृणु तात प्रवक्ष्यामि सुहितं तव निश्चयात् ।।१।\nनिरयस्ते न भविता शिवश्शं ते विधास्यति ।। २८ ।।\nयदकार्षीश्शिववचो वितथं मदमोहितः ।।\nस दत्तवानीदृशं ते फलं कर्म फलप्रदः ।। २९ ।।\nशिवेच्छाऽखिलं जातं कुर्वित्थं निश्चितां मतिम् ।।\nगर्वापहर्ता स स्वामी शंकरः परमेश्वरः ।। 2.1.4.३० ।।।\nपरं ब्रह्म परात्मा स सच्चिदानंदबोधनः ।।\nनिर्गुणो निर्विकारो च रजस्सत्वतमःपर ।। ३१ ।।\nस एवमादाय मायां स्वां त्रिधा भवति रूपतः ।।\nब्रह्मविष्णुमहेशात्मा निर्गुणोऽनिर्गुणोऽपि सः ।। ३२ ।।\nनिर्गुणत्वे शिवाह्वो हि परमात्मा महेश्वरः ।।\nपरं ब्रह्माव्ययोऽनंतो महादेवेति गीयते ।। ३३ ।।\nतत्सेवया विधिस्स्रष्टा पालको जगतामहम् ।।\nस्वयं सर्वस्य संहारी रुद्ररूपेण सर्वदा ।। ३४ ।।\nसाक्षी शिवस्वरूपेण मायाभिन्नस्स निर्गुणः ।।\nस्वेच्छाचारी संविहारी  भक्तानुग्रहकारकः ।। ३५ ।।\nशृणु त्वं नारद मुने सदुपायं सुखप्रदम् ।।\nसर्वपापापहर्त्तारं भुक्तिमुक्तिप्रदं सदा ।। ३६ ।।\nइत्युक्त्वास्त्वसंशयं सर्वं शंकरसद्यशः ।।\nशतनामशिवस्तोत्रं सदानन्यमतिर्जप ।। ३७ ।।\nयज्जपित्वा द्रुतं सर्वं तव पापं विनश्यति ।।\nइत्युक्त्वा नारदं विष्णुः पुनः प्राह दयान्वितः ।। ३८ ।।\nमुने न कुरु शोकं त्वं त्वया किंचित्कृतं नहि ।।\nस्वेच्छया कृतवान्शंभुरिदं सर्वं न संशयः ।। ३९ ।।\nअहार्षित्त्वन्मतिं दिव्यां काम क्लेशमदात्स ते।।\nत्वन्मुखाद्दापयांचक्रे शापं मे स महेश्वरः ।। 2.1.4.४० ।।\nइत्थं स्वचरितं लोके प्रकटीकृतवान् स्वयम् ।।\nमृत्युंजयः कालकालो भक्तोद्धारपरायणः ।। ४१ ।।\nन मे शिवसमानोस्ति प्रियः स्वामी सुखप्रदः ।।\nसर्वशक्तिप्रदो मेऽस्ति स एव परमेश्वरः ।। ४२ ।।\nतस्योपास्यां कुरु मुने तमेव सततं भज ।।\nतद्यशः शृणु गाय त्वं कुरु नित्यं तदर्चनम् ।। ४३ ।।\nकायेन मनसा वाचा यश्शंकरमुपैति भो ।।\nस पण्डित इति ज्ञेयस्स जीवन्मुक्त उच्यते ।। ४४ ।।\nशिवेति नामदावाग्नेर्महापातकप र्वताः ।।\nभस्मीभवन्त्यनायासात्सत्यं सत्यं न संशयः ।।४५।।\nपापमूलानि दुःखानि विविधान्यपि तान्यतः ।।\nशिवार्चनैकनश्यानि नान्य नश्यानि सर्वथा ।। ४६ ।।\nस वैदिकस्य पुण्यात्मा स धन्यस्स बुधो मुने ।।\nयस्सदा कायवाक्चित्तैश्शरणं याति शंकरम् ।। ४७ ।।\nभवंति विविधा धर्मा येषां सद्यःफलोन्मुखाः ।।\nतेषां भवति विश्वासस्त्रिपुरांतकपूजने ।। ४८ ।।\nपातकानि विनश्यंति यावंति शिवपूजया ।।\nभुवि तावंति पापानि न संत्येव महामुने ।।४९।।\nब्रह्महत्यादिपापानां राशयोप्यमिता मुने ।।\nशिवस्मृत्या विनश्यंति सत्यंसत्यं वदाम्यहम् ।।2.1.4.५०।।\nशिवनामतरीं प्राप्य संसाराब्धिं तरंति ते।।\nसंसारमूलपापानि तस्य नश्यंत्यसंशयम्।।५१।।\nसंसारमूलभूतानां पातकानां महामुने ।।\nशिवनामकुठारेण विनाशो जायते ध्रुवम् ।। ५२ ।।\nशिवनामामृतं पेयं पापदावानलार्दितैः ।।\nपापदावाग्नितप्तानां शांतिस्तेन विना न हि ।।५३।।\nशिवेति नामपीयूषवर्षधारापरिप्लुतः ।।\nसंसारदवमध्यपि न शोचति न संशयः ।।५४।।\nन भक्तिश्शंकरे पुंसां रागद्वेषरतात्मनाम् ।।\nतद्विधानां हि सहसा मुक्तिर्भवति सर्वथा ।।५५।।\nअनंतजन्मभिर्येन तपस्तप्तं भविष्यति।।\nतस्यैव भक्तिर्भवति भवानी प्राणवल्लभे।।५६।।\nजातापि शंकरे भक्तिरन्यसाधारणी वृथा।।\nपरं त्वव्यभिचारेण शिवभक्तिरपेक्षिता ।।५७।।\nयस्या साधारणी शंभौ भक्तिरव्यभिचारिणी।।\nतस्यैव मोक्षस्सुलभो नास्येतिन्य मतिर्मम।।५८।।\nकृत्वाप्यनंतपापानि यदि भक्तिर्महेश्वरे ।।\nसर्वपापविनिर्मुक्तो भवत्येव न संशयः।।५९।।\nभवंति भस्मसाद्वृक्षादवदग्धा यथा वने ।।\nतथा भवंति दग्धानि शांकराणामघान्यपि ।।2.1.4.६०।।\nयो नित्यं भस्मपूतांगो शिवपूजोन्मुखो भवेत्।।\nस तरत्येव संसारमपारमतिदारुणम्।।६१।।\nब्रह्मस्वहरणं कृत्वा हत्वापि ब्राह्मणान्बहून् ।।\nलिप्यते नरः पापैर्विरूपाक्षस्य सेवकः ।। ६२ ।।\nविलोक्य वेदानखिलाञ्छिवस्यैवार्चनम्परम् ।।\nसंसारनाशनोपाय इति पूर्वैर्विनिश्चितम् ।।६३।।\nअद्यप्रभृति यत्नेन सावधानो यथाविधि।।\nसाम्बं सदाशिवं भक्त्या भज नित्यं महेश्वरम्।।६४।।\nआपादमस्तकं सम्यक् भस्मनोद्धूल्य सादरम् ।।\nसर्वश्रुतिश्रुतं शैवम्मंत्रञ्जप षडक्षरम् ।।६५।।\nसवार्ङ्गेषु प्रयत्नेन रुद्राक्षाञ्छिववल्लभान्।।\nधारयस्वातिसद्भक्त्या समन्त्रम्विधिपूर्वकम् ।।६६।।\nशृणु शैवीं कथां नित्यं वद शैवीं कथां सदा ।।\nपूजयस्वातियत्नेन शिवभक्तान्पुनः पुनः ।। ६७ ।।\nअप्रमादेन सततं शिवैकशरणो भव ।।\nशिवार्चनेन सततमानन्दः प्राप्यते यतः ।।६८।।\nउरस्याधाय विशदे शिवस्य चरणाम्बुजौ ।।\nशिवतीर्थानि विचर प्रथमं मुनिसत्तम ।।६९।।\nपश्यन्माहात्म्यमतुलं शंकरस्य परात्मनः ।।\nगच्छानन्दवनं पश्चाच्छंभुप्रियतमं मुने ।।2.1.4.७० ।।\nतत्र विश्वेश्वरं दृष्ट्वा पूजनं कुरु भक्तितः ।।\nनत्वा स्तुत्वा विशेषेण निर्विकल्पो भविष्यसि ।।७१।।\nततश्च भवता नूनं विधेयं गमनं मुने ।।\nब्रह्मलोके स्वकामार्थं शासनान्मम भक्तितः ।। ७२ ।।\nनत्वा स्तुत्वा विशेषेण विधिं स्वजनकं मुने ।।\nप्रष्टव्यं शिवमाहात्म्यं बहुशः प्रीतचेतसा ।।७३।।\nस शैवप्रवरो ब्रह्मा माहात्म्यं शंकरस्य ते ।।\nश्रावयिष्यति सुप्रीत्या शतनामस्तवं च हि ।।७४।।\nअद्यतस्त्वं भव मुने शैवश्शिवपरायणः ।।\nमुक्तिभागी विशेषेण शिवस्ते शं विधास्यति ।। ७५ ।।\nइत्थं विष्णुर्मुनिं प्रीत्या ह्युपदिश्य प्रसन्नधीः ।।\nस्मृत्वा नुत्वा शिवं स्तुत्वा ततस्त्वंतरधीयत ।।७६।।\nइति श्रीशिवमहापुराणे द्वितीयायां रुद्रसंहितायां प्रथमखंडे सृष्ट्युपाख्याने नारदस्य विष्णूपदेशवर्णनो नाम चतुर्थोऽध्यायः ।।४।।"
  }
]
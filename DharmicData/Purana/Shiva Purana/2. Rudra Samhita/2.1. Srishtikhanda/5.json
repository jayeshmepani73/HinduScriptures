[
  {
    "text": "सूत उवाच ।।\nअंतर्हिते हरौ विप्रा नारदो मुनिसत्तमः ।।\nविचचार महीं पश्यञ्छिवलिंगानि भक्तितः ।। १ ।।\nपृथिव्या अटनं कृत्वा शिवरूपाण्यनेकशः ।।\nददर्श प्रीतितो विप्रा भुक्तिमुक्तिप्रदानि सः ।। २ ।।\nअथ तं विचरंतं कौ नारदं दिव्यदर्शनम् ।।\nज्ञात्वा शंभुगणौ तौ तु सुचित्तमुपजग्मतुः ।। ३ ।।\nशिरसा सुप्रणम्याशु गणावूचतुरादरात् ।।\nगृहीत्वा चरणौ तस्य शापोद्धारेच्छया च तौ ।। ४ ।।\nशिवगणावूचतुः ।।\nब्रह्मपुत्र सुरर्षे हि शृणु प्रीत्या वयोर्वचः ।।\nतवापराधकर्तारावावां विप्रौ न वस्तुतः ।। ५ ।।\nआवां हरगणौ विप्र तवागस्कारिणौ मुने ।।\nस्वयम्बरे राजपुत्र्या मायामोहितचेतसा ।। ६ ।।\nत्वया दत्तश्च नौ शापः परेशप्रेरितेन ह ।।\nज्ञात्वा कुसमयं तत्र मौनमेव हि जीवनम् ।। ७ ।।\nस्वकर्मणः फलं प्राप्तं कस्यापि न हि दूषणम् ।।\nसुप्रसन्नो भव विभो कुर्वनुग्रहमद्य नौ ।। ८ ।।\nसूत उवाच ।।\nवच आकर्ण्य गणयोरिति भक्त्युक्तमादरात् ।।\nप्रत्युवाच मुनिः प्रीत्या पश्चात्तापमवाप्य सः ।। ९ ।।\nनारद उवाच ।।\nशृणुतं मे महादेव गणा मान्यतमौ सताम् ।।\nवचनं सुखदं मोहनिर्मुक्तं च यथार्थकम्।।! 2.1.5.१०।।\nपुरा मम मतिर्भ्रष्टासीच्छिवेच्छावशात् युवम् ।।\nसर्वथा मोहमापन्नश्शप्तवान्वां कुशेमुषिः ।। ११ ।।\nयदुक्तं तत्तथा भावि तथापि शृणुतां गणौ ।।\nशापोद्धारमहं वच्मि क्षमथा मघमद्य मे ।। १२ ।।\nवीर्यान्मुनिवरस्याप्त्वा राक्षसेशत्वमादिशम् ।।\nस्यातां विभवसंयुक्तौ बलिनो सुप्रतापिनौ ।। १३ ।।\nसर्वब्रह्मांडराजानौ शिवभक्तौ जितेन्द्रियौ ।।\nशिवापरतनोर्मृत्युं प्राप्य स्वं पदमाप्स्यथः ।। १४ ।।\nसूत उवाच ।।\nइत्याकर्ण्य मुनेर्वाक्यं नारदस्य महात्मनः ।।\nउभौ हरगणौ प्रीतौ स्वं पदं जग्मतुर्मुदा ।। १५ ।।\nनारदोऽपि परं प्रीतो ध्यायञ्छिवमनन्यधीः ।।\nविचचार महीं पश्यञ्छिवतीर्थान्यभीक्ष्णशः ।। १६ ।।\nकाशीं प्राप्याथ स मुनिः सर्वोपरि विराजिताम् ।।\nशिवप्रियां शंभुसुखप्रदां शम्भुस्वरूपिणीम् ।। १७ ।।\nदृष्ट्वा काशीं कृताऽर्थोभूत्काशीनाथं ददर्श ह ।।\nआनर्च परम प्रीत्या परमानन्दसंयुतः ।। १८ ।।\nस मुदः सेव्यतां काशीं कृतार्थो मुनिसत्तमः ।।\nनमन्संवर्णयन्भक्त्या संस्मरन्प्रेमविह्वलः ।। ।।१९।।\nब्रह्मलोकं जगामाथ शिवस्मरणसन्मतिः ।।\nशिवतत्त्वं विशेषेण ज्ञातुमिच्छुस्स नारदः ।। 2.1.5.२० ।।\nनत्वा तत्र विधिं भक्त्या स्तुत्वा च विविधैस्तवैः ।।\nपप्रच्छ शिवत्तत्वं शिवसंभक्तमानसः ।।२१।।\nनारद उवाच ।।\nब्रह्मन्ब्रह्मस्वरूपज्ञ पितामह जगत्प्रभो ।।\nत्वत्प्रसादान्मया सर्वं विष्णोर्माहात्म्यमुत्तमम् ।। २२ ।।\nभक्तिमार्गं ज्ञानमार्गं तपोमार्गं सुदुस्तरम् ।।\nदानमार्गञ्च तीर्थानां मार्गं च श्रुतवानहम् ।। २३ ।।\nन ज्ञातं शिवतत्त्वं च पूजाविधिमतः क्रमात् ।।\nचरित्रं विविधं तस्य निवेदय मम प्रभो ।। २४ ।।\nनिर्गुणोऽपि शिवस्तात सगुणश्शंकरः कथम् ।।\nशिवतत्त्वं न जानामि मोहितश्शिवमायया ।।२५।।\nसृष्टेः पूर्वं कथं शंभुस्स्वरूपेण प्रतिष्ठितः ।।\nसृष्टिमध्ये स हि कथं क्रीडन्संवर्तते प्रभुः ।। २६ ।।\nतदन्ते च कथं देवस्स तिष्ठति महेश्वरः ।।\nकथं प्रसन्नतां याति शंकरो लोकशंकरः ।। २७ ।।\nसंतुष्टश्च स्वभक्तेभ्यः परेभ्यश्च महेश्वरः ।।\nकिं फलं यच्छति विधे तत्सर्वं कथयस्व मे ।। २८ ।।\nसद्यः प्रसन्नो भगवान्भवतीत्यनुसंश्रुतम् ।।\nभक्तप्रयासं स महान्न पश्यति दयापरः ।। २९ ।।\nब्रह्मा विष्णुर्महेशश्च त्रयो देवाश्शिवांशजाः ।।\nमहेशस्तत्र पूर्णांशस्स्वयमेव शिवः परः ।। 2.1.5.३० ।।\nतस्याविर्भावमाख्याहि चरितानि विशेषतः ।।\nउमाविर्भावमाख्याहि तद्विवाहं तथा विभो ।।३१।।\nतद्गार्हस्थ्यं विशेषेण तथा लीलाः परा अपि।।\nएतत्सर्वं तथान्यच्च कथनीयं त्वयानघ ।।३२।।\nतदुत्पत्तिं विवाहं च शिवायास्तु विशेषतः।।\nप्रब्रूहि मे प्रजानाथ गुहजन्म तथैव च।।३३।।\nबहुभ्यश्च श्रुतं पूर्वं न तृप्तोऽस्मि जगत्प्रभो।।\nअतस्त्वां शरणं प्राप्तः कृपां कुरु ममोपरि ।।३४।।\nइति श्रुत्वा वचस्तस्य नारदस्यांगजस्य हि।।\nउवाच वचनं तत्र ब्रह्मा लोकपितामहः।।३५।।\nइति श्रीशिवमहापुराणे द्वितीयायां रुद्रसंहितायां प्रथमखंडे सृष्ट्युपाख्याने नारदप्रश्नवर्णनोनाम पञ्चमोऽध्यायः।।५।।"
  }
]
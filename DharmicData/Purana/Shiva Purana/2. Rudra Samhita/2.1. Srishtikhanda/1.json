[
  {
    "text": "विश्वोद्भवस्थितिलयादिषु हेतुमेकं गौरीपर्तिविदिततत्त्वमनन्तकीर्तिम् ।। मायाश्रयम्विगतमायमचिंत्यरूपम्बोधस्वरूपममलं हि शिवन्नमामि ।। १ ।।\nवन्दे शिवन्तम्प्रकृतेरनादिम्प्रशान्तमेकम्पुरुषोत्तमं हि ।।\nस्वमायया कृत्स्नमिदं हि सृष्ट्वा नभोवदन्तर्बहिरास्थितो यः ।।२ ।।\nवन्देतरस्थं निजगूढरूपं शिवंस्वतस्स्रष्टुमिदम्विचष्टे ।।\nजगन्ति नित्यम्परितो भ्रमंति यत्सन्निधौ चुम्बकलोहवत्तम् ।। ३ ।।\nव्यास उवाच ।।\nजगतः पितरं शम्भुञ्जगतो मातरं शिवाम् ।।\nतत्पुत्रश्च गणाधीशन्नत्वैतद्वर्णयामहे ।।४।।\nएकदा मुनयस्सर्वे नैमिषारण्य वासिनः ।।\nपप्रच्छुर्वरया भक्त्या सूतन्ते शौनकादयः ।। ५ ।।\nऋषय ऊचुः ।।\nविद्येश्वरसंहितायाः श्रुता सा सत्कथा शुभा ।।\nसाध्यसाधनखंडा ख्या रम्याद्या भक्तवत्सला ।।६।।\nसूत सूत महाभाग चिरञ्जीव सुखी भव ।।\nयच्छ्रावयसि नस्तात शांकरीं परमां कथाम् ।। ७ ।।\nपिबन्तस्त्वन्मुखाम्भोजच्युतं ज्ञानामृतम्वयम्।।\nअवितृप्ताः पुनः किंचित्प्रष्टुमिच्छामहेऽनघ ।।८।।\nव्यासप्रसादात्सर्वज्ञो प्राप्तोऽसि कृतकृत्यताम् ।।\nनाज्ञातम्विद्यते किंचिद्भूतं भब्यं भवच्च यत्।।९।।\nगुरोर्व्यासस्य सद्भक्त्या समासाद्य कृपां पराम् ।।\nसर्वं ज्ञातं विशेषेण सर्वं सार्थं कृतं जनुः ।।2.1.1.१०।।\nइदानीं कथय प्राज्ञ शिवरूपमनुत्तमम् ।।\nदिव्यानि वै चरित्राणि शिवयोरप्यशेषतः ।।११।।\nअगुणो गुणतां याति कथं लोके महेश्वरः ।।\nशिवतत्त्वं वयं सर्वे न जानीमो विचारतः ।।१२।।\nसृष्टेः पूर्वं कथं शंभुस्स्वरूपेणावतिष्ठते ।।\nसृष्टिमध्ये स हि कथं क्रीडन्संवर्त्तते प्रभुः ।।१३।।\nतदन्ते च कथन्देवस्स तिष्ठति महेश्वरः ।।\nकथम्प्रसन्नतां याति शंकरो लोकशंकरः।।१४।।\nस प्रसन्नो महेशानः किं प्रयच्छति सत्फलम् ।।\nस्वभक्तेभ्यः परेभ्यश्च तत्सर्वं कथयस्व नः ।।१५।।\nसद्यः प्रसन्नो भगवान्भवतीत्यनुशश्रुम।।\nभक्तप्रयासं स महान्न पश्यति दयापरः।।१६।।\nब्रह्माविष्णुर्महेशश्च त्रयो देवाश्शिवांगजाः ।।\nमहेशस्तत्र पूर्णांशस्स्वयमेव शिवोऽपरः ।। १७ ।।\nतस्याविर्भावमाख्याहि चरितानि विशेषतः ।।\nउमाविर्भावमाख्याहि तद्विवाहं तथा प्रभो ।। १८ ।।\nतद्गार्हस्थ्यं विशेषेण तथा लीलाः परा अपि ।।\nएतत्सर्वं तदन्यच्च कथनीयं त्वयाऽनघ ।।१९।।\nव्यास उवाच।।\nइति पृष्टस्तदा तैस्तु सूतो हर्षसमन्वितः।\nस्मृत्वा शंभुपदांभोजम्प्रत्युवाच मुनीश्वरान् ।।2.1.1.२०।।\nसूत उवाच ।।\nसम्यक्पृष्टं भवद्भिश्च धन्या यूयं मुनीश्वराः।।\nसदाशिवकथायां वो यज्जाता नैष्ठिकी मतिः ।।२१।।\nसदाशिवकथाप्रश्नः पुरुषांस्त्रीन्पुनाति हि ।।\nवक्तारं पृच्छकं श्रोतॄञ्जाह्नवीसलिलं यथा ।। २२ ।।\nशंभोर्गुणानुवादात्को विरज्येत पुमान्द्विजाः ।\nविना पशुघ्नं त्रिविधजनानन्दकरात्सदा।।२३।।\nगीयमानो वितृष्णैश्च भवरोगौषधोऽपि हि ।।\nमनःश्रोत्राभिरामश्च यत्तस्सर्वार्थदस्स वै ।।२४।।\nकथयामि यथाबुद्धि भवत्प्रश्नानुसारतः ।।\nशिवलीलां प्रयत्नेन द्विजास्तां शृणुतादरात् ।। २५ ।।\nभवद्भिः पृच्छ्यते यद्वत्तत्तथा नारदेन वै ।।\nपृष्टं पित्रे प्रेरितेन हरिणा शिवरूपिणा ।। २६ ।।\nब्रह्मा श्रुत्वा सुतवचश्शिवभक्तः प्रसन्नधीः ।।\nजगौ शिवयशः प्रीत्या हर्षयन्मुनिसत्तमम् ।। २७ ।।\nव्यास ।।\nसूतोक्तमिति तद्वाक्यमाकर्ण्य द्विजसत्तमाः ।।\nपप्रच्छुस्तत्सुसंवादं कुतूहलसमन्विताः ।। २८ ।।\nऋषय ऊचुः ।।\nसूत सूत महाभाग शैवोत्तम महामते ।।\nश्रुत्वा तव वचो रम्यं चेतो नस्सकुतूहलम् ।। २९ ।।\nकदा बभूव सुखकृद्विधिनारदयोर्महान् ।।\nसंवादो यत्र गिरिशसु लीला भवमोचिनी ।।2.1.1.३०।।\nविधिनारदसंवादपूर्वकं शांकरं यशः ।।\nब्रूहि नस्तात तत्प्रीत्या तत्तत्प्रश्नानुसारतः ।।३१।।\nइत्याकर्ण्य वचस्तेषां मुनीनां भावितात्मनाम् ।।\nसूतः प्रोवाच सुप्रीतस्तत्संवादानुसारतः ।। ३२ ।।\nइति श्रीशिवमहापुराणे द्वितीयायां रुद्रसंहितायां प्रथमखंडे सृष्ट्युपाख्याने मुनिप्रश्नवर्णनो नाम प्रथमोऽध्यायः ।। १ ।।"
  }
]
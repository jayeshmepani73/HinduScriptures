[
  {
    "text": "ब्रह्मोवाच ।।\nपाद्मे कल्पे मम सुरा ब्रह्मणो मानसात्सुतात् ।।\nपुलस्त्याद्विश्रवा जज्ञे तस्य वैश्रवणस्सुतः ।।१।।\nतेनेयमलका भुक्ता पुरी विश्वकृता कृता ।।\nआराध्य त्र्यंबकं देवमत्युग्रतपसा पुरा ।। २ ।।\nव्यतीते तत्र कल्पे वै प्रवृत्ते मेघवाहने ।।\nयाज्ञदत्तिरसौ श्रीदस्तपस्तेपे सुदुस्सहम् ।। ३ ।।\nभक्ति प्रभावं विज्ञाय शंभोस्तद्दीपमात्रतः ।।\nपुरा पुरारेस्संप्राप्य काशिकां चित्प्रकाशिकाम् ।। ४ ।।\nशिवैकादशमुद्बोध्य चित्तरत्नप्रदीपकैः।।\nअनन्यभक्तिस्नेहाढ्यस्तन्मयो ध्याननिश्चलः।।५।।\nशिवैक्यं सुमहापात्रं तपोग्निपरिबृंहितम्।।\nकामक्रोधमहाविघ्नपतंगाघात वर्जितम् ।। ६ ।।\nप्राणसंरोधनिर्वातं निर्मलं निर्मलेक्षणात् ।।\nसंस्थाप्य शांभवं लिंगं सद्भावकुसुमार्चितम् ।। ७ ।।\nतावत्तताप स तपस्त्वगस्थिपरिशेषितम् ।।\nयावद्बभूव तद्वर्णं वर्षाणामयुतं शतम् ।।८।।\nततस्सह विशालाक्ष्या देवो विश्वेश्वररस्वयम्।।\nअलकापतिमालोक्य प्रसन्नेनांतरात्मना ।।९।।\nलिंगे मनस्समाधाय स्थितं स्थाणुस्वरूपिणम्।।\nउवाच वरदोऽस्मीति तदाचक्ष्वालकापते ।। ।। 2.1.19.१० ।।\nउन्मील्य नयने यावत्स पश्यति तपोधनः ।।\nतावदुद्यत्सहस्रांशु सहस्राधिकतेजसम् ।। ११ ।।\nपुरो ददर्श श्रीकंठं चन्द्रचूडमुमाधवम् ।।\nतत्तेजः परिभूताक्षितेजाः संमील्य लोचने ।।१२।।\nउवाच देवदेवेशं मनोरथपदातिगम् ।।\nनिजांघ्रिदर्शने नाथ दृक्सामर्थ्यं प्रयच्छ मे ।। १३ ।।\nअयमेव वरो नाथ यत्त्वं साक्षान्निरीक्ष्यसे ।।\nकिमन्येन वरेणेश नमस्ते शशिशेखर ।। १४ ।।\nइति तद्वचनं श्रुत्वा देवदेव उमापतिः।।\nददौ दर्शनसामर्थ्यं स्पृष्ट्वा पाणितलेन तम्।।१५।।\nप्रसार्य नयने पूर्वमुमामेव व्यलोकयत्।।\nतोऽसौ याज्ञदत्तिस्तु तत्सामर्थ्यमवाप्य च ।। १६ ।।\nशंभोस्समीपे का योषिदेषा सर्वांगसुन्दरी ।।\nअनया किं तपस्तप्तं ममापि तपसोऽधिकम् ।। १७ ।।\nअहो रूपमहो प्रेम सौभाग्यं श्रीरहो भृशम् ।।\nइत्यवादीदसौ पुत्रो मुहुर्मुहुरतीव हि ।। १८ ।।\nक्रूर दृग्वीक्षते यावत्पुनःपुनरिदं वदन् ।।\nतावत्पुस्फोट तन्नेत्रं वारां वामाविलोकनात् ।।१९।।\nअथ देव्यब्रवीद्देव किमसौ दुष्टतापसः ।।\nअसकृद्वीक्ष्य मां वक्ति कुरु त्वं मे तपःप्रभाम् ।। 2.1.19.२० ।।\nअसकृद्दक्षिणेनाक्ष्णा पुनर्मामेव पश्यति ।।\nअसूयमानो मे रूपप्रेम सौभाग्यसंपद ।। २१ ।।\nइति देवीगिरं श्रुत्वा प्रहस्य प्राह तां प्रभुः ।।\nउमे त्वदीयः पुत्रोऽयं न च क्रूरेण चक्षुषा ।। २२ ।।\nसंपश्यति तपोलक्ष्मीं तव किं त्वधिवर्णयेत् ।।\nइति देवीं समाभाष्य तमीशः पुनरब्रवीत् ।।२३।।\nवरान्ददामि ते वत्स तपसानेन तोषितः ।।\nनिधीनामथ नाथस्त्वं गुह्यकानां भवेश्वरः ।।२४।।\nयक्षाणां किन्नराणां च राज्ञां राज च सुव्रतः ।।\nपतिः पुण्यजनानां च सर्वेषां धनदो भव ।। २५ ।।\nमया सख्यं च ते नित्यं वत्स्यामि च तवांतिके ।।\nअलकां निकषा मित्र तव प्रीतिविवृद्धये।।२६।।\nआगच्छ पादयोरस्याः पत ते जननी त्वियम् ।।\nयाज्ञदत्ते महाभक्त सुप्रसन्नेन चेतसा ।। २७ ।।\nब्रह्मोवाच ।।\nइति दत्त्वा वरान्देवः पुनराह शिवां शिवः ।।\nप्रसादं कुरु देवेशि तपस्विन्यंगजेऽत्र वै ।। २८ ।।\nइत्याकर्ण्य वचश्शंभोः पार्वती जगदम्बिका ।।\nअब्रवीद्याज्ञदत्तिं तं सुप्रसन्नेन चेतसा ।। २९ ।।\nदेव्युवाच ।।\nवत्स ते निर्मला भक्तिर्भवे भवतु सर्वदा ।।\nभवैकपिंगो नेत्रेण वामेन स्फुटितेन ह ।। 2.1.19.३० ।।\nदेवेन दत्ता ये तुभ्यं वरास्संतु तथैव ते ।।\nकुबेरो भव नाम्ना त्वं मम रूपेर्ष्यया सुत ।। ३१ ।।\nइति दत्त्वा वरान्देवो देव्या सह महेश्वरः ।।\nधनदायाविवेशाथ धाम वैश्वेश्वराभिधम् ।। ३२ ।।\nइत्थं सखित्वं श्रीशंभोः प्रापैष धनदः पुरम् ।।\nअलकान्निकषा चासीत्कैलासश्शंकरालयः ।। ३३ ।।\nइति श्रीशिवमहापुराणे द्वितीयायां रुद्रसंहितायां प्रथमखण्डे कैलासगमनोपाख्याने कुबेरस्य शिवमित्रत्ववर्णनो नामैकोनविंशोऽध्यायः ।। १९ ।।"
  }
]
[
  {
    "text": "ब्रह्मोवाच ।।\nनारद त्वं शृणु मुने शिवागमनसत्तमम् ।।\nकैलासे पर्वतश्रेष्ठे कुबेरस्य तपोबलात् ।। १ ।।\nनिधिपत्व वरं दत्त्वा गत्वा स्वस्थानमुत्तमम् ।।\nविचिन्त्य हृदि विश्वेशः कुबेरवरदायकः ।। २ ।।\nविध्यंगजस्स्वरूपो मे पूर्णः प्रलयकार्यकृत् ।।\nतद्रूपेण गमिष्यामि कैलासं गुह्यकालयम् ।। ३ ।।\nरुद्रो हृदयजो मे हि पूर्णांशो ब्रह्मनिष्फलः ।।\nहरि ब्रह्मादिभिस्सेव्यो मदभिन्नो निरंजन ।। ४ ।।\nतत्स्वरूपेण तत्रैव सुहृद्भूवा विलास्यहम् ।।\nकुबेरस्य च वत्स्यामि करिष्यामि तपो महत् ।। ५ ।।\nइति संचिंत्य रुद्रोऽसौ शिवेच्छां गंतुमुत्सुकः ।।\nननाद तत्र ढक्कां स्वां सुगतिं नादरूपिणीम् ।। ६ ।।\nत्रैलोक्यामानशे तस्या ध्वनिरुत्साहकारकः ।।\nआह्वानगतिसंयुक्तो विचित्रः सांद्रशब्दकः ।।७।।\nतच्छ्रुत्वा  विष्णुब्रह्माद्याः सुराश्च मुनयस्तथा।।\nआगमा निगमामूर्तास्सिद्धा जग्मुश्च तत्र वै ।।८।।\nसुरासुराद्यास्सकलास्तत्र जग्मुश्च सोत्सवाः ।।\nसर्वेऽपि प्रमथा जग्मुर्यत्र कुत्रापि संस्थिताः ।। ९ ।।\nगणपाश्च महाभागास्सर्वलोक नमस्कृताः ।।\nतेषां संख्यामहं वच्मि सावधानतया शृणु ।। 2.1.20.१० ।।\nअभ्ययाच्छंखकर्णश्च गणकोट्या गणेश्वरः ।।\nदशभिः केकराक्षश्च विकृतोऽष्टाभिरेव च ।।११।।\nचतुःषष्ट्या विशाखश्च नवभिः पारियात्रकः ।।\nषड्भिः सर्वान्तकः श्रीमान्दुन्दुभोऽष्टाभिरेव च ।। १२ ।।\nजालंको हि द्वादशभिः कोटिभिर्गणपुंगवः ।।\nसप्तभिस्समदः श्रीमाँस्तथैव विकृताननः ।। १३ ।।\nपंचभिश्च कपाली हि षड्भिः सन्दारकश्शुभः ।।\nकोटिकोटिभिरेवेह कण्डुकः कुण्डकस्तथा ।।१४।।\nविष्टंभोऽष्टाभिरगमदष्टभिश्चन्द्रतापनः ।। १५ ।।\nमहाकेशस्सहस्रेण कोटीनां गणपो वृतः ।। १६ ।।\nकुण्डी द्वादशभिर्वाहस्तथा पर्वतकश्शुभः ।।\nकालश्च कालकश्चैव महाकालः शतेन वै ।। १७ ।।\nअग्निकश्शतकोट्या वै कोट्याभिमुख एव च ।।\nआदित्यमूर्द्धा कोट्या च तथा चैव धनावहः ।। १८ ।।\nसन्नाहश्च शतेनैव कुमुदः कोटिभिस्तथा ।।\nअमोघः कोकिलश्चैव कोटिकोट्या सुमंत्रकः ।। १९ ।।\nकाकपादोऽपरः षष्ट्या षष्ट्या संतानकः प्रभुः ।।\nमहाबलश्च नवभिर्मधु पिंगश्च पिंगलः ।।2.1.20.२०।।\nनीलो नवत्या देवेशं पूर्णभद्रस्तथैव च ।।\nकोटीनां चैव सप्तानां चतुर्वक्त्रो महाबलः ।। २१ ।।\nकोटिकोटिसहस्राणां शतैर्विंशतिभिर्वृतः ।।\nतत्राजगाम सर्वेशः कैलासगमनाय वै ।।। २२ ।।\nकाष्ठागूढश्चतुष्षष्ट्या सुकेशो वृषभस्तथा ।।\nकोटिभिस्सप्तभिश्चैत्रो नकुलीशस्त्वयं प्रभुः ।। २३ ।।\nलोकांतकश्च दीप्तात्मा तथा दैत्यांतकः प्रभुः।।\nदेवो भृंगी रिटिः श्रीमान्देवदेवप्रियस्तथा ।। २४ ।।\nअशनिर्भानुकश्चैव चतुष्षष्ट्या सनातनः ।।\nनंदीश्वरो गणाधीशः शतकोट्या महाबलः ।। २५ ।।\nएते चान्ये च गणपा असंख्याता महाबलः ।।\nसर्वे सहस्रहस्ताश्च जटामुकुटधारिणः ।। २६ ।।\nसर्वे चंद्रावतंसाश्च नीलकण्ठास्त्रिलोचनाः ।।\nहारकुण्डलकेयूरमुकुटाद्यैरलंकृताः ।।२७।।\nब्रह्मेन्द्रविष्णुसंकाशा अणिमादि गणैर्वृताः ।।\nसूर्यकोटिप्रतीकाशास्तत्राजग्मुर्गणेश्वराः ।।२८।।\nएते गणाधिपाश्चान्ये महान्मानोऽमलप्रभाः ।।\nजग्मुस्तत्र महाप्रीत्या शिवदर्शनलालसाः ।।२९।।\nगत्वा तत्र शिवं दृष्ट्वा नत्वा चक्रुः परां नुतिम् ।।\nसर्वे साञ्जलयो विष्णुप्रमुखा नतमस्तकाः ।।2.1.20.३०।।\nइति विष्ण्वादिभिस्सार्द्धं महेशः परमेश्वरः ।।\nकैलासमगमत्प्रीत्या कुबेरस्य महात्मनः ।। ३१ ।।\nकुबेरोप्यागतं शंभुं पूजयामास सादरम्।।\nभक्त्या नानोपहारैश्च परिवारसमन्वितः ।।३२।।\nततो विष्ण्वादिकान्देवान्गणांश्चान्यानपि ध्रुवम् ।।\nशिवानुगान्समानर्च शिवतोषणहेतवे ।। ३३ ।।\nअथ शम्भुस्तमालिंग्य कुबेरं प्रीतमानसः ।।\nमूर्ध्निं चाघ्राय संतस्थावलकां निकषाखिलैः ।। ३४ ।।\nशशास विश्वकर्माणं निर्माणार्थं गिरौ प्रभुः ।।\nनानाभक्तैर्निवासाय स्वपरेषां यथोचितम् ।। ३५ ।।\nविश्वकर्मा ततो गत्वा तत्र नानाविधां मुने ।।\nरचनां रचयामास द्रुतं शम्भोरनुज्ञया ।। ३६ ।।\nअथ शम्भुः प्रमुदितो हरिप्रार्थनया तदा ।। ३७ ।।\nकुबेरानुग्रहं कृत्वा ययौ कैलासपर्वतम् ।।\nसुमुहूर्ते प्रविश्यासौ स्वस्थानं परमेश्वरः ।। ३८ ।।\nअकरोदखिलान्प्रीत्या सनाथान्भक्तवत्सलः ।।\nअथ सर्वे प्रमुदिता विष्णुप्रभृतयस्सुराः ।।\nमुनयश्चापरे सिद्धा अभ्यषिंचन्मुदा शिवम् ।। ३९ ।।\nसमानर्चुः क्रमात्सर्वे नानोपायनपाणयः।।\nनीराजनं समाकार्षुर्महोत्सवपुरस्सरम् ।। 2.1.20.४० ।।\nतदासीत्सुमनोवृष्टिर्मंगलायतना मुने ।।\nसुप्रीता ननृतुस्तत्राप्सरसो गानतत्पराः ।। ४१ ।।\nजयशब्दो नमश्शब्दस्तत्रासीत्सर्वसंस्कृतः ।।\nतदोत्साहो महानासीत्सर्वेषां सुखवर्धनः ।। ४२ ।।\nस्थित्वा सिंहासने शंभुर्विराजाधिकं तदा ।।\nसर्वैस्संसेवितोऽभीक्ष्णं विष्ण्वाद्यैश्च यथोचितम् ।। ४३ ।।\nअथ सर्वे सुराद्याश्च तुष्टुवुस्तं पृथक्पृथक् ।।\nअर्थ्याभिर्वाग्भिरिष्टाभिश्शकरं लोकशंकरम् ।। ४४ ।।\nप्रसन्नात्मा स्तुतिं श्रुत्वा तेषां कामान्ददौ शिवः ।।\nमनोभिलषितान्प्रीत्या वरान्सर्वेश्वरः प्रभुः।।४५।।\nशिवाज्ञयाथ ते सर्वे स्वंस्वं धाम ययुर्मुने।।\nप्राप्तकामाः प्रमुदिता अहं च विष्णुना सह।।४६।।\nउपवेश्यासने विष्णुं माञ्च शम्भुरुवाच ह ।।\nबहु सम्बोध्य सुप्रीत्यानुगृह्य परमेश्वरः ।।४७।।\nशिव उवाच ।।\nहे हरे हे विधे तातौ युवां प्रियतरौ मम ।।\nसुरोत्तमौ त्रिजगतोऽवनसर्गकरौ सदा।।४८।।\nगच्छतं निर्भयन्नित्यं स्वस्थानश्च मदाज्ञया ।।\nसुखप्रदाताहं वै वाम्विशेषात्प्रेक्षकस्सदा ।।४९।।\nइत्याकर्ण्य वचश्शम्भोस्सुप्रणम्य तदाज्ञया ।।\nअहं हरिश्च स्वं धामागमाव प्रीतमानसौ ।।2.1.20.५०।।\nतदानीमेव सुप्रीतश्शंकरो निधिपम्मुदा ।।\nउपवेश्य गृहीत्वा तं कर आह शुभं वचः ।। ५१ ।।\n।। शिव उवाच ।।\nतव प्रेम्णा वशीभूतो मित्रतागमनं सखे ।।\nस्वस्थानङ्गच्छ विभयस्सहायोहं सदानघ ।। ५२ ।।\nइत्याकर्ण्य वचश्शम्भोः कुबेरः प्रीतमानसः ।।\nतदाज्ञया स्वकं धाम जगाम प्रमुदान्वितः ।।५३।।\nस उवाच गिरौ शम्भुः कैलासे पर्वतोत्तमे।।\nसगणो योगनिरतस्स्वच्छन्दो ध्यान तत्परः ।।५४।।\nक्वचिद्दध्यौ स्वमात्मानं क्वचिद्योगरतोऽभवत् ।।\nइतिहासगणान्प्रीत्यावादीत्स्वच्छन्दमानसः ।।५५।।\nक्वचित्कैलास कुधरसुस्थानेषु महेश्वरः ।।\nविजहार गणैः प्रीत्या विविधेषु विहारवित् ।। ५६ ।।\nइत्थं रुद्रस्वरूपोऽसौ शंकरः परमेश्वरः।।\nअकार्षीत्स्वगिरौ लीला नाना योगिवरोऽपि यः ।।५७।।\nनीत्वा कालं कियन्तं सोऽपत्नीकः परमेश्वरः ।।\nपश्चादवाप स्वाम्पत्नीन्दक्षपत्नीसमुद्भवाम् ।।५८।।\nविजहार तया सत्या दक्षपुत्र्या महेश्वरः।।\nसुखी बभूव देवर्षे लोकाचारपरायणः ।।५९।।\nइत्थं रुद्रावतारस्ते वर्णितोऽयं मुनीश्वर ।।\nकैलासागमनञ्चास्य सखित्वान्निधिपस्य हि ।।2.1.20.६०।।\nतदन्तर्गतलीलापि वर्णिता ज्ञानवर्धिनी ।।\nइहामुत्र च या नित्यं सर्वकामफलप्रदा ।। ६१ ।।\nइमां कथाम्पठेद्यस्तु शृणुयाद्वा समाहितः ।।\nइह भुक्तिं समासाद्य लभेन्मुक्तिम्परत्र सः ।।६२।।\nइति श्रीशिवमहापुराणे द्वितीयायां रुद्रसंहितायां प्रथमखंडे कैलासोपाख्याने शिवस्य कैलासगमनं नाम विंशोऽध्यायः ।।२०।।"
  }
]
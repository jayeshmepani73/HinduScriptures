[
  {
    "text": "ब्रह्मोवाच ।।\nश्रुत्वा तथा स वृत्तांतं प्राक्तनं स्वं विनिंद्य च ।।\nकांचिद्दिशं समालोक्य निर्ययौ दीक्षितांगजः ।। १ ।।\nकियच्चिरं ततो गत्वा यज्ञदत्तात्मजस्स हि ।।\nदुष्टो गुणनिधिस्तस्थौ गतोत्साहो विसर्जितः ।।२ ।।\nचिंतामवाप महतीं क्व यामि करवाणि किम् ।।\nनाहमभ्यस्तविद्योऽस्मि न चैवातिधनोऽस्म्यहम् ।। ३ ।।\nदेशांतरे यस्य धनं स सद्यस्सुखमेधते ।।\nभयमस्ति धने चौरात्स विघ्नस्सर्वतोभवः ।।४।।\nयाजकस्य कुले जन्म कथं मे व्यसनं महत्।।\nअहो बलीयान्हि विधिर्भाविकर्मानुसंधयेत् ।।५।।\nभिक्षितुन्नाधिगच्छामि न मे परिचितिः क्वचित् ।।\nन च पार्श्वे धनं किञ्चित्किमत्र शरणं भवेत् ।।६।।\nसदानभ्युदिते भानौ प्रसूर्मे मिष्टभोजनम् ।।\nदद्यादद्यात्र कं याचे न चेह जननी मम ।। ७ ।।\nब्रह्मोवाच ।। ।।\nइति चिंतयतस्तस्य बहुशस्तत्र नारद ।।\nअति दीनं तरोर्मूले भानुरस्ताचलं गतः ।।८।।\nएतस्मिन्नेव समये कश्चिन्माहेश्वरो नरः ।।\nसहोपहारानादाय नगराद्बहिरभ्यगात् ।।९।।\nनानाविधान्महादिव्यान्स्वजनैः परिवारितः ।।\nसमभ्यर्चितुमीशानं शिवरात्रावुपोषितः ।।2.1.18.१०।।\nशिवालयं प्रविश्याथ स भक्तश्शिवसक्तधीः ।।\nयथोचितं सुचित्तेन पूजयामास शंकरम् ।। ११ ।।\nपक्वान्नगंधमाघ्राय यज्ञदत्तात्मजो द्विजः ।।\nपितृत्यक्तो मातृहीनः क्षुधितः स तमन्वगात् ।।१२।।\nइदमन्नं मया ग्राह्यं शिवायोपकृतं निशि ।।\nसुप्ते शैवजने दैवात्सर्वस्मिन्विविधं महत् ।। १३ ।।\nइत्याशामवलम्ब्याथ द्वारि शंभोरुपाविशत् ।।\nददर्श च महापूजां तेन भक्तेन निर्मिताम् ।।१४।।\nविधाय नृत्यगीतादि भक्तास्सुप्ताः क्षणे यदा ।।\nनैवेद्यं स तदादातुं भर्गागारं विवेश ह ।।१५।।\nदीपं मंदप्रभं दृष्ट्वा पक्वान्नवीक्षणाय सः ।।\nनिजचैलांजलाद्वर्तिं कृत्वा दीपं प्रकाश्य च ।।१६।।\nयज्ञदत्तात्मजस्सोऽथ शिवनैवेद्यमादरात् ।।\nजग्राह सहसा प्रीत्या पक्वान्न वहुशस्ततः ।। १७ ।।\nततः पक्वान्नमादाय त्वरितं गच्छतो बहिः ।।\nतस्य पादतलाघातात्प्रसुप्तः कोप्यबुध्यत ।।१८।।\nकोऽयं कोऽयं त्वरापन्नो गृह्यतां गृह्यता मसौ ।।\nइति चुक्रोश स जनो गिरा भयमहोच्चया ।। १९ ।।\nयावद्भयात्समागत्य तावत्स पुररक्षकैः ।।\nपलायमानो निहतः क्षणादंधत्वमागतः ।। 2.1.18.२० ।।\nअभक्षयच्च नैवेद्यं यज्ञदत्तात्मजो मुने ।।\nशिवानुग्रहतो नूनं भाविपुण्यबलान्न सः ।। २१ ।।\nअथ बद्धस्समागत्य पाशमुद्गरपाणिभिः ।।\nनिनीषुभिः संयमनीं याम्यैस्स विकटैर्भटैः ।। २२ ।।\nतावत्पारिषदाः प्राप्ताः किंकि णीजालमालिनः ।।\nदिव्यं विमानमादाय तं नेतुं शूलपाणयः ।। २३ ।।\nशिवगणा ऊचुः ।। ।।\nमुंचतैनं द्विजं याम्या गणाः परम धार्मिकम् ।।\nदण्डयोग्यो न विप्रोऽसौ दग्धसर्वाघसंचयः ।। २४ ।।\nइत्याकर्ण्य वचस्ते हि यमराजगणास्ततः ।।\nमहादेवगणानाहुर्बभूवुश्चकिता भृशम् ।। २५ ।।\nशंभोर्गणानथालोक्य भीतैस्तैर्यमकिंकरैः ।।\nअवादि प्रणतैरित्थं दुर्वृत्तोऽयं गणा द्विजः ।। २६ ।।\nयमगणा ऊचुः ।।\nकुलाचारं प्रतीर्य्यैष पित्रोर्वाक्यपराङ्मुखः ।।\nसत्यशौचपरिभ्रष्टस्संध्यास्नानविवर्जितः ।। २७ ।।\nआस्तां दूरेस्य कर्मान्यच्छिवनिर्माल्यलंघकः ।।\nप्रत्यक्षतोऽत्र वीक्षध्वमस्पृश्योऽयं भवादृशाम् ।। २८ ।।\nशिवनिर्माल्यभोक्तारश्शिवनिर्म्माल्यलंघकाः ।।\nशिवनिर्माल्यदातारः स्पर्शस्तेषां ह्यपुण्यकृत्।।२९।।\nविषमालोक्य वा पेयं श्रेयो वा स्पर्शनं परम्।।\nसेवितव्यं शिवस्वं न प्राणः कण्ठगतैरपि ।।2.1.18.३०।।\nयूयं प्रमाणं धर्मेषु यथा न च तथा वयम् ।।\nअस्ति चेद्धर्मलेशोस्य गणास्तं शृणुमो वयम्।।३१।।\nइत्थं तद्वाक्यमाकर्ण्य यामानां शिवकिंकराः ।।\nस्मृत्वा शिवपदाम्भोजं प्रोचुः पारिषदास्तु तान् ।। ३२ ।।\nशिवकिंकरा ऊचुः ।। ।।\nकिंकराश्शिवधर्मा ये सूक्ष्मास्ते तु भवादृशैः ।।\nस्थूललक्ष्यैः कथं लक्ष्या लक्ष्या ये सूक्ष्मदृष्टिभिः ।। ३३ ।।\nअनेनानेनसा कर्म यत्कृतं शृणुतेह तत् ।।\nयज्ञदत्तात्मजेनाथ सावधानतया गणाः ।। ३४ ।।\nपतंती लिंगशिरसि दीपच्छाया निवारिता ।।\nस्वचैलांचलतोऽनेन दत्त्वा दीपदशां निशि ।। ३९ ।।\nअपरोपि परो धर्मो जातस्तत्रास्य किंकरः ।।\nशृण्वतः शिवनामानि प्रसंगादपि गृह्णताम्।ऽ।३६।।\nभक्तेन विधिना पूजा क्रियमाणा निरीक्षिता ।।\nउपोषितेन भूतायामनेनास्थितचेतसा।।३७।।\nशिवलोकमयं ह्यद्य गंतास्माभिस्सहैव तु ।।\nकंचित्कालं महाभोगान्करिष्यति शिवानुगः।।३८।।\nकलिंगराजो भविता ततो निर्धूतकल्मषः।।\nएष द्विजवरो नूनं शिवप्रियतरो यतः ।। ३९ ।।\nअन्यत्किंचिन्न वक्तव्यं यूयं यात यथागतम् ।।\nयमदूतास्स्वलोकं तु सुप्रसन्नेन चेतसा।।2.1.18.४०।।\n।। ब्रह्मोवाच ।। ।।\nइत्याकर्ण्य वचस्तेषां यमदूता मुनीश्वर ।।\nयथागतं ययुस्सर्वे यमलोकं पराङ्मुखाः ।। ४१ ।।\nसर्वं निवेदयामासुश्शमनाय गणा मुने ।।\nतद्वृत्तमादितः प्रोक्तं शंभुदूतैश्च धर्मतः ।। ४२ ।।\n।। धर्मराज उवाच ।। ।।\nसर्वे शृणुत मद्वाक्यं सावधानतया गणाः ।।\nतदेव प्रीत्या कुरुत मच्छासनपुरस्सरम् ।।४३।।\nये त्रिपुण्ड्रधरा लोके विभूत्या सितया गणाः।।\nते सर्वे परिहर्तव्या नानेतव्याः कदाचन ।।४४।।\nउद्धूलनकरा ये हि विभूत्या सितया गणाः ।।\nते सर्वे परिहर्तव्या नानेतव्याः कदाचन।।४५।।\nशिववेषतया लोके येन केनापि हेतुना।।\nते सर्वे परिहर्तव्या नानेतव्याः कदाचन ।।४६।।\nये रुद्राक्षधरा लोके जटाधारिण एव ये ।।\nते सवे परिहर्तव्या नानेतव्याः कदाचन ।।४७।।\nउपजीवनहेतोश्च शिववेषधरा हि ये ।।\nते सर्वे परिहर्तव्या नानेतव्याः कदाचन।। ।।४८।।\nदंभेनापि च्छलेनापि शिववेषधरा हि ये ।।\nते सर्वे परिहर्तव्या नानेतव्याः कदाचन।।४९।।\nएवमाज्ञापयामास स यमो निज किंकरान् ।।\nतथेति मत्वा ते सर्वे तूष्णीमासञ्छुचिस्मिताः ।।2.1.18.५०।।\n।। ब्रह्मोवाच ।।\nपार्षदैर्यमदूतेभ्यो मोचितस्त्विति स द्विजः।।\nशिवलोकं जगामाशु तैर्गणैश्शुचिमानसः ।।५१।।\nतत्र भुक्त्वाखिलान्भोगान्संसेव्य च शिवाशिवौ ।।\nअरिंदमस्य तनयः कलिंगाधिपतेरभूत्।।५२।।\nदम इत्यभिधानोऽभूच्छिवसेवापरायणः।।\nबालोऽपि शिशुभिः साकं शिवभक्तिं चकार सः।।५३।।\nक्रमाद्राज्यमवापाथ पितर्युपरते युवा ।।\nप्रीत्या प्रवर्तयामास शिवधर्मांश्च सर्वशः।।५४।।\nनान्यं धर्मं स जानाति दुर्दमो भूपतिर्दमः।।\nशिवालयेषु सर्वेषु दीपदानादृते द्विजः ।। ५५ ।।\nग्रामाधीशान्समाहूय सर्वान्स विषयस्थितान् ।।\nइत्थमाज्ञापयामास दीपा देयाश्शिवालये ।।५६।।\nअन्यथा सत्यमेवेदं स मे दण्ड्यो भविष्यति ।।\nदीप दानाच्छिवस्तुष्टो भवतीति श्रुतीरितम् ।। ५७ ।।\nयस्ययस्याभितो ग्रामं यावतश्च शिवालयाः।।\nतत्रतत्र सदा दीपो द्योतनीयोऽविचारितम् ।।५८।।\nममाज्ञाभंगदोषेण शिरश्छेत्स्याम्यसंशयम्।।\nइति तद्भयतो दीपा दीप्ताः प्रतिशिवालयम् ।। ५९ ।।\nअनेनैव स धर्मेण यावज्जीवं दमो नृपः ।।\nधर्मर्द्धिं महतीं प्राप्य कालधर्मवशं गतः ।।2.1.18.६०।।\nस दीपवासनायोगाद्बहून्दीपान्प्रदीप्य वै ।।\nअलकायाः पतिरभूद्रत्नदीपशिखाश्रयः ।। ६१ ।।\nएवं फलति कालेन शिवेऽल्पमपि यत्कृतम् ।।\nइति ज्ञात्वा शिवे कार्यं भजनं सुसुखार्थिभिः ।।६२।।\nक्व स दीक्षितदायादः सर्वधर्मारतिः सदा ।।\nशिवालये दैवयोगाद्यातश्चोरयितुं वसु ।।\nस्वार्थदीपदशोद्योतलिंगमौलितमोहरः ।। ६३ ।।\nकलिंगविषये राज्यं प्राप्तो धर्मरतिं सदा ।।\nशिवालये समुद्दीप्य दीपान्प्राग्वासनोदयात् ।। ६४ ।।\nकैषा दिक्पालपदवी मुनीश्वर विलोकय ।।\nमनुष्यधर्मिणानेन सांप्रतं येह भुज्यते।।६५।।\nइति प्रोक्तं गुणनिधेर्यज्ञदत्तात्मजस्य हि ।।\nचरितं शिवसंतोषं शृण्वतां सर्वकामदम् ।।६६।।\nसर्वदेवशिवेनासौ सखित्वं च यथेयिवान् ।।\nतदप्येकमना भूत्वा शृणु तात ब्रवीमि ते ।। ६७ ।।\nइति श्रीशिवमहापुराणे द्वितीयायां रुद्रसंहितायां प्रथमखण्डे सृष्ट्यु पाख्याने कैलाशगमनोपाख्याने गुणनिधिसद्गतिवर्णनो नामाष्टादशोऽध्यायः ।। १८ ।।"
  }
]
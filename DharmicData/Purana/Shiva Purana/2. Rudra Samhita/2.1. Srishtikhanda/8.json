[
  {
    "text": "ब्रह्मोवाच ।।\nएवं तयोर्मुनिश्रेष्ठ दर्शनं कांक्षमाणयोः ।।\nविगर्वयोश्च सुरयोः सदा नौ स्थितयोर्मुने ।। १।।\nदयालुरभवच्छंभुर्दीनानां प्रतिपालकः ।।\nगर्विणां गर्वहर्ता च सवेषां प्रभुरव्ययः ।।२।।\nतदा समभवत्तत्र नादो वै शब्दलक्षणः ।।\nओमोमिति सुरश्रेष्ठात्सुव्यक्तः प्लुतलक्षणः ।।३।।\nकिमिदं त्विति संचिंत्य मया तिष्ठन्महास्वनः ।।\nविष्णुस्सर्वसुराराध्यो निर्वैरस्तुष्टचेतसा ।। ४ ।।\nलिंगस्य दक्षिणे भागे तथापश्यत्सनातनम् ।।\nआद्यं वर्णमकाराख्यमुकारं चोत्तरं ततः ।। ५ ।।\nमकारं मध्यतश्चैव नादमंतेऽस्य चोमिति ।।\nसूर्यमंडलवद्दृष्ट्वा वर्णमाद्यं तु दक्षिणे ।।६।।\nउत्तरे पावकप्रख्यमुकारमृषि सत्तम ।।\nशीतांशुमण्डलप्रख्यं मकारं तस्य मध्यतः ।।७।।\nतस्योपरि तदाऽपश्यच्छुद्धस्फटिकसुप्रभम् ।।\nतुरीयातीतममलं निष्कलं निरुपद्रवम् ।। ८ ।।\nनिर्द्वंद्वं केवलं शून्यं बाह्याभ्यंतरवर्जितम् ।।\nस बाह्यभ्यंतरे चैव बाह्याभ्यंतरसंस्थितम् ।। ९ ।।\nआदिमध्यांतरहितमानंदस्यापिकारणम् ।।\nसत्यमानन्दममृतं परं ब्रह्मपरायणम् ।। 2.1.8.१० ।।\nकुत एवात्र संभूतः परीक्षावोऽग्निसंभवम् ।।\nअधोगमिष्याम्यनलस्तंभस्यानुपमस्य च ।। ११ ।।\nवेदशब्दोभयावेशं विश्वात्मानं व्यचिंतयत् ।।\nतदाऽभवदृषिस्तत्र ऋषेस्सारतमं स्मृतम् ।।१२।।\nतेनैव ऋषिणा विष्णुर्ज्ञातवान्परमेश्वरम् ।।\nमहादेवं परं ब्रह्म शब्दब्रह्मतनुं परम् ।।१३।।\nचिंतया रहितो रुद्रो वाचो यन्मनसा सह ।।\nअप्राप्य तन्निवर्तंते वाच्यस्त्वेकाक्षरेण सः ।।१४।।\nएकाक्षरेण तद्वाक्यमृतं परमकारणम् ।।\nसत्यमानन्दममृतं परं ब्रह्म परात्परम् ।। १५ ।।\nएकाक्षरादकाराख्याद्भगवान्बीजकोण्डजः ।।\nएकाक्षरादुकाराख्याद्धरिः परमकारणम्।।१६।।\nएकाक्षरान्मकाराख्याद्भगवान्नीललोहितः ।।\nसर्गकर्ता त्वकाराख्यो ह्युकाराख्यस्तु मोहकः ।।१७।।\nमकाराख्यस्तु यो नित्यमनुग्रहकरोऽभवत्।।\nमकाराख्यो विभुर्बीजी ह्यकारो बीज उच्यते ।। १८ ।।\nउकाराख्यो हरिर्योनिः प्रधानपुरुषेश्वरः ।।\nबीजी च बीजं तद्योनिर्नादाख्यश्च महेश्वरः ।। १९ ।।\nबीजी विभज्य चात्मानं स्वेच्छया तु व्यवस्थितः ।।\nअस्य लिंगादभूद्बीजमकारो बीजिनः प्रभोः ।। 2.1.8.२० ।।\nउकारयोनौ निःक्षिप्तमवर्द्धत समंततः।।\nसौवर्णमभवच्चांडमावेद्य तदलक्षणम् ।। २१ ।।\nअनेकाब्दं तथा चाप्सु दिव्यमंडं व्यवस्थितम्।।\nततो वर्षसहस्रांते द्विधाकृतमजोद्भवम् ।।२२।।\nअंडमप्सु स्थितं साक्षाद्व्याघातेनेश्वरेण तु ।।\nतथास्य सुशुभं हैमं कपालं चोर्द्ध्वसंस्थितम् ।।२३।।\nजज्ञे सा द्यौस्तदपरं पृथिवी पंचलक्षणा ।।\nतस्मादंडाद्भवो जज्ञे ककाराख्यश्चतुर्मुखः ।।२४।।\nस स्रष्टा सर्वलोकानां स एव त्रिविधः प्रभुः ।।\nएवमोमोमिति प्रोक्तमित्याहुर्यजुषां वराः ।।२५।।\nयजुषां वचनं श्रुत्वा ऋचः समानि सादरम् ।।\nएवमेव हरे ब्रह्मन्नित्याहुश्चावयोस्तदा ।।२६।।\nततो विज्ञाय देवेशं यथावच्छक्तिसंभवैः ।।\nमंत्रं महेश्वरं देवं तुष्टाव सुमहोदयम्।।२७।।\nएतस्मिन्नंतरेऽन्यच्च रूपमद्भुतसुन्दरम् ।।\nददर्श च मया सार्द्धं भगवान्विश्वपालकः ।। २८ ।।\nपंचवक्त्रं दशभुजं गौरकर्पूरवन्मुने ।।\nनानाकांति समायुक्तं नानाभूषणभूषितम् ।। २९ ।।\nमहोदारं महावीर्यं महापुरुषलणम् ।।\nतं दृष्ट्वा परमं रूपं कृतार्थोऽभून्मया हरिः ।।2.1.8.३०।।\nअथ प्रसन्नो भगवान्महेशः परमेश्वरः ।।\nदिव्यं शब्दमयं रूपमाख्याय प्रहसन्स्थितः ।। ३१ ।।\nअकारस्तस्य मूर्द्धा हि ललाटो दीर्घ उच्यते ।।\nइकारो दक्षिणं नेत्रमीकारो वामलोचनम् ।।३२।।।।\nउकारो दक्षिणं श्रोत्रमूकारो वाम उच्यते ।।\nऋकारो दक्षिणं तस्य कपोलं परमेष्ठिनः ।।३३।।\nवामं कपोलमूकारो लृ लॄ नासापुटे उभे।।\nएकारश्चोष्ठ ऊर्द्ध्वश्च ह्यैकारस्त्वधरो विभोः ।।३४।।\nओकारश्च तथौकारो दन्तपंक्तिद्वयं क्रमात् ।।\nअमस्तु तालुनी तस्य देवदेवस्य शूलिनः ।।३५।।\nकादिपंचाक्षराण्यस्य पञ्च हस्ताश्च दक्षिणे ।।\nचादिपंचाक्षराण्येवं पंच हस्तास्तु वामतः ।। ३६ ।।\nटादिपंचाक्षरं पादास्तादिपंचाक्षरं तथा ।।\nपकार उदरं तस्य फकारः पार्श्व उच्यते ।।३७।।\nबकारो वामपार्श्वस्तु भकारः स्कंध उच्यते ।।\nमकारो हृदयं शंभोर्महादेवस्य योगिनः ।।३८।।\nयकारादिसकारान्ता विभोर्वै सप्तधातवः ।।\nहकारो नाभिरूपो हि क्षकारो घ्राण उच्यते ।।३९।।\nएवं शब्दमयं रूपमगुणस्य गुणात्मनः।।\nदृष्ट्वा तमुमया सार्द्धं कृतार्थोऽभून्मया हरिः ।।2.1.8.४०।।\nएवं दृष्ट्वा महेशानं शब्दब्रह्मतनुं शिवम् ।।\nप्रणम्य च मया विष्णुः पुनश्चापश्यदूर्द्ध्वतः।।४१।।\nॐकारप्रभवं मंत्रं कलापंचकसंयुतम् ।।\nशुद्धस्फटिकसंकाशं शुभाष्टत्रिंशदक्षरम् ।। ४२ ।।\nमेधाकारमभूद्भूयस्सर्वधर्मार्थसाधकम् ।।\nगायत्रीप्रभवं मंत्रं सहितं वश्यकारकम् ।। ४३ ।।\nचतुर्विंशतिवर्णाढ्यं चतुष्कालमनुत्तमम् ।।\nअथ पंचसितं मंत्रं कलाष्टक समायुतम् ।। ४४ ।।\nआभिचारिकमत्यर्थं प्रायस्त्रिंशच्छुभाक्षरम् ।।\nयजुर्वेदसमायुक्तं पञ्चविंशच्छुभाक्षरम् ।।४५।।\nकलाष्टकसमा युक्तं सुश्वेतं शांतिकं तथा ।।\nत्रयोदशकलायुक्तं बालाद्यैस्सह लोहितम् ।। ४६ ।।\nबभूवुरस्य चोत्पत्तिवृद्धिसंहारकारणम् ।।\nवर्णा एकाधिकाः षष्टिरस्य मंत्रवरस्य तु ।। ४७ ।।\nपुनर्मृत्युंजयं मन्त्रं पञ्चाक्षरमतः परम् ।।\nचिंतामणिं तथा मंत्रं दक्षिणामूर्ति संज्ञकम् ।। ४८ ।।\nततस्तत्त्वमसीत्युक्तं महावाक्यं हरस्य च ।।\nपञ्चमंत्रांस्तथा लब्ध्वा जजाप भगवान्हरिः ।। ४९ ।।\nअथ दृष्ट्वा कलावर्णमृग्यजुस्सामरूपिणम् ।।\nईशानमीशमुकुटं पुरुषाख्यं पुरातनम् ।। 2.1.8.५० ।।\nअघोरहृदयं हृद्यं सर्वगुह्यं सदाशिवम् ।।\nवामपादं महादेवं महाभोगीन्द्रभूषणम् ।। ५१ ।।\nविश्वतः पादवन्तं तं विश्वतोक्षिकरं शिवम् ।।\nब्रह्मणोऽधिपति सर्गस्थितिसंहारकारणम् ।। ५२ ।।\nतुष्टाव वाग्भिरिष्टाभिस्साम्बं वरदमीश्वरम् ।।\nमया च सहितो विष्णुर्भगवांस्तुष्टचेतसा ।। ५३ ।।\nइति श्रीशिवमहापुराणे द्वितीयायां रुद्रसंहितायां प्रथमखण्डे सृष्ट्युपाख्याने शब्दब्रह्मतनुवर्णनो नामाष्टमोऽध्यायः ।। ८ ।।"
  }
]
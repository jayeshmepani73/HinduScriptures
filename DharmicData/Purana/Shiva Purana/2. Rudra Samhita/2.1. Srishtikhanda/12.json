[
  {
    "text": "नारद उवाच।।\nब्रह्मन्प्रजापते तात धन्यस्त्वं शिवसक्तधीः ।।\nएतदेव पुनस्सम्यग्ब्रूहि मे विस्तराद्विधे ।। १ ।।\nब्रह्मोवाच ।।\nएकस्मिन्समये तात ऋषीनाहूय सर्वतः ।।\nनिर्जरांश्चाऽवदं प्रीत्या सुवचः पद्मसंभवः ।। २ ।।\nयदि नित्यसुखे श्रद्धा यदि सिद्धेश्च कामुकाः ।।\nआगंतव्यं मया सार्द्धं तीरं क्षीरपयोनिधेः ।। ३ ।।\nइत्येतद्वचनं श्रुत्वा गतास्ते हि मया सह ।।\nयत्रास्ते भगवान्विष्णुस्सर्वेषां हितकारकः ।। ४ ।।\nतत्र गत्वा जगन्नाथं देवदेवं जनार्द्दनम् ।।\nउपतस्थुस्सुरा नत्वा सुकृतांजलयोः मुने ।। ९ ।।\nतान्दृष्ट्वा च तदा विष्णुर्ब्रह्माद्यानमरान्स्थितान् ।।\nस्मरञ्छिवपदांभोजमब्रवीत्परमं वचः ।।६।।\nविष्णुरुवाच ।।\nकिमर्थमागता यूयं ब्रह्माद्याश्च सुरर्षयः ।।\nसर्वं वदत तत्प्रीत्या किं कार्यं विद्यतेऽधुना ।। ७ ।।\nब्रह्मोवाच ।।\nइति पृष्टास्तदा तेन विष्णुना च मया सुराः ।।\nपुनः प्रणम्य तं प्रीत्या   किं कार्यं विद्यतेऽधुना ।।\nविनिवेदयितुं कार्यं ह्यब्रुवन्वचनं शुभम् ।। ८ ।।\nदेवा ऊचुः ।।\nनित्यं सेवा तु कस्यैव कार्या दुःखपहारिणी ।। ९ ।।\nइत्येतद्वचनं श्रुत्वा भगवान्भक्तवत्सलः ।।\nसामरस्य मम प्रीत्या कृपया वाक्यमब्रवीत् ।।2.1.12.१०।।\nश्रीभगवानुवाच ।।\nब्रह्मञ्च्छृणु सुरैस्सम्यक्श्रुतं च भवता पुरा ।।\nतथापि कथ्यते तुभ्यं देवेभ्यश्च तथा पुनः ।।११।।\nदृष्टं च दृश्यतेऽद्यैव किं पुनः पृच्छ्यते ऽधुना ।।\nब्रह्मन्देवैस्समस्तैश्च बहुधा कार्यतत्परैः ।। १२ ।।\nसेव्यसेव्यस्सदा देवश्शंकरस्सर्वदुःखहा ।।\nममापि कथितं तेन ब्रह्म णोऽपि विशेषतः ।। १३ ।।\nप्रस्तुतं चैव दृष्टं वस्सर्वं दृष्टांतमद्भुतम् ।।\nत्याज्यं तदर्चनं नैव कदापि सुखमीप्सुभिः ।। १४ ।।\nसंत्यज्य देवदेवेशं लिंगमूर्तिं महेश्वरम् ।।\nतारपुत्रास्तथैवैते नष्टास्तेऽपि सबांधवाः ।। १५ ।।\nमया च मोहितास्ते वै मायया दूरतः कृताः ।।\nसर्वे विनष्टाः प्रध्वस्ताः शिवेन रहिता यदा ।।१६।।\nतस्मात्सदा पूजनीयो लिंगमूर्तिधरी हरः ।।\nसेवनीयो विशेषेण श्रद्धया देवसत्तमः ।। १७ ।।\nशर्वलिङ्गार्चनादेव देवा दैत्याश्च सत्तमाः ।।\nअहं त्वं च तथा ब्रह्मन्कथं तद्विस्मृतं त्वया ।।।०।।।\nतल्लिङ्गमर्चयेन्नित्यं येन केनापि हेतुना ।।\nतस्मात् ब्रह्मन्सुरः शर्वः सर्वकामफलेप्सया ।।१९।।\nसा हनिस्तन्महाछिद्रं सान्धता सा च मुग्धता ।।\nयन्मुहूर्त्तं क्षणं वापि शिवं नैव समर्चयेत् ।। 2.1.12.२० ।।\nभवभक्तिपरा ये च भवप्रणतचेतसः ।।\nभवसंस्मरणा ये च न ते दुःखस्यभाजनाः ।। २१ ।।\nभवनानि मनोज्ञानि मनोज्ञाभरणाः स्त्रियः ।।\nधनं च तुष्टिपर्यंतं पुत्रपौत्रादिसंततिः ।।२२।।\nआरोग्यं च शरीरं च प्रतिष्ठां चाप्यलौकिकीम् ।।\nये वांछंति महाभागाः सुखं वा त्रिदशालयम् ।।२३ ।।\nअंते मुक्तिफलं चैव भक्तिं वा परमेशितुः ।।\nपूर्वपुण्यातिरेकेण तेऽर्चयंति सदाशिवम् ।। २४ ।।\nयोऽर्चयेच्छिवलिंगं वै नित्यं भक्तिपरायणः ।।\nतस्य वै सफला सिद्धिर्न स पापैः प्रयुज्यते ।। २५ ।।\nब्रह्मोवाच ।।\nइत्युक्ताश्च तदा देवाः प्रणिपत्य हरिं स्वयम् ।।\nलिंगानि प्रार्थयामासुस्सर्वकामाप्तये नृणाम् ।। २६ ।।\nतच्छ्रुत्वा च तदा विष्णु विश्वकर्माणमब्रवीत ।।\nअहं च मुनिशार्दूल जीवोद्धारपरायणः ।। २७ ।।\nविश्वकर्मन्यथा शंभोः कल्पयित्वा शुभानि च।।\nलिंगानि सर्वदेवेभ्यो देयानि वचनान्मम ।। २८ ।।\nब्रह्मोवाच ।।\nलिंगानि कल्पयित्वेवमधिकारानुरूपतः ।।\nविश्वकर्मा ददौ तेभ्यो नियोगान्मम वा हरेः।।२९।।\nतदेव कथयाम्यद्य श्रूयतामृषिसत्तम।।\nपद्मरागमयं शक्रो हेम विश्र वसस्सुतः।।2.1.12.३०।।\nपीतं मणिमयं धर्मो वरुणश्श्यामलं शिवम् ।।\nइन्द्रनीलमयं विष्णुर्ब्रह्मा हेममयं तथा।।३१।।\nविश्वेदेवास्तथा रौप्यं वसवश्च तथैव च ।।\nआरकूटमयं वापि पार्थिवं ह्यश्विनौ मुने ।।३२।।\nलक्ष्मीश्च स्फाटिकं देवी ह्यादित्यास्ताम्रनिर्मितम् ।।\nमौक्तिकं सोमराजो वै वज्रलिंगं विभावसुः ।।३३।।\nमृण्मयं चैव विप्रेंद्रा विप्रपत्न्यस्तथैव च ।।\nचांदनं च मयो नागाः प्रवालमयमादरात् ।।३४।।\nनवनीतमयं देवी योगी भस्ममयं तथा।।\nयक्षा दधिमयं लिंगं छाया पिष्टमयं तथा ।।३५।।\nशिवलिंगं च ब्रह्माणी रत्नं पूजयति ध्रुवम्।।\nपारदं पार्थिवं बाणस्समर्चति परेऽपि वा ।। ३६।।\nएवं विधानि लिंगानि दत्तानि विश्वकर्मणा ।।\nते पूजयंति सर्वे वै देवा ऋषिगणा स्तथा ।।३७।।\nविष्णुर्दत्त्वा च लिंगानि देवेभ्यो हितकाम्यया।।\nपूजाविधिं समाचष्ट ब्रह्मणे मे पिनाकिनः ।।३८।।\nतच्छ्रुत्वा  वचनं तस्य ब्रह्माहं देवसत्तमैः ।।\nआगच्छं च स्वकं धाम हर्षनिर्भरमानसः ।।३९।।\nतत्रागत्य ऋषीन्सर्वान्देवांश्चाहं तथा मुने।।\nशिवपूजाविधिं सम्यगब्रुवं सकलेष्टदम् ।।2.1.12.४०।।\nब्रह्मोवाच।।\nश्रूयतामृषयः सर्वे सामराः प्रेमतत्पराः ।।\nशिवपूजाविधिं प्रीत्या कथये भुक्तिमुक्तिदम् ।।४१ ।।\nमानुषं जन्म संप्राप्य दुर्लभं सर्वजंतुषु ।।\nतत्रापि सत्कुले देवा दुष्प्राप्यं च मुनीश्वराः ।।४२।।\nअव्यंगं चैव विप्रेषु साचारेषु सपुण्यतः ।।\nशिवसंतोषहेतोश्च कर्मस्वोक्तं समाचरेत् ।। ४३ ।।\nयद्यज्जातिसमुद्दिष्टं तत्तत्कर्म न लंघयेत् ।।\nयावद्दानस्य संपत्तिस्तावत्कर्म समावहेत् ।। ४४ ।।\nकर्मयज्ञसहस्रेभ्यस्तपोयज्ञो विशिष्यते ।।\nतपोयज्ञसहस्रेभ्यो जपयज्ञो विशिष्यते ।।४५।।\nध्यानयज्ञात्परं नास्ति ध्यानं ज्ञानस्य साधनम् ।।\nयतस्समरसं स्वेष्टं यागी ध्यानेन पश्यति ।।४६ ।।\nध्यानयज्ञरतस्यास्य सदा संनिहितश्शिवः ।।\nनास्ति विज्ञानिनां किंचित्प्रायश्चित्तादिशोधनम् ।। ४७ ।।\nविशुद्धा विद्यया ये च ब्रह्मन्ब्रह्मविदो जनाः ।।\nनास्ति क्रिया च तेषां वै सुखं दुखं विचारतः ।। ४८ ।।\nधर्माधर्मौ जपो होमो ध्यानं ध्यानविधिस्तथा ।।\nसर्वदा निर्विकारास्ते विद्यया च तयामराः ।। ४९ ।।\nपरानंदकरं लिंगं विशुद्धं शिवमक्षरम् ।।\nनिष्कलं सर्वगं ज्ञेयं योगिनां हृदि संस्थितम् ।।2.1.12.५०।।\nलिंगं द्विविधं प्रोक्तं बाह्यमाभ्यंतरं द्विजाः ।।\nबाह्यं स्थूलं समुद्दिष्टं सूक्ष्ममाभ्यंतरं मतम्।।५१।।\nकर्मयज्ञरता ये च स्थूललिंगार्चने रताः ।।\nअसतां भावनार्थाय सूक्ष्मेण स्थूलविग्रहाः ।। ५२ ।।\nआध्यात्मिकं यल्लिंगं प्रत्यक्षं यस्य नो भवेत् ।।\nस तल्लिंगे तथा स्थूले कल्पयेच्च न चान्यथा ।। ५३ ।।\nज्ञानिनां सूक्ष्मममलं भावात्प्रत्यक्षमव्ययम् ।।\nयथा स्थूलमयुक्तानामुत्कृष्टादौ प्रकल्पितम् ।। ५४ ।।\nअहो विचारतो नास्ति ह्यन्यत्तत्वार्थवादिनः ।।\nनिष्कलं सकलं चित्ते सर्वं शिवमयं जगत् ।। ५५ ।।\nएवं ज्ञानविमुक्तानां नास्ति दोष विकल्पना ।।\nविधिश्चैव तथा नास्ति विहिताविहिते तथा ।। ५६ ।।\nयथा जलेषु कमलं सलिलैर्नावलिप्यते ।।\nतथा ज्ञानी गृहे तिष्ठन्कर्मणा नावबध्यते ।। ५७ ।।\nइति ज्ञानं समुत्पन्नं यावन्नैव नरस्य वै ।।\nतावच्च कर्मणा देवं शिवमाराधयेन्नरः ।। ५८ ।।\nप्रत्ययार्थं च जगतामेकस्थोऽपि दिवाकरः।।\nएकोऽपि बहुधा दृष्टो जलाधारादिवस्तुषु ।। ५९ ।।\nदृश्यते श्रूयते लोके यद्यत्सदसदात्मकम् ।।\nतत्तत्सर्वं सुरा वित्त परं ब्रह्म शिवात्मकम् ।। 2.1.12.६० ।।\nभेदो जलानां लोकेऽस्मिन्प्रतिभावे विचारतः ।।\nएवमाहुस्तथा चान्ये सर्वे वेदार्थतत्त्वगाः ।।६१।।\nहृदि संसारिणः साक्षात्सकलः परमेश्वरः ।।\nइति विज्ञानयुक्तस्य किं तस्य प्रतिमादिभिः।।६२ऽ।।\nइति विज्ञानहीनस्य प्रतिमाकल्पना शुभा ।।\nपदमुच्चैस्समारोढुं पुंसो ह्यालम्बनं स्मृतम् ।। ६३ ।।\nआलम्बनं विना तस्य पदमुच्चैः सुदुष्करम् ।।\nनिर्गुणप्राप्तये नॄणां प्रतिमालम्बनं स्मृतम् ।। ६४ ।।\nसगुणानिर्गुणा प्राप्तिर्भवती सुनिश्चितम् ।।\nएवं च सर्वदेवानां प्रतिमा प्रत्ययावहा ।।६५।।\nदेवश्चायं महीयान्वै तस्यार्थे पूजनं त्विदम् ।।\nगंधचन्दनपुष्पादि किमर्थं प्रतिमां विना ।।६६।।\nतावच्च प्रतिमा पूज्य यावद्विज्ञानसंभवः ।।\nज्ञानाभावेन पूज्येत पतनं तस्य निश्चितम् ।। ६७ ।।\nएवस्मात्कारणाद्विप्राः श्रूयतां परमार्थतः।।\nस्वजात्युक्तं तु यत्कर्म कर्तव्यं तत्प्रयत्नतः ।। ६८ ।।\nयत्र यत्र यथा भक्तिः कर्तव्यं पूजनादिकम् ।।\nविना पूजनदानादि पातकं न च दूरतः ।।६९।।\nयावच्च पातकं देहे तावत्सिद्धिर्न जायते ।।\nगते च पातके तस्य सर्वं च सफलं भवेत् ।।2.1.12.७०।।\nतथा च मलिने वस्त्रे रंगः शुभतरो न हि ।।\nक्षालने हि कृते शुद्धे सर्वो रंगः प्रसज्जते ।। ७१ ।।\nतथा च निर्मले देहे देवानां सम्यगर्चया ।।\nज्ञानरंगः प्रजायेत तदा विज्ञानसंभवः ।। ७२ ।।\nविज्ञानस्य च सन्मूलं भक्तिरव्यभिचारिणी ।।\nज्ञानस्यापि च सन्मूलं भक्तिरेवाऽभिधीयते ।। ७३ ।।\nभक्तेर्मूलं तु सत्कर्म स्वेष्टदेवादिपूजनम् ।।\nतन्मूलं सद्गुरुः प्रोक्तस्तन्मूलं संगतिः सताम् ।। ७४ ।'\nसंगत्या गुरुराप्येत गुरोर्मंत्रादि पूजनम् ।।\nपूजनाज्जायते भक्तिर्भक्त्या ज्ञानं प्रजायते ।।७४।।।\nविज्ञानं जायते ज्ञानात्परब्रह्मप्रकाशकम् ।।\nविज्ञानं च यदा जातं तदा भेदो निवर्तते ।।७६।।\nभेदे निवृत्ते सकले द्वंद्वदुःखविहीनता ।।\nद्वंद्वदुःखविहीनस्तु शिवरूपो भवत्यसौ ।।७७।।\nद्वंद्वाप्राप्तौ न जायेतां सुखदुःखे विजानतः ।।\nविहिताविहिते तस्य न स्यातां च सुरर्षयः ।। ७८ ।।\nईदृशो विरलो लोके गृहाश्रमविवर्जितः ।।\nयदि लोके भवत्यस्मिन्दर्शनात्पापहारकः ।।७९।।\nतीर्थानि श्लाघयंतीह तादृशं ज्ञानवित्तमम् ।।\nदेवाश्च मुनयस्सर्वे परब्रह्मात्मकं शिवम् ।।2.1.12.८०।।\nतादृशानि न तीर्थानि न देवा मृच्छिलामयाः ।।\nते पुनंत्युरुकालेन विज्ञानी दर्शनादपि ।।८१।।\nयावद्गृहाश्रमे तिष्ठेत्तावदाकारपूजनम् ।।\nकुर्याच्छ्रेष्ठस्य सप्रीत्या सुरेषु खलु पंचसु ।। ८२ ।।\nअथवा च शिवः पूज्यो मूलमेकं विशिष्यते ।।\nमूले सिक्ते तथा शाखास्तृप्तास्सत्यखिलास्सुराः।। ८३ ।।\nशाखासु च सुतृप्तासु मूलं तृप्तं न कर्हिचित् ।।\nएवं सर्वेषु तृप्तेषु सुरेषु मुनिसत्तमाः ।।८४।।\nसर्वथा शिवतृप्तिर्नो विज्ञेया सूक्ष्मबुद्धिभिः ।।\nशिवे च पूजिते देवाः पूजितास्सर्व एव हि।।८५।।\nतस्माच्च पूजयेद्देवं शंकरं लोकशंकरम् ।।\nसर्वकामफलावाप्त्यै सर्वभूतहिते रतः ।। ८६ ।।\nइति श्रीशिवमहापुराणे द्वितीयायां रुद्र संहितायां प्रथमखण्डे सृष्ट्युपाख्याने पूजाविधिवर्णने सारासारविचारवर्णनो नाम द्वादशोऽध्यायः ।। १२ ।।"
  }
]
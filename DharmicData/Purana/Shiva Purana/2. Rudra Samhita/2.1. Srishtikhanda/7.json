[
  {
    "text": "ब्रह्मोवाच ।।\nसुप्ते नारायणे देवे नाभौ पंकजमुत्तमम् ।।\nआविर्बभूव सहसा बहव संकरेच्छया ।।१।।\nअनंतयष्टिकायुक्तं कर्णिकारसमप्रभम् ।।\nअनंतयोजनायाममनंतोच्छ्रायसंयुतम्।।२।।\nकोटिसूर्यप्रतीकाशं सुंदर वचxसंयुतम् ।।\nअत्यद्भुतं महारम्यं दर्शनीयमनुत्तमम् ।। ३ ।।\nकृत्वा यत्नं पूर्ववत्स शंकरः परमेश्वरः ।।\nदक्षिणांगान्निजान्मां कैसाशीxश्शंभुरजीजनत् ।। ४ ।।\nस मायामोहितं कृत्वा मां महेशो द्रुतं मुने ।।\nतन्नाभिपंकजादाविर्भावयामास लीलया ।। ९ ।।\nएष पद्मात्ततो जज्ञे पुत्रोऽहं हेमगर्भकः ।।\nचतुर्मुखो रक्तवर्णस्त्रिपुड्रांकितमस्तकः ।। ६ ।।\nतन्मायामोहितश्चाहं नाविदं कमल विना ।।\nस्वदेहजनकं तात पितरं ज्ञानदुर्बलः ।। ७ ।।\nकोहं वा कुत आयातः किं कार्य तु मदीयकम् ।।\nकस्य पुत्रोऽहमुत्पन्नः केनैव निर्मितोऽधुना ।। ८ ।।\nइति संशयमापन्नं बुद्धिर्मां समपद्यत ।।\nकिमर्थं मोहमायामि तज्ज्ञानं सुकरं खलु ।। ९ ।।\nएतत्कमलपुष्पस्य पत्रारोहस्थलं ह्यधः ।।\nमत्कर्ता च स वै तत्र भविष्यति न संशयः ।।2.1.7.१०।।\nइति बुद्धिं समास्थाय कमलादवरोहयन् ।।\nनाले नालेगतस्तत्र वर्षाणां शतकं मुने ।।१ १।।\nन लब्धं तु मया तत्र कमलस्थानमुत्तमम् ।।\nसंशयं च पुनः प्राप्तः कमले गन्तुमुत्सुकः ।। १२ ।।\nआरुरोहाथ कमलं नालमार्गेण वै मुने ।।\nकुड्मलं कमलस्याथ लब्धवान्न विमोहिताः ।।१३।।\nनालमार्गेण भ्रमतो गतं वर्षशतं पुनः ।।\nक्षणमात्र तदा तत्र ततस्तिष्ठन्विमोहितः ।।१४।।\nतदा वाणी समुत्पन्ना तपेति परमा शुभा ।।\nशिवेच्छया परा व्योम्नो मोहविध्वंसिनी मुने ।।१५।।\nतच्छ्रुत्वा व्योमवचनं द्वादशाब्दं प्रयत्नतः ।।\nपुनस्तप्तं तपो घोरं द्रष्टुं स्वजनकं तदा।।१६।।\nतदा हि भगवान्विष्णुश्चतुर्बाहुस्सुलोचनः ।।\nमय्येवानुग्रहं कर्तुं द्रुतमाविर्बभूव ह ।।१७।।\nशंखचक्रायुधकरो गदापद्मधरः परः ।।\nघनश्यामलसर्वांगः पीताम्बरधरः परः ।। १८ ।।\nमुकुटादिमहाभूषः प्रसन्नमुखपंकजः ।।\nकोटिकंदर्पसंकाशस्सन्दष्टो मोहितेन सः ।। १९ ।।\nतद्दृष्ट्वा सुन्दरं रूपं विस्मयं परमं गतः ।।\nकालाभं कांचनाभं च सर्वात्मानं चतुर्भुजम् ।। 2.1.7.२० ।।\nतथाभूतमहं दृष्ट्वा सदसन्मयमात्मना ।।\nनारायणं महाबाहु हर्षितो ह्यभवं तदा ।। २१ ।।\nमायया मोहितश्शम्भोस्तदा लीलात्मनः प्रभोः ।।\nअविज्ञाय स्वजनकं तमवोचं प्रहर्षितः ।। २२ ।।\nब्रह्मोवाच ।।\nकस्त्वं वदेति हस्तेन समुत्थाप्य सनातनम् ।।\nतदा हस्तप्रहारेण तीव्रेण सुदृढेन तु ।। २३ ।।\nप्रबुद्ध्योत्थाय शयनात्समासीनः क्षणं वशी ।।\nददर्श निद्राविक्लिन्ननीरजामललोचनः ।।२४।।\nमामत्र संस्थितं भासाध्यासितो भगवान्हरिः ।।\nआह चोत्थाय ब्रह्माणं हसन्मां मधुरं सकृत् ।। २५ ।।\nविष्णुरुवाच ।।\nस्वागतं स्वागतं वत्स पितामह महाद्युते ।।\nनिर्भयो भव दास्येऽहं सर्वान्कामान्न संशयः ।। २६ ।।\nतस्य तद्वचनं श्रुत्वा स्मितपूर्वं सुरर्षभः ।।\nरजसा बद्धवैरश्च तमवोचं जनार्दनम् ।। २७ ।।\nब्रह्मोवाच ।।\nभाषसे वत्स वत्सेति सर्वसंहारकारणम् ।।\nमामिहाति स्मितं कृत्वा गुरुश्शिष्यमिवानघ ।। २८ ।।\nकर्तारं जगतां साक्षात्प्रकृतेश्च प्रवर्तकम् ।।\nसनातनमजं विष्णुं विरिंचिं विष्णुसंभवम् ।। २९ ।।\nविश्वात्मानं विधातारं धातारम्पंकजेक्षणम् ।।\nकिमर्थं भाषसे मोहाद्वक्तुमर्हसि सत्वरम् ।। 2.1.7.३० ।।\nवेदो मां वक्ति नियमात्स्वयंभुवमजं विभुम् ।।\nपितामहं स्वराजं च परमेष्ठिनमुत्तमम् ।। ३१ ।।\nइत्याकर्ण्य हरिर्वाक्यं मम क्रुद्धो रमापतिः ।।\nसोऽपि मामाह जाने त्वां कर्तारमिति लोकतः ।। ३२ ।।\nविष्णुरुवाच ।। ।।\nकर्तुं धर्त्तुं भवानंगादवतीर्णो ममाव्ययात् ।।\nविस्मृतोऽसि जगन्नाथं नारायणमनामयम्।।३३।।\nपुरुषं परमात्मानं पुरुहूतं पुरुष्टुतम् ।।\nविष्णुमच्युतमीशानं विश्वस्य प्रभवोद्भवम्।।३४।।\nनारायणं महाबाहुं सर्वव्याप कमीश्वरम् ।।\nमन्नाभिपद्मतस्त्वं हि प्रसूतो नात्र संशयः ।। ३५ ।।\nतवापराधो नास्त्यत्र त्वयि मायाकृतं मम ।।\nशृणु सत्यं चतुर्वक्त्र सर्वदेवेश्वरो ह्यहम् ।।३६।।\nकर्ता हर्ता च भर्ता च न मयास्तिसमो विभुः ।।\nअहमेव परं ब्रह्म परं तत्त्वं पितामह।।३७।।\nअहमेव परं ज्योतिः परमात्मा त्वहं विभुः ।।\nअद्य दृष्टं श्रुतं सर्वं जगत्यस्मिँश्चराचरम् ।। ३८ ।।\nतत्तद्विद्धि चतुर्वक्त्र सर्वं मन्मयमित्यथ ।।\nमया सृष्टं पुरा व्यक्तं चतुर्विंशतितत्त्वकम्।। ३९ ।।\nनित्यं तेष्वणवो बद्धास्सृष्टक्रोधभयादयः ।।\nप्रभावाच्च भवानंगान्यनेकानीह लीलया ।। 2.1.7.४० ।।\nसृष्टा बुद्धिर्मया तस्यामहंकारस्त्रिधा ततः ।।\nतन्मात्रं पंकजं तस्मान्मनोदेहेन्द्रियाणि च ।।४१।।\nआकाशादीनि भूतानि भौतिकानि च लीलया ।।\nइति बुद्ध्वा प्रजानाथ शरणं व्रज मे विधे ।।४२।।\nअहं त्वां सर्वदुःखेभ्यो रक्षिष्यामि न संशयः ।।\nब्रह्मोवाच ।।\nइति श्रुत्वा वचस्तस्य ब्रह्मा क्रोधसमन्वितः ।।\nको वा त्वमिति संभर्त्स्माब्रुवं मायाविमोहितः ।। ४३ ।।।\nकिमर्थं भाषसे भूरि वह्वनर्थकरं वचः ।।\nनेश्वरस्त्वं परब्रह्म कश्चित्कर्ता भवेत्तव ।।४४।।\nमायया मोहितश्चाहं युद्धं चक्रे सुदारुणम् ।।\nहरिणा तेन वै सार्द्धं शंकरस्य महाप्रभोः ।। ४५ ।।\nएवं मम हरेश्चासीत्संगरो रोमहर्षणः ।।\nप्रलयार्णवमध्ये तु रजसा बद्धवैरयोः ।। ४६ ।।\nएतस्मिन्नंतरे लिंगमभवच्चावयोः पुरः।।\nविवादशमनार्थं हि प्रबोधार्थं तथाऽऽवयोः ।।४७।।\nज्लामालासहस्राढ्यं कालानलशतोपमम्।।\nक्षयवृद्धि विनिर्मुक्तमादिमध्यांतवर्जितम्।।४८।।\nअनौपम्यमनिर्देश्यमव्यक्तं विश्वसंभवम् ।।\nतस्य ज्वालासहस्रेण मोहितो भगवान्हरिः।।४९।।\nमोहितं चाह मामत्र किमर्थं स्पर्द्धसेऽधुना ।।\nआगतस्तु तृतीयोऽत्र तिष्ठतां युद्धमावयोः ।। 2.1.7.५० ।।\nकुत एवात्र संभूतः परीक्षावो ऽग्निसंभवम् ।।\nअधो गमिष्याम्यनलस्तंभस्यानुपमस्य च ।।५१।।\nपरीक्षार्थं प्रजानाथ तस्य वै वायुवेगतः ।।\nभवानूर्द्ध्वं प्रयत्नेन गंतुमर्हति सत्वरम् ।। ५२ ।।\nब्रह्मोवाच ।।\nएवं व्याहृत्य विश्वात्मा स्वरूपमकरोत्तदा ।।\nवाराहमहप्याशु हंसत्वं प्राप्तवान्मुने ।। ।। ५३ ।।\nतदा प्रभृति मामाहुर्हंसहंसो विराडिति ।।\nहंसहंसेति यो ब्रूयात्स हंसोऽथ भविष्यति ।। ५४ ।।\nसुश्वे ह्यनलप्रख्यो विश्वतः पक्षसंयुतः ।।\nमनोनिलजवो भूत्वा गत्वोर्द्ध्वं चोर्द्ध्वतः पुरा ।।५५।।\nनारायणोऽपि विश्वात्मा सुश्वेतो ह्यभवत्तदा।।\nदश योजनविस्तीर्णं शतयोजनमायतम् ।।५६।।\nमेरुपर्वतवर्ष्माणं गौरतीक्ष्णोग्रदंष्ट्रिणम् ।।\nकालादित्यसमाभासं दीर्घघोणं महास्वनम् ।। ५७ ।।\nह्रस्वपादं विचित्रांगं जैत्रं दृढमनौपमम् ।।\nवाराहाकारमास्थाय गतवांस्तदधौ जवात् ।। ५८ ।।\nएवम्बर्षसहस्रं च चरन्विष्णुरधो गतः ।।\nतथाप्रभृति लोकेषु श्वेतवाराहसंज्ञकः ।।५९।।\nकल्पो बभूव देवर्षे नराणां कालसंज्ञकः ।।\nबभ्राम बहुधा विष्णुः प्रभविष्णुरधोगतः ।। 2.1.7.६० ।।\nनापश्यदल्पमप्यस्य मूलं लिंगस्य सूकरः ।।\nतावत्कालं गतश्चोर्द्ध्वमहमप्यरिसूदन ।।६१।।\nसत्वरं सर्वयत्नेन तस्यान्तं ज्ञातुमिच्छया ।।\nश्रान्तो न दृष्ट्वा तस्यांतमहं कालादधोगतः ।।६२।।\nतथैव भगवान्विष्णुश्चांतं कमललोचनः ।।\nसर्वदेवनिभस्तूर्णमुत्थितस्स महावपुः ।। ६३ ।।\nसमागतो मया सार्द्धं प्रणिपत्य भवं मुहुः ।।\nमायया मोहितश्शंभोस्तस्थौ संविग्नमानसः ।। ६४ ।।\nपृष्ठतः पार्श्वतश्चैव ह्यग्रतः परमेश्वरम् ।।\nप्रणिपत्य मया सार्द्धं सस्मार किमिदं त्विति ।।६५।।\nअनिर्देश्यं च तद्रूपमनाम कर्मवर्जितम् ।।\nअलिंगं लिंगतां प्राप्तं ध्यानमार्गेप्यगोचरम् ।।६६।।\nस्वस्थं चित्तं तदा कृत्वा नमस्कार परायणो ।।\nबभूवतुरुभावावामहं हरिरपि ध्रुवम्।।६७।।\nजानीवो न हि ते रूपं योऽसियोऽसि महाप्रभो ।।\nनमोऽस्तु ते महेशान रूपं दर्शय नौ त्वरन् ।।६८।।\nएवं शरच्छतान्यासन्नमस्कारं प्रकुर्वतोः ।।\nआवयोर्मुनिशार्दूल मदमास्थितयोस्तदा ।।६९।।\nइति श्रीशिवमहापुराणे द्वितीयायां रुद्रसं हितायां प्रथमखंडे विष्णुब्रह्मविवादवर्णनोनाम सप्तमोऽध्यायः।।७।।"
  }
]
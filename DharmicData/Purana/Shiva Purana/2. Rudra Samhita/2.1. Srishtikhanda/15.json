[
  {
    "text": "नारद उवाच ।।\nविधे विधे महाभाग धन्यस्त्वं सुरसत्तम ।।\nश्राविताद्याद्भुता शैवकथा परमपावनी ।। १ ।।\nतत्राद्भुता महादिव्या लिंगोत्पत्तिः श्रुता शुभा ।।\nश्रुत्वा यस्याः प्रभावं च दुःखनाशो भवेदिह ।। २ ।।\nअनंतरं च यज्जातं माहात्म्यं चरितं तथा ।।\nसृष्टेश्चैव प्रकारं च कथय त्वं विशेषतः ।। ३ ।।\nब्रह्मोवाच ।।\nसम्यक् पृष्टे च भवता यज्जातं तदनंतरम् ।।\nकथयिष्यामि संक्षेपाद्यथा पूर्वं श्रुतं मया ।। ४ ।।\nअंतर्हिते तदा देवे शिवरूपे सनातने ।।\nअहं विष्णुश्च विप्रेन्द्र अधिकं सुखमाप्तवान् ।।५।।\nमया च विष्णुना रूपं हंसवाराहयोस्तदा ।।\nसंवृतं तु ततस्ताभ्यां लोकसर्गावनेच्छया ।।६।।\nनारद उवाच ।।\nविधे ब्रह्मन् महाप्राज्ञ संशयो हृदि मे महान् ।।\nकृपां कृत्वातुलां शीघ्रं तं नाशयितुमर्हसि ।। ७ ।।\nहंसवाराहयो रूपं युवाभ्यां च धृतं कथम् ।।\nअन्यद्रूपं विहायैव किमत्र वद कारणम् ।। ८ ।।\nसूत उवाच ।।\nइत्येतद्वचनं श्रुत्वा नारदस्य महात्मनः ।।\nस्मृत्वा शिवपदांभोजं ब्रह्मा सादरमब्रवीत् ।। ९ ।।\nब्रह्मोवाच ।।\nहंसस्य चोर्द्ध्वगमने गतिर्भवति निश्चला ।।\nतत्त्वातत्त्वविवेकोऽस्ति जलदुग्धविभागवत् ।। 2.1.15.१० ।।\nअज्ञानज्ञानयोस्तत्त्वं विवेचयति हंसकः।।\nहंसरूपं धृतं तेन ब्रह्मणा सृष्टिकारिणा ।। ११ ।।\nविवेको नैव लब्धश्च यतो हंसो व्यलीयत ।।\nशिवस्वरूपतत्त्वस्य ज्योतिरूपस्य नारद ।। १२ ।।\nसृष्टिप्रवृत्तिकामस्य कथं ज्ञानं प्रजायते ।।\nयतो लब्धो विवेकोऽपि न मया हंसरूपिणा ।। १३ ।।\nगमनेऽधो वराहस्य गतिर्भवति निश्चला ।।\nधृतं वाराहरूपं हि विष्णुना वनचारिणा ।। १४ ।।\nअथवा भवकल्पार्थं तद्रूपं हि प्रकल्पितम् ।।\nविष्णुना च वराहस्य भुवनावनकारिणा ।। १५ ।।\nयद्दिनं हि समारभ्य तद्रूपं धृतवान्हरिः ।।\nतद्दिनं प्रति कल्पोऽसौ कल्पो वाराहसंज्ञकः ।। १६ ।।\nतदिच्छा वा यदा जाता ताभ्यां रूपं हि धारणे ।।\nतद्दिनं प्रतिकल्पोऽसौ कल्पो वाराहसंज्ञक् ।। १७ ।।\nइति प्रश्नोत्तरं दत्तं प्रस्तुतं शृणु नारद ।।\nस्मृत्वा शिवपदांभोजं वक्ष्ये सृष्टिविधिं मुने ।। १८ ।।\nअंतर्हिते महादेवे त्वहं लोकपितामहः ।।\nतदीयं वचनं कर्तुमध्यायन्ध्यानतत्परः ।। १९ ।।\nनमस्कृत्य तदा शंभुं ज्ञानं प्राप्य हरेस्तदा ।।\nआनंदं परमं गत्वा सृष्टिं कर्तुं मनो दधे ।। 2.1.15.२० ।।\nविष्णुश्चापि तदा तत्र प्रणिपत्य सदाशिवम् ।।\nउपदिश्य च मां तात ह्यंतर्धानमुपागतः ।। २१ ।।\nब्रह्माण्डाच्च बहिर्गत्वा प्राप्य शम्भोरनुग्रहम् ।।\nवैकुंठनगरं गत्वा तत्रोवास हरिस्सदा ।। २२ ।।\nअहं स्मृत्वा शिवं तत्र विष्णुं वै सृष्टिकाम्यया ।।\nपूर्वं सृष्टं जलं यच्च तत्रांजलिमुदाक्षिपम् ।।२३।।\nअतोऽण्डमभवत्तत्र चतुर्विंशतिसंज्ञ कम् ।।\nविराड्रूपमभूद्विप्र जलरूपमपश्यतः ।। २४ ।।\nततस्संशयमापन्नस्तपस्तेपे सुदारुणम् ।।\nद्वादशाब्दमहं तत्र विष्णुध्यानपरायणः ।। २५ ।।\nतस्मिंश्च समये तात प्रादुर्भूतो हरिस्स्वयम् ।।\nमामुवाच महाप्रीत्या मदंगं संस्पृशन्मुदा ।। २६ ।।\n।। विष्णुरुवाच ।। ।।\nवरं ब्रूहि प्रसन्नोऽस्मि नादेयो विद्यते तव ।।\nब्रह्मञ्छंभुप्रसादेन सर्वं दातुं समर्थकः ।। २७ ।।\nब्रह्मोवाच ।। ।।\nयुक्तमेतन्महाभाग दत्तोऽहं शंभुना च ते ।।\nतदुक्तं याचते मेऽद्य देहि विष्णो नमोऽस्तु ते ।। २८ ।।\nविराड्रूपमिदं ह्यंडं चतुर्विंशतिसंज्ञकम् ।।\nन चैतन्यं भवत्यादौ जडीभूतं प्रदृश्यते ।। २९ ।।\nप्रादुर्भूतो भवानद्य शिवानुग्रहतो हरे ।।\nप्राप्तं शंकरसंभूत्या ह्यण्डं चैतन्यमावह ।। 2.1.15.३० ।।\nइत्युक्ते च महाविष्णुश्शंभोराज्ञापरायणः ।।\nअनंतरूपमास्थाय प्रविवेश तदंडकम् ।। ।। ३१ ।।\nसहस्रशीर्षा पुरुषस्सहस्राक्षः सहस्रपात् ।।\nस भूमिं सर्वतस्पृत्वा तदण्डं व्याप्तवानिति ।। ३२ ।।\nप्रविष्टे विष्णुना तस्मिन्नण्डे सम्यक्स्तुतेन मे ।।\nसचेतनमभूदण्डं चतुर्विंशतिसंज्ञकम् ।। ३३ ।।\nपातालादि समारभ्य सप्तलोकाधिपः स्वयम् ।।\nराजते स्म हरिस्तत्र वैराजः पुरुषः प्रभुः ।। ३४ ।।\nकैलासनगरं रम्यं सर्वोपरि विराजितम् ।।\nनिवासार्थं निजस्यैव पंचवक्त्र श्चकार ह ।।३५।।\nब्रह्मांडस्य तथा नाशे वैकुण्ठस्य च तस्य च ।।\nकदाचिदेव देवर्षे नाशो नास्ति तयोरिह ।। ३६ ।।\nसत्यं पदमुपाश्रित्य स्थितोऽहं मुनिसत्तम ।।\nसृष्टिकामोऽभवं तात महादेवाज्ञया ह्यहम् ।।३७।।\nसिसृक्षोरथ मे प्रादुरभवत्पापसर्गकः।\nअविद्यापंचकस्तात बुद्धिपूर्वस्तमोपमः ।। ३८ ।।\nततः प्रसन्नचित्तोऽहमसृजं स्थावराभिधम् ।।\nमुख्यसर्गं च निस्संगमध्यायं शंभुशासनात् ।। ३९ ।।\nतं दृष्ट्वा मे सिसृक्षोश्च ज्ञात्वा साधकमात्मनः ।।\nसर्गोऽवर्तत दुःखाढ्यस्तिर्यक्स्रोता न साधकः ।। 2.1.15.४० ।।\nतं चासाधकमाज्ञाय पुनश्चिंतयतश्च मे ।।\nअभवत्सात्त्विकस्सर्ग ऊर्ध्वस्रोता इति द्रुतम् ।। ४१ ।।\nदेवसर्गः प्रतिख्यातस्सत्योऽतीव सुखावहः ।।\nतमप्यसाधकं मत्वाऽचिंतयं प्रभुमात्मनः ।। ४२ ।।\nप्रादुरासीत्ततस्सर्गो राजसः शंकराज्ञया ।।\nअवाक्स्रोता इति ख्यातो मानुषः परसाधकः ।। ४३ ।।\nमहादेवाज्ञया सर्गस्ततो भूतादिकोऽभवत् ।।\nइति पंचविधा सृष्टिः प्रवृत्ता वै कृता मया ।। ४४ ।।\nत्रयस्सर्गाः प्रकृत्याश्च ब्रह्मणः परिकीर्तिताः ।।\nतत्राद्यो महतस्सर्गो द्वितीयः सूक्ष्मभौतिकः ।।४५।।\nवैकारिकस्तृतीयश्च इत्येते प्रकृतास्त्रयः ।।\nएवं चाष्टविधास्सर्गाः प्रकृतेर्वेकृतैः सह ।।४६।।\nकौमारो नवमः प्रोक्तः प्राकृतो वैकृतश्च सः ।।\nएषामवांतरो भेदो मया वक्तुं न शक्यते ।। ४७ ।।\nअल्पत्वादुपयोगस्य वच्मि सर्गं द्विजात्मकम् ।।\nकौमारः सनकादीनां यत्र सर्गो महानभूत् ।। ४८ ।।\nसनकाद्याः सुता मे हि मानसा ब्रह्मसंमिताः ।।\nमहावैराग्यसंपन्ना अभवन्पंच सुव्रताः ।। ४९ ।।\nमयाज्ञप्ता अपि च ते संसारविमुखा बुधाः ।।\nशिवध्यानैकमनसो न सृष्टौ चक्रिरे मतिम् ।। 2.1.15.५० ।।\nप्रत्युत्तरं च तदनु श्रुत्वाहं मुनिसत्तम ।।\nअकार्षं क्रोधमत्युग्रं मोहमाप्तश्च नारद ।।५१।।\nकुद्धस्य मोहितस्याथ विह्वलस्य मुने मम ।।\nक्रोधेन खलु नेत्राभ्यां प्रापतन्नश्रुबिंदवः ।। ।।५२।।\nतस्मिन्नवसरे तत्र स्मृतेन मनसा मया ।।\nप्रबोधितोहं त्वरितमागतेना हि विष्णुना ।।५३।।\nतपः कुरु शिवस्येति हरिणा शिक्षितोऽप्यहम् ।।\nतपोकारी महद्घोरं परमं मुनिसत्तम ।। ५४ ।।\nतपस्यतश्च सृष्ट्यर्थं भ्रुवोर्घ्राणस्य मध्यतः ।।\nअविमुक्ताभिधाद्देशात्स्वकीयान्मे विशेषतः ।। ५५।।\nत्रिमूर्तीनां महेशस्य प्रादुरासीद्घृणानिधिः ।।\nआर्द्धनारीश्वरो भूत्वा पूर्णाशस्सकलेश्वरः ।। ५६ ।।\nतमजं शंकरं साक्षात्तेजोराशिमुमापतिम् ।।\nसर्वज्ञं सर्वकर्तारं नीललोहितसंज्ञकम् ।। ५७ ।।\nदृष्ट्वा नत्वा महाभक्त्या स्तुत्वाहं तु प्रहर्षितः ।।\nअवोचं देवदेवेशं सृज त्वं विविधाः प्रजाः।।५८।।\nश्रुत्वा मम वचस्सोथ देवदेवो महेश्वरः ।।\nससर्ज स्वात्मनस्तुल्यान्रुद्रो रुद्रगणान्बहून ।। ५९ ।।\nअवोचं पुनरेवेशं महारुद्रं महेश्वरम् ।।\nजन्ममृत्युभयाविष्टास्सृज देव प्रजा इति ।। 2.1.15.६० ।।\nएवं श्रुत्वा महादेवो मद्वचः करुणानिधिः ।।\nप्रहस्योवाच मां सद्यः प्रहस्य मुनिसत्तम ।।६१ ।।\nमहादेव उवाच ।।\nजन्ममृत्युभयाविष्टा नाहं स्रक्ष्ये प्रजा विधे ।।\nअशोभनाः कर्मवशा विमग्ना दुःखवारिधौ ।। ६२ ।।\nअहं दुःखोदधौ मग्ना उद्धरिष्यामि च प्रजाः ।।\nसम्यक्ज्ञानप्रदानेन गुरुमूर्तिपरिग्रहः ।। ६३ ।।\nत्वमेव सृज दुःखाढ्याः प्रजास्सर्वाः प्रजापते ।।\nमदाज्ञया न बद्धस्त्वं मायया संभविष्यसि ।। ६४ ।।\nब्रह्मोवाच ।।\nइत्युक्त्वा मां स भगवान्सुश्रीमान्नीललोहितः ।।\nसगणः पश्यतो मे हि द्रुतमंतर्दधे हरः ।।६५।।"
  }
]
[
  {
    "text": "ब्रह्मोवाच ।।\nअथाकर्ण्य नुर्तिविष्णुकृतां स्वस्य महेश्वरः ।।\nप्रादुर्बभूव सुप्रीतस्सवामं करुणानिधिः ।। १ ।।\nपंचवक्त्रस्त्रिनयनो भालचन्द्रो जटाधरः ।।\nगौरवर्णो विशालाक्षो भस्मोद्धूलितविग्रहः ।। २ ।।\nदशबाहुर्नीलगल सर्वाभरणभूषितः ।।\nसर्वांगसुन्दरो भस्मत्रिपुण्ड्रांकितमस्तकः ।। ३ ।।\nतं दृष्ट्वा तादृशं देवं सवामं परमेश्वरम् ।।\nतुष्टाव पुनरिष्टाभिर्वाग्भिर्विष्णुर्मया सह ।। ४ ।।\nनिगमं श्वासरूपेण ददौ तस्मै ततो हरः ।।\nविष्णवे च प्रसन्नात्मा महेशः करुणाकरः ।। ५ ।।\nततो ज्ञानमदात्तस्मै हरये परमात्मने ।।\nपरमात्मा पुनर्मह्यं दत्तवान्कृपया मुने ।। ६ ।।\nसंप्राप्य निगमं विष्णुः पप्रच्छ पुनरेव तम् ।।\nकृतार्थस्सांजलिर्नत्वा मया सह महेश्वरम् ।। ७ ।।\nविष्णुरुवाच ।।\nकथं च तुष्यसे देव मया पूज्यः कथं प्रभो ।\nकथं ध्यानं प्रकर्तव्यं कथं व्रजसि वश्यताम् ।। ८ ।।\nकिं कर्तव्यं महादेव ह्यावाभ्यां तव शासनात् ।।\nसदासदाज्ञापय नौ प्रीत्यर्थं कुरु शंकर ।। ९ ।।\nएतत्सर्वं महाराज कृपां कृत्वाऽवयोः प्रभो ।।\nकथनीयं तथान्यच्च विज्ञाय स्वानुगौ शिव ।। 2.1.9.१० ।।\nब्रह्मोवाच।।\nइत्येतद्वचनं श्रुत्वा प्रसन्नो भगवान्हरः ।।\nउवाच वचनं प्रीत्या सुप्रसन्नः कृपानिधिः ।। ११ ।।\nश्रीशिव उवाच ।।\nभक्त्या च भवतोर्नूनं प्रीतोहं सुरसत्तमौ ।।\nपश्यतं मां महादेवं भयं सर्वं विमुंचताम् ।। १२ ।।\nमम लिंगं सदा पूज्य ध्येयं चैतादृशं मम ।।\nइदानीं दृश्यते यद्वत्तथा कार्यं प्रयत्नतः ।। १३ ।।\nपूजितो लिंगरूपेण प्रसन्नो विविधं फलम् ।।\nदास्यामि सर्वलोकेभ्यो मनोभीष्टान्यनेकशः ।। १४ ।।\nयदा दुःखं भवेत्तत्र युवयोस्सुरसत्तमौ ।।\nपूजिते मम लिंगे च तदा स्याद्दुःखनाशनम् ।। १५ ।।\nयुवां प्रसूतौ प्रकृतेर्मदीयाया महाबलौ ।।\nगात्राभ्यां सव्यसव्याभ्यां मम सर्वेश्वरस्य हि ।। १६ ।।\nअयं मे दक्षिणात्पार्श्वाद्ब्रह्मा लोकपितामहः ।।\nवामपार्श्वाच्च विष्णुस्त्वं समुत्पन्नः परात्मनः ।। १७ ।।\nप्रीतोहं युवयोस्सम्यग्वरं दद्यां यथेप्सितम् ।।\nमयि भक्तिर्दृढा भूयाद्युवयोरभ्यनुज्ञया ।। १८ ।।\nपार्थिवीं चैव मन्मूर्तिं विधाय कुरुतं युवाम् ।।\nसेवां च विविधां प्राज्ञौ कृत्वा सुखमवाप्स्यथ ।। १९ ।।\nब्रह्मन्सृष्टिं कुरु त्वं हि मदाज्ञापरिपालकः ।।\nवत्स वत्स हरे त्वं च पालयैवं चराचरम् ।। 2.1.9.२० ।।\nब्रह्मोवाच ।।\nइत्युक्त्वा नौ प्रभुरताभ्यां पूजाविधिमदाच्छुभाम् ।।\nयेनैव पूजितश्शंभुः फलं यच्छत्यनेकशः ।। २१ ।।\nब्रह्मोवाच ।।\nइत्याकर्ण्य वचश्शंभोर्मया च सहितो हरिः ।।\nप्रत्युवाच महेशानं प्रणिपत्य कृतांजलिः ।। २२ ।।\nविष्णुरुवाच ।।\nयदि प्रीतिः समुत्पन्ना यदि देयो वरश्च नौ ।।\nभक्तिर्भवतु नौ नित्यं त्वयि चाव्यभिचारिणी ।। २३ ।।\nत्वमप्यवतरस्वाद्य लीलया निर्गुणोपि हि ।।\nसहायं कुरु नौ तात त्वं परः परमेश्वरः ।। २४ ।।\nआवयोर्देवदेवेश विवादमपि शोभनम् ।।\nइहागतो भवान्यस्माद्विवादशमनाय नौ ।। २५ ।।\nब्रह्मोवाच ।।\nतस्य तद्वचनं श्रुत्वा पुनः प्राह हरो हरिम् ।।\nप्रणिपत्य स्थितं मूर्ध्ना कृतांजलिपुटः स्वयम् ।।२६।।\nश्रीमहेश उवाच ।।\nप्रलयस्थितिसर्गाणां कर्ताहं सगुणोऽगुणः ।।\nपरब्रह्म निर्विकारी सच्चिदानंदलक्षणः ।। २७ ।।\nत्रिया भिन्नो ह्यहं विष्णो ब्रह्मविष्णुहराख्यया।।\nसर्गरक्षालयगुणैर्निष्कलोहं सदा हरे ।।२८।।\nस्तुतोऽहं यत्त्वया विष्णो ब्रह्मणा मेऽवतारणे।।\nप्रार्थनां तां करिष्यामि सत्यां यद्भक्तवत्सलः ।।२९।।\nमद्रूपं परमं ब्रह्मन्नीदृशं भवदंगतः ।।\nप्रकटीभविता लोके नाम्ना रुद्रः प्रकीर्तितः ।।2.1.9.३०।।\nमदंशात्तस्य सामर्थ्यं न्यूनं नैव भविष्यति ।।\nयोहं सोहं न भेदोस्ति पूजाविधिविधानतः ।।३१।।\nयथा च ज्योतिषस्संगाज्जलादेः स्पर्शता न वै ।।\nतथा ममागुणस्यापि संयोगाद्बन्धनं न हि ।। ३२ ।।\nशिवरूपं ममैतञ्च रुद्रोऽपि शिववत्तदा ।।\nन तत्र परभेदो वै कर्तव्यश्च महामुने ।। ३३ ।।\nवस्तुतो ह्येकरूपं हि द्विधा भिन्नं जगत्युत ।।\nअतो न भेदा विज्ञेयः शिवे रुद्रे कदाचन ।। ३४ ।।\nसुवर्णस्य तथैकस्य वस्तुत्वं नैव गच्छति ।।\nअलंकृतिकृते देव नामभेदो न वस्तुतः ।।३५।।\nतथैकस्या मृदो भेदो नानापात्रे न वस्तुतः।।\nकारणस्यैव कार्ये च सन्निधानं निदर्शनम् ।।३६।।\nज्ञातव्यं बुधवर्यैश्च निर्मलज्ञानिभिः सुरौ ।।\nएवं ज्ञात्वा भवभ्यां तु न दृश्यं भेदकार णम् ।।३७।।\nवस्तुवत्सर्वदृश्यं च शिवरूपम्मतम्मम ।।\nअहं भवानजश्चैव रुद्रो योऽयं भविष्यति।।३८।।\nएकरूपा न भेदस्तु भेदे वै बंधनं भवेत् ।।\nतथापि च मदीयं हि शिवरूपं सनातनम् ।।३९।।\nमूलीभूतं सदोक्तं च सत्यज्ञानमनंतकम्।।\nएवं ज्ञात्वा सदा ध्येयं मनसा चैव तत्त्वतः ।। 2.1.9.४० ।।\nश्रूयतां चैव भो ब्रह्मन्यद्गोप्यं कथ्यते मया ।।\nभवंतौ प्रकृतेर्यातौ नायं वै प्रकृतेः पुनः ।।४१।।\nमदाज्ञा जायते तत्र ब्रह्मणो भ्रुकुटेरहम्।।\nगुणेष्वपि यथा प्रोक्तस्तामसः प्रकृतो हरः ।।४२।।\nवैकारिकश्च विज्ञेयो योऽहंकार उदाहृतः ।।\nनामतो वस्तुतो नैव तामसः परिचक्ष्यते।।४३।।\nएतस्मात्कारणाद्ब्रह्मन्करणीयमिदं त्वया ।।\nसृष्टिकर्ता भव ब्रह्मन्सृष्टेश्च पालको हरिः ।।४४।।\nमदीयश्च तथांऽशो यो लयकर्ता भविष्यति ।।\nइयं या प्रकृतिर्देवी ह्युमाख्या परमेश्वरी ।।४५।।\nतस्यास्तु शक्तिर्वा देवी ब्रह्माणं सा भजिष्यति ।।\nअन्या शक्तिः पुनस्तत्र प्रकृतेः संभविष्यति ।।४६।।\nसमाश्रयिष्यति विष्णुं लक्ष्मीरूपेण सा तदा।।\nपुनश्च काली नाम्ना सा मदंशं प्राप्स्यति ध्रुवम् ।।४७।।\nज्योती रूपेण सा तत्र कार्यार्थे संभविष्यति ।।\nएवं देव्यास्तथा प्रोक्ताश्शक्तयः परमाश्शुभाः ।। ४८ ।।\nसृष्टिस्थितिलयानां हि कार्यं तासां क्रमाद्ध्रुवम् ।।\nएतस्याः प्रकृत्तेरंशा मत्प्रियायास्सुरौत्तम ।।४९।।\nत्वं च लक्ष्मीमुपाश्रित्य कार्यं कर्तुमिहार्हसि ।।\nब्रह्मंस्त्वं च गिरां देवीं प्रकृत्यंशामवाप्य च ।। 2.1.9.५० ।।\nसृष्टिकार्यं हृदा कर्तुम्मन्निदेशादिहार्हसि ।।\nअहं कालीं समाश्रित्य मत्प्रियांशां परात्पराम् ।। ५१ ।।\nरुद्ररूपेण प्रलयं करिष्ये कार्यमुत्तमम् ।।\nचतुर्वर्णमयं लोकं तत्सर्वैराश्रमै ध्रुवम् ।। ५२ ।।\nतदन्यैर्विविधैः कार्यैः कृत्वा सुखमवाप्स्यथः।।\nज्ञानविज्ञानसंयुक्तो लोकानां हितकारकः ।। ५३ ।।\nमुक्तिदोऽत्र भवानद्य भव लोके मदाज्ञया ।।\nमद्दर्शने फलं यद्वत्तदेव तव दर्शने ।।५४।।\nइति दत्तो वरस्तेद्य सत्यं सत्यं न संशयः।।\nममैव हृदये विष्णुर्विष्णोश्च हृदये ह्यहम् ।।५५।।\nउभयोरंतरं यो वै न जानाति मनो मम ।।\nवामांगजो मम हरिर्दक्षिणांगोद्भवो विधिः ।। ५६ ।।\nमहाप्रलयकृद्रुद्रो विश्वात्मा हृदयोद्भवः ।।\nत्रिधा भिन्नो ह्यहं विष्णो ब्रह्मविष्णुभवाख्यया ।।५७।।\nसर्गरक्षालयकरस्त्रिगुणैरज आदिभिः ।।\nगुणभिन्नश्शिवस्साक्षात्प्रकृते पुरुषात्परः ।। ५८ ।।\nपरं ब्रह्माद्वयो नित्योऽनन्तः पूर्णो निरंजनः ।।\nअंतस्तमो वहिस्सत्त्वस्त्रिजगत्पालको हरिः ।। ५९ ।।\nअंतस्सत्त्वस्तमोबाह्यस्त्रिजगल्लयकृद्धरः ।। 2.1.9.६० ।।\nअंतर्बहीरजाश्चैव त्रिजगत्सृष्टिकृद्विधिः ।।\nएवं गुणास्त्रिदेवेषु गुणभिन्नः शिवः स्मृतः ।। ६१ ।।\nविष्णो सृष्टिकरं प्रीत्या पालयैनं पितामहम् ।।\nसंपूज्यस्त्रिषु लोकेषु भविष्यसि मदाज्ञया ।।६२ ।।\nतव सेव्यो विधेश्चापि रुद्र एव भविष्यति ।।\nशिवपूर्णावतारो हि त्रिजगल्लयकारकः।।६३।।\nपाद्मे भविष्यति सुतः कल्पे तव पितामहः ।।\nतदा द्रक्ष्यसि मां चैव सोऽपि द्रक्ष्यति पद्मजः ।। ६४ ।।\nएवमुक्त्वा महेशानः कृपां कृत्वातुलां हरः ।।\nपुनः प्रोवाच सुप्रीत्या विष्णुं सर्वेश्वरः प्रभुः ।। ६५ ।।\nइति श्रीशिवमहापुराणे द्वितीयायां रुद्रसंहितायां प्रथम खण्डे सृष्ट्युपाख्याने शिवतत्त्ववर्णनो नाम नवमोऽध्यायः ।।९।।"
  }
]
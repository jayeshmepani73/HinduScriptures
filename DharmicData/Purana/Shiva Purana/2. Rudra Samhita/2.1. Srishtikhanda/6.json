[
  {
    "text": "।।ब्रह्मोवाच।।\nभो ब्रह्मन्साधु पृष्टोऽहं त्वया विबुधसत्तम ।।\nलोकोपकारिणा   नित्यं लोकानां हितकाम्यया ।। १ ।।\nयच्छ्रुत्वा सर्वलोकानां सर्वपापक्षयो भवेत् ।।\nतदहं ते प्रवक्ष्यामि शिवतत्त्वमनामयम् ।।२।।\nशिवतत्त्वं मया नैव विष्णुनापि यथार्थतः ।।\nज्ञातश्च परमं रूपमद्भुतं च परेण न ।।३।।\nमहाप्रलयकाले च नष्टे स्थावरजंगमे ।।\nआसीत्तमोमयं सर्वमनर्कग्रहतारकम् ।।४।।\nअचन्द्रमनहोरात्रमनग्न्यनिलभूजलम् ।।\nअप्रधानं वियच्छून्यमन्यतेजोविवर्जितम् ।।२।।\nअदृष्टत्वादिरहितं शब्दस्पर्शसमुज्झितम् ।।\nअव्यक्तगंधरूपं च रसत्यक्तमदिङ्मुखम् ।। ६ ।।\nइत्थं सत्यंधतमसे सूचीभेद्यं निरंतरे ।।\nतत्सद्ब्रह्मेति यच्छ्रुत्वा सदेकं प्रतिपद्यते ।। ७ ।।\nइतीदृशं यदा नासीद्यत्तत्सदसदात्मकम् ।।\nयोगिनोंतर्हिताकाशे यत्पश्यंति निरंतरम् ।।८।।\nअमनोगोचरम्वाचां विषयन्न कदाचन ।।\nअनामरूपवर्णं च न च स्थूलं न यत्कृशम्।।९।।\nअह्रस्वदीर्घमलघुगुरुत्वपरिवर्जितम् ।।\nन यत्रोपचयः कश्चित्तथा नापचयोऽपि च ।। 2.1.6.१०।।\nअभिधत्ते स चकितं यदस्तीति श्रुतिः पुनः ।।\nसत्यं ज्ञानमनंतं च परानंदम्परम्महः ।। १ १।।\nअप्रमेयमनाधारमविकारमनाकृति ।।\nनिर्गुणं योगिगम्यञ्च सर्वव्याप्येककारकम् ।।१२।।\nनिर्विकल्पं निरारंभं निर्मायं निरुपद्रवम् ।।\nअद्वितीयमनाद्यन्तमविकाशं चिदात्मकम् ।।१३।।\nयस्येत्थं संविकल्पंते संज्ञासंज्ञोक्तितः स्म वै ।।\nकियता चैव कालेन द्वितीयेच्छाऽभवत्किल ।। १४ ।।\nअमूर्तेन स्वमूर्तिश्च तेनाकल्पि स्वलीलया ।।\nसर्वैश्वर्यगुणोपेता सर्वज्ञानमयी शुभा ।। १५ ।।\nसर्वगा सर्वरूपा च सर्वदृक्सर्वकारिणी ।।\nसर्वेकवंद्या सर्वाद्या सर्वदा सर्वसंस्कृतिः ।। १६ ।।\nपरिकल्येति तां मूर्तिमैश्वरीं शुद्धरूपिणीम् ।।\nअद्वितीयमनाद्यंतं सर्वाभासं चिदात्मकम् ।।\nअंतर्दधे पराख्यं यद्ब्रह्म सर्वगमव्ययम् ।। १७ ।।\nअमूर्ते यत्पराख्यं वै तस्य मूर्तिस्सदाशिवः ।।\nअर्वाचीनाः पराचीना ईश्वरं तं जगुर्बुधाः ।। ।। १८ ।।\nशक्तिस्तदैकलेनापि स्वैरं विहरता तनुः ।।\nस्वविग्रहात्स्वयं सृष्टा स्वशरीरानपायिनी ।। १९ ।।\nप्रधानं प्रकृति तां च मायां गुणवतीं पराम् ।।\nबुद्धितत्त्वस्य जननीमाहुर्विकृतिवर्जिताम् ।। 2.1.6.२० ।।\nसा शक्तिरम्बिका प्रोक्ता प्रकृतिस्सकलेश्वरी।।\nत्रिदेवजननी नित्या मूलकारणमित्युत ।। २१ ।।\nअस्या अष्टौ भुजाश्चासन्विचित्रवदना शुभा ।।\nराकाचन्द्रसहस्रस्य वदने भाश्च नित्यशः ।।२२।।\nनानाभरणसंयुक्ता नानागतिसमन्विता ।।\nनानायुधधरा देवी फुल्लपंकजलोचना ।। २३ ।।\nअचिंत्यतेजसा युक्ता सर्वयोनिस्समुद्यता ।।\nएकाकिनी यदा माया संयोगाच्चाप्यनेकिका ।। २४ ।।\nपरः पुमानीश्वरस्स शिवश्शंभुरनीश्वरः ।।\nशीर्षे मन्दाकिनीधारी भालचन्द्रस्त्रिलोचनः ।।२५।।\nपंचवक्त्रः प्रसन्नात्मा दशबाहुस्त्रिशूलधृक् ।।\nकर्पूरगौरसुसितो भस्मोद्धूलितविग्रहः ।।२६।।\nयुगपच्च तया शक्त्या साकं कालस्वरूपिणा ।।\nशिवलोकाभिधं क्षेत्रं निर्मितं तेन ब्रह्मणा।। २७ ।।\nतदेव काशिकेत्येतत्प्रोच्यते क्षेत्रमुत्तमम् ।।\nपरं निर्वाणसंख्यानं सर्वोपरि विराजितम् ।। २८ ।।\nताभ्यां च रममाणाभ्यां च तस्मिन्क्षेत्रे मनोरमे ।।\nपरमानंदरूपाभ्यां परमानन्दरूपिणी ।।२९।।\nमुने प्रलयकालेपि न तत्क्षेत्रं कदाचन ।।\nविमुक्तं हि शिवाभ्यां यदविमुक्तं ततो विदुः।।2.1.6.३०।।\nअस्यानन्दवनं नाम पुराकारि पिनाकिना ।।\nक्षेत्रस्यानंदहेतुत्वादविमुक्तमनंतरम्।।३१।।\nअथानन्दवने तस्मिञ्च्छिवयो रममाणयोः।।\nइच्छेत्यभूत्सुरर्षे हि सृज्यः कोप्यपरः किल ।। ३२ ।।\nयस्मिन्यस्य महाभारमावां स्वस्वैरचारिणौ ।।\nनिर्वाणधारणं कुर्वः केवलं काशिशायिनौ ।।३३।।\nस एव सर्वं कुरुतां स एव परिपातु च ।।\nस एव संवृणोत्वं ते मदनुग्रहतस्सदा ।।३४।।\nचेतस्समुद्रमाकुंच्य चिंताकल्लोललोलितम् ।।\nसत्त्वरत्नं तमोग्राहं रजोविद्रुमवल्लितम् ।।३५।।\nयस्य प्रसादात्तिष्ठावस्सुखमानंदकानने।।\nपरिक्षिप्तमनोवृत्तौ बहिश्चिंतातुरे सुखम् ।।३६।।\nसंप्रधार्य्येति स विभुस्तया शक्त्या परेश्वरः ।।\nसव्ये व्यापारयांचक्रे दशमेंऽगेसुधासवम् ।। ३७ ।।\nततः पुमानाविरासीदेकस्त्रैलोक्यसुंदरः ।।\nशांतस्सत्त्वगुणोद्रिक्तो गांभीर्य्यामितसागरः ।।३८।।\nतथा च क्षमया युक्तो मुनेऽलब्धोपमो ऽभवत् ।।\nइन्द्रनीलद्युतिः श्रीमान्पुण्डरीकोत्तमेक्षणः ।।३९ ।।\nसुवर्णकृतिभृच्छ्रेष्ठ दुकूलयुगलावृतः ।।\nलसत्प्रचंडदोर्दण्डयुगलोह्यपराजितः ।।2.1.6.४०।।\nततस्स पुरुषश्शंभुं प्रणम्य परमेश्वरम् ।।\nनामानि कुरु मे स्वामिन्वद कर्मं जगाविति ।।४१।।\nतच्छ्रुत्वा वचनम्प्राह शंकरः प्रहसन्प्रभुः ।।\nपुरुषं तं महेशानो वाचा मेघगभीरया।।४२।।\nशिव उवाच।।\nविष्ण्वितिव्यापकत्वात्ते नाम ख्यातं भविष्यति।।\nबहून्यन्यानि नामानि भक्तसौख्यकराणि ह ।।४३।।\nतपः कुरु दृढो भूत्वा परमं कार्यसाधनम् ।।\nइत्युक्त्वा श्वासमार्गेण ददौ च निगमं ततः ।।४४।।\nततोऽच्युतश्शिवं नत्वा चकार विपुलं तपः ।।\nअंतर्द्धानं गतश्शक्त्या सलोकः परमेश्वरः ।।४९।।\nदिव्यं द्वादश साहस्रं वर्षं तप्त्वापि चाच्युतः ।।\nन प्राप स्वाभिलषितं सर्वदं शंभुदर्शनम् ।। ४६ ।।\nतत्तत्संशयमापन्नश्चिंतितं हृदि सादरम् ।।\nमयाद्य किं प्रकर्तव्यमिति विष्णुश्शिवं स्मरन् ।। ४७ ।।\nएतस्मिन्नंतरे वाणी समुत्पन्ना शिवाच्छुभा ।।\nतपः पुनः प्रकर्त्तव्यं संशयस्यापनुत्तये ।। ४८ ।।\nततस्तेन च तच्छ्रुत्वा तपस्तप्तं सुदारुणम् ।।\nबहुकालं तदा ब्रह्मध्यानमार्गपरेण हि ।। ४९ ।।\nततस्स पुरुषो विष्णुः प्रबुद्धो ध्यानमार्गतः ।।\nसुप्रीतो विस्मयं प्राप्तः किं यत्तव महा इति ।। 2.1.6.५० ।।\nपरिश्रमवतस्तस्य विष्णोः स्वाङ्गेभ्य एव च ।।\nजलधारा हि संयाता विविधाश्शिवमायया ।।५१।।\nअभिव्याप्तं च सकलं शून्यं यत्तन्महामुने ।।\nब्रह्मरूपं जलमभूत्स्पर्शनात्पापनाशनम् ।। ५२ ।।\nतदा श्रांतश्च पुरुषो विष्णुस्तस्मिञ्जले स्वयम् ।।\nसुष्वाप परम प्रीतो बहुकालं विमोहितः ।। ५३ ।।\nनारायणेति नामापि तस्यसीच्छ्रुतिसंमतम् ।।\nनान्यत्किंचित्तदा ह्यासीत्प्राकृतं पुरुषं विना।।५४।।\nएतस्मिन्नन्तरे काले तत्त्वान्यासन्महात्मनः ।।\nतत्प्रकारं शृणु प्राज्ञ गदतो मे महामते ।। ५५ ।।\nप्रकृतेश्च महानासीन्महतश्च गुणास्त्रयः ।।\nअहंकारस्ततो जातस्त्रिविधो गुणभेदतः ।। ५६ ।।\nतन्मात्राश्च ततो जातः पञ्चभूतानि वै तता ।।\nतदैव तानीन्द्रियाणि ज्ञानकर्ममयानि च ।।२७।।\nतत्त्वानामिति संख्यानमुक्तं ते ऋषिसत्तम ।।\nजडात्मकञ्च तत्सर्वं प्रकृतेः पुरुषं विना ।।५८।।\nतत्तदैकीकृतं तत्त्वं चतुर्विंशतिसंख्यकम्।।\nशिवेच्छया गृहीत्वा स सुष्वाप ब्रह्मरूपके ।।५९।।\nइति श्रीशिवमहापुराणे द्वितीयायां रुद्रसंहितायां सृष्टिव्याख्यने प्रथमखंडे विष्णूत्पत्तिवर्णनो नाम षष्ठोऽध्यायः ।।६।।"
  }
]
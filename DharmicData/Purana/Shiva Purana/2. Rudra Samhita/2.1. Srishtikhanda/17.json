[
  {
    "text": "सूत उवाच ।।\nइत्याकर्ण्य वचस्तस्य ब्रह्मणस्स तु नारदः ।।\nपुनः पप्रच्छ तं नत्वा विनयेन मुनीश्वराः ।। १ ।।\nनारद उवाच ।।\nकदागतो हि कैलासं शंकरो भक्तवत्सलः ।।\nक्व वा सखित्वं तस्यासीत्कुबेरेण महात्मना ।। २ ।।\nकिं चकार हरस्तत्र परिपूर्णः शिवाकृतिः ।।\nएतत्सर्वं समाचक्ष्व परं कौतूहलं मम ।। ।। ३ ।।\nब्रह्मोवाच ।।\nशृणु नारद वक्ष्यामि चरितं शशिमौलिनः ।।\nयथा जगाम कैलासं सखित्वं धनदस्य च ।।४।।\nअसीत्कांपिल्यनगरे सोमयाजिकुलोद्भवः।।\nदीक्षितो यज्ञदत्ताख्यो यज्ञविद्याविशारदः ।।५।।\nवेदवेदांगवित्प्राज्ञो वेदान्तादिषु दक्षिणः।।\nराजमान्योऽथ बहुधा वदान्यः कीर्तिभाजनः।।६।।\nअग्निशुश्रूषणरतो वेदाध्ययनतत्परः।।\nसुन्दरो रमणीयांगश्चन्द्रबिंबसमाकृतिः।।७।।\nआसीद्गुणनिधिर्नाम दीक्षितस्यास्य वै सुतः।।\nकृतोपनयनस्सोष्टौ विद्या जग्राह भूरिशः।।\nअथ पित्रानभिज्ञातो यूतकर्मरतोऽभवत् ।।८।।\nआदायादाय बहुशो धनं मातुस्सकाशतः।।\nसमदाद्यूतकारेभ्यो मैत्रीं तैश्च चकार सः।।९।।\nसंत्यक्तब्राह्मणाचारः संध्यास्नानपराङ्मुखः।।\nनिंदको वेदशास्त्राणां देवब्राह्मणनिंदकः।।2.1.17.१०।।\nस्मृत्याचारविहीनस्तु गीतवाद्यविनोदभाक्।।\nनटपाखंडभाण्डैस्तु बद्धप्रेमपरंपरः ।। ११ ।।\nप्रेरितोऽपि जनन्या स न ययौ पितुरंतिकम् ।।\nगृहकार्यांतरव्याप्तो दीक्षितो दीक्षितायिनीम्।।१२।।\nयदा यदैव तां पृच्छेदये गुणनिधिस्सुतः ।।\nन दृश्यते मया गेहे कल्याणि विदधाति किम् ।। १३ ।।\nतदा तदेति सा ब्रूयादिदानीं स बहिर्गतः ।।\nस्नात्वा समर्च्य वै देवानेतावंतमनेहसम्।।१४।।\nअधीत्याध्ययनार्थं स द्विजैर्मित्रैस्समं ययौ ।।\nएकपुत्रेति तन्माता प्रतारयति दीक्षितम्।।१५।।\nन तत्कर्म च तद्वृत्तं किंचिद्वेत्ति स दीक्षितः ।।\nसर्वं केशांतकर्मास्य चक्रे वर्षेऽथ षोडशे। १६ ।।\nअथो स दीक्षितो यज्ञदत्तः पुत्रस्य तस्य च।।\nगृह्योक्तेन विधानेन पाणिग्राहमकारयम्।।१७।।\nप्रत्यहं तस्य जननी सुतं गुणनिधिं मृदु।।\nशास्ति स्नेहार्द्रहृदया ह्युपवेश्य स्म नारद ।।१-।।\nक्रोधनस्तेऽस्ति तनय स महात्मा पितेत्यलम् ।।\nयदि ज्ञास्यति ते वृत्तं त्वां च मां ताडयिष्यति।।१९।।\nआच्छादयामि ते नित्यं पितुरग्रे कुचेष्टितम्।।\nलोकमान्योऽस्ति ते तातस्सदाचारैर्न वै धनैः ।।2.1.17.२०।।\nब्राह्मणानां धनं तात सद्विद्या साधुसं- गमः ।।\nकिमर्थं न करोषि त्वं सुरुचिं प्रीतमानसः ।।२१।।\nसच्छ्रोत्रियास्तेऽनूचाना दीक्षितास्सोमयाजिनः ।।\nइति रूढिमिह प्राप्तास्तव पूर्वपितामहाः ।।२२।।\nत्यक्त्वा दुर्वृत्तसंसर्गं साधुसंगरतो भव ।।\nसद्विद्यासु मनो धेहि ब्राह्मणाचारमाचर ।।२३।।\nतातानुरूपो रूपेण यशसा कुलशीलतः ।।\nततो न त्रपसे किन्नस्त्यज दुर्वृत्ततां स्वकाम् ।।२४।।\nऊनविंशतिकोऽसि त्वमेषा षोडशवार्षिकी ।।\nएतां संवृणु सद्वृत्तां पितृभक्तियुतो भव ।।२५।।\nश्वशुरोऽपि हि ते मान्यस्सर्वत्र गुणशीलतः ।।\nततो न त्रपसे किन्नस्त्यज दुर्वृत्ततां सुत ।।२६।।\nमातुलास्तेऽतुलाः पुत्र विद्याशीलकुलादिभिः ।।\nतेभ्योऽपि न बिभेषि त्वं शुद्धोऽस्युभयवंशतः ।।२७।।\nपश्यैतान्प्रति वेश्मस्थान्ब्राह्मणानां कुमारकान् ।।\nगृहेऽपि शिष्यान्पश्यैतान्पितुस्ते विनयोचितान् ।।२८।।\nराजापि श्रोष्यति यदा तव दुश्चेष्टितं सुत ।।\nश्रद्धां विहाय ते ताते वृत्तिलोपं करिष्यति ।। २९ ।।\nबालचेष्टितमेवैतद्वदंत्यद्यापि ते जनाः ।।\nअनंतरं हरिष्यंति युक्तां दीक्षिततामिह ।। 2.1.17.३० ।।\nसर्वेप्याक्षारयिष्यंति तव तातं च मामपि ।।\nमातुश्चरित्रं तनयो धत्ते दुर्भाषणैरिति ।। ३१ ।।\nपितापि ते न पापीयाञ्छ्रुतिस्मृतिपथानुगः ।।\nतदंघ्रिलीनमनसो मम साक्षी महेश्वरः ।।३२।।\nन चर्तुस्नातययापीह मुखं दुष्टस्य वीक्षितम्।।\nअहो बलीयान्स विधिर्येन जातो भवानिति ।। ३३ ।।\nप्रतिक्षणं जनन्येति शिक्ष्यमाणोतिदुर्मतिः ।।।\nन तत्याज च तद्धर्मं दुर्बोधो व्यसनी यतः ।। ३४ ।।\nमृगयामद्यपैशुन्यानृतचौर्यदुरोदरैः ।।\nस वारदारैर्व्यसनैरेभिः कोऽत्र न खंडितः ।। ३५ ।।।\nयद्यन्मध्यगृहे पश्येत्तत्तन्नीत्वा सुदुर्मतिः ।।\nअर्पयेद्द्यूतकाराणां सकुप्यं वसनादिकम् ।। ३६ ।।\nन्यस्तां रत्नमयीं गेहे करस्य पितुरूर्मिकाम् ।।\nचोरयित्वैकदादाय दुरोदरकरेऽर्पयत् ।। ३७ ।।\nदीक्षितेन परिज्ञातो दैवाद्द्यूतकृतः करे ।।\nउवाच दीक्षितस्तं च कुतो लब्धा त्वयोर्मिका ।। ३८ ।।\nपृष्टस्तेनाथ निर्बंधादसकृत्तमुवाच सः ।।\nमामाक्षिपसि विप्रोच्चैः किं मया चौर्यकर्मणा ।।३९।।\nलब्धा मुद्रा त्वदीयेन पुत्रेणैव समर्पिता ।।\nमम मातुर्हि पूर्वेद्युर्जित्वा नीतो हि शाटकः।।2.1.17.४०।।\nन केवलं ममैवैतदंगुलीयं समर्पितम् ।।\nअन्येषां द्यूतकर्तॄणां भूरि तेनार्पितं वसु ।। ४१ ।।\nरत्नकुप्यदुकूलानि शृंगारप्रभृतीनि च ।।\nभाजनानि विचित्राणि कांस्यताम्रमयानि च ।। ४२ ।।\nनग्नीकृत्य प्रतिदिनं बध्यते द्यूतकारिभिः ।।\nन तेन सदृशः कश्चिदाक्षिको भूमिमंडले ।। ४३ ।।\nअद्यावधि त्वया विप्र दुरोदर शिरोमणिः ।।\nकथं नाज्ञायि तनयोऽविनयानयकोविदः ।। ४४ ।।\nइति श्रुत्वा त्रपाभारविनम्रतरकंधरः ।।\nप्रावृत्य वाससा मौलिं प्राविशन्निजमन्दिरम् ।। ४५ ।।\nमहापतिव्रतामस्य पत्नी प्रोवाच तामथ ।।\nस दीक्षितो यज्ञदत्तः श्रौतकर्मपरायणः ।। ४६ ।।\nयज्ञदत्त उवाच ।।\nदीक्षितायनि कुत्रास्ति धूर्ते गुणनिधिस्सुतः ।।\nअथ तिष्ठतु किं तेन क्व सा मम शुभोर्मिका ।। ।।४७।।\nअंगोद्वर्तनकाले या त्वया मेऽङ्गुलितो हृता ।।\nसा त्वं रत्नमयी शीघ्रं तामानीय प्रयच्छ मे ।। ४८ ।।\nइति श्रुत्वाथ तद्वाक्यं भीता सा दीक्षितायनी ।।\nप्रोवाच स्नानमध्याह्नीं क्रियां निष्पादयत्यथ ।। ४९ ।।\nव्यग्रास्मि देवपूजार्थमुपहारादिकर्मणि ।।\nसमयोऽयमतिक्रामेदतिथीनां प्रियातिथे ।। 2.1.17.५० ।।\nइदानीमेव पक्वान्नकारणव्यग्रया मया ।।\nस्थापिता भाजने क्वापि विस्मृतेति न वेद्म्यहम् ।।५१।।\nदीक्षित उवाच ।।\nहं हेऽसत्पुत्रजननि नित्यं सत्यप्रभाषिणि ।।\nयदा यदा त्वां संपृछे तनयः क्व गतस्त्विति ।। ।। ५२ ।।\nतदातदेति त्वं ब्रूयान्नथेदानीं स निर्गतः ।।\nअधीत्याध्ययनार्थं च द्वित्रैर्मित्रैस्सयुग्बहिः ।। ५३ ।।\nकुतस्ते शाटकः पत्नि मांजिष्ठो यो मयार्पितः ।।\nलभते योऽनिशं धाम्नि तथ्यं ब्रूहि भयं त्यज ।। ५४ ।।\nसांप्रतं नेक्ष्यते सोऽपि भृंगारो मणिमंडितः ।।\nपट्टसूत्रमयी सापि त्रिपटी या मयार्पिता ।।५५।।\nक्व दाक्षिणात्यं तत्कांस्यं गौडी ताम्रघटी क्व सा ।।\nनागदंतमयी सा क्व सुखकौतुक मंचिका ।। ५६ ।।\nक्व सा पर्वतदेशीया चन्द्रकांतिरिवाद्भुता ।।\nदीपकव्यग्रहस्ताग्रालंकृता शालभञ्जिका ।। ५७ ।।\nकिं बहूक्तेन कुलजे तुभ्यं कुप्याम्यहं वृथा ।।\nतदाभ्यवहारिष्येहमुपयंस्याम्यहं यदा ।। ५८ ।।\nअनपत्योऽस्मि तेनाहं दुष्टेन कुलदूषिणा ।।\nउत्तिष्ठानय पाथस्त्वं तस्मै दद्यास्तिलांजलिम् ।।५९।।\nअपुत्रत्वं वरं नॄणां कुपुत्रात्कुलपांसनात् ।।\nत्यजेदेकं कुलस्यार्थे नीतिरेषा सनातनी ।। 2.1.17.६० ।।\nस्नात्वा नित्यविधिं कृत्वा तस्मिन्नेवाह्नि कस्यचित् ।।\nश्रोत्रियस्य सुतां प्राप्य पाणिं जग्राह दीक्षितः ।। ६१ ।।\nइति श्रीशिवमहापुराणे द्वितीयायां रुद्रसंहितायां प्रथमखण्डे सृष्ट्युपाख्याने गुणनिधिचरित्रवर्णनोनाम सप्तदशोऽध्यायः ।।१७।।"
  }
]
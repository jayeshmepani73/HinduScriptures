[
  {
    "text": "ऋषय ऊचुः ।।\nसूतसूत महाभाग व्यासशिष्य नमोऽस्तु ते ।।\nअद्भुतेयं कथा तात वर्णिता कृपया हि नः ।। १ ।।\nमुनौ गते हरिस्तात किं चकार ततः परम्।।\nनारदोपि गतः कुत्र तन्मे व्याख्यातुमर्हसि ।।२।।\nव्यास उवाच ।।\nइत्याकर्ण्य वचस्तेषां सूतः पौराणिकोत्तमः ।।\nप्रत्युवाच शिवं स्मृत्वा नानासूतिकरं बुधः।।३।।\nसूत उवाच ।।\nमुनौ यदृच्छया विष्णुर्गते तस्मिन्हि नारदे।।\nशिवेच्छया चकाराशु  माया मायाविशारदः ।। ४ ।।\nमुनिमार्गस्य मध्ये तु विरेचे नगरं महत् ।।\nशतयोजनविस्तारमद्भुतं सुमनोहरम्।।५।।\nस्वलोकादधिकं रम्यं नानावस्तुविराजितम् ।।\nनरनारीविहाराढ्यं चतुर्वर्णाकुलं परम् ।।६।।\nतत्र राजा शीलनिर्धिर्नामैश्वर्यसमन्वितः ।।\nसुतास्वयम्वरोद्युक्तो महोत्सवसमन्वितः ।।७।।\nचतुर्दिग्भ्यः समायातैस्संयुतं नृपनन्दतैः ।।\nनानावेषैस्सुशोभैश्च तत्कन्यावरणोत्सुकैः ।।८।।\nएतादृशं पुरं दृष्ट्वा मोहं प्राप्तोऽथ नारदः ।।\nकौतुकी तन्नृपद्वारं जगाम मदनेधितः ।।९।।\nआगतं मुनिवर्यं तं दृष्ट्वा शीलनिधिर्नृपः ।।\nउपवेश्यार्चयांचक्रे रत्नसिंहासने वरे ।।2.1.3.१०।।\nअथ राजा स्वतनयां नामतश्श्रीमतीं वराम् ।।\nसमानीय नारदस्य पादयोस्समपातयत् ।।११।।\nतत्कन्यां प्रेक्ष्य स मुनिर्नारदः प्राह विस्मितः ।।\nकेयं राजन्महाभागा कन्या सुरसुतोपमा ।। १२ ।।\nतस्य तद्वचनं श्रुत्वा राजा प्राह कृतांजलिः ।।\nदुहितेयं मम मुने श्रीमती नाम नामतः ।। १३ ।।\nप्रदानसमयं प्राप्ता वरमन्वेषती शुभम् ।।\nसा स्वयंवरसंप्राप्ता सर्वलक्षणलक्षिता ।। १४ ।।\nअस्या भाग्यं वद मुने सर्वं जातकमादरात्।।\nकीदृशं तनयेयं मे वरमाप्स्यति तद्वद ।।१५।।\nइत्युक्तो मुनिशार्दूलस्तामिच्छुः कामविह्वलः।।\nसमाभाष्य स राजानं नारदो वाक्यमब्रवीत् ।।१६।।\nसुतेयं तव भूपाल सर्वलक्षणलक्षिता।।\nमहाभाग्यवती धन्या लक्ष्मीरिव गुणालया ।।१७।।\nसर्वेश्वरोऽजितो वीरो गिरीशसदृशो विभुः ।।\nअस्याः पतिर्ध्रुवं भावी कामजित्सुरसत्तमः ।।१८।।\nइत्युक्त्वा नृपमामंत्र्य ययौ यादृच्छिको मुनिः।।\nबभूव कामविवशश्शिवमाया विमोहितः।।१९।।\nचित्ते विचिन्त्य स मुनिराप्नुयां कथमेनकाम्।।\nस्वयंवरे नृपालानामेकं मां वृणुयात्कथम्।।2.1.3.२०।।\nसौन्दर्यं सर्वनारीणां प्रियं भवति सर्वथा।।\nतद्दृष्ट्वैव प्रसन्ना सा स्ववशा नात्र संशयः।।२१।।\nविधायेत्थं विष्णुरूपं ग्रहीतुं मुनिसत्तमः ।।\nविष्णुलोकं जगामाशु नारदः स्मरविह्वलः।।२२।।\nप्रणिपत्य हृषीकेशं वाक्यमेतदुवाच ह।।\nरहसि त्वां प्रवक्ष्यामि स्ववृत्तान्तमशेषतः ।।२३।।\nतथेत्युक्ते तथा भूते शिवेच्छा कार्यकर्त हि ।।\nब्रूहीत्युक्तवति श्रीशे मुनिराह च केशवम्।।२४।।\nनारद  उवाच।।\nत्वदीयो भूपतिः शीलनिधिस्स वृषतत्परः।।\nतस्य कन्या विशालाक्षी श्रीमतीवरवर्णिनी ।।२५।।\nजगन्मोहिन्यभिख्याता त्रैलोक्येप्यति सुन्दरी ।।\nपरिणेतुमहं विष्णो तामिच्छाम्यद्य मा चिरम्।।२६।।\nस्वयंवरं चकरासौ भूपतिस्तनयेच्छया।।\nचतुर्दिग्भ्यः समायाता राजपुत्रास्सहस्रशः ।।२७।।\nयदि दास्यसि रूपं मे तदा तां प्राप्नुयां ध्रुवम् ।।\nत्वद्रूपं सा विना कंठे जयमालां न धास्यति ।।२८।।\nस्वरूपं देहि मे नाथ सेवकोऽहं प्रियस्तव ।।\nवृणुयान्मां यथा सा वै श्रीमती क्षितिपात्मजा।। २९ ।।\nसुत उवाच ।।\nवचः श्रुत्वा मुनेरित्थं विहस्य मधुसूदनः ।।\nशांकरीं प्रभुतां बुद्ध्वा प्रत्युवाच दयापरः।।2.1.3.३०।।\nविष्णुरुवाच ।।\nस्वेष्टदेशं मुने गच्छ करिष्यामि हितं तव।।\nभिषग्वरो यथार्त्तस्य यतः प्रियतरोऽसि मे।।३१।।\nइत्युक्त्वा मुनये तस्मै ददौ विष्णुर्मुखं हरे।।\nस्वरूपमनुगृह्यास्य तिरोधानं जगाम सः।।३२।।\nएवमुक्तो मुनिर्हृष्टः स्वरूपं प्राप्य वै हरेः।।\nमेने कृतार्थमात्मानं तद्यत्नं न बुबोध सः ।।३३।।\nअथ तत्र गतः शीघ्रन्नारदो मुनिसत्तमः।।\nचक्रे स्वयंवरं यत्र राजपुत्रैस्समाकुलम् ।। ३४ ।।\nस्वयंवरसभा दिव्या राजपुत्रसमावृता।।\nशुशुभेऽतीव विप्रेन्द्रा यथा शक्रसभा परा ।।३५।।\nतस्यां नृपसभायां वै नारदः समुपाविशत् ।।\nस्थित्वा तत्र विचिन्त्येति प्रीतियुक्तेन चेतसा ।।३६।।\nमां वरिष्यति नान्यं सा विष्णुरूपधरन्ध्रुवम् ।।\nआननस्य कुरूपत्वं न वेद मुनिसत्तमः ।। ३७ ।।\nपूर्वरूपं मुनिं सर्वे ददृशुऽस्तत्र मानवाः।\nतद्भेदं बुबुधुस्ते न राजपुत्रादयो द्विजाः ।। ३८ ।।\nतत्र रुद्रगणौ द्वौ तद्रक्षणार्थं समागतौ ।।\nविप्ररूपधरौ गूढौ तत्रेदं जज्ञतुः परम्।।३९।।\nमूढं मत्वा मुनिं तौ तन्निकटं जग्मतुर्गणौ ।।\nकुरुतस्तत्प्रहासं वै भाषमाणौ परस्परम् ।। 2.1.3.४० ।।\nपश्य नारद रूपं हि विष्णोरिव महोत्तमम् ।।\nमुखं तु वानरस्येव विकटं च भयंकरम् ।। ४१ ।।\nइच्छत्ययं नृपसुता वृथैव स्मरमोहितः ।।\nइत्युक्त्वा सच्छलं वाक्यमुपहासं प्रचक्रतुः ।। ४२ ।।\nन शुश्राव यथार्थं तु तद्वाक्यं स्मरविह्वलः ।।\nपर्यैक्षच्छ्रीमतीं तां वै तल्लिप्सुर्मोहितो मुनिः ।। ४३ ।।\nएतस्मिन्नंतरे भूपकन्या चांतःपुरात्तु सा ।।\nस्त्रीभिस्समावृता तत्राजगाम वरवर्णिनी ।। ४४ ।।\nमालां हिरण्मयीं रम्यामादाय शुभलक्षणा ।।\nतत्र स्वयम्बरे रेजे स्थिता मध्ये रमेव सा ।। ४५ ।।\nबभ्राम सा सभां सर्वां मालामादाय सुव्रता ।।\nवरमन्वेषती तत्र स्वात्माभीष्टं नृपात्मजा ।। ४६ ।।\nवानरास्यं विष्णुतनुं मुनिं दृष्ट्वा चुकोप सा ।।\nदृष्टिं निवार्य च ततः प्रस्थिता प्रीतमानसा ।। ४७ ।।\nन दृष्ट्वा स्ववरं तत्र त्रस्तासीन्मनसेप्सितम् ।।\nअंतस्सभास्थिता कस्मिन्नर्पयामास न स्रजम् ।। ४८ ।।\nएतस्मिन्नंतरे विष्णुराजगाम नृपाकृतिः ।।\nन दृष्टः कैश्चिदपरैः केवलं सा ददर्श हि ।। ४९ ।।\nअथ सा तं समालोक्य प्रसन्नवदनाम्बुजा ।।\nअर्पयामास तत्कण्ठे तां मालां वरवर्णिनी ।। 2.1.3.५० ।।\nतामादाय ततो विष्णू राजरूपधरः प्रभुः ।।\nअंतर्धानमगात्सद्यस्स्वस्थानं प्रययौ किल ।।५१।।\nसर्वे राजकुमाराश्च निराशाः श्रीमतीम्प्रति।।\nमुनिस्तु विह्वलोऽतीव बभूव मदनातुरः।।५२।।\nतदा तावूचतुस्सद्यो नारदं स्वरविह्वलम् ।।\nविप्ररूपधरौ रुद्रगणौ ज्ञानविशारदौ ।।५३।।\nगणावूचतुः ।।\nहे नारदमुने त्वं हि वृथा मदनमोहितः ।।\nतल्लिप्सुस्स्वमुखं पश्य वानरस्येव गर्हितम्।।५४।।\nसूत उवाच।।\nइत्याकर्ण्य तयोर्वाक्यं नारदो विस्मितोऽभवत् ।।\nमुखं ददर्श मुकुरे शिवमायाविमोहितः ।।५५।।\nस्वमुखं वानरस्येव दृष्ट्वा चुक्रोध सत्वरम्।।\nशापन्ददौ तयोस्तत्र गणयोर्मोहितो मुनिः ।।५६।।\nयुवां ममोपहासं वै चक्रतुर्ब्राह्मणस्य हि।।\nभवेतां राक्षसौ विप्रवीर्यजौ वै तदाकृती।।५७।।\nश्रुत्वा हरगणावित्थं स्वशापं ज्ञानिसत्तमौ।।\nन किंचिदूचतुस्तौ हि मुनिमाज्ञाय मोहितम् ।।५८।।\nस्वस्थानं जग्मतुर्विप्रा उदासीनौ शिवस्तुतिम्।।\nचक्रतुर्मन्यमानौ वै शिवेच्छां सकलां सदा ।।५९।।\nइति श्रीशिव महापुराणे द्वितीयायां रुद्रसंहितायां प्रथमखंडे सृष्ट्युपाख्याने नारदमोहवर्णनं नाम तृतीयोऽध्यायः ।। ३ ।।"
  }
]
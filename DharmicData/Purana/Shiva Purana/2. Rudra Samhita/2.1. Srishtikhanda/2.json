[
  {
    "text": "सूत उवाच ।।\nएतस्मिन्समये विप्रा नारदो मुनिसत्तमः ।।\nब्रह्मपुत्रो विनीतात्मा तपोर्थं मन आदधे।।१।।\nहिमशैलगुहा काचिदेका परमशोभना ।।\nयत्समीपे सुरनदी सदा वहति वेगतः।।२।।\nतत्राश्रमो महादिव्यो नानाशोभासमन्वितः ।।\nतपोर्थं स ययौ तत्र नारदो दिव्यदर्शनः ।। ३ ।।\nतां दृष्ट्वा मुनिशार्दूलस्तेपे स सुचिरं तपः ।।\nबध्वासनं दृढं मौनी प्राणानायम्य शुद्धधीः ।। ४ ।।\nचक्रे मुनिस्समाधिं तमहम्ब्रह्मेति यत्र ह ।।\nविज्ञानं भवति ब्रह्मसाक्षात्कारकरं द्विजाः ।।५।।\nइत्थं तपति तस्मिन्वै नारदे मुनिसत्तमे ।।\nचकंपेऽथ शुनासीरो मनस्संतापविह्वलः ।। ६ ।।\nमनसीति विचिंत्यासौ मुनिर्मे राज्यमिच्छति ।।\nतद्विघ्नकरणार्थं हि हरिर्यत्नमियेष सः ।। ७ ।।\nसस्मार स्मरं शक्रश्चेतसा देवनायकः ।।\nआजगाम द्रुतं कामस्समधीर्महिषीसुतः ।।८।।\nअथागतं स्मरं दृष्ट्वा संबोध्य सुरराट् प्रभुः ।।\nउवाच तं प्रपश्याशु स्वार्थे कुटिलशेमुषिः ।। ९ ।।\nइन्द्र उवाच ।।\nमित्रवर्य्य महावीर सर्वदा हितकारक ।।\nशृणु प्रीत्या वचो मे त्वं कुरु साहाय्यमात्मना ।। 2.1.2.१० ।।\nत्वद्बलान्मे बहूनाञ्च तपोगर्वो विनाशितः ।।\nमद्राज्यस्थिरता मित्र त्वदनुग्रहतस्सदा ।। ११ ।।\nहिमशैलगुहायां हि मुनिस्तपति नारदः ।।\nमनसोद्दिश्य विश्वेशं महासंयमवान्दृढः ।।१२।।\nयाचेन्न विधितो राज्यं स ममेति विशंकितः।।\nअद्यैव गच्छ तत्र त्वं तत्तपोविघ्नमाचर।।१३।।\nइत्याज्ञप्तो महेन्द्रेण स कामस्समधु प्रियः।।\nजगाम तत्स्थलं गर्वादुपायं स्वञ्चकार ह।।१४।।\nरचयामास तत्राशु स्वकलास्सकला अपि ।।\nवसंतोपि स्वप्रभावं चकार विविधं मदात् ।।१५।।\nन बभूव मुनेश्चेतो विकृतं मुनिसत्तमाः ।।\nभ्रष्टो बभूव तद्गर्वो महेशानुग्रहेण ह ।। १६ ।।\nशृणुतादरतस्तत्र कारणं शौनकादयः ।।\nईश्वरानुग्रहेणात्र न प्रभावः स्मरस्य हि ।।१७।।\nअत्रैव शम्भुनाऽकारि सुतपश्च स्मरारिणा ।।\nअत्रैव दग्धस्तेनाशु कामो मुनितपोपहः ।। १८ ।।\nकामजीवनहेतोर्हि रत्या संप्रार्थितैस्सुरैः ।।\nसम्प्रार्थित उवाचेदं शंकरो लोकशंकरः ।। १९ ।।\nकंचित्समयमासाद्य जीविष्यति सुराः स्मरः ।।\nपरं त्विह स्मरोपायश्चरिष्यति न कश्चन ।।2.1.2.२०।।\nइह यावद्दृश्यते भूर्जनैः स्थित्वाऽमरास्सदा ।।\nकामबाणप्रभावोत्र न चलिष्यत्यसंशयम्।।२१।।\nइति शंभूक्तितः कामो मिथ्यात्मगतिकस्तदा ।।\nनारदे स जगामाशु दिवमिन्द्रसमीपतः ।। २२ ।।\nआचख्यौ सर्ववृत्तांतं प्रभावं च मुनेः स्मरः ।।\nतदाज्ञया ययौ स्थानं स्वकीयं स मधुप्रियः ।। २३ ।।\nविस्मितोभूत्सुराधीशः प्रशशंसाथ नारदम् ।।\nतद्वृत्तांतानभिज्ञो हि मोहितश्शिवमायया ।। २४ ।।\nदुर्ज्ञेया शांभवी माया सर्वेषां प्राणिनामिह ।।\nभक्तं विनार्पितात्मानं तया संमोह्यते जगत् ।।२५।।\nनारदोऽपि चिरं तस्थौ तत्रेशानुग्रहेण ह ।।\nपूर्णं मत्वा तपस्तत्स्वं विरराम ततो मुनिः ।। २६ ।।\nकामोप्यजेयं निजं मत्वा गर्वितोऽभून्मुनीश्वरः ।।\nवृथैव विगतज्ञानश्शिवमायाविमोहितः ।। २७ ।।\nधन्या धन्या महामाया शांभवी मुनिसत्तमाः ।।\nतद्गतिं न हि पश्यंति विष्णुब्रह्मादयोपि हि ।। २८ ।।\nतया संमोहितोतीव नारदो मुनिसत्तमः ।।\nकैलासं प्रययौ शीघ्रं स्ववृत्तं गदितुं मदी ।।२९।।\nरुद्रं नत्वाब्रवीत्सर्वं स्ववृत्तङ्गर्ववान्मुनिः ।।\nमत्वात्मानं महात्मानं स्वप्रभुञ्च स्मरञ्जयम्।।2.1.2.३०।।\nतच्छ्रुत्वा शंकरः प्राह नारदं भक्तवत्सलः ।।\nस्वमायामोहितं हेत्वनभिज्ञं भ्रष्टचेतसम् ।।३१।।\nरुद्र उवाच ।।\nहे तात नारद प्राज्ञ धन्यस्त्वं शृणु मद्वचः।।\nवाच्यमेवं न कुत्रापि हरेरग्रे विशेषतः।।३२।।\nपृच्छमानोऽपि न ब्रूयाः स्ववृत्तं मे यदुक्तवान्।।\nगोप्यं गोप्यं सर्वथा हि नैव वाच्यं कदाचन।।३३।।\nशास्म्यहं त्वां विशेषेण मम प्रियतमो भवान् ।।\nविष्णुभक्तो यतस्त्वं हि तद्भक्तोतीव मेऽनुगः ।।३४।।\nशास्तिस्मेत्थञ्च बहुशो रुद्रस्सूतिकरः प्रभुः ।\nनारदो न हितं मेने शिवमायाविमोहितः ।।३५।।\nप्रबला भाविनी कर्म गतिर्ज्ञेया विचक्षणैः।।\nन निवार्या जनैः कैश्चिदपीच्छा सैव शांकरी।।३६।।\nततस्स मुनिवर्यो हि ब्रह्मलोकं जगाम ह ।।\nविधिं नत्वाऽब्रवीत्कामजयं स्वस्य तपोबलात् ।।३७।।\nतदाकर्ण्य विधिस्सोथ स्मृत्वा शम्भुपदाम्बुजम् ।।\nज्ञात्वा सर्वं कारणं तन्निषिषेध सुतं तदा ।।३८।।\nमेने हितन्न विध्युक्तं नारदो ज्ञानिसत्तमः ।।\nशिवमायामोहितश्च रूढचित्तमदांकुरः ।।३९।।\nशिवेच्छा यादृशी लोके भवत्येव हि सा तदा ।।\nतदधीनं जगत्सर्वं वचस्तंत्यांत स्थितं यतः।।2.1.2.४०।।\nनारदोऽथ ययौ शीघ्रं विष्णुलोकं विनष्टधीः ।।\nमदांकुरमना वृत्तं गदितुं स्वं तदग्रतः ।।४१।।\nआगच्छंतं मुनिन्दृष्ट्वा नारदं विष्णुरादरात्।।\nउत्थित्वाग्रे गतोऽरं तं शिश्लेषज्ञातहेतुकः ।। ४२ ।।\nस्वासने समुपावेश्य स्मृत्वा शिवपदाम्बुजम् ।।\nहरिः प्राह वचस्तथ्यं नारदं मदनाशनम् ।। ४३ ।।\nविष्णुरुवाच ।।\nकुत आगम्यते तात किमर्थमिह चागतः ।।\nधन्यस्त्वं मुनिशार्दूल तीर्थोऽहं तु तवागमात् ।। ४४ ।।\nविष्णुवाक्यमिति श्रुत्वा नारदो गर्वितो मुनिः ।।\nस्ववृत्तं सर्वमाचष्ट समदं मदमोहितः ।। ४५ ।।\nश्रुत्वा मुनिवचो विष्णुस्समदं कारणं ततः ।।\nज्ञातवानखिलं स्मृत्वा शिवपादाम्बुजं हृदि ।।४६।।\nतुष्टाव गिरिशं भक्त्या शिवात्मा शैवराड् हरिः।।\nसांजलिर्विसुधीर्नम्रमस्तकः परमेश्वरम् ।।४७ ।।\nविष्णुरुवाच ।।\nदेवदेव महादेव प्रसीद परमेश्वर ।।\nधन्यस्त्वं शिव धन्या ते माया सर्व विमोहिनी ।। ४८ ।।\nइत्यादि स स्तुतिं कृत्वा शिवस्य परमात्मनः ।।\nनिमील्य नयने ध्यात्वा विरराम पदाम्बुजम् ।।४९।।\nयत्कर्तव्यं शंकरस्य स ज्ञात्वा विश्वपालकः ।।\nशिवशासनतः प्राह हृदाथ मुनिसत्तमम् ।। 2.1.2.५० ।।\nविष्णुरुवाच ।।\nधन्यस्त्वं मुनिशार्दूल तपोनिधिरुदारधीः ।।\nभक्तित्रिकं न यस्यास्ति काममोहादयो मुने ।।५१।।\nविकारास्तस्य सद्यो वै भवंत्यखिलदुःखदाः ।।\nनैष्ठिको ब्रह्मचारी त्वं ज्ञानवैराग्यवान्सदा ।। ५२ ।।\nकथं कामविकारी स्या जन्मना विकृतस्सुधीः ।।\nइत्याद्युक्तं वचो भूरि श्रुत्वा स मुनिसत्तमः ।।५३।।\nविजहास हृदा नत्वा प्रत्युवाच वचो हरिम् ।।\nनारद उवाच ।।\nकिं प्रभावः स्मरः स्वामिन्कृपा यद्यस्ति ते मयि ।। ५४ ।।\nइत्युक्त्वा हरिमानम्य ययौ यादृच्छिको मुनिः ।।५५।।\nइति श्रीशिवमहापुराणे द्वितीयायां रुद्रसंहितायां प्रथमखंडे सृष्ट्युपाख्याने नारदतपोवर्णनं नाम द्वितीयोऽध्यायः ।। २ ।।"
  }
]
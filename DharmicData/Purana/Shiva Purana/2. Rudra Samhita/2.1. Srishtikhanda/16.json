[
  {
    "text": "ब्रह्मोवाच ।।\nशब्दादीनि च भूतानि पंचीकृत्वाहमात्मना ।।\nतेभ्यः स्थूलं नभो वायुं वह्निं चैव जलं महीम् ।। १ ।।\nपर्वतांश्च समुद्रांश्च वृक्षादीनपि नारद ।।\nकलादियुगपर्येतान्कालानन्यानवासृजम् ।। २ ।।\nसृष्ट्यंतानपरांश्चापि नाहं तुष्टोऽभव न्मुने ।।\nततो ध्यात्वा शिवं साम्बं साधकानसृजं मुने ।। ३ ।।\nमरीचिं च स्वनेत्राभ्यां हृदयाद्भृगुमेव च ।।\nशिरसोऽगिरसं व्यानात्पुलहं मुनिसत्तमम् ।। ४ ।।\nउदानाच्च पुलस्त्यं हि वसिष्ठञ्च समानतः ।।\nक्रतुं त्वपानाच्छ्रोत्राभ्यामत्रिं दक्षं च प्राणतः ।। ५ ।।\nअसृजं त्वां तदोत्संगाच्छायायाः कर्दमं मुनिम् ।।\nसंकल्पादसृजं धर्मं सर्वसाधनसाधनम् ।।६।।\nएवमेतानहं सृष्ट्वा कृतार्थस्साधकोत्तमान् ।।\nअभवं मुनिशार्दूल महादेवप्रसादतः ।। ७ ।।\nततो मदाज्ञया तात धर्मः संकल्पसंभवः ।।\nमानवं रूपमापन्नस्साधकैस्तु प्रवर्तितः ।।८।।\nततोऽसृजं स्वगात्रेभ्यो विविधेभ्योऽमितान्सुतान् ।।\nसुरासुरादिकांस्तेभ्यो दत्त्वा तां तां तनुं मुने ।।९।।\nततोऽहं शंकरेणाथ प्रेरितोंऽतर्गतेन ह ।।\nद्विधा कृत्वात्मनो देहं द्विरूपश्चाभवं मुने ।। 2.1.16.१० ।।\nअर्द्धेन नारी पुरुषश्चार्द्धेन संततो मुने ।\nस तस्यामसृजद्द्वंद्वं सर्वसाधनमुत्तमम् ।।११।।\nस्वायंभुवो मनुस्तत्र पुरुषः परसाधनम् ।।\nशतरूपाभिधा नारी योगिनी सा तपस्विनी ।। १२ ।।\nसा पुनर्मनुना तेन गृहीतातीव शोभना ।।\nविवाहविधिना ताताऽसृजत्सर्गं समैथुनम् ।। १३ ।।\nतस्यां तेन समुत्पन्नस्तनयश्च प्रियव्रतः ।।\nतथैवोत्तानपादश्च तथा कन्यात्रयं पुनः।।१४।।\nआकूतिर्देवहूतिश्च प्रसूतिरिति विश्रुताः ।।\nआकूतिं रुचये प्रादात्कर्दमाय तु मध्यमाम् ।।१५।।\nददौ प्रसूतिं दक्षायोत्तानपादानुजां सुताः ।।\nतासां प्रसूतिप्रसवैस्सर्वं व्याप्तं चराचरम् ।।१६।।\nआकूत्यां च रुचेश्चाभूद्वंद्वं यज्ञश्च दक्षिणा ।।\nयज्ञस्य जज्ञिरे पुत्रा दक्षिणायां च द्वादश ।। १७ ।।\nदेवहूत्यां कर्दमाच्च बह्व्यो जातास्सुता मुने ।।\nदशाज्जाताश्चतस्रश्च तथा पुत्र्यश्च विंशतिः ।। १८ ।।\nधर्माय दत्ता दक्षेण श्रद्धाद्यास्तु त्रयोदश ।।\nशृणु तासां च नामानि धर्मस्त्रीणां मुनीश्वर।।१९।।\nश्रद्धा लक्ष्मीर्धृतिस्तुष्टिः पुष्टिर्मेधा तथा क्रिया ।।\nवसुःर्बुद्धि लज्जा शांतिः सिद्धिः कीर्तिस्त्रयोदश ।।2.1.16.२०।।\nताभ्यां शिष्टा यवीयस्य एकादश सुलोचनाः ।।\nख्यातिस्सत्पथसंभूतिः स्मृतिः प्रीतिः क्षमा तथा।।२१।।\nसन्नतिश्चानुरूपा च ऊर्जा स्वाहा स्वधा तथा ।।\nभृगुर्भवो मरीचिश्च तथा चैवांगिरा मुनिः ।। २२ ।।\nपुलस्त्यः पुलहश्चैव क्रतुश्चर्षिवरस्तथा ।।\nअत्रिर्वासिष्ठो वह्निश्च पितरश्च यथाक्रमम् ।। २३ ।।\nख्यातास्ता जगृहुः कन्या भृग्वाद्यास्साधका वराः ।।\nततस्संपूरितं सर्वं त्रैलोक्यं सचराचरम् ।। २४ ।।\nएवं कर्मानुरूपेण प्रणिनामंबिकापते।।\nआज्ञया बहवो जाता असंख्याता द्विजर्षभाः ।।२५।।\nकल्पभेदेन दक्षस्य षष्टिः कन्याः प्रकीर्तिताः ।।\nतासां दश च धर्माय शशिने सप्तविंशतिम् ।।२६।।\nविधिना दत्तवान्दक्षः कश्यपाय त्रयोदश ।।\nचतस्रः पररूपाय ददौ तार्क्ष्याय नारद।।२७।।\nभृग्वंगिरः कृशाश्वेभ्यो द्वे द्वे कन्ये च दत्तवान् ।।\nताभ्यस्तेभ्यस्तु संजाता बह्वी सृष्टिश्चराचरा ।।२८।।\nत्रयोदशमितास्तस्मै कश्यपाय महात्मने ।।\nदत्ता दक्षेण याः कन्या विधिवन्मुनिसत्तम ।। २९ ।।\nतासां प्रसूतिभिर्व्याप्तं त्रैलोक्यं सचराचरम् ।।\nस्थावरं जंगमं चैव शून्य नैव तु किंचन ।। 2.1.16.३० ।।\nदेवाश्च ऋषयश्चैव दैत्याश्चैव प्रजज्ञिरे ।।\nवृक्षाश्च पक्षिणश्चैव सर्वे पर्वतवीरुधः ।। ३१ ।।\nदक्षकन्याप्रसूतैश्च व्याप्तमेवं चराचरम् ।।\nपातालतलमारभ्य सत्यलोकावधि ध्रुवम् ।। ३२ ।।\nब्रह्मांडं सकलं व्याप्तं शून्यं नैव कदाचन ।।\nएवं सृष्टिः कृता सम्यग्ब्रह्मणा शंभुशासनात् ।। ३३ ।।\nसती नाम त्रिशूलाग्रे सदा रुद्रेण रक्षिता ।।\nतपोर्थं निर्मिता पूर्वं शंभुना सर्वविष्णुना ।। ३४ ।।\nसैव दक्षात्समुद्भूता लोककार्यार्थमेव च ।।\nलीलां चकार बहुशो भक्तोद्धरणहेतवे।। ।। ३५ ।।\nवामांगो यस्य वैकुंठो दक्षिणांगोऽहमेव च ।।\nरुद्रो हृदयजो यस्य त्रिविधस्तु शिवः स्मृतः।। ३६ ।।\nअहं विष्णुश्च रुद्रश्च गुणास्त्रय उदाहृताः।।\nस्वयं सदा निर्गुणश्च परब्रह्माव्ययश्शिवः ।।३७।।\nविष्णुस्सत्त्वं रजोऽहं च तमो रुद्र उदाहृतः।।\nलोकाचारत इत्येवं नामतो वस्तुतोऽन्यथा ।।३८।।\nअंतस्तमो बहिस्सत्त्वो विष्णूरुद्रस्तथा मतः ।।\nअंतस्सत्त्वस्तमोबाह्यो रजोहं सर्वेथा मुने ।। ।। ३९ ।।\nराजसी च सुरा देवी सत्त्वरूपात्तु सा सती ।।\nलक्ष्मीस्तमोमयी ज्ञेया विरूपा च शिवा परा ।।2.1.16.४०।।\nएवं शिवा सती भूत्वा शंकरेण विवाहिता ।।\nपितुर्यज्ञे तनुं त्यक्त्वा नादात्तां स्वपदं ययौ ।।४१।।\nपुनश्च पार्वती जाता देवप्रार्थनया शिवा ।।\nतपः कृत्वा सुविपुलं पुनश्शिवमुपागता ।।४२।।\nतस्या नामान्यनेकानि जातानि च मुनीश्वर।।\nकालिका चंडिका भद्रा चामुंडा विजया जया ।।४३।।\nजयंती भद्रकाली च दुर्गा भगवतीति च ।।\nकामाख्या कामदा ह्यम्बा मृडानी सर्वमंगला ।। ४४ ।।\nनामधेयान्यनेकानि भुक्तिमुक्तिप्रदानि च।।\nगुणकर्मानुरूपाणि प्रायशस्तत्र पार्वती ।।४५।।\nगुणमय्यस्तथा देव्यो देवा गुणमयास्त्रयः ।।\nमिलित्वा विविधं सृष्टेश्चक्रुस्ते कार्यमुत्तमम् ।।४६।।\nएवं सृष्टिप्रकारस्ते वर्णितो मुनिसत्तम।।\nशिवाज्ञया विरचितो ब्रह्मांडस्य मयाऽखिलः ।। ।।४७।।\nपरं ब्रह्म शिवः प्रोक्तस्तस्य रूपास्त्रयः सुराः ।।\nअहं विष्णुश्च रुद्रश्च गुणभेदानुरूपतः ।।४८।।\nशिवया रमते स्वैरं शिवलोके मनोरमे ।।\nस्वतंत्रः परमात्मा हि निर्गुणस्सगुणोऽपि वै ।।४९।।\nतस्य पूर्णवतारो हिं रुद्रस्साक्षाच्छिवः स्मृतः ।।\nकैलासे भवनं रम्यं पंचवक्त्रश्चकार ह ।।\nब्रह्मांडस्य तथा नाशे तस्य नाशोस्ति वै न हि ।।2.1.16.५०।।"
  }
]
[
  {
    "text": "ऋषय ऊचुः ।। ।।\nव्यासशिष्य महाभाग कथय त्वं प्रमाणतः ।।\nकैः पुष्पैः पूजितश्शंभुः किं किं यच्छति वै फलम् ।।१।।\n।। सूत उवाच ।। ।।\nशौनकाद्याश्च ऋषयः शृणुतादरतोऽखिलम् ।।\nकथयाम्यद्य सुप्रीत्या पुष्पार्पणविनिर्णयम् ।।२।।\nएष एव विधिः पृष्टो नारदेन महर्षिणा ।।\nप्रोवाच परमप्रीत्या पुष्पार्पणविनिर्णयम् ।।३।।\nब्रह्मोवाच।।\nकमलैर्बिल्वपत्रैश्च शतपत्रैस्तथा पुनः ।।\nशंखपुष्पैस्तथा देवं लक्ष्मीकामोऽर्चयेच्छिवम् ।।४।।\nएतैश्च लक्षसंख्याकैः पूजितश्चेद्भवेच्छिवः ।।\nपापहानिस्तथा विप्र लक्ष्मीस्स्यान्नात्र संशयः ।। ५।।\nविंशतिः कमलानां तु प्रस्थमेकमुदाहृतम् ।।\nबिल्वो दलसहस्रेण प्रस्थार्द्धं परिभाषितम् ।। ६ ।।\nशतपत्रसहस्रेण प्रस्थार्द्धं परिभाषितम् ।।\nपलैः षोडशभिः प्रत्थः पलं टंकदशस्मृतः ।। ७ ।।\nअनेनैव तु मानेन तुलामारोपयेद्यदा।।\nसर्वान्कामानवाप्नोति निष्कामश्चेच्छिवो भवेत् ।।८।।\nराज्यस्य कामुको यो वै पार्थिवानां च पूजया ।।\nतोषयेच्छंकरं देवं दशकोष्ट्या मुनीश्वराः ।। ९ ।।\nलिंगं शिवं तथा पुष्पमखण्डं तंदुलं तथा ।।\nचर्चितं चंदनेनैव जलधारां तथा पुनः ।। 2.1.14.१० ।।\nप्रतिरूपं तथा मंत्रं बिल्वीदलमनुत्तमम् ।।\nअथवा शतपत्रं च कमलं वा तथा पुनः ।।११।।\nशंखपुष्पैस्तथा प्रोक्तं विशेषेण पुरातनैः ।।\nसर्वकामफलं दिव्यं परत्रेहापि सर्वथा ।।१२।।\nधूपं दीपं च नैवेद्यमर्घं चारार्तिक तथा ।।\nप्रदक्षिणां नमस्कारं क्षमापनविसर्जने ।। ३३ ।।\nकृत्वा सांगं तथा भोज्यं कृतं येन भवेदिह ।।\nतस्य वै सर्वथा राज्यं शंकरः प्रददाति च ।। १४ ।।\nप्रधान्यकामुको यो वै तदर्द्धेनार्चयेत्पुमान् ।।\nकारागृहगतो यो वै लक्षेनैवार्चयेद्धनम् ।। १५।।\nरोगग्रस्तो यदा स्याद्वै तदर्द्धेनार्चयेच्छिवम् ।।\nकन्याकामो भवेद्यो वै तदर्द्धेन शिवं पुनः।।१६।।\nविद्याकामस्तथा यः स्यात्तदर्द्धेनार्चयेच्छिवम् ।।\nवाणीकामो भवेद्यो वै घृतेनैवार्चयेच्छिवम् ।। १७ ।।\nउच्चाटनार्थं शत्रूणां तन्मितेनैव पूजनम् ।।\nमारणे वै तु लक्षेण मोहने तु तदर्धतः ।। १८ ।।\nसामंतानां जये चैव कोटिपूजा प्रशस्यते ।।\nराज्ञामयुतसंख्यं च वशीकरणकर्मणि ।।१९।।\nयशसे च तथा संख्या वाहनाद्यैः सहस्रिका ।।\nमुक्तिकामोर्चयेच्छंभुं पंचकोट्या सुभक्तितः ।। 2.1.14.२० ।।\nज्ञानार्थी पूजयेत्कोट्या शंकरं लोक शंकरम् ।।\nशिवदर्शनकामो वै तदर्धेन प्रपूजयेत् ।। २१ ।।\nतथा मृत्युंजयो जाप्यः कामनाफलरूपतः ।।\nपंचलक्षा जपा यर्हि प्रत्यक्षं तु भवेच्छिवः ।। २२ ।।\nलक्षेण भजते कश्चिद्द्वितीये जातिसंभवः ।।\nतृतीये कामनालाभश्चतुर्थे तं प्रपश्यति ।। २३ ।।\nपंचमं च यदा लक्षं फलं यच्छत्यसंशयम् ।।\nअनेनैव तु मंत्रेण दशलक्षे फलं भवेत् ।। २४ ।।\nमुक्तिकामो भवेद्यो वै दर्भैश्च पूजनं चरेत् ।।\nलक्षसंख्या तु सर्वत्र ज्ञातव्या ऋषिसत्तम ।। २५ ।।\nआयुष्कामो भवेद्यो वै दूर्वाभिः पूजनश्चरेत् ।।\nपुत्रकामो भवेद्यो वै धत्तूरकुसुमैश्चरेत् ।।२६।।\nरक्तदण्डश्च धत्तूरः पूजने शुभदः स्मृतः ।।\nअगस्त्यकुसुमैश्चैव पूजकस्य महद्यशः ।।२७।।\nभुक्तिमुक्तिफलं तस्य तुलस्याः पूजयेद्यदि ।।\nअर्कपुष्पैः प्रतापश्च कुब्जकल्हारकैस्तथा ।। २८ ।।\nजपाकुसुमपूजा तु शत्रूणां मृत्युदा स्मृता ।।\nरोगोच्चाटनकानीह करवीराणि वै क्रमात् ।।२९।।\nबंधुकैर्भूषणावाप्तिर्जात्यावाहान्न संशयः ।।\nअतसीपुष्पकैर्देवं विष्णुवल्लभतामियात्।। ।।2.1.14.३०।।\nशमीपत्रैस्तथा मुक्तिः प्राप्यते पुरुषेण च ।।\nमल्लिकाकुसुमैर्दत्तैः स्त्रियं शुभतरां शिवः ।।३१।।\nयूथिकाकुसुमैश्शस्यैर्गृहं नैव विमुच्यते ।।\nकर्णिकारैस्तथा वस्त्रसंपत्तिर्जायते नृणाम् ।।३२।।\nनिर्गुण्डीकुसुमैर्लोके मनो निर्मलतां व्रजेत् ।।\nबिल्वपत्रैस्तथा लक्षैः सर्वान्कामानवाप्नुयात् ।।३३।।\nशृङ्गारहारपुष्पैस्तु वर्द्धते सुख सम्पदा ।।\nऋतुजातानि पुष्पाणि मुक्तिदानि न संशयः ।। ३४ ।।\nराजिकाकुसुमानीह शत्रूणां मृत्युदानि च ।।\nएषां लक्षं शिवे दद्याद्दद्याच्च विपुलं फलम् ।।३५।।\nविद्यते कुसुमं तन्न यन्नैव शिववल्लभम्।।\nचंपकं केतकं हित्वा त्वन्यत्सर्वं समर्पयेत् ।। ३६।।\nअतः परं च धान्यानां पूजने शंकरस्य च ।।\nप्रमाणं च फलं सर्वं प्रीत्या शृणु च सत्तम ।। ३७ ।।\nतंदुलारोपणे नॄणां लक्ष्मी वृद्धिः प्रजायते ।।\nअखण्डितविधौ विप्र सम्यग्भक्त्या शिवोपरि ।।३८।।\nषट्केनैव तु प्रस्थानां तदर्धेन तथा पुनः ।।\nपलद्वयं तथा लक्षमानेन समदाहृतम् ।।३९।।\nपूजां रुद्रप्रधानेन कृत्वा वस्त्रं सुसुन्दरम् ।।\nशिवोपरि न्यसेत्तत्र तंदुलार्पणमुत्तमम् ।।2.1.14.४०\nउपरि श्रीफलं त्वेकं गंधपुष्पादिभिस्तथा ।।\nरोपयित्वा च धूपादि कृत्वा पूजाफलं भवेत्।।।। ४१ ।।\nप्रजापत्यद्वयं रौप्यमासंख्या च दक्षिणा ।।\nदेया तदुपदेष्ट्रे हि शक्त्या वा दक्षिणा मता ।। ४२ ।।\nआदित्यसंख्यया तत्र ब्राह्मणान्भोजयेत्ततः ।।\nलक्षपूजा तथा जाता साङ्गश्च मन्त्रपूर्वकम् ।। ४३ ।।\nशतमष्टोत्तरं तत्र मंत्रे विधिरुदाहृतः।।\nतिलानां च पलं लक्षं महापातकनाशनम् ।। ४४ ।।\nएकादशपलैरेव लक्षमानमुदाहृतम् ।।\nपूर्ववत्पूजनं तत्र कर्तव्यं हितकाम्यया ।। ४५ ।।\nभोज्या वै ब्राह्मणास्तस्मादत्र कार्या नरेण हि ।।\nमहापातकजं दुखं तत्क्षणान्नश्यति ध्रुवम् ।। ४६ ।।\nयवपूजा तथा प्रोक्ता लक्षेण परमा शिवे ।।\nप्रस्थानामष्टकं चैव तथा प्रस्थार्द्धकं पुनः ।। ४७ ।।\nपलद्वययुतं तत्र मानमेतत्पुरातनम् ।।\nयवपूजा च मुनिभिः स्वर्गसौख्यविवर्द्धिनी ।। ४८ ।।\nप्राजापत्यं ब्राह्मणानां कर्तव्यं च फलेप्सुभिः ।।\nगोधूमान्नैस्तथा पूजा प्रशस्ता शंकरस्य वै ।। ४९ ।।\nसंततिर्वर्द्धते तस्य यदि लक्षावधिः कृता ।।\nद्रोणार्द्धेन भवेल्लक्षं विधानं विधिपूर्वकम् ।। 2.1.14.५० ।।\nमुद्गानां पूजने देवः शिवो यच्छति वै सुखम् ।।\nप्रस्थानां सप्तकेनैव प्रस्थार्द्धेनाथवा पुनः ।।५१।।\nपलद्वययुतेनैव लक्षमुक्तं पुरातनैः ।।\nब्राह्मणाश्च तथा भोज्या रुद्रसंख्याप्रमाणतः ।। ५२ ।।\nप्रियंगुपूजनादेव धर्माध्यक्षे परात्मनि ।।\nधर्मार्थकामा वर्द्धंते पूजा सर्वसुखावहा ।। ५३ ।।\nप्रस्थैकेन च तस्योक्तं लक्षमेकं पुरातनैः।।\nब्रह्मभोजं तथा प्रोक्तमर्कसंख्याप्रमाणतः।।५४।।\nराजिकापूजनं शंभोश्शत्रोर्मृत्युकरं स्मृतम्।।\nसार्षपानां तथा लक्षं पलैर्विशतिसंख्यया ।।५५।।\nतेषां च पूजनादेव शत्रोर्मृत्युरुदाहृतः ।।\nआढकीनां दलैश्चैव शोभयित्वार्चयेच्छिवम्।।५६।।\nवृता गौश्च प्रदातव्या बलीवर्दस्तथैव च ।।\nमरीचिसंभवा पूजा शत्रोर्नाशकरी स्मृता ।। ५७ ।।\nआढकीनां दलैश्चैव रंजयि त्वार्चयेच्छिवम् ।।\nनानासुखकरी ह्येषा पूजा सर्वफलप्रदा ।।५८।।\nधान्यमानमिति प्रोक्तं मया ते मुनिसत्तम ।।\nलक्षमानं तु पुष्पाणां शृणु प्रीत्या मुनीश्वर ।।५९।।\nप्रस्थानां च तथा चैकं शंखपुष्पसमुद्भवम् ।।\nप्रोक्तं व्यासेन लक्षं हि सूक्ष्ममानप्रदर्शिना ।।2.1.14.६०।।\nप्रस्थैरेकादशैर्जातिलक्षमानं प्रकीर्तितम् ।।\nयूथिकायास्तथा मानं राजिकायास्तदर्द्धकम् ।। ६१ ।।\nप्रस्थैर्विंशतिकैश्चैव मल्लिकामान मुत्तमम् ।।\nतिलपुष्पैस्तथा मानं प्रस्थान्न्यूनं तथैव च ।।६२।।\nततश्च द्विगुणं मानं करवीरभवे स्मृतम् ।।\nनिर्गुंडीकुसुमे मानं तथैव कथितं बुधैः ।। ६३ ।।\nकर्णिकारे तथा मानं शिरीषकुसुमे पुनः ।।\nबंधुजीवे तथा मानं प्रस्थानं दशकेन च ।।६४।।\nइत्याद्यैर्विविधै मानं दृष्ट्वा कुर्याच्छिवार्चनम् ।।\nसर्वकामसमृध्यर्थं मुक्त्यर्थं कामनोज्झितः ।। ६५ ।।\nअतः परं प्रवक्ष्यामि धारापूजाफलं महत् ।।\nयस्य श्रवणमात्रेण कल्याणं जायते नृणाम् ।। ६६ ।।\nविधानपूर्वकं पूजां कृत्वा भक्त्या शिवस्य वै ।।\nपश्चाच्च जलधारा हि कर्तव्या भक्तितत्परैः ।। ६७ ।।\nज्वरप्रलापशांत्यर्थं जल धारा शुभावहा ।।\nशतरुद्रियमंत्रेण रुद्रस्यैकादशेन तु ।। ६८ ।।\nरुद्रजाप्येन वा तत्र सूक्तेन् पौरुषेण वा ।।\nषडंगेनाथ वा तत्र महामृत्युंजयेन च ।। ६९ ।।\nगायत्र्या वा नमोंतैश्च नामभिः प्रणवादिभिः ।।\nमंत्रैवाथागमोक्तैश्च जलधारादिकं तथा ।।2.1.14.७०।।\nसुखसंतानवृद्ध्यर्थं धारापूजनमुत्तमम् ।।\nनानाद्रव्यैः शुभैर्दिव्यैः प्रीत्या सद्भस्मधारिणा ।। ७१ ।।\nघृतधारा शिवे कार्या यावन्मंत्रसहस्रकम् ।।\nतदा वंशस्य विस्तारो जायते नात्र संशयः ।। ।। ७२ ।।\nएवं मदुक्तमंत्रेण कार्यं वै शिवपूजनम् ।।\nब्रह्मभोज्यं तथा प्रोक्तं प्राजापत्यं मुनीश्वरैः ।। ७३ ।।\nकेवलं दुग्धधारा च तदा कार्या विशेषतः ।।\nशर्करामिश्रिता तत्र यदा बुद्धिजडो भवेत् ।। ७४ ।।\nतस्या संजायते जीवसदृशी बुद्धिरुत्तमा ।।\nयावन्मंत्रायुतं न स्यात्तावद्धाराप्रपूजनम् ।। ७५ ।।\nयदा चोच्चाटनं देहे जायते कारणं विना ।।\nयत्र कुत्रापि वा प्रेम दुःखं च परिवर्द्धितम् ।। ७६ ।।\nस्वगृहे कलहो नित्यं यदा चैव प्रजायते ।।\nतद्धारायां कृतायां वै सर्वं दुःखं विलीयते ।। ७७ ।।\nशत्रूणां तापनार्थं वै तैलधारा शिवोपरि ।।\nकर्तव्या सुप्रयत्नेन कार्यसिद्धिर्धुवं भवेत् ।। ७८ ।।\nमासि तेनैव तैलेन भोगवृद्धिः प्रजायते ।।\nसार्षपेनैव तैलेन शत्रुनाशो -भवेद्ध्रुवम् ।। ७९ ।।\nमधुना यक्षराजो वै गच्छेच्च शिवपूजनात ।।\nधारा चेक्षुरसस्यापि सर्वानन्दकरी शिवे ।। 2.1.14.८० ।।\nधारा गंगाजलस्यैव भुक्तिमुक्तिफलप्रदा ।।\nएतास्सर्वाश्च याः प्रोक्ता मृत्यंजयसमुद्भवाः ।। ८१ ।।\nतत्राऽयुतप्रमाणं हि कर्तव्यं तद्विधानतः ।।\nकर्तव्यं ब्राह्मणानां च भोज्यं वै रुद्रसंख्यया ।। ८२ ।।\nएतत्ते सर्वमाख्यातं यत्पृष्टोऽहं मुनीश्वर ।।\nएतद्वै सफलं लोके सर्वकामहितावहम् ।। ८३ ।।\nस्कंदोमासहितं शंभुं संपूज्य विधिना सह ।।\nयत्फलं लभते भक्त्या तद्वदामि यथाश्रुतम् ।।८४ ।।\nअत्र भुक्त्वाखिलं सौख्यं पुत्रपौत्रादिभिः शुभम् ।।\nततो याति महेशस्य लोकं सर्वसुखावहम् ।।८५।।।\nसूर्यकोटिप्रतीकाशैर्विमानैः सर्वकामगैः ।।\nरुद्रकन्यासमाकीर्णैर्गेयवाद्यसमन्वितैः ।।८६।।\nक्रीडते शिवभूतश्च यावदाभूतसंप्लवम् ।।\nततो मोक्षमवाप्नोति विज्ञानं प्राप्य चाव्ययम् ।। ८७ ।।\nइति श्रीशिवमहापुराणे प्रथम खंडे द्वितीयायां रुद्रसंहितायां सृष्ट्युपाख्याने शिवपूजाविधानवर्णनो नाम चतुर्दशोऽध्यायः ।। १४ ।।"
  }
]
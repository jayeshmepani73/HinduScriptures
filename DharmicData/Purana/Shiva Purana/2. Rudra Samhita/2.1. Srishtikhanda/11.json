[
  {
    "text": "ऋषय ऊचुः ।।\nसूतसूत महाभाग व्यासशिष्य नमोस्तु ते ।।\nश्राविताद्याद्भुता शैवकथा परमपावनी ।। १ ।।\nतत्राद्भुता महादिव्या लिंगोत्पत्तिः श्रुता शुभा ।।\nश्रुत्वा यस्याः प्रभावं च दुःखनाशो भवेदिह।।२।।\nब्रह्मनारदसंवादमनुसृत्य दयानिधे।।\nशिवार्चनविधिं ब्रूहि येन तुष्टो भवेच्छिवः ।।३।।\nब्राह्मणैः क्षत्रियैर्वैश्यैः शूद्रैर्वा पूज्यते शिवः।।\nकथं कार्यं च तद् ब्रूहि यथा व्यासमुखाच्छ्रुतम् ।। ४ ।।\nतच्छ्रुत्वा वचनं तेषां शर्मदं श्रुतिसंमतम्।।\nउवाच सकलं प्रीत्या मुनि प्रश्नानुसारतः ।। ५ ।।\nसूत उवाच ।।\nसाधु पृष्टं भवद्भिश्च तद्रहस्यं मुनीश्वराः ।।\nतदहं कथयाम्यद्य यथाबुद्धि यथाश्रुतम् ।। ६ ।।\nभवद्भिः पृच्छयते तद्वत्तथा व्यासेन वै पुरा।।\nपृष्टं सनत्कुमाराय तच्छ्रुतं ह्युपमन्युना ।।७।।\nततो व्यासेन वै श्रुत्वा शिवपूजादिकं च यत् ।।\nमह्यं च पाठितं तेन लोकानां हितकाम्यया ।। ८ ।।\nतच्छ्रुतं चैव कृष्णेन ह्युपमन्योर्महात्मनः ।।\nतदहं कथयिष्यामि यथा ब्रह्मावदत्पुरा।।९।।\nब्रह्मोवाच ।।\nशृणु नारद वक्ष्यामि संक्षेपाल्लिंगपूजनम् ।।\nवक्तुं वर्षशतेनापि न शक्यं विस्तरान्मुने ।।2.1.11.१०।।\nएवं तु शांकरं रूपं मुखं स्वच्छं सनातनम् ।।\nपूजयेत्परया भक्त्या सर्वकामफलाप्तये ।।११।।\nदारिद्र्यं रोगदुःखं च पीडनं शत्रुसंभवम् ।।\nपापं चतुर्विधं तावद्यावन्नार्चयते शिवम् ।।१२।।\nसम्पूजिते शिवे देवे सर्वदुःखं विलीयते ।।\nसंपद्यते सुखं सर्वं पश्चान्मुक्तिरवाप्यते ।।१३।।\nये वै मानुष्यमाश्रित्य मुख्यं संतानतस्सुखम् ।।\nतेन पूज्यो महादेवः सर्वकार्यार्थसाधकः ।।१४।।\nब्राह्मणाः क्षत्रिया वैश्याश्शूद्राश्च विधिवत्क्रमात् ।।\nशंकरार्चां प्रकुर्वंतु सर्वकामार्थसिद्धये।।१५।।\nप्रातःकाले समुत्थाय मुहूर्ते ब्रह्मसंज्ञके।।\nगुरोश्च स्मरणं कृत्वा शंभोश्चैव तथा पुनः ।।१६।।\nतीर्थानां स्मरणं कृत्वा ध्यानं चैव हरेरपि ।।\nममापि निर्जराणां वै मुन्यादीनां तथा मुने।१७।।\nततः स्तोत्रं शुभं नाम गृह्णीयाद्विधिपूर्वकम् ।।\nततोत्थाय मलोत्सर्गं दक्षिणस्यां चरेद्दिशि ।। १८ ।।\nएकान्ते तु विधिं कुर्यान्मलोत्सर्गस्स यच्छ्रुतम् ।।\nतदेव कथयाम्यद्य शृण्वाधाय मनो मुने।।१९।।\nशुद्धां मृदं द्विजो लिप्यात्पंचवारं विशुद्धये ।।\nक्षत्रियश्च चतुर्वारं वैश्यो वरत्रयं तथा ।।2.1.11.२०।।\nशूद्रो द्विवारं च मृदं गृह्णीयाद्विधिशुद्धये ।।\nगुदे वाथ सकृल्लिंगे वारमेकं प्रयत्नतः ।। २१ ।।\nदशवारं वामहस्ते सप्तवारं द्वयोस्तथा ।।\nप्रत्येकम्पादयोस्तात त्रिवारं करयोः पुनः ।। २२ ।।\nस्त्रीभिश्च शूद्रवत्कार्यं मृदाग्रहणमुत्तमम्।।\nहस्तौ पादौ च प्रक्षाल्य पूर्ववन्मृदमाहरेत् ।।२३।।\nदंतकाष्ठं ततः कुर्यात्स्ववर्णक्रमतो नरः ।।२४।।\nविप्रः कुर्याद्दंतकाष्ठं द्वादशांगुलमानतः।।\nएकादशांगुलं राजा वैश्यः कुर्याद्दशांगुलम् ।।२५।।\nशूद्रो नवागुलं कुर्यादिति मानमिदं स्मृतम् ।।\nकालदोषं विचार्य्यैव मनुदृष्टं विवर्जयेत् ।।२६।।\nषष्ट्याद्यामाश्च नवमी व्रतमस्तं रवेर्दिनम्।।\nतथा श्राद्धदिनं तात निषिद्धं रदधावने ।। २७ ।।\nस्नानं तु विधिवत्कार्यं तीर्थादिषु क्रमेण तु ।।\nदेशकालविशेषेण स्नानं कार्यं समंत्रकम् ।। २८ ।।\nआचम्य प्रथमं तत्र धौतवस्त्रेण चाधरेत् ।।\nएकान्ते सुस्थले स्थित्वा संध्याविधिमथाचरेत् ।।२९ ।।\nयथायोग्यं विधिं कृत्वा पूजाविधिमथारभेत् ।।\nमनस्तु सुस्थिरं कृत्वा पूजागारं प्रविश्य च ।।2.1.11.३०।।\nपूजाविधिं समादाय स्वासने ह्युपविश्य वै ।।\nन्यासादिकं विधायादौ पूजयेत्क्रमशो हरम्।।३१।।\nप्रथमं च गणाधीशं द्वारपालांस्तथैव च ।।\nदिक्पालांश्च सुसंपूज्य पश्चात्पीठं प्रकल्पयेत् ।। ३२ ।।\nअथ वाऽष्टदलं कृत्वा पूजाद्रव्यं समीपतः ।।\nउपविश्य ततस्तत्र उपवेश्य शिवम् प्रभुम् ।।३३।।\nआचमनत्रयं कृत्वा प्रक्षाल्य च पुनः करौ ।।\nप्राणायामत्रयं कृत्वा मध्ये ध्यायेच्च त्र्यम्बकम् ।। ३४ ।।\nपंचवक्त्रं दशभुजं शुद्धस्फटिकसन्निभम् ।।\nसर्वाभरणसंयुक्तं व्याघ्रचर्मोत्तरीयकम् ।। ३५ ।।\nतस्य सारूप्यतां स्मृत्वा दहेत्पापं नरस्सदा ।।\nशिवं ततः समुत्थाप्य पूजयेत्परमेश्वरम् ।।३६।।\nदेहशुद्धिं ततः कृत्वा मूल मंत्रं न्यसेत्क्रमात् ।।\nसर्वत्र प्रणवेनैव षडंगन्यासमाचरेत्।।३७।।\nकृत्वा हृदि प्रयोगं च ततः पूजां समारभेत् ।।\nपाद्यार्घाचमनार्थं च पात्राणि च प्रकल्पयेत्।।३८।।\nस्थापयेद्विविधान्कुंभान्नव धीमान्यथाविधि।।\nदर्भैराच्छाद्य तैरेव संस्थाप्याभ्युक्ष्य वारिणा ।।३९।।\nतेषु तेषु च सर्वेषु क्षिपेत्तोयं सुशीतलम्।।\nप्रणवेन क्षिपेत्तेषु द्रव्याण्यालोक्य बुद्धिमान् ।।2.1.11.४०।।\nउशीरं चन्दनं चैव पाद्ये तु परिकल्पयेत् ।।\nजातीकं कोलकर्पूरवटमूल तमालकम् ।।४१।।\nचूर्णयित्वा यथान्यायं क्षिपेदाचमनीयके ।।\nएतत्सर्वेषु पात्रेषु दापयेच्चन्दनान्वितम् ।।४२।।\nपार्श्वयोर्देवदेवस्य नंदीशं तु समर्चयेत् ।।\nगंधैर्धूपैस्तथा दीपैर्विविधैः पूजयेच्छिवम्।।४३।।\nलिंगशुद्धिं ततः कृत्वा मुदा युक्तो नरस्तदा ।।\nयथोचितं तु मंत्रौघैः प्रणवादिर्नमोंतकैः ।।४४।।\nकल्पयेदासनं स्वस्तिपद्मादि प्रणवेन तु ।।\nतस्मात्पूर्वदिशं साक्षादणिमामयमक्षरम् ।। ४५ ।।\nलघिमा दक्षिणं चैव महिमा पश्चिमं तथा ।।\nप्राप्तिश्चैवोत्तरं पत्रं प्राकाम्यं पावकस्य च।।४६।।\nईशित्वं नैर्ऋतं पत्रं वशित्वं वायुगोचरे।।\nसर्वज्ञत्वं तथैशान्यं कर्णिका सोम उच्यते ।। ४७ ।।\nसोमस्याधस्तथा सूर्यस्तस्याधः पावकस्त्वयम्।।\nधर्मादीनपि तस्याधो भवतः कल्पयेत् क्रमात् ।। ४८ ।।\nअव्यक्तादि चतुर्दिक्षु सोमस्यांते गुणत्रयम् ।।\nसद्योजातं प्रवक्ष्यामीत्यावाह्य परमेश्वरम् ।। ४९ ।।\nवामदेवेन मंत्रेण तिष्ठेच्चैवासनोपरि ।।\nसान्निध्यं रुद्रगायत्र्या अघोरेण निरोधयेत् ।। 2.1.11.५० ।।\nईशानं सर्वविद्यानामिति मंत्रेण पूजयेत्।।\nपाद्यमाचनीयं च विधायार्घ्यं प्रदापयेत्।।५१।।\nस्थापयेद्विधिना रुद्रं गंधचंदनवारिणा ।।\nपञ्चागव्यविधानेन गृह्यपात्रेऽभिमंत्र्य च।। ।।५२।।\nप्रणवेनैव गव्येन स्नापयेत्पयसा च तम् ।।\nदध्ना च मधुना चैव तथा चेक्षुरसेन तु।।५३।।\nघृतेन तु यथा पूज्य सर्वकामहितावहम् ।।\nपुण्यैर्द्रव्यैर्महादेवं प्रणवेनाभिषेचयेत्।। ५४ ।।\nपवित्रजलभाण्डेषु मंत्रैः तोयं क्षिपेत्ततः ।।\nशुद्धीकृत्य यथान्यायं सितवस्त्रेण साधकः ।।५५।।।\nतावद्दूरं न कर्तव्यं न यावच्चन्दनं क्षिपेत् ।।\nतंदुलैस्सुन्दरैस्तत्र पूजयेच्छंकरम्मुदा ।। ५६ ।।\nकुशापामार्गकर्पूर जातिचंपकपाटलैः ।।\nकरवीरैस्सितैश्चैव मल्लिकाकमलोत्पलैः ।।५७।।\nअपूर्वपुष्पैर्विविधैश्चन्दनाद्यैस्तथैव च ।।\nजलेन जलधाराञ्च कल्पयेत्परमेश्वरे ।। ५८ ।।\nपात्रैश्च विविधैर्देवं स्नापयेच्च महेश्वरम् ।।\nमंत्रपूर्वं प्रकर्तव्या पूजा सर्वफलप्रदा ।। ५९ ।।\nमंत्राँश्च तुभ्यं ताँस्तात सर्वकामार्थसिद्धये ।।\nप्रवक्ष्यामि समासेन सावधानतया शृणु ।। 2.1.11.६० ।।\nपाठयमानेन मंत्रेण तथा वाङ्मयकेन च।।\nरुद्रेण नीलरुद्रेण सुशुक्लेन सुभेन च ।।६१।।\nहोतारेण तथा शीर्ष्णा शुभेनाथर्वणेन च ।।\nशांत्या वाथ पुनश्शांत्यामारुणेनारुणेन च ।। ६२ ।।\nअर्थाभीष्टेन साम्ना च तथा देवव्रतेन च।। ६३ ।।\nरथांतरेण पुष्पेण सूक्तेन युक्तेन च ।।\nमृत्युंजयेन मंत्रेण तथा पंचाक्षरेण च ।। ६४ ।।\nजलधाराः सहस्रेण शतेनैकोत्तरेण वा ।।\nकर्तव्या वेदमार्गेण नामभिर्वाथ वा पुनः ।।६५ ।।\nततश्चंदनपुष्पादि रोपणीयं शिवोपरि ।।\nदापयेत्प्रणवेनैव मुखवासादिकं तथा ।। ६६ ।।\nततः स्फटिकसंकाशं देवं निष्कलमक्षयम् ।।\nकारणं सर्वलोकानां सर्वलोकमयं परम् ।। ६७ ।।\nब्रह्मेन्द्रोपेन्द्रविष्ण्वाद्यैरपि देवैरगोचरम् ।।\nवेदविद्भिर्हि वेदांते त्वगोचर मिति स्मृतम् ।। ६८ ।।\nआदिमध्यान्तरहितं भेषजं सर्वरोगिणाम् ।।\nशिवतत्त्वमिति ख्यातं शिवलिंगं व्यवस्थितम् ।। ६९ ।।\nप्रणवेनैव मंत्रेण पूजयेल्लिंगमूर्द्धनि ।।\nधूपैर्दीपैश्च नैवैद्यैस्ताम्बूलैः सुन्दरैस्तथा ।। 2.1.11.७० ।।\nनीराजनेन रम्येण यथोक्तविधिना ततः ।।\nनमस्कारैः स्तवैश्चान्यैर्मंत्रैर्नानाविधैरपि ।। ७१ ।।\nअर्घ्यं दत्त्वा तु पुष्पाणि पादयोस्सुविकीर्य च ।।\nप्रणिपत्य च देवेशमात्मनाराधयेच्छिवम् ।।७२।।\nहस्ते गृहीत्वा पुष्पाणि समुत्थाय कृतांजलिः ।।\nप्रार्थयेत्पुनरीशानं मंत्रेणानेन शंकरम् ।। ७३ ।।\nअज्ञानाद्यदि वा ज्ञानाज्जपपूजादिकं मया ।।\nकृतं तदस्तु सफलं कृपया तव शंकर ।।७४।।\nपठित्वैवं च पुष्पाणि शिवोपरि मुदा न्यसेत् ।।\nस्वस्त्ययनं ततः कृत्वा ह्याशिषो विविधास्तथा ।।७५।।\nमार्जनं तु ततः कार्यं शिवस्योपरि वै पुनः ।।\nनमस्कारं ततः क्षांतिं पुनराचमनाय च ।।७६\nअघोच्चारणमुच्चार्य नमस्कारं प्रकल्पयेत् ।।\nप्रार्थयेच्च पुनस्तत्र सर्वभावसमन्वितः ।।७७।।\nशिवे भक्तिश्शिवे भक्तिश्शिवे भक्तिर्भवे भवे ।।\nअन्यथा शरणं नास्ति त्वमेव शरणं मम ।।७८।।\nइति संप्रार्थ्य देवेशं सर्वसिद्धिप्रदायकम् ।।\nपूजयेत्परया भक्त्या गलनादैर्विशेषतः ।। ७९ ।।\nनमस्कारं ततः कृत्वा परिवारगणैस्सह ।।\nप्रहर्षमतुलं लब्ध्वा कार्यं कुर्याद्यथासुखम् ।। 2.1.11.८० ।।\nएवं यः पूजयेन्नित्यं शिवभक्तिपरायणः ।।\nतस्य वै सकला सिद्धिर्जायते तु पदे पदे ।। ८१ ।।\nवाग्मी स जायते तस्य मनोभी ष्टफलं ध्रुवम् ।।\nरोगं दुःखं च शोकं च ह्युद्वेगं कृत्रिमं तथा ।। ८२ ।।\nकौटिल्यं च गरं चैव यद्यदुःखमुपस्थितम् ।।\nतद्दुःखं नाश यत्येव शिवः शिवकरः परः ।।८३।।\nकल्याणं जायते तस्य शुक्लपक्षे यथा शशी ।।\nवर्द्धते सद्गुणस्तत्र ध्रुवं शंकरपूजनात् ।।८४।।\nइति पूजाविधिश्शंभोः प्रोक्तस्ते मुनिसत्तम ।।\nअतः परं च शुश्रूषुः किं प्रष्टासि च नारद ।। ८५ ।।\nइति श्रीशिवमहापुराणे द्विती यायां रुद्रसंहितायां प्रथमखण्डे सृष्ट्युपाख्याने शिवपूजाविधिवर्णनो नामैकादशोऽध्यायः ।। ११ ।।"
  }
]
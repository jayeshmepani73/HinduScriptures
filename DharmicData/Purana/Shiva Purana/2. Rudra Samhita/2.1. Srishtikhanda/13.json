[
  {
    "text": "ब्रह्मोवाच ।।\nअतः परं प्रवक्ष्यामि पूजाविधिमनुत्तमम् ।।\nश्रूयतामृषयो देवास्सर्वकामसुखावहम् ।। १ ।।\nब्राह्मे मुहूर्ते चोत्थाय संस्मरेत्सांबकं शिवम् ।।\nकुर्यात्तत्प्रार्थनां भक्त्या सांजलिर्नतमस्तकः ।। २ ।।\nउत्तिष्ठोत्तिष्ठ देवेश उत्तिष्ठ हृदयेशय ।।\nउत्तिष्ठ त्वमुमास्वामिन्ब्रह्माण्डे मंगलं कुरु ।। ३ ।।\nजानामि धर्मं न च मे प्रवृत्तिर्जानाम्यधर्मं न च मे निवृत्तिः ।।\nत्वया महादेव हृदिस्थितेन यथा नियुक्तोऽस्मि तथा करोमि ।। ४ ।।\nइत्युक्त्वा वचनं भक्त्या स्मृत्वा च गुरुपादके ।।\nबहिर्गच्छेद्दक्षिणाशां त्यागार्थं मलमूत्रयोः ।। ५ ।।\nदेहशुद्धिं ततः कृत्वा स मृज्जलविशोधनैः ।।\nहस्तौ पादौ च प्रक्षाल्य दंतधावनमाचरेत् ।। ६ ।।\nदिवानाथे त्वनुदिते कृत्वा वै दंतधावनम्।।\nमुखं षोडशवारं तु प्रक्षाल्यांजलिभिस्तथा ।। ७ ।।\nषष्ठ्याद्यमाश्च तिथयो नवम्यर्कदिने तथा ।।\nवर्ज्यास्सुरर्षयो यत्नाद्भक्तेन रदधावने ।।८।।\nयथावकाशं सुस्नायान्नद्यादिष्वथवा गृहे ।।\nदेशकालाविरुद्धं च स्नानं कार्यं नरेण च ।।९।।\nरवेर्दिने तथा श्राद्धे संक्रान्तौ ग्रहणे तथा ।।\nमहादाने तथा तीर्थे ह्युपवासदिने तथा।।2.1.13.१०।।\nअशौचेप्यथवा प्राप्ते न स्नायादुष्णवारिणा ।।\nयथा साभिमुखंस्नायात्तीर्थादौ भक्तिमान्नरः ।। ११ ।।\nतैलाभ्यंगं च कुर्वीत वारान्दृष्ट्वा क्रमेण च ।।\nनित्यमभ्यंगके चैव वासितं वा न दूषितम्।।१२।।\nश्राद्धे च ग्रहणे चैवोपवासे प्रतिपद्दिने ।।\nअथवा सार्षपं तैलं न दुष्येद्ग्रहणं विना ।।१३।।\nदेशं कालं विचार्यैवं स्नानं कुर्याद्यथा विधि ।।\nउत्तराभिमुखश्चैव प्राङ्मुखोप्यथवा पुनः।। १४ ।।\nउच्छिष्टेनैव वस्त्रेण न स्नायात्स कदाचन ।।\nशुद्धवस्त्रेण संस्नायात्तद्देवस्मरपूर्वकम् ।। १५ ।।\nपरधार्य्यं च नोच्छिष्टं रात्रौ च विधृतं च यत् ।।\nतेन स्नानं तथा कार्यं क्षालितं च परित्यजेत् ।। १६ ।।\nतर्पणं च ततः कार्यं देवर्षिपितृतृप्तिदम् ।।\nधौतवस्त्रं ततो धार्यं पुनराचमनं चरेत् ।।१७।।\nशुचौ देशे ततो गत्वा गोमयाद्युपमार्जिते ।।\nआसनं च शुभं तत्र रचनीयं द्विजोत्तमाः ।। १८ ।।\nशुद्धकाष्ठसमुत्पन्नं पूर्णं स्तरितमेव वा ।।\nचित्रासनं तथा कुर्यात्सर्वकामफलप्र दम् ।।१९।।\nयथायोग्यं पुनर्ग्राह्यं मृगचर्मादिकं च यत् ।।\nतत्रोपविश्य कुर्वीत त्रिपुंड्रं भस्मना सुधीः ।।2.1.13.२०।।\nजपस्तपस्तथा दानं त्रिपुण्ड्रात्सफलं भवेत् ।।\nअभावे भस्मनस्तत्र जलस्यादि प्रकीर्तितम् ।।२१।।\nएवं कृत्वा त्रिपुंड्रं  च रुद्राक्षान्धारयेन्नरः ।।\nसंपाद्य च स्वकं कर्म पुनराराधयेच्छिवम् ।। २२ ।।\nपुनराचमनं कृत्वा त्रिवारं मंत्रपूर्वकम् ।।\nएकं वाथ प्रकुर्याच्च गंगाबिन्दुरिति ब्रुवन्।।२३।।\nअन्नोदकं तथा तत्र शिवपूजार्थमाहरेत् ।।\nअन्यद्वस्तु च यत्किंचिद्यथाशक्ति समीपगम् ।।२४।।\nकृत्वा स्थेयं च तत्रैव धैर्यमास्थाय वै पुनः ।।\nअर्घं पात्रं तथा चैकं जलगंधाक्षतैर्युतम् ।। २५ ।।\nदक्षिणांसे तथा स्थाप्यमुपचारस्य क्लृप्तये ।।\nगुरोश्च स्मरणं कृत्वा तदनुज्ञामवाप्य च ।। २६ ।।\nसंकल्पं विधिवत्कृत्वा कामनां च नियुज्य वै ।।\nपूजयेत्परया भक्त्या शिवं सपरिवारकम् ।।२७।।\nमुद्रामेकां प्रदर्श्यैव पूजयेद्विघ्नहारकम्।।\nसिंदुरादिपदार्थैश्च सिद्धिबुद्धिसमन्वितम् ।।२८।।\nलक्षलाभयुतं तत्र पूजयित्वा नमेत्पुनः।।\nचतुर्थ्यंतैर्नामपदैर्नमोन्तैः प्रणवादिभिः ।।२९।।\nक्षमाप्यैनं तदा देवं भ्रात्रा चैव समन्वितम् ।।\nपूजयेत्परया भक्त्या नमस्कुर्यात्पुनः पुनः ।। 2.1.13.३० ।।\nद्वारपालं सदा द्वारि तिष्ठंतं च महोदरम् ।।\nपूजयित्वा ततः पश्चात्पूजयेद्गिरिजां सतीम् ।।३१।।\nचंदनैः कुंकुमैश्चैव धूपैर्दीपैरनेकशः ।।\nनैवेद्यैर्विविधैश्चैव पूजयित्वा ततश्शिवम्।।३२।।\nनमस्कृत्य पुनस्तत्र गच्छेच्च शिवसन्निधौ।।\nयदि गेहे पार्थिवीं वा हैमीं वा राजतीं तथा ।। ३३ ।।\nधातुजन्यां तथैवान्यां पारदां वा प्रकल्पयेत् ।।\nनमस्कृत्य पुनस्तां च पूजयेद्भक्तितत्परः ।।३४।।\nतस्यां तु पूजितायां वै सर्वे स्युः पूजितास्तदा ।।\nस्थापयेच्च मृदा लिंगं विधाय विधिपूर्वकम् ।।३५।।\nकर्तव्यं सर्वथा तत्र नियमास्स्वगृहे स्थितैः ।।\nप्राणप्रतिष्ठां कुर्वीत भूतशुद्धिं विधाय च ।।३६।।\nदिक्पालान्पूजयेत्तत्र स्थापयित्वा शिवालये ।।\nगृहे शिवस्सदा पूज्यो मूलमंत्राभियोगतः ।।३७।।\nतत्र तु द्वारपालानां नियमो नास्ति सर्वथा ।।\nगृहे लिंगं च यत्पूज्यं तस्मिन्सर्वं प्रतिष्ठितम् ।। ३८ ।।\nपूजाकाले च सांगं वै परिवारेण संयुतम् ।।\nआवाह्य पूजयेद्देवं नियमोऽत्र न विद्यते ।। ३९ ।।\nशिवस्य संनिधिं कृत्वा स्वासनं परिकल्पयेत् ।।\nउदङ्मुखस्तदा स्थित्वा पुनराचमनं चरेत् ।। 2.1.13.४० ।।\nप्रक्षाल्य हस्तौ पश्चाद्वै प्राणायामं प्रकल्पयेत् ।।\nमूलमंत्रेण तत्रैव दशावर्तं नयेन्नरः ।। ४१ ।।\nपंचमुद्राः प्रकर्तव्याः पूजावश्यं करेप्सिताः ।।\nएता मुद्राः प्रदर्श्यैव चरेत्पूजाविधिं नरः ।।४२।।\nदीपं कृत्वा तदा तत्र नमस्कारं गुरोरथ ।।\nबध्वा पद्मासनं तत्र भद्रासनमथापि वा ।। ४३ ।।\nउत्तानासनकं कृत्वा पर्यंकासनकं तथा ।।\nयथासुखं तथा स्थित्वा प्रयोगं पुनरेव च ।।४४।।\nकृत्वा पूजां पुराजातां वट्टकेनैव तारयेत् ।।\nयदि वा स्वयमेवेह गृहे न नियमोऽस्ति च ।।४५।।\nपश्चाच्चैवार्घपात्रेण क्षारयेल्लिंगमुत्तमम् ।।\nअनन्यमानसो भूत्वा पूजाद्रव्यं निधाय च ।।४६।।\nपश्चाच्चावाहयेद्देवं मंत्रेणानेन वै नरः ।।\nकैलासशिखरस्थं च पार्वतीपतिमुत्तमम् ।। ४७ ।।\nयथोक्तरूपिणं शंभुं निर्गुणं गुणरूपिणम् ।।\nपंचवक्त्रं दशभुजं त्रिनेत्रं वृषभध्वजम् ।। ४८ ।।\nकर्पूरगौरं दिव्यांगं चन्द्रमौलिं कपर्दिनम् ।।\nव्याघ्रचर्मोत्तरीयं च गजचर्माम्बरं शुभम् ।। ४९ ।।\nवासुक्यादिपरीतांगं पिनाकाद्यायुधान्वितम् ।।।\nसिद्धयोऽष्टौ च यस्याग्रे नृत्यंतीह निरंतरम् ।।2.1.13.५० ।।\nजयजयेति शब्दश्च सेवितं भक्त पूजकैः ।।\nतेजसा दुःसहेनैव दुर्लक्ष्यं देवसेवितम् ।। ५१ ।।\nशरण्यं सर्वसत्त्वानां प्रसन्नमुखपंकजम् ।।\nवेदैश्शास्त्रैर्यथा गीतं विष्णुब्रह्मनुतं सदा ।। ५२ ।।\nभक्तवत्सलमानंदं शिवमावाहयाम्यहम्।।\nएवं ध्वात्वा शिवं साम्बमासनं परिकल्पयेत् ।।५३।।\nचतुर्थ्यंतपदेनैव सर्वं कुर्याद्यथाक्रमम् ।।\nततः पाद्यं प्रदद्याद्वै ततोर्घ्यं शंकराय च ।।५४।।\nततश्चाचमनं कृत्वा शंभवे परमात्मने ।।\nपश्चाच्च पंचभिर्द्रव्यैः स्नापयेच्छंकरं मुदा ।।५५।।\nवेदमंत्रैर्यथायोग्यं नामभिर्वा समंत्रकैः ।।\nचतुर्थ्यंतपदैर्भक्त्या द्रव्याण्येवार्पयेत्तदा ।।५६।।\nतथाभिलषितं द्रव्यमर्पयेच्छंकरोपरि ।।\nततश्च वारुणं स्नानं करणीयं शिवाय वै ।।५७।।\nसुगंधं चंदनं दद्यादन्यलेपानि यत्नतः ।।\nससुगंधजलेनैव जलधारां प्रकल्पयेत् ।।५८।।\nवेदमंत्रैः षडंगैर्वा नामभी रुद्रसंख्यया ।।\nयथावकाशं तां दत्वा वस्त्रेण मार्जयेत्ततः ।। ५९ ।।\nपश्चादाचमनं दद्यात्ततो वस्त्रं समर्पयेत ।।\nतिलाश्चैव जवा वापि गोधूमा मुद्गमाषकाः ।।2.1.13.६०।।\nअर्पणीयाः शिवायैव मंत्रैर्नानाविधैरपि।।\nततः पुष्पाणि देयानि पंचास्याय महात्मने ।। ६१ ।।\nप्रतिवक्त्रं यथाध्यानं यथायोग्याभिलाषतः ।।\nकमलैश्शतपत्रैश्च शंखपुष्पैः परैस्तथा ।।६२।।\nकुशपुष्पैश्च धत्तूरैर्मंदारैर्द्रोणसंभवैः ।।\nतथा च तुलसीपत्रैर्बिल्वपत्रैर्विशेषतः ।।६३।।\nपूजयेत्परया भक्त्या शंकरं भक्तवत्सलम् ।।\nसर्वाभावे बिल्वपत्रमपर्णीयं शिवाय वै ।।६४।।\nबिल्वपत्रार्पणेनैव सर्वपूजा प्रसिध्यति ।।\nततस्सुगंधचूर्णं वै वासितं तैलमुत्तमम् ।। ६५ ।।\nअर्पणीयं च विविधं शिवाय परया मुदा ।।\nततो धूपं प्रकर्तव्यो गुग्गुलागुरुभिर्मुदा ।।६६।।\nदीपो देयस्ततस्तस्मै शंकराय घृतप्लुतः ।।\nअर्घं दद्यात्पुनस्तस्मै मंत्रेणानेन भक्तितः ।।६७।।\nकारयेद्भावतो भक्त्या वस्त्रेण मुखमार्जनम् ।।\nरूपं देहि यशो देहि भोगं देहि च शंकर।।६८।।\nभुक्तिमुक्तिफलं देहि गृहीत्वार्घं नमोस्तु ते।।\nततो देयं शिवायैव नैवेद्यं विविधं शुभम्।।६९।।\nतत आचमनं प्रीत्या कारयेद्वा विलम्बतः ।।\nततश्शिवाय ताम्बूलं सांगोपाङ्गं विधाय च ।।2.1.13.७०।।\nकुर्यादारार्तिकं पञ्चवर्तिकामनुसंख्यया ।।\nपादयोश्च चतुर्वारं द्विःकृत्वो नाभिमण्डले ।। ७१ ।।\nएककृत्वे मुखे सप्तकृत्वः सर्वाङ्गं एव हि ।।\nततो ध्यानं यथोक्तं वै कृत्वा मंत्रमुदीरयेत् ।। ७२ ।।\nयथासंख्यं यथाज्ञानं कुर्यान्मंत्रविधिन्नरः ।।\nगुरूपदिष्टमार्गेण कृत्वा मंत्रजपं सुधीः ।। ७३ ।।\nगुरूपदिष्टमार्गेण कृत्वा मन्त्रमुदीरयेत् ।।\nयथासंख्यं यथाज्ञानं कुर्यान्मंत्रविधिन्नरः ।। ७४ ।।\nस्तोत्रैर्नानाविधैः प्रीत्या स्तुवीत वृषभध्वजम् ।।\nततः प्रदक्षिणां कुर्याच्छिवस्य च शनैश्शनैः ।। ७५ ।।\nनमस्कारांस्ततः कुर्यात्साष्टांगं विधिवत्पुमान् ।।\nततः पुष्पांजलिदेंयो मंत्रेणानेन भक्तितः।।७६।।\nशंकराय परेशाय शिवसंतोषहेतवे।।\nअज्ञानाद्यदि वा ज्ञानाद्यद्यत्पूजादिकं मया ।। ७७ ।।\nकृतं तदस्तु सफलं कृपया तव शंकर ।।\nतावकस्त्वद्गतप्राण त्वच्चित्तोहं सदा मृड ।। ७८ ।।\nइति विज्ञाय गौरीश भूतनाथ प्रसीद मे ।।\nभूमौ स्खलितवादानां भूमिरेवावलंबनम् ।।७९।।\nत्वयि जातापराधानां त्वमेव शरणं प्रभो ।।\nइत्यादि बहु विज्ञप्तिं कृत्वा सम्यग्विधानतः ।।2.1.13.८०।।\nपुष्पांजलिं समर्प्यैव पुनः कुर्यान्नतिं मुहुः।।\nस्वस्थानं गच्छ देवेश परिवारयुतः प्रभो।।।।\nपूजाकाले पुनर्नाथ त्वया गंतव्यमादरात्।।\nइति संप्रार्थ्य वहुशश्शंकरं भक्तवत्सलम्।।८२।।\nविसर्जयेत्स्वहृदये तदपो मूर्ध्नि विन्यसेत्।।\nइति प्रोक्तमशेषेण मुनयः शिवपूजनम् ।।\nभुक्तिमुक्तिप्रदं चैव किमन्यच्छ्रोतुमर्हथ ।।८३।।\nइति श्रीशिवमहापुराणे द्वितीयायां रुद्रसंहितायां प्रथमखंडे सृष्ट्युपाख्याने शिवपूजन वर्णनो नाम त्रयोदशोध्यायः ।। १३ ।।"
  }
]
[
  {
    "text": "परमेश्वर उवाच ।।\nअन्यच्छृणु हरे विष्णो शासनं मम सुव्रत।।\nसदा सर्वेषु लोकेषु मान्यः पूज्यो भविष्यसि।। १ ।।\nब्रह्मणा निर्मिते लोके यदा दुखं प्रजायते ।।\nतदा त्वं सर्वदुःखानां नाशाय तत्परो भव ।। २ ।।\nसहायं ते करिष्यामि सर्वकार्ये च दुस्सहे ।।\nतव शत्रून्हनिष्यामि दुस्साध्यान्परमोत्कटान् ।। ३ ।।\nविविधानवतारांश्च गृहीत्वा कीर्तिमुत्तमाम् ।।\nविस्तारय हरे लोके तारणाय परो भव ।। ४ ।।\nगुणरूपो ह्ययं रुद्रो ह्यनेन वपुषा सदा ।।\nकार्यं करिष्ये लोकानां तवाशक्यं न संशयः ।। ५ ।।\nरुद्रध्येयो भवांश्चैव भवद्ध्येयो हरस्तथा ।।\nयुवयोरन्तरन्नैव तव रुद्रस्य किंचन ।। ६ ।।\nवस्तुतश्चापि चैकत्वं वरतोऽपि तथैव च ।।\nलीलयापि महाविष्णो सत्यं सत्यं न संशयः ।। ७ ।।\nरुद्रभक्तो नरो यस्तु तव निंदां करिष्यति ।।\nतस्य पुण्यं च निखिलं द्रुतं भस्म भविष्यति ।। ८ ।।\nनरके पतनं तस्य त्वद्द्वेषात्पुरुषोत्तम ।।\nमदाज्ञया भवेद्विष्णो सत्यं सत्यं न संशयः ।। ९ ।।\nलोकेऽस्मिन्मुक्तिदो नॄणां भुक्तिदश्च विशेषतः ।।\nध्येयः पूज्यश्च भक्तानां निग्रहानुग्रहौ कुरु ।। 2.1.10.१० ।।\nइत्युक्त्वा मां च धातारं हस्ते धृत्वा स्वयं हरिम् ।।\nकथयामास दुःखेषु सहायो भव सर्वदा ।। ११ ।।\nसर्वाध्यक्षश्च सर्वेषु भुक्तिमुक्तिप्रदायकः ।।\nभव त्वं सर्वथा श्रेष्ठस्सर्वकामप्रसाधकः ।। १२ ।।\nसर्वेषां प्राणरूपश्च भव त्वं च ममाज्ञया ।।\nसंकटे भजनीयो हि स रुद्रो मत्तनुर्हरे ।। १३ ।।\nत्वां यस्समाश्रितो नूनं मामेव स समाश्रितः।।\nअंतरं यश्च जानाति निरये पतति ध्रुवम् ।। १४ ।।\nआयुर्बलं शृणुष्वाद्य त्रिदेवानां विशेषतः ।।\nसंदेहोऽत्र न कर्त्तव्यो ब्रह्मविष्णु हरात्मनाम् ।।१५ ।।\nचतुर्युगसहस्राणि ब्रह्मणो दिनमुच्यते ।।\nरात्रिश्च तावती तस्य मानमेतत्क्रमेण ह ।। १६ ।।\nतेषां त्रिंशद्दिनेर्मासो द्वादशैस्तैश्च वत्सरः।।\nशतवर्षप्रमाणेन ब्रह्मायुः परिकीर्तितम्।।१७।।\nब्रह्मणो वर्षमात्रेण दिनं वैष्णवमुच्यते ।।\nसोऽपि वर्षशतं यावदात्ममानेन जीवति।।१८।।\nवैष्णवेन तु वर्षेण दिनं रौद्रं भवेद्ध्रुवम्।।\nहरो वर्षशते याते नररूपेण संस्थितः।।१९।।\nयावदुच्छ्वसितं वक्त्रे सदाशिवसमुद्भवम् ।।\nपश्चाच्छक्तिं समभ्येति यावन्निश्वसितं भवेत् ।। 2.1.10.२० ।।\nनिःश्वासोच्छ्वसितानां च सर्वेषामेव देहिनाम् ।।\nब्रह्मविष्णुहराणां च गंधर्वोरगरक्षसाम् ।।२१।।\nएकविंशसहस्राणि शतैः षड्भिश्शतानि च।।\nअहोरात्राणि चोक्तानि प्रमाणं सुरसत्तमौ ।।२२।।\nषड्भिच्छवासनिश्वासैः पलमेकं प्रवर्तितम् ।।\nघटी षष्टि पलाः प्रोक्ता सा षष्ट्या च दिनं निशा ।।२३।।\nनिश्वासोच्छ्वासितानां च परिसंख्या न विद्यते ।।\nसदाशिवसमुत्थानमेतस्मात्सोऽक्षयः स्मृतः ।। २४ ।।\nइत्थं रूपं त्वया तावद्रक्षणीयं ममाज्ञया ।।\nतावत्सृष्टेश्च कार्यं वै कर्तव्यं विविधैर्गुणैः ।।२५।।\nब्रह्मोवाच।।\nइत्याकर्ण्य वचश्शंभोर्मया च भगवान्हरिः।।\nप्रणिपत्य च विश्वेशं प्राह मंदतरं वशी ।। २६ ।।\nविष्णुरुवाच ।।\nशंकर श्रूयतामेतत्कृपासिंधो जगत्पते ।।\nसर्वमेतत्करिष्यामि भवदाज्ञावशानुगः ।। २७ ।।\nमम ध्येयस्सदा त्वं च भविष्यसि न चान्यथा ।।\nभवतस्सर्वसामर्थ्यं लब्धं चैव पुरा मया ।। २८ ।।\nक्षणमात्रमपि स्वामिंस्तव ध्यानं परं मम ।।\nचेतसो दूरतो नैव निर्गच्छतु कदाचन ।। २९ ।।\nमम भक्तश्च यः स्वामिँस्तव निंदा करिष्यति ।।\nतस्य वै निरये वासं प्रयच्छ नियतं ध्रुवम् ।। 2.1.10.३० ।।\nत्वद्भक्तो यो भवेत्स्वामिन्मम प्रियतरो हि सः ।।\nएवं वै यो विजानाति तस्य मुक्तिर्न दुर्लभा ।। ३१ ।।\nमहिमा च मदीयोद्य वर्द्धितो भवता ध्रुवम् ।।\nकदाचिदगुणश्चैव जायते क्षम्यतामिति ।। ३२ ।।\nब्रह्मोवाच ।।\nतदा शंभुस्तदीयं हि श्रुत्वा वचनमुत्तमम् ।।\nउवाच विष्णुं सुप्रीत्या क्षम्या तेऽगुणता मया ।। ३३ ।।\nएवमुक्त्वा हरिं नौ स कराभ्यां परमेश्वरः ।।\nपस्पर्श सकलांगेषु कृपया तु कृपानिधिः ।।३४।।\nआदिश्य विविधान्धर्मान्सर्वदुःखहरो हरः ।।\nददौ वराननेकांश्चावयोर्हितचिकीर्षया।। ३५ ।।\nततस्स भगवाञ्छंभुः कृपया भक्तवत्सलः ।।\nदृष्टया संपश्यतो शीघ्रं तत्रैवांतरधीयतः ।। ३६ ।।\nतदा प्रकृति लोकेऽस्मिँल्लिंगपूजाविधिः स्मृतः ।।\nलिंगे प्रतिष्ठितश्शंभुर्भुक्तिमुक्तिप्रदायकः ।। ३७ ।।\nलिंगवेदिर्महादेवी लिंगं साक्षान्महेश्वरः ।।\nलयनाल्लिंगमित्युक्तं तत्रैव निखिलं जगत् ।। ३८ ।।\nयस्तु लैंगं पठेन्नित्यमाख्यानं लिंगसन्निधौ ।।\nषण्मासाच्छिवरूपो वै नात्र कार्या विचारणा ।। ३९ ।।\nयस्तु लिंगसमीपे तु कार्यं किंचित्करोति च ।।\nतस्य पुण्यफलं वक्तुं न शक्नोमि महामुने ।। 2.1.10.४० ।।\nइति श्रीशिवमहापुराणे द्वितीयायां रुद्रसंहितायां प्रथमखंडे सृष्ट्युपाख्याने परम शिवतत्त्ववर्णनं नाम दशमोऽध्यायः ।। १० ।।"
  }
]
[
  {
    "text": "ब्रह्मोवाच ।।\nअथ शम्भुः समाहूय नन्द्यादीन् सकलान्गणान् ।।\nआज्ञापयामास मुदा गन्तुं स्वेन च तत्र वै ।।१।।\n।। शिव उवाच ।।\nअपि यूयं सह मया संगच्छध्वं गिरेः पुरम् ।।\nकियद्गणानिहास्थाप्य महोत्सवपुरस्सरम् ।। २ ।।\nब्रह्मोवाच ।।\nअथ ते समनुज्ञप्ता गणेशा निर्ययुर्मुदा ।।\nस्वंस्वं बलमुपादाय तान् कथंचिद्वदाम्यहम् ।। ३ ।।\nअभ्यगाच्छंखकर्णश्च गणकोट्या गणेश्वरः ।।\nशिवेन सार्द्धं संगन्तुं हिमाचलपुरम्प्रति ।। ४ ।।\nदशकोट्या केकराक्षो गणानां समहोत्सवः ।।\nअष्टकोट्या च विकृतो गणानां गणनायकः ।।५।।\nचतुष्कोट्या विशाखश्च गणानां गणनायकः।।\nपारिजातश्च नवभिः कोटिभिर्गणपुंगवः ।।६।।\nषष्टिस्सर्वान्तकः श्रीमान्तथैव विकृताननः ।।\nगणानान्दुन्दुभोष्टाभिः कोटिकोटिभिर्गणनायकः ।।७।।\nपञ्चभिश्च कपालाख्यो गणेशः कोटिभिस्तथा ।।\nषड्भिस्सन्दारको वीरो गणानां कोटिभिर्मुने ।।८।।\nकोटिकोटिभिरेवेह कन्दुकः कुण्डकस्तथा ।।\nविष्टम्भो गणपोऽष्टाभिर्गणानां कोटिभिस्तथा ।।९।।\nसहस्रकोट्या गणपः पिप्पलो मुदितो ययौ ।।\nतथा संनादको वीरो गणेशो मुनिसत्तम।।2.3.40.१०।।\nआवेशनस्तथाष्टाभिः कोटिभिर्गणनायकः ।।\nमहाकेशस्सहस्रेण कोटीनां गणपो ययौ ।।११।।\nकुण्डो द्वादशकोट्या हि तथा पर्वतको मुने।।\nअष्टाभिः कोटिभिर्वीरस्समगाच्चन्द्रतापनः ।। १२ ।।\nकालश्च कालकश्चैव महाकालश्शतेन वै ।।\nकोटीनां गणनाथो हि तथैवाग्निकनामकः ।। १३ ।।\nकोट्यग्निमुख एवागाद् गणानां गणनायकः ।।\nआदित्यमूर्द्धा कोट्या च तथा चैव घनावहः ।। १४ ।।\nसन्नाहश्शतकोट्या हि कुमुदो गणपस्तथा ।।\nअमोघः कोकिलश्चैव शतकोट्या गणाधिपः ।।१५।।\nसुमन्त्रः कोटिकोट्या च गणानां गणानायकः ।।\nकाकपादोदरः कोटिषष्ट्या सन्तानकस्तथा ।।१६।।\nमहाबलश्च नवभिर्मधुपिंगश्च कोकिलः ।।\nनीलो नवत्या कोटीनां पूर्णभद्रस्तथैव च ।।१७।।\nसप्तकोट्या चतुर्वक्त्रः करणो विंशकोटिभिः ।।\nययौ नवतिकोट्या तु गणेशानो हि रोमकः ।।१८।।\nयज्वाशश्शतमन्युश्च मेघमन्युश्च नारद ।।\nतावत्कोट्या ययुस्सर्वे गणेशा हि पृथक्पृथक्।।१९।।\nकाष्ठाङ्गुष्ठश्चतुष्षष्ट्या कोटीनां गणनायकः ।।\nविरूपाक्षस्सुकेशश्च वृषाभश्च सनातनः ।। 2.3.40.२० ।।\nतालकेतुः षडास्यश्च चञ्च्वास्यश्च सनातनः ।।\nसम्वर्तकस्तथा चैत्रो लकुलीशस्स्वयम्प्रभुः ।।२१।।\nलोकान्तकश्च दीप्तात्मा तथा दैत्यान्तको मुने ।।\nदेवो भृंगिरिटिश्श्रीमान्देवदेवप्रियस्तथा ।।२२।।\nअशनिर्भानुकश्चैव चतुष्षष्ट्या सहस्रशः ।।\nययुश्शिवविवाहार्थं शिवेन सहसोत्सवाः ।।२३।।\nभूतकोटिसहस्रेण प्रमथाः कोटिभिस्त्रिभिः ।।\nवीरभद्रश्चतुष्षष्ट्या रोमजानान्त्रिकोटिभिः ।। २४ ।।\nकोटिकोटिसहस्राणां शतैर्विंशतिभिर्वृताः ।।\nतत्र जग्मुश्च नन्द्याद्या गणपाश्शंकरोत्सवे ।। २५ ।।\nक्षेत्रपालो भैरवश्च कोटिकोटिगणैर्युतः ।।\nउद्वाहश्शंकरस्येत्याययौ प्रीत्या महोत्सवे ।। २६ ।।\nएते चान्ये च गणपा असङ्ख्याता महाबलाः ।।\nतत्र जग्मुर्महाप्रीत्या सोत्साहाश्शंकरोत्सवे ।। २७।।\nसर्वे सहस्रहस्ताश्च जटामुकुटधारिणः ।।\nचन्द्ररेखावतंसाश्च नीलकण्ठास्त्रिलोचनाः ।।२८।।\nरुद्राक्षाभरणास्सर्वे तथा सद्भस्मधारिणः ।।\nहारकुण्डलकेयूरमुकुटाद्यैरलंकृताः ।। २९ ।।\nब्रह्मविष्ण्विन्द्रसंकाशा अणिमादिगुणैर्युताः ।।\nसूर्य्यकोटिप्रतीकाशास्तत्र रेजुर्गणेश्वराः ।।2.3.40.३०।।\nपृथिवीचारिणः केचित् केचित्पातालचारिणः ।।\nकेचिद्व्योमचराः केचित्सप्तस्वर्गचरा मुने ।।३१।।\nकिम्बहूक्तेन देवर्षे सर्वलोकनिवासिनः ।।\nआययुस्स्वगणाश्शम्भोः प्रीत्या वै शङ्करोत्सवे।।३२।।\nइत्थं देवैर्गणैश्चान्यैस्सहितश्शङ्करः प्रभुः ।।\nययौ हिमगिरिपुरं विवाहार्थं निजस्य वै ।।३३।।\nयदाजगाम सर्वेशो विवाहार्थे सुरादिभिः ।।\nतदा तत्र ह्यभूद्वृत्तं तच्छृणु त्वं मुनीश्वर।।३४।।\nरुद्रस्य भगिनी भूत्वा चण्डी सूत्सवसंयुता।।\nतत्राजगाम सुप्रीत्या परेषां सुंभयावहा।।३५।।\nप्रेतासनसमारूढा सर्पाभरणभूषिता।।\nपूर्णं कलशमादाय हैमं मूर्ध्नि महाप्रभम् ।।३६।।\nस्वपरीवारसंयुक्ता दीप्तास्या दीप्तलोचना।।\nकुतूहलम्प्रकुर्वन्ती जातहर्षा महाबला।।३७।।\nतत्र भूतगणा दिव्या विरूपः कोटिशो मुने ।।\nविराजन्ते स्म बहुशस्तथा नानाविधास्तदा।।३८।।\nतैस्समेताग्रतश्चण्डी जगाम विकृतानना।।\nकुतूहलान्विता प्रीता प्रीत्युपद्रव कारिणी।।३९।।\nचण्ड्या सर्वे रुद्रगणाः पृष्ठतश्च कृतास्तदा।।\nकोट्येकादशसंख्याका रौद्ररुद्रप्रियाश्च ते।।2.3.40.४०।।\nतदा डमरुनिर्घोषैर्व्याप्तमासीज्जगत्त्रयम्।।\nभेरीझंकारशब्देन शंखानां निनदेन च ।। ४१ ।।\nतथा दुन्दुभिनिर्घोषैश्शब्दः कोलाहलोऽभवत् ।।\nकुर्वञ्जगन्मंगलं च नाशयेन्मंगलेतरत् ।। ४२ ।।\nगणानां पृष्ठतो भूत्वा सर्वे देवास्समुत्सुकाः ।।\nअन्वयुस्सर्वसिद्धाश्च लोकपालादिका मुने ।। ४३ ।।\nमध्ये व्रजन् रमेशोऽथ गरुडासनमाश्रितः ।।\nशुशुभे ध्रियमाणेन क्षत्रेण महता मुने।।४४।।\nचामरैर्वीज्यमानोऽसौ स्वगणैः परिवारितः ।।\nपार्षदैर्विलसद्भिश्च स्वभूषाविधिभूषितः ।।४५\nतथाऽहमप्यशोभम्वै व्रजन्मार्गे विराजितः ।।\nवेदैर्मूर्तिधरैश्शास्त्रैः पुराणैरागमैस्तथा ।। ।।४६।।\nसनकादिमहासिद्धैस्सप्रजापतिभिस्सुतैः ।।\nपरिवारैस्संयुतो हि शिवसेवनतत्परः ।।४७।।\nस्वसैन्यमध्यगश्शक्र ऐरावतगज स्थितः ।।\nनामाविभूषितोऽत्यन्तं व्रजन् रेजे सुरेश्वरः ।।४८।।\nतदा तु व्रजमानास्ते ऋषयो बहवश्च ते ।।\nविरेजुरतिसोत्कण्ठश्शिवस्योद्वाहनम्प्रति ।।४९।।\nशाकिन्यो यातुधानाश्च वेताला ब्रह्मराक्षसाः ।।\nभूतप्रेतपिशाचाश्च तथान्ये प्रमथादयः ।।2.3.40.५०।।\nतुम्बुरुर्नारदो हाहा हूहूश्चेत्यादयो वराः ।।\nगन्धर्वाः किन्नरा जग्मुर्वाद्यानाध्माय हर्षिताः ।।५१।।\nजगतो मातरस्सर्वा देवकन्याश्च सर्वशः ।।\nगायत्री चैव सावित्री लक्ष्मीरन्यास्सुरस्त्रियः ।।५२।।\nएताश्चान्याश्च देवानां पत्नयो भवमातरः ।।\nउद्वाहश्शंकरस्येति जग्मुस्सर्वा मुदान्विताः।।५३।।\nशुद्धस्फटिकसंकाशो वृषभस्सर्वसुन्दरः ।।\nयो धर्म उच्यते वेदैश्शास्त्रैस्सिद्धमहर्षिभिः ।।५४।।\nतमारूढो महादेवो वृषभं धर्मवत्सलः।।\nशुशुभेतीव देवर्षिसेवितस्सकलैर्व्रजन् ।।५५।।\nएभिस्समेतैस्सफलैमहर्षिभिर्बभौ महेशो बहुशोत्यलंकृतः।।\nहिमालयाह्वस्य धरस्य संव्रजन् पाणिग्रहार्थं सदनं शिवायाः ।। ५६ ।।\nइत्युक्तं शम्भुचरितं गमनम्परमोत्सवम् ।।\nहिमालयपुरोद्भूतं सद्वृत्तं शृणु नारद ।।५७।।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे यात्रावर्णनं नाम चत्वारिशोऽध्यायः ।।४०।।"
  }
]
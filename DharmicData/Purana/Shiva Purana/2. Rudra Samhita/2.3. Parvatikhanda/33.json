[
  {
    "text": "।। ऋषय ऊचुः ।।\nजगत्पिता शिवः प्रोक्तो जगन्माता शिवा मता ।।\nतस्माद्देया त्वया कन्या शंकराय महात्मने ।। १ ।।\nएवं कृत्वा हिमगिरे सार्थकं ते भवेज्जनुः ।।\nजगद्गुरोर्गुरुस्त्वं हि भविष्यसि न संशयः ।। २ ।।\n।। ब्रह्मोवाच ।।\nएवं वचनमाकर्ण्य सप्तर्षीणां मुनीश्वर ।।\nप्रणम्य तान्करौ बद्ध्वा गिरिराजोऽब्रवीदिदम्।।३।।\nहिमालय उवाच ।।\nसप्तर्षयो महाभागा भवद्भिर्यदुदीरितम्।।\nतत्प्रमाणीकृतं मे हि पुरैव गिरिशेच्छया।।४।।\nइदानीमेक आगत्य विप्रो वैष्णवधर्मवान्।।\nशिवमुद्दिश्य सुप्रीत्या विपरीतं वचोऽब्रवीत् ।।।५।।\nतदारभ्य शिवामाता ज्ञानभ्रष्टा बभूव ह ।।\nसुताविवाहं रुद्रेण योगिना तेन नेच्छति ।।६।।\nकोपागारमगात्सा हि सुतप्ता मलिनाम्बरा ।।\nकृत्वा महाहठं विप्रा बोध्यमानापिऽनाबुधत् ।।७।।\nअहं च ज्ञानविभ्रष्टो जातोहं सत्यमीर्य्यते ।।\nदातुं सुतां महेशाय नेच्छामि भिक्षुरूपिणे ।।\nब्रह्मोवाच।।इत्युक्त्वा शैलराजस्तु शिवमायाविमोहितः ।।\nतूष्णीं बभूव तत्रस्थो मुनीनां मध्यतो मुने।।९।।\nसर्वे सप्तर्षयस्ते हि शिवमायां प्रशस्य वै ।।\nप्रेषयामासुरथ तां मेनकां प्रत्यरुन्धतीम् ।।2.3.33.१ ०।।\nअथ पत्युस्समादाय निदेशं ज्ञानदा हि सा।।\nजगामारुन्धती तूर्णं यत्र मेना च पार्वती ।।११।।\nगत्वा ददर्श मेनां तां शयानां शोकमूर्च्छिताम्।।\nउवाच मधुरं साध्वी सावधाना हितं वचः ।।१२।।\nअरुन्धत्युवाच ।।\nउत्तिष्ठ मेनके साध्वि त्वद्गृहेऽहमरुन्धती ।।\nआगता मुनयश्चापि सप्तायाताः कृपालवः ।।१३।।\nब्रह्मोवाच ।।\nअरुन्धतीस्वरं श्रुत्वा शीघ्रमुत्थाय मेनका ।।\nउवाच शिरसा नत्वा तां पद्मामिव तेजसा ।।१४।।\nमेनोवाच ।।\nअहोद्य किमिदं पुण्यमस्माकं पुण्यजन्मनाम् ।।\nवधूर्जगद्विधेः पत्नी वसिष्ठस्यागतेह वै ।।१५।।\nकिमर्थमागता देवि तन्मे ब्रूहि विशेषतः ।।\nअहं दासीसमा ते हि ससुता करुणां कुरु ।। १६ ।।\nब्रह्मोवाच ।।\nइत्युक्त्वा मेनकां साध्वी बोधयित्वा च तां बहु ।।\nतथागता च सुप्रीत्या सास्ते यत्रर्षयोऽपि ते ।।१७।।\nअथ शैलेश्वरं ते च बोधयामासुरादरात्।।\nस्मृत्वा शिवपदद्वन्द्वं सर्वे वाक्यविशारदाः ।। १८ ।।\nऋषय ऊचुः ।।\nशैलेन्द्र श्रूयतां वाक्यमस्माकं शुभकारणम् ।।\nशिवाय पार्वतीं देहि संहर्त्तुः श्वशुरो भव ।। १९ ।।\nअयाचितारं सर्वेशं प्रार्थयामास यत्नतः ।।\nतारकस्य विनाशाय ब्रह्मासम्बंधकर्म्मणि ।।2.3.33.२०।।\nनोत्सुको दारसंयोगे शंकरो योगिनां वरः ।।\nविधेः प्रार्थनया देवस्तव कन्यां ग्रहीष्यति ।।२१।।\nदुहितुस्ते तपस्तप्तं प्रतिज्ञानं चकार सा।।\nहेतुद्वयेन योगीन्द्रो विवाहं च करिष्यति ।।२२।।\nब्रह्मोवाच ।।\nऋषीणां वचनं श्रुत्वा प्रहस्य स हिमालयः ।।\nउवाच किञ्चिद्भीतस्तु परं विनयपूर्वकम् ।। २३ ।।\nहिमालय उवाच ।।\nशिवस्य राजसामग्रीं न हि पश्यामि काञ्चन।।\nकञ्चिदाश्रयमैश्वर्यं कं वा स्वजनबान्धवम् ।।२४।।\nनेच्छाम्यति विनिर्लिप्तयोगिने स्वां सुतामहम् ।।\nयूयं वेदविधातुश्च पुत्रा वदत निश्चितम् ।।२५।।\nवरायाननुरूपाय पिता कन्यां ददाति चेत् ।।\nकामान्मोहाद्भयाल्लोभात्स नष्टो नरकं यजेत् ।।२६।।\nन हि दास्याम्यहं कन्यामिच्छया शूलपाणये ।।\nयद्विधानं भवेद्योग्यमृषयस्त द्विधीयताम् ।।२७।।\nब्रह्मोवाच ।।\nइत्याकर्ण्य वचस्तस्य हिमागस्य मुनीश्वर ।।\nप्रत्युवाच वसिष्ठस्तं तेषां वाक्यविशारद ।।२८।।\nवसिष्ठ उवाच ।।\nशृणु शैलेश मद्वाक्यं सर्वथा ते हितावहम् ।।\nधर्माविरुद्धं सत्यश्च परत्रेह मुदावहम् ।। २९ ।।\nवचनं त्रिविधं शैल लौकिके वैदिकेऽपि च ।।\nसर्वं जानाति शास्त्रज्ञो निर्मलज्ञानचक्षुषा ।। 2.3.33.३० ।।\nअसत्यमहितं पश्चात्सांप्रतं श्रुतिसुन्दरम् ।।\nसुबुद्धिर्वक्ति शत्रुर्हि हितं नैव कदाचन ।। ३१ ।।\nआदावप्रीतिजनकं परिणामे सुखावहम् ।।\nदयालुर्धमशीलो हि बोधयत्येव बांधवः ।। ३२ ।।\nश्रुतिमात्रात्सुधातुल्यं सर्वकालसुखावहम् ।।\nसत्यसारं हितकरं वचनं श्रेष्ठमीप्सितम् ।। ३३ ।।\nएवञ्च त्रिविधं शैल नीतिशास्त्रोदितं वचः ।।\nकथ्यतां त्रिषु मध्ये किं ब्रुवे वाक्यं त्वदीप्सितम् ।। ३४ ।।\nब्राह्मसम्पद्विहीनश्च शंकरस्त्रिदशेश्वरः\nतत्त्वज्ञानसमुद्रेषु सन्निमग्नैकमानसः ।। ३५ ।।\nज्ञानानन्दस्येश्वरस्य ब्राह्मवस्तुषु का स्पृहा ।।\nगृही ददाति स्वसुतां राज्यसम्पत्तिशालिने ।। ३६ ।।\nकन्यकां दुःखिने दत्त्वा कन्याघाती भवेत्पिता ।।\nको वेद शंकरो दुःखी कुबेरो यस्य किंकरः ।। ३७ ।।\nभ्रूभङ्गलीलया सृष्टिं स्रष्टुं हर्त्तुं क्षमो हि सः ।।\nनिर्गुणः परमात्मा च परेशः प्रकृतेः परः ।। ३८ ।।\nयस्य च त्रिविधा मूर्त्तिर्विधा तुस्सृष्टिकर्मणि ।।\nसृष्टिस्थित्यन्तजननी ब्रह्मविष्णुहराभिधा ।। ३९ ।।\nब्रह्मा च ब्रह्मलोकस्थो विष्णुः क्षीरोदवासकृत् ।।\nहरः कैलासनिलयः सर्वाः शिवविभूतयः ।। 2.3.33.४० ।।\nधत्ते च त्रिविधा मूर्ती प्रकृतिः शिवसम्भवा ।।\nअंशेन लीलया सृष्टौ कलया बहुधा अपि ।। ४१ ।।\nमुखोद्भवा स्वयं वाणी वागधिष्ठातृदेवता ।।\nवक्षःस्थलोद्भवा लक्ष्मीस्सर्वसम्पत्स्वरूपिणी ।। ४२ ।।\nशिवा तेजस्सु देवानामाविर्भावं चकार सा ।।\nनिहत्य दानवान्सर्वान्देवेभ्यश्च श्रियं ददौ ।। ४३ ।।\nप्राप कल्पान्तरे जन्म जठरे दक्ष योषितः ।।\nनाम्ना सती हरं प्राप दक्षस्तस्मै ददौ च ताम् ।। ४४ ।।\nदेहं तत्याज योगेन श्रुत्वा सा भर्तृनिन्दनम् ।।\nसाद्य त्वत्तस्तु मेनायां जज्ञे जठरतश्शिवा ।। ४५ ।।\nशिवा शिवस्य पत्नीयं शैल जन्मनिजन्मनि ।।\nकल्पेकल्पे बुद्धिरूपा ज्ञानिनां जननी परा ।।४६।।\nजायते स्म सदा सिद्धा सिद्धिदा सिद्धिरूपिणी ।।\nसत्या अस्थि चिताभस्म भक्त्या धत्ते हरस्स्वयम् ।। ४७ ।।\nअतस्त्वं स्वेच्छया कन्यां देहि भद्रां हराय च ।।\nअथवा सा स्वयं कान्तस्थाने यास्यत्यदास्यसि ।। ४८ ।।\nकृत्वा प्रतिज्ञां देवेशो दृष्ट्वा क्लेशमसंख्यकम् ।।\nदुहितुस्ते तपःस्थानमाजगाम द्विजात्मकः ।।४९।।\nतामाश्वास्य वरं दत्त्वा जगाम निजमन्दिरम् ।।\nतत्प्रार्थनावशाच्छम्भुर्ययाचे त्वां शिवां गिरे ।।2.3.33.५०।।\nअंगीकृतं युवाभ्यां तच्छिवभक्तिरतात्मना ।।\nविपरीतमतिर्जाता वद कस्माद्गिरीश्वर ।।५१।।\nतद्गत्वा प्रभुणा देव प्रार्थितेन त्वदन्तिकम् ।।\nप्रस्थापिता वयं शीघ्रं ह्यृषयस्साप्यरुन्धती ।। ५२ ।।\nशिक्षयामो वयं त्वा हि दत्त्वा रुद्राय पार्वतीम् ।।\nएवंकृते महानन्दो भविष्यति गिरे तव ।। ५३ ।।\nशिवां शिवाय शैलेन्द्र स्वेच्छया चेन्न दास्यसि।।\nभविता तद्विवाहोऽत्र भवितव्यबलेन हि ।। ५४ ।।\nवरं ददौ शिवायै स तपन्त्यै तात शंकरः ।।\nनहीश्वरप्रतिज्ञातं विपरीताय कल्पते ।। ५५ ।।\nअहो प्रतिज्ञा दुर्लंघ्या साधूनामीशवर्तिनाम् ।।\nसर्वेषां जगतां मध्ये किमीशस्य पुनर्गिरे ।। ५६ ।।\nएको महेन्द्रश्शैलानां पक्षांश्चिच्छेद लीलया ।।\nपार्वती लीलया मेरोश्शृङ्गभङ्गं चकार च ।।५७।\nएकार्थे नहि शैलेश नाश्यास्सर्वा हि सम्पदः ।।\nएकं त्यजेत्कुलस्यार्थे श्रुतिरेषा सनातनी ।।५८।।\nदत्त्वा विप्राय स्वसुतामनरण्यो नृपेश्वर ।।\nब्राह्मणाद्भयमापन्नो ररक्ष निजसम्पदम् ।। ५९ ।।\nतमाशु बोधयामासुर्नीतिशास्त्रविदो जनाः ।।\nब्रह्मशापाद्विभीताश्च गुरवो ज्ञातिसत्तमाः ।।2.3.33.६०।।\nशैलराज त्वमप्येव सुतां दत्त्वा शिवाय च ।।\nरक्ष सर्वान्बंधुवर्गान्वशं कुरु सुरानपि ।।६१।।\nब्रह्मोवाच ।।\nइत्याकर्ण्य वसिष्ठस्य वचनं स प्रह स्य च ।।\nपप्रच्छ नृपवार्त्ताश्च हृदयेन विदूयता ।।६२।।\nहिमालय उवाच ।।\nकस्य वंशोद्भवो ब्रह्मन्ननरण्यो नृपश्चसः ।।\nसुतां दत्त्वा स च कथं ररक्षाखिलसम्पदः ।। ६३ ।।\nब्रह्मोवाच ।।\nइति श्रुत्वा वसिष्ठस्तु शैलवाक्यं प्रसन्नधीः ।।\nप्रोवाच गिरये तस्मै नृपवार्त्ता सुखावहाम्।।६४।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे गिरिसांत्वनोनाम त्रयस्त्रिंशोऽध्यायः।।३३।।"
  }
]
[
  {
    "text": "।। नारद उवाच ।।\nविष्णुशिष्य महाशैव सम्यगुक्तं त्वया विधे ।।\nचरितं परमं ह्येतच्छिवायाश्च शिवस्य च ।। १ ।।\nकस्तारकासुरो ब्रह्मन्येन देवाः प्रपीडिताः ।।\nकस्य पुत्रस्य वै ब्रूहि तत्कथां च शिवाश्रयाम् ।। २ ।।\nभस्मी चकार स कथं शंकरश्च स्मरं वशी ।।\nतदपि ब्रूहि सुप्रीत्याद्भुतं तच्चरितं विभोः ।। ३ ।।\nकथं शिवा तपोऽत्युग्रं चकार सुखहेतवे ।।\nकथं प्राप पतिं शंभुमादिशक्तिर्जगत्परा ।।४।।\nएतत्सर्वमशेषेण विशेषेण महाबुध ।।\nब्रूहि मे श्रद्दधानाय स्वपुत्राय शिवात्मने।।५।।\nब्रह्मोवाच ।। पुत्रवर्य महाप्राज्ञ सुरर्षे शंसितव्रतः ।।\nवच्म्यहं शंकरं स्मृत्वा सर्वं तच्चरितं शृणु ।। ६ ।।\nप्रथमं तारकस्यैव भवं संशृणु नारद।।\nयद्वधार्थं महा यत्नः कृतो दैवैश्शिवाश्रयैः।।७।।\nमम पुत्रो मरीचिर्यः कश्यपस्तस्य चात्मजः।।\nत्रयोदशमितास्तस्य स्त्रियो दक्षसुताश्च याः।।८।।\nदितिर्ज्येष्ठा च तत्स्त्री हि सुषुवे सा सुतद्वयम्।।\nहिरण्यकशिपुर्ज्येष्ठो हिरण्याक्षोऽनुजस्ततः।।९।।\nतौ हतौ विष्णुना दैत्यौ नृसिंहक्रोडरूपतः।।\nसुदुःखदौ ततो देवाः सुखमापुश्च निर्भयाः।। 2.3.14.१ ०।।\nदितिश्च दुःखितासीत्सा कश्यपं शरणं गता।।\nपुनस्संसेव्य तं भक्त्या गर्भमाधत्त सुव्रता ।। १ १।।\nतद्विज्ञाय महेंद्रोऽपि लब्धच्छिद्रो महोद्यमी।।\nतद्गर्भं व्यच्छिनत्तत्र प्रविश्य पविना मुहुः।।१२।।।\nतद्व्रतस्य प्रभावेण न तद्गर्भो ममार ह।।\nस्वपंत्या दैवयोगेन सप्त सप्ताभवन्सुताः।। १३।।\nदेवा आसन्सुतास्ते च नामतो मरुतोऽखिलाः ।।\nस्वर्गं ययुस्तदेन्द्रेण देवराजात्मसात्कृताः ।। १४।।\nपुनर्दितिः पतिं भेजेऽनुतप्ता निजकर्मतः ।।\nचकार सुप्रसन्नं तं मुनिं परमसेवया ऽ १५ ।।\n।। कश्यप उवाच ।।\nतपः कुरु शुचिर्भूत्वा ब्रह्मणश्चायुतं समाः ।।\nचेद्भविष्यति तत्पूर्वं भविता ते सुतस्तदा ।। १६ ।।\nतथा दित्या कृतं पूर्णं तत्तपश्श्रद्धया मुने।।\nततः पत्युः प्राप्य गर्भं सुषुवे तादृशं सुतम् ।। १७ ।।\nवजांगनामा सोऽभूद्वै दितिपुत्रोऽमरोपमः ।।\nनामतुल्यतनुर्वीरस्सुप्रताप्युद्भवाद्बली ।। १८ ।।\nजननीशासनात्सद्यस्स सुतो निर्जराधिपम् ।।\nबलाद्धृत्वा ददौ दंडं विविधं निर्जरानपि ।। १९।।\nदितिस्सुखमतीवाप दृष्ट्वा शक्रादिदुर्दशाम्।।\nअमरा अपि शक्राद्या जग्मुर्दुःखं स्वकर्मतः ।। 2.3.14.२० ।।\nतदाहं कश्यपेनाशु तत्रागत्य सुसामगीः।।\nदेवानत्याजयंस्तस्मात्सदा देवहिते रतः।।२१।।\nदेवान्मुक्त्वा स वज्रांगस्ततः प्रोवाच सादरम् ।।\nशिवभक्तोऽतिशुद्धात्मा निर्विकारः प्रसन्नधीः ।।२२।।\n।। वज्रांग उवाच।।\nइंद्रो दुष्टः प्रजाघाती मातुर्मे स्वार्थसाधकः ।।\nस फलं प्राप्तवानद्य स्वराज्यं हि करोतु सः ।। २३ ।।\nमातुराज्ञावशाद्ब्रह्मन्कृतमेतन्मयाखिलम् ।।\nन मे भोगाभिलाषो वै कस्यचि द्भुवनस्य हि ।। २४ ।।\nतत्त्वसारं विधे सूत मह्यं वेदविदाम्वर ।।\nयेन स्यां सुसुखी नित्यं निर्विकारः प्रसन्नधीः ।। २५ ।।\nतच्छ्रुत्वाहं मुनेऽवोचं सात्त्विको भाव उच्यत ।।\nतत्त्वसार इति प्रीत्या सृजाम्येकां वरां स्त्रियम् ।। २६ ।।\nवरांगीं नाम तां दत्त्वा तस्मै दितिसुताय वै ।।\nअयां स्वधाम सुप्रीतः कश्यपस्तत्पितापि च ।।२७।।\nततो दैत्यस्य वज्रांगस्सात्विकं भावमाश्रितः।।\nआसुरं भावमुत्सृज्य निर्वैरस्सुखमाप्तवान्।।२८।।\nन बभूव वरांग्या हि हृदि भावोथ सात्विकः।।\nसकामा स्वपतिं भेजे श्रद्धया विविधं सती ।।२९।।\nअथ तत्सेवनादाशु संतुष्टोऽभून्महाप्रभुः ।।\nस वज्रांगः पतिस्तस्या उवाच वचनं तदा ।।2.3.14.३०।।\nवज्रांग उवाच।।\nकिमिच्छसि प्रिये ब्रूहि किं ते मनसि वर्तते ।।\nतच्छुत्वानम्य तं प्राह सा पतिं स्वमनोरथम् ।। ३१ ।।\nवरांग्युवाच ।।\nचेत् प्रसन्नोऽभवस्त्वं वै सुतं मे देहि सत्पते ।।\nमहाबलं त्रिलोकस्य जेतारं हरिदुःखदम् ।। ३२ ।।\nब्रह्मोवाच ।।\nइति श्रुत्वा प्रियावाक्यं विस्मितोऽभूत्स आकुलः।।\nउवाच हृदि स ज्ञानी सात्विको वैरवर्जितः ।।३३।।\nप्रियेच्छति विरोधं वै सुरैर्मे न हि रोचते ।।\nकिं कुर्यां हि क्व गच्छेयं कथं नश्ये न मे पणः ।। ३४ ।।\nप्रियामनोरथश्चैव पूर्णस्स्यात्त्रिजगद्भवेत् ।।\nक्लेशयुङ्नितरा भूयो देवाश्च मुनयस्तथा ।। ३५ ।।\nन पूर्णस्स्यात्प्रियाकामस्तदा मे नरको भवेत्।।\nद्विधापि धर्महानिर्वै भवतीत्यनुशुश्रुवान् ।।३६।।\nवज्रांग इत्थं बभ्राम स मुने धर्मसंकटे ।।\nबलाबलं द्वयोस्तत्र विचिचिंत च बुद्धितः ।। ३७ ।।\nशिवेच्छया स हि मुने वाक्यं मेने स्त्रियो बुधः ।।\nतथास्त्विति वचः प्राह प्रियां प्रति स दैत्यराट् ।।३८।।\nतदर्थमकरोत्तीव्रं तपोन्यद्दुष्करं स तु ।।\nमां समुद्दिश्य सुप्रीत्या बहुवर्षं जितेंद्रियः ।।३९।।\nवरं दातुमगां तस्मै दृष्ट्वाहं तत्तपो महत् ।।\nवरं ब्रूहि ह्यवोचं तं सुप्रसन्नेन चेतसा ।। 2.3.14.४० ।।\nवज्रांगस्तु तदा प्रीतं मां दृष्ट्वा स्थितं विभुम् ।।\nसुप्रणम्य बहुस्तुत्वा वरं वव्रे प्रियाहितम् ।। ४१ ।।\nवज्रांग उवाच।।\nसुतं देहि स्वमातुर्मे महाहितकरं प्रभो ।।\nमहाबलं सुप्रतापं सुसमर्थं तपोनिधिम् ।।४२।।\nब्रह्मोवाच।।\nइत्याकर्ण्य च तद्वाक्यं तथास्त्वित्यब्रवं मुने ।।\nअया स्वधाम तद्दत्त्वा विमनास्सस्मरच्छिवम् ।।४३।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे तारकोत्पत्तौ वज्रांगोत्पत्तितपोवर्णनं नाम चतुर्दशोऽध्यायः ।। १४ ।।"
  }
]
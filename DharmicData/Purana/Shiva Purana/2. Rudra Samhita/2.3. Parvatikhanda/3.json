[
  {
    "text": "नारद उवाच ।।\nविधे प्राज्ञ महाधीमन्वद मे वदतां वर ।।\nततः परं किमभवच्चरितं विष्णुसद्गुरो ।। १ ।।\nअद्भुतेयं कथा प्रोक्ता मेना पूर्वगतिः शुभा ।।\nविवाहश्च श्रुतस्सम्यक्परमं चरितं वद ।।२।।\nमेनां विवाह्य स गिरिः कृतवान्किं ततः परम् ।।\nपार्वती कथमुत्पन्ना तस्यां वै जगदम्बिका ।।३।।\nतपस्सुदुस्सहं कृत्वा कथं प्राप पतिं हरम् ।।\nएतत्सर्वं समाचक्ष्व विस्तराच्छांकरं यशः ।। ४ ।।\n।। ब्रह्मोवाच ।।\nमुने त्वं शृणु सुप्रीत्या शांकरं सुयशः शुभम्।।\nयच्छ्रुत्वा ब्रह्महा शुद्ध्येत्सर्वान्कामानवाप्नुयात्।।५।।\nयदा मेनाविवाहन्तु कृत्वागच्छद्गिरिर्गृहम्।।\nतदा समुत्सवो जातस्त्रिषु लोकेषु नारद।।६।।\nहिमाचलोऽपि सुप्रीतश्चकार परमोत्सवम्।।\nभूसुरान्बंधुवर्गांश्च परानानर्च सद्धिया ।।७।।\nसर्वे द्विजाश्च सन्तुष्टा दत्त्वाशीर्वचनं वरम् ।।\nययुस्तस्मै स्वस्वधाम बंधुवर्गास्तथापरे ।।८।।\nहिमाचलोऽपि सुप्रीतो मेनया सुखदे गृहे ।।\nरेमेऽन्यत्र च सुस्थाने नन्दनादिवनेष्वपि ।।९।।\nतस्मिन्नवसरे देवा मुने विष्ण्वादयोऽखिलाः ।।\nमुनयश्च महात्मानः प्रजग्मुर्भूधरान्तिके ।। 2.3.3.१० ।।\nदृष्ट्वा तानागतान्देवान्प्रणनाम मुदा गिरिः ।।\nसंमानं कृतवान्भक्त्या प्रशंसन्स्व विधिं महान् ।। ११ ।।\nसाञ्जलिर्नतशीर्षो हि स तुष्टाव सुभक्तितः ।।\nरोमोद्गमो महानासीद्गिरेः प्रेमाश्रवोऽपतन् ।। १२ ।।\nततः प्रणम्य सुप्रीतो हिमशैलः प्रसन्नधीः ।।\nउवाच प्रणतो भूत्वा मुने विष्ण्वादिकान्सुरान् ।।१३।।\nहिमाचल उवाच ।।\nअद्य मे सफलं जन्म सफलं सुमहत्तपः ।।\nअद्य मे सफलं ज्ञानमद्य मे सफलाः क्रियाः ।।१४।।\nधन्योऽहमद्य संजातो धन्या मे सकला क्षितिः ।।\nधन्यं कुलं तथा दारास्सर्वं धन्यं न संशयः ।। १५ ।।\nयतः समागता यूयं मिलित्वा सर्व एकदा ।।\nमां निदेशयत प्रीत्योचितं मत्त्वा स्वसेवकम् ।। १६ ।।\n।। ब्रह्मोवाच ।।\nइति श्रुत्वा महीध्रस्य वचनं ते सुरास्तदा ।।\nऊचुर्हर्यादयः प्रीताः सिद्धिं मत्वा स्वकार्यतः ।।१७।।\nदेवा ऊचुः ।।\nहिमाचल महाप्राज्ञ शृण्व स्मद्वचनं हितम् ।।\nयदर्थमागतास्सर्वे तद्ब्रूमः प्रीतितो वयम् ।।१८।।\nया पुरा जगदम्बोमा दक्षकन्याऽभवद्गिरे ।।\nरुद्रपत्नी हि सा भूत्वा चिक्रीडे सुचिरं भुवि ।। १९ ।।\nपितृतोऽनादरं प्राप्य संस्मृत्य स्वपणं सती ।।\nजगाम स्वपदं त्यक्त्वा तच्छरीरं तदाम्बिका।।2.3.3.२०।।\nसा कथा विदिता लोके तवापि हिमभूधर।।\nएवं सति महालाभो भवेद्देवगणस्य हि।।२१।।\nसर्वस्य भवतश्चापि स्युस्सर्वे ते वशास्सुराः ।।२२।।\n।।ब्रह्मोवाच।।\nइत्याकर्ण्य वचस्तेषां हर्यादीनां गिरीश्वरः।।\nतथास्त्विति प्रसन्नात्मा प्रोवाच न च सादरम्।।२३।।\nअथ ते च समादिश्य तद्विधिम्परमादरात्।।\nस्वयं जग्मुश्च शरणमुमायाश्शंकर स्त्रियः ।।२४।।\nसुस्थले मनसा स्थित्वा सस्मरुर्जगदम्बिकाम् ।।\nप्रणम्य बहुशस्तत्र तुष्टुवुः श्रद्धया सुराः ।।२५।।\nदेवा ऊचुः ।।\nदेव्युमे जगतामम्ब शिवलोकनिवासिनी ।।\nसदाशिवप्रिये दुर्गे त्वां नमामो महेश्वरि ।।२६।।\nश्रीशक्तिं पावनां शान्तां पुष्टिम्परमपावनीम्।।\nवयन्नामामहे भक्त्या महदव्यक्तरूपिणीम् ।।२७।।\nशिवां शिवकरां शुद्धां स्थूलां सूक्ष्मां परायणाम् ।।\nअन्तर्विद्यासुविद्याभ्यां सुप्रीतां त्वां नमामहे ।। २८ ।।\nत्वं श्रद्धा त्वं धृतिस्त्वं श्रीस्त्वमेव सर्वगोचरा ।।\nत्वन्दीधितिस्सूर्य्यगता स्वप्रपञ्चप्रकाशिनी ।। २९ ।।\nया च ब्रह्माण्डसंस्थाने जगज्जीवेषु या जगत् ।।\nआप्याययति ब्रह्मादितृणान्तं तां नमामहे ।।2.3.3.३०।।\nगायत्री त्वं वेदमाता त्वं सावित्री सरस्वती।। ७० ।।\nत्वं वार्ता सर्वजगतां त्वं त्रयी धर्मरूपिणी ।।३१।।\nनिद्रा त्वं सर्वभूतेषु क्षुधा तृप्तिस्त्वमेव हि।।\nतृष्णा कान्तिश्छविस्तुष्टिस्सर्वानन्दकरी सदा ।।३२।।\nत्वं लक्ष्मीः पुण्यकर्तॄणां त्वं ज्येष्ठा पापिनां सदा ।।\nत्वं शान्तिः सर्वजगतां त्वं धात्री प्राणपोषिणी ।३३।।\nत्वन्तस्वरूपा भूतानां पञ्चानामपि सारकृत् ।।\nत्वं हि नीतिभृतां नीतिर्व्यवसायस्वरूपिणी ।।३४।।\nगीतिस्त्वं सामवेदस्य ग्रन्थिस्त्वं यजुषां हुतिः ।।\nऋग्वेदस्य तथा मात्राथर्वणस्य परा गतिः ।। ३५ ।।\nसमस्तगीर्वाणगणस्य शक्तिस्तमोमयी धातृगुणैकदृश्या   ।।\nरजः प्रपंचात्तु भवैकरूपा या न श्रुता भव्यकरी स्तुतेह ।। ३६ ।।\nसंसारसागरकरालभवाङ्गदुःखनिस्तारकारितरणिश्च निवीतहीना ।।\nअष्टाङ्गयोगपरिपालनकेलिदक्षां विन्ध्यागवासनिरतां प्रणमाम तां वै ।। ३७ ।।\nनासाक्षि वक्त्रभुजवक्षसि मानसे च धृत्या सुखानि वितनोषि सदैव जन्तोः ।।\nनिद्रेति याति सुभगा जगती भवा नः सा नः प्रसीदंतु भवस्थितिपालनाय ।। ३८ ।।\nब्रह्मोवाच ।।\nइति स्तुत्वा महेशानीं जगदम्बामुमां सतीम् ।।\nसुप्रेयमनसः सर्वे तस्थुस्ते दर्शनेप्सवः ।। ३९ ।।\nइति श्रीशिवमहापुराणे दितीयायां रुद्रसंहितायां तृतीये पार्वतीखंडे देवस्तुतिर्नाम तृतीयोऽध्यायः ।। ३ ।।"
  }
]
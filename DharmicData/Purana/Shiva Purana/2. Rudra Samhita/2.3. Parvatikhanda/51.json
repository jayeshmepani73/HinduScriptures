[
  {
    "text": "।। ब्रह्मोवाच ।।\nतस्मिन्नवसरे ज्ञात्वानुकूलं समयं रतिः ।।\nसुप्रसन्ना च तम्प्राह शङ्करं दीनवत्सलम् ।। १ ।।\nरतिरुवाच ।।\nगृहीत्वा पार्वतीं प्राप्तं सौभाग्यमतिदुर्लभम् ।।\nकिमर्थं प्राणनाथो मे निस्स्वार्थं भस्मसात्कृतः ।। २ ।।\nजीवयात्रा पतिं मे हि कामव्या पारमात्मनि ।।\nकुरु दूरं च सन्तापं समविश्लेषहेतुकम् ।।३।।\nविवाहोत्सव एतस्मिन् सुखिनो निखिला जनाः ।।\nअहमेका महेशान दुःखिनी स्वपतिम्विना ।।४।।\nसनाथां कुरु मान्देव प्रसन्नो भव शङ्कर ।।\nस्वोक्तं सत्यम्विधेहि त्वं दीनबन्धो पर प्रभो ।। ५ ।।\nत्वाम्विना कस्समर्थोत्र त्रैलोक्ये सचराचरे ।।\nनाशने मम दुःखस्य ज्ञात्वेति करुणां कुरु ।।६।।\nसोत्सवे स्वविवाहेऽस्मिन्सर्वानन्द प्रदायिनी ।।\nसोत्सवामपि मां नाथ कुरु दीनकृपाकर ।। ७ ।।\nजीविते मम नाथे हि पार्वत्या प्रियया सह ।।\nसुविहारः प्रपूर्णश्च भविष्यति न संशयः ।। ८ ।।\nसर्वं कर्तुं समर्थोसि यतस्त्वं परमेश्वरः ।।\nकिम्बहूक्त्यात्र सर्वेश जीवयाशु पतिं मम ।। ९ ।।\n।। ब्रह्मोवाच ।।\nतदित्युक्त्वा कामभस्म ददौ सग्रन्धिबन्धनम् ।।\nरुरोद पुरतश्शम्भोर्नाथ नाथेत्युदीर्य्य च ।। 2.3.51.१० ।।\nरतिरोदनमाकर्ण्य सरस्वत्यादयः स्त्रियः ।।\nरुरुदुस्सकला देव्यः प्रोचुर्दीनतरं वचः ।।११।।\n।। देव्य ऊचुः ।।\nभक्तवत्सलनामा त्वं दीनबन्धुर्दयानिधिः ।।\nकाम जीवय सोत्साहां रति कुरु नमोऽस्तु ते ।।१२।।\nब्रह्मोवाच ।।\nइति तद्वचनं श्रुत्वा प्रसन्नोऽभून्महेश्वरः।।\nकृपादृष्टिं चकाराशु करुणासागरः प्रभुः ।। १३ ।।\nसुधादृष्ट्या शूलभृतो भस्मतो निर्गतः स्मरः ।।\nतद्रूपवेषचिह्नात्मा सुन्दरोद्भुतमूर्तिमान् ।।१४।।\nतद्रूपश्च तदाकारसंस्मितं सधनुश्शरम् ।।\nदृष्ट्वा पतिं रतिस्तं च प्रणनाम महेश्वरम् ।।१५।।\nकृतार्थाभूच्छिवं देवं तुष्टाव च कृताञ्जलिः ।।\nप्राणनाथप्रदं पत्या जीवितेन पुनःपुनः ।।१६।।\nकामस्य स्तुतिमाकर्ण्य सनारीकस्य शङ्करः ।।\nप्रसन्नोऽभवदत्यंतमुवाच करुणार्द्रधीः ।। १७ ।।\nशङ्कर उवाच ।।\nप्रसन्नोहं तव स्तुत्या सनारीकस्य चित्तज ।।\nस्वयंभव वरम्बूहि वाञ्छितं तद्ददामि ते ।। १८ ।।\nब्रह्मोवाच ।।\nइति शम्भुवचः श्रुत्वा महानदन्स्स्मरस्ततः ।।\nउवाच साञ्जलिर्नम्रो गद्गदाक्षरया गिरा ।। १९ ।।\n।। काम उवाच ।।\nदेवदेव महादेव करुणासागर प्रभो ।।\nयदि प्रसन्नस्सर्वेशः ममानन्दकरो भव ।। 2.3.51.२० ।।\nक्षमस्व मेऽपराधं हि यत्कृतश्च पुरा प्रभो ।।\nस्वजनेषु पराम्प्रीतिं भक्तिन्देहि स्वपादयोः ।। २१ ।।\nब्रह्मोवाच ।।\nइत्याकर्ण्य स्मरवचः प्रसन्नः परमेश्वरः\nॐ मित्युक्त्वाऽब्रवीत्तं वै विहसन्करुणानिधिः ।। २२ ।।\n।। ईश्वर उवाच ।।\nहे कामाहं प्रसन्नोऽस्मि भयन्त्यज महामते ।।\nगच्छ विष्णुसमीपञ्च बहिस्थाने स्थितो भव ।। २३ ।।\n।। ब्रह्मोवाच ।। ।।\nतच्छ्रुत्वा शिरसा नत्वा परिक्रम्य स्तुवन्विभुम् ।।\nबहिर्गत्वा हरिन्देवान्प्रणम्य समुपास्त सः ।। २४ ।।\nकामं सम्भाष्य देवाश्च ददुस्तस्मै शुभाशिषम् ।।\nविष्ण्वादयः प्रसन्नास्ते प्रोचुः स्मृत्वा शिवं हृदि ।। २५ ।।\n।। देवा ऊचुः ।।\nधन्यस्त्वं स्मर सन्दग्धः शिवेनानुग्रहीकृतः ।।\nजीवयामास सत्त्वांशकृपादृष्ट्या खिलेश्वरः ।। २६ ।।\nसुखदुःखदो न चान्योऽस्ति यतस्स्वकृतभृक् पुमान् ।।\nकाले रक्षा विवाहश्च निषेकः केन वार्यते ।। २७ ।\n।। ब्रह्मोवाच ।।\nइत्युक्त्वा ते च सम्मान्य तं सुखेनामरास्तदा ।।\nसन्तस्थुस्तत्र विष्ण्वाद्यास्सर्वे लब्धमनोरथाः ।। २८ ।।\nसोपि प्रमुदितस्तत्र समुवास शिवाज्ञया ।।\nजयशब्दो नमश्शब्दस्साधुशब्दो बभूव ह ।।२९।।\nततश्शम्भुर्वासगेहे वामे संस्थाप्य पार्वतीम् ।।\nमिष्टान्नं भोजयामास तं च सा च मुदान्विता ।। 2.3.51.३० ।।\nअथ शम्भुर्भवाचारी तत्र कृत्यम्विधाय तत् ।।\nमेनामामंत्र्य शैलं च जनवासं जगाम सः ।।३१।।\nमहोत्सवस्तदा चासीद्वेदध्वनिरभून्मुने ।।\nवाद्यानि वादयामासुर्जनाश्चतुर्विधानि च ।। ३२ ।।\nशम्भुरागत्य स्वस्थानं ववन्दे च मुनींस्तदा ।।\nहरिं च मां भवाचाराद्वन्दितोऽभूत्सुरादिभिः ।। ३३ ।।\nजयशब्दो बभूवाथ नम श्शब्दस्तथैव च ।।\nवेदध्वनिश्च शुभदः सर्वविघ्नविदारणः ।। ३४ ।।\nअथ विष्णुरहं शक्रस्सर्वे देवाश्च सर्षयः ।।\nसिद्धा उपसुरा नागास्तुष्टुवुस्ते पृथक्पृथक् ।। ३५ ।।\nदेवा ऊचुः ।।\nजय शम्भोऽखिलाधार जय नाम महेश्वर ।।\nजय रुद्र महादेव जय विश्व म्भर प्रभो ।। ३६ ।।\nजय कालीपते स्वामिञ्जयानन्दप्रवर्धक ।।\nजय त्र्यम्बक सर्वेश जय मायापते विभो ।। ३७ ।।\nजय निर्गुण निष्काम कारणातीत सर्वग ।।\nजय लीलाखिलाधार धृतरूप नमोऽस्तु ते।।३८।।\nजय स्वभक्तसत्कामप्रदेश करुणाकर।।\nजय सानन्दसद्रूप जय मायागुणाकृते ।।३९।।\nजयोग्र मृड सर्वात्मन् दीनबन्धो दयानिधे ।।\nजयाविकार मायेश वाङ्मनोतीतविग्रह ।।2.3.51.४०।।\nब्रह्मोवाच ।।\nइति स्तुत्वा महेशानं गिरिजानायकम्प्रभुम् ।।\nसिषेविरे परप्रीत्या विष्ण्वाद्यास्ते यथोचितम् ।। ४१ ।।\nअथ शम्भुर्महेशानो लीलात्ततनुरीश्वरः ।।\nददौ मानवरन्तेषां सर्वेषान्तत्र नारद।।४२।।\nविष्ण्वाद्यास्तेऽखिलास्तात प्राप्याज्ञाम्परमेशितुः।।\nअतिहृष्टाः प्रसन्नास्याः स्वस्थानञ्जग्मुरादृताः ।। ४३ ।।\nइति श्रीशिवमहापुराणे ब्रह्मनारदसम्वादे द्वितीयायां रुद्रसंहितायां तृतीये पार्वतीखण्डे कामसंजीवनवर्णनं नामैकपञ्चाशत्तमोऽध्यायः।।५१।।"
  }
]
[
  {
    "text": "।। ब्रह्मोवाच ।।\nगतेषु तेषु देवेषु शक्रः सस्मार वै स्मरम् ।।\nपीडितस्तारकेनातिदेत्येन च दुरात्मना ।। १ ।।\nआगतस्तत्क्षणात्कामस्सवसंतो रतिप्रियः ।।\nसावलेपो युतो रत्या त्रैलोक्य विजयी प्रभुः ।। २ ।।\nप्रणामं च ततः कृत्वा स्थित्वा तत्पुरतस्स्मरः ।।\nमहोन्नतमनास्तात सांजलिश्शक्रमब्रवीत् ।। ३ ।।\nकाम उवाच ।।\nकिं कार्य्यं ते समुत्पन्नं स्मृतोऽहं केन हेतुना ।।\nतत्त्वं कथय देवेश तत्कर्तुं समुपागतः ।। ४ ।।\n।। ब्रह्मोवाच ।।\nतच्छ्रुत्वा वचनं तस्य कंदर्पस्य सुरेश्वरः ।।\nउवाच वचनं प्रीत्या युक्तं युक्तमिति स्तुवन् ।। ५ ।।\n।। शक्र उवाच।।\nतव साधु समारम्भो यन्मे कार्य्यमुपस्थितम्।।\nतत्कतुर्मुद्यतोऽसि त्वं धन्योऽसि मकरध्वज ।।६।।\nप्रस्तुतं शृणु मद्वाक्यं कथयामि तवाग्रतः।।\nमदीयं चैव यत्कार्यं त्वदीयं तन्न चान्यथा ।।७।।\nमित्राणि मम संत्येव बहूनि सुमहांति च ।।\nपरं तु स्मर सन्मित्रं त्वत्तुल्यं न हि कुत्रचित् ।। ८ ।।\nजयार्थं मे द्वयं तात निर्मितं वजमुत्तमम् ।।\nवज्रं च निष्फलं स्याद्वै त्वं तु नैव कदाचन ।। ९ ।।\nयतो हितं प्रजायेत ततः को नु प्रियः परः ।।\nतस्मान्मित्रवरस्त्वं हि मत्कार्य्यं कर्तुमर्हसि ।। 2.3.17.१० ।।\nमम दुःखं समुत्पन्नमसाध्य चापि कालजम् ।।\nकेनापि नैव तच्छक्यं दूरीकर्तुं त्वया विना ।। ११ ।।\nदातुः परीक्षा दुर्भिक्षे रणे शूरस्य जायते ।।\nआपत्काले तु मित्रस्याशक्तौ स्त्रीणां कुलस्य हि ।। १२ ।।\nविनये संकटे प्राप्तेऽवितथस्य परोक्षतः ।।\nसुस्नेहस्य तथा तात नान्यथा सत्यमीरितम् ।। १३ ।।\nप्राप्तायां वै ममापत्ताववार्यायां परेण हि ।।\nपरीक्षा च त्वदीयाऽद्य मित्रवर्य भविष्यति ।।१४।।\nन केवलं मदीयं च कार्य्यमस्ति सुखावहम् ।।\nकिं तु सर्वसुरादीनां कार्य्यमेतन्न संशयः ।।१५।।\nब्रह्मोवाच ।।\nइत्येतन्मघवद्वाक्यं श्रुत्वा तु मकरध्वजाः ।।\nउवाच प्रेमगभीरं वाक्यं सुस्मितपूर्वकम् ।। १६ ।।\n।। काम उवाच ।।\nकिमर्थमित्थं वदसि नोत्तरं वच्म्यहं तव ।।\nउपकृत्कृत्रिमं लोके दृश्यते कथ्यते न च ।।१७।।\nसङ्कटे बहु यो ब्रूते स किं कार्य्यं करिष्यति ।।\nतथापि च महाराज कथयामि शृणु प्रभो ।। १८ ।।\nपदं ते कर्षितुं यो वै तपस्तपति दारुणम् ।।\nपातयिष्याम्यहं तं च शत्रुं ते मित्र सर्वथा ।। १९ ।।\nक्षणेन भ्रंशयिष्यामि कटाक्षेण वरस्त्रियाः ।।\nदेवर्षिदानवादींश्च नराणां गणना न मे ।।2.3.17.२०।।\nवज्रं तिष्ठतु दूरे वै शस्त्राण्यन्यान्यनेकशः ।।\nकिं ते कार्यं करिष्यंति मयि मित्र उपस्थिते ।।२१।।\nब्रह्माणं वा हरिं वापि भ्रष्टं कुर्य्यां न संशयः ।।\nअन्येषां गणना नास्ति पातयेयं हरं त्वपि ।।२२।।\nपंचैव मृदवो बाणास्ते च पुष्पमया मम ।।\nचापस्त्रिधा पुष्पमयश्शिंजिनी भ्रमरार्ज्जिता ।।\nबलं सुदयिता मे हि वसंतः सचिवस्स्मृतः ।। २३ ।।\nअहं पञ्चबलोदेवा मित्रं मम सुधानिधिः ।। २४ ।।\nसेनाधिपश्च शृंगारो हावभावाश्च सैनिकाः ।।\nसर्वे मे मृदवः शक्र अहं चापि तथाविधः।।२५।।\nयद्येन पूर्यते कार्य्यं धीमांस्तत्तेन योजयेत्।।\nमम योग्यं तु यत्कार्य्यं सर्वं तन्मे नियोजय।।२६।।\n।। ब्रह्मोवाच ।।\nइत्येवं तु वचस्तस्य श्रुत्वा शक्रस्सुहर्षितः ।।\nउवाच प्रणमन्वाचा कामं कांतासुखावहम् ।। २७ ।।\nशक्र उवाच ।।\nयत्कार्य्यं मनसोद्दिष्टं मया तात मनोभव ।।\nकर्त्तुं तत्त्वं समर्थोऽसि नान्यस्मात्तस्यसम्भवः ।।२८।।\nशृणु काम प्रवक्ष्यामि यथार्थं मित्रसत्तम ।।\nयदर्थे च स्पृहा जाता तव चाद्य मनोभव ।।२९।।\nतारकाख्यो महादैत्यो ब्रह्मणो वरमद्भुतम् ।।\nअभूदजेयस्संप्राप्य सर्वेषामपि दुःखदः ।। 2.3.17.३० ।।\nतेन संपीड्यते लोको नष्टा धर्मा ह्यनेकशः ।।\nदुःखिता निर्जरास्सर्वे ऋषयश्च तथाखिलाः ।। ३१ ।।\nदेवैश्च सकलैस्तेन कृतं युद्धं यथाबलम् ।।\nसर्वेषां चायुधान्यत्र विफलान्यभवन्पुरा ।। ३२ ।।\nभग्नः पाशो जलेशस्य हरिं चक्रं सुदर्शनम् ।।\nतत्कुण्ठितमभूत्तस्य कण्ठे क्षिप्तं च विष्णुना ।। ३३ ।।\nएतस्य मरणं प्रोक्तं प्रजेशेन दुरात्मनः ।।\nशम्भोर्वीर्योद्भवाद्बालान्महायोगीश्वरस्य हि ।। ३४ ।।\nएतत्कार्य्यं त्वया साधु कर्तव्यं सुप्रयत्नतः ।।\nततस्स्यान्मित्रवर्य्याति देवानां नः परं सुखम् ।। ३५ ।।\nममापि विहितं तस्मात्सर्वलोकसुखावहम् ।।\nमित्रधर्मं हृदि स्मृत्वा कर्तुमर्हसि सांप्रतम् ।। ३६ ।।\nशंभुस्स गिरिराजे हि तपः परममास्थितः ।।\nस प्रभुर्नापि कामेन स्वतंत्रः परमेश्वरः ।। ३७ ।।\nतत्समीपे च देवाथ पार्वती स्वसखीयुता ।।\nसेवमाना तिष्ठतीति पित्राज्ञप्ता मया श्रुतम् ।। ३८ ।।\nयथा तस्यां रुचिस्तस्य शिवस्य नियतात्मनः ।।\nजायते नितरां मार तथा कार्यं त्वया ध्रुवम् ।।३९।।\nइति कृत्वा कृती स्यास्त्वं सर्वं दुःखं विनंक्ष्यति ।।\nलोके स्थायी प्रतापस्ते भविष्यति न चान्यथा ।।2.3.17.४०।।\nब्रह्मोवाच ।।\nइत्युक्तस्य तु कामो हि प्रफुल्लमुखपंकज ।।\nप्रेम्णोवाचेति देवेशं करिष्यामि न संशयः ।। ४१ ।।\nइत्युक्त्वा वचनं तस्मै तथेत्योमिति तद्वचः ।।\nअग्रहीत्तरसा कामः शिवमायाविमोहितः ।। ४२ ।।\nयत्र योगीश्वरस्साक्षात्तप्यते परमं तपः ।।\nजगाम तत्र सुप्रीतस्सदारस्सवसंतकः।।४३।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे शक्र कामसंवादवर्णनं नाम सप्तदशोऽध्यायः ।। १७ ।।"
  }
]
[
  {
    "text": "।। नारद उवाच।।\nविधे तात महाभाग धन्यस्त्वं परमार्थदृक् ।।\nअद्भुतेयं कथाश्रावि त्वदनुग्रहतो मया ।। १ ।।\nगते हरे स्वशैले हि पार्वती सर्वमंगला ।।\nकिं चकार गता कुत्र तन्मे वद महामते ।। २ ।।\n।। ब्रह्मोवाच ।।\nशृणु सुप्रीतितस्तात यज्जातं तदनन्तरम् ।।\nहरे गते निजस्थाने तद्वदामि शिवं स्मरन् ।।३।।\nपार्वत्यपि सखीयुक्ता रूपं कृत्वा तु सार्थकम् ।।\nजगाम स्वपितुर्गेहं महादेवेति वादिनी ।। ४ ।।\nपार्वत्यागमनं श्रुत्वा मेना च स हिमाचलः ।।\nदिव्यं यानं समारुह्य प्रययौ हर्षविह्वलः ।। ५ ।।\nपुरोहितश्च पौराश्च सख्यश्चैवाप्यनेकशः ।।\nसम्वन्धिनस्तथान्ये च सर्वे ते च समाययुः ।।६।।\nभ्रातरः सकला जग्मुर्मैनाकप्रमुखास्तदा ।।\nजयशब्दं प्रब्रुवन्तो महाहर्षसमन्विताः ।।७।।\nसंस्थाप्य मंगलघटं राजवर्त्मनि राजिते ।।\nचन्दनागरुकस्तूरीफलशाखासमन्विते ।।८।।\nसपुरोधोब्राह्मणैश्च मुनिभिर्ब्रह्मवादिभिः ।।\nनारीभिर्नर्तकीभिश्च गजेन्द्राद्रिसुशोभितैः ।।९।।\nपरितः परितो रंभास्तम्भवृन्दसमन्विते।।\nपतिपुत्रवतीयोषित्समूहैर्दीपहस्तकैः ।।2.3.30.१ ०।।\nद्विजवृन्दैश्च संयुक्ते कुर्वद्भिर्मङ्गलध्वनिम् ।।\nनानाप्रकारवाद्यैश्च शंखध्वनिभिरन्विते ।। ११ ।।\nएतस्मिन्नन्तरे दुर्गा जगाम स्वपुरान्तिकम् ।।\nविशंती नगरं देवी ददर्श पितरौ पुनः ।।१२।।\nसुप्रसन्नौ प्रधावन्तौ हर्षविह्वलमानसौ ।।\nदृष्ट्वा काली सुप्रहृष्टा स्वालिभिः प्रणनाम तौ ।।१३।।\nतौ सम्पूर्णाशिषं दत्त्वा चक्रतुस्तौ स्ववक्षसि ।।\nहे वत्से त्वेवमुच्चार्य रुदन्तौ प्रेमविह्वलौ ।।१४।।\nततस्स्वकीया अप्यस्या अन्या नार्यापि संमुदा ।।\nभ्रातृस्त्रियोपि सुप्रीत्या दृढालिंगनमादधुः ।। १५ ।।\nसाधितं हि त्वया सम्यक्सुकार्यं कुलतारणम् ।।\nत्वत्सदाचरणेनापि पाविताः स्माखिला वयम् ।। १६ ।।\nइति सर्वे सुप्रशंस्य प्रणेमुस्तां प्रहर्षिताः ।।\nचन्दनैः सुप्रसूनैश्च समानर्चुश्शिवां मुदा ।। १७ ।।\nतस्मिन्नवसरे देवा विमानस्था मुदाम्बरे ।।\nपुष्पवृष्टिं शुभां चक्रुर्नत्वा तां तुष्टुवुः स्तवैः ।। १८ ।।\nतदा तां च रथे स्थाप्य सर्वे शोभान्विते वरे ।।\nपुरं प्रवेशयामासुस्सर्वे विप्रादयो मुदा ।।१९।।\nअथ विप्राः पुरोधाश्च सख्योन्याश्च स्त्रियः शिवाम् ।।\nगृहं प्रवेशयामासुर्बहुमानपुरस्सरम् ।। 2.3.30.२० ।।\nस्त्रियो निर्मच्छनं चक्रुर्विप्रा युयुजुराशिषः ।।\nहिमवान्मेनका माता मुमोदाति मुनीश्वर ।। २१ ।।\nस्वाश्रमं सफलं मेने कुपुत्रात्पुत्रिका वरा ।।\nहिमवान्नारदं त्वाञ्च संस्तुवन् साधुसाध्विति ।। २२ ।।\nब्राह्मणेभ्यश्च बंदिभ्यः पर्वतेन्द्रो धनं ददौ ।।\nमङ्गलं पाठयामास स द्विजेभ्यो महोत्सवम् ।।२३।।\nएवं स्वकन्यया हृष्टौ पितरौ भ्रातरस्तथा ।।\nजामयश्च महाप्रीत्या समूषुः प्रांगणे मुने ।।२४।।\nततस्स हिमवान् तात सुप्रहृष्टाः प्रसन्नधीः ।।\nसम्मान्य सकलान्प्रीत्या स्नातुं गंगां जगाम ह ।। २२ ।।\nएतस्मिन्नंतरे शंभुस्सुलीलो भक्तवत्सलः ।।\nसुनर्तकनटो भूत्वा मेनकासंनिधिं ययौ ।। २६ ।।\nशृंगं वामे करे धृत्वा दक्षिणे डमरु तथा ।।\nपृष्ठे कंथां रक्तवासा नृत्यगानविशारदः ।।२७।।\nततस्सुनटरूपोसौ मेनकाया गणे मुदा ।।\nचक्रे सुनृत्यं विविधं गानं चातिमनोहरम्।।२८।।\nशृंगं च डमरुं तत्र वादयामास सुध्वनिम् ।।\nमहतीं विविधां तत्र स चकार मनोहराम् ।।२९।।\nतां द्रष्टुं नागरास्सर्वे पुरुषाश्च स्त्रियस्तथा ।।\nआजग्मुस्सहसा तत्र बाला वृद्धा अपि ध्रुवम् ।।2.3.30.३०।।\nश्रुत्वा सुगीतं तद्दृष्ट्वा सुनृत्यं च मनोहरम् ।।\nसहसा मुमुहुस्सर्वे मेनापि च तदा मुने ।।३।।।\nमूर्च्छां संप्राप्य सा दुर्गा सुदृष्ट्वा हृदि शंकरम् ।।\nत्रिशूलादिकचिह्नानि बिभ्रतं चातिसुन्दरम् ।। ३२।।\nविभूतिविभूषितं रम्यमस्थिमालासमन्वितम् ।।\nत्रिलोचनोज्ज्वलद्वक्त्रं नागायज्ञोपवीतकम् ।। ३३ ।।\nवरं वृण्वित्युक्तवन्तं गौरवर्णं महेश्वरम् ।।\nदीनबन्धु दयासिन्धुं सर्वथा सुमनोहरम् ।। ३४ ।।\nहृदयस्थं हरं दृष्ट्वेदृशं सा प्रणनाम तम् ।।\nवरं वव्रे मानसं हि पतिर्मे त्वं भवेति च ।।३५।।।\nवरं दत्त्वा शिवं चाथ तादृशं प्रीतितो हृदा ।।\nअन्तर्धाय पुनस्तत्र सुननर्त्त स भिक्षुकः ।।३६।।\nततो मेना सुरत्नानि स्वर्णपात्रस्थितानि च ।।\nतस्मै दातुं ययौ प्रीत्या तद्भूति प्रीतमानसः ।। ३७ ।।\nतानि न स्वीचकारासौ भिक्षां याचे शिवां च ताम् ।।\nपुनस्सुनृत्यं गानश्च कौतुकात्कर्तुमुद्यतः ।। ३८ ।।\nमेना तद्वचनं श्रुत्वा चुकोपाति सुविस्मिता ।।\nभिक्षुकं भर्त्सयामास बहिष्कर्तुमियेष सा ।। ३९ ।।\nएतस्मिन्नन्तरे तत्र गंगातो गिरिराययौ ।।\nददर्श पुरतो भिक्षुं प्रांगणस्थं नराकृतिम् ।। 2.3.30.४० ।।\nश्रुत्वा मेनामुखाद्वृत्तं तत्सर्वं सुचुकोप सः ।।\nआज्ञां चकारानुचरान्बहिष्कर्तुञ्च तं नटम् ।।४१ ।।\nमहाग्निमिव दुःस्पर्शं प्रज्वलन्तं सुतेजसम् ।।\nन शशाक बहिष्कर्तुं कोपि तं मुनिसत्तम।।४२।।\nततस्स भिक्षुकस्तात नानालीलाविशारदः ।।\nदर्शयामास शैलाय स्वप्रभावमनन्तकम् ।। ४३ ।।\nशैलो ददर्श तं तत्र विष्णुरूपधरं द्रुतम् ।।\nकिरीटिनं कुण्डलिनं पीतवस्त्रं चतुर्भुजम् ।। ४४ ।।\nयद्यत्पुष्पादिकं दत्तं पूजाकाले गदाभृते ।।\nगात्रे शिरसि तत्सर्वं भिक्षुकस्य ददर्श ह ।।४५।।\nततो ददर्श जगतां स्रष्टारं स चतुर्मुखम् ।।\nरक्तवर्णं पठन्तञ्च श्रुतिसूक्तं गिरीश्वरः ।। ४६ ।।\nततस्सूर्य्यस्वरूपञ्च जगच्चक्षुस्स्वरूपकम् ।।\nददर्श गिरिराजस्स क्षणं कौतुककारिणाम् ।। ४७ ।।\nततो ददर्श तं तात रुद्ररूपं महाद्भुतम् ।।\nपार्वती सहितं रम्यं विहसन्तं सुतेजसम् ।।४८।।\nततस्तेजस्स्वरूपञ्च निराकारं निरंजनम् ।।\nनिरुपाधिं निरीहञ्च महाद्भुतमरूपकम् ।।४९।।\nएवं बहूनि रूपाणि तस्य तत्र ददर्श सः ।।\nसुविस्मितो बभूवाशु परमानन्दसंयुतः ।।2.3.30.५०।।\nअथासौ भिक्षुवर्य्यो हि तस्मात्तस्याश्च सूतिकृत् ।।\nभिक्षां ययाचे दुर्गान्तां नान्यज्जग्राह किञ्चन ।।५१।।\nन स्वीचकार शैलैन्द्रो मोहितश्शिवमायया ।।\nभिक्षुः किंचिन्न जग्राह तत्रैवान्तर्दधे ततः ।। ५२ ।।\nतदा बभूव सुज्ञानं मेनाशैलेशयोरिति ।।\nआवां शिवो वञ्चयित्वा स्वस्थानं गतवान्प्रभुः ।। ५३ ।।\nतयोर्विचिन्त्य तत्रैव शिवे भक्तिरभूत्परा ।।\nमहामोक्षकरी दिव्या सर्वानन्दप्रदायिनी ।।५४।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखंडे पार्वतीप्रत्यागमनमहोत्सववर्णनं नाम त्रिंशोऽध्यायः ।। ३० ।।"
  }
]
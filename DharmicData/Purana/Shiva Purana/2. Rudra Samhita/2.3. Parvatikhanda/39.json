[
  {
    "text": "नारद उवाच ।। ।।\nविधे तात महाप्राज्ञ विष्णुशिष्य नमोऽस्तु ते ।।\nअद्भुतेयं कथाश्रावि त्वत्तोऽस्माभिः कृपानिधे ।। १ ।।\nइदानीं श्रोतुमिच्छामि चरितं शशिमौलिनः ।।\nवैवाहिकं सुमाङ्गल्यं सर्वाघौघविनाशनम् ।। २ ।।\nकिं चकार महादेवः प्राप्य मङ्गलपत्रिकाम् ।।\nतां श्रावय कथान्दिव्यां शङ्करस्सपरात्मनः ।। ३ ।।\n।। ब्रह्मोवाच ।।\nशृणु वत्स महाप्राज्ञ शाङ्करम्परमं यशः ।।\nयच्चकार महादेवः प्राप्य मङ्गलपत्रिकाम् ।। ४ ।।\nअथ शम्भुर्गृहीत्वा तां मुदा मंगलपत्रिकाम् ।।\nविजहास प्रहृष्टात्मा मानन्तेषां व्यधाद्विभुः ।।५।।\nवाचयित्वा च तां सम्यग्स्वीचकार विधानतः ।।\nतज्जनन्यापयामास बहुसम्मान्य चादृतः ।।६।।\nउवाच सुनिवर्गांस्तान्कार्य्यं सम्यक् कृतं शुभम् ।।\nआगन्तव्यं विवाहे मे विवाहस्स्वीकृतो मया ।।७।।\nइत्याकर्ण्य वचश्शम्भोः प्रहृष्टास्ते प्रणम्य तम्।।\nपरिक्रम्य ययुर्धाम शंसन्तः स्वं विधिम्परम् ।। ८ ।।\nअथ देवेश्वरश्शम्भुस्सामरस्त्वां मुने द्रुतम् ।।\nलौकिकाचारमाश्रित्य महालीलाकरः प्रभुः ।।९।।\nत्वमागतः परप्रीत्या प्रशंसंस्त्वं विधिम्परम् ।।\nप्रणमंश्च नतस्कन्धो विनीतात्मा कृताञ्जलिः ।।2.3.39.१०।।\nअस्तौस्सुजयशब्दान्हि समुच्चार्य मुहुर्मुहुः।।\nनिदेशं प्रार्थयंस्तस्य प्रशंसंस्त्वं विधिम्मुने।।११।।\nततश्शंभुः प्रहृष्टात्मा दर्शयँल्लौकिकीं गतिम् ।।\nउवाच मुनिवर्य त्वां प्रीणयञ्छुभया गिरा ।। १२ ।।\nशिव उवाच ।।\nप्रीत्या शृणु मुनिश्रेष्ठ ह्यस्मत्तोऽद्य वदामि ते ।।\nब्रुवे तत्त्वां प्रियो मे यद्भक्तराजशिरोमणिः ।। १३।।\nकृतं महत्तपो देव्या पार्वत्या तव शासनात् ।।\nतस्यै वरो मया दत्तः पतित्वे तोषितेन वै ।। १४ ।।\nकरिष्येऽहं विवाहं च तस्या वश्यो हि भक्तितः ।।\nसप्तर्षिभिस्साधितश्च तल्लग्नं शोधितं च तैः ।। १५ ।।\nअद्यतस्सप्तमे चाह्नि तद्भविष्यति नारद ।।\nमहोत्सवं करिष्यामि लौकिकीं गतिमाश्रितः ।।१६।।\nब्रह्मोवाच।।\nइति श्रुत्वा वचस्तस्य शंकरस्य परात्मनः ।।\nप्रसन्नधीः प्रभुं नत्वा तात त्वं वाक्यमब्रवीः ।।१७।।\nनारद उवाच।।\nभवतस्तु व्रतमिदम्भक्तवश्यो भवान्मतः।।\nसम्यक् कृतं च भवता पार्वतीमानसेप्सितम् ।।१८।।\nकार्यं मत्सदृशं किञ्चित्कथनीयन्त्वया विभो ।।\nमत्वा स्वसेवकं मां हि कृपां कुरु नमोऽस्तु ते ।।१९।।\nब्रह्मोवाच ।।\nइत्युक्तस्तु त्वया शम्भुश्शंकरो भक्तवत्सलः ।।\nप्रत्युवाच प्रसन्नात्मा सादरं त्वां मुनीश्वर ।।2.3.39.२०।।\nशिव उवाच ।।\nविष्णुप्रभृतिदेवांश्च मुनीन्सिद्धानपि ध्रुवम् ।।\nत्वन्निमन्त्रय मद्वाण्या मुनेऽन्यानपि सर्वतः ।।२१।।\nसर्व आयान्तु सोत्साहास्सर्वशोभासमन्विताः ।।\nसस्त्रीसुतगणाः प्रीत्या मम शासनगौरवात् ।। २२।।\nनागमिष्यन्ति ये त्वत्र मद्विवाहोत्सवे मुने ।।\nते स्वकीया न मन्तव्या मया देवादयः खलु ।।२३।।\nब्रह्मोवाच ।।\nइतीशाज्ञां ततो धृत्वा भवाञ्छङ्करवल्लभः ।।\nसर्वान्निमन्त्रयामास तं तं गत्वा द्रुतं मुने ।।२४।।\nशम्भूपकण्ठमागत्य द्रुतं मुनिवरो भवान्।।\nतद्दूत्यात्तत्र सन्तस्थौ तदाज्ञाम्प्राप्य नारद।।२५।।\nशिवोऽपि तस्थौ सोत्कण्ठस्तदागमनलालसः ।।\nस्वगणैस्सोत्सवैस्सवेंर्नृत्यद्भिस्सर्वतोदिशम् ।।२६।।\nएतस्मिन्नेव काले तु रचयित्वा स्ववेषकम्।।\nआजगामाच्युतश्शीघ्रं कैलासं सपरिच्छदः।।२७।।\nशिवम्प्रणम्य सद्भक्त्या सदारस्सदलो मुदा।।\nतदाज्ञाम्प्राप्य सन्तस्थौ सुस्थाने प्रीतमानसः ।। २८ ।।\nतथाहं स्वगणैराशु कैलासमगमं मुदा ।।\nप्रभुम्प्रणम्यातिष्ठं वै सानन्दस्स्वगणान्वितः ।। २९ ।।\nइन्द्रादयो लोकपाला आययुस्सपरिच्छदाः।।\nतथैवालंकृतास्सर्वे सोत्सवास्सकलत्रकाः ।।2.3.39.३०।।\nतथैव मुनयो नागास्सिद्धा उपसुरा स्तथा ।।\nआययुश्चापरेऽपीह सोत्सवास्सुनिमन्त्रिताः ।। ३१ ।।\nमहेश्वरस्तदा तत्रागतानां च पृथक् पृथक् ।।\nसर्वेषाममराद्यानां सत्कारं व्यदधान्मुदा ।। ३२ ।।\nअथोत्सवो महानासीत्कैलासे परमोद्भुतः ।।\nनृत्यादिकन्तदा चक्रुर्यथायोग्यं सुरस्त्रियः ।। ३३ ।।\nएतस्मिन्समये देवा विष्ण्वाद्या ये समागताः ।।\nयात्रां कारयितुं शम्भोस्तत्रोषुस्तेऽखिला मुने ।। ३४ ।।\nशिवाज्ञप्तास्तदा सर्वे मदीयमिति यन्त्रिताः ।।\nशिवकार्यमिदं सर्वं चक्रिरे शिवसेवनम् ।।३५।।\nमातरस्सप्त तास्तत्र शिवभूषाविधिम्परम् ।।\nचक्रिरे च मुदा युक्ता यथायोग्यन्तथा पुनः ।३६।।\nतस्य स्वाभाविको वेषो भूषाविविरभूत्तदा ।।\nतस्येच्छया मुनिश्रेष्ठ परमेशस्य सुप्रभो ।।३७।।\nचन्द्रश्च मुकुटस्थाने सान्निध्यमकरोत्तदा ।।\nलोचनं सुन्दरं ह्यासीत्तृतीयन्तिलकं शुभम् ।। ३८ ।।\nकर्णाभरणरूपौ च यौ हि सर्पौ प्रकीर्तितौ ।।\nकुण्डलेऽभवतान्तस्य नानारत्नान्विते मुने ।। ३९ ।।\nअन्यांगसंस्थितास्सर्पास्तदंगाभरणानि च ।।\nबभूवुरतिरम्याणि नानारत्नमयानि च ।। 2.3.39.४० ।।\nविभूतिरंगरागोऽभूच्चन्दनादिसमुद्भवः ।।\nतद्दुकूलमभूद्दिव्यं गजचर्मादि सुन्दरम् ।। ४१ ।।\nईदृशं सुन्दरं रूपं जातं वर्णातिदुष्करम् ।।\nईश्वरोऽपि स्वयं साक्षादैश्वर्यं लब्धवान्स्वतः ।।४२।।\nततश्च सर्वे सुरपक्षदानवा नागाः पतंगाप्सरसो महर्षयः ।।\nसमेत्य सर्वे शिवसन्निधिं तदा महोत्सवाः प्रोचुरहो मुदान्विताः ।। ४३ ।।\nसर्वै ऊचुः ।।\nगच्छ गच्छ महादेव विवाहार्थं महेश्वर ।।\nगिरिजाया महादेव्याः सहास्माभिः कृपां कुरु ।। ४४ ।।\nततो विष्णुरुवाचेदं प्रस्तावसदृशं वचः ।।\nप्रणम्य शंकरं भक्त्या विज्ञानप्रीतमानसः ।। ४५ ।।\n।। विष्णुरुवाच ।।\nदेव देव महादेव शरणागतवत्सल ।।\nकार्यकर्त्ता स्वभक्तानां विज्ञप्तिं शृणु मे  प्रभो।। ४६ ।।\nगृह्योक्तविधिना शम्भो स्वविवाहस्य शंकर।।\nगिरीशसुतया देव्या कर्म कर्तुमिहार्हसि ।।४७।।\nत्वया च क्रियमाणे तु विवाहस्य विधौ हर ।।\nस एव हि तथा लोके सर्वस्सुख्यातिमाप्नुयात ।। ४८ ।।\nमण्डपस्थापनन्नान्दीमुखन्तत्कुलधर्मतः ।।\nकारय प्रीतितो नाथ लोके स्वं ख्यापयन् यशः ।। ४९ ।।\nब्रह्मोवाच ।।\nएवमुक्तस्तदा शम्भुर्विष्णुना परमेश्वरः ।।\nलौकिकाचारनिरतो विधिना तच्चकार सः ।। 2.3.39.५० ।।\nअहं ह्यधिकृतस्तेन सर्वमभ्युदयोचितम् ।।\nअकुर्वं मुनिभिः प्रीत्या तत्र तत्कर्म चादरात् ।। ५१ ।।\nकश्यपोऽत्रिर्वशिष्ठश्च गौतमो भागुरिर्गुरुः ।।\nकण्वो बृहस्पतिश्शक्तिर्जमदग्निः पराशरः ।। ५२ ।।\nमार्कण्डेयश्शिलापाकोऽरुणपालोऽकृतश्रमः ।।\nअगस्त्यश्च्यवनो गर्गश्शिलादोऽथ महामुने ।। ५३ ।।\nदधीचिरुपमन्युश्च भरद्वाजोऽकृतव्रणः ।।\nपिप्पलादोऽथ कुशिकः कौत्सो व्यासः सशिष्यकः ।। ५४ ।।\nएते चान्ये च बहव आगताश्शिवसन्निधिम् ।।\nमया सुनोदितास्तत्र चक्रुस्ते विधिवत्क्रियाम् ।। ५५ ।।\nवेदोक्तविधिना सर्वे वेदवेदांगपारगाः ।।\nरक्षां चक्रुर्महेशस्य कृत्वा कौतुकमंगलम् ।। ५६ ।।\nऋग्यजुस्सामसूक्तैस्तु तथा नानाविधैः परैः ।।\nमंगलानि च भूरीणि चक्रुः प्रीत्यर्षयोऽखिलाः ।।५७।।\nग्रहाणां पूजनं प्रीत्या चक्रुस्ते शम्भुना मया ।।\nमण्डलस्थसुराणां च सर्वेषां विघ्नशान्तये।५८।।\nततश्शिवस्तु सन्तुष्टः कृत्वा सर्वं यथोचितम्।।\nलौकिकं वैदिकं कर्म ननाम च मुदा द्विजान् ।।५९।।\nअथ सर्वेश्वरो विप्रान्देवान्कृत्वा पुरस्सरान् ।।\nनिस्ससार मुदा तस्मात्कैलासात्पर्वतोत्तमात् ।।2.3.39.६०।।\nबहिः कैलासकुधराच्छम्भुस्तस्थौ मुदान्वितः ।।\nदेवैस्सह द्विजैश्चैव नानास्वीकारकः प्रभुः ।। ६१ ।।\nतदोत्सवो महानासीत्तत्र देवादिभिः कृतः ।।\nसन्तुष्ट्यर्थं महेशस्य गानवाद्यसुनृत्यकः ।। ६२ ।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे देवनिमन्त्रण देवागमन शिवयात्रावर्णनं नामैकोनचत्वारिंशोऽध्यायः ।। ३९ ।।"
  }
]
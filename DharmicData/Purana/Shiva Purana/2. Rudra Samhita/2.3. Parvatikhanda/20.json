[
  {
    "text": "नारद उवाच ।। ।।\nविधे नेत्रसमुद्भूतवह्निज्वाला हरस्य सा ।।\nगता कुत्र वद त्वं तच्चरित्रं शशिमौलिनः ।। १ ।।\n।। ब्रह्मोवाच ।। ।।\nयदा भस्म चकाराशु तृतीयनयनानलः ।।\nशम्भोः कामं प्रजज्वाल सर्वतो विफलस्तदा ।।२।।\nहाहाकारो महानासीत्त्रैलोक्ये सचराचरे।\nसर्वदेवर्षयस्तात शरणं मां ययुर्द्रुतम् ।।३।।\nसर्वे निवेदयामासुस्तद्दुखं मह्यमाकुलाः ।।\nसुप्रणम्य सुसंस्तुत्य करौ बद्ध्वा नतानना ।। ४ ।।\nतच्छ्रुत्वाहं शिवं स्मृत्वा तद्धेतुं सुविमृश्य च ।।\nगतस्तत्र विनीतात्मा त्रिलोकावनहेतवे ।। ५ ।।\nसंदग्धुकामः स शुचिज्वालामालातिदीपितः ।।\nस्तंभितोऽरं मया शंभुप्रसादाप्तसुतेजसा ।। ६ ।।\nअथ क्रोधमयं वह्निं दग्धुकाम जगत्त्रयम् ।।\nवाडवांतकमार्षं च सौम्यज्वालामुखं मुने ।।७।।\nतं वाडवतनुमहं समादाय शिवेच्छया ।।\nसागरं समगां लोकहिताय जगतां पतिः ।। ८ ।।\nआगतं मां समालोक्य सागरस्सांजलिर्मुने ।।\nधृत्वा च पौरुषं रूपमागतस्संनिधिं मम ।। ९ ।।\nसुप्रणम्याथ मां सिंधुस्संस्तूय च यथा विधि ।।\nस मामुवाच सुप्रीत्या सर्वलोकपितामहम् ।।2.3.20.१०।।\nसागर उवाच ।।\nकिमर्थमागतोऽसि त्वं ब्रह्मन्नत्राखिलाधिप ।।\nतन्निदेशय सुप्रीत्या मत्वा मां च स्वसेवकम् ।। ११ ।।\nअथाहं सागरवचश्श्रुत्वा प्रीतिपुरस्सरम् ।।\nप्रावोचं शंकरं स्मृत्वा लौकिकं हितमावहन् ।। १२ ।।\nब्रह्मोवाच ।।\nशृणु तात महाधीमन्सर्वलोकहितावह ।।\nवच्म्यहं प्रीतितस्सिंधो शिवेच्छाप्रेरितो हृदा ।। १३ ।।\nअयं क्रोधो महेशस्य वाडवात्मा महाप्रभुः ।।\nदग्ध्वा कामं द्रुतं सर्वं दग्धुकामोऽभवत्ततः ।।१४।।\nप्रार्थितोऽहं सुरैश्शीघ्रं पीडितैश्शंकरेच्छया ।।\nतत्रागत्य द्रुतं तं वै तात स्तंभितवाञ्शुचिम् ।।१५।।\nवाडवं रूपमाधत्त तमादायाग तोत्र ह ।।\nनिर्दिशामि जलाधार त्वामहं करुणाकरः ।। १६ ।।\nअयं क्रोधी महेशस्य वाडवं रूपमाश्रितः ।।\nज्वालामुखस्त्वया धार्य्यो यावदाभूतसंप्लवम् ।।१७।।\nयदात्राहं समागम्य वत्स्यामि सरितां पते ।।\nतदा त्वया परित्याज्यः क्रोधोऽयं शांकरोऽद्भुतः ।।१८।।\nभोजनं तोयमेतस्य तव नित्यं भविष्यति ।।\nयत्नादेवावधार्य्योऽयं यथा नोपैति चांतरम् ।। १९ ।।\nब्रह्मोवाच ।।\nइत्युक्तो हि मया सिंधुरंगीचक्रे तदा धुवम् ।।\nग्रहीतुं वाडवं वह्निं रौद्रं चाशक्यमन्यतः ।। 2.3.20.२० ।।\nततः प्रविष्टो जलधौ स वाडवतनुः शुचिः ।।\nवार्योघान्सुदहंस्तस्य ज्वालामालाभिदीपितः ।। २१ ।।\nततस्संतुष्टचेतस्कस्स्वं धामाहं गतो मुने ।।\nअंतर्धानमगात्सिंधुर्दिव्यरूपः प्रणम्य माम् ।।२२।।\nस्वास्थ्यं प्राप जगत्सर्वं निर्मुक्तं तद्भवाद्भयात् ।।\nदेवा बभूवुः सुखिनो मुनयश्च महामुने २३ ।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखंडे वडवानलचरितं नाम विंशोऽध्यायः ।। २० ।।"
  }
]
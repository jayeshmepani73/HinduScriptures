[
  {
    "text": "नारद उवाच ।।\nतात प्राज्ञ वदेदानीं सप्तर्षिषु गतेषु च ।।\nकिमकार्षीद्धिमगिरिस्तन्मे कृत्वा कृपां प्रभो ।। १ ।।\n।। ब्रह्मोवाच ।।\nगतेषु तेषु मुनिषु सप्तस्वपि मुनीश्वर ।।\nसारुन्धतीषु हिमवान् यदकार्षीद्ब्रवीमि ते ।।२।।\nतत आमन्त्र्य स्वभ्रातॄन् मेर्वादीन् ससुतप्रियः ।।\nमहामनास्स मुमुदे हिमवान् पर्वतेश्वरः ।। ३ ।।\nतदाज्ञप्तस्ततः प्रीत्या हिमवान् लग्न पत्रिकाम् ।।\nलेखयामास सुप्रीत्या गर्गेण स्वपुरोधसा ।।४।।\nअथ प्रस्थापयामास तां शिवाय स पत्रिकाम्।।\nनानाविधास्तु सामग्र्यः स्वजनैर्मुदितात्मभिः ।। ५ ।।\nते जनास्तत्र गत्वा च कैलासे शिवसन्निधिम् ।।\nददुश्शिवाय तत्पत्रं तिलकं सम्विधाय च ।। ६ ।।\nसन्मानिता विशेषेण प्रभुणा च यथोचितम् ।।\nसर्वे ते प्रीतिमनस आजग्मुश्शैलसन्निधिम् ।। ७ ।।\nसन्मानितान्विशेषेण महेशेनागताञ्जनान् ।।\nदृष्ट्वा सुहर्षिताञ्च्छैलो मुमोदातीव चेतसि ।। ८ ।।\nततो निमन्त्रणं चक्रे स्वबन्धूनां प्रमोदितः ।।\nनानादेशस्थितानाञ्च निखिलानां सुखास्पदम् ।।९।।\nततस्स कारयामास स्वर्णसंग्रहमादरात् ।।\nनानाविधाश्च सामग्रीर्विवाहकरणोचिताः ।। 2.3.37.१० ।।\nतण्डुलानां बहूञ्छैलान् पृथुकानां तथैव च ।।\nगुडानां शर्कराणाञ्च लवणानां तथैव च ।।११।।\nक्षीराणां च घृतानाञ्च दध्नां वापीश्चकार सः।।\nयवादिधान्यपिष्टानां लड्डुकानां तथैव च ।। १२ ।।\nशष्कुलीनां स्वस्तिकानां शर्कराणां तथैव च ।।\nअमृतेक्षुरसानां च तत्र वापीश्चकार सः ।।१३।।\nबह्वीर्हैयंगवानाञ्च ह्यासवानां तथैव च ।।\nनाना पक्वान्नसंघांश्च महास्वादुरसाँस्तथा ।। १४ ।।\nनाना व्यञ्जनवस्तूनि गणदेवहितानि च ।।\nअमूल्यनानावस्त्राणि वह्निशौचानि यानि च ।। १९।।\nमणिरत्नप्रकाराणि सुवर्णरजतानि च ।।\nद्रव्याण्येतानि चान्यानि संगृह्य विधिपूर्वकम् ।। १६ ।।\nमंगलं कर्तुमारेभे गिरिर्मंगलकृद्दिने ।।\nसंस्कारं कारयामासुः पार्वत्याः पर्वतस्त्रियः ।। १७ ।।\nता मंगलं मुदा चक्रुर्भूषिता भूषणैः स्वयम् ।।\nपुरद्विजस्त्रियो दृष्ट्वा लोकाचारं प्रचक्रिरे ।। १८ ।।\nसोत्सवं विविधं तत्र सुमंगलपुरस्सरम् ।।\nहिमालयोऽपि हृष्टात्मा कृत्वाचारं सुमंगलम् ।। १९ ।।\nसर्वभावेन सुप्रीतो बन्धुवर्गागमोत्सुकः ।।\nएतस्मिन्नन्तरे तस्य बान्धवाश्च निमन्त्रिताः ।। 2.3.37.२० ।।\nआजग्मुस्सस्त्रियो हृष्टास्ससुतास्सपरिच्छदाः ।।\nतदैव शृणु देवर्षे गिर्य्यागमनमादृतः ।।२१।।\nवर्णयामि समासेन शिवप्रीतिविवृद्धये ।।\nदेवालय गिरिर्यो हि दिव्यरूपधरो महान् ।। २२ ।।\nनानारत्नपरिभ्राजत्समाजस्सपरिच्छदः ।।\nनानामणिमहारत्नसारमादाय यत्नतः ।। २३ ।।\nसुवेषालंकृतः श्रीमान् जगाम स हिमालयम् ।।\nमन्दरस्सर्वशोभाढ्यस्सनारीतनयो गिरिः ।। २४ ।।\nसूपायनानि संगृह्य जगाम विविधानि च ।।\nअस्ताचलोपि दिव्यात्मा सोपायन उदारधीः ।।२५।।\nबहुशोभासमायुक्त आजगाम मुदान्वितः ।।\nउदयाचल आदाय सद्रत्नानि मणीनपि।।२६।।।\nअत्युत्कृष्टपरीवार आजगाम महासुखी ।।\nमलयो गिरिराजो हि सपरीवार आदृतः ।।२७।।\nसुदिव्यरचनायुक्त आययौ बहुसद्बलः ।।\nसद्यो दर्दुरनामा च मुदितस्सकलत्रकः ।।२८।।\nबहुशोभान्वितस्तातः ययौ हिमगिरेर्गृहम्।।\nनिषदोपि प्रहृष्टात्मा सपरिच्छद आययौ ।।२९।।\nससुतस्त्रीगणः प्रीत्या ययौ हिमगिरेर्गृहम् ।।\nआजगाम महाभाग्यो भूधरो गन्धमादनः ।।2.3.37.३० ।।\nकरवीरस्तथैवापि महाविभव संयुतः ।।\nमहेन्द्रः पर्वतश्रेष्ठ आजगाम हिमालयम् ।।३ १ ।।\nसगणस्ससुतस्त्रीको बहुशोभासमन्वितः ।।\nपारियात्रो हि हृष्टात्मा मणि रत्नाकरस्सयुत् ।।३२।।\nसगणस्सपरीवार आययौ हिमभूधरम् ।।\nक्रौञ्चः पर्वतराजो हि महाबलपरिच्छदः ।।\nआजगाम गिरिश्रेष्ठस्स मुपायन आदृतः ।।३३।।\nपुरुषोत्तमशैलोपि सपरिच्छद आदृतः ।।\nमहोपायनमादायाजगाम हिमभूधरम् ।।३४।।\nनीलः सलीलस्स सुतस्सस्त्रीको द्रव्यसंयुतः ।।\nआजगाम हिमागस्य गृहमानन्दसंयुतः ।।३५।।\nत्रिकूटश्चित्रकूटोपि वेंकटः श्रीगिरिस्तथा ।।\nगोकामुखी नारदश्च हिमगेहमुपागमत् ।। ३६ ।।\nविन्ध्यश्च पर्वतश्रेष्ठो नानासम्पत्समन्वितः ।।\nआजगाम प्रहृष्टात्मा सदारतनयश्शुभः ।।३७।।\nकालंजरो महाशैलो बहुहर्षसमन्वितः ।।\nबहुभस्सगणः प्रीत्याजगामहिमभूधरम् ।।३८।।\nकैलासस्तु महाशैलो महाहर्षसमन्वितः।।\nआजगाम कृपां कृत्वा सर्वोपरि लसत्प्रभुः ।।३९।।\nअन्येपि भूभृतो ये हि द्वीपेष्वन्येष्वपि द्विज ।।\nइहापि येऽचलास्सर्वे आययुस्ते हिमालयम् ।। 2.3.37.४० ।।\nनिमन्त्रिता नगास्तत्र तेन पूर्वं मुदा मुने ।।\nआययुर्निखिलाः प्रीत्या विवाहश्शिवयोरिति ।।४१।।\nतदा सर्वे समायाताश्शोणभद्रादयः खलु।।\nबहुशोभा महाप्रीत्या विवाहश्शिवयोरिति।।४२।।\nनद्यस्सर्वास्समायाता नानालंकारसंयुताः ।।\nदिव्य रूपधराः प्रीत्या विवाहश्शिवयोरिति ।।४३।।\nगोदावरी च यमुना ब्रह्मस्त्रीर्वेणिका तथा ।।\nआययौ हिमशैलम्वै विवाहश्शिवयोरिति ।।४४।।\nगंगा तु सुमहाप्रीत्या नानालंकारसंयुता ।।\nदिव्यरूपा ययौ प्रीत्या विवाहश्शिवयोरिति ।।४५।।\nनर्मदा तु महामोदा रुद्रकन्या सरिद्वरा ।।\nमहाप्रीत्या जगामाशु विवाहश्शिवयोरिति ।।४६।।\nआगतैस्तैस्ततः  सर्वैस्सर्वतो हिमभूधरम्।।\nसंकुलासीत्पुरी दिव्या सर्वशोभासमन्विता ।।४७।।\nमहोत्सवा लसत्केतुध्वजातोरणकाधिका ।।\nवितानविनिवृत्तार्का तथा नानालसत्प्रभा ।। ४८ ।।\nहिमालयोपि सुप्रीत्यादरेण विविधेन च ।।\nतेषां चकार सन्मानं तासां चैव यथायथम् ।।४९।।\nसर्वान्निवासयामास सुस्थानेषु पृथक् पृथक् ।।\nसामग्रीभिरनेकाभिस्तोषयामास कृत्स्नशः ।।2.3.37.५०।।\nइति श्रीशिवमहापुराणे द्वितीयायां रुद्रसंहितायां तृतीये पावतीखण्डे लग्नपत्रसंप्रेषणसामग्रीसंग्रहशैलागमनवर्णनं नाम सप्तत्रिंशोऽध्यायः ।। ३७ ।।"
  }
]
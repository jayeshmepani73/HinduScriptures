[
  {
    "text": "ब्रह्मोवाच ।।\nअथ सा गर्भमाधत्त वरांगी तत्पुरादरात् ।।\nस ववर्द्धाभ्यंतरे हि बहुवर्षैः सुतेजसा।।१।।\nततः सा समये पूर्णे वरांगी सुषुवे सुतम्।।\nमहाकायं महावीर्यं प्रज्वलंतं दिशो दश।।२।।\nतदैव च महोत्पाता बभूवुर्दुःखहेतवः ।।\nजायमाने सुते तस्मिन्वरांग्यात्सुखदुःखदे ।।३।।\nदिवि भुव्यंतरिक्षे च सर्वलोकभयंकराः ।।\nअनर्थसूचकास्तात त्रिविधास्तान्ब्रवीम्यहम् ।। ४ ।।\nसोल्काश्चाशनयः पेतुर्महाशब्दा भयंकराः ।।\nउदयं चक्रुरुत्कृष्टाः केतवो दुःखदायकाः ।। ५ ।।\nचचाल वसुधा साद्रिर्जज्वलुस्सकला दिशः ।।\nचुक्षुभुस्सरितस्सर्वाः सागराश्च विशेषतः ।। ६ ।।\nहूत्करानीरयन्धीरान्खरस्पर्शो मरुद्ववौ ।।\nउन्मूलयन्महावृक्षान्वात्यानीकोरजोध्वजः।।७।।\nसराह्वोस्सूर्य्यविध्वोस्तु मुहुः परिधयोऽभवन्।।\nमहाभयस्य विप्रेन्द्र सूचकास्सुखहारकः ।।८।।\nमहीध्रविवरेभ्यश्च निर्घाता भयसूचकाः ।।\nरथनिर्ह्रादतुल्याश्च जज्ञिरेऽवसरे ततः ।।९।।\nसृगालोलूकटंकारैर्वमन्त्यो मुखतोऽनलम् ।।\nअंतर्ग्रामेषु विकटं प्रणेदुरशिवाश्शिवाः ।। 2.3.15.१० ।।\nयतस्ततो ग्रामसिंहा उन्नमय्य शिरोधराम् ।।\nसंगीतवद्रोदनवद्व्यमुचन्विविधान्रवान् ।।११।।\nखार्काररभसा मत्ताः सुरैर्घ्नंतो रसांखराः ।।\nवरूथशस्तदा तात पर्यधावन्नितस्ततः ।।१२।।\nखगा उदपतन्नीडाद्रासभत्रस्तमानसः ।।\nक्रोशंतो व्यग्रचित्ताश्च स्थितमापुर्न कुत्रचित् ।। १३ ।।\nशकृन्मूत्रमकार्षुश्च गोष्ठेऽरण्ये भयाकुलः ।।\nबभ्रमुः स्थितिमापुर्नो पशवस्ताडिता इव ।।१४।।\nगावोऽत्रसन्नसृग्दोहा वाष्पनेत्रा भयाकुलाः ।।\nतोयदा अभवंस्तत्र भयदाः पूयवर्षिणः ।।१५।।\nव्यरुदन्प्रतिमास्तत्र देवानामुत्पतिष्णवः ।।\nविनाऽनिलं द्रुमाः पेतुर्ग्रहयुद्धं बभूव खे ।।१६।।\nइत्यादिका बहूत्पाता जज्ञिरे मुनिसत्तम ।।\nअज्ञानिनो जनास्तत्र मेनिरे विश्वसंप्लवम् ।। १७ ।।\nअथ प्रजापतिर्नामाकरोत्तस्यासुरस्य वै ।।\nतारकेति विचार्यैव कश्यपो हि महौजसः ।। १८ ।।\nमहावीरस्य सहसा व्यज्यमानात्मपौरुषः ।।\nववृधेत्यश्मसारेण कायेनाद्रिपतिर्यथा ।। १९ ।।\nअथो स तारको दैत्यो महाबलपराक्रमः ।।\nतपः कर्तुं जनन्याश्चाज्ञां ययाचे महामनाः ।।2.3.15.२०।।\nप्राप्ताज्ञः स महामायी मायिनामपि मोहकः ।।\nसर्वदेवजयं कर्तुं तपोर्थं मन आदधे ।। २१ ।।\nमधोर्वनमुपागम्य गुर्वाज्ञाप्रतिपालकः ।।\nविधिमुद्दिश्य विधिवत्तपस्तेपे सुदारुणम् ।।२२।।\nऊर्द्ध्वबाहुश्चैकपादो रविं पश्यन्स चक्षुषा ।।\nशतवर्षं तपश्चक्रे दृढचित्तो दृढव्रतः ।।२३।।\nअंगुष्ठेन भुवं स्पृष्ट्वा शत वर्षं च तादृशः ।।\nतेपे तपो दृढात्मा स तारकोऽसुरराट्प्रभुः ।।२४।।\nशतवर्षं जलं प्राश्नञ्च्छतवर्षं च वायुभुक्।।\nशतवर्ष जले तिष्ठञ्च्छतं च स्थंडिलेऽतपत् ।।२५।।\nशतवर्षं तथा चाग्नौ शतवर्षमधोमुखः ।।\nशतवर्षं तु हस्तस्य तलेन च भुवं स्थित ।।२६।।\nशतवर्षं तु वृक्षस्य शाखामालब्य वै मुने ।।\nपादाभ्यां शुचिधूमं हि पिबंश्चाधोमुखस्तथा ।।२७।।\nएवं कष्टतरं तेपे सुतपस्स तु दैत्यराट्।।\nकाममुद्दिश्य विधिवच्छृण्वतामपि दुस्सहम्।।२८।।\nतत्रैवं तपतस्तस्य महत्तेजो विनिस्सृतम्।।\nशिरसस्सर्वंसंसर्पि महोपद्रवकृन्मुने।।२९।।\nतेनैव देवलोकास्ते दग्धप्राया बभूविरे।।\nअभितो दुःखमापन्नास्सर्वे देवर्षयो मुने।।2.3.15.३०।।\nइंद्रश्च भयमापेदे ऽधिकं देवेश्वरस्तदा।।\nतपस्यत्यद्य कश्चिद्वै मत्पदं धर्षयिष्यति ।।३१ ।।\nअकांडे चैव ब्रह्माण्डं संहरिष्यत्ययं प्रभु ।।\nइति संशयमापन्ना निश्चयं नोपलेभिरे ।।३२।।\nततस्सर्वे सुसंमन्त्र्य मिथस्ते निर्जरर्षयः ।।\nमल्लोकमगमन्भीता दीना मां समुपस्थिताः ।। ३३ ।।\nमां प्रणम्य सुसंस्तूय सर्वे ते क्लिष्टचेतसः ।।\nकृतस्वंजलयो मह्यं वृत्तं सर्वं न्यवेदयन् ।। ३४ ।।\nअहं सर्वं सुनिश्चित्य कारणं तस्य सद्धिया ।।\nवरं दातुं गतस्तत्र यत्र तप्यति सोऽसुरः ।। ३५ ।।\nअवोचं वचनं तं वै वरं ब्रूहीत्यहं मुने ।।\nतपस्तप्तं त्वया तीव्रं   नादेयं विद्यते तव ।। ३६ ।।\nइत्येवं मद्वचः श्रुत्वा तारकस्स महासुरः ।।\nमां प्रणम्य सुसंस्तूय वरं वव्रेऽतिदारुणम् ।। ३७ ।।\nतारक उवाच ।।\nत्वयि प्रसन्ने वरदे किमसाध्यं भवेन्मम ।।\nअतो याचे वरं त्वत्तः शृणु तन्मे पितामह ।। ३८ ।।\nयदि प्रसन्नो देवेश यदि देयो वरो मम ।।\nदेयं वरद्वयं मह्यं कृपां कृत्वा ममोपरि ।।३९।।\nत्वया च निर्मिते लोके सकलेऽस्मिन्महाप्रभो ।।\nमत्तुल्यो बलवान्नूनं न भवेत्कोऽपि वै पुमान् ।। 2.3.15.४० ।।\nशिववीर्यसमुत्पन्नः पुत्रस्सेनापतिर्यदा ।।\nभूत्वा शस्त्रं क्षिपेन्मह्यं तदा मे मरणं भवेत् ।। ४१ ।।\nइत्युक्तोऽथ तदा तेन दैत्येनाहं मुनीश्वर।।\nवरं च तादृशं दत्त्वा स्वलोकमगमं द्रुतम्।।४२।।\nदैत्योऽपि स वरं लब्ध्वा मनसेप्सितमुत्तमम्।।\nसुप्रसन्नोतरो भूत्वा शोणिताख्यपुरं गतः।।४३।।\nअभिषिक्तस्तदा राज्ये त्रैलोक्यस्यासुरैस्सह।।\nशुक्रेण दैत्यगुरुणाज्ञया मे स महासुरः ।।४४।।\nततस्तु स महादैत्योऽभवस्त्रैलोक्यनायकः ।।\nस्वाज्ञां प्रवर्तयामास पीडयन्सचराचरम्।।४५।।\nराज्यं चकार विधिवस्त्रिलोकस्य स तारकः ।।\nप्रजाश्च पालयामास पीडयन्निर्जरादिकान्।।४६।।\nततस्स तारको दैत्यस्तेषां रत्नान्युपाददे ।।\nइंद्रादिलोकपालानां स्वतो दत्तानि तद्भयात् ।।४७।।\nइंद्रेणैरावतस्तस्य भयात्तस्मै समर्पितः ।।\nकुबेरेण तदा दत्ता निधयो नवसंख्यका ।।४८।।\nवरुणेन हयाः शुभ्रा ऋषिभिः कामकृत्तथा ।।\nसूर्येणोच्चैश्श्रवा दिव्यो भयात्तस्मै समर्पितः ।।४९।।\nयत्र यत्र शुभं वस्तु दृष्टं तेनासुरेण हि।।\nतत्तद्गृहीतं तरसा निस्सारस्त्रिभवोऽभवत् ।।2.3.15.५०।।\nसमुद्राश्च तथा रत्नान्यदुस्तस्मै भयान्मुने।।\nअकृष्टपच्यासीत्पृथ्वी प्रजाः कामदुघाः खिलाः।।५१।।\nसूर्यश्च तपते तद्वत्तद्दुःखं न यथा भवेत् ।।\nचंद्रस्तु प्रभया दृश्यो वायुस्सर्वानुकूलवान् ।।५२।।\nदेवानां चैव यद्द्रव्यं पितॄणां च परस्य च ।।\nतत्सर्वं समुपादत्तमसुरेण दुरात्मना ।। ५३ ।।\nवशीकृत्य स लोकांस्त्रीन्स्वयमिंद्रो बभूव ह ।।\nअद्वितीयः प्रभुश्चासीद्राज्यं चक्रेऽद्भुतं वशी।।५४।।\nनिस्सार्य सकलान्देवान्दैत्यानस्थापयत्ततः।।\nस्वयं नियोजयामास देवयोनिस्स्वकर्मणि।।५५।।\nअथ तद्बाधिता देवास्सर्वे शक्रपुरोगमाः।।\nमुने मां शरणं जग्मुरनाथा अतिविह्वलाः ।।५६।। ।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे तारकासुरतपोराज्यवर्णनंनाम पंचदशोऽध्यायः ।। १५ ।।"
  }
]
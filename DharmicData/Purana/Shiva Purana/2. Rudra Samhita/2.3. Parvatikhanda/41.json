[
  {
    "text": "ब्रह्मोवाच।।\nततस्सम्मन्त्र्य च मिथः प्राप्याज्ञां शांकरीं हरिः ।।\nमुने त्वाम्प्रेषयामास प्रथमं कुधरालयम् ।। १ ।।\nअथ प्रणम्य सर्वेशं गतस्त्वं नारदाग्रतः ।।\nहरिणा नोदितः प्रीत्या हिमाचलगृहम्प्रति ।। २ ।।\nत्वं मुनेऽपश्य आत्मानं गत्वा तद्व्रीडयान्वितम् ।।\nकृत्रिमं रचितं तत्र विस्मितो विश्वकर्मणा ।। ३ ।।\nश्रान्तस्त्वमात्मना तेन कृत्रिमेण महामुने ।।\nअवलोकपरस्सोऽभूच्चरितं विश्वकर्मणः ।।४।।\nप्रविष्टो मण्डपस्तस्य हिमाद्रे रत्नचित्रितम् ।।\nसुवर्णकलशैर्जुष्टं रम्भादिबहुशोभितम् ।। ५ ।।\nसहस्रस्तम्भसंयुक्तं विचित्रम्परमाद्भुतम् ।।\nवेदिकां च तथा दृष्ट्वा विस्मयं त्वं मुने ह्ययाः ।। ६ ।।\nतदावोचश्च स मुने नारद त्वं नगेश्वरम् ।।\nविस्मितोऽतीव मनसि नष्टज्ञानो विमूढधीः ।।७ ।।\nआगतास्ते किमधुना देवा विष्णुपुरोगमाः ।।\nतथा महर्षयस्सर्वे सिद्धा उपसुरास्तथा ।।८।।\nमहादेवो वृषारूढो गणैश्च परिवारितः ।।\nआगतः किं विवाहार्थं वद तथ्यं नगेश्वर ।। ९ ।।\nब्रह्मोवाच ।।\nइत्येवं वचनं श्रुत्वा तव विस्मित चेतसः ।।\nउवाच त्वां मुने तथ्यं वाक्यं स हिमवान् गिरिः ।। 2.3.41.१० ।।\nहिमवानुवाच ।।\nहे नारद महाप्राज्ञागतो नैवाधुना शिवः ।।\nविवाहार्थं च पार्वत्यास्सगणस्सवरातकः ।। ११ ।।\nविश्वकर्मकृतं चित्रं विद्धि नारद सद्धिया ।।\nविस्मयन्त्यज देवर्षे स्वस्थो भव शिवं स्मर ।। १२ ।।\nभुक्त्वा विश्रम्य सुप्रीतः कृपां कृत्वा ममोपरि ।।\nमैनाकादिधरैस्सार्द्धं गच्छ त्वं शंकरान्तिकम् ।। १३ ।।\nएभिस्समेतो गिरिभिर्महामत संप्रार्थ्य शीघ्रं शिवमत्र चानय ।।\nदेवैस्समेतं च महर्षिसंघैस्सुरासुरैरर्चितपादपल्लवम् ।। १४ ।।\nब्रह्मोवाच ।।\nतथेति चोक्त्वागम आशु हि त्वं सदैव तैश्शैलसुतादिभिश्च ।।\nतत्रत्यकृत्यं सुविधाय भुक्त्वा महामनास्त्वं शिवस न्निधानम् ।।१५।।\nतत्र दृष्टो महादेवो देवादिपरिवारितः ।।\nनमस्कृतस्त्वया दीप्तश्शैलैस्तैर्भक्तितश्च वै ।।१६।।\nतदा मया विष्णुना च सर्वे देवास्सवासवाः ।।\nपप्रच्छुस्त्वां मुने सर्वे रुद्रस्यानुचरास्तथा ।। १७ ।।\nविस्मिताः पर्वतान्दृष्ट्वा सन्देहाकुलमानसाः ।।\nमैनाकसह्यमेर्वाद्यान्नानालंकारसंयुतान् ।। १८ ।।\nदेवा ऊचुः ।।\nहे नारद महाप्राज्ञ विस्मितस्त्वं हि दृश्यसे ।।\nसत्कृतोऽसि हिमागेन किं न वा वद विस्तरात् ।।१९।।\nएते कस्मात्समायाताः पर्वता इह सत्तमाः ।।\nमैनाकसह्यमेर्वाद्यास्सुप्रतापास्स्वलंकृताः ।।2.3.41.२०।।\nकन्यां दास्यति शैलोऽसौ स भवे वा न नारद ।।\nहिमालयगृहे तात किं भवत्यद्य तद्वद ।। २१ ।।\nइति सन्दिग्धमनसामस्माकं च दिवौकसाम्।।\nवद् त्वं पृच्छमानानां सन्देहं हर सुव्रत ।। २२ ।।\n।। ब्रह्मोवाच ।।\nइत्याकर्ण्य वचस्तेषां विष्ण्वादीनान्दिवौकसाम् ।।\nअवोचस्तान्मुने त्वं हि विस्मितस्त्वाष्ट्रमायया ।। २३ ।।\nएकान्तमाश्रित्य च मां हि विष्णुमभाषथा वाक्यमिदं मुने त्वम् ।।\nशचीपतिं सर्वसुरेश्वरं वै पक्षाच्छिदं पूर्वरिपुन्धराणाम् ।। २४ ।।\nनारद उवाच ।।\nत्वष्ट्रा कृतन्तद्विकृतं विचित्रं विमोहनं सर्वदिवौकसां हि ।।\nयेनैव सर्वान्स विमोहितुं सुरान्समिच्छति प्रेमत एव युक्त्या ।। २५ ।।\nपुरा कृतन्तस्य विमोहनन्त्वया सुविस्मृतन्तत् सकलं शचीपते ।।\nतस्मादसौ त्वां विजिगीषुरेव गृहे धुवन्तस्य गिरेर्महात्मन ।। २६ ।।\nअहं विमोहितस्तेन प्रतिरूपेण भास्वता ।।\nतथा विष्णुः कृतस्तेन ब्रह्मा शक्रोऽपि तादृशः ।। २७ ।।\nकिम्बहूक्तेन देवेश सर्वदेवगणाः कृताः ।।\nकृत्रिमाश्चित्ररूपेण न किंचिदवशेषितम्।।२८।।\nविमोहनार्थं सर्वेषां देवानां च विशेषतः ।।\nकृता माया चित्रमयी परिहासविकारिणी ।। २९ ।।\n।। ब्रह्मोवाच ।।\nतच्छुत्वा वचनस्तस्य देवेन्द्रो वाक्यमब्रवीत् ।।\nविष्णुम्प्रति तदा शीघ्रं भयाकुलतनुर्हरिम् ।। 2.3.41.३० ।।\n।। देवेन्द्र उवाच ।।\nदेवदेव रमानाथ त्वष्टा मां निहनिष्यति।।\nपुत्रशोकेन तप्तोऽसौ व्याजेनानेन नान्यथा ।।३१।।\nब्रह्मोवाच ।।\nतस्य तद्वचनं श्रुत्वा देवदेवो जनार्दनः ।।\nउवाच प्रहसन् वाक्यं शक्रमाश्वासयंस्तदा ।।३२।।\nविष्णुरुवाच।।\nनिवातकवचैः पूर्वं मोहितोऽसि शचीपते।।\nमहाविद्यावलेनैव दानवैः पूर्ववैरिभिः ।।३३।।\nपर्वतो हिमवानेष तथान्यऽखिलपर्वताः।।\nविपक्षा हि कृतास्सर्वे मम वाक्याच्च वासव ।।३४।।\nतेनुस्मृत्या तु वै दृष्ट्वा मायया गिरयो ह्यमी ।। ।।\nजेतुमिच्छन्तु ये मूढा न भेतव्यमरावपि।।३५।।\nईश्वरो नो हि सर्वेषां शंकरो भक्तवत्सलः ।।\nसर्वथा कुशलं शक्र करिष्यति न संशयः ।। ३६ ।।\nब्रह्मोवाच ।।\nएवं संवदमानन्तं शक्रं विकृतमानसम् ।।\nहरिणोक्तश्च गिरिशो लौकिकीं गतिमाश्रितः ।।३७।।\nईश्वर उवाच ।।\nहे हरे हे सुरेशान किम्ब्रूथोऽद्य परस्परम् ।।\nइत्युक्त्वा तौ महेशानो मुने त्वाम्प्रत्युवाच सः ।। ३८ ।।\nकिंनु वक्ति महाशैलो यथार्थं वद नारद ।।\nवृत्तान्तं सकलम्ब्रूहि न गोप्यं कर्तुमर्हसि।।३९।।\nददाति वा नैव ददाति शैलस्सुतां स्वकीयां वद तच्च शीघ्रम् ।।\nकिन्ते दृष्टं किं कृतन्तत्र गत्वा प्रीत्या सर्वं तद्वदाश्वद्य तात ।। 2.3.41.४० ।।\n।। ब्रह्मोवाच ।।\nहत्युक्तश्शम्भुना तत्र मुने त्वन्देवदर्शनः ।।\nसर्वं रहस्यवोचो वै यद्दृष्टन्तत्र मण्डपे ।। ४१ ।।\nनारद उवाच।।\nदेवदेव महादेव शृणु मद्वचनं शुभम् ।।\nनास्ति विघ्नभयं नाथ विवाहे किंचिदेव हि ।। ४२ ।।\nअवश्यमेव शैलेशस्तुभ्यं दास्यति कन्यकाम् ।।\nत्वामानयितुमायाता इमे शैला न संशयः ।। ४३ ।।\nकिन्तु ह्यमरमोहार्थं माया विरचिताद्भुता ।।\nकुतूहलार्थं सर्वज्ञ न कश्चिद्विघ्नसम्भवः ।। ४४ ।।\nविचित्रम्मण्डपं गेहेऽकार्षीत्तस्य तदाज्ञया ।।\nविश्वकर्मा महामायी नानाश्चर्यमयं विभो ।। ४५।।\nसर्वदेवसमाजश्च कृतस्तत्र विमोहनः ।।\nतन्दृष्ट्वा विस्मयं प्राप्तोहं तन्मायाविमोहितः ।। ४६ ।।\n।। ब्रह्मोवाच ।।\nतच्छ्रुत्वा तद्वचस्तात लोकाचारकरः प्रभुः ।।\nहर्षादीन्प्रहसञ्छम्भुरुवाच सकलान्सुरान् ।।४७।।\nईश्वर उवाच ।।\nकन्यां दास्यति चेन्मह्यं पर्वतो हि हिमाचलः ।।\nमायया मम किं कार्यं वद विष्णो यथातथम् ।।४८।।\nहे ब्रह्मञ्छक्र मुनयस्तुरा ब्रूत यथार्थतः ।।\nमायया मम किं कार्यं कन्यां दास्यति चेद्गिरिः ।। ४९ ।।\nकेनाप्युपायेन फलं हि साध्यमित्युच्यते पण्डितैर्न्यायविद्भिः ।।\nतस्मात्सर्वैर्गम्यतां शीघ्रमेव कार्यार्थिभिर्विष्णुपुरोगमैश्च ।। 2.3.41.५० ।।\nब्रह्मोवाच ।।\nएवं संवदमानोऽसौ देवैश्शम्भुरभूत्तदा ।।\nकृतः स्मरेणैव वशी वशं वा प्राकृतो नरः।।५१।।\nअथ शम्भ्वाज्ञया सर्वे विष्ण्वाद्या निर्जरास्तदा ।।\nऋषयश्च महात्मानो ययुर्मोहभ्रमापहम् ।।५२।।\nपुरस्कृत्य मुने त्वां च पर्वतांस्तान्सविस्मयाः ।।\nहिमाद्रेश्च तदा जग्मुर्मन्दिरम्परमाद्भुतम् ।।५३।।\nअथ विष्ण्वादिसंयुक्तो मुदितैस्स्वबलैर्युतः।।\nआजगामोपहैमागपुरं प्रमुदितो हरः ।।५४।।।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे मण्डपरचनावर्णनं नामैकचत्वारिंशोऽध्यायः ।।४१।।"
  }
]
[
  {
    "text": "।। ब्रह्मोवाच ।।\nअथ ते निर्जरास्सर्वे सुप्रणम्य प्रजेश्वरम् ।।\nतुष्टुवुः परया भक्त्या तारकेण प्रपीडिताः।।१।।\nअहं श्रुत्वामरनुतिं यथार्थां हृदयंगमा।।\nसुप्रसन्नतरो भूत्वा प्रत्यवोचं दिवौकसः ।।२।।\nस्वागतं स्वाधिकारा वै निर्विघ्नाः संति वस्तुतः ।।\nकिमर्थमागता यूयमत्र सर्वे वदंतु मे ।। ३ ।।\nइति श्रुत्वा वचो मे ते नत्वा सर्वे दिवौकसः ।।\nमामूचुर्नतका दीनास्तारकेण प्रपीडिताः ।।४।।\nदेवा ऊचुः ।।\nलोकेश तारको दैत्यो वरेण तव दर्पित ।।\nनिरस्यास्मान्हठात्स्थानान्यग्रहीन्नो बलात्स्वयम् ।।५।।\nभवतः किमु न ज्ञातं दुःखं यन्नः उपस्थितम् ।।\nतद्दुःखं नाशय क्षिप्रं वयं ते शरणं गताः ।।६।।\nअहर्निशं बाधतेस्मान्यत्र तत्रास्थितान्स वै ।।\nपलायमानाः पश्यामो यत्र तत्रापि तारकम् ।।७।।\nतारकान्नश्च यद्दुःखं संभूतं सकलेश्वर ।।\nतेन सर्वे वयं तात पीडिता विकला अति ।। ८ ।।\nअग्निर्यमोथ वरुणो निर्ऋतिर्वायुरेव च।। ।।\nअन्ये दिक्पतयश्चापि सर्वे यद्वशगामिनः ।।९।।\nसर्वे मनुष्यधर्माणस्सर्वेः परिकरैर्युताः।।\nसेवंते तं महादैत्यं न स्वतंत्राः कदाचन ।। 2.3.16.१० ।।\nएवं तेनार्दिता देवा वशगास्तस्य सर्वदा ।।\nतदिच्छाकार्य्यनिरतास्सर्वे तस्यानुजीविनः ।। ११ ।।\nयावत्यो वनितास्सर्वा ये चाप्यप्सरसां गणाः।।\nसर्वांस्तानग्रहीद्दैत्यस्तारकोऽसौ महाबली ।।१२।।\nन यज्ञास्संप्रवर्तते न तपस्यंति तापसाः।।\nदानधर्मादिकं किंचिन्न लोकेषु प्रवर्त्तते ।। १३ ।।\nतस्य सेनापतिः क्रौंचो महापाप्यस्ति दानवः ।।\nस पातालतलं गत्वा बाधते त्वनिशं प्रजाः ।। १४ ।।\nतेन नस्तारकेणेदं सकलं भुवनत्रयम् ।।\nहृतं हठाज्जगद्धातः पापेनाकरुणात्मना ।। १५ ।।\nवयं च तत्र यास्यामो यत्स्थानं त्वं विनिर्दिशेः ।।\nस्वस्थास्तद्वारितास्तेन लोकनाथसुरारिणा ।। १५ ।।\nत्वं नो गतिश्च शास्ता च धाता त्राता त्वमेव हि ।।\nवयं सर्वे तारकाख्यवह्नौ दग्धास्सुविह्वलाः ।। १७।।\nतेन क्रूरा उपाय नः सर्वे हतबलाः कृताः।।\nविकारे सांनिपाते वा वीर्यवंत्यौषधानि च ।। १८।।\nयत्रास्माकं जयाशा हि हरिचक्रे सुदर्शने ।।\nउत्कुंठितमभूत्तस्य कंठे पुष्पमिवार्पितम् ।। १९ ।।\nब्रह्मोवाच ।।\nइत्येतद्वचनं श्रुत्वा निर्जराणामहं मुने ।।\nप्रत्यवोचं सुरान्सर्वांस्तत्कालसदृशं वचः ।।2.3.16.२०।।\nब्रह्मोवाच ।।\nममैव वचसा दैत्यस्तारकाख्यस्समेधितः।।\nन मत्तस्तस्य हननं युज्यते हि दिवौकसः ।।२१ ।।\nततो नैव वधो योग्यो यतो वृद्धिमुपागतः ।।\nविष वृक्षोऽपि संवर्ध्य स्वयं छेत्तुमसांप्रतम्।।२२।।\nयुष्माकं चाखिलं कार्यं कर्तुं योग्यो हि शंकरः।।\nकिन्तु स्वयं न शक्तो हि प्रतिकर्तुं प्रचो दितः।।२३।।\nतारकाख्यस्तु पापेन स्वयमेष्यति संक्षयम् ।।\nयथा यूयं संविदध्वमुपदेशकरस्त्वहम् ।। २४ ।।\nन मया तारको वध्यो हरिणापि हरेण च।।\nनान्येनापि सुरैर्वापि मद्वरात्सत्यमुच्यते।।२५।।\nशिववीर्य्यसमुत्पन्नो यदि स्यात्तनयस्सुराः।।\nस एव तारकाख्यस्य हंता दैत्यस्य नापरः।।२६।।\nयमुपायमहं वच्मि तं कुरुध्वं सुरोत्तमाः ।।\nमहादेवप्रसादेन सिद्धिमेष्यति स धुवम्।।२७।।\nसती दाक्षा यिणी पूर्वं त्यक्तदेहा तु याभवत् ।।\nसोत्पन्ना मेनकागर्भात्सा कथा विदिता हि वः ।।२८।।\nतस्या अवश्यं गिरिशः करिष्यति कर ग्रहम् ।।\nतत्कुरुध्वमुपायं च तथापि त्रिदिवौकसः ।।२९।।\nतथा विदध्वं सुतरां तस्यां तु परियत्नतः ।।\nपार्वत्यां मेनकाजायां रेतः प्रतिनिपातने ।। 2.3.16.३० ।।\nतमूर्द्ध्वरेतसं शंभुं सैव प्रच्युतरेतसम् ।।\nकर्तुं समर्था नान्यास्ति तथा काप्यबला बलात् ।। ३१ ।।\nसा सुता गिरिराजस्य सांप्रतं प्रौढयौवना ।।\nतपस्यते हिमगिरौ नित्यं संसेवते हरम् ।।३२।।\nवाक्याद्धिमवतः कालीं स्वपितुर्हठतश्शिवा ।।\nसखीभ्यां सेवते सार्द्धं ध्यानस्थं परमेश्वरम् ।।३३।।\nतामग्रतोऽर्च्चमानां वै त्रैलोक्ये वरवर्णिनीम् ।।\nध्यानसक्तो महेशो हि मनसापि न हीयते ।।३४।।\nभार्य्यां समीहेत यथा स कालीं चन्द्रशेखरः ।।\nतथा विधध्वं त्रिदशा न चिरादेव यत्नतः ।।३५।।\nस्थानं गत्वाथ दैत्यस्य तमहं तारकं ततः ।।\nनिवारयिष्ये कुहठात्स्वस्थानं गच्छतामराः।।३६।।\nइत्युक्त्वाहं सुरान्शीघ्रं तारकाख्यासुरस्य वै ।।\nउपसंगम्य सुप्रीत्या समाभाष्येदमब्रवम् ।।३७।।\n।। ब्रह्मोवाच ।।\nतेजोसारमिदं स्वर्गं राज्यं त्वं परिपासि नः ।।\nयदर्थं सुतपस्तप्तं वाञ्छसि त्वं ततोऽधिकम्।।३८।।\nवरश्चाप्यवरो दत्तो न मया स्वर्गराज्यता ।।\nतस्मात्स्वर्गं परित्यज्य क्षितौ राज्यं समाचर ।।३९।।\nदेवयोग्यानि तत्रैव कार्य्याणि निखिलान्यपि ।।\nभविष्यत्यरसुरश्रेष्ठ नात्र कार्य्या विचारणा ।।2.3.16.४०।।\nइत्युक्त्वाहं च संबोध्यासुरं तं सकलेश्वरः ।।\nस्मृत्वा शिवं च सशिवं तत्रांतर्धानमागतः ।।४ १ ।।\nतारकोऽपि परित्यज्य स्वर्गं क्षितिमथाभ्यगात्।।\nशोणिताख्य पुरे स्थित्वा सर्वराज्यं चकार सः ।।४२।।\nदेवास्सर्वेऽपि तच्छुत्वा मद्वाक्यं सुप्रणम्य माम् ।।\nशक्रस्थानं ययुः प्रीत्या शक्रेण सुस माहिताः ।।४३।।\nतत्र गत्वा मिलित्वा च विचार्य्य च परस्परम् ।।\nते सर्वे मरुतः प्रीत्या मघवंतं वचोऽब्रुवन् ।।४४।।\nदेवा ऊचुः ।। ।।\nशम्भोर्य्यथा शिवायां वै रुचिजायेत कामतः ।।\nमघवंस्ते प्रकर्तव्यं ब्रह्मोक्तं सर्वमेव तत् ।।४५।। ।।\nब्रह्मोवाच।।\nइत्येवं सर्ववृत्तांतं विनिवेद्य सुरेश्वरम् ।।\nजग्मुस्ते सर्वतो देवाः स्वं स्वं स्थानं मुदान्विताः ।।४६।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखण्ड देवसांत्वनवर्णनं नाम षोडशोऽध्यायः ।। १६।।"
  }
]
[
  {
    "text": "।। वसिष्ठ उवाच ।।\nमनोर्वंशोद्भवो राजा सोऽनरण्यो नृपेश्वर ।।\nइन्द्रसावर्णिसंज्ञस्य चतुर्दशमितस्य हि।।१।।\nअनरण्यो नृपश्रेष्ठस्स प्तद्वीपमहीपतिः ।।\nशम्भुभक्तो विशेषेण मङ्गलारण्यजो बली ।।२।।\nभृगुं पुरोधसं कृत्वा शतं यज्ञांश्चकार सः ।।\nन स्वीचकार शक्रत्वं दीयमानं सुरैरपि ।।३।।\nबभूवश्शतपुत्राश्च राज्ञस्तस्य हिमालय ।।\nकन्यैका सुन्दरी नाम्ना पद्मा पद्मालया समा ।। ४ ।।\nयस्स्नेहः पुत्रशतके कन्यायाञ्च ततोऽधिकः ।।\nनृपस्य तस्य तस्यां हि बभूव नगसत्तम ।।५।।\nप्राणाधिकाः प्रियतमा महिष्यस्सर्वयोषितः ।।\nनृपस्य पत्न्यः पञ्चासन्सर्वास्सौभाग्यसंयुता ।। ६ ।।\nसा कन्या यौवनस्था च बभूव स्वपितुर्गृहे ।।\nपत्रं प्रस्थापयामास सुवरान यनायसः ।। ७ ।।\nएकदा पिप्पलादर्षिर्गर्न्तुं स्वाश्रममुत्सुकः ।।\nतपःस्थाने निर्जने च गन्धर्वं स ददर्श ह ।।८।।\nस्त्रीयुतं मग्नचित्तं च शृङ्गारे रससागरे ।।\nविहरन्तं महाप्रेम्णा कामशास्त्रविशारदम् ।। ९।।\nदृष्ट्वा तं मुनिशार्दूलः सकामः संबभूव सः ।।\nतपत्स्वदत्तचित्तश्चाचिंतयद्दारसंग्रहम् ।। 2.3.34.१० ।।\nएवंवृत्तस्य तस्यैव पिप्पलादस्य सन्मुनेः।।\nकियत्कालो गतस्तत्र कामोन्मथितचेतसः ।।११।।\nएकदा पुष्पभद्रायां स्नातुं गच्छन्मुनीश्वरः ।।\nददर्श पद्मां युवतीं पद्मामिव मनोरमाम् ।।१२।।\nकेयं कन्येति पप्रच्छ समीपस्थाञ्जनान्मुनिः ।।\nजना निवेदयांचक्रुर्नत्वा शापनियन्त्रिताः ।।१३।।\nजना ऊचुः ।।\nअनरण्यसुतेयं वै पद्मा नाम रमापरा।।\nवरारोहा प्रार्थ्यमाना नृपश्रेष्ठैर्गुणालया ।। १४ ।।\n।। ब्रह्मोवाच ।।\nतच्छ्रुत्वा स मुनिर्वाक्यं जनानां तथ्यवादिनाम् ।।\nचुक्षोभातीव मनसि तल्लिप्सुर भवच्च सः ।। १५ ।।\nमुनिः स्नात्वाभीष्टदेवं सम्पूज्य विधिवच्छिवम् ।।\nजगाम कामी भिक्षार्थमनरण्यसभां गिरे ।। १६ ।।\nराजा शीघ्रं मुनिं दृष्ट्वा प्रणनाम भयाकुलः ।।\nमधुपर्कादिकं दत्त्वा पूजयामास भक्तितः ।।१७।।\nकामात्सर्वं गृहीत्वा च ययाचे कन्यकां मुनिः ।।\nमौनी बभूव नृपतिः किञ्चिनिर्वक्तुमक्षमः ।। १८ ।।\nमुनिर्ययाचे कन्यां स तां देहीति नृपेश्वर ।।\nअन्यथा भस्मसात्सर्वं करिष्यामि क्षणेन च ।। १९ ।।\nसर्वे बभूववुराच्छन्ना गणास्तत्तेजसा मुने ।।\nरुरोद राजा सगणो दृष्ट्वा विप्रं जरातुरम् ।। 2.3.34.२० ।।\nमहिष्यो रुरुदुस्सर्वा इतिकर्त्तव्यताक्षमाः ।।\nमूर्च्छामाप महाराज्ञी कन्यामाता शुचाकुला ।। २१ ।।\nबभूवुस्तनयास्सर्वे शोकाकुलि तमानसाः ।।\nसर्वं शोकाकुलं जातं नृपसम्बन्धि शैलप ।। २२ ।।\nएतस्मिन्नन्तरे प्राज्ञो द्विजो गुरुरनुत्तमः ।।\nपुरोहितश्च मतिमानागतो नृपसन्निधिम् ।।२३।।\nराजा प्रणम्य सम्पूज्य रुरोद च तयोः पुरः ।।\nसर्वं निवेदयांचक्रे पप्रच्छोचितमाशु तत् ।।२४।।\nअथ राज्ञो गुरुर्विप्रः पण्डितश्च पुरोहितः ।।\nअपि द्वौ शास्त्रनीतिज्ञौ बोधयामासतुर्नृपम् ।। २५ ।।\nशोकाकुलाश्च महिषीर्नृपबालाँश्च कन्यकाम् ।।\nउत्तमा नीतिमादृत्य सर्वेषां हितकारिणीम् ।।२६।।\nगुरुपुरोधसावूचतुः।।\nशृणु राजन्महाप्राज्ञ वचो नौ सद्धितावहम् ।।\nमा शुचः सपरीवारश्शास्त्रे कुरु मतिं सतीम् ।।२७।।\nअद्य वाब्ददिनान्ते वा दातव्या कन्यका नृप ।।\nपात्राय विप्रायान्यस्मै कस्मै चिद्वा विशेषतः ।। २८ ।।\nसत्पात्रं ब्राह्मणादन्यन्न पश्यावो जगत्त्रये ।।\nसुतां दत्त्वा च मुनये रक्ष स्वां सर्वसम्पदम् ।। २९ ।।\nराजन्नेकनिमित्तेन सर्वसंपद्विनश्यति ।।\nसर्वं रक्षति तं त्यक्त्वा विना तं शरणागतम् ।। 2.3.34.३० ।।\nवसिष्ठ उवाच ।।\nराजा प्राज्ञवचः श्रुत्वा विलप्य च मुहुर्मुहुः ।।\nकन्यां सालंकृतां कृत्वा मुनीन्द्राय ददौ किल ।।३१।।\nकान्तां गृहीत्वा स मुनिर्विवाह्य विधिवद्गिरे ।।\nपद्मां पद्मोपमां तां वै मुदितस्स्वालयं ययौ ।। ३२ ।।\nराजा सर्वान्परित्यज्य दत्त्वा वृद्धाय चात्मजाम् ।।\nग्लानिं चित्ते समाधाय जगाम तपसे वनम् ।।३३।।\nतद्भार्य्यापि वनं याते प्राणनाथे तदा गिरे ।।\nभर्तुश्च दुहितुश्शोकात्प्राणांस्तत्याज सुन्दरी ।। ३४ ।।\nपूज्याः पुत्राश्च भृत्याश्च मूर्च्छामापुर्नृपं विना ।।\nशुशुचुः श्वाससंयुक्तं ज्ञात्वा सर्वेपरे जनाः।।३५।।\nअनरण्यो वनं गत्वा तपस्तप्त्वाति शंकरम् ।।\nसमाराध्य ययौ भक्त्या शिवलोकमनामयम् ।।३६।।\nनृपस्य कीर्तिमान्नाम्ना ज्येष्ठपुत्रोथ धार्मिकः ।।\nपुत्रवत्पालयामास प्रजा राज्यं चकार ह ।।३७ ।।\nइति ते कथितं शैलानरण्यचरितं शुभम् ।।\nकन्यां दत्त्वा यथारक्षद्वंशं चाप्यखिलं धनम् ।। ३८।।\nशैलराज त्वमप्येवं सुतां दत्त्वा शिवाय च ।।\nरक्ष सर्वकुलं सर्वान्वशान्कुरु सुरानपि ।।३९।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखण्डेऽनरण्यचरितवर्णनं नाम चतुस्त्रिंशोऽध्यायः ।।३४।।"
  }
]
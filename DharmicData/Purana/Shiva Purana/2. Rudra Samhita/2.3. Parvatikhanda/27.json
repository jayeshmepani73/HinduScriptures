[
  {
    "text": "पार्वत्युवाच ।।\nशृणु द्विजेन्द्र जटिल मद्वृत्तं निखिलं खलु ।।\nसख्युक्तं मेऽद्य यत्सत्यं तत्तथैव न चान्यथा ।। १ ।।\nमनसा वचसा साक्षात्कर्म्मणा पतिभावतः ।।\nसत्यं ब्रवीमि नोऽसत्यं वृतो वै शंकरो या ।। २ ।।\nजानामि दुर्ल्लभं वस्तु कथम्प्राप्यं मया भवेत् ।।\nतथापि मन औत्सुक्यात्तप्यतेऽद्य तपो मया ।। ३ ।।\n।। ब्रह्मोवाच ।।\nइत्युक्त्वा वचनन्तस्मै स्थिता सा गिरिजा तदा ।।\nउवाच ब्राह्मणस्तत्र तच्छ्रुत्वा पार्वतीवचः ।। ४ ।।\nब्राह्मण  उवाच ।।\nएतावत्कालपर्य्यन्तम्ममेच्छा महती ह्यभूत् ।।\nकिं वस्तु कांक्षती देवी कुरुते सुमहत्तपः ।। ५ ।।\nतज्ज्ञात्वा निखिलं देवि श्रुत्वा त्वन्मुखपंकजात् ।।\nइतो गच्छाम्यहं स्थानाद्यथेच्छसि तथा कुरु ।। ६ ।।\nन कथ्यते त्वया मह्यं मित्रत्वं निष्फलम्भवेत् ।।\nयथा कार्य्यं तथा भावि कथनीयं सुखेन च ।। ७ ।।\n।। ब्रह्मोवाच ।।\nइत्युक्त्वा वचनं तस्य यावद्गन्तुमियेष सः ।।\nतावच्च पार्वती देवी प्रणम्योवाच तं द्विजम् ।। ८ ।।\n।। पार्वत्युवाच ।।\nकिं गमिष्यसि विप्रेन्द्र स्थितो भव हितं वद ।।\nइत्युक्ते च तया तत्र स्थित्वोवाच स दण्डधृक् ।। ९ ।।\nद्विज उवाच ।।\nयदि श्रोतुमना देवि मां स्थापयसि भक्तितः ।।\nवदामि तत्त्वं तत्सर्वं येन ते वयुनम्भवेत् ।। 2.3.27.१० ।।\nजानाम्यहं महादेवं सर्वथा गुरुधर्म्मतः ।।\nप्रवदामि यथार्थं हि सावधानतया शृणु ।।११।।\nवृषध्वजो महादेवो भस्मदिग्धो जटाधरः ।।\nव्याघ्रचर्म्मांबरधरः संवीतो गजकृत्तिना ।। १२ ।।\nकपालधारी सर्पौघैस्सर्वगात्रेषु वेष्टितः ।।\nविषदिग्धोऽभक्ष्यभक्षो विरूपाक्षो विभीषणः ।।१३।।\nअव्यक्तजन्मा सततं गृहभोगविवर्जितः ।।\nदिगंबरो दशभुजो भूत प्रेतान्वितस्सदा ।।१४।।\nकेन  कारणेन त्वं तं भर्तारं समीहसे ।।\nक्व ज्ञानं ते गतं देवि तद्वदाद्य विचारतः ।।१५।।\nपूर्वं श्रुतं मया चैव व्रतन्तस्य भयंकरम् ।।\nशृणु ते निगदाम्यद्य यदि ते श्रवणे रुचिः ।।१६।।\nदक्षस्य दुहिता साध्वी सती वृषभवाहनम्।।\nवव्रे पतिं पुरा दैवात्तत्संभोगः परिश्रुतः ।।१७।।\nकपालिजायेति सती दक्षेण परिवर्जिता ।।\nयज्ञे भागप्रदानाय शंभुश्चापि विवर्जितः ।।१८।।\nसा तथैवापमानेन भृशं कोपाकुला सती ।।\nतत्याजासून्प्रियांस्तत्र तया त्यक्तश्च शंकरः ।।१९।।\nत्वं स्त्रीरत्नं तव पिता राजा निखिल भूभृताम् ।।\nतथाविधं पतिं कस्मादुग्रेण तपसेहसे ।।2.3.27.२०।।\nदत्त्वा सुवर्णमुद्रां च ग्रहीतुं काचमिच्छसि ।।\nहित्वा च चंदनं शुभ्रं कर्दमं लेप्तुमिच्छसि ।। २१ ।।\nसूर्य्यतेजः परित्यज्य खद्योतद्युतिमिच्छसि ।।\nचीनांशुकं विहायैव चर्म्मांबरमिहेच्छसि ।। २२ ।।\nगृहवासम्परित्यज्य वनवासं समीहसे ।।\nलोहमिच्छसि देवेश त्यक्त्वा शेवधिमुत्तमम् ।।२३।।\nइन्द्रादिलोकपालांश्च हित्वा शिवमनु व्रता ।।\nनैतत्सूक्तं हि लोकेषु विरुद्धं दृश्यतेऽधुना ।।२४।।\nक्व त्वं कमलपत्राक्षी क्वासौ वै त्रिविलोचनः ।।\nशशांकवदना त्वं च पंचवक्त्रः शिवस्स्मृतः ।। २५ ।।\nवेणी शिरसि ते दिव्या सर्पिणीव विभासिता ।।\nजटाजूटं शिवस्येव प्रसिद्धम्परिचक्षते ।। २६ ।।\nचंदनं च त्वदीयांगे चिताभस्म शिवस्य च ।।\nक्व दुकूलं त्वदीयं वै शांकरं क्व गजाजिनम् ।। २७ ।।\nभूषणानि दिव्यानि क्व सर्पाश्शंकरस्य च ।।\nक्व चरा देवतास्सर्वाः क्व च भूतबलिप्रियः ।। २८ ।।\nक्व वा मृदंगवादश्च क्व च तड्डमरुस्तथा ।।\nक्व च भेरीकलापश्च क्व च शृंगरवोऽशुभः ।।२९।।\nक्व च ढक्कामयः शब्दो गलनादः क्व चाशुभः ।।\nभवत्याश्च शिवस्यैव न युक्तं रूपमुत्तमम् ।। 2.3.27.३० ।।\nयदि द्रव्यं भवेत्तस्य कथं स्यात्स दिगम्बरः ।।\nवाहनं च बलीवर्दस्सामग्री कापि तस्य न ।। ३१ ।।\nवरेषु ये गुणाः प्रोक्ता नारीणां सुखदायकाः ।।\nतन्मध्ये हि विरूपाक्षे एकोपि न गुणः स्मृतः ।। ३२ ।।\nतवापि कामो दयितो दग्धस्तेन हरेण च ।।\nअनादरस्तदा दृष्टो हित्वा त्वामन्यतो गतः ।।३३।।\nजातिर्न दृश्यते तस्य विद्याज्ञानं तथैव च ।।\nसहायाश्च पिशाचा हि विषं कण्ठे हि दृश्यते ।। ३४ ।।\nएकाकी च सदा नित्यं विरागी च विशेषतः ।।\nतस्मात्त्वं हि हरे नैव मनो योक्तुं तु चार्हसि ।। ३५ ।।\nक्व च हारस्त्वदीयो वै क्व च तन्मुण्डमालिका ।।\nअंगरागः क्व ते दिव्यः चिताभस्म क्व तत्तनौ ।। ३६ ।।\nसर्वं विरुद्धं रूपादि तव देवि हरस्य च ।।\nमह्यं न रोचते ह्येतद्यदिच्छसि तथा कुरु ।।३७।।\nअसद्वस्तु च यत्किंचित् तत्सर्वं स्वयमीहसे ।।\nनिर्वर्तय मनस्तस्मान्नोचेदिच्छसि तत्कुरु ।। ३८ ।।\nब्रह्मोवाच ।।\nइत्येवं वचनं श्रुत्वा तस्य विप्रस्य पार्वती ।।\nउवाच क्रुद्धमनसा शिवनिन्दापरं द्विजम्।।३९।।\nइतिश्रीशिवमहापुराणे द्वितीयायां रुद्रसंहितायां तृतीये पार्वतीखंडे ब्रह्मचारिप्रतारणवाक्यवर्णनं नाम सप्तविंशोऽध्यायः।।२७।।"
  }
]
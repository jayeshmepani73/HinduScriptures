[
  {
    "text": "।। देवा ऊचुः ।।\nनमो रुद्राय देवाय मदनांतकराय च ।।\nस्तुत्याय भूरिभासाय त्रिनेत्राय नमोनमः ।। १।।\nशिपिविष्टाय भीमाय भीमाक्षाय नमोनमः।।\nमहादेवाय प्रभवे त्रिविष्टपतये नमः ।।२।।\nत्वं नाथः सर्वलोकानां पिता माता त्वमीश्वरः ।।\nशंभुरीशश्शंकरोसि दयालुस्त्वं विशेषतः ।। ३ ।।\nत्वं धाता सर्वजगतां त्रातुमर्हसि नः प्रभो ।।\nत्वां विना कस्समर्थोस्ति दुःखनाशे महेश्वर ।। ।। ४ ।।\nब्रह्मोवाच ।।\nइत्याकर्ण्य वचस्तेषां सुराणां नन्दिकेश्वरः ।।\nकृपया परया युक्तो विज्ञप्तुं शंभुमारभत् ।। ५ ।।\n।। नंदिकेश्वर उवाच ।।\nविष्ण्वादयस्सुरगणा मुनिसिद्धसंघास्त्वां द्रष्टुमेव सुरवर्य्य विशेषयंति ।।\nकार्यार्थिनोऽसुरवरैः परिभर्त्स्य मानास्सम्यक् पराभवपदं परमं प्रपन्नाः ।। ६ ।।\nतस्मात्त्वया हि सर्वेश त्रातव्या मुनयस्सुराः ।।\nदीनबंधुर्विशेषेण त्वमुक्तो भक्तवत्सलः ।।७।।\n।। ब्रह्मोवाच ।।\nएवं दयावता शंभुर्विज्ञप्तो नंदिना भृशम् ।।\nशनैश्शनैरुपरमद्ध्यानादुन्मील्य चाक्षिणी ।।८।।\nईशोऽथोपरतश्शंभुस्तदा परमकोविदः ।।\nसमाधेः परमात्मासौ सुरान्सर्वानुवाच ह ।। ९ ।।\nशंभुरुवाच ।।\nकस्माद्यूयं समायाता मत्समीपं सुरेश्वरः ।।\nहरिब्रह्मादयस्सर्वे ब्रूत कारणमाशु तत् ।। 2.3.24.१० ।।\nब्रह्मोवाच ।।\nइति श्रुत्वा वचश्शम्भोस्सर्वे देवा मुदाऽन्विताः ।।\nविष्णोर्विलोकयामासुर्मुखं विज्ञप्तिहेतवे ।। ११ ।।\nअथ विष्णुर्महाभक्तो देवानां हितकारकः ।।\nमदीरितमुवाचेदं सुरकार्यं महत्तरम् ।। १२ ।।\nतारकेण कृतं शंभो देवानां परमाद्भुतम् ।।\nकष्टात्कष्टतरं देवा विज्ञप्तुं सर्व आगताः ।। १३ ।।\nहे शंभो तव पुत्रेणौरसेन हि भविष्यति।।\nनिहतस्तारको दैत्यो नान्यथा मम भाषितम् ।। १४ ।।\nविचार्य्येत्थं महादेव कृपां कुरु नमोऽस्तु ते ।।\nदेवान्समुद्धर स्वामिन् कष्टात्तारकनिर्मितात् ।। १५ ।।\nतस्मात्त्वया गिरिजा देव शंभो ग्रहीतव्या पाणिना दक्षिणेन ।।\nपाणिग्रहेणैव महानुभावां दत्तां गिरींद्रेण च तां कुरुष्व ।। १६।।\nविष्णोस्तद्वचनं श्रुत्वा प्रसन्नो ह्यब्रवीच्छिवः ।।\nदर्शयन् सद्गतिं तेषां सर्वेषां योगतत्परः ।। १७ ।।\nशिव उवाच ।।\nयदा मे स्वीकृता देवी गिरिजा सर्वसुंदरी ।।\nतदा सर्वे सुरेंद्राश्च मुनयो ऋषयस्तदा ।। १८ ।।\nसकामाश्च भविष्यन्ति न क्षमाश्च परे पथि ।।\nजीवयिष्यति दुर्गा सा पाणिग्रहणतस्स्मरम् ।। १९ ।।\nमदनो हि मया दग्धस्सर्वेषां कार्य्यसिद्धये ।।।\nब्रह्मणो वचनाद्विष्णो नात्र कार्या विचारणा ।। 2.3.24.२० ।।\nएवं विमृश्य मनसा कार्याकार्यव्यवस्थितौ ।।\nसुधीः सर्वैश्च देवेंद्र हठं नो कर्तुमर्हसि ।। २१ ।।\nदग्धे कामे मया विष्णो सुरकार्यं महत् कृतम् ।।\nसर्वे तिष्ठंतु निष्कामा मया सह सुनिश्चितम् ।। २२ ।।\nयथाऽहं च सुरास्सर्वे तथा यूयमयत्नतः ।।\nतपः परमसंयुक्ताः करिष्यध्वं सुदुष्करम् ।।२३।।\nयूयं समाधिना तेन मदनेन विना सुराः ।।\nपरमानंदसंयुक्ता निर्विकारा भवंतु वै ।। २४ ।।\nपुरावृत्तं स्मरकृतं विस्मृतं यद्विधे हरे ।।\nमहेन्द्र मुनयो देवा यत्तत्सर्वं विमृश्यताम् ।। २५ ।।\nमहाधनुर्धरेणैव मदनेन हठात्सुराः ।।\nसर्वेषां ध्यानविध्वंसः कृतस्तेन पुरापुरा ।। २६ ।।\nकामो हि नरकायैव तस्मात् क्रोधोभिजायते ।।\nक्रोधाद्भवति संमोहो मोहाच्च भ्रंशते तपः ।। २७ ।।\nकामक्रोधौ परित्याज्यौ भवद्भिस्सुरसत्तमैः ।।\nसर्वैरेव च मंतव्यं मद्वाक्यं नान्यथा क्वचित् ।।२८।।\n।। ब्रह्मोवाच ।।\nएवं विश्राव्य भगवान् महादेवो वृषध्वजः ।।\nसुरान् प्रवाचयामास विधिविष्णू तथा मुनीम् ।। २९ ।।\nतूष्णींभूतोऽभवच्छंभुर्ध्यानमाश्रित्य वै पुनः ।।\nआस्ते पुरा यथा स्थाणुर्गणैश्च परिवारितः ।। 2.3.24.३० ।।\nस्वात्मानमात्मना शंभुरात्मन्येव व्यचिंतयत् ।।\nनिरंजनं निराभासं निर्विकारं निरामयम् ।। ३१ ।।\nपरात्परतरं नित्यं निर्ममं निरवग्रहम् ।।\nशब्दातीतं निर्गुणं च ज्ञानगम्यं परात्परम् ।। ३२ ।।\nएवं स्वरूपं परमं चिंतयन् ध्यानमास्थितः ।।\nपरमानंदसंमग्नो बभूव बहुसूतिकृत् ।। ३३ ।।\nध्यानस्थितं च सर्वेशं दृष्ट्वा सर्वे दिवौकसः ।।\nहरि शक्रादयस्सर्वे नंदिनं प्रोचुरानताः ।। ३४ ।।\n।। देवा ऊचुः ।।\nकिं वयं करवामाद्य विरक्तो ध्यानमास्थितः ।।\nशंभुस्त्वं शंकर सखस्सर्वज्ञः शुचिसेवकः ।। ३५ ।।\nकेनोपायेन गिरिशः प्रसन्नः स्याद्गणाधिप ।।\nतदुपायं समाचक्ष्व वयं त्वच्छरणं गताः ।। ।।।३६।।\n।। ब्रह्मोवाच ।!\nइति विज्ञापितो देवैर्मुने हर्षादिभिस्तदा ।।\nप्रत्युवाच सुरांस्तान्स नंदी शंभुप्रियो गणः ।। ३७ ।।\nनंदीश्वर उवाच ।।\nहे हरे हे विधे शक्रनिर्जरा मुनयस्तथा ।।\nशृणुध्वं वचनं मे हि शिवसंतोषकारकम् ।। ३८ ।।\nयदि वो हठ एवाद्य शिव दारपरिग्रहे ।।\nअतिदीनतया सर्वे सुनुतिं कुरुतादरात् ।। ३९ ।।\nभक्तेर्वश्यो महादेवो न साधारणतस्तुराः ।।\nअकार्यमपि सद्भक्त्या करोति परमेश्वरः ।। 2.3.24.४० ।।\nएवं कुरुत सर्वे हि विधिविष्णुमुखाः सुराः ।।\nयथागतेन मार्गेणान्यथा गच्छत मा चिरम् ।। ४१ ।।\nब्रह्मोवाच ।।\nइत्याकर्ण्य वचस्तस्य मुने विष्ण्वादयस्सुराः ।।\nतथेति मत्त्वा सुप्रीत्या शंकरं तुष्टुवुर्हि ते ।। ४२ ।।\nदेवदेव महादेव करुणासागर प्रभो ।।\nसमुद्धर महाक्लेशात्त्राहि नश्शरणागतान् ।।४३।।\nब्रह्मोवाच ।।\nइत्येवं बहुदीनोक्त्या तुष्टुवुश्शंकरं सुराः ।।\nरुरुदुस्सुस्वरं सर्वे प्रेमव्याकुलमानसः ।।४५।।\nहरिर्मया सुदीनोक्त्या सुविज्ञप्तं चकार ह ।।\nसंस्मरन्मनसा शंभुं भक्त्या परमयान्वितः ।। ४५ ।।\nब्रह्मोवाच ।।\nसुरैरेवं स्तुतश्शंभुर्हरिणा च मया भृशम् ।।\nभक्तवात्सल्यतो ध्यानाद्विरतोभून्महेश्वरः ।।४६।।\nउवाच सुप्रसन्नात्मा हर्यादीन्हर्षयन्हरः ।।\nविलोक्य करुणादृष्ट्या शंकरो भक्तवत्सलः ।।४७।।\nशंकर उवाच ।।\nहे हरे हे विधे देवाश्शक्राद्या युगपत्समे ।।\nकिमर्थमागता यूयं सत्यं ब्रूत ममाग्रतः ।। ४८ ।।\nहरिरुवाच ।।\nसर्वज्ञस्त्वं महेशान त्वंतर्याम्यखिलेश्वरः ।।\nकिं न जानासि चित्तस्थं तथा वच्म्यपि शासनात् ।। ४९ ।।\nतारकासुरतो दुःखं संभूतं विविधं मृड ।।\nसर्वेषां नस्तदर्थं हि प्रसन्नोऽकारि वै सुरैः ।। 2.3.24.५० ।।\nशिवा सा जनिता शैलात्त्वदर्थं हि हिमालयात् ।।\nतस्यां त्वदुद्भवात्पुत्रात्तस्य मृत्युर्न चान्यथा ।।५१ ।।\nइति दत्तो ब्रह्मणा हि तस्मै दैत्याय यद्वरः ।।\nतदन्यस्मादमृत्युस्स बाधते निखिलं जगत् ।।५२।।\nनारदस्य निर्देशात्सा करोति कठिनं तपः ।।\nतत्तेजसाखिलं व्याप्तं त्रैलोक्यं सचराचरम् ।। ५३ ।।\nवरं दातुं शिवायै हि गच्छ त्वं परमेश्वर ।।\nदेवदुःखं जहि स्वामिन्नस्माकं सुखमावह ।। ५४ ।।\nदेवानां मे महोत्साहो हृदये चास्ति शंकर ।।\nविवाहं तव संद्रष्टुं तत्त्वं कुरु यथोचितम् ।। ५५ ।।\nरत्यै यद्भवता दत्तो वरस्तस्य परात्पर ।।\nप्राप्तोऽवसर एवाशु सफलं स्वपणं कुरु ।। ५६ ।।\nब्रह्मोवाच ।।\nइत्युक्त्वा तं प्रणम्यैव विष्णुर्देवा महर्षयः ।।\nसंस्तूय विविधैस्तोत्रैस्संतस्थुस्तत्पुरोऽखिलाः ।।५७।।\nभक्ताधीनः शंकरोऽपि श्रुत्वा देववचस्तदा ।।\nविहस्य प्रत्युवाचाशु वेदमर्यादरक्षकः ।। ५८ ।।\n।। शंकर उवाच ।।\nहे हरे हे विधे देवाश्शृणुतादरतोऽखिलाः ।।\nयथोचितमहं वच्मि सविशेषं विवेकतः ।।५९।।\nनोचितं हि विधानं वै विवाहकरणं नृणाम् ।।\nमहानिगडसंज्ञो हि विवाहो दृढबन्धनः ।।2.3.24.६०।\nकुसंगा बहवो लोके स्त्रीसंगस्तत्र चाधिकः ।।\nउद्धरेत्सकलबंधैर्न स्त्रीसंगात्प्रमुच्यते ।।६१ ।।\nलोहदारुमयैः पाशैर्दृढं बद्धोऽपि मुच्यते ।।\nस्त्र्यादिपाशसुसंबद्धो मुच्यते न कदाचन ।। ६२ ।।\nवर्द्धंते विषयाश्शश्वन्महाबंधनकारिणः ।।\nविषयाक्रांतमनसस्स्वप्ने मोक्षोऽपि दुर्लभः ।। ६३ ।।\nसुखमिच्छतु चेत्प्राज्ञो विधिवद्विषयाँस्त्यजेत् ।।\nविषवद्विषयानाहुर्विषयैर्यैर्निहन्यते ।। ६४ ।।\nजनो विषयिणा साकं वार्तातः पतति क्षणात् ।।\nविषयं प्राहुराचार्यास्सितालितेंद्रवारुणीम् ।। ६५ ।।\nयद्यप्येवं हि जानामि सर्वं ज्ञानं विशेषतः ।।\nतथाप्यहं करिष्यामि प्रार्थनां सफलां च वः ।।६६।।\nभक्ताधीनोऽहमेवास्मि तद्वशात्सर्वकार्य कृत् ।।\nअयथोचितकर्ता हि प्रसिद्धो भुवनत्रये ।। ६७ ।।\nकामरूपाधिपस्यैव पणश्च सफलः कृतः ।।\nसुदक्षिणस्य भूपस्य भैमबंधगतस्य हि । ६८ ।।\nगौतमक्लेशकर्ताहं त्र्यंबकात्मा सुखावहः ।।\nतत्कष्टप्रददुष्टानां शापदायी विशेषतः ।।६९।।\nविषं पीतं सुरार्थं हि भक्तवत्सलभावधृक् ।।\nदेवकष्टं हृतं यत्नात्सर्वदैव मया सुराः ।।2.3.24.७०।।\nभक्तार्थमसहं कष्टं बहुशो बहुयत्नतः ।।\nविश्वानर मुनेर्दुःखं हृतं गृहपतिर्भवन् ।।७१।।\nकिं बहूक्तेन च हरे विधे सत्यं ब्रवीम्यहम् ।।\nमत्पणोऽस्तीति यूयं वै सर्वे जानीथ तत्त्वतः।।७२।।\nयदा यदा विपत्तिर्हि भक्तानां भवति क्वचित् ।।\nतदा तदा हरम्याशु तत्क्षणात्सर्वशस्सदा ।। ७३ ।।\nजानेऽहं तारकाद्दुःखं सर्वेषां वस्समुत्थितम्।।\nअसुरा त्तद्धरिष्यामि सत्यंसत्यं वदाम्यहम् ।।७४।।\nनास्ति यद्यपि मे काचिद्विहारकरणे रुचिः ।।\nविवाहयिष्ये गिरिजा पुत्रोत्पादनहेतवे ।। ७५ ।।\nगच्छत स्वगृहाण्येव निर्भयास्सकलाः सुराः ।।\nकार्यं वस्साधयिष्यामि नात्र कार्या विचारणा ।। ७६ ।।\n।। ब्रह्मोवाच ।।\nइत्युक्त्वा मौनमास्थाय समाधिस्थोऽभवद्धरः ।।\nसर्वे विष्ण्वादयो देवास्स्वधामानि ययुर्मुने।।७७।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे पार्वतीविवाहस्वीकारो नाम चतुर्विशोऽध्यायः ।। २४ ।।"
  }
]
[
  {
    "text": "।। ब्रह्मोवाच।।\nततश्चाहं मुनिगणैश्शेषकृत्यं शिवाज्ञया ।।\nअकार्षं नारद प्रीत्या शिवाशिवविवाहतः ।। १ ।।\nतयोश्शिरोऽभिषेकश्च बभूवादरतस्ततः।।\nध्रुवस्यदर्शनं विप्राः कारयामासुरादरात।।२।।\nहृदयालम्भनं कर्म बभूव तदनन्तरम् ।।\nस्वस्तिपाठश्च विप्रेन्द्र महोत्सवपुरस्सरः ।। ३ ।।\nशिवाशिरसि सिन्दूरं ददौ शम्भुर्द्विजाज्ञया ।।\nतदानीं गिरिजाभिख्याद्भुतावर्ण्या बभूव ह ।।४।।\nततो विप्राज्ञया तौ द्वावेकासनसमास्थितौ ।।\nलेभाते परमां शोभां भक्तचित्त मुदावहाम् ।।५।।\nततः स्वस्थानमागत्य संस्रवप्राशनं मुदा ।।\nचक्रतुस्तौ निदेशान्मेऽद्भुतलीलाकरौ मुने ।।६।।\nइत्थं निवृत्ते विधिवद्याज्ञे वैवाहिके शिवः ।।\nब्रह्मणे पूर्णपात्रं मे ददौ लोककृते प्रभुः ।। ७ ।।\nगोदानं विधिवच्छम्भुराचार्याय ददौ ततः ।।\nमहादानानि च प्रीत्या यानि मङ्गलदानि वै ।। ८ ।।\nततश्शतसुवर्णं च विप्रेभ्यस्स ददौ पृथक्।।\nबहुभ्यो रत्नकोटीश्च नानाद्रव्याण्यनेकशः।।९।।\nतदानीममरास्सर्वे परे जीवाश्चराचराः।।\nमुमुदुश्चेतसातीव     जयध्वनिः।।2.3.50.१०।।\nमङ्गलध्वनिगानश्च बभूव बहु सर्वतः ।।\nवाद्यध्वनिरभूद्रम्यो सर्वानन्दप्रवर्द्धनः ।। ११ ।।\nहरिर्मयाथ देवाश्च मुनयश्चापरेऽखिलाः ।।\nगिरिमामन्त्र्य सुप्रीत्या स्वस्थानम्प्रययुर्द्रुतम् ।। १२ ।।\nतदानीं शैलनगरे स्त्रियश्च मुदिता वरम् ।।\nशिवाशिवौ समानीय ययुः कुह वरालयम् ।। १३ ।।\nलौकिकाचारमाजह्रुस्ताः स्त्रियस्तत्र चादृताः ।।\nमहोत्साहो बभूवाथ सर्वतः प्रमुदावहः ।।१४।।\nअथ तास्तौ समानीय दम्पती जनशंकरौ।।\nवासालयम्महादिव्यं भवाचारं व्यधुर्मुदा ।।१५।।\nअथो समीपमागत्य शैलेन्द्रनगरस्त्रियः ।।\nनिर्वृत्य मङ्गलं कर्म प्रापयन्दम्पती गृहम् ।।१६।।\nकृत्वा जयध्वनिं चक्रुर्ग्रन्थिनिर्मोचनादिकम् ।।\nसस्मितास्सकटाक्षाश्च पुलकाञ्चितविग्रहाः ।। १७ ।।\nवासगेहं सम्प्रविश्य मुमुहुः कामिनीवराः ।।\nप्रसंशन्त्यस्स्वभाग्यानि पश्यन्तः परमेश्वरम् ।।१८।।\nमहासुरूपवेषश्च सर्व लावण्यसंयुतम् ।।\nनवीनयौवनस्थञ्च कामिनीचित्तमोहनम् ।।१९।।\nईषद्धास्यप्रसन्नास्यं सकटाक्षं सुसुन्दरम् ।।\nसुसूक्ष्मवासो बिभ्राणं नानारत्न विभूषितम् ।। 2.3.50.२० ।।\nतदानीन्दिव्यनार्यश्च षोडशारं समाययुः ।।\nतौ दम्पती च संद्रष्टुं महादरपुरस्सरम् ।। २१ ।।\nसरस्वती च लक्ष्मीश्च सावित्री जाह्नवी तथा ।।\nअदितिश्च शची चैव लोपामुद्राप्यरुन्धती ।। २२ ।।\nअहल्या तुलसी स्वाहा रोहिणी च वसुन्धरा ।।\nशतरूपा च संज्ञा च रतिरेतास्सुरस्त्रियः ।। २३ ।।\nदेवकन्या नागकन्या मुनिकन्या मनोहराः ।।\nतत्र या याः स्थितास्तासां सङ्ख्यां कर्तुं च कः क्षमः ।। २४ ।।\nताभी रत्नासने दत्ते तत्रोवास शिवो मुदा ।।\nतमूचुः क्रमतो देव्यस्सुहास मधुरं वचः ।। २५ ।।\nसरस्वत्युवाच ।।\nप्राप्ता सती महादेवाधुना प्राणाधिका मुदा ।।\nदृष्ट्वा प्रियास्यञ्चन्द्राभं सन्तापन्त्यज कामुक ।। २६ ।।\nकालं गमय कालेश सतीसंश्लेषपूर्वकम् ।।\nविश्लेषस्ते न भविता सर्वकालं ममाश्रिता ।। २७ ।।\nलक्ष्मीरुवाच ।।\nलज्जां विहाय देवेश सतीं कृत्वा स्ववक्षसि ।।\nतिष्ठ ताम्प्रति का लज्जा प्राणा यान्ति यया विना ।। २८ ।।\nसावित्र्युवाच ।।\nभोजयित्वा सती शम्भो शीघ्रं त्वं भुंक्ष्व मा खिद ।।\nतदाचम्य सकर्पूरन्तांबूलं देहि सादरम् ।। २९ ।।\nजाह्नव्युवाच ।।\nस्वर्णकांतिकरां धृत्वा केशान्मार्जय योषितः ।।\nकामिन्यास्स्वामिसौभाग्यसुखं नातः परं भवेत् ।। 2.3.50.३० ।।\nअदितिरुवाच ।।\nभोजनान्ते शिवः शम्भुं मुखं शुद्ध्यर्थमादरात् ।।\nजलं देहि महाप्रीत्या दम्पतिप्रेम दुर्लभम् ।।३१।।\nशच्युवाच ।।\nकृत्वा विलापं यद्धेतोः शिवां कृत्वा च वक्षसि ।।\nयो बभ्रामानिशं मोहात् का लज्जा ते प्रियाम्प्रति ।।३२।।\nलोपामुद्रोवाच ।।\nव्यवहारोऽस्ति च स्त्रीणां भुक्त्वा वासगृहे शिव ।।\nदत्त्वा शिवायै ताम्बूलं शयनं कर्तुमर्हसि ।।३३।।\nअरुन्धत्युवाच ।।\nमया दत्तां सतीमेनां तुभ्यन्दातुमनीप्सिताम्।।\nविविधं बोधयित्वेमां सुरतिं कर्तुमर्हसि ।।३४।।\nअहल्योवाच ।।\nवृद्धावस्थाम्परित्यज्य ह्यतीव तरुणो भव।।\nयेन मेनानुमन्येत त्वां सुतार्पितमानसा।।३५।।\nतुलस्युवाच ।।\nसती त्वया परित्यक्ता कामो दग्धः पुरा कृतः ।।\nकथन्तदा वसिष्ठश्च प्रभो प्रस्थापितोऽधुना ।।३६।।\nस्वाहोवाच ।।\nस्थिरो भव महादेव स्त्रीणां वचसि साम्प्रतम् ।।\nविवाहे व्यवहारोऽस्ति पुरन्ध्रीणां प्रगल्भता ।।३७।।\nरोहिण्युवाच ।।\nकामम्पूरय पार्वत्याः कामशास्त्रविशारद ।।\nकुरु पारं स्वयं कामी कामिनीकामसागरम् ।। ३८ ।।\n।। वसुन्धरोवाच ।।\nजानासि भावं भावज्ञ कामार्तानां च योषिताम्।।\nन च स्वं स्वामिनं शम्भो ईश्वरं पाति सन्ततम्।३९\nशतरूपोवाच ।।\nभोगं दिव्यं विना भुक्त्वा न हि तुष्येत्क्षुधातुरः ।।\nयेन तुष्टिर्भवेच्छंभो तत्कर्तुमुचितं स्त्रियाः ।।2.3.50.४०।।\n।। संज्ञोवाच ।।\nतूर्णं प्रस्थापय प्रीत्या पार्वत्या सह शङ्करम् ।।\nरत्नप्रदीपन्ताम्बूलं तल्पं निर्माय निर्जने ।। ४१ ।।\n।। ब्रह्मोवाच ।।\nस्त्रीणान्तद्वचनं श्रुत्वा ता उवाच शिवः स्वयम् ।।\nनिर्विकारश्च भगवान्योगीन्द्राणां गुरोर्गुरुः ।।४२।।\nशंकर उवाच ।।\nदेव्यो न ब्रूत वचनमेवंभूतं ममान्तिकम् ।।\nजगतां मातरः साध्व्यः पुत्रे चपलता कथम् ।।४३।।\nब्रह्मोवाच ।।\nशङ्करस्य वचः श्रुत्वा लज्जितास्सुरयोषितः ।।\nबभूवुः सम्भ्रमात्तूष्णीं चित्रपुत्तलिका यथा ।।४४।।\nभुक्त्वा मिष्टान्नमाचम्य महेशो हृष्टमानसः ।।\nसकर्पूरं च तांबूलं बुभुजे भार्य या सह ।।४५।।\nइति श्रीशिवमहापुराणे द्वितीयायां रुद्रसंहितायां तृतीय पार्वतीखण्डे परिहासवर्णनंनाम पञ्चाशत्तमोऽध्यायः ।।५०।।"
  }
]
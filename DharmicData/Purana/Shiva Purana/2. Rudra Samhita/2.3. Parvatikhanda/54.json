[
  {
    "text": "ब्रह्मोवाच ।।\nअथ सप्तर्षयस्ते च प्रोचुर्हिमगिरीश्वरम् ।।\nकारय स्वात्मजा देव्या यात्रामद्योचितां गिरे ।। १ ।।\nइति श्रुत्वा गिरीशो हि बुद्ध्वा तद्विरहम्परम् ।।\nविषण्णोभून्महाप्रेम्णा कियत्कालं मुनीश्वर ।। २ ।।\nकियत्कालेन सम्प्राप्य चेतनां शैलराट् ततः ।।\nतथास्त्विति गिरामुक्त्वा मेनां सन्देशमब्रवीत् ।। ३ ।।\nशैलसन्देशमाकर्ण्य हर्षशोकवशा मुने ।।\nमेना संयापयामास कर्त्तुमासीत्समुद्यता।।४।।\nश्रुतिस्वकुलजाचारं चचार विधिवन्मुने ।।\nउत्सवम्विविधन्तत्र सा मेना क्षितिभृत्प्रिया ।।५।।\nगिरिजाम्भूषयामास नानारत्नांशुकैर्वरैः।।\nद्वादशाभरणैश्चैव शृंगारैर्नृपसम्मितैः ।। ६ ।।\nमेनामनोगम्बुद्ध्वा साध्व्येका द्विजकामिनी ।।\nगिरिजां शिक्षयामास पातिव्रत्यव्रतम्परम् ।। ७ ।।\n।। द्विजपत्न्युवाच ।।\nगिरिजे शृणु सुप्रीत्या मद्वचो धर्मवर्द्धनम् ।।\nइहामुत्रानन्दकरं शृण्वतां च सुखप्रदम् ।। ८ ।।\nधन्या पतिव्रता नारी नान्या पूज्या विशेषतः ।।\nपावनी सर्वलोकानां सर्वपापौघनाशिनी ।। ९ ।।\nसेवते या पतिम्प्रेम्णा परमेश्वरवच्छिवे ।।\nइह भुक्त्वाखिलाम्भोगान न्ते पत्या शिवां गतिम् ।। 2.3.54.१० ।।\nपतिव्रता च सावित्री लोपामुद्रा ह्यरुन्धती ।।\nशाण्डिल्या शतरूपानुसूया लक्ष्मीस्स्वधा सती ।। ११ ।।\nसंज्ञा च सुमतिश्श्रद्धा मेना स्वाहा तथैव च ।।\nअन्या बह्व्योऽपि साध्व्यो हि नोक्ता विस्तरजाद्भयात् ।। १२ ।।\nपातिव्रत्यवृषेणैव ता गतास्सर्वपूज्यताम् ।।\nब्रह्मविष्णुहरैश्चापि मान्या जाता मुनीश्वरैः ।। १३ ।।\nसेव्यस्त्वया पतिस्तस्मात्सर्वदा शङ्करः प्रभुः ।।\nदीनानुग्रहकर्ता च सर्वसेव्यस्सतां गतिः ।। १४ ।।\nमहान्पतिव्रताधर्म्मश्श्रुतिस्मृतिषु नोदितः ।।\nयथैष वर्ण्यते श्रेष्ठो न तथान्योऽस्ति निश्चितम् ।। १५ ।।\nभुंज्याद्भुक्ते प्रिये पत्यौ पातिव्रत्यपरायणा ।।\nतिष्ठेत्तस्मिंञ्छिवे नारी सर्वथा सति तिष्ठति ।। १६ ।।\nस्वप्यात्स्वपिति सा नित्यं बुध्येत्तु प्रथमं सुधीः ।।\nसर्वदा तद्धितं कुर्यादकैतवगतिः प्रिया ।।१७।।\nअनलंकृतमात्मानन्दर्शयेन्न क्वचिच्छिवे ।।\nकार्यार्थम्प्रोषिते तस्मिन्भवेन्मण्डनवर्जिता ।। १८ ।।\nपत्युर्नाम न गृह्णीयात् कदाचन पतिव्रता ।।\nआक्रुष्टापि न चाक्रोशेत्प्रसीदेत्ताडितापि च ।।\nहन्यतामिति च ब्रूयात्स्वामिन्निति कृपां कुरु ।। १९ ।।\nआहूता गृह कार्याणि त्यक्त्वा गच्छेत्तदन्तिकम् ।।\nसत्वरं साञ्जलिः प्रीत्यां सुप्रणम्य वदेदिति ।। 2.3.54.२० ।।\nकिमर्थं व्याहृता नाथ स प्रसादो विधीयताम् ।।\nतदादिष्टा चरेत्कर्म सुप्रसन्नेन चेतसा ।। २१ ।।\nचिरन्तिष्ठेन्न  च द्वारे गच्छेन्नैव परालये ।।\nआदाय तत्त्वं यत्किंचित्कस्मै चिन्नार्पयेत्क्वचित् ।। २२ ।।\nपूजोपकरणं सर्वमनुक्ता साधयेत्स्वयम् ।।\nप्रतीक्षमाणावसरं यथाकालोचितं हितम् ।। २३ ।।\nन गच्छेत्तीर्थयात्रां वै पत्याज्ञां न विना क्वचित् ।।\nदूरतो वर्जयेत्सा हि समाजोत्सवदर्शनम् ।। २४ ।।\nतीर्थार्थिनी तु या नारी पतिपादोदकम्पिबेत् ।।\nतस्मिन्सर्वाणि तीर्थानि क्षेत्राणि च न संशयः ।। २५ ।।\nभुंज्यात्सा भर्तुरुच्छिष्टमिष्टमन्नादिकं च यत् ।।\nमहाप्रसाद इत्युक्त्वा पतिदत्तम्पतिव्रता।।२६।।\nअविभज्य न चाश्नीयाद्देव पित्रतिथिष्वपि।।\nपरिचारकवर्गेषु गोषु भिक्षुकुलेषु च ।।२७।\nसंयतोपस्करा दक्षा हृष्टा व्ययपराङ्मुखी ।।\nभवेत्सा सर्वदा देवी पतिव्रतपरायणा।।२८।।\nकुर्यात्पत्यननुज्ञाता नोपवासव्रतादिकम् ।।\nअन्यथा तत्फलं नास्ति परत्र नरकम्व्रजेत् ।। २९ ।।\nसुखपूर्वं सुखासीनं रममाणं यदृच्छया ।।\nआन्तरेष्वपि कार्येषु पतिं नोत्थापयेत्क्वचित् ।। 2.3.54.३० ।।\nक्लीबम्वा दुरवस्थम्वा व्याधितं वृद्धमेव च ।।\nसुखितं दुःखितं वापि पतिमेकं न लंघयेत् ।। ३१ ।।\nस्त्रीधर्मिणी त्रिरात्रं च स्वमुखं नैव दर्शयेत् ।।\nस्ववाक्यं श्रावयेन्नापि यावत्स्नानान्न शुध्यति ।।३२।।\nसुस्नाता भर्तृवदनमीक्षेतान्यस्य न क्वचित् ।।\nअथवा मनसि ध्यात्वा पतिम्भानुम्विलोकयेत।।३३।।\nहरिद्राकुङ्कुमं चैव सिन्दूरं कज्जलादिकम्।।\nकूर्पासकञ्च ताम्बूलं मांगल्याभरणादिकम् ।।३४।।\nकेशसंस्कारकबरीकरकर्णादिभूषणम् ।।\nभर्तुरायुष्यमिच्छन्ती दूरयेन्न पतिव्रता ।।३५।।\nन रजक्या न बन्धक्या तथा श्रवणया न च ।।\nन च दुर्भगया क्वापि सखित्वं कारयेत्क्वचित्।।३६।।\nपतिविद्वेषिणीं नारीं न सा संभाषयेत्क्वचित् ।।\nनैकाकिनी क्वचित्तिष्ठेन्नग्ना स्नायान्न च क्वचित् ।।३७।।\nनोलूखले न मुसले न वर्द्धन्यां दृषद्यपि ।।\nन यंत्रके न देहल्यां सती च प्रवसेत्क्वचित् ।। ३८ ।।\nविना व्यवायसमयं प्रागल्भ्यं नाचरेत्क्वचित् ।।\nयत्रयत्र रुचिर्भर्तुस्तत्र प्रेमवती भवेत् ।।३९।।\nहृष्टाहृष्टे विषण्णा स्याद्विषण्णास्ये प्रिये प्रिया ।।\nपतिव्रता भवेद्देवी सदा पतिहितैषिणी।।2.3.54.४०।।\nएकरूपा भवेत्पुण्या संपत्सु च विपत्सु च।।\nविकृतिं स्वात्मनः क्वापि न कुर्याद्धैर्य्यधारिणी ।।४१।।\nसर्पिर्लवणतैलादिक्षयेपि च पतिव्रता।।\nपतिं नास्तीति न ब्रूयादायासेषु न योजयेत् ।।४२।।\nविधेर्विष्णोर्हराद्वापि पतिरेकोधिको मतः ।।\nपतिव्रताया देवेशि स्वपतिश्शिव एव च ।। ४३ ।।\nव्रतोपवासनियमम्पतिमुल्लंघ्य या चरेत् ।।\nआयुष्यं हरते भर्तुर्मृता निरयमृच्छति ।। ४४ ।।\nउक्ता प्रत्युत्तरन्दद्याद्या नारी क्रोधतत्परा ।।\nसरमा जायते ग्रामे शृगाली निर्जने वने ।। ४५ ।।\nउच्चासनं न सेवेत न व्रजेद्दुष्टसन्निधौ ।।\nन च कातरवाक्यानि वदेन्नारी पतिं क्वचित् ।। ४६ ।।\nअपवादं न च ब्रूयात्कलहं दूरतस्त्यजेत् ।।\nगुरूणां सन्निधौ क्वापि नोच्चैर्ब्रूयान्न वै हसेत् ।। ४७ ।।\nबाह्यादायान्तमालोक्य त्वरितान्नजलाशनैः ।।\nताम्बूलैर्वसनैश्चापि पादसम्वाहनादिभिः ।। ४८ ।।\nतथैव चाटुवचनैः स्वेदसन्नोदनैः परैः ।।\nया प्रियं प्रीणयेत्प्रीता त्रिलोकी प्रीणता तया ।। ४९ ।।\nमितन्ददाति जनको मितं भ्राता मितं सुतः ।।\nअमितस्य हि दातारं भर्तारम्पूजयेत्सदा ।। 2.3.54.५० ।।\nभर्ता देवो गुरुर्भर्ता धर्मतीर्थव्रतानि च ।।\nतस्मात्सर्वम्परित्यज्य पतिमेकं समर्चयेत् ।। ५१ ।।\nया भर्तारम्परित्यज्य रहश्चरति दुर्मतिः ।।\nउलूकी जायते क्रूरा वृक्ष कोटरशायिनी ।। ५२ ।।\nताडिता ताडितुं चेच्छेत्सा व्याघ्री वृषदंशिका ।।\nकटाक्षयति यान्यम्वै केकराक्षी तु सा भवेत् ।। ५३ ।।\nया भर्तारम्परित्यज्य मिष्टमश्नाति केवलम् ।।\nग्रामे वा सूकरी भूयाद्वल्गुर्वापि स्वविड्भुजा ।। ५४ ।।\nया तुकृत्य प्रियम्ब्रूयान्मूका सा जायते खलु ।।\nया सपत्नी सदेर्ष्येत दुर्भगा सा पुनः पुनः ।।५५।।\nदृष्टिम्विलुप्य भर्त्तुर्या कश्चिदन्यं समीक्षते ।।\nकाणा च विमुखी चापि कुरूपापि च जायते ।। ५६ ।।\nजीवहीनो यथा देहः क्षणादशुचिताम्व्रजेत् ।।\nभर्तृहीना तथा योषित्सुस्नाताप्यशुचिस्सदा ।।५७।।\nसा धन्या जननी लोके स धन्यो जनकः पिता ।।\nधन्यस्स च पतिर्यस्य गृहे देवी पतिव्रता ।।५८।।\nपितृवंश्याः मातृवंश्याः पतिवंश्यास्त्रयस्त्रयः ।।\nपतिव्रतायाः पुण्येन स्वर्गे सौख्यानि भुंजते ।। ।। ५९ ।।\nशीलभङ्गेन दुर्वृत्ताः पातयन्ति कुलत्रयम् ।।\nपितुर्मातुस्तथा पत्युरिहामुत्रापि दुःखिताः ।। 2.3.54.६० ।।\nपतिव्रतायाश्चरणो यत्र यत्र स्पृशेद्भुवम् ।।\nतत्र तत्र भवेत्सा हि पापहन्त्री सुपावनी ।।६१।।\nविभुः पतिव्रतास्पर्शं कुरुते भानुमानपि ।।\nसोमो गन्धवहश्चापि स्वपावित्र्याय नान्यथा ।।६२।।\nआपः पतिव्रतास्पर्शमभिलष्यन्ति सर्वदा ।।\nअद्य जाड्यविनाशो नो जातस्त्वद्यान्यपावनाः।।६३।।\nभार्या मूलं गृहस्थास्य भार्या मूलं सुखस्य च ।।\nभार्या धर्मफलावाप्त्यै भार्या सन्तानवृद्धये।।६४।।\nगृहे गृहे न किं नार्य्यो रूपलावण्यगर्विताः ।।\nपरम्विश्वेशभक्त्यैव लभ्यते स्त्री पतिव्रता ।।६५।।\nपरलोकस्त्वयं लोको जीयते भार्य या द्वयम् ।।\nदेवपित्रतिथीज्यादि नाभार्यः कर्म चार्हति ।।६६।।\nगृहस्थस्स हि विज्ञेयो यस्य गेहे पतिव्रता ।।\nग्रस्यतेऽन्यान्प्रतिदिनं राक्षस्या जरया यथा ।। ६७ ।।\nयथा गंगावगाहेन शरीरं पावनं भवेत् ।।\nतथा पतिव्रतां दृष्ट्वा सकलम्पावनं भवेत् ।। ६८ ।।\nन गङ्गाया तया भेदो या नारी पतिदेवता ।।\nउमाशिवसमौ साक्षात्तस्मात्तौ पूजयेद्बुधः ।।६९।।\nतारः पतिश्श्रुतिर्नारी क्षमा सा स स्वयन्तपः ।।\nफलम्पतिः सत्क्रिया सा धन्यौ तौ दम्पती शिवे ।।2.3.54.७०।।\nएवम्पतिव्रताधर्मो वर्णितस्ते गिरीन्द्रजे ।।\nतद्भेदाञ् शृणु सुप्रीत्या सावधानतयाऽद्य मे।।७१।।\nचतुर्विधास्ताः कथिता नार्यो देवि पतिव्रताः ।।\nउत्तमादिविभेदेन स्मरतां पापहारिकाः।।७२।।\nउत्तमा मध्यमा चैव निकृष्टातिनिकृष्टिका।।\nब्रुवे तासां लक्षणानि सावधानतया शृणु।।७३।।\nस्वप्नेपि यन्मनो नित्यं स्वपतिं पश्यति ध्रुवम् ।।\nनान्यम्परपतिं भद्रे उत्तमा सा प्रकीर्तिता।।७४।।\nया पितृभ्रातृसुतवत् परम्पश्यति सद्धिया।।\nमध्यमा सा हि कथिता शैलजे वै पतिव्रता।।७५।।\nबुद्ध्वा स्वधर्मं मनसा व्यभिचारं करोति न ।।\nनिकृष्टा कथिता सा हि सुचरित्रा च पार्वति ।।७६।।\nपत्युः कुलस्य च भयाद्व्यभिचारं करोति न ।।\nपतिव्रताऽधमा सा हि कथिता पूर्वसूरिभिः ।।७७।।\nचतुर्विधा अपि शिवे पापहन्त्र्यः पतिव्रताः ।।\nपावनास्सर्वलोकानामिहामुत्रापि हर्षिताः ।। ७८ ।।\nपातिव्रत्यप्रभावेणात्रिस्त्रिया त्रिसुरार्थनात् ।।\nजीवितो विप्र एको हि मृतो वाराहशापतः ।। ७९ ।।\nएवं ज्ञात्वा शिवे नित्यं कर्तव्यम्पतिसेवनम् ।।\nत्वया शैलात्मज प्रीत्या सर्वकामप्रदं सदा ।। 2.3.54.८० ।।\nजगदम्बा महेशी त्वं शिवस्साक्षात्पतिस्तव ।।\nतव स्मरणतो नार्यो भवन्ति हि पतिव्रताः ।। ८१ ।।\nत्वदग्रे कथनेनानेन किं देवि प्रयोजनम् ।।\nतथापि कथितं मेऽद्य जगदाचारतः शिवे ।। ८२ ।।\n।। ब्रह्मोवाच ।।\nइत्युक्त्वा विररामासौ द्विजस्त्री सुप्रणम्य ताम् ।।\nशिवा मुदमतिप्राप पार्वती शङ्करप्रिया ।। ८३ ।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे पतिव्रताधर्म वर्णनं नाम चतुःपञ्चाशत्तमोऽध्यायः ।। ५४ ।।"
  }
]
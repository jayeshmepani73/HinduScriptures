[
  {
    "text": "।। ब्रह्मोवाच ।।\nगतेषु तेषु मुनिषु स्वं लोकं शंकरः स्वयम् ।।\nपरीक्षितुं तपो देव्या ऐच्छत्सूतिकरः प्रभुः ।।१।।\nपरीक्षा छद्मना शंभुर्द्रष्टुं तां तुष्टमानसः।।\nजाटिलं रूपमास्थाय  स ययौ पार्वतीवनम् ।। २ ।।\nअतीव स्थविरो विप्रदेहधारी स्वतेजसा ।।\nप्रज्वलन्मनसा हृष्टो दंडी छत्री बभूव सः ।। ३ ।।\nतत्रापश्यत्स्थितां देवीं सखीभिः परिवारिताम् ।।\nवेदिकोपरि शुद्धां तां शिवामिव विधोः कलाम् ।। ४ ।।\nशंभु निरीक्ष्य तां देवीं ब्रह्मचारिस्वरूपवान् ।।\nउपकंठं ययौ प्रीत्या तदाऽसौ भक्तवत्सलः ।। ५ ।।\nआगतं तं तदा दृष्ट्वा ब्राह्मणं तेजसाद्भुतम् ।।\nअपूजयच्छिवा देवी सर्वपूजोपहारकैः ।।६।।\nसुसत्कृतं संविधाभिः पूजितं परया मुदा ।।\nपार्वती कुशलं प्रीत्या पप्रच्छ द्विजमादरात ।।७।।\n।। पार्वत्युवाच ।।\nब्रह्मचारिस्वरूपेण कस्त्वं हि कुत आगतः ।।\nइदं वनं भासयसे वद वेदविदां वर ।।८।।\n।। विप्र उवाच ।।\nअहमिच्छाभिगामी च वृद्धो विप्रतनुस्सुधीः ।।\nतपस्वी सुखदोऽन्येषामुपकारी न संशयः ।। ९ ।।\nका त्वं कस्यासि तनया किमर्थ विजने वने ।।\nतपश्चरसि दुर्धर्षं मुनिभिः प्रपदैरपि ।।2.3.26.१०।।\nन बाला न च वृद्धासि तरुणी भासि शोभना ।।\nकथं पतिं विना तीक्ष्णं तपश्चरसि वै वने ।।११।।\nकि त्वं तपस्विनी भद्रे कस्यचित्सहचारिणी ।।\nतपस्वी स न पुष्णाति देवि त्वां च गतोऽन्यतः ।। १२ ।।\nवद कस्य कुले जाता कः पिता तव का विधा ।।\nमहासौभाग्यरूपा त्वं वृथा तव तपोरतिः ।। १३ ।।\nकिं त्वं वेदप्रसूर्लक्ष्मीः किं सुरूपा सरस्वती ।।\nएतासु मध्ये का वा त्वं नाहं तर्कितुमुत्सहे ।। १४ ।।\n।। पार्वत्युवाच ।।\nनाहं वेदप्रसूर्विप्र न लक्ष्मीश्च सरस्वती ।।\nअहं हिमाचलसुता सांप्रतं नाम पार्वती ।।१५।।\nपुरा दक्षसुता जाता सती नामान्यजन्मनि ।।\nयोगेन त्यक्तदेहाऽहं यत्पित्रा निन्दितः पतिः ।। १६ ।।\nअत्र जन्मनि संप्राप्तश्शिवोऽपि विधिवैभवात् ।।\nमां त्यक्त्वा भस्मसात्कृत्य मन्मथं स जगाम ह ।। १७ ।।\nप्रयाते शंकरे तापोद्विजिताहं पितुर्गृहात् ।।\nआगता तपसे विप्र सुदृढा स्वर्णदीतटे ।।१८।।\nकृत्वा तपः कठोरं च सुचिरं प्राणवल्लभम् ।।\nन प्राप्याग्नौ विविक्षन्ती त्वं दृष्ट्वा संस्थिता क्षणम्।।१९।।\nगच्छ त्वं प्रविशाम्यग्नौ शिवेनांगीकृता न हि ।।\nयत्र यत्र जनुर्लप्स्ये वरिष्यामि शिवं वरम् ।।2.3.26.२०।।\nब्रह्मोवाच ।।\nइत्युक्त्वा पार्वती वह्नौ तत्पुरः प्रविवेश सा ।।\nनिषिध्यमाना पुरतो ब्राह्मणेन पुनः पुनः ।।२१।।\nवह्निप्रवेशं कुर्वत्याः पार्वत्यास्तत्प्रभावतः।।\nबभूव तत्क्षणं सद्यो वह्नि श्चंदनपंकवत् ।।२२।।\nक्षणं तदंतरे स्थित्वा ह्युत्पतंती दिवं द्विजः ।।\nपुनः पप्रच्छ सहसा विहसन्सुतनुं शिवः ।।२३।।\nद्विज उवाच ।।\nअहो तपस्ते किं भद्रे न बुद्धं किंचिदेव हि ।।\nन दग्धो वह्निना देहो न च प्राप्तं मनीषितम्।।२४।।\nअतस्सत्यं निकामं वै वद देवि मनोरथम् ।।\nममाग्रे विप्रवर्यस्य सर्वानंदप्रदस्य हि ।।२५।।\nयथाविधि त्वया देवि कीर्त्यतां सर्वथात्मना ।।\nतस्मान्मैत्री च संजाता कार्य्यं गोप्यं त्वया न हि ।। २६ ।।\nकिमिच्छसि वरं देवि प्रष्टुमिच्छाम्यतः परम् ।।\nत्वय्येव तदसौ देवि फलं सर्वं प्रदृश्यते ।। २७ ।।\nपरार्थे च तपश्चेद्वै तिष्ठेत्तु तप एव तत् ।।\nरत्नं हस्ते समादाय हित्वा काचस्तु संचितः ।।२८।।\nईदृशं तव सौंदर्यं कथं व्यर्थीकृतं त्वया ।।\nहित्वा वस्त्राण्यनेकानि चर्मादि च धृतं त्वया ।।२९।।\nतत्सर्वं कारणं ब्रूहि तपसस्त्वस्य सत्यतः ।।\nतच्छ्रुत्वा विप्रवर्योऽहं यथा हर्षमावाप्नुयाम् ।।2.3.26.३०।।\nब्रह्मोवाच ।।\nइति पृष्टा तदा तेन सखीं प्रैरयताम्बिका ।।\nतन्मुखेनैव तत्सर्वं कथयामास सुव्रता ।।३१।।\nतया च प्रेरिता तत्र पार्वत्या विजयाभिधा ।।\nप्राणप्रिया सुव्रतज्ञा सखी जटिलमब्रवीत् ।। ३२ ।।\nसख्युवाच ।।\nशृणु साधो प्रवक्ष्यामि पार्वतीचरितं परम् ।।\nहेतुं च तपसस्सर्वं यदि त्वं श्रोतुमिच्छसि ।। ३३ ।।\nसखा मे गिरिराजस्य सुतेयं हिमभूभृतः ।।\nख्याता वै पार्वती नाम्ना सा कालीति च मेनका ।। ३४ ।।\nऊढेयं न च केनापि न वाञ्छति शिवात्परम् ।।\nत्रीणि वर्षसहस्राणि तपश्चरणसाधिनी ।। ३५ ।।\nतदर्थं मेऽनया सख्या प्रारब्धं तप ईदृशम् ।।\nतदत्र कारणं वक्ष्ये शृणु साधो द्विजोत्तम ।। ३६ ।।\nहित्वेन्द्रप्रमुखान्देवान् हरिं ब्रह्माणमेव च ।।\nपतिं पिनाकपाणिं वै प्राप्नुमिच्छति पार्वती ।। ३७ ।।\nइयं सखी मदीया वै वृक्षानारोप यत्पुरा ।।\nतेषु सर्वेषु संजातं फलपुष्पादिकं द्विज ।। ३८ ।।\nरूपसार्थाय जनककुलालंकरणाय च ।।\nसमुद्दिश्य महेशानं कामस्यानुग्रहाय च ।। ३९ ।।\nमत्सखी नारदोपदेशात्तपस्तपति दारुणम् ।।\nमनोरथः कुतस्तस्या न फलिष्यति तापस ।। 2.3.26.४० ।।\nयत्ते पृष्टं द्विजश्रेष्ठ मत्सख्या मनसीप्सितम् ।।\nमया ख्यातं च तत्प्रीत्या किमन्यच्छ्रोतुमिच्छसि ।। ४१ ।।\nब्रह्मोवाच ।।\nइत्येवं वचनं श्रुत्वा विजयाया यथार्थतः ।।\nमुने स जटिलो रुद्रो विहसन्वाक्यमब्रवीत् ।। ४२ ।।\nजटिल उवाच ।।\nसख्येदं कथितं तत्र परिहासोनुमीयते ।।\nयथार्थं चेत्तदा देवी स्वमुखेनाभिभाषताम् ।।४३।।\n।। ब्रह्मोवाच ।।\nइत्युक्ते च तदा तेन जटिलेन द्विजन्मना ।।\nउवाच पार्वती देवी स्वमुखेनैव तं द्विजम् ।। ४४ ।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे शिवाजटिलसंवादो नाम षड्विंशोध्यायः ।। २६ ।।"
  }
]
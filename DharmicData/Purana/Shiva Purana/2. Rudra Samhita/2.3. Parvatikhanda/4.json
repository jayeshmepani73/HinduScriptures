[
  {
    "text": "ब्रह्मोवाच ।।\nइत्थं देवैः स्तुता देवी दुर्गा दुर्गार्तिनाशिनी ।।\nआविर्बभूव देवानां पुरतो जगदंबिका ।। १ ।।\nरथे रत्नमये दिव्ये संस्थिता परमाद्भुते ।।\nकिंकिणीजालसंयुक्ते मृदुसंस्तरणे वरे ।।२।।\nकोटिसूर्याधिकाभास रम्यावयवभासिनी।।\nस्वतेजोराशिमध्यस्था वररूपा समच्छवि ।।३।।\nअनूपमा महामाया सदाशिवविलासिनी ।।\nत्रिगुणा निर्गुणा नित्या शिवलोकनिवासिनी ।। ४ ।।\nत्रिदेवजननी चण्डी शिवा सर्वार्तिनाशिनी।।\nसर्वमाता महानिद्रा सर्वस्वजनतारिणी ।।५।।\nतेजोराशेः प्रभावात्तु सा तु दृष्ट्वा सुरैश्शिवा ।।\nतुष्टुवुस्तां पुनस्ते वै सुरा दर्शनकांक्षिणः ।।६।।\nअथ देवगणास्सर्वे विष्ण्वाद्या दर्शनेप्सवः ।।\nददृशुर्जगदम्बां तां तत्कृपां प्राप्य तत्र हि ।। ७ ।।\nबभूवानन्दसन्दोहस्सर्वेषां त्रिदिवौकसाम्।।\nपुनः पुनः प्रणेमुस्तां तुष्टुवुश्च विशेषतः ।। ८ ।।\nदेवा ऊचुः ।।\nशिवे शर्वाणि कल्याणि जगदम्ब महेश्वरि ।।\nत्वां नतास्सर्वथा देवा वयं सर्वार्तिनाशिनीम् ।।९।।।\nन हि जानन्ति देवेशि वेदश्शास्त्राणि कृत्स्नशः ।।\nअतीतो महिमा ध्यानं तव वाङ्मनसोश्शिवे ।।2.3.4.१०।।\nअतद्व्यावृत्तितस्तां वै चकितं चकितं सदा ।।\nअभिधत्ते श्रुतिरपि परेषां का कथा मता ।। ११ ।।\nजानन्ति बहवो भक्तास्त्वत्कृपां प्राप्य भक्तितः ।।\nशरणागतभक्तानां न कुत्रापि भयादिकम् ।। १२ ।।\nविज्ञप्तिं शृणु सुप्रीता यस्या दासास्सदाम्बिके ।।\nतव देवि महादेवि हीनतो वर्णयामहे ।। १३ ।।\nपुरा दक्षसुता भूत्वा संजाता हरवल्लभा ।।\nब्रह्मणश्च परेषां वा नाशयत्वमकंमहत् ।। १४ ।।\nपितृतोऽनादरं प्राप्यात्यजः पणवशात्तनुम् ।।\nस्वलोकमगमस्त्वं वालभद्दुःखं हरोऽपि हि ।। १५ ।।\nन हि जातम्प्रपूर्णं तद्देवकार्यं महेश्वरि।।\nव्याकुला मुनयो देवाश्शरणन्त्वां गता वयम् ।।१६।।\nपूर्णं कुरु महेशानि निर्जराणां मनोरथम् ।।\nसनत्कुमारवचनं सफलं स्याद्यथा शिवे।। १७ ।।\nअवतीर्य क्षितौ देवि रुद्रपत्नी पुनर्भव।।\nलीलां कुरु यथायोग्यं प्राप्नुयुर्निर्जरास्सुखम् ।। १८।।\nसुखी स्याद्देवि रुद्रोऽपि कैलासाचलसंस्थितः ।।\nसर्वे भवन्तु सुखिनो दुःखं नश्यतु कृत्स्नशः ।। १९ ।।\n।। ब्रह्मोवाच ।।\nइति प्रोच्यामरास्सर्वे विष्ण्वाद्याः प्रेमसंकुलाः ।।\nमौनमास्थाय संतस्थुर्भक्तिनम्रा त्ममूर्तयः ।। 2.3.4.२० ।।\nशिवापि सुप्रसन्नाभूदाकर्ण्यामरसंस्तुतिम् ।।\nआकलय्याथ तद्धेतुं संस्मृत्य स्वप्रभुं शिवम् ।।२१ ।।\nउवाचोमा तदा देवी सम्बोध्य विबुधांश्च तान् ।।\nविहस्य मापतिमुखान्सदया भक्तवत्सला ।।२२।।\nउमोवाच ।।\nहे हरे हे विधे देवा मुनयश्च गतव्यथाः ।।\nसर्वे शृणुत मद्वाक्यं प्रसन्नाहं न संशयः ।। २३ ।।\nचरितं मम सर्वत्र त्रैलोक्यस्य सुखावहम् ।।\nकृतं मयैवं सकलं दक्षमोहादिकं च तत् ।। २४ ।।\nअवतारं करिष्यामि क्षितौ पूर्णं न संशयः ।।\nबहवो हेतवोऽप्यत्र तद्वदामि महादरात् ।। २५ ।।\nपुरा हिमाचलो देवा मेना चातिसुभक्तितः ।।\nसेवां मे चक्रतुस्तात जननीवत्सतीतनोः ।। २६ ।।\nइदानीं कुरुतस्सेवां सुभक्त्या मम नित्यशः ।।\nमेना विशेषतस्तत्र सुतात्वेनात्र संशयः ।। २७ ।।\nरुद्रो गच्छतु यूयं चावतारं हिमवद्गृहे ।।\nअतश्चावतरिष्यामि दुःखनाशो भविष्यति ।।२८।।\nसर्वे गच्छत धाम स्वं स्वं सुखं लभतां चिरम् ।।\nअवतीर्य सुता भूत्वा मेनाया दास्य उत्सुखम्।। ।। २९ ।।\nहरपत्नी भविष्यामि सुगुप्तं मतमात्मनः ।।\nअद्भुता शिवलीला हि ज्ञानिनामपि मोहिनी ।। 2.3.4.३० ।।\nयावत्प्रभृति मे त्यक्ता स्वतनुर्दक्षजा सुराः ।।\nपितृतोऽनादरं दृष्ट्वा स्वामिनस्तत्क्रतौ गता ।।३१।।\nतदाप्रभृति स स्वामी रुद्रः कालाग्निसंज्ञकः ।।\nदिगम्बरो बभूवाशु मच्चिन्तनपरायणः ।। ३२ ।।\nमम रोषं क्रतौ दृष्ट्वा पितुस्तत्र गता सती ।।\nअत्यजत्स्वतनुं प्रीत्या धर्मज्ञेति विचारतः।। ।। ३३ ।।\nयोग्यभूत्सदनं त्यक्त्वा कृत्वा वेषमलौकिकम् ।।\nन सेहे विरहं सत्या मद्रूपाया महेश्वरः ।।३४।।\nमम हेतोर्महादुःखी स बभूव कुवेषभृत् ।।\nअत्यजत्स तदारभ्य कामजं सुखमुत्तमम् ।। ३५।।\nअन्यच्छृणुत हे विष्णो हे विधे मुनयः सुराः ।।\nमहाप्रभोर्महेशस्य लीलां भुवनपालिनीम् ।। ३६ ।।\nविधाय मालां सुप्रीत्या ममास्थ्नां विरहाकुलः ।।\nन शान्तिं प्राप कुत्रापि प्रबुद्धो ऽप्येक एव सः ।। ३७ ।।\nइतस्ततो रुरोदोच्चैरनीश इव स प्रभुः ।।\nयोग्यायोग्यं न बुबुधे भ्रमन्सर्वत्र सर्वदा ।।३८।।\nइत्थं लीलां हरोऽकार्षीद्दर्शयन्कामिनां प्रभुः ।।\nऊचे कामुकवद्वाणीं विरहव्याकुलामिव ।।३९।।\nवस्तुतोऽविकृतोऽदीनोऽस्त्यजितः परमेश्वरः ।।\nपरिपूर्णः शिवः स्वामी मायाधीशोऽखिलेश्वरः ।। 2.3.4.४० ।।\nअन्यथा मोहतस्तस्य किं कामाच्च प्रयोजनम् ।।\nविकारेणापि केनाशु मायालिप्तो न स प्रभुः ।। ४१ ।।\nरुद्रोऽतीवेच्छति विभुस्स मे कर्तुं करग्रहम् ।।\nअवतारं क्षितौ मेनाहिमाचलगृहे सुराः ।। ४२ ।।\nअतश्चावतरिष्यामि रुद्रसन्तोषहेतवे ।।\nहिमागपत्न्यां मेनाया लौकिकीं गतिमाश्रिता ।।४३।।\nभक्ता रुद्रप्रिया भूत्वा तपः कृत्वा सुदुस्सहम् ।।\nदेवकार्यं करिष्यामि सत्यं सत्यं न संशयः ।।४४।।\nगच्छत स्वगृहं सर्वे भव भजत नित्यशः ।।\nतत्कृपातोऽखिलं दुःखं विनश्यति न संशयः।।४५।।\nभविष्यति कृपालोस्तु कृपया मंगलं सदा ।।\nवन्द्या पूज्या त्रिलोकेऽहं तज्जायेति च हेतुतः ।।४६।।\n।। ब्रह्मोवाच ।।\nइत्युक्त्वा जगदम्बा सा देवानां पश्यतान्तदा ।।\nअन्तर्दधे शिवा तात स्वं लोकम्प्राप वै द्रुतम् ।।।४७।।\nविष्ण्वादयस्सुरास्सर्वे मुनयश्च मुदान्विताः।।\nकृत्वा तद्दिशि संनामं स्वस्वधामानि संययुः ।। ४८ ।।\nइत्थं दुर्गासुचरितं वर्णितं ते मुनीश्वर ।।\nसर्वदा सुखदं नॄणां भुक्तिमुक्तिप्रदायकम् ।। ४९ ।।\nय इदं शृणुयान्नित्यं श्रावयेद्वा समाहितः ।।\nपठेद्वा पाठयेद्वापि सर्वान्कामान वाप्नुयात् ।।2.3.4.५०।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखंडे देवसान्त्वनं नाम चतुर्थोऽध्यायः ।।४।।"
  }
]
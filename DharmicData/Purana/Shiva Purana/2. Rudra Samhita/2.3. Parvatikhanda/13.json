[
  {
    "text": "भवान्युवाच ।।\nकिमुक्तं गिरिराजाय त्वया योगिस्तपस्विना ।।\nतदुत्तरं शृणु विभो मत्तो ज्ञानिविशारद ।। १ ।।\nतपश्शक्त्यान्वितश्शम्भो करोषि विपुलं तपः ।।\nतव बुद्धिरियं जाता तपस्तप्तुं महात्मनः ।। २ ।।\nसा शक्तिः प्रकृतिर्ज्ञेया सर्वेषामपि कर्मणाम् ।।\nतया विरच्यते सर्वं पाल्यते च विनाश्यते ।। ३ ।।\nकस्त्वं का प्रकृतिस्सूक्ष्मा भगवंस्तद्विमृश्यताम् ।।\nविना प्रकृत्या च कथं लिंगरूपी महेश्वरः ।। ४ ।।\nअर्चनीयोऽसि वंद्योऽसि ध्येयोऽसि प्राणिनां सदा ।।\nप्रकृत्या च विचार्येति हृदा सर्वं तदुच्यताम् ।। ५ ।।\n।। ब्रह्मोवाच ।।\nपार्वत्यास्तद्वचः श्रुत्वा महोतिकरणे रतः ।।\nसुविहस्य प्रसन्नात्मा महेशो वाक्यमब्रवीत् ।। ६ ।।\n।। महेश्वर उवाच ।।\nतपसा परमेणेव प्रकृतिं नाशयाम्यहम् ।।\nप्रकृत्या रहितश्शम्भुरहं तिष्ठामि तत्त्वतः ।। ७ ।।\nतस्माच्च प्रकृतेस्सद्भिर्न कार्यस्संग्रहः क्वचित् ।।\nस्थातव्यं निर्विकारैश्च लोकाचार विवर्जितैः ।।८।।\n।। ब्रह्मोवाच ।।\nइत्युक्ता शम्भुना तात लौकिकव्यवहारतः ।।\nसुविहस्य हृदा काली जगाद मधुरं वचः ।। ९ ।। ।\n।। काल्युवाच ।।\nयदुक्तं भवता योगिन्वचनं शंकर प्रभो ।।\nसा च किं प्रकृतिर्न स्यादतीतस्तां भवान्कथम् ।। 2.3.13.१ ०।।\nएतद्विचार्य वक्तव्यं तत्त्वतो हि यथातथम् ।।\nप्रकृत्या सर्वमेतच्च बद्धमस्ति निरंतरम् ।। ११ ।।\nतस्मात्त्वया न वक्तव्यं न कार्यं किंचिदेव हि ।।\nवचनं रचनं सर्वं प्राकृतं विद्धि चेतसा ।। १२ ।।\nयच्छृणोषि यदश्नासि यत्पश्यसि करोषि यत् ।।\nतत्सर्वं प्रकृतेः कार्यं मिथ्यावादो निरर्थकः ।। १३ ।।\nप्रकृतेः परमश्चेत्त्वं किमर्थं तप्यसे तपः ।।\nत्वया शंभोऽधुना ह्यस्मिन्गिरौ हिमवति प्रभो ।। १४ ।।\nप्रकृत्या गिलितोऽसि त्वं न जानासि निजं हर ।।\nनिजं जानासि चेदीश किमर्थं तप्यसे तपः ।। १५ ।।\nवाग्वादेन च किं कार्यं मम योगिस्त्वया सह ।।\nप्रत्यक्षे ह्यनुमानस्य न प्रमाणं विदुर्बुधाः ।। १६ ।।\nइंद्रियाणां गोचरत्वं यावद्भवति देहिनाम् ।।\nतावत्सर्वं विमंतव्यं प्राकृतं ज्ञानिभिर्धिया ।। १७ ।।\nकिं बहूक्तेन योगीश शृणु मद्वचनं परम् ।।\nसा चाहं पुरुषोऽसि त्वं सत्यं सत्यं न संशयः ।। १८ ।।\nमदनुग्रहतस्त्वं हि सगुणो रूपवान्मतः ।।\nमां विना त्वं निरीहोऽसि न किंचित्कर्तुमर्हसि ।। १९ ।।\nपराधीनस्सदा त्वं हि नानाकर्म्मकरो वशी ।।\nनिर्विकारी कथं त्वं हि न लिप्तश्च मया कथम् ।। 2.3.13.२० ।।\nप्रकृतेः परमोऽसि त्वं यदि सत्यं वचस्तव ।।\nतर्हि त्वया न भेतव्यं समीपे मम शंकर ।।२१ ।।\n।। ब्रह्मोवाच ।।\nइत्याकर्ण्य वचस्तस्याः सांख्यशास्त्रोदितं शिवः ।।\nवेदांतमतसंस्थो हि वाक्यमूचे शिवां प्रति ।। २२ ।।\nश्रीशिव उवाच ।।\nइत्येवं त्वं यदि  ब्रूषे गिरिजे सांख्यधारिणी ।।\nप्रत्यहं कुरु मे सेवामनिषिद्धां सुभाषिणि ।। २३ ।।\nयद्यहं ब्रह्म निर्लिप्तो मायया परमेश्वरः ।।\nवेदांतवेद्यो मायेशस्त्वं करिष्यसि किं तदा ।। २४ ।।\n।। ब्रह्मोवाच ।।\nइत्येवमुक्त्वा गिरिजां वाक्यमूचे गिरिं प्रभुः ।।\nभक्तानुरंजनकरो भक्तानुग्रहकारकः ।। २५ ।।\nशिव उवाच ।।\nअत्रैव सोऽहं तपसा परेण गिरे तव प्रस्थवरेऽतिरम्ये ।।\nचरामि भूमौ परमार्थभावस्वरूपमानंदमयं सुलोचयन् ।। २६ ।।\nतपस्तप्तुमनुज्ञा मे दातव्या पर्वताधिप ।।\nअनुज्ञया विना किंचित्तपः कर्तुं न शक्यते ।। २७ ।।\n।। ब्रह्मोवाच ।।\nएतच्छ्रुत्वा वचस्तस्य देवदेवस्य शूलिनः ।।\nप्रणम्य हिमवाञ्छंभुमिदं वचनमब्रवीत् ।। २८ ।।\nहिमवानुवाच ।।\nत्वदीयं हि जगत्सर्वं सदेवासुरमानुषम् ।।\nकिमप्यहं महादेव तुच्छो भूत्वा वदामि ते ।।२९।।\n।। ब्रह्मोवाच ।।\nएवमुक्तो हिमवता शंकरो लोकशंकरः ।।\nविहस्य गिरिराजं तं प्राह याहीति सादरम् ।। 2.3.13.३० ।।\nशंकरेणाभ्यनुज्ञातस्स्वगृहं हिमवान्ययौ ।।\nसार्द्धं गिरिजया वै स प्रत्यहं दर्शने स्थितः ।।३१ ।।\nपित्रा विनापि सा काली सखीभ्यां सह नित्यशः ।।\nजगाम शंकराभ्याशं सेवायै भक्तितत्परा ।। ३२ ।।\nनिषिषेध न तां कोऽपि गणो नंदीश्वरादिकः ।।\nमहेशशासनात्तात तच्छासनकरश्शुचिः ।।३३।।\nसांख्यवेदांतमतयोश्शिवयोश्शि वदस्सदा ।।\nसंवादः सुखकृच्चोक्तोऽभिन्नयोस्सुविचारतः ।। ३४ ।।\nगिरिराजस्य वचनात्तनयां तस्य शंकरः ।।\nपार्श्वे समीपे जग्राह गौरवादपि गोपरः ।। ३५ ।।\nउवाचेदं वचः कालीं सखीभ्यां सह गोपतिः ।।\nनित्यं मां सेवतां यातु निर्भीता ह्यत्र तिष्ठतु ।।३६।।\nएवमुक्त्वा तु तां देवीं सेवायै जगृहे हरः ।।\nनिर्विकारो महायोगी नानालीलाकरः प्रभुः ।। ३७ ।।\nइदमेव महद्धैर्य्यं धीराणां सुतपस्विनाम् ।।\nविघ्रवन्त्यपि संप्राप्य यद्विघ्नैर्न विहन्यते ।।३८।।\nततः स्वपुरमायातो गिरिराट् परिचारकैः।।\nमुमोदातीव मनसि सप्रियस्स मुनीश्वर ।।३९।।\nहरश्च ध्यानयोगेन परमात्मानमादरात् ।।\nनिर्विघ्नेन स्वमनसा त्वासीच्चिंतयितुं स्थितः ।।2.3.13.४०।।\nकाली सखीभ्यां सहिता प्रत्यहं चंद्रशेखरम् ।।\nसेवमाना महादेवं गमनागमने स्थिता ।। ४१ ।।\nप्रक्षाल्य चरणौ शंभोः पपौ तच्चरणोदकम् ।।\nवह्निशौचैन वस्त्रेण चक्रे तद्गात्रमार्जनम् ।।४२।।\nषोडशेनोपचारेण संपूज्य विधिवद्धरम् ।।\nपुनःपुनः सुप्रणम्य ययौ नित्यं पितुर्गृहम् ।। ४३ ।।\nएवं संसेवमानायां शंकरं ध्यानतत्परम् ।।\nव्यतीयाय महान्कालश्शिवाया मुनिसत्तम ।। ४४ ।।\nकदाचित्सहिता काली सखीभ्यां शंकराश्रमे ।।\nवितेने सुंदरं गानं सुतालं स्मरवर्द्धनम् ।। ४५ ।।\nकदाचित्कुशपुष्पाणि समिधं नयति स्वयम् ।।\nसखीभ्यां स्थानसंस्कारं कुर्वती न्यवसत्तदा ।।४६।।\nकदाचिन्नियता गेहे स्थिता चन्द्रभृतो भ्रृशम् ।।\nवीक्षंती विस्मयामास सकामा चन्द्रशेखरम् ।।४७।।\nततस्तप्तेन भूतेशस्तां निस्संगां परिस्थिताम् ।।\nसोऽचिंतयत्तदा वीक्ष्य भूतदेहे स्थितेति च ।।४८।।।\nनाग्रहीद्गिरिशः कालीं भार्यार्थे निकटे स्थिताम् ।।\nमहालावण्यनिचयां मुनीनामपि मोहिनीम् ।। ४९ ।।\nमहादेवः पुनर्दृष्ट्वा तथा तां संयतेद्रियाम् ।।\nस्वसेवने रतां नित्यं सदयस्समचिंतयत् ।। 2.3.13.५० ।।\nयदैवैषा तपश्चर्याव्रतं काली करिष्यति ।।\nतदा च तां ग्रहीष्यामि गर्वबीजविवर्जिताम् ।। ५१ ।।\n।। ब्रह्मोवाच ।।\nइति संचिन्त्य भूतेशो द्रुतं ध्यानसमाश्रितः ।।\nमहयोगीश्वरोऽभूद्वै महालीलाकरः प्रभुः ।। ५२ ।।\nध्यानासक्तस्य तस्याथ शिवस्य परमात्मनः ।।\nहृदि नासीन्मुने काचिदन्या चिंता व्यवस्थिता ।। ५३ ।।\nकाली त्वनुदिनं शंभुं सद्भक्त्या समसेवत ।।\nविचिंतयंती सततं तस्य रूपं महात्मनः ।। ५४ ।\nहरो ध्यानपरः कालीं नित्यं प्रैक्षत सुस्थितम् ।।\nविस्मृत्य पूर्वचिंतां तां पश्यन्नपि न पश्यति ।।५५।।\nएतस्मिन्नंतरे देवाश्शक्राद्या मुनयश्च ते ।।\nब्रह्माज्ञया स्मरं तत्र प्रेषयामासुरादरात् ।।५६।।\nतेन कारयितुं योगं काल्या रुद्रेण कामतः ।।\nमहावीर्येणासुरेण तारकेण प्रपीडिताः ।। ५७ ।।\nगत्वा तत्र स्मरस्सर्वमुपायमकरोन्निजम् ।।\nचुक्षुभे न हरः किञ्चित्तं च भस्मीचकार ह ।। ५८ ।।\nपार्वत्यपि विगर्वाभून्मुने तस्य निदेशतः ।।\nततस्तपो महत्कृत्वा शिवं प्राप पतिं सती ।। ५९ ।।\nबभूवतुस्तौ सुप्रीतौ पार्वतीपरमेश्वरौ ।।\nचक्रतुर्देवकार्य्यं हि परोपकरणे रतौ ।। 2.3.13.६० ।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखंडे पार्वतीपरमेश्वरसंवादवर्णनं नाम त्रयोदशोऽध्यायः ।। १३ ।।"
  }
]
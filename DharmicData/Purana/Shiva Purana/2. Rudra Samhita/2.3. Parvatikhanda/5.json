[
  {
    "text": "नारद उवाच ।।\nअन्तर्हितायान्देव्यां तु दुर्गायां स्वगृहेषु च ।।\nगतेष्वमरवृन्देषु किमभूत्तदनन्तरम्।।१।।\nकथं मेनागिरीशौ च तेपाते परमन्तपः ।।\nकथं सुताऽभवत्तस्य मेनायान्तात तद्वद ।। २ ।।\n।। ब्रह्मोवाच ।।\nविप्रवर्य सुतश्रेष्ठ शृणु तच्चरितं महत् ।।\nप्रणम्य शंकरं भक्त्या वच्मि भक्तिविवर्द्धनम् ।। ३ ।।\nउपदिश्य गते तात सुरवृन्दे गिरीश्वरः ।।\nहर्यादौ मेनका चापि तेपाते परमन्तपः।। ।। ४ ।।\nअहर्निशं शिवां शम्भुं चिन्तयन्तौ च दम्पती ।।\nसम्यगारेधतुर्नित्यं भक्तियुक्तेन चेतसा ।। ५ ।।\nगिरिप्रियातीव मुदानर्च देवीं शिवेन सा ।।\nदानन्ददौ द्विजेभ्यश्च सदा तत्तोषहेतवे ।।६।।\nचैत्रमासं समारभ्य सप्तविंशतिवत्सरान् ।।\nशिवां सम्पूजयामासापत्त्यार्थिन्यन्वहं रता ।। ७ ।।\nअष्टम्यामुपवासन्तु कृत्वादान्नवमीतिथौ ।।\nमोदकैर्बलिपिष्टैश्च पायसैर्गन्धपुष्पकैः ।। ८ ।।\nगङ्गायामौषधिप्रस्थे कृत्वा मूर्तिं महीमयीम् ।।\nउमायाः पूजयामास नानावस्तुसमर्पणैः ।।९।।\nकदाचित्सा निराहारा कदाचित्सा धृतव्रता ।।\nकदाचित्पवनाहारा कदाचिज्जलभुग्ह्यभूत् ।। 2.3.5.१० ।।\nशिवाविन्यस्तचेतस्का सप्तविंशतिवत्सरान् ।।\nनिनाय मेनका प्रीत्या परं सा मृष्टवर्चसा ।। ११ ।।\nसप्तविंशतिवर्षान्ते जगन्माता जगन्मयी ।।\nसुप्रीताभवदत्यर्थमुमा शंकरकामिनी ।। १२ ।।\nअनुग्रहाय मेनायाः पुरतः परमेश्वरी ।।\nआविर्बभूव सा देवी सन्तुष्टा तत्सुभक्तितः ।।१३।।\nदिव्यावयवसंयुक्ता तेजोमण्डलमध्यगा।।\nउवाच विहसन्ती सा मेनां प्रत्यक्षतां गता ।। १४ ।।\nदेव्युवाच ।। वरं ब्रूहि महासाध्वि यत्ते मनसि वर्तते ।।\nसुप्रसन्ना च तपसा तवाहं गिरिकामिनि ।। १५ ।।\nयत्प्रार्थितं त्वया मेने तपोव्रतसमाधिना ।।\nदास्ये तेऽहं च तत्सर्वं वाञ्छितं यद्यदा भवेत् ।।१६।।\nततस्सा मेनका देवीं प्रत्यक्षां कालिकान्तदा ।।\nदृष्ट्वा च प्रणनामाथ वचनं चेदमब्रवीत् ।।१७।।\nमेनोवाच ।।\nदेवि प्रत्यक्षतो रूपन्दृष्टन्तव मयाऽधुना ।।\nत्वामहं स्तोतुमिच्छामि प्रसन्ना भव कालिके ।। १८ ।।\n।। ब्रह्मोवाच ।।\nअथ सा मेनयेत्युक्ता कालिका सर्वमोहिनी ।।\nबाहुभ्यां सुप्रसन्नात्मा मेनकां परिषस्वजे ।। १९ ।।\nततः प्राप्तमहाज्ञाना मेनका कालिकां शिवम् ।।\nतुष्टाव वाग्भि रिष्टाभिर्भक्त्या प्रत्यक्षतां गताम् ।। 2.3.5.२० ।।\nमेनोवाच ।।\nमहामायां जगद्धात्रीं चण्डिकां लोकधारिणीम् ।।\nप्रणमामि महादेवीं सर्वकामार्थदायिनीम् ।। २१ ।।\nनित्यानन्दकरीं मायां योगनिद्रां जगत्प्रसूम् ।।\nप्रणमामि सदासिद्धां शुभसारसमालिनीम् ।।२२।।\nमातामहीं सदानन्दां भक्तशोकविनाशिनीम् ।।\nआकल्पं वनितानां च प्राणिनां बुद्धिरूपिणीम् ।। २३ ।।\nसा त्वं बंधच्छेदहेतुर्यतीनां कस्ते गेयो मादृशीभिः प्रभावः ।।\nहिंसाया वाथर्ववेदस्य सा त्वं नित्यं कामं त्वं ममेष्टं विधेहि ।। २४ ।।\nनित्यानित्यैर्भावहीनैः परास्तैस्तत्तन्मात्रैर्योज्यते भूतवर्गः ।।\nतेषां शक्तिस्त्वं सदा नित्यरूपा काले योषा योगयुक्ता समर्था।।२५।।\nयोनिर्धरित्री जगतां त्वमेव त्वमेव नित्या प्रकृतिः परस्तात् ।।\nयथा वशं क्रियते ब्रह्मरूपं सा त्वं नित्या मे प्रसीदाद्य मातः।।२६।।\nत्वं जातवेदोगतशक्तिरुग्रा त्वं दाहिका सूर्यकरस्य शक्तिः ।।\nआह्लादिका त्वं बहुचन्द्रिका या तान्त्वामहं स्तौमि नमामि चण्डीम् ।। २७ ।।\nयोषाणां सत्प्रिया च त्वं नित्या त्वं चोर्ध्वरेतसाम् ।।\nवांछा त्वं सर्वजगतां धाया च त्वं यथा हरेः ।।२८।।\nया चेष्टरूपाणि विधाय देवी सृष्टिस्थितानाशमयी च कर्त्री ।।\nब्रह्माच्युतस्थाणुशरीरहेतुस्सा त्वं प्रसीदाद्य पुनर्नमस्ते ।। २९ ।।\nब्रह्मोवाच ।।\nतत इत्थं स्तुता दुर्गा कालिका पुनरेव हि ।।\nउवाच मेनकां देवीं वांछितं वरयेत्युत ।।2.3.5.३०।।\n।। उमोवाच ।।\nप्राणप्रिया मम त्वं हि हिमाचलविलासिनी ।।\nयदिच्छसि ध्रुवन्दास्ये नादेयं विद्यते मम ।। ३१ ।।\nइति श्रुत्वा महेशान्याः पीयूषसदृशं वचः ।।\nउवाच परितुष्टा सा मेनका गिरिकामिनी ।। ३२ ।।\nमेनोवाच ।।\nशिवे जयजय प्राज्ञे महेश्वरि भवाम्बिके ।।\nवरयोग्यास्महं चेत्ते वृणे भूयो वरं वरम् ।। ३३ ।।\nप्रथमं शतपुत्रा मे भवन्तु जगदम्बिके ।।\nबह्वायुषो वीर्यवन्त ऋद्धिसिद्धिसमन्विताः ।। ३४ ।।\nपश्चात्तथैका तनया स्वरूपगुणशालिनी ।।\nकुलद्वयानंदकरी भुवनत्रयपूजिता ।।३५।।\nसुता भव मम शिवे देवकार्यार्थमेव हि ।।\nरुद्रपत्नी भव तथा लीलां कुरु भवाम्बिके ।। ३६ ।।\n।। ब्रह्मोवाच ।।\nतच्छ्रुत्वा मेनकोक्तं हि प्राह देवी प्रसन्नधीः ।।\nस्मितपूर्वं वचस्तस्याः पूरयन्ती मनोरथम् ।।३७।।\n।। देव्युवाच ।।\nशतपुत्रास्सं भवन्तु भवत्या वीर्यसंयुताः ।।\nतत्रैको बलवान्मुख्यः प्रधमं संभविष्यति ।। ।।३८।।\nसुताहं संभविष्यामि सन्तुष्टा तव भक्तितः ।।\nदेव कार्यं करिष्यामि सेविता निखिलैस्सुरैः ।।३९।।\nब्रह्मोवाच ।।\nएवमुक्त्वा जगद्धात्री कालिका परमेश्वरी ।।\nपश्यन्त्या मेनकायास्तु तत्रैवान्तर्दधे शिवा ।। 2.3.5.४० ।।\nमेनकापि वरं लब्ध्वा महेशान्या अभी प्सितम् ।।\nमुदं प्रापामितां तात तपःक्लेशोप्यनश्यत ।। ४१ ।।\nदिशि तस्यां नमस्कृत्य सुप्रहृष्टमनास्सती ।।\nजयशब्दं प्रोच्चरंती स्वस्थानम्प्रविवेश ह ।।४२।।\nअथ तस्मै स्वपतये शशंस सुवरं च तम् ।।\nस्वचिह्नबुद्धमिव वै सुवाचा पुनरुक्तया ।। ४३ ।।\nश्रुत्वा शैलपतिर्हृष्टोऽभवन्मेनावचो हि तत् ।।\nप्रशशंस प्रियां प्रीत्या शिवाभक्तिरतां च ताम् ।। ४४ ।।\nकालक्रमेणाऽथ तयोः प्रवृत्ते सुरते मुने ।।\nगर्भो बभूव मेनाया ववृधे प्रत्यहं च सः ।। ४५ ।।\nअसूत सा नागवधूपभोग्यं सुतमुत्तमम् ।।\nसमुद्रबद्धसत्सख्यं मैनाकाभिधमद्भुतम् ।। ४६ ।।\nवृत्रशत्रावपि क्रुद्धे वेदनाशं सपक्षकम् ।।\nपविक्षतानां देवर्षे पक्षच्छिदि वराङ्गकम् ।। ४७ ।।\nप्रवरं शतपुत्राणां महाबलपराक्रमम् ।।\nस्वोद्भवानां महीध्राणां पर्वतेन्द्रैकधिष्ठितम् ।। ४८।।\nआसीन्महोत्सवस्तत्र हिमाचलपुरेऽद्भुतः ।।\nदम्पत्योः प्रमुदाधिक्यं बभूव क्लेशसंक्षयः ।।४९।।\nदानन्ददौ द्विजातिभ्योऽन्येभ्यश्च प्रददौ धनम् ।।\nशिवाशिवपदद्वन्द्वे स्नेहोऽभूदधिकस्तयोः ।।2.3.5.५०।।\nइति श्रीशिवमहापुराणे द्वितीयायां रु० सं० तृतीये पार्वतीखंडे मेनावरलाभवर्णनो नाम पंचमोऽध्यायः ।। ५ ।।"
  }
]
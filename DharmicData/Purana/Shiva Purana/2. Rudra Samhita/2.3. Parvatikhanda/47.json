[
  {
    "text": "ब्रह्मोवाच ।।\nततः शैलवरः सोपि प्रीत्या दुर्गोपवीतकम् ।।\nकारयामास सोत्साहं वेदमन्त्रैश्शिवस्य च ।।१।।\nअथ विष्ण्वादयो देवा मुनयस्सकुतू हलम् ।।\nहिमाचलप्रार्थनया विवेशान्तर्गृहं गिरेः।।२।।\nश्रुत्याचारं भवाचारं विधाय च यथार्थतः ।।\nशिवामलंकृतां चक्रुश्शिवदत्तविभूषणैः ।। ३ ।।\nप्रथमं स्नापयित्वा तां भूषयित्वाथ सर्वशः ।।\nनीराजिता सखीभिश्च विप्रपत्नीभिरेव च ।। ४ ।।\nअहताम्बरयुग्मेन शोभिता वरवर्णिनी ।।\nविरराज महाशैलदुहिता शङ्करप्रिया ।।५।।\nकंचुकी परमा दिव्या नानारत्नान्विताद्भुता ।।\nविधृता च तया देव्या विलसन्त्याधिकं मुने ।।६।।\nसा बभार तथा हारं दिव्यरत्नसमन्वितम् ।।\nवलयानि महार्हाणि शुद्धचामीकराणि च ।। ७ ।।\nस्थिता तत्रैव सुभगा ध्यायन्ती मनसा शिवम् ।।\nशुशुभेति महाशैलकन्यका त्रिजगत्प्रसूः ।।८।।\nतदोत्सवो महानासीदुभयत्र मुदा वहः ।।\nदानं बभूव विविधं ब्राह्मणेभ्यो विवर्णितम् ।।९।।\nअन्येषां द्रव्यदानं च बभूव विविधम्महत् ।।\nगीतवाद्यविनोदश्च तत्रोत्सवपुरस्सरम् ।। 2.3.47.१० ।।\nअथ विष्णुरहं धाता शक्राद्या अमरास्तथा ।।\nमुनयश्च महाप्रीत्या निखिलास्सोत्सवा मुदा ।। ११ ।।\nसुप्रणम्य शिवां भक्त्या स्मृत्वा शिवपदाम्बुजम् ।।\nसम्प्राप्य हिमगिर्य्याज्ञां स्वं स्वं स्थाने समाश्रिताः ।।१२।।\nएतस्मिन्नन्तरे तत्र ज्योतिःशास्त्र विशारदः ।।\nहिमवन्तं गिरीन्द्रं तं गर्गो वाक्यमभाषत ।।१३।।\n।। गर्ग उवाच ।।\nहिमाचल धराधीश स्वामिन् कालीपतिः प्रभो ।।\nपाणिग्रहार्थं शंभुं चानय त्वं निजमंदिरम् ।।१४।।\n।। ब्रह्मोवाच ।।\nअथ तं समयं ज्ञात्वा कन्यादानोचितं गिरिः ।।\nनिवेदितं च गर्गेण मुसुदेऽतीव चेतसि ।।१५।।\nमहीधरान्द्विजांश्चैव परानपि तदा गिरिः ।।\nप्रेषयामास सुप्रीत्या शिवानयनकाम्यया ।। १६ ।।\nते पर्वता द्विजाश्चैव सर्वमंगलपाणयः ।।\nसंजग्मुस्सोत्सवाः प्रीत्या यत्र देवो महेश्वरः ।।१७।।\nतदा वादित्रघोषेण ब्रह्मघोषेण भूयसा ।।\nमहोत्साहोऽभवत्तत्र गीतनृत्यान्वितेन हि ।।१८।।\nश्रुत्वा वादित्रनिर्घोषं सर्वे शंकरसेवकाः ।।\nउत्थितास्त्वैकपद्येन सदेवर्षिगणा मुदा ।।१९।।\nपरस्परं समूचुस्ते हर्षनिर्भरमानसाः ।।\nअत्रागच्छंति गिरयश्शिवानयनकाम्यया ।।2.3.47.२०।।\nपाणिग्रहणकालो हि नूनं सद्यस्समागतः ।।\nमहद्भाग्यं हि सर्वेषां संप्राप्तमहि मन्महे ।।२१।।\nधन्या वयं विशेषेण विवाहं शिवयोर्ध्रुवम्।।\nद्रक्ष्यामः परमप्रीत्या जगतां मंगलालयम् ।।२२।।\nब्रह्मोवाच ।।\nएवं यावदभूत्तेषां संवादस्तत्र चादरात् ।।\nतावत्सर्वे समायाताः पर्वतेंद्रस्य मंत्रिणः ।। २३ ।।\nते गत्वा प्रार्थयांचक्रुश्शिव विष्ण्वादिकानपि ।।\nकन्यादानोचितः कालो वर्तते गम्यतामिति ।। २४ ।।\nते तच्छ्रुत्वा सुरास्सर्वे मुने  विष्ण्वादयोऽखिलाः ।।\nमुमुदुश्चेतसातीव जयेत्यूचुर्गिरिं द्रुतम्।।२५।।\nशिवोऽपि मुमुदेऽतीव कालीप्रापणलालसः ।।\nगुप्तं चकार तच्चिह्नं मनस्येवाद्भुताकृतिः ।।२६।।\nअथ स्नानं कृतन्तेन मङ्गलद्रव्यसंयुतम् ।।\nशूलिना सुप्रसन्नेन लोकानुग्रहकारिणा।।२७।।\nस्नातस्सुवाससा युक्तस्सर्वैस्तैः परिवारितः ।।\nआरोपितो वृषस्कन्धे लोकपालैस्सुसेवितः ।।२८।।\nपुरस्कृत्य प्रभुं सर्वे जग्मुर्हिमगिरेर्गृहम् ।।\nवाद्यानि वादयन्तश्च कृतवन्तः कुतूहलम् ।। २९ ।।\nहिमागप्रेषिता विप्रास्तथा ते पर्वतोत्तमाः ।।\nशम्भोरग्रचरा ह्यासन्कुतूहलसमन्विताः ।।2.3.47.३०।।\nबभौ छत्रेण महता ध्रियमाणो हि मूर्द्धनि।।\nचामरैर्वीज्यमानोऽसौ सविता नो महेश्वरः।।३१।।\nअहं विष्णुस्तथा चेन्द्रो लोकपाला स्तथैव च ।।\nअग्रगाः स्मातिशोभन्ते श्रिया परमया श्रिताः ।।३२।।\nततश्शङ्खाश्च भेर्य्यश्च पटहानकगोमुखाः ।।\nपुनः पुनरवाद्यन्त वादित्राणि महोत्सवे ।।३३।।\nतथैव गायकास्सर्वे जगुः परममङ्गलम्।।\nनर्तक्यो ननृतुस्सर्वा नानातालसमन्विताः ।।३४।।\nएभिस्समेतो जगदेकबन्धुर्ययौ तदानीं परमेशवर्चसा ।।\nसुसेव्यमानस्सकलैस्सुरेश्वरैर्विकीर्यमाणः कुसुमैश्च हर्षितैः ।।३५।।\nसम्पूजितस्तदा शम्भुः प्रविष्टो यज्ञमण्डपम्।।\nसंस्तूयमानो बह्वीभिः स्तुतिभिः परमेश्वरः।।३६।।\nवृषादुत्तारयामासुर्महेशम्पर्वतोत्तमाः।।\nनिन्युर्गृहान्तरम्प्रीत्या महोत्सवपुरस्सरम् ।। ३७ ।।\nहिमालयोऽपि सम्प्राप्तं सदेवगणमीश्वरम् ।।\nप्रणम्य विधिवद्भक्त्या नीराजनमथाकरोत् ।। ३८ ।।\nसर्वान्सुरान्मुनीनन्यान्प्रणम्य समहोत्सवः ।।\nसम्मानमकरोत्तेषां प्रशंसन्स्वविधिम्मुदा ।।३९।।\nसोऽगस्साच्युतमीशानं सुपाद्यार्घ्यपुरस्सरम् ।।\nसदेवमुख्यवर्गं च निनाय स्वालयान्तरम् ।। 2.3.47.४० ।।\nप्राङ्गणे स्थापयामास रत्नसिंहासनेषु तान् ।।\nसर्वान्विष्णु च मामीशं विशिष्टांश्च विशेषतः ।। ४१ ।।\nसखीभिर्मेनया प्रीत्या ब्राह्मणस्त्रीभिरेव च ।।\nअन्याभिश्च पुरन्धीभिश्चक्रे नीराजनम्मुदा ।।४२।।\nपुरोधसा कृत्यविदा शंकराय महात्मने ।।\nमधुपर्कादिकं यद्यत्कृत्यं तत्तत्कृतं मुदा ।।४३।।\nमया स नोदितस्तत्र पुरोधाः कृतवाँस्तदा ।।\nसुमंगलं च यत्कर्म प्रस्तावसदृशम्मुने ।। ४४ ।।\nअन्तर्वेद्यां महाप्रीत्या सम्प्रविश्य हिमाद्रिणा ।।\nयत्र सा पार्वती कन्या सर्वाभरणभूषिता ।। ४५ ।।\nवेदिकोपरि तन्वंगी संस्थिता सुविराजिता ।।\nतत्र नीतो मद्दादेवो विष्णुना च मया सह ।।४६।।\nलग्नन्निरीक्षमाणास्ते वाचस्पतिपुरोगमाः ।।\nकन्यादानोचितन्तत्र बभूवुः परमोत्सवाः ।। ४७ ।।\nतत्रोपविष्टो गर्गश्च यत्रास्ति घटिकालयम् ।।\nयावच्छेषा घटी तावत्कृतम्प्रणवभाषणम्।।४८।।\nपुण्याहम्प्रवदन्गर्गस्समाध्रेऽञ्जलिम्मुदा।।\nपार्व्वत्यक्षतपूर्णं च ववृषे च शिवोपरि ।।४९।।\nतया सम्पूजितो रुद्रो दध्यक्षतकुशाम्बुभिः ।।\nपरमोदाढ्यया तत्र पार्वत्या रुचिरास्यया ।।2.3.47.५०।।\nविलोकयन्ती तं शम्भुं यस्यार्थे परमन्तपः ।।\nकृतम्पुरा महाप्रीत्या विरराज शिवाति सा ।। ५१ ।।\nमया मुने तदोक्तस्तु गर्गादिमुनिभिश्च सः ।।\nसमानर्च शिवां शम्भुर्लौकिकाचारसंरतः।।५२।।\nएवं परस्परं तौ वै पार्व्वतीपरमेश्वरौ।।\nअर्चयन्तौ तदानीञ्च शुशुभाते जगन्मयौ।।५३।।\nत्रैलोक्यलक्ष्म्या संवीतौ निरीक्षन्तौ परस्परम् ।।\nतदा नीराजितौ लक्ष्म्यादिभिस्स्त्रीभिर्विशेषतः । ५४ ।।\nतथा परा वै द्विजयोषितश्च नीराजयामासुरथो पुरस्त्रियः ।।\nशिवाञ्च शम्भुञ्च विलोकयन्त्योऽवापुर्म्मुदन्तास्सकला महोत्सवम् ।।५५।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे शिव हिमगिरिगृहाभ्यन्तरगमनोत्सववर्णनं नाम सप्तचत्वारिंशोऽध्यायः ।। ४७ ।।"
  }
]
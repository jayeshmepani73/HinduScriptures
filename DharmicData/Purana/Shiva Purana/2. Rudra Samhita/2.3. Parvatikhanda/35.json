[
  {
    "text": "नारद उवाच ।।\nअनरण्यस्य चरितं सुतादानसमन्वितम् ।।\nश्रुत्वा गिरिवरस्तात किं चकार च तद्वद ।। १ ।।\nब्रह्मोवाच ।।\nअनरण्यस्य चरितं कन्यादानसमन्वितम्।।\nश्रुत्वा पप्रच्छ शैलेशो वसिष्ठं साञ्जलिः पुनः।।२।।\nशैलेश उवाच ।।\nवसिष्ठ मुनिशार्दूल ब्रह्मपुत्र कृपानिधे ।।\nअनरण्यचरित्रन्ते कथितं परमाद्भुतम् ।।३।।\nअनरण्यसुता यस्मात् पिप्पलादं मुनिं पतिम् ।।\nसम्प्राप्य किमकार्षीत्सा तच्चरित्रं मुदावहम्।।४।।\nवसि० ।\nपिप्पलादो मुनिवरो वयसा जर्जरोधिकः ।।\nगत्वा निजाश्रमं नार्याऽनरण्यसुतया तया ।।५।।\nउवास तत्र सुप्रीत्या तपस्वी नातिलम्पटः।।\nतत्रारण्ये गिरिवर स नित्यं निजधर्मकृत् ।। ६ ।।\nअथानरण्यकन्या सा सिषेवे भक्तितो मुनिम् ।।\nकर्मणा मनसा वाचा लक्ष्मीनारायणं यथा ।।७।।\nएकदा स्वर्णदीं स्नातुं गच्छन्तीं सुस्मितां च ताम् ।।\nददर्श पथि धर्मश्च मायया वृषरूपधृक् ।। ८ ।।\nचारुरत्नरथस्थश्च नानालं कारभूषितः ।।\nनवीनयौवनश्श्रीमान्कामदेवसभप्रभः ।। ९ ।।\nदृष्ट्वा तां सुन्दरीं पद्मामुवाच स वृषो विभुः ।।\nविज्ञातुं भावमन्तःस्थं तस्याश्च मुनियोषितः ।। 2.3.35.१० ।।\n।। धर्म उवाच ।।\nअयि सुन्दरि लक्ष्मीर्वै राजयोग्ये मनोहरे ।।\nअतीव यौवनस्थे च कामिनि स्थिरयौवने ।। ११ ।।\nजरातुरस्य वृद्धस्य पिप्पलादस्य वै मुनेः ।।\nसत्यं वदामि तन्वंगि समीपे नैव राजसे ।। १२ ।।\nविप्रं तपस्सु निरतं निर्घृणं मरणोन्मुखम् ।।\nत्वक्त्वा मां पश्य राजेन्द्रं रतिशूरं स्मरातुरम् ।। १३ ।।\nप्राप्नोति सुन्दरी पुण्यात्सौन्दर्य्यं पूर्वजन्मनः ।।\nसफलं तद्भवेत्सर्वं रसिकालिंगनेन च ।।१४।।\nसहस्रसुन्दरीकान्तं कामशास्त्रविशारदम् ।।\nकिंकरं कुरु मां कान्ते सम्परित्यज्य तं पतिम् ।। १५ ।।\nनिर्जने कानने रम्ये शैले शैले नदीतटे ।।\nविहरस्व मया सार्द्धं जन्मेदं सफलं कुरु ।। १६ ।।\n।। वसिष्ठ उवाच ।।\nइत्येवमुक्तवन्तं सा स्वरथादवरुह्य च ।।\nग्रहीतुमुत्सुकं हस्ते तमुवाच पतिव्रता ।। १७ ।।\nपद्मो वाच ।।\nगच्छ दूरं गच्छ दूरं पापिष्ठस्त्वं नराधिप ।।\nमां चेत्पश्यसि कामेन सद्यो नष्टो भविष्यसि ।। १८ ।।\nपिप्पलादं मुनि श्रेष्ठं तपसा पूतविग्रहम् ।।\nत्यक्त्वा कथं भजेयं त्वां स्त्रीजितं रतिलम्पटम् ।। १९ ।।\nस्त्रीजितस्पर्शमात्रेण सर्वं पुण्यं प्रणश्यति ।।\nस्त्रीजितः परपापी च तद्दर्शनमघावहम् ।।2.3.35.२०।।\nसत्क्रियो ह्यशुचिर्नित्यं स पुमान् यः स्त्रिया जितः ।।\nनिन्दन्ति पितरो देवा मान वास्सकलाश्च तम्।।२१।।\nतस्य किं ज्ञान सुतपो जपहोमप्रपूजनैः ।।\nविद्यया दानतः किम्वा स्त्रीभिर्यस्य मनो हृतम् ।। २२ ।।\nमातरं मां स्त्रियो भावं कृत्वा येन ब्रवीषि ह ।।\nभविष्यति क्षयस्तेन कालेन मम शापतः ।।२३।।\nवसिष्ठ उवाच ।।\nश्रुत्वा धर्मस्सतीशापं नृप मूर्तिं विहाय च ।।\nधृत्वा स्वमूर्तिं देवेशः कम्पमान उवाच सः ।। २४ ।।\nधर्म उवाच ।।\nमातर्जानीहि मां धर्मं ज्ञानिनाञ्च गुरो र्गुरुम् ।।\nपरस्त्रीमातृबुद्धिश्च कुव्वर्न्तं सततं सति ।।२५।।\nअहं तवान्तरं ज्ञातुमागतस्तव सन्निधिम् ।।\nतवाहञ्च मनो जाने तथापि विधिनोदितः ।। २६ ।।\nकृतं मे दमनं साध्वि न विरुद्धं यथोचितम् ।।\nशास्तिः समुत्पथस्थानामीश्वरेण विनिर्मिता ।। २७ ।।\nस्वयं प्रदाता सर्वेभ्यः सुखदुःखवरान्क्षमः ।।\nसम्पदं विपदं यो हि नमस्तस्मै शिवाय हि ।। २८ ।।\nशत्रुं मित्रं सम्विधातुं प्रीतिञ्च कलहं क्षमः ।।\nस्रष्टुं नष्टुं च यस्सृष्टिं नमस्तस्मै शिवाय हि ।।२९।।\nयेन शुक्लीकृतं क्षीरं जले शैत्यं कृतम्पुरा ।।\nदाहीकृतो हुता शश्च नमस्तस्मै शिवाय हि ।।2.3.35.३०।।\nप्रकृतिर्निर्मिता येन तप्त्वाति महदादितः ।।\nब्रह्मविष्णुमहेशाद्या नमस्तस्मै शिवाय हि ।।३१।।\nब्रह्मोवाचः ।।\nइत्युक्त्वा पुरतस्तस्यास्तस्थौ धर्मो जगद्गुरुः ।।\nकिञ्चिन्नोवाच चकितस्तत्पातिव्रत्य तोषितः।।३२।।\nपद्मापि नृपकन्या सा पिप्पलादप्रिसा तदा ।।\nसाध्वी तं धर्ममाज्ञाय विस्मितोवाच पर्वत।।३३।।\nपद्मोवाच ।।\nत्वमेव धर्म सर्वेषां साक्षी निखिलकर्मणाम्।।\nकथं मनो मे विज्ञातुं विडम्बयसि मां विभो ।। ३४ ।।\nयत्तत्सर्वं कृतं ब्रह्मन् नापराधो बभूव मे ।।\nत्वञ्च शप्तो मयाऽज्ञानात्स्त्रीस्वभा वाद्वृथा वृष ।। ३५ ।।\nका व्यवस्था भवेत्तस्य चिन्तयामीति साम्प्रतम् ।।\nचित्ते स्फुरतु सा बुद्धिर्यया शं सँल्लभामि वै ।। ३६ ।।\nआकाशोसौ दिशस्सर्वा यदि नश्यन्तु वायवः ।।\nतथापि साध्वीशापस्तु न नश्यति कदाचन ।। ३७ ।।\nसत्ये पूर्णश्चतुष्पादः पौर्ण मास्यां यथा शशी ।।\nविराजसे देवराज सर्वकालं दिवानिशम्।।३८।।\nत्वञ्च नष्टो भवसि चेत्सृष्टिनाशो भवेत्तदा।।\nइति कर्तव्यतामूढा वृथापि च वदाम्यहम् ।।३९।।\nपादक्षयश्च भविता त्रेतायां च सुरोत्तम।।\nपादोपरे द्वापरे च तृतीयोऽपि कलौ विभो ।।2.3.35.४०।।\nकलिशेषेऽखिलाश्छिन्ना भविष्यन्ति तवांघ्रयः ।।\nपुनस्सत्ये समायाते परिपूर्णो भविष्यसि ।।४१ ।।\nसत्ये सर्वव्यापकस्त्वं तदन्येषु च कु त्रचित् ।।\nयुगव्यवस्थया स त्वं भविष्यसि तथा तथा ।।४२।।\nइत्येवं वचनं सत्यं ममास्तु सुखदं तव ।।\nयाम्यहं पतिसेवायै गच्छ त्वं स्वगृहं विभो ।।४३।।\n।। ब्रह्मोवाच ।।\nइत्याकर्ण्य वचस्तस्यास्सन्तुष्टोभूद्वृषस्स वै ।।\nतदेवंवादिनीं साध्वीमुवाच विधिनन्दन ।। ४४ ।।\nधर्म उवाच ।।\nधन्यासि पतिभक्तासि स्वस्ति तेस्तु पतिव्रते ।।\nवरं गृहाण त्वत्स्वामी त्वत्परित्राणकारणात् ।। ४५ ।।\nयुवा भवतु ते भर्ता रतिशूरश्च धार्मिकः ।।\nरूपवान् गुणवान्वाग्मी संततस्थिरयौवनः ।।४६।।\nचिरञ्जीवी स भवतु मार्कण्डेयात्प रश्शुभे ।।\nकुबेराद्धनवाँश्चैव शक्रादैश्वर्य्यवानपि ।।४७।।\nशिवभक्तो हरिसमस्सिद्धस्तु कपिलात्परः ।।\nबुद्ध्या बृहस्पतिसमस्समत्वेन विधेस्समः ।। ४८ ।।\nस्वामिसौभाग्यसंयुक्ता भव त्वं जीवनावधि ।।\nतथा च सुभगे देवि त्वं भव स्थिरयौवना ।।४९।।\nमाता त्वं दशपुत्राणां गुणिनां चिरजीविनाम् ।।\nस्वभर्तुरधिकानां च भविष्यसि न संशयः ।। 2.3.35.५० ।।\nगृहा भवन्तु ते साध्वि सर्वसम्पत्सम न्विताः ।।\nप्रकाशमन्तस्सततं कुबेरभवनाधिकाः ।।५१ ।।\n।। वसिष्ठ उवाच ।।\nइत्येवमुक्ता सन्तस्थौ धर्मस्स गिरिसत्तम ।।\nसा तं प्रदक्षिणीकृत्य प्रणम्य स्वगृहं ययौ ।।५२।।\nधर्मस्तथाशिषो दत्वा जगाम निजमन्दिरम् ।।\nप्रशशंस च तां प्रात्या पद्मां संसदि संसदि ।। ५३ ।।\nसा रेमे स्वामिना सार्द्धं यूना रहसि सन्ततम् ।।\nपश्चाद्बभूवुऽस्सत्पुत्रास्तद्भर्तुरधिका गुणैः ।।५४।।\nबभूव सकला सम्पद्दम्पत्योः सुखवर्द्धिनी ।।\nसर्वानन्दवृद्धिकरी परत्रेह च शर्मणे ।। ५५ ।।\nशैलेन्द्र कथितं सर्वमितिहासं पुरातनम् ।।\nदम्पत्योश्च तयोः प्रीत्या श्रुतं ते परमादरात् ।। ५६ ।।\nबुद्ध्वा तत्त्वं सुतां देहि पार्वतीमीश्वराय च ।।\nकुरुषं त्यज शैलेन्द्र मेनया स्वस्त्रिया सह ।। ५७ ।।\nसप्ताहे समतीते तु दुर्लभेति शुभे क्षणे ।।\nलग्नाधिपे च लग्नस्थे चन्द्रेस्वत्नयान्विते ।। ५८ ।।\nमुदिते रोहिणीयुक्ते विशुद्धे चन्द्रतारके ।।\nमार्गमासे चन्द्रवारे सर्वदोषविवर्जिते ।। ५९ ।।\nसर्वसद्ग्रहसंसृष्टऽसद्ग्रहदृष्टिवर्जिते ।।\nसदपत्यप्रदे जीवे पतिसौभाग्यदायिनि ।। 2.3.35.६० ।।\nजगदम्बां जगत्पित्रे मूलप्रकृतिमीश्वरीम् ।।\nकन्यां प्रदाय गिरिजां कृती त्वं भव पर्वत ।।६१।।\nब्रह्मोवाच ।।\nइत्युक्त्वा मुनिशार्दूलो वसिष्ठो ज्ञानिसत्तमः ।।\nविरराम शिवं स्मृत्वा नानालीलाकरं प्रभुम् ।। ६२ ।।\nइति श्रीशिव महापुराणे द्वितीयायां रुद्रसंहितायां तृतीये पार्वतीखण्डे पद्मापिप्पलादचरितवर्णनं नाम पञ्चत्रिंशोऽध्यायः ।।३५।।"
  }
]
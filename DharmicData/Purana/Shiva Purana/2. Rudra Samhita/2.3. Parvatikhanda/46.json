[
  {
    "text": "।। ब्रह्मोवाच ।।\nअथ शंभुः प्रसन्नात्मा सदूतं स्वगणैस्सुरैः ।।\nसर्वैरन्यैर्गिरेर्द्धाम जगाम सकुतूहलम् ।। १ ।।\nमेनापि स्त्रीगणैस्तैश्च हिमाचलवरप्रिया ।।\nतत उत्थाय स्वगृहा भ्यंतरं सा जगाम ह ।। २ ।।\nनीराजनार्थं शम्भोश्च दीपपात्रकरा सती ।।\nसर्वर्षिस्त्रीगणैस्साकमगच्छद्द्वारमादरात् ।। ३ ।।\nतत्रागतं महेशानं शंकरं गिरिजावरम् ।।\nददर्श प्रीतितो मेना सेवितं सकलैस्सुरैः ।।४।।\nचारुचंपकवर्णाभं ह्येकवक्त्रं त्रिलोचनम्।।\nईषद्धास्यप्रसन्नास्यं रत्नस्वर्णादिभूषितम् ।।५।।\nमालतीमालया युक्तं सद्रत्नमुकुटोज्ज्वलम् ।।\nसत्कंठाभरणं चारुवलयांगदभूषितम् ।।६।।\nवह्निशौचेनातुलेन त्वतिसूक्ष्मेण चारुणा ।।\nअमूल्यवस्त्रयुग्मेन विचित्रेणातिराजितम् ।।७।।\nचन्दनागरुकस्तूरीचारुकुंकुम भूषितम् ।।\nरत्नदर्पणहस्तं च कज्जलोज्ज्वललोचनम् ।।८।।\nसर्वस्वप्रभयाच्छन्नमतीवसुमनोहरम् ।।\nअतीव तरुणं रम्यं भूषितांगैश्च भूषितम् ।।९।।\nकामिनीकांतमव्यग्रं कोटिचन्द्राननांबुजम् ।।\nकोटिस्मराधिकतनुच्छविं सर्वांगसुंदरम् ।।2.3.46.१०।।\nईदृग्विधं सुदेवं तं स्थितं स्वपुरतः प्रभुम् ।।\nदृष्ट्वा जामातरं मेना जहौ शोकम्मुदाऽन्विता ।। ११ ।।\nप्रशशंस स्वभाग्यं सा गिरिजां भूधरं कुलम् ।।\nमेने कृतार्थमात्मानं जहर्ष च पुनः पुनः ।। १२ ।।\nनीराजनं चकारासौ प्रफुल्लवदना सती ।।\nअवलोकपरा तत्र मेना जामातरं मुदा ।। १३ ।।\nगिरिजोक्तमनुस्मृत्य मेना विस्मयमागता ।।\nमनसैव ह्युवाचेदं हर्षफुल्लाननाम्बुजा ।। १४ ।।\nयद्वै पुरोक्तं च तया पार्वत्या मम तत्र च ।।\nततोधिकं प्रपश्यामि सौन्दर्य्यं परमेशितुः ।। १५ ।।\nमहेशस्य सुलावण्यमनिर्वाच्यं च संप्रति ।।\nएवं विस्मयमापन्ना मेना स्वगृहमाययौ ।।१६।।\nप्रशशंसुर्युवतयो धन्या धन्या गिरेः सुता ।।\nदुर्गा भगवतीत्येवमूचुः काश्चन कन्यकाः।।१७।।\nन दृष्टो वर इत्येवमस्माभिर्द्दानगोचरः ।।\nधन्या हि गिरिजा देवीमूचुः काश्चन कन्यकाः ।।१८।।\nजगुर्गन्धर्व्वप्रवरा ननृतुश्चाप्सरोगणाः ।।\nदृष्ट्वा शंकररूपं च प्रहृष्टास्सर्वदेवताः।।१९।।\nनानाप्रकारवाद्यानि वादका मधुराक्षरम् ।।\nनानाप्रकारशिल्पेन वादयामासुरादरात् ।।2.3.46.२०।।\nहिमाचलोऽपि मुदितो द्वाराचारमथाकरोत् ।।\nमेनापि सर्वनारीभिर्महोत्सवपुरस्सरम् ।।२१।।\nपरपुच्छां चकारासौ मुदिता स्वगृहं ययौ ।।\nशिवो निवेदितं स्थानं जगाम गणनिर्जरैः ।।२२।।\nएतस्मिन्नन्तरे दुर्गां शैलान्तःपुरचारिका ।।\nबहिर्जग्मुस्समादाय पूजितुं कुलदेवताम् ।। २३ ।।\nतत्र तां ददृशुर्देवा निमेषरहिता मुदा ।।\nसुनीलांजनवर्णाभां स्वांगैश्च प्रतिभूषिताम्। ।।२४।।\nत्रिनेत्रादृतनेत्रांतामन्यवारितलोचनाम् ।।\nईषद्धास्यप्रसन्नास्यां सकटाक्षां मनोहराम् ।। २५ ।।\nसुचारुकबरीभारां चारुपत्रक शोभिताम् ।।\nकस्तूरीबिन्दुभिस्सार्द्धं सिन्दूरबिन्दुशोभिताम् ।।२६।।\nरत्नेन्द्रसारहारेण वक्षसा सुविराजिताम् ।।\nरत्नकेयूरवलयां रत्नकङ्कणमंडिताम् ।। २७ ।।\nसद्रत्नकुण्डलाभ्यां च चारुगण्डस्थलोज्ज्वलाम् ।।\nमणिरत्नप्रभामुष्टिदन्तराजिविराजिताम् ।।२८।।\nमधुबिम्बाधरोष्ठां च रत्नयावकसंयुताम् ।।\nरत्नदर्प्पणहस्तां च क्रीडापद्मविभूषिताम् ।। २९ ।।\nचन्दनागुरुकस्तूरीकुंकुमेनाति च र्चिताम् ।।\nक्वणन्मंजीरपादां च रक्तांघ्रितलराजिताम् ।। 2.3.46.३० ।।\nप्रणेमुश्शिरसा देवीं भक्तियुक्ताः समेनकाम् ।।\nसर्वे सुरादयो दृष्ट्वा जगदाद्यां जगत्प्रसूम् ।। ३१ ।।\nत्रिनेत्रो नेत्रकोणेन तां ददर्श मुदान्वितः ।।\nशिवः सत्याकृतिं दृष्ट्वा विजहौ विरहज्वरम् ।। ३२ ।।\nशिवस्सर्वं विसस्मार शिवासंन्यस्तलोचनः ।।\nपुलकांचितसर्वाङ्गो हर्षाद्गौरीविलोचनः ।।३३।।\nअथ कालीबहिः पुर्य्यां गत्वा पूज्य कुलाम्बिकाम् ।।\nविवेश भवनं रम्यं स्वपितुस्सद्विजाङ्गना ।।३४।।\nशङ्करोपि सुरैस्सार्द्धं हरिणा ब्राह्मणा तथा ।।\nहिमाचलसमुद्दिष्टं स्वस्थानमगमन्मुदा ।।३५।।\nतत्र सर्वे सुखं तस्थुस्सेवन्तश्शङ्करं यथा ।।\nसम्मानिता गिरीशेन नानाविधसुसम्पदा ।। ३६ ।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे वरागमादिवर्णनं नाम षट्चत्शरिंशोऽध्यायः ।।४६।।"
  }
]
[
  {
    "text": "ब्रह्मोवाच ।।\nवर्द्धमाना गिरेः पुत्री सा शक्ति लोकपूजिता ।।\nअष्टवर्षा यदा जाता हिमालयगृहे सती ।।१।।\nतज्जन्म गिरिशो ज्ञात्वा सतीविरहकातरः ।।\nकृत्वा तामद्भुतामन्तर्मुमोदातीव नारद।।२।।\nतस्मिन्नेवान्तरे शम्भुर्लौकिकीं गतिमाश्रितः।।\nसमाधातुं मनस्सम्यक्तपः कर्त्तुं समैच्छत।३।।\nकांश्चिद्गणवराञ्छान्तान्नंद्यादीनवगृह्य च ।।\nगङ्गावतारमगमद्धिमवत्प्रस्थमुत्तमम् ।। ४ ।।\nयत्र गंगा निपतिता पुरा ब्रह्मपुरात्स्रुता ।।\nसर्वाघौघविनाशाय पावनी परमा मुने ।। ५ ।।\nतपःप्रारम्भमकरोत्स्थित्वा तत्र वशी हरः ।।\nएकाग्रं चिंतयामास स्वमात्मानमतन्द्रितः ।। ६ ।।\nचेतो ज्ञानभवं नित्यं ज्योतीरूपं निरामयम् ।।\nजगन्मयं चिदानन्दं द्वैतहीनं निराश्रयम् ।।७।।\nहरे ध्यानपरे तिस्मिन्प्रमथा ध्यानतत्पराः।।\nअभवन्केचिदपरे नन्दिभृंग्यादयो गणाः।।६।।\nसेवां चक्रुस्तदा केचिद्गणाः शम्भोः परात्मनः।।\nनैवाकूजंस्तु मौना हि द्वरपाः केचनाभवन् ।।९।।\nएतस्मिन्नन्तरे तत्र जगाम हिमभूधरः।।\nशङ्करस्यौषधिप्रस्थं श्रुत्वागमनमादरात्।।2.3.11.१ ०।।\nप्रणनाम प्रभुं रुद्रं सगणो भूधरेश्वरः ।।\nसमानर्च च सुप्रीतस्तुष्टाव स कृताञ्जलिः ।। १ १।।\nहिमालय उवाच ।।\nदेवदेव महादेव कपर्दिच्छंकर प्रभो ।।\nत्वयैव लोकनाथेन पालितं भुवनत्रयम् ।। १२।।\nनमस्ते देवदेवेश योगिरूपधराय च ।।\nनिर्गुणाय नमस्तुभ्यं सगुणाय विहारिणे ।। १३।।\nकैलासवासिने शम्भो सर्वलोकाटनाय च ।।\nनमस्ते परमेशाय लीलाकाराय शूलिने ।। १४।।\nपरिपूर्णगुणाधानविकाररहितायते ।।\nनमोऽनीहाय वीहाय धीराय परमात्मने।।१५।।\nअबहिर्भोगकाराय जनवत्सलते नमः।।\nत्रिगुणाधीश मायेश ब्रह्मणे परमात्मने।।१६।।\nविष्णुब्रह्मादिसेव्याय विष्णुब्रह्मस्वरूपिणे।।\nविष्णुब्रह्मकदात्रे ते भक्तप्रिय नमोऽस्तु ते ।। १७।।\nतपोरत तपस्थानसुतपः फलदायिने ।।\nतपःप्रियाय शान्ताय नमस्ते ब्रह्मरूपिणे ।।१८।।\nव्यवहारकरायैव लोकाचारकराय ते ।।\nसगुणाय परेशाय नमोस्तु परमात्मने ।। ।। १९ ।।\nलीला तव महेशानावेद्या साधुसुखप्रदा ।।\nभक्ताधीनस्वरूपोऽसि भक्तवश्यो हि कर्मकृत् ।। 2.3.11.२० ।।\nमम भाग्योदयादत्र त्वमागत इह प्रभो।।\nसनाथ कृतवान्मां त्वं वर्णितो दानवत्सलः।।२१ ।।\nअद्य मे सफलं जन्म सफलं जीवनं मम।।\nअद्य मे सफलं सर्वं यदत्र त्वं समागतः ।।२२।।\nज्ञात्वा मां दासमव्यग्रमाज्ञान्देहि महेश्वर ।।\nत्वत्सेवां च महाप्रीत्या कुर्यामहमनन्यधीः ।। २३ ।।\nब्रह्मोवाच ।।\nइत्याकर्ण्य वचस्तस्य गिरीशस्य महेश्वरः ।।\nकिंचिदुन्मील्य नेत्रे च ददर्श सगणं गिरिम् ।। २४ ।।\nसगणं तन्तथा दृष्ट्वा गिरिराजं वृषध्वजः ।।\nउवाच ध्यानयोगस्थः स्मयन्निव जगत्पतिः ।। २५ ।।\nमहेश्वर उवाच ।।\nतव पृष्ठे तपस्तप्तुं रहस्यमहमागतः ।।\nयथा न कोपि निकटं समायातु तथा कुरु ।। २६ ।।\nत्वं महात्मा तपोधामा मुनीनां च सदाश्रयः ।।\nदेवानां राक्षसानां च परेषां च महात्मनाम् ।। २७ ।।\nसदा वासो द्विजादीनां गंगापूतश्च नित्यदा ।।\nपरोपकारी सर्वेषां गिरीणामधिपः प्रभुः ।।२८।।\nअहं तपश्चराम्यत्र गंगावतरणे स्थले ।।\nआश्रितस्तव सुप्रीतो गिरिराज यतात्मवान् ।। २९ ।।\nनिर्विघ्नं मे तपश्चात्र हेतुना येन शैलप ।।\nसर्वथा हि गिरिश्रेष्ठ सुयत्नं कुरु साम्प्रतम् ।। 2.3.11.३० ।।\nममेदमेव परमं सेवनं पर्वतोत्तम ।।\nस्वगृहं गच्छ सत्प्रीत्या तत्संपादय यत्नतः ।। ३१ ।।\n।। ब्रह्मोवाच ।।\nइत्युक्त्वा जगतां नाथस्तूष्णीमास स सूतिकृत् ।।\nगिरिराजस्तदा शम्भुं प्रणयादिदमब्रवीत् ।। ३२ ।।\n।। हिमालय उवाच।।\nपूजितोऽसि जगन्नाथ मया त्वम्परमेश्वर ।।\nस्वागतेनाद्य विषये स्थितं त्वाम्प्रार्थयामि किम् ।।३३।।\nमहता तपसा त्वं हि देवैर्यत्नपराश्रितैः ।।\nन प्राप्यसे महेशान स त्वं स्वयमुपस्थितः ।। ३४ ।।\nमत्तोप्यन्यतमो नास्ति न मत्तोऽन्योऽस्ति पुण्यवान्।।\nभवानिति च मत्पृष्ठे तपसे समुपस्थितः।।३५।।\nदेवेन्द्रादधिकम्मन्ये स्वात्मानम्परमेश्वर।।\nसगणेन त्वयागत्य कृतोऽनुग्रहभागहम्।। ३६।।\nनिर्विघ्नं कुरु देवेश स्वतन्त्रः परमन्तपः।।\nकरिष्येऽहन्तथा सेवां दासोऽहन्ते सदा प्रभो।३७।।\nब्रह्मोवाच।।\nइत्युक्त्वा गिरिराजोऽसौ स्वं वेश्म द्रुतमागतः।।\nवृत्तांत्तं तं समाचख्यौ प्रियायै च समादरात्।।३८।।\nनीयमानान्परीवारान्स्वगणानपि नारद।।\nसमाहूयाखिलाञ्छैलपतिः प्रोवाच तत्त्वतः।।३९।।\nहिमालय उवाच ।।\nअद्य प्रभृति नो यातु कोपि गंगावतारणम्।।\nमच्छासनेन मत्प्रस्थं सत्यमेतद्ब्रवीम्यहम् ।।2.3.11.४ ० ।।\nगमिष्यति जनः कश्चित्तत्र चेत्तं महाखलम् ।।\nदण्डयिष्ये विशेषेण सत्यमेतन्मयोदितम् ।।४१ ।।\nइति तान्स नियम्याशु स्वगणान्निखिलान्मुने ।।\nसुयत्नं कृतवाञ्छैलस्तं शृणु त्वं वदामि ते ।।४२।।\nइति श्रीशिवमहापुराणे द्वितीयायां रुद्रसंहितायान्तृतीये पार्वतीखण्डे शिवशैलसमागमवर्णनं नामैकादशोऽध्यायः ।। ११ ।।"
  }
]
[
  {
    "text": "नारद उवाच ।।\nब्रह्मन् विधे महाभाग किं जातं तदनन्तरम्।। ।।\nतत्सर्वं श्रोतुमिच्छामि कथय त्वं शिवायशः ।।१।।\nब्रह्मोवाच।।\nदेवर्षे श्रूयतां सम्यक्कथयामि कथां मुदा।।\nतां महापापसंहर्त्रीं शिवभक्तिविवर्द्धिनीम् ।।२।।\nपार्वती वचनं श्रुत्वा हरस्स परमात्मनः ।।\nदृष्ट्वानन्दकरं रूपं जहर्षातीव च द्विज ।।३।।\nप्रत्युवाच महा साध्वी स्वोपकण्ठस्थितं विभुम् ।।\nअतीव सुखिता देवी प्रीत्युत्फुल्लानना शिवा ।। ४ ।।\nपार्वत्युवाच ।।\nत्वं नाथो मम देवेश त्वया किं विस्मृतम्पुरा ।।\nदक्षयज्ञविनाशं हि यदर्थं कृतवान्हठात् ।। ५ ।।\nस त्वं साहं समुत्पन्ना मेनयां कार्य्यसिद्धये ।।\nदेवानां देव देदेश तारकाप्ताऽसुखात्मनाम् ।।६।।\nयदि प्रसन्नो देवेश करोषि च कृपां यदि ।।\nपतिर्भव ममेशान मम वाक्यं कुरु प्रभो ।।७।।\nपितुर्गेहे मया सम्यग्गम्यते त्वदनुजया ।।\nप्रसिद्धं क्रियतां तद्वै विशुद्धं परमं यशः ।। ८ ।।\nगन्तव्यं भवता नाथ हिमवत्पार्श्वतं प्रभो ।।\nयाचस्व मां ततो भिक्षु भूत्वा लीलाविशारदः ।। ९ ।।\nतथा त्वया प्रकर्तव्यं लोके ख्यापयता यशः ।।\nपितुर्मे सफलं सर्वं कुरुष्वैवं गृहा*मम् ।। 2.3.29.१० ।।\nऋषिभिर्बोधितः प्रीत्या स्वबन्धुपरिवारितः ।।\nकरिष्यति न संदेहस्तव वाक्यं पिता मम ।।११।।\nदक्षकन्या पुराहं वै पित्रा दत्ता यदा तव ।।\nयथोक्तविधिना तत्र विवाहो न कृतस्त्वया ।। १२ ।।\nन ग्रहाः पूजितास्तेन दक्षेण जनकेन मे ।।\nग्रहाणां विषयस्तेन सच्छिद्रोयं महानभूत् ।। १३ ।।\nतस्माद्यथोक्तविधिना कर्तुमर्हसि मे प्रभो ।।\nविवाहं त्वं महादेव देवानां कार्य्यसिद्धये ।। १४ ।।\nविवाहस्य यथा रीतिः कर्तव्या सा तथा धुवम् ।।\nजानातु हिमवान् सम्यक् कृतं पुत्र्या शुभं तपः ।। १५ ।।\nब्रह्मोवाच ।। इत्येवं वचनं श्रुत्वा सुप्रसन्नस्सदाशिवः ।।\nप्रोवाच वचनं प्रीत्या गिरिजां प्रहसन्निव ।।। १६ ।।\nशिव उवाच ।।\nशृणु देवि महेशानि परमं वचनं मम ।।\nयथोचितं सुमाङ्गल्यमविकारि तथा कुरु ।। १७ ।।\nब्रह्मादिकानि भूतानि त्वनित्यानि वरानने ।।\nदृष्टं यत्सर्वमेतच्च नश्वरं विद्धि भामिनि ।। १८ ।।\nएकोनेकत्वमापन्नो निर्गुणो हि गुणान्वितः।।।\nज्योत्स्नया यो विभाति परज्योत्स्नान्वितोऽभवत् ।।१९।।\nस्वतन्त्रः परतन्त्रश्च त्वया देवि कृतो ह्यहम्।।\nसर्वकर्त्री च प्रकृतिर्महामाया त्वमेव हि।।2.3.29.२०।।\nमायामयं कृतमिदं च जगत्समग्रं सर्वात्मना हि विधृतं परया स्वबुद्ध्या ।।\nसवार्त्मभिस्सुकृतिभिः परमात्मभावैस्संसिक्तमात्मनि गणः परिवेष्टितश्च ।।२१।।\nके ग्रहाः के ऋतुगणाः के वान्येपि त्वया ग्रहाः।।\nकिमुक्तं चाधुना देवि शिवार्थं वरवर्णिनि ।।२२।।\nगुणकार्य्यप्रभेदेनावाभ्यां प्रादुर्भवः कृतः ।।\nभक्तहेतोर्जगत्यस्मिन्भक्तवत्सलभावतः ।।२३।।\nत्वं हि वै प्रकृतिस्सूक्ष्मा रजस्सत्त्वतमोमयी।।\nव्यापारदक्षा सततं सगुणा निर्गुणापि च।।२४।।\nसर्वेषामिह भूतानामहमात्मा सुमध्यमे।।\nनिर्विकारी निरीहश्च भक्तेच्छोपात्तविग्रहः ।।२५।।\nहिमालयं न गच्छेयं जनकं तव शैलजे ।।\nततस्त्वां भिक्षुको भूत्वा न याचेयं कथंचन ।। २६ ।।\nमहागुणैर्गरिष्ठोपि महात्मापि गिरीन्द्रजे ।।\nदेहीतिवचनात्सद्यः पुरुषो याति लाघवम् ।।२७।।\nइत्थं ज्ञात्वा तु कल्याणि किमस्माकं वदस्यथ ।।\nकार्य्यं त्वदाज्ञया भद्रे यथेच्छसि तथा कुरु ।। २८ ।।\n।। ब्रह्मोवाच ।।\nतेनोक्तापि महादेवी सा साध्वी कमलेक्षणा ।।\nजगाद शंकरं भक्त्या सुप्रणम्य पुनः पुनः।।२९।।\nपार्वत्युवाच ।।\nत्वमात्मा प्रकृतिश्चाहं नात्र कार्य्या विचारणा ।।\nस्वतन्त्रौ भक्तवशगौ निर्गुणौ सगुणावपि ।। 2.3.29.३० ।।\nप्रयत्नेन त्वया शम्भो कार्यं वाक्यं मम प्रभो ।।\nयाचस्व मां हिमगिरेस्सौभाग्यं देहि शङ्कर ।। ३१ ।।\nकृपां कुरु महेशान तव भक्तास्मि नित्यशः ।।\nतव पत्नी सदा नाथ ह्यहं जन्मनि जन्मनि ।।३२।।\nत्वं ब्रह्म परमात्मा हि निर्गुणः प्रकृतेः परः ।।\nनिर्विकारी निरीहश्च स्वतन्त्रः परमेश्वरः ।। ३३ ।।\nतथापि सगुणोपीह भक्तोद्धारपरायणः ।।\nविहारी स्वात्मनिरतो नानालीलाविशारदः ।। ३४ ।।\nसर्वथा त्वामहं जाने महादेव महेश्वर ।।\nकिमुक्तेन च सर्वज्ञ बहुना हि दयां कुरु ।। ३५ ।।\nविस्तारय यशो लोके कृत्वा लीलां महाद्भुताम् ।।\nयत्सुगीय जना नाथांजसोत्तीर्णा भवाम्बुधेः ।।३६।।\nब्रह्मोवाच ।।\nइत्येवमुक्त्वा गिरिजा सुप्रणम्य पुनः पुनः ।।\nविरराम महेशानं नतस्कन्धा कृतांजलिः ।। ३७ ।।\nइत्येवमुक्तस्स तया महात्मा महेश्वरो लोकविडम्बनाय ।।\nतथेति मत्त्वा प्रहसन्बभूव मुदान्वितः कर्तुमनास्तदेव ।।३८।।\nततो ह्यन्तर्हितश्शम्भुर्बभूव सुप्रहर्षितः ।।\nकैलासं प्रययौ काल्या विरहाकृष्टमानसः ।। ३९ ।।\nतत्र गत्वा महेशानो नन्द्यादिभ्यस्स ऊचिवान् ।।\nवृत्तान्तं सकलं तम्वै परमानन्दनिर्भरः ।।2.3.29.४०।।\nतेऽपि श्रुत्वा गणास्सर्वे भैरवाद्याश्च सर्वशः।।\nबभूवुस्सुखिनोत्यन्तं विदधुः परमोत्सवम्।।४१।।\nसुमंगलं तत्र द्विज बभूवातीव नारद ।।\nसर्वेषां दुःखनाशोभूद्रुद्रः प्रापापि संमुदम् ।। ४२ ।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे शिवाशिवसम्वादवर्णनं नामैकोनत्रिंशोऽध्यायः ।। २९ ।।"
  }
]
[
  {
    "text": "ब्रह्मोवाच ।।\nअथ शैलवरस्तात हिमवान्भाग्यसत्तमः ।।\nप्राङ्गणं रचयामास भोजनार्थं विचक्षणः ।।१।।\nमार्जनं लेपनं सम्यक्कारयामास तस्य सः ।।\nस सुगन्धैरलञ्चक्रे नानावस्तुभिरादरात् ।।२।।\nअथ शैलस्सुरान्सर्वानन्यानपि च सेश्वरान् ।।\nभोजनायाह्वयामास पुत्रैश्शैलैः परैरपि ।।३।।\nशैलाह्वानमथाकर्ण्य  स प्रभुस्साच्युतो मुने ।।\nसर्वैस्सुरादिभिस्तत्र भोजनाय ययौ मुदा।।४।।\nगिरिः प्रभुं च सर्वांस्तान्सुसत्कृत्य यथाविधि ।।\nमुदोपवेशयामास सत्पीठेषु गृहान्तरे ।।५।।\nनानासुभोज्यवस्तूनि परिविष्य च तत्पुनः ।।\nसाञ्चलिर्भोजनायाज्ञां चक्रे विज्ञप्तिमानतः।।६।।\nअथ सम्मानितास्तत्र देवा विष्णुपुरोगमाः ।।\nसदाशिवं पुरस्कृत्य बुभुजुस्सकलाश्च ते ।।७।।\nतदा सर्वे हि मिलिता ऐकपद्येन सर्वशः ।।\nपंक्तिभूताश्च बुभुजु र्विहसन्तः पृथक्पृथक् ।।८।।\nनन्दिभृंगिवीरभद्रवीरभद्रगणाः पृथक्।।\nबुभुजुस्ते महाभागाः कुतूहलसमन्विताः ।।९।।\nदेवास्सेन्द्रा लोकपाला नानाशोभासमन्विताः ।।\nबुभुजुस्ते महाभागा नानाहास्यरसैस्सह ।।2.3.52.१०।।\nसर्वे च मुनयो विप्रा भृग्वाद्या ऋषयस्तथा।।\nबुभुजु प्रीतितस्सर्वे पृथक् पंक्तिगतास्तदा।।११।।\nतथा चण्डीगणास्सर्वे बुभुजुः कृतभाजनाः ।।\nकुतूहलं प्रकुर्वन्तो नानाहास्यकरा मुदा।।१२।।\nएवन्ते भुक्तवन्तश्चाचम्य सर्वे मुदान्विताः ।।\nविश्रामार्थं गताः प्रीत्या विष्ण्वाद्यास्स्वस्वमाश्रमम् ।। १३ ।।\nमेनाज्ञया स्त्रियस्साध्व्य श्शिवं सम्प्रार्थ्य भक्तितः ।।\nगेहे निवासयामासुर्वासाख्ये परमोत्सवे ।। १४ ।।\nरत्नसिंहासने शम्भुर्मेनादत्ते मनोहरे ।।\nसन्निधाय मुदा युक्तो ददृशे वासमन्दिरम्।।१५।।\nरत्नप्रदीपशतकैर्ज्वलद्भिर्ज्वलितं श्रिया ।।\nरत्नपात्रघटाकीर्णं मुक्तामणिविराजितम्।।१६।।\nरत्नदर्प्पणशोभाढ्यं मण्डितं श्वेतचामरैः।।\nमुक्तामणिसुमालाभिर्वेष्टितं परमर्द्धिमत्।।१७।।\nअनूपमम्महादिव्यं विचित्रं सुमनोहरम्।।\nचित्ताह्लादकरं नानारचनारचितस्थलम् ।।१८।।\nशिवदत्तवरस्यैव प्रभावमतुलम्परम् ।।\nदर्शयन्तं समुल्लासि शिवलोकाभिधानकम् ।।१९।।\nनानासुगन्धसद्द्रव्यैर्वासितं सुप्रकाशकम् ।।\nचन्दनागुरुसंयुक्तं पुष्पशय्यासमन्वितम् ।।2.3.52.२०।।\nनानाचित्रविचित्राढ्यं निर्मितं विश्वकर्म्मणा ।।\nरत्नेन्द्रसाररचितैराचितं हारकैर्वरैः ।। २१ ।।\nकुत्रचित्सुरनिर्माणं वैकुण्ठं सुमनोहरम् ।।\nकुत्रचिच्च ब्रह्मलोकं लोकपालपुरं क्वचित् ।। २२ ।।\nकैलासं कुत्रचिद्रम्यं कुत्रचिच्छक्रमन्दिरम् ।।\nकुत्रचिच्छिवलोकं च सर्वोपरि विराजितम् ।। २३ ।।\nएतादृशगृहं सर्वदृष्टाश्चर्य्यं महेश्वरः ।।\nप्रशंसन् हिमशैलेशं परितुष्टो बभूव ह ।। २४ ।।\nतत्रातिरमणीये च रत्नपर्य्यंक उत्तमे ।।\nअशयिष्ट मुदा युक्तो लीलया परमेश्वरः ।। २५ ।।\nहिमाचलश्च स्वभ्रातॄन्भोजयामास कृत्स्नशः ।।\nसर्वानन्यांश्च सुप्रीत्या शेषकृत्यं चकार ह ।। २६ ।।\nएवं कुर्वति शैलेशे स्वपति प्रेष्ठ ईश्वरे ।।\nव्यतीता रजनी सर्वा प्रातःकालो बभूव ह ।। २७ ।।\nअथ प्रभातकाले च धृत्युत्साहपरायणाः ।।\nनानाप्रकारवाद्यानि वादयाञ्चक्रिरे जनाः ।। २८ ।।\nसर्वे सुरास्समुत्तस्थुर्विष्ण्वाद्यास्सुमुदान्विताः ।।\nस्वेष्टं संस्मृत्य देवेशं सज्जिभूतास्ससंभ्रमाः ।। २९ ।।\nस्ववाहनानि सज्जानि कैलासङ्गन्तुमुत्सुकाः ।।\nकृत्वा सम्प्रेषयामासुर्धर्मं शिवसमीपतः ।। 2.3.52.३० ।।\nवासगेहमथागत्य धर्मो नारायणाज्ञया ।।\nउवाच शंकरं योगी योगीशं समयोचितम् ।। ३१ ।।\n।। धर्म उवाच ।।\nउत्तिष्ठोत्तिष्ठ भद्रन्ते भव नः प्रमथाधिप ।।\nजनावासं समागच्छ कृतार्थं कुरु तत्र तान् ।। ३२ ।।\n।। ब्रह्मोवाच ।।\nइति धर्मवचः श्रुत्वा विजहास महेश्वरः ।।\nददर्श कृपया दृष्ट्या तल्पमुज्झाञ्चकार ह ।। ३३ ।।\nउवाच विहसन् धर्म त्वमग्रे गच्छ तत्र ह।।\nअहमप्यागमिष्यामि द्रुतमेव न संशयः ।।३४।।\n।। ब्रह्मोवाच ।।\nइत्युक्तश्शंकरेणाथ जनावासं जगाम सः।।\nस्वयङ्गन्तुमना आसीत्तत्र शम्भुरपि प्रभुः।।३५।\nतज्ज्ञात्वा स्त्रीगणस्सोसौ तत्रागच्छन्महोत्सवः ।।\nचक्रे मंगलगानं हि पश्यन्शम्भुपदद्वयम् ।।३५।।\nअथ शंम्भुर्भवाचारी प्रातःकृत्यं विधाय च ।।\nमेनामान्त्र्य कुध्रं च जनावासं जगाम सः ।।३७।।\nमहोत्सवस्तदा चासीद्वेदध्वनिरभून्मुने ।।\nवाद्यानि वादयामासुर्जनाश्चातुर्विधानि च ।।३८।।\nशम्भुरागत्य स्वस्थानं ववन्दे च मुनींस्तदा ।।\nहरिं च मां भवाचारात् वन्दितोऽभूत्सुरादिभिः ।।३९।।\nजयशब्दो बभूवाथ नमश्शब्दस्तथैव च ।।\nवेदध्वनिश्च शुभदो महाकोलाहलोऽभवत् ।।2.3.52.४०।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे वरवर्गभोजनशिवशयनवर्णनं नाम द्विपञ्चाशत्तमोऽध्यायः ।। ५२ ।।"
  }
]
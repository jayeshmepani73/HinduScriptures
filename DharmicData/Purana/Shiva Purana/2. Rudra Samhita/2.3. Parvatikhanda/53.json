[
  {
    "text": "ब्रह्मोवाच ।।\nअथ विष्ण्वादयो देवा मुनयश्च तपोधनाः ।।\nकृत्वावश्यककर्माणि यात्रां सन्तेनिरे गिरेः ।।१।।\nततो गिरिवरः स्नात्वा स्वेष्टं सम्पूज्य यत्नतः ।।\nपौरबन्धून्समाहूय जनवासं ययौ मुदा ।। २ ।।\nतत्र प्रभुम्प्रपूज्याथ चक्रे सम्प्रार्थनां मुदा ।।\nकियद्दिनानि सन्तिष्ठ मद्गेहे सकलैस्सह ।। ३ ।।\nविलोकनेन ते शम्भो कृतार्थोहं न संशयः ।।\nधन्यश्च यस्य मद्गेहे आयातोऽसि सुरैस्सह ।। ४ ।।\nब्रह्मोवाच ।।\nइत्युक्त्वा बहु शैलेशः करौ बद्ध्वा प्रणम्य च ।।\nप्रभुन्निमन्त्रयामास सह विष्णुसुरादिभिः ।।५।।\nअथ ते मनसा गत्वा शिव संयुतमादरात् ।।\nप्रत्यूचुर्मुनयो देवा हृष्टा विष्णुसुरादिभिः ।। ६ ।।\n।। देवा ऊचुः ।।\nधन्यस्त्वं गिरिशार्दूल तव कीर्तिर्महीयसी ।।\nत्वत्समो न त्रिलोकेषु कोपि पुण्यतमो जनः ।। ७ ।।\nयस्य द्वारि महेशानः परब्रह्म सतां गतिः ।।\nसमागतस्सदासैश्च कृपया भक्तवत्सलः ।। ८ ।।\nजनावासोतिरम्यश्च सम्मानो विविधः कृतः ।।\nभोजनानि त्वपूर्वाणि न वर्ण्यानि गिरीश्वर ।। ९ ।।\nचित्रन्न खलु तत्रास्ति यत्र देवी शिवाम्बिका ।।\nपरिपूर्णमशेषञ्च यवं धन्या यदागताः ।। 2.3.53.१० ।।\n।। ब्रह्मोवाच ।।\nइत्थम्परस्परन्तत्र प्रशंसाभवदुत्तमा ।।\nउत्सवो विविधो जातो वेदसाधुजयध्वनिः ।। ११ ।।\nअभून्मङ्गलगानञ्च ननर्ताप्सरसांगणः ।।\nनुतिञ्चक्रुर्मागधाद्या द्रव्यदानमभूद्बहु ।। १२ ।।\nतत आमन्त्रय देवेशं स्वगेहमगमद्गिरिः ।।\nभोजनोत्सवमारेभे नानाविधिविधानतः ।। १३ ।।\nभोजनार्थं प्रभुम्प्रीत्यानयामास यथोचितम् ।।\nपरिवारसमेतं च सकुतूहलमीश्वरम् ।। १४ ।।\nप्रक्षाल्य चरणौ शम्भोर्विष्णोर्मम वरादरात् ।।\nसर्वेषाममराणाञ्च मुनीनाञ्च यथार्थतः ।। १५ ।।\nपरेषाञ्च गतानाञ्च गिरीशो मण्डपान्तरे ।।\nआसयामास सुप्रीत्या तांस्तान्बन्धुभिरन्वितः ।।१६।।\nसुरसैर्विविधान्नैश्च तर्पयामास तान्गिरिः ।।\nबुभुजुर्निखिलास्ते वै शम्भुना विष्णुना मया ।।१७।।\nतदानीम्पुरनार्यश्च गालीदानम्व्यधुर्मुदा ।।\nमृदुवाण्या हसन्त्यश्च पश्यन्त्यो यत्नतश्च तान् ।।१८।।\nते भुक्त्वाचम्य विधिवद्गिरिमामन्त्र्य नारद ।।\nस्वस्थानम्प्रययुस्सर्वे मुदितास्तृप्तिमागताः ।।१९।।\nइत्थन्तृतीये घस्रेऽपि मानितास्तेऽभवन्मुने ।।\nगिरीश्वरेण विधिवद्दानमानादरादिभिः ।।2.3.53.२०।।\nचतुर्थे दिवसे प्राप्ते चतुर्थीकर्म शुद्धितः ।।\nबभूव विधिवद्येन विना खण्डित एव सः ।। २१ ।।\nउत्सवो विविधश्चासीत्साधुवादजयध्वनिः ।।\nबहुदानं सुगानञ्च नर्त्तनम्विविधन्तथा ।। २२ ।।\nपञ्चमे दिवसे प्राप्ते सर्वे देवा मुदान्विताः ।।\nविज्ञप्तिञ्चक्रिरे शैलं यात्रार्थमतिप्रेमतः ।। २३ ।।\nतदाकर्ण्य गिरीशश्चोवाच देवान् कृताञ्जलिः ।।\nकियद्दिनानि तिष्ठन्तु कृपाङ्कुर्वन्तु मां सुराः ।।२४।।\nइत्युक्त्वा स्नेहतस्ताँश्च प्रभुम्विष्णुञ्च माम्परान् ।।\nवासयामास दिवसान् बहून्नित्यं समादरात् ।।२९।।\nइत्थम्व्यतीयुर्दिवसा बहवो वसतां च तत् ।।\nसप्तर्षीन्प्रेषयामासुर्गिरीशान्ते ततस्सुराः ।। २६ ।।\nते तं सम्बोधयामासुर्मेनाञ्च समयोचितम् ।।\nशिवतत्त्वम्परम्प्रोचुः प्रशंसन्विधिवन्मुदा ।। २७ ।।\nअङ्गीकृतं परेशेन तत्तद्बोधनतो मुने ।।\nयात्रार्थमगमच्छम्भुश्शैलेशं सामरादिकः ।। २८ ।।\nयात्राङ्कुर्वति देवेशे स्वशैलं सामरे शिवे ।।\nउच्चै रुरोद सा मेना तमुवाच कृपानिधिम् ।। २९ ।।\nमेनोवाच ।।\nकृपानिधे कृपाङ्कृत्वा शिवां सम्पालयिष्यसि ।।\nसहस्रदोषं पार्वत्या आशुतोषः क्षमिष्यसि ।। 2.3.53.३० ।।\nत्वत्पादाम्बुजभक्ता च मद्वत्सा जन्मजन्मनि ।।\nस्वप्ने ज्ञाने स्मृतिर्नास्ति महादेवं प्रभुम्बिना ।। ३१ ।।\nत्वद्भक्तिश्रुतिमात्रेण हर्षाश्रुपुलकान्विता ।।\nत्वन्निन्दया भवेन्मौना मृत्युंजय मृता इव ।।३२।।\nब्रह्मोवाच ।।\nइत्युक्त्वा मेनका तस्मै समर्प्य स्वसुतान्तदा ।।\nअत्युच्चै रोदनङ्कृत्वा मूर्च्छामाप तयोः पुरः।।३३।।\nअथ मेनाम्बोधयित्वा तामामन्त्र्य गिरिस्तथा।।\nचकार यात्रान्देवैश्च महोत्सवपुरस्सरम् ।।३४।।\nअथ ते निर्जरास्सर्वे प्रभुणा स्वगणैस्सह ।।\nयात्राम्प्रचक्रिरे तूष्णीं गिरिम्प्रति शिवं दधुः ।। ।।३५।।\nहिमाचलपुरीबाह्योपवने हर्षितास्सुराः।।\nसेश्वरास्सोत्सवास्तस्थुः पर्यैषन्त शिवागमम्।।३६।।\nइत्युक्ता शिवसद्यात्रा देवैस्सह मुनीश्वर।।\nआकर्णय शिवयात्रां विरहोत्सवसंयुताम् ।। ३७ ।।\nइति श्रीशिवमहापुराणे द्वितीयायां रुद्रसंहितायां तृतीये पार्वती खण्डे शिवयात्रावर्णनं नाम त्रिपञ्चाशत्तमोऽध्यायः ।। ५३ ।।"
  }
]
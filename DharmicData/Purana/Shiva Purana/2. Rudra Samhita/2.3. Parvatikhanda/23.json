[
  {
    "text": "।। ब्रह्मोवाच ।।\nएवं तपत्यां पार्वत्यां शिवप्राप्तौ मुनीश्वर।।\nचिरकालो व्यतीयाय प्रादुर्भूतो हरो न हि ।। १ ।।\nहिमालयस्तदागत्य पार्वतीं कृतनिश्चयाम्।।\nसभार्यस्ससुतामात्य उवाच परमेश्वरीम् ।।२।।\nहिमालय उवाच।।\nमा खिद्यतां महाभागे तपसानेन पार्वती ।।\nरुद्रो न दृश्यते बाले विरक्तो नात्र संशयः ।। ३ ।।\nत्वं तन्वी सुकुमारांगी तपसा च विमोहिता ।।\nभविष्यसि न संदेहस्सत्यं सत्यं वदामि ते ।।४।।\nतस्मादुत्तिष्ठ चैहि त्वं स्वगृहं वरवर्णिनि ।।\nकिं तेन तव रुद्रेण येन दग्धः पुरा स्मरः ।। ५ ।।\nअतो हि निर्विकार त्वात्त्वामादातुं वरां हराः ।।\nनागमिष्यति देवेशि तं कथं प्रार्थयिष्यसि ।। ६ ।।\nगगनस्थो यथा चंद्रो ग्रहीतुं न हि शक्यते ।।\nतथैव दुर्गमं शंभुं जानीहि त्वमिहानघे ।। ७ ।।\n।। ब्रह्मोवाच ।।\nतथैव मेनया चोक्ता तथा सह्याद्रिणा सती ।।\nमेरुणा मंदरेणैव मैनाकेन तथैव सा ।। ८ ।।\nएवमन्यैः क्षितिभैश्च क्रौंचादिभिरनातुरा ।।\nतथैव गिरिजा प्रोक्ता नानावादविधायिभिः ।। ९ ।।\n।। ब्रह्मोवाच ।।\nएवं प्रोक्ता यदा तन्वी सा सर्वैस्तपसि स्थिता ।।\nउवाच प्रहसंत्येव हिमवंतं शुचिस्मिता ।।2.3.23.१०।।\nपार्वत्युवाच ।।\nपुरा प्रोक्तं मया तात मातः किं विस्मृतं त्वया ।।\nअधुनापि प्रतिज्ञां च शृणुध्वं मम बांधवाः ।। ११ ।।\nविरक्तोसौ महादेवो येन दग्धा रुषा स्मरः ।।\nतं तोषयामि तपसा शंकरं भक्तवत्सलम् ।। १२ ।।\nसर्वे भवंतो गच्छंतु स्वं स्वं धाम प्रहर्षिताः ।।\nभविष्यत्येव तुष्टोऽसौ नात्र कार्य्या विचारणा ।। १ ३।।\nदग्धो हि मदनो येन येन दग्धं गिरेर्वनम् ।।\nतमानयिष्ये चात्रैव तपसा केव लेन हि ।। १४।।\nतपोबलेन महता सुसेव्यो हि सदाशिवः ।।\nजानीध्वं हि महाभागास्सत्यं सत्यं वदामि वः ।। १५ ।।\nआभाष्य चैवं गिरिजा च मेनकां मैनाकबंधुं पितरं हिमालयम् ।।\nतूष्णीं बभूवाशु सुभाषिणी शिवा समंदरं पर्वतराजबालिका ।।१६।।\nजग्मुस्तथोक्ताः शिवया हि पर्वता यथागतेनापि विचक्षणास्ते ।।\nप्रशंसमाना गिरिजा मुहुर्मुहुस्सुविस्मिता हेमनगेश्वराद्याः ।। १७।।\nगतेषु तेषु सूर्येषु सखीभिः परिवारिता ।।\nतपस्तेपे तदधिकं परमार्थसुनिश्चया ।। १-।।\nतपसा महता तेन तप्तमासीच्चराचरम् ।।\nत्रैलोक्यं हि मुनिश्रेष्ठ सदेवासुरमानुषम् ।। १९ ।।\nतदा सुरासुराः सर्वे यक्षकिन्नरचारणाः।।\nसिद्धास्साध्याश्च मुनयो विद्याधरमहोरगाः।। ।। 2.3.23.२० ।।\nसप्रजापतयश्चैव गुह्यकाश्च तथापरे ।।\nकष्टात् कष्टतरं प्राप्ताः कारणं न विदुः स्म तत् ।।२१।।\nसर्वे मिलित्वा शक्राद्या गुरुमामंत्र्य विह्वलाः ।।\nसुमेरौ तप्तसर्वांगा विधिं मां शरणं ययुः ।। २२ ।।\nतत्र गत्वा प्रणम्याशु विह्वला नष्टसुत्विषः ।।\nऊचुस्सर्वे च संस्तूय ह्यैकपद्येन मां हि ते ।। २३ ।।\nदेवा ऊचुः ।।\nत्वया सृष्टमिदं सर्वं जगदेतच्चराचरम् ।।\nसंतप्तमति कस्माद्वै न ज्ञातं कारणं विभो।।२४।।\nतद्ब्रूहि कारणं ब्रह्मन् ज्ञातुमर्हसि नः प्रभो ।।\nदग्धभूततनून्देवान् त्वत्तो नान्योऽस्ति रक्षक ।।२८।।\n।। ब्रह्मोवाच ।।\nइत्याकर्ण्य वचस्तेषामहं स्मृत्वा शिवं हृदा ।।\nविचार्य मनसा सर्वं गिरिजायास्तपः फलम् ।। २६ ।।\nदग्धं विश्वमिति ज्ञात्वा तैः सर्वैरिह सादरात् ।।\nहरये तत्कथयितुं क्षीराब्धिमगमं द्रुतम् ।।२७।।\nतत्र गत्वा हरिं दृष्ट्वा विलसंतं सुखासने ।।\nसुप्रणम्य सुसंस्तूय प्रावोचं सांजलिः सुरैः ।।२८।।\nत्राहि त्राहि महाविष्णो तप्तान्नश्शरणागतान् ।।\nतपसोग्रेण पार्वत्यास्तपत्याः परमेण हि ।।२९।\nइत्याकर्ण्य वचस्तेषामस्मदादि दिवौकसाम् ।।\nशेषासने समाविष्टोऽस्मानुवाच रमेश्वरः ।।2.3.23.३०।।\n।। विष्णुरुवाच ।।\nज्ञातं सर्वं निदानं मे पार्वती तपसोद्य वै ।।\nयुष्माभिस्सहितस्त्वद्य व्रजामि परमेश्वरम् ।। ३१ ।।\nमहादेवं प्रार्थयामो गिरिजाप्रापणाय तम् ।।\nपाणिग्रहार्थमधुना लोकानां स्वस्तयेऽमराः।।३२।।\nवरं दातुं शिवायै हि देवदेव पिनाकधृक् ।।\nयथा चेष्यति तत्रैव करिष्यामोऽधुना हि तत्।।२३।\nतस्माद्वयं गमिष्यामो यत्र रुद्रो महाप्रभुः ।।\nतपसोग्रेण संयुक्तोऽद्यास्ते परममंगलः ।। ३४ ।।\n।। ब्रह्मोवाच ।।\nविष्णोस्तद्वचनं श्रुत्वा सर्व ऊचुस्सुरादयः ।।\nमहाभीता हठात् क्रुद्धाद्दग्धुकामात् लयंकरात् ।। ३५ ।।\nदेवा ऊचुः ।।\nमहाभयंकरं क्रुद्धं कालानलसमप्रभम् ।।\nन यास्यामो वयं सर्वे विरूपाक्षं महाप्रभम् ।। ३६ ।।\nयथा दग्धः पुरा तेन मदनो दुरतिक्रमः ।।\nतथैव क्रोधयुक्तो नः स धक्ष्यति न संशयः ।। ३७ ।।\nब्रह्मोवाच ।। तदाकर्ण्य वचस्तेषां शक्रादीनां रमेश्वरः ।।\nसांत्वयंस्तान्सुरान्सर्वान्प्रोवाच स हरिर्मुने ।। ३८ ।।\n।। हरिरुवाच ।।\nहे सुरा मद्वचः प्रीत्या शृणुतादरतोऽखिलाः ।।\nन वो धक्ष्यति स स्वामी देवानां भयनाशनः ।। ३९ ।।\nतस्माद्भवद्भिर्गंतव्यं मया सार्द्धं विचक्षणैः ।।\nशंभुं शुभकरं मत्वा शरणं तस्य सुप्रभो ।।2.3.23.४०।।\nशिवं पुराणं पुरुषमधीशं वरेण्यरूपं हि परं पुराणम् ।।\nतपोजुषाणां परमात्मरूपं परात्परं तं शरणं व्रजामः ।। ४१ ।।\nब्रह्मोवाच ।।\nएवमुक्तास्तदा देवा विष्णुना प्रभवि ष्णुना ।।\nजग्मुस्सर्वे तेन सह द्रष्टुकामाः पिनाकिनम् ।।४२।।\nप्रथमं शैलपुत्र्यास्तत्तपो द्रष्टुं तदाश्रमम् ।।\nजग्मुर्मार्गवशात्सर्वे विष्ण्वाद्यस्सकुतूहलाः ।। ४३ ।।\nपार्वत्यास्तु तपो दृष्ट्वा तेजसा व्यापृतास्तदा ।।\nप्रणेमुस्तां जगद्धात्रीं तेजोरूपां तपः स्थिताम् ।। ४४ ।।\nप्रशंसंतस्तपस्तस्यास्साक्षात्सिद्धितनोस्सुराः ।।\nजग्मुस्तत्र तदा ते च यत्रास्ते वृषभध्वजः ।। ४५ ।।\nतत्र गत्वा च ते देवास्त्वां मुने प्रैषयंस्तदा ।।\nपश्यतो दूरतस्तस्थुः कामभस्मकृतोहरात् ।।४६।।\nनारद त्वं शिवस्थानं तदा गत्वाऽभयस्सदा ।।\nशिवभक्तो विशेषेण प्रसन्नं दृष्टवान् प्रभुम् ।।४७।।\nपुनरागत्य यत्नेन देवानाहूय तांस्ततः ।।\nनिनाय शंकरस्थानं तदा विष्ण्वादिकान्मुने ।। ४८ ।।\nअथ विष्ण्वादयस्सर्वे तत्र गत्वा शिवं प्रभुम् ।।\nददृशुस्सुखमासीनं प्रसन्नं भक्तवत्सलम् ।।४९।।\nयोगपट्टस्थितं शंभुं गणैश्च परिवारितम् ।।\nतपोरूपं दधानं च परमेश्वररूपिणम्।।2.3.23.५०।।\nततो विष्णुर्मयान्ये च सुरसिद्धमुनीश्वराः।।\nप्रणम्य तुष्टुवुस्सूक्तैर्वेदोपनिषदन्वितैः।।५१।।\nइति श्रीशिवमहापुराणे द्वितीयायां रुद्रसंहितायां तुतीये पार्वतीखंडे पार्वतीसांत्वनशिवदेवदर्शनवर्णनं नाम त्रयोविंशोऽध्यायः।।२३।।"
  }
]
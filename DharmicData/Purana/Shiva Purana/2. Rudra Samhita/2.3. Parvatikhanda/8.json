[
  {
    "text": "।। ब्रह्मोवाच ।।\nएकदा तु शिवज्ञानी शिवलीलाविदांवरः ।।\nहिमाचलगृहं प्रीत्यागमस्त्वं शिवप्रेरितः ।। १ ।।\nदृष्ट्वा मुने गिरीशस्त्वां नत्वानर्च स नारद ।।\nआहूय च स्वतनयां त्वदङ्घ्र्योस्तामपातयत् ।। २ ।।\nपुनर्नत्वा मुनीश त्वामुवाच हिमभूधरः ।।\nसाञ्जलिः स्वविधिं मत्वा बहुसन्नतमस्तकः।।३।।\nहिमालय उवाच ।।\nहे मुने नारद ज्ञानिन्ब्रह्मपुत्रवर प्रभो ।।\nसर्वज्ञस्त्वं सकरुणः परोपकरणे रतः ।। ४ ।।\nमत्सुताजातकं ब्रूहि गुणदोषसमुद्भवम् ।।\nकस्य प्रिया भाग्यवती भविष्यति सुता मम ।। ५ ।।\n।। ब्रह्मोवाच ।।\nइत्युक्तो मुनिवर्य त्वं गिरीशेन हिमाद्रिणा ।।\nविलोक्य कालिकाहस्तं सर्वांगं च विशेषतः ।।६ ।।\nअवोचस्त्वं गिरिं तात कौतुकी वाग्विशारद्ः ।।\nज्ञानी विदितवृत्तान्तो नारदः प्रीतमानसः ।। ७ ।।\nनारद उवाच ।।\nएषा ते तनया मेने सुधांशोरिव वर्द्धिता ।।\nआद्या कला शैलराज सर्वलक्षणशालिनी ।।८।।\nस्वपतेस्सुखदात्यन्तं पित्रोः कीर्तिविवर्द्धिनी ।।\nमहासाध्वी च सर्वासु महानन्दकरी सदा ।। ९ ।।\nसुलक्षणानि सर्वाणि त्वत्सुतायाः करे गिरे ।।\nएका विलक्षणा रेखा तत्फलं शृणु तत्त्वतः ।। 2.3.8.१० ।।\nयोगी नग्नोऽगुणोऽकामी मातृतातविवर्जितः ।।\nअमानोऽशिववेषश्च पतिरस्याः किलेदृशः  ।। ११ ।।।\n।। ब्रह्मोवाच ।।\nइत्याकर्ण्य वचस्ते हि सत्यं मत्त्वा च दम्पती ।।\nमेना हिमाचलश्चापि दुःखितौ तौ बभूवतुः ।। १२ ।।\nशिवाकर्ण्यवचस्ते हि तादृशं जगदम्बिका ।।।\nलक्षणैस्तं शिवं मत्त्वा जहर्षाति मुने हृदि ।। १ ३।।\nन मृषा नारदवचस्त्विति संचिन्त्य सा शिवा ।।\nस्नेहं शिवपदद्वन्द्वे चकाराति हृदा तदा ।। १४।।\nउवाच दुःखितः शैलस्त्वान्तदा हृदि नारद ।।\nकमुपायं मुने कुर्यामतिदुःखमभूदिति ।। १५।।\nतच्छुत्वा त्वं मुने प्रात्थ महाकौतुककारकः ।।\nहिमाचलं शुभैर्वाक्यैर्हर्षयन्वाग्विशारदः ।। १६।।\nनारद उवाच ।।\nस्नेहाच्छृणु गिरे वाक्यं मम सत्यं मृषा न हि ।।\nकररेखा ब्रह्मलिपिर्न मृषा भवति धुवम् ।। १७।।\nतादृशोऽस्याः पतिः शैल भविष्यति न संशयः ।।\nतत्रोपायं शृणु प्रीत्या यं कृत्वा लप्स्यसे सुखम् ।। १८।।\nतादृशोऽस्ति वरः शम्भुलीलारूपधरः प्रभुः ।।\nकुलक्षणानि सर्वाणि तत्र तुल्यानि सद्गुणैः ।। १९।।\nप्रभौ दोषो न दुःखाय दुःखदोऽत्यप्रभौ हि सः ।।\nरविपावकगंगानां तत्र ज्ञेया निदर्शना ।।2.3.8.२० ।।\nतस्माच्छिवाय कन्या स्वां शिवां देहि विवेकतः।।\nशिवस्सर्वेश्वरस्सेव्योऽविकारी प्रभुरव्ययः ।। २१ ।।\nशीघ्रप्रसादः स शिवस्तां ग्रहीष्यत्यसंशयम् ।।\nतपःसाध्यो विशेषेण यदि कुर्याच्छिवा तपः ।। २२ ।।\nसर्वथा सुसमर्थो हि स शिवस्सकलेश्वरः ।।\nकुलिपेरपि विध्वंसी ब्रह्माधीनस्त्वकप्रदः ।। २३ ।।\n।। ब्रह्मोवाच ।।\nइत्युक्त्वा त्वं पुनस्तात कौतुकी ब्रह्मविन्मुने ।।\nशैलराजमवोचो हि हर्षयन्वचनैश्शुभैः ।।२४।।\nभाविनी दयिता शम्भोस्सानुकूला सदा हरे ।।\nमहासाध्वी सुव्रता च पित्रोस्सुखविवर्द्धिनी ।। २५ ।।\nशम्भोश्चित्तं वशे चैषा करिष्यति तपस्विनी ।।\nस चाप्येनामृते योषां न ह्यन्यामुद्वहिष्यति ।।२६।।\nएतयोस्सदृशं प्रेम न कस्याप्येव तादृशम् ।।\nभूतं वा भविता वापि नाधुना च प्रवर्तते ।।२७।।\nअनयोस्सुरकार्य्याणि कर्तव्यानि मृतानि च।।\nयानि यानि नगश्रेष्ठ जीवितानि पुनः पुनः ।।२८।।\nअनया कन्यया तेऽद्रे अर्धनारीश्वरो हरः ।।\nभविष्यति तथा हर्षदिनयोर्मिलितम्पुनः ।।२९।।\nशरीरार्धं हरस्यैषा हरिष्यति सुता तव।।\nतपः प्रभावात्संतोष्य महेशं सकलेश्वरम् ।।2.3.8.३०।।\nस्वर्णगौरी सुवर्णाभा तपसा तोष्य तं हरम् ।।\nविद्युद्गौरतमा चेयं तव पुत्री भविष्यति ।।३१।।\nगौरीति नाम्ना कन्या तु ख्यातिमेषा गमिष्यति ।।\nसर्वदेवगणैः पूज्या हरिब्रह्मादिभिस्तथा ।।३२।।\nनान्यस्मै त्वमिमां दातुमिहार्हसि नगोत्तम।।\nइदं चोपांशु देवानां न प्रकाश्यं कदाचन ।। ३३ ।।\nब्रह्मोवाच ।।\nइति तस्य वचः श्रुत्वा देवर्षे तव नारद ।।\nउवाच हिमवान्वाक्यं मुने त्वाम्वाग्विशारदः ।।३४।।\nहिमालय उवाचा।।\nहे मुने नारद प्राज्ञ विज्ञप्तिं कांचिदेव हि।।\nकरोमि तां शृणु प्रीत्या तस्त्वं प्रमुदमावह ।।३५।।\nश्रूयते त्यक्तसंगस्स महादेवो यतात्मवान् ।।\nतपश्चरति सन्नित्यं देवानामप्यगोचरः।।३६।।\nस कथं ध्यान मार्गस्थः परब्रह्मार्पितं मनः।।\nभ्रंशयिष्यति देवर्षे तत्र मे संशयो महान्।।३७।।\nअक्षरं परमं ब्रह्म प्रदीपकलिकोपमम्।।\nसदाशिवाख्यं स्वं रूपं निर्विकारमजापरम्।।३८।।\nनिर्गुणं सगुणं तच्च निर्विशेषं निरीहकम्।।\nअतः पश्यति सर्वत्र न तु बाह्यं निरीक्षते।।३९।।\nइति स श्रूयते नित्यं किंनराणां मुखान्मुने।।\nइहागतानां सुप्रीत्या किन्तन्मिथ्या वचो धुवम्।।2.3.8.४०।।\nविशेषतः श्रूयते स साक्षान्नाम्ना तथा हरः ।।\nसमयं कृतवान्पूर्व्वं तन्मया गदितं शृणु ।।४१।।\nन त्वामृतेऽन्यां वरये दाक्षायणि प्रिये सती ।।\nभार्यार्थं न ग्रहीष्यामि सत्यमेतद्ब्रवीमि ते ।। ४२ ।।\nइति सत्यासमं तेन पुरैव समयः कृतः ।।\nतस्यां मृतायां स कथं स्वयमन्यां ग्रहीष्यति ।। ४३ ।\n।। ब्रह्मोवाच ।।\nइत्युक्त्वा स गिरिस्तूष्णीमास तस्य पुरस्तव ।।\nतदाकर्ण्याथ देवर्षे त्वं प्रावोचस्सुतत्त्वतः ।।४४।।\nनारद उवाच ।।\nन वै कार्या त्वया चिंता गिरिराज महामते ।।\nएषा तव सुता काली दक्षजा ह्यभवत्पुरा ।। ४५ ।।\nसतीनामाभवत्तस्यास्सर्वमंगलदं सदा ।।\nसती सा वै दक्षकन्या भूत्वा रुद्रप्रियाभवत ।। ४६ ।।\nपितुर्यज्ञे तथा प्राप्यानादरं शंकरस्य च ।।\nतं दृष्ट्वा कोपमाधायात्याक्षीद्देहं च सा सती ।।४७।।\nपुनस्सैव समुत्पन्ना तव गेहेऽम्बिका शिवा ।।\nपार्वती हरपत्नीयं भविष्यति न संशयः ।।४८।।\nएतत्सर्वं विस्तरात्त्वं प्रोक्तवान्भूभृते मुने ।।\nपूर्वरूपं चरित्रं च पार्वत्याः प्रीतिवर्धनम् ।। ४९ ।।\nतं सर्वं पूर्ववृत्तान्यं काल्या मुनिमुखाद्गिरिः ।।\nश्रुत्वा सपुत्रदारः स तदा निःसंशयोऽभवत् ।। 2.3.8.५० ।।\nततः काली कथां श्रुत्वा नारदस्य मुखात्तदा ।।\nलज्जयाधोमुखी भूत्वा स्मितविस्तारितानना ।।५१।।\nकरेण तां तु संस्पृश्य श्रुत्वा तच्चरितं गिरिः ।।\nमूर्ध्नि शश्वत्तथाघ्राय स्वास नान्ते न्यवेशयत् ।। ५२ ।।\nततस्त्वं तां पुनर्दृष्ट्वाऽवोचस्तत्र स्थितां मुने ।।\nहर्षयन् गिरिराजं च मेनकान्तनयैः सह ।। ५३ ।।।\nसिंहासनन्तु किन्त्वस्याश्शैलराज भवेदतः ।।\nशम्भोरूरौ सदैतस्या आसनं तु भविष्यति ।।५४।।\nहरोरूर्वासनम्प्राप्य तनया तव सन्ततम् ।।\nन यत्र कस्याचिदृष्टिर्मानसं वा गमिष्यति ।। ५५ ।।\n।। ब्रह्मोवाच ।।\nइति वचनमुदारं नारद त्वं गिरीशं त्रिदिवमगम उक्त्वा तत्क्षणादेवप्रीत्या ।।\nगिरिपतिरपि चित्ते चारुसंमोदयुक्तस्स्वगृहमगमदेवं सर्वसंपत्समृद्धम् ।। ५६ ।\nइति श्रीशिवमहा पुराणे द्वितीयायां रुद्रसंहितायां तृतीये पार्वतीखंडे नारदहिमालयसंवादवर्णनं नामाष्टमोऽध्यायः ।। ८ ।।"
  }
]
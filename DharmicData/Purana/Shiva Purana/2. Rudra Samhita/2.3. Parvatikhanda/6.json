[
  {
    "text": "।। ब्रह्मोवाच ।।\nअथ संस्मरतुर्भक्त्या दम्पती तौ भवाम्बिकाम् ।।\nप्रसूतिहेतवे तत्र देवकार्यार्थमादरात् ।।१।।\nततस्सा चण्डिका योगात्त्यक्तदेहा पुरा पितुः ।।\nईहया भतितुं भूयस्समैच्छद्रिरिदारतः ।। २ ।।\nसत्यं विधातुं स्ववचः प्रसन्नाखिलकामदा ।।\nपूर्णांशाच्छैलचित्ते सा विवेशाथ महेश्वरी ।।३।।\nविरराज ततस्सोतिप्रमदोपूर्वसुद्युतिः ।।\nहुताशन इवाधृष्यस्तेजोराशिर्महामनाः ।।४।।\nततो गिरिस्स्वप्रियायां परिपूर्णं शिवांशकम् ।।\nसमाधिमत्वात्समये समधत्त सुशंकरे ।। ५ ।।\nसमधत्त गिरेः पत्नी गर्भं देव्याः प्रसादतः ।।\nचित्ते स्थितायाः करुणाकरायाः सुखदं गिरेः ।। ६ ।।\nगिरिप्रिया सर्वजगन्निवासासंश्रयाधिकम् ।।\nविरेजे सुतरां मेना तेजोमण्डलगा सदा ।। ७ ।।\nसुखोदयं स्वभर्तुश्च मेना दौहृदलक्षणम् ।।\nदधौ निदानन्देवानामानन्दस्येप्सितं शुभम् ।। ८ ।।\nदेह सादादसंपूर्णभूषणा लोध्रसंमुखा ।।\nस्वल्पभेन्दुक्षये कालं विचेष्यर्क्षा विभावरी ।। ९।।\nतदाननं मृत्सुरभिनायं तृप्तिं गिरीश्वरः ।।\nमुने रहस्युपाघ्राय प्रेमाधिक्यं बभूव तत् ।।2.3.6.१०।।\nमेना स्पृहावती केषु न मे शंसति वस्तुषु ।।\nकिंचिदिष्टं ह्रियापृच्छदनुवेलं सखी गिरिः ।।११।।\nउपेत्य दौहदं शल्यं यद्वव्रेऽपश्यदाशु तत् ।।\nआनीतं नेष्टमस्याद्धा नासाध्यं त्रिदिवैऽपि हि ।। १२ ।।\nप्रचीयमानावयवा निस्तीर्य दोहदव्यथाम् ।।\nरेजे मेना बाललता नद्धपत्राधिका यथा ।। १३ ।।\nगिरिस्सगर्भां महिषीममंस्त धरणीमिव ।।\nनिधानगर्भामभ्यन्तर्लीनवह्निं शमीमिव ।। १४ ।।\nप्रियाप्रीतेश्च मनसः स्वार्जितद्रविणस्य च ।।\nसमुन्नतैः श्रुतेः प्राज्ञः क्रियाश्चक्रे यथोचिताः।।१५।।\nददर्श काले मेनां स प्रतीतः प्रसवोन्मुखीम् ।।\nअभ्रितां च दिवं गर्भगृहे भिषगधिष्ठिते ।। १६ ।।\nदृष्ट्वा प्रियां शुभाङ्गी वै मुमोदातिगिरीश्वरः ।।\nगर्भस्थजगदम्बां हि महातेजोवतीन्तदा ।। १७ ।।\nतस्मिन्नवसरे देवा मुने विष्ण्वादयस्तथा ।।\nमुनयश्च समागम्य गर्भस्थां तुष्टुवुश्शिवाम् ।। १८ ।।\nदेवा ऊचुः ।।\nदुर्गे जय जय प्राज्ञे जगदम्ब महेश्वरि ।।\nसत्यव्रते सत्यपरे त्रिसत्ये सत्यरूपिणी ।। १९ ।।\nसत्यस्थे सत्यसुप्रीते सत्ययोने च सत्यतः ।।\nसत्यसत्ये सत्यनेत्रे प्रपन्नाः शरणं च ते ।। 2.3.6.२० ।।\nशिवप्रिये महेशानि देवदुःखक्षयंकरि ।।\nत्रैलोक्यमाता शर्वाणी व्यापिनी भक्तवत्सला ।। २१ ।।\nआविर्भूय त्रिलोकेशि देवकार्यं कुरुष्व ह ।।\nसनाथाः कृपया ते हि वयं सर्वे महेश्वरि ।। २२ ।।\nत्वत्तः सर्वे च सुखिनो लभन्ते सुखमुत्तमम् ।।\nत्वाम्विना न हि किंचिद्वै शोभते त्रिभवेष्वपि ।। २३ ।।\nब्रह्मोवाच ।।\nइत्थं कृत्वा महेशान्या गर्भस्थाया बहुस्तुतिम् ।।\nप्रसन्नमनसो देवास्स्वं स्वं धाम ययुस्तदा ।। २४ ।।\nव्यतीते नवमे मासे दशमे मासि पूर्णतः ।।\nगर्भस्थाया गतिन्द्रध्रे कालिका जगदम्बिका ।। २५ ।।\nतदा सुसमयश्चासीच्छान्तभग्रहतारकः ।।\nनभः प्रसन्नतां यातं प्रकाशस्सर्वदिक्षु हि ।। २६ ।।\nमही मंगलभूयिष्ठा सवनग्रामसागरा ।।\nसरस्स्रवन्तीवापीषु पुफुल्लुः पंकजानि वै ।।२७।।\nववुश्च विविधा वातास्सुखस्पर्शा मुनीश्वर ।।\nमुमुदुस्साधवस्सर्वेऽसतान्दुःखमभूद्द्रुतम् ।। २८ ।।\nदुन्दुभीन्वादयामासुर्नभस्यागत्य निर्जराः ।।\nपुष्पवृष्टिरभूत्तत्र जगुर्गन्धर्वसत्तमाः ।। २९ ।।\nविद्याधरस्त्रियो व्योम्नि ननृतुश्चाप्सरास्तथा ।।\nतदोत्सवो महानासीद्देवादीनां नभःस्थले ।। 2.3.6.३० ।।\nतस्मिन्नवसरे देवी पूर्वशक्तिश्शिवा सती ।।\nआविर्बभूव पुरतो मेनाया निजरूपतः ।। ३१ ।।\nवसंतर्तौ मधौ मासे नवम्यां मृगधिष्ण्यके ।।\nअर्द्धरात्रे समुत्पन्ना गंगेव शशिमण्डलात् ।। ३२ ।।\nसमये तत्स्वरूपेण मेनका जठराच्छिवा ।।\nसमुद्भूय समुत्पन्ना सा लक्ष्मीरिव सागरात् ।। ३३ ।।\nततस्तस्यां तु जातायां प्रसन्नोऽभूत्तदा भवः ।।\nअनुकूलो ववौ वायुर्गम्भीरो गंधयुक्शुभः ।। ३४ ।।\nबभूव पुष्पवृष्टिश्च तोयवृष्टि पुरस्सरम् ।।\nजज्वलुश्चाग्नयः शान्ता जगर्जुश्च तदा घनाः ।।३५।।\nतस्यां तु जायमानायां सर्वस्वं समपद्यत ।।\nहिमवन्नगरे तत्र सर्व दुःखं क्षयं गतम् ।।३६।।\nतस्मिन्नवसरे तत्र विष्ण्वाद्यास्सकलास्सुराः ।।\nआजग्मुः सुखिनः प्रीत्या ददृशुर्जगदम्बिकाम्।। ।।। ३७ ।।\nतुष्टुवुस्तां शिवामम्बां कालिकां शिवकामिनीम् ।।\nदिव्यारूपां महामायां शिवलोकनिवासिनीम् ।। ३८ ।। ।\n।। देवा ऊचुः ।।\nजगदम्ब महादेवि सर्वसिद्धिविधायिनि ।।\nदेवकार्यकरी त्वं हि सदातस्त्वां नमामहे ।।३९।।\nसर्वथा कुरु कल्याणं देवानां भक्तवत्सले ।।\nमेनामनोरथः पूर्णः कृतः कुरु हरस्य च ।। 2.3.6.४० ।।\n।। ब्रह्मोवाच ।।\nइत्थं स्तुत्वा शिवां देवीं विष्ण्वाद्या सुप्रणम्य ताम् ।।\nस्वंस्वं धाम ययुः प्रीताश्शंसन्तस्तद्गतिं पराम् ।।४१ ।।\nतान्तु दृष्ट्वा तथा जातां नीलोत्पलदलप्रभाम।।\nश्यामा सा मेनका देवी मुदमापाति नारद ।।४२।।\nदिव्यरूपं विलोक्यानु ज्ञानमाप गिरिप्रिया ।।\nविज्ञाय परमेशानीं तुष्टावातिप्रहर्षिता।।४३।।\nमेनोवाच ।।\nजगदम्ब महेशानि कृतातिकरुणा त्वया ।।\nआविर्भूता मम पुरो विलसन्ती यदम्बिके ।। ४४ ।।\nत्वमाद्या सर्वशक्तीनां त्रिलोकजननी शिवे ।।\nशिवप्रिया सदा देवी सर्वदेवस्तुता परा।।४५।।\nकृपां कुरु महेशानि मम ध्यानस्थिता भव ।।\nएतद्रूपेण प्रत्यक्षं रूपं धेहि सुतासमम्।।४६।।\nब्रह्मोवाच।।\nइत्याकर्ण्य वचस्तस्या मेनाया भूधरस्त्रियाः।।\nप्रत्युवाच शिवा देवी सुप्रसवामअरिप्रियाम्।।४७।।\nदेव्युवाच।।\nहे मेने त्वं पुरा मां च सुसेवितवती रता ।।\nत्वद्भक्त्या सुप्रसन्नाहं वरन्दातुं गतान्तिकम्।।४८।।\nवरं ब्रूहीति मद्वाणीं श्रुत्वा ते तद्वरो वृतः ।।\nसुता भव महादेवी सा मे देवहितं कुरु ।। ४९ ।।\nतथा दत्त्वा वरं तेऽहं गता स्वम्पदमादरात् ।।\nसमयं प्राप्य तनया भवन्ते गिरिकामिनि ।।2.3.6.५०।।\nदिव्यरूपं धृतं मेद्य यत्ते मत्स्मरणं भवेत्।।\nअन्यथा मर्त्यभावेन तवाज्ञानं भवेन्मयि ।।५१।।\nयुवां मां पुत्रिभावेन दिव्यभावेन वा सकृत् ।।\nचिन्तयन्तौ कृतस्नेहौ यातास्स्थो मद्गतिम्पराम् ।।५२।।\nदेवकार्यं करिष्यामि लीलां कृत्वा द्भुतां क्षितौ ।।\nशम्भुपत्नी भविष्यामि तारयिष्यामि सज्जनान्।।५३।।\nब्रह्मोवाच।।\nइत्युक्त्वासीच्छिवा तूष्णीमम्बिका स्वात्त्ममायया।।\nपश्यन्त्यां मातरि प्रीत्या सद्योऽऽभूत्तनया तनुः ।।५४।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे पार्वतीजन्मवर्णनं नाम षष्टोऽध्यायः ।। ६ ।।"
  }
]
[
  {
    "text": "ब्रह्मोवाच ।।\nवसिष्ठस्य वचः श्रुत्वा सगणोपि हिमालयः ।।\nविस्मितो भार्य्यया शैलानुवाच स गिरीश्वरः ।।१।।\nहिमालय उवाच ।।\nहे मेरो गिरिराट् सह्य गन्धमादन मन्दर ।।\nमैनाक विन्ध्य शैलेन्द्रास्सर्वे शृणुत मद्वचः ।। २ ।।\nवसिष्ठो हि वदत्येवं किं मे कार्य्यं विचार्य्यते ।।\nयथा तथा च शंसध्वं निर्णीय मनसाखिलम् ।। ३ ।।\nब्रह्मोवाच ।।\nतच्छुत्वा वचनं तस्य सुमेरुप्रमुखाश्च ते ।।\nप्रोचुर्हिमालयं प्रीत्या सुनिर्णीय महीधराः ।।४।।\nशैला ऊचुः ।।\nअधुना किं विमर्शेन कृतं कार्य्यं तथैव हि ।।\nउत्पन्नेयं महाभाग देवकार्यार्थमेव हि ।।५।।\nप्रदातव्या शिवायेति शिवस्यार्थेवतारिणी ।।\nअनयाराधितो रुद्रो रुद्रेण यदि भाषिता ।।६।।\nब्रह्मोवाच।।\nएतच्छ्रुत्वा वचस्तेषाम्मेर्वादीनां हिमाचलः ।।\nसुप्रसन्नतरोभूद्वै जहास गिरिजा हृदि ।। ७ ।।\nअरुन्धती च तां मेनां बोधयामास कारणात् ।।\nनानावाक्यसमूहेनेतिहासैर्विविधैरपि ।। ८ ।।\nअथ सा मेनका शैलपत्नी बुद्ध्वा प्रसन्नधीः ।।\nमुनीनरुन्धतीं शैलं भोजयित्वा बुभोज च ।। ९ ।।\nअथ शैलवरो ज्ञानी सुसंसेव्य मुनींश्च ताम् ।।\nउवाच साञ्जलिः प्रीत्या प्रसन्नात्मागतभ्रमः।। 2.3.36.१० ।।\nहिमाचल उवाच ।।\nसप्तर्षयो महाभागा वचः शृणुत मामकम् ।।\nविस्मयो मे गतस्सर्वश्शिवयोश्चरितं श्रुतम् ।। ११ ।।।\nमदीयं च शरीरम्वै पत्नी मेना सुतास्सुता ।।\nऋद्धिस्सिद्धिश्च चान्यद्वै शिवस्यैव न चान्यथा ।। १२।।\n।। ब्रह्मोवाच ।।\nइत्युक्त्वा स तदा पुत्रीं दृष्ट्वा तत्सादरं च ताम् ।।\nभूषयित्वा तदङ्गानि ऋष्युत्संगे न्यवेशयेत्।। १३।।\nउवाच च पुनः प्रीत्या शैलराज ऋषींस्तदा।।।\nअयं भागो मया तस्मै दातव्य इति निश्चितम् ।। १४।।\n।। ऋषय ऊचुः ।।\nशंकरो भिक्षुकस्तेथ स्वयं दाता भवान् गिरे ।।\nभैक्ष्यञ्च पार्वती देवी किमतः परमुत्तमम् ।। १५।।\nहिमवन् शिखराणान्ते यद्धेतोस्सदृशी गतिः ।।\nधन्यस्त्वं सर्वशैलानामधिपस्सर्वतो वरः ।। १६ ।।\n।। ब्रह्मोवाच ।।\nएवमुक्त्वा तु कन्यायै मुनयो विमलाशयाः ।।\nआशिषं दत्तवन्तस्ते शिवाय सुखदा भव ।।१७।।\nस्पृष्ट्वा करेण तां तत्र कल्याणं ते भविष्यति ।।\nशुक्लपक्षे यथा चन्द्रो वर्द्धन्तां त्वद्गुणास्तथा।। १८।।\nइत्युक्त्वा मुनयस्सर्वे दत्त्वा ते गिरये मुदा ।।\nपुष्पाणि फलयुक्तानि प्रत्ययं चक्रिरे तदा ।। १९ ।।\nअरुन्धती तदा तत्र मेनां सा सुसुखी मुदा ।।\nगुणैश्च लोभयामास शिवस्य परमा सती ।। 2.3.36.२० ।।\nहरिद्राकुंकुमैश्शैलश्मश्रूणि प्रत्यमार्जयत् ।।\nलौकिकाचारमाधाय मंगलायनमुत्तमम् ।। २१ ।।\nततश्च ते चतुर्थेह्नि संधार्य्य लग्नमुत्तमम् ।।\nपरस्परं च सन्तुष्य संजग्मुश्शिवसन्निधिम्।।२२।।\nतत्र गत्वा शिवं नत्वा स्तुत्वा विवि धसूक्तिभिः ।।\nऊचुः सर्वे वसिष्ठाद्या मुनयः परमेश्वरम् ।।२३।।\nऋषय ऊचुः ।।\nदेवदेव महादेव परमेश महाप्रभो ।।\nशृण्वस्मद्वचनं प्रीत्या यत्कृतं सेवकैस्तव ।। २४ ।।\nबोधितो गिरिराजश्च मेना विविधसूक्तिभिः ।।\nसेतिहासं महेशान प्रबुद्धोसौ न संशयः।।२५।।\nवाक्यदत्ता गिरीन्द्रेण पार्वती ते हि नान्यथा ।।\nउद्वाहाय प्रगच्छ त्वं गणैर्देवैश्च संयुतः ।।२६।।\nगच्छ शीघ्रं महादेव हिमाचलगृहं प्रभो ।।\nविवाहय यथा रीतिः पार्वतीमात्मजन्मने ।।२७।।\n।। ब्रह्मोवाच ।।\nतच्छ्रुत्वा वचनं तेषां लौकिकाचारतत्परः।।\nप्रहृष्टात्मा महेशानः प्रहस्येदमुवाच सः ।।२८।।\nमहेश उवाच ।।\nविवाहो हि महाभागा न दृष्टो न श्रुतो मया ।।\nयथा पुरा भवद्भिस्तद्विधिः प्रोच्यो विशेषतः ।। २९ ।।\n।। ब्रह्मोवाच ।।\nतदाकर्ण्य महेशस्य लौकिकं वचनं शुभम् ।।\nप्रत्यूचुः प्रहसन्तस्ते देवदेवं सदाशिवम् ।। 2.3.36.३० ।।\nऋषय ऊचुः ।।\nविष्णुमाहूय वै शीघ्रं ससमाजं विशेषतः ।।\nब्रह्माणं ससुतं प्रीत्या तथा देवं शतक्रतुम् ।। ३१ ।।\nतथा ऋषिगणान्सर्वान् यक्षगन्धर्वकिन्नरान् ।।\nसिद्धान् विद्याधरांश्चैव तथा चैवाप्सरोगणान् ।।३२।।\nएतांश्चान्यान्प्रभो सर्वानानय स्वेह सादरम् ।।\nसर्वं संसाधयिष्यन्ति त्वत्कार्य्यं ते न संशयः ।।३३।।\nब्रह्मोवाच ।।\nइत्युक्त्वा सप्त ऋषयस्तदाज्ञां प्राप्य ते मुदा ।।\nस्वधाम प्रययुस्सर्वे शंसन्तः शङ्करीं गतिम् ।। ३४ ।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखंडे सप्तऋषिवचनं नाम षट्त्रिंशोऽध्यायः।।३६।।"
  }
]
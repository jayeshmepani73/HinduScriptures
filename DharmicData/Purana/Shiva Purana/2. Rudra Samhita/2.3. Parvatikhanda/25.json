[
  {
    "text": "।। नारद उवाच ।।\nगतेषु तेषु देवेषु विधि विष्ण्वादिकेषु च ।।\nसर्वेषु मुनिषु प्रीत्या किं बभूव ततः परम्।।१।।\nकिं कृतं शंभुना तात वरं दातुंसमागतः ।।\nकियत्कालेन  च कथं तद्वद प्रीतिमावहन् ।।२।।\n।। ब्रह्मोवाच ।।\nगतेषु तेषु देवेषु ब्रह्मादिषु निजाश्रमम् ।।\nतत्तपस्सु परीक्षार्थं समाधिस्थोऽभवद्भवः ।।३।।\nस्वात्मानमात्मना कृत्वा स्वात्मन्येव व्यचिंतयत् ।।\nपरात्परतरं स्वस्थं निर्माय निरवग्रहम् ।।४।।\nतद्वस्तुभूतो भगवानीश्वरो वृषभध्वजः ।।\nअविज्ञातगतिस्सूतिस्स हरः परमेश्वरः ।। ५ ।।\nब्रह्मोवाच ।।\nगिरिजा हि तदा तात तताप परमं तपः।।\nतपसा तेन रुद्रोऽपि परं विस्मयमागतः ।।६।।\nसमाधेश्चलितस्सोऽभूद्भक्ताधीनोऽपि नान्यथा ।।\nवसिष्ठादीन्मुनीन्सप्त सस्मार सूतिकृद्धरः ।।७।।\nसप्तापि मुनयश्शीघ्रमाययुस्स्मृति मात्रतः ।।\nप्रसन्नवदनाः सर्वे वर्णयंतो विधिं बहु ।।८।।\nप्रणम्य तं महेशानं तुष्टुवुर्हर्षनिर्भराः ।।\nवाण्या गद्गदया बद्धकरा विनतकंधराः ।।९।। ।।\nसप्तर्षय ऊचुः ।।\nदेवदेव महादेव करुणासागर प्रभो ।।\nजाता वयं सुधन्या हि त्वया यदधुना स्मृताः ।। 2.3.25.१० ।।\nकिमर्थं संस्मृता वाथ शासनं देहि तद्धि नः ।।\nस्वदाससदृशीं स्वामिन्कृपां कुरु नमोऽस्तु ते ।।११।।\n।। ब्रह्मोवाच ।।\nइत्याकर्ण्य नीनां तु विज्ञप्तिं करुणानिधिः ।।\nप्रोवाच विहसन्प्रीत्या प्रोत्फुल्लनयनाम्बुजः ।। १२ ।।\n।। महेश्वर उवाच ।।\nहे सप्तमुनयस्ताताश्शृणुतारं वचो मम ।।\nअस्मद्धितकरा यूयं सर्वज्ञानविचक्षणाः ।। १३ ।।\nतपश्चरति देवेशी पार्वती गिरिजाऽधुना ।।\nगौरीशिखरसंज्ञे हि पार्वते दृढमानसा ।।१४।।\nमां पतिं प्राप्तुकामा हि सा सखीसेविता द्विजाः ।।\nसर्वान्कामान्विहायान्यान्परं निश्चयमागता ।। १५ ।।\nतत्र गच्छत यूयं मच्छासनान्मुनिसत्तमाः।।\nपरीक्षां दृढतायास्तत्कुरुत प्रेमचेतसः।।१६।।\nसर्वथा छलसंयुक्तं वचनीयं वचश्च वः ।।\nन संशयः प्रकर्तव्यश्शासनान्मम सुव्रताः ।। १७ ।।\n।।ब्रह्मोवाच ।।\nइत्याज्ञप्ताश्च मुनयो जग्मुस्तत्र द्रुतं हि ते ।।\nयत्र राजति सा दीप्ता जगन्माता नगात्मजा।।१८।।\nतत्र दृष्ट्वा शिवा साक्षात्तपःसिद्धिरिवापरा।।\nमूर्ता परमतेजस्का विलसंती सुतेजसा ।।१९।।\nहृदा प्रणम्य तां ते तु ऋषयस्सप्त सुव्रताः।।\nसन्नता वचनं प्रोचुः पूजिताश्च विशेषतः।।।2.3.25.२०।।\n।। ऋषय ऊचुः ।।\nशृणु शैलसुते देवी किमर्थं तप्यते तपः ।।\nइच्छसि त्वं सुरं कं च किं फलं तद्वदाधुना ।।२१।।\nब्रह्मोवाच ।।\nइत्युक्ता सा शिवा देवी गिरींद्रतनया द्विजैः ।।\nप्रत्युवाच वचस्सत्यं सुगूढमपि तत्पुरः ।। २२ ।।\n।। पार्वत्युवाच ।।\nमुनीश्वरास्संशृणुत मद्वाक्यं प्रीतितो हृदा ।।\nब्रवीमि स्वविचारं वै चिंतितो यो धिया स्वया ।। २३ ।।\nकरिष्यथ प्रहासं मे श्रुत्वा वाचो ह्यसंभवाः ।।\nसंकोचो वर्णनाद्विप्रा भवत्येव करोमि किम् ।। २४ ।।\nइदं मनो हि सुदृढमवशं परकर्मकृत् ।।\nजलोपरि महाभित्तिं चिकीर्षति महोन्नताम् ।। २५ ।।\nसुरर्षेश्शासनं प्राप्य करोमि सुदृढं तपः ।।\nरुद्रः पतिर्भवेन्मे हि विधायेति मनोरथम् ।। २६ ।।\nअपक्षो मन्मनः पक्षी व्योम्नि उड्डीयते हठात् ।।\nतदाशां शंकरस्वामी पिपर्त्तु करुणानिधिः ।। २७ ।।\n।। ब्रह्मोवाच ।।\nइत्याकर्ण्य वचस्तस्या विहस्य मुनयश्च ते ।।\nसंमान्य गिरिजां प्रीत्या प्रोचुश्छलवचो मृषा ।।२८।।\nऋषय ऊचुः ।।\nन ज्ञातं तस्य चरितं वृथापण्डितमानिनः ।।\nदेवर्षेः कूरमनसः सुज्ञा भूत्वाप्यगात्मजे ।।२९।।\nनारदः कूटवादी च परचित्तप्रमंथकः ।।\nतस्य वार्त्ताश्रवणतो हानिर्भवति सर्वथा ।। 2.3.25.३० ।।\nतत्र त्वं शृणु सद्बुध्या चेतिहासं सुशोभितम् ।।\nक्रमात्त्वां बोधयंतो हि प्रीत्या तमुपधारय ।। ३१ ।।\nब्रह्मपुत्रो हि यो दक्षस्सुषुवे पितुराज्ञया ।।\nस्वपत्न्यामयुतं पुत्रानयुंक्त तपसि प्रियान् ।। ३२ ।।\nते सुताः पश्चिमां दिशि नारायणसरो गताः ।।\nतपोर्थे ते प्रतिज्ञाय नारदस्तत्र वै ययौ ।। ३३ ।।\nकूटोपदेशमाश्राव्य तत्र तान्नारदो मुनिः ।।\nतदाज्ञया च ते सर्वे पितुर्न गृहमाययुः ।। ३४ ।।\nतच्छ्रुत्वा कुपितो दक्षः पित्राश्वासितमानसः ।।\nउत्पाद्य पुत्रान्प्रायुंक्त सहस्रप्रमितांस्ततः ।। ३५ ।।\nतेऽपि तत्र गताः पुत्रास्तपोर्थं पितुराज्ञया ।।\nनारदोऽपि ययौ तत्र पुनस्तत्स्वोपदेशकृत् ।। ३६ ।।\nददौ तदुपदेशं ते तेभ्यो भ्रातृपथं ययुः ।।\nआययुर्न पितुर्गेहं भिक्षुवृत्तिरताश्च ते ।।३७।।\nइत्थं नारदसद्वृत्तिर्विश्रुत्ता शैलकन्यके ।।\nअन्यां शृणु हि तद्वृत्तिं वैराग्यकरणीं नृणाम् ।। ३८ ।।\nविद्याधरश्चित्रकेतुर्यो बभूव पुराकरोत् ।।\nस्वोपदेशमयं दत्त्वा तस्मै शून्यं च तद्गृहम् ।। ३९ ।।\nप्रह्लादाय स्वोपदेशान्हिरण्यकशिपोः परम् ।।\nदत्त्वा दुखं ददौ चायं परबुद्धिप्रभेदकः ।। 2.3.25.४० ।।\nमुनिना निजविद्या यच्छ्राविता कर्णरोचना ।।\nस स्वगेहं विहायाशु भिक्षां चरति प्रायशः ।।४१।।\nनारदो मलिनात्मा हि सर्वदो ज्ज्वलदेहवान् ।।\nजानीमस्तं विशेषेण वयं तत्सहवासिनः ।। ४२ ।।\nबकं साधुं वर्णयंति न मत्स्यानत्ति सर्वथा ।।\nसहवासी विजानीयाच्चरित्रं सहवासिनाम् ।।४३।।\nलब्ध्वा तदुपदेशं हि त्वमपि प्राज्ञसंमता ।।\nवृथैव मूर्खीभूता तु तपश्चरसि दुष्करम् ।।४४।।\nयदर्थमीदृशं बाले करोषि विपुलं तपः ।।\nसदोदासी निर्विकारो मदनारिर्नसंशयः ।।४५।।\nअमंगलवपुर्धारी निर्लज्जोऽसदनोऽकुली ।।\nकुवेषी प्रेतभूतादिसंगी नग्नौ हि शूलभृत् ।।४६।।\nस धूर्तस्तव विज्ञानं विनाश्य निजमायया ।।\nमोहयामास सद्युक्त्या कारयामास वै तपः ।।४७।।\nईदृशं हि वरं लब्ध्वा किं सुखं संभविष्यति ।।\nविचारं कुरु देवेशि त्वमेव गिरिजात्मजे।।४६।।\nप्रथमं दक्षजां साध्वी विवाह्य सुधिया सतीम् ।।\nनिर्वाहं कृतवान्नैव मूढः किंचिद्दिनानि हि ।।४९।।\nतां तथैव स वै दोषं दत्त्वात्याक्षीत्स्वयं प्रभुः ।।\nध्यायन्स्वरूप मकलमशोकमरमत्सुखी ।।2.3.25.५०।।\nएकलः परनिर्वाणो ह्यसंगोऽद्वय एव च ।।\nतेन नार्याः कथं देवि निर्वाहः संभविष्यति ।। ५१ ।।\nअद्यापि शासनं प्राप्य गृहमायाहि दुर्मतिम् ।।\nत्यजास्माकं महाभागे भविष्यति च शं तव ।।५२।।\nत्वद्योग्यो हि वरो विष्णुस्सर्वसद्गुणवान्प्रभुः ।।\nवैकुण्ठवासी लक्ष्मीशो नानाक्रीडाविशारदः ।। ५३ ।।\nतेन ते कारयिष्यामो विवाहं सर्वसौख्यदम् ।।\nइतीदृशं त्यज हठं सुखिता भव पार्वति ।। ५४ ।।\nब्रह्मोवाच ।।\nइत्येदं वचनं श्रुत्वा पार्वती जगदम्बिका ।।\nविहस्य च पुनः प्राह मुनीन्ज्ञान विशारदान् ।।५५।।\nपार्वत्युवाच ।।\nसत्यं भवद्भिः कथितं स्वज्ञानेन मुनीश्वराः ।।\nपरंतु मे हठो नैव मुक्तो भवति वै द्विजाः ।।५६।।\nस्वतनोः शैलजातत्वात्काठिन्यं सहजं स्थितम् ।।\nइत्थं विचार्य सुधिया मां निषेद्धुं न चार्हथ ।।५७।।\nसुरर्षेर्वचनं पथ्यं त्यक्ष्ये नैव कदाचन ।।\nगुरूणां वचनं पथ्यमिति वेदविदो विदुः ।।५८।।\nगुरूणां वचनं सत्यमिति येषां दृढा मतिः ।।\nतेषामिहामुत्र सुखं परमं नासुखं क्वचित् ।।५९।।\nगुरूणां वचनं सत्यमिति यद्धृदये न धीः ।।\nइहामुत्रापि तेषां हि दुखं न च सुखं क्वचित् ।। 2.3.25.६० ।।\nसर्वथा न परित्याज्यं गुरूणां वचनं द्विजाः।।\nगृहं वसेद्वा शून्यं स्यान्मे हठस्सुखदस्सदा।।६१।।\nयद्भवद्भिस्सुभणितं वचनं मुनिसत्तमाः ।।\nतदन्यथा तद्विवेकं वर्णयामि समासतः ।।६२।।\nगुणालयो विहारी च विष्णुस्सत्यं प्रकीर्तितः ।।\nसदाशिवोऽगुणः प्रोक्तस्तत्र कारण मुच्यते ।। ६३ ।।\nशिवो ब्रह्माविकारः स भक्तहेतोर्धृताकृतिः ।।\nप्रभुतां लौकिकीं नैव संदर्शयितुमिच्छति।।।६४।\nअतः परमहंसानां धार्यये सुप्रिया गतिः।।\nअवधूतस्वरूपेण परानंदेन शंभुना।।६५।।\nभूषूणादिरुचिर्मायार्लिप्तानां ब्रह्मणो न च।।\nस प्रभुर्निर्गुणोऽजो निर्मायोऽलक्ष्यगतिर्विराट् ।।६६।।\nधर्मजात्यादिभिश्शम्भुर्नानुगृह्णाति व द्विजाः ।।\nगुरोरनुग्रहेणैव शिवं जानामि तत्त्वतः ।।६७।।\nचेच्छिवस्स हि मे विप्रा विवाहं न करिष्यति ।।\nअविवाहा सदाहं स्यां सत्यं सत्यं वदाम्यहम् ।।६८।।\nउदयति यदि भानुः पश्चिमे दिग्विभागे प्रचलति यदि मेरुश्शीततां याति वह्निः ।।\nविकसति यदि पद्मं पर्वताग्रे शिलायां न हि चलति हठो मे सत्यमेतद्ब्रवीमि।।६९।।\n।। ब्रह्मोवाच।।\nइत्युक्त्वा तान्प्रणम्याशु मुनीन्सा पर्वतात्मजा ।।\nविरराम शिवं स्मृत्वा निर्विकारेण चेतसा ।। 2.3.25.७० ।।\nऋषयोऽपीत्थमाज्ञाय गिरिजायास्सुनिश्चयम् ।।\nप्रोचुर्जयगिरं तत्र ददुश्चाशिषमुत्तमाम् ।। ७१\nअथ प्राणम्य तां देवीं मुनयो हृष्टमानसाः ।।\nशिवस्थानं द्रुतं जग्मुस्तत्परीक्षाकरा मुने।।७२।।\nतत्र गत्वा शिवं नत्वा वृत्तांतं विनिवेद्य तम् ।।\nतदाज्ञां समनुप्राप्य स्वर्लोकं जग्मुरादरात् ।।७३।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखंडे सप्तर्षिंकृतपरीक्षावर्णनो नाम पंचविशोऽध्याय ।। २५ ।।"
  }
]
[
  {
    "text": "ब्रह्मोवाच ।।\nत्वयि देवमुने याते पार्वती हृष्टमानसा ।।\nतपस्साध्यं हरं मेने तपोर्थं मन आदधे ।। १ ।।\nततः सख्यौ समादाय जयां च विजयां तथा।।\nमातरं पितरं चैव सखीभ्यां पर्यपृच्छत ।।२।।\nप्रथमं पितरं गत्वा हिमवन्तं नगेश्वरम् ।।\nपर्यपृच्छत्सुप्रणम्य विनयेन समन्विता ।। ३ ।।\nसख्यावूचतुः ।।\nहिमवञ्च्छ्रूयतां पुत्री वचनं कथ्यतेऽधुना ।।\nसा स्वयं चैव देहस्य रूपस्यापि तथा पुनः ।। ४ ।।\nभवतो हि कुलस्यास्य साफल्यं कर्तुमिच्छति ।।\nतपसा साधनीयोऽसौ नान्यथा दृश्यतां व्रजेत् ।।५।।\nतस्माच्च पर्वतश्रेष्ठ देह्याज्ञां भवताधुना ।।\nतपः करोतु गिरिजा वनं गत्वेति सादरम् ।।६।।\nब्रह्मोवाच ।।\nइत्येवं च तदा पृष्टस्सखीभ्यां मुनिसत्तम ।।\nपार्वत्या सुविचार्याथ गिरिराजोऽब्रवीदिदम् ।। ७ ।।\nहिमालय उवाच ।।\nमह्यं च रोचतेऽत्यर्थं मेनायै रुच्यतां पुनः ।।\nयथेदं भवितव्यं च किमतः परमुत्तमम् ।। ८ ।।\nसाफल्यं तु मदीयस्य कुलस्य च न संशयः ।।\nमात्रे तु रुच्यते चेद्वै ततः शुभतरं नु किम्।।९।।\nब्रह्मोवाच ।।\nइत्येवं वचनं पित्रा प्रोक्तं श्रुत्वा तु ते तदा ।।\nजग्मतुर्मातरं सख्यौ तदाज्ञप्ते तया सह ।। 2.3.22.१० ।।\nगत्वा तु मातरं तस्याः पार्वत्यास्ते च नारद ।।\nसुप्रणम्य करो बध्वोचतुर्वचनमादरात् ।। ११ ।।\nसख्यावूचतुः ।।\nमातस्त्वं वचनं पुत्र्याः शृणु देवि नमोऽस्तु ते ।।\nसुप्रसन्नतया तद्वै श्रुत्वा कर्तुमिहार्हसि ।।१२।।\nतप्तुकामा तु ते पुत्री शिवार्थं परमं तपः।।\nप्राप्तानुज्ञा पितुश्चैव तुभ्यं च परिपृच्छति ।। १३ ।।\nइयं स्वरूपसाफल्यं कर्तुकामा पतिव्रते ।।\nत्वदाज्ञया यदि जायेत तप्यते च तथा तपः ।। १४ ।।\n।। ब्रह्मोवाच ।।\nइत्युक्त्वा च ततस्सख्यौ तूष्णीमास्तां मुनीश्वर ।।\nनांगीचकार मेना सा तद्वाक्यं खिन्नमानसा ।। १५ ।।\nततस्सा पार्वती प्राह स्वयमेवाथ मातरम् ।।\nकरौ बद्ध्वा विनीतात्मा स्मृत्वा शिवपदांबुजम् ।। १६।।\nपार्वत्युवाच ।।\nमातस्तप्तुं गमिष्यामि प्रातः प्राप्तुं महेश्वरम् ।।\nअनुजानीहि मां गंतुं तपसेऽद्य तपोवनम् ।। १७ ।।\n।। ब्रह्मोवाच ।।\nइत्याकर्ण्य वचः पुत्र्या मेना दुःख मुपागता ।।\nसोपाहूय तदा पुत्रीमुवाच विकला सती ।। १८ ।।\nमेनोवाच ।।\nदुःखितासि शिवे पुत्री तपस्तप्तुं पुरा यदि ।।\nतपश्चर गृहेऽद्य त्वं न बहिर्गच्छ पार्वति ।। १९ ।।\nकुत्र यासि तपः कर्तुं देवास्संति गृहे मम ।।\nतीर्थानि च समस्तानि क्षेत्राणि विविधानि च ।। 2.3.22.२० ।।\nकर्तव्यो न हठः पुत्रि गंतव्यं न बहिः क्वचित् ।।\nसाधितं किं त्वया पूर्वं पुनः किं साधयिष्यसि ।।२१।।\nशरीरं कोमलं वत्से तपस्तु कठिनं महत् ।।\nएवस्मात्तु त्वया कार्यं तपोऽत्र न बहिर्व्रज ।।२२।।\nस्त्रीणां तपोवनगतिर्न श्रुता कामनार्थिनी ।।\nतस्मात्त्वं पुत्रि मा कार्षीस्तपोर्थं गमनं प्रति ।।२३।।\n।। ब्रह्मोवाच ।।\nइत्येवं बहुधा पुत्री तन्मात्रा विनवारिता ।।\nसंवेदे न सुखं किंचिद्विनाराध्य महेश्वरम् ।।२४।।\nतपोनिषिद्धा तपसे वनं गंतुं च मेनया ।।\nहेतुना तेन सोमेति नाम प्राप शिवा तदा ।।२५।।\nअथ तां दुखितां ज्ञात्वा मेना शैलप्रिया शिवाम् ।।\nनिदेशं सा ददौ तस्याः पार्वत्यास्तपसे मुने ।।२६।।\nमातुराज्ञां च संप्राप्य सुव्रता मुनिसत्तम ।।\nततः स्वांते सुखं लेभे पार्वती स्मृतशंकरा।।२७।।\nमातरं पितरं साथ प्रणिपत्य मुदा शिवा ।।\nसखीभ्यां च शिवं स्मृत्वा तपस्तप्तुं समुद्गता।।२८।।\nहित्वा मतान्यनेकानि वस्त्राणि विविधानि च।।\nवल्कलानि धृतान्याशु मौंजीं बद्ध्वा तु शोभनाम् ।।२९।।\nहित्वा हारं तथा चर्म्म मृगस्य परमं धृतम् ।।\nजगाम तपसे तत्र गंगावतरणं प्रति।।2.3.22.३०।।\nशंभुना कुर्वता ध्यानं यत्र दग्धो मनोभवः।।\nगंगावतरणो नाम प्रस्थो हिमवतस्स च ।। ३१ ।।\nहरशून्योऽथ ददृशे स प्रस्थो हिमभूभृतः ।।\nकाल्या तत्रेत्य भोस्तात पार्वत्या जगदम्बया ।। ३२ ।।\nयत्र स्थित्वा पुरा शंभुस्तप्तवान्दुस्तरं तपः ।।\nतत्र क्षणं तु सा स्थित्वा बभूव विरहार्दिता ।। ३३ ।।\nहा हरेति शिवा तत्र रुदन्ती सा गिरेस्सुता ।।\nविललापातिदुःखार्ता चिन्ताशोकसमन्विता ।। ३४ ।।\nततश्चिरेण सा मोहं धैर्य्या त्संस्तभ्य पार्वती ।।\nनियमायाऽभवत्तत्र दीक्षिता हिमवत्सुता ।। ३५ ।।\nतपश्चकार सा तत्र शृंगितीर्थे महोत्तमे ।।\nगौरीशिखर नामासीत्तत्तपःकरणाद्धि तत् ।। ३६ ।।\nसुंदराश्च द्रुमास्तत्र पवित्राश्शिवया मुने ।।\nआरोपिताः परीक्षार्थं तपसः फलभागिनः ।। ३७ ।।\nभूभिशुद्धिं ततः कृत्वा वेदीं निर्माय सुन्दरी ।।\nतथा तपस्समारब्धं मुनीनामपि दुष्करम् ।। ३८ ।।\nविगृह्य मनसा सर्वाणींद्रियाणि सहाशु सा ।।\nसमुपस्थानिके तत्र चकार परमं तपः ।। ३९ ।\nग्रीष्मे च परितो वह्निं प्रज्वलंतं दिवानिशम् ।।\nकृत्वा तस्थौ च तन्मध्ये सततं जपती मनुम ।। 2.3.22.४० ।।\nसततं चैव वर्षासु स्थंडिले सुस्थिरासना ।।\nशिलापृष्ठे च संसिक्ता बभूव जलधारया।।४१।।\nशीते जलांतरे शश्वत्तस्थौ सा भक्तितत्परा।।\nअनाहारातपत्तत्र नीहारे निशासु च।। ४२।।\nएवं तपः प्रकुर्वाणा पंचाक्षरजपे रता ।।\nदध्यौ शिवं शिवा तत्र सर्वकामफलप्रदम्।।४३।।\nस्वारोपिताच्छुभान्वृक्षान्सखीभिस्सिंचती मुदा।।\nप्रत्यहं सावकाशे सा तत्रातिथ्यमकल्पयत्।।४४।।\nवातश्चैव तथा शीतवृष्टिश्च विविधा तथा।।\nदुस्सहोऽपि तथा घर्म्मस्तया सेहे सुचित्तया।।४५।।\nदुःखं च विविधं तत्र गणितं न तयागतम् ।।\nकेवलं मन आधाय शिवे सासीत्स्थिता मुने ।।४६।।\nप्रथमं फलभोगेन द्वितीयं पर्णभोजनैः।।\nतपः प्रकुर्वती देवी क्रमान्निन्येऽमिताः समाः ।।४७।।\nततः पर्णान्यपि शिवा निरस्य हिमवत्सुता।।\nनिराहाराभवद्देवी तपश्चरणसंरता।।४८।।\nआहारे त्यक्तपर्णाभूद्यस्माद्धिमवतः सुतः ।।\nतेन देवैरपर्णेति कथिता नामतः शिवा।।४९।।\nएका पादस्थिता सासीच्छिवं संस्मृत्य पार्वती।।\nपंचाक्षरं जपंती च मनुं तेपे तपो महत् ।। 2.3.22.५० ।।\nचीरवल्कलसंवीता जटासंघातधारिणी।।\nशिवचिंतनसंसक्ता जिगाय तपसा मुनीम् ।।५१।।\nएवं तस्यास्तपस्यन्त्या चिंतयंत्या महेश्वरम् ।।\nत्रीणि वर्ष सहस्राणि जग्मुः काल्यास्तपोवने ।।५२।।\nषष्टिवर्षसहस्राणि यत्र तेपे तपो हरः ।।\nतत्र क्षणमथोषित्वा चिंतयामास सा शिवा ।।५३।।\nनियमस्थां महादेव किं मां जानासि नाधुना ।।\nयेनाहं सुचिरं तेन नानुयाता तवोरता ।।५४।।\nलोके वेदे च गिरिशो मुनिभिर्गीयते सदा ।।\nशंकरस्य हि सर्वज्ञस्सर्वात्मा सर्वदर्शनः।।५५।।\nसर्वभूतिप्रदो देवस्सर्वभावानुभावनः ।।\nभक्ताभीष्टप्रदो नित्यं सर्वक्लेशनिवारणः ।।५६।।\nसर्वकामान्परित्यज्य यदि चाहं वृषध्वजे।।\nअनुरक्ता तदा सोत्र संप्रसीदतु शंकरः ।। ५७ ।।\nयदि नारद तत्रोक्तमंत्रो जप्तश्शराक्षरः ।।\nसुभक्त्या विधिना नित्यं संप्रसीदतु शंकरः ।। ५८ ।।\nयदि भक्त्या शिवस्याहं निर्विकारा यथोदितम् ।।\nसर्वेश्वरस्य चात्यंतं संप्रसीदतु शंकरः ।। ५९ ।।\nएवं चिंतयती नित्यं तेपे सा सुचिरं तपः ।।\nअधोमुखी निर्विकारा जटावल्कलधारिणी ।। 2.3.22.६० ।।\nतथा तया तपस्तप्तं मुनीनामपि दुष्करम् ।।\nस्मृत्वा च पुरुषास्तत्र परमं विस्मयं गताः ।। ६१ ।।\nतत्तपोदर्शनार्थं हि समाजग्मुश्च तेऽखिलाः ।।\nधन्यान्निजान्मन्यमाना जगदुश्चेति सम्मताः ।। ६२ ।।\nमहतां धर्म्मवृद्धेषु गमनं श्रेय उच्यते ।।\nप्रमाणं तपसो नास्ति मान्यो धर्म्मस्सदा बुधैः ।। ६३ ।।\nश्रुत्वा दृष्ट्वा तपोऽस्यास्तु किमन्यैः क्रियते तपः ।।\nअस्मात्तपोऽधिकं लोके न भूतं न भविष्यति ।। ६४ ।।\nजल्पंत इति ते सर्वे सुप्रशस्य शिवातपः ।।\nजग्मुः स्वं धाम मुदिताः कठिनांगाश्च ये ह्यपि ।। ६५ ।।\nअन्यच्छृणु महर्षे त्वं प्रभावं तपसोऽधुना ।।\nपार्वत्या जगदम्बायाः पराश्चर्य्यकरं महत् ।। ६६ ।।\nतदाश्रमगता ये च स्वभावेन विरोधिनः ।।\nतेप्यासँस्तत्प्रभावेण विरोधरहि तास्तदा ।।६७।।\nसिंहा गावश्च सततं रागादिदोषसंयुताः ।।\nतन्महिम्ना च ते तत्र नाबाधंत परस्परम् ।। ६८ ।।\nअथान्ये च मुनिश्रेष्ठ मार्ज्जारा मूषकादयः ।।\nनिसर्गाद्वैरिणो यत्र विक्रियंते स्म न क्वचित् ।।६९।।\nवृक्षाश्च सफलास्तत्र तृणानि विविधानि च ।।\nपुष्पाणि च विचित्राणि तत्रासन्मुनिसत्तम ।। 2.3.22.७० ।।\nतद्वनं च तदा सर्वं कैलासेनोपमान्वितम् ।।\nजातं च तपस्तस्यास्सिद्धिरूपमभूत्तदा ।। ७१ ।।\nइति श्रीशिवमहापुराणे द्वितीयायां रुद्रसं० तृतीये पार्वती० पार्वतीतपोव० नाम द्वाविंशोऽध्यायः ।। २२ ।। ।"
  }
]
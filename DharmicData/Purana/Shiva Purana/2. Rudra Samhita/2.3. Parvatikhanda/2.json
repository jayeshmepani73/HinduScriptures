[
  {
    "text": "नारद उवाच ।।\nविधे प्राज्ञ वदेदानीं मेनोत्पत्तिं समादरात् ।।\nअपि शापं समाचक्ष्व कुरु संदेहभंजनम् ।।१।।\nब्रह्मोवाच ।।\nशृणु नारद सुप्रीत्या मेनोत्पत्तिं विवेकतः ।।\nमुनिभिः सह वक्ष्येहं सुतवर्य्य महाबुध ।।२।।\nदक्षनामा मम सुतो यः पुरा कथितो मुने ।।\nतस्य जाताः सुताः षष्टिप्रमितास्सृष्टिकारणाः ।।३।।\nतासां विवाहमकरोत्स वरैः कश्यपादिभिः ।।\nविदितं ते समस्तं तत्प्रस्तुतं शृणु नारद ।। ४ ।।\nतासां मध्ये स्वधानाम्नीं पितृभ्यो दत्तवान्सुताम् ।।\nतिस्रोभवन्सुतास्तस्यास्सुभगा धर्ममूर्तयः ।। ५ ।।\nतासां नामानि शृणु मे पावनानि मुनीश्वर ।।\nसदा विघ्नहराण्येव महामंगलदानि च ।।६।।\nमेनानाम्नी सुता ज्येष्ठा मध्या धन्या कलावती।।\nअन्त्या एतास्सुतास्सर्वाः पितॄणाम्मानसोद्भवाः ।।७।।\nअयोनिजाः स्वधायाश्च लोकतस्तत्सुता मताः।।।\nआसाम्प्रोच्य सुनामानि सर्वान्कामाञ्जनो लभेत् ।।८।।\nजगद्वंद्याः सदा लोकमातरः परमोददाः ।।\nयोगिन्यः परमा ज्ञाननिधानास्तास्त्रिलोकगाः ।।९।।\nएकस्मिन्समये तिस्रो भगिन्यस्ता मुनीश्वर ।।\nश्वेतद्वीपं विष्णुलोकं जग्मुर्दर्शनहेतवे।।2.3.2.१०।।\nकृत्वा प्रणामं विष्णोश्च संस्तुतिं भक्तिसंयुताः ।।\nतस्थुस्तदाज्ञया तत्र सुसमाजो महानभूत् ।। ११ ।।\nतदैव सनकाद्यास्तु सिद्धा ब्रह्मसुता मुने ।।\nगतास्तत्र हरिं नत्वा स्तुत्वा तस्थुस्तदाज्ञया ।। १२ ।।\nसनकाद्यान्मुनीन्दृष्ट्वोत्तस्थुस्ते सकला  द्रुतम् ।।\nतत्रस्थान्संस्थितान्नत्वा देवाद्याँल्लोकवन्दितान् ।। १३ ।।\nतिस्रो भगिन्यस्तांस्तत्र नोत्तस्थुर्मोहिता मुने ।।\nमायया दैवविवशाश्शङ्करस्य परात्मनः ।। १४ ।।\nमोहिनी सर्व लोकानां शिवमाया गरीयसी ।।\nतदधीनं जगत्सर्वं शिवेच्छा सा प्रकीर्त्यते ।।१५।।\nप्रारब्धं प्रोच्यते सैव तन्नामानि ह्यनेकशः ।।\nशिवेच्छया भवत्येव नात्र कार्या विचारणा ।।१६।।\nभूत्वा तद्वशगास्ता वै न चक्रुरपि तन्नतिम्।।\nविस्मितास्सम्प्रदृश्यैव संस्थितास्तत्र केवलम् ।। १७ ।।\nतादृशीं तद्गतिं दृष्ट्वा सनकाद्या मुनीश्वराः ।।\nज्ञानिनोऽपि परं चक्रुः क्रोधं दुर्विषहं च ते ।। १८ ।।\nशिवेच्छामोहितस्तत्र सक्रोधस्ता उवाच ह ।।\nसनत्कुमारो योगीशश्शापन्दण्डकरं ददन् ।। १९ ।।\nसनत्कुमार उवाच ।।\nयूयं तिस्रो भगिन्यश्च मूढाः सद्वयुनोज्झिताः ।।\nअज्ञातश्रुतितत्त्वा हि पितृकन्या अपि ध्रुवम् ।। 2.3.2.२० ।।\nअभ्युत्थानं कृतं नो यन्नमस्कारोपि गर्वतः ।।\nमोहिता नरभावत्वात्स्वर्गाद्दूरा भवन्तु हि ।। २१ ।।\nनरस्त्रियः सम्भवन्तु तिस्रोऽपि ज्ञानमोहिताः ।।\nस्वकर्मणः प्रभणावे लभध्वं फलमीदृशम् ।। २२ ।।\n।। ब्रह्मोवाच ।।\nइत्याकर्ण्य च साध्व्यस्तास्तिस्रोऽपि चकिता भृशम् ।।\nपतित्वा पादयोस्तस्य समूचूर्नतमस्तकाः ।। २३ ।।\nपितृतनया ऊचुः ।।\nमुनिवर्य्य दयासिन्धो प्रसन्नो भव चाधुना ।।\nत्वत्प्रणामं वयं मूढाः कुर्महे स्म न भावतः ।। २४ ।।\nप्राप्तं च तत्फलं विप्र न ते दोषो महामुने ।।\nअनुग्रहं कुरुष्वात्र लभेम स्वर्गतिम्पुनः ।। २५ ।।\nब्रह्मोवाच ।।\nश्रुत्वा तद्वचनं तात प्रोवाच स मुनिस्तदा ।।\nशापोद्धारं प्रसन्नात्मा प्रेरितः शिवमायया ।। २६ ।।\nसनत्कुमार उवाच ।।\nपितॄणां तनयास्तिस्रः शृणुत प्रीतमानसाः ।।\nवचनं मम शोकघ्नं सुखदं सर्वदैव वः ।। २७ ।।\nविष्णोरंशस्य शैलस्य हिमाधारस्य कामिनी ।।\nज्येष्ठा भवतु तत्कन्या भविष्यत्येव पार्वती ।। २८ ।।\nधन्या प्रिया द्वितीया तु योगिनी जनकस्य च ।।\nतस्याः कन्या महालक्ष्मीर्नाम्ना सीता भविष्यति ।। २९ ।।\nवृषभानस्य वैश्यस्य कनिष्ठा च कलावती ।।।\nभविष्यति प्रिया राधा तत्सुता द्वापरान्ततः ।। 2.3.2.३० ।।\nमेनका योगिनी पत्या पार्वत्याश्च वरेण च ।।\nतेन देहेन कैलासं गमिष्यति परम्पदम् ।। ३१ ।।\nधन्या च सीतया सीरध्वजो जनकवंशजः ।।\nजीवन्मुक्तो महायोगी वैकुण्ठं च गमिष्यति ।। ३२ ।।\nकलावती वृषभानस्य कौतुकात्कन्यया सह ।।\nजीवन्मुक्ता च गोलोकं गमिष्यति न संशयः ।। ३३ ।।\nविना विपत्तिं महिमा केषां कुत्र भविष्यति ।।\nसुकर्मिणां गते दुःखे प्रभवेद्दुर्लभं सुखम् ।। ३४ ।।\nयूयं पितॄणां तनयास्सर्वास्स्वर्गविलासिकाः ।।\nकर्मक्षयश्च युष्माकमभवद्विष्णुदर्शनात् ।। ३५ ।।\nइत्युक्त्वा पुनरप्याह गतक्रोधो मुनीश्वरः ।।\nशिवं संस्मृत्य मनसा ज्ञानदं भुक्तिमुक्तिदम् ।। ३६ ।।\nअपरं शृणुत प्रीत्या मद्वचस्सुखदं सदा ।।\nधन्या यूयं शिवप्रीता मान्याः पूज्या ह्यभीक्ष्णशः ।। ३७ ।।\nमेनायास्तनया देवी पार्वती जगदम्बिका ।।\nभविष्यति प्रिया शम्भोस्तपः कृत्वा सुदुस्सहम् ।। ३८ ।।\nधन्या सुता स्मृता सीता रामपत्नी भविष्यति ।।\nलौकिकाचारमाश्रित्य रामेण विहरिष्यति ।। ३९ ।।\nकलावतीसुता राधा साक्षाद्गोलोकवासिनी ।।\nगुप्तस्नेहनिबद्धा सा कृष्णपत्नी भविष्यति ।।2.3.2.४० ।।\nब्रह्मोवाच ।। इत्थमाभाष्य स मुनिर्भ्रातृभिस्सह संस्तुतः ।।\nसनत्कुमारो भगवाँस्तत्रैवान्तर्हितोऽभवत् ।। ४१ ।।\nतिस्रो भगिन्यस्तास्तात पितॄणां मानसीः सुताः ।।\nगतपापास्सुखं प्राप्य स्वधाम प्रययुर्द्रुतम् ।।४२।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखंडे पूर्वगतिवर्णनं नाम द्वितीयोऽध्यायः ।। २ ।।"
  }
]
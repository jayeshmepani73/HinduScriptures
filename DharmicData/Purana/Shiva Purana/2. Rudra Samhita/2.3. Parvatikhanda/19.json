[
  {
    "text": "।। नारद उवाच।।\nब्रह्मन्विधे महाभाग किं जातं तदनंतरम्।।\nकथय त्वं प्रसादेन तां कथां पापनाशिनीम् ।। १ ।।\n।। ब्रह्मोवाच ।।\nश्रूयतां सा कथा तात यज्जातं तदनंतरम् ।।\nतव स्नेहात्प्रवक्ष्यामि शिवलीलां मुदावहाम् ।। २ ।।\nधैर्यस्य व्यसनं दृष्ट्वा महायोगी महेश्वरः ।।\nविचिंतितं मनस्येवं विस्मितोऽतिततः परम् ।। ३ ।।\n।। शिव उवाच ।।\nकिमु विघ्नाः समुत्पन्नाः कुर्वतस्तप उत्तमम् ।।\nकेन मे विकृतं चित्तं कृतमत्र कुकर्मिणा ।। ४ ।।\nकुवर्णनं मया प्रीत्या परस्त्र्युपरि वै कृतम् ।।\nजातो धर्मविरोधोऽत्र श्रुतिसीमा विलंघिता ।। ५ ।।\n।। ब्रह्मोवाच ।।\nविचिंत्येत्थं महायोगी परमेशस्सतां गतिः ।।\nदिशो विलोकयामास परितश्शंकितस्तदा ।। ६ ।।\nवामभागे स्थितं कामं ददर्शाकृष्टबाणकम् ।।\nस्वशरं क्षेप्तुकामं हि गर्वितं मूढचेतसम् ।। ७ ।।\nतं दृष्ट्वा तादृशं कामं गिरीशस्य परात्मनः ।।\nसंजातः क्रोधसंमर्दस्तत्क्षणादपि नारद। ।। ८ ।।\nकामः स्थितोऽन्तरिक्षे स धृत्वा तत्सशरं धनुः ।।\nचिक्षेपास्त्रं दुर्निवारममोघं शंकरे मुने ।। ९ ।।\nबभूवामोघमस्त्रं तु मोघं तत्परमात्मनि ।।\nसमशाम्यत्ततस्तस्मिन्संकुद्धे परमेश्वरे ।। 2.3.19.१० ।।\nमोघीभूते शिवे स्वेस्त्रे भयमापाशु मन्मथः ।।\nचकंपे च पुरः स्थित्वा दृष्ट्वा मृत्युंजयं प्रभुम् ।। ११ ।।\nसस्मार त्रिदशान्सर्वान्शक्रादीन्भयविह्वलः ।।\nस स्मरो मुनिशार्दूल स्वप्रयासे निरर्थके ।। १२ ।।\nकामेन सुस्मृता देवाश्शक्राद्यास्ते मुनीश्वर ।।\nआययुः सकलास्ते हि शंभुं नत्वा च तुष्टुवुः ।। १३ ।।\nस्तुतिं कुर्वत्सु देवेषु कुद्धस्याति हरस्य हि ।।\nतृतीयात्तस्य नेत्राद्वै निस्ससार ततो महान् ।। १४ ।।\nललाट मध्यगात्तस्मात्सवह्निर्द्रुतसम्भवः ।।\nजज्वालोर्द्ध्वशिखो दीप्तः प्रलयाग्निसमप्रभः ।। १५ ।।\nउत्पत्य गगने तूर्णं निष्पत्य धरणी तले ।।\nभ्रामंभ्रामं स्वपरितः पपात मेदनीं परि ।। १६\nभस्मसात्कृतवान्साधो मदनं तावदेव हि ।।\nयावच्च मरुतां वाचः क्षम्यतां क्षम्यतामिति ।। १७ ।।\nहते तस्मिन्स्मरे वीरे देव दुःखमुपागताः ।।\nरुरुदुर्विह्वलाश्चातिक्रोशतः किमभूदिति ।। १८ ।।।।\nश्वेतांगा विकृतात्मा च गिरिराजसुता तदा ।।\nजगाम मंदिरं स्वं च समादाय सखीजनम् ।। १९ ।।\nक्षणमात्रं रतिस्तत्र विसंज्ञा साभवत्तदा ।।\nभर्तृमृत्युजदुःखेन पतिता सा मृता इव ।।2.3.19.२०।।\nजातायां चैव संज्ञायां रतिरत्यंतविह्वला।।\nविललाप तदा तत्रोच्चरंती विविधं वचः ।। २१ ।।\n।। रतिरुवाच ।।\nकिं करोमि क्व गच्छामि किं कृतं दैवतैरिह ।।\nमत्स्वामिनं समाहूय नाशयामासुरुद्धतम् ।। २२ ।।\nहा हा नाथ स्मर स्वामिन्प्राणप्रिय सुखप्रद ।।\nइदं तु किमभूदत्र हा हा प्रिय प्रियेति च ।।२३ ।।\n।। ब्रह्मोवाच ।।।\nइत्थं विलपती सा तु वदंती बहुधा वचः ।।\nहस्तौ पादौ तदास्फाल्य केशानत्रोटयत्तदा ।।२४।।\nतद्विलापं तदा श्रुत्वा तत्र सर्वे वनेचराः ।।\nअभवन्दुःखितास्सर्वे स्थावरा अपि नारद ।।२५।।\nएतस्मिन्नंतरे तत्र देवाश्शक्रादयोऽखिलाः ।।\nरतिमूचुस्समाश्वास्य संस्मरंतो महेश्वरम् ।।२६।।\n।। देवा ऊचुः ।।\nकिंचिद्भस्म गृहीत्वा तु रक्ष यत्नाद्भयं त्यज।।\nजीवयिष्यति स स्वामी लप्स्यसे त्वं पुनः प्रियम् ।। २७ ।।\nसुखदाता न कोप्यस्ति दुःखदाता न कश्चन ।।\nसर्वोऽपि स्वकृतं भुंक्ते देवाञ्शोचसि वै वृथा ।। २८ ।।।\n।। ब्रह्मोवाच ।।\nइत्याश्वास्य रतिं देवास्सर्वे शिवमुपागताः ।।\nसुप्रसाद्य शिवं भक्त्या वचनं चेदमब्रुवन् ।।२९।।\n।। देवा ऊचुः ।।\nभगवञ्छ्रूयतोमेतद्वचनं नश्शुभं प्रभो।।\nकृपां कृत्वा महेशान शरणागतवत्सल ।।2.3.19.३०।।\nसुविचारय सुप्रीत्या कृति कामस्य शंकर ।।\nकामेनैतत्कृतं यत्र न स्वार्थं तन्महेश्वर ।।३१।।\nदुष्टेन पीडितैर्देवैस्तारकेणाऽखिलैर्विभो ।।\nकर्म तत्कारितं नाथ नान्यथा विद्धि शंकर ।।३२।।\nरतिरेकाकिनी देव विलापं दुःखिता सती ।।\nकरोति गिरिश त्वं च तामाश्वासय सर्वदा ।।३३।।\nसंहारं कर्तुकामोऽसि क्रोधेनानेन शंकर ।।\nदैवतैस्सह सर्वेषां हतवांस्तं यदि स्मरम्।।३४।।\nदुःखं तस्या रतेर्दृष्ट्वा नष्टप्रायाश्च देवताः।।\nतस्मात्त्वया च कर्त्तव्यं रत्याशोकापनोदनम् ।। ३५ ।।\n।। ब्रह्मोवाच ।।\nइत्याकर्ण्य वचस्तेषां प्रसन्नो भगवाञ्छिवः ।।\nदेवानां सकलानां च वचनं चेदमब्रवीत् ।। ३६ ।।\n।। शिव उवाच ।। ।।\nदेवाश्च ऋषयस्सर्वे मद्वचश्शृणुतादरात् ।।\nमत्कोपेन च यज्जातं तत्तथा नान्यथा भवत् ।। ३७ ।।\nअनंगस्तावदेव स्यात्कामो रतिपतिः प्रभुः ।।\nयावच्चावतरेत्कृष्णो धरण्यां रुक्मिणीपतिः ।। ३८ ।।\nद्वारकायां यदा स्थित्वा पुत्रानुत्पादयिष्यति।।\nतदा कृष्णस्तु रुक्मिण्यां काममुत्पादयिष्यति ।।३९।।\nप्रद्युम्ननाम तस्यैव भविष्यति न संशयः ।।\nजातमात्रं तु तं पुत्रं शंबरस्संहरिष्यति ।। 2.3.19.४० ।।\nहृत्वा प्रास्य समुद्रं तं शंबरो दानवोत्तमः ।।\nमृतं ज्ञात्वा वृथा मूढो नगरं स्वं गमिष्यति ।।४१।।\nतावच्च नगरं तस्य रते स्थेयं यथासुखम् ।।\nतत्रैव स्वपतेः प्राप्तिः प्रद्युम्नस्य भविष्यति ।। ४२ ।।\nतत्र कामो मिलित्वा तं हत्वा शम्बरमाहवे ।।\nभविष्यति सुखी देवाः प्रद्युम्नाख्यस्स्वकामिनीम् ।। ४३ ।।\nतदीयं चैव यद्द्रव्यं नीत्वा स नगरं पुनः ।।\nगमिष्यति तया सार्द्धं देवास्सत्यं वचो मम ।। ४४ ।।\nब्रह्मोवाच ।।\nइति श्रुत्वा वचश्शंभोर्देवा ऊचुः प्रणम्य तम् ।।\nकिंचिदुच्छ्वसिताश्चित्ते करौ बद्ध्वा नतांगकाः ।। ४५ ।।\nदेवा ऊचुः ।।\nदेवदेव महादेव करुणासागर प्रभो ।।\nशीघ्रं जीवय कामं त्वं रक्ष प्राणान् रतेर्हर ।।४६।।\nब्रह्मोवाच।।\nइत्याकर्ण्यामरवचः प्रसन्नः परमेश्वरः।।\nपुनर्बभाषे करुणासागरस्सकलेश्वरः ।। ४७ ।।\nशिव उवाच ।।\nहे देवास्सुप्रसन्नोऽस्मि जीवयिष्यामि चांतरे ।।\nकामः स मद्गणो भूत्वा विहरिष्यति नित्यशः ।। ४८ ।।\nनाख्येयमिदमाख्यानं कस्यचित्पुरतस्सुराः ।।\nगच्छत स्वस्थलं दुखं नाशयिष्यामि सर्वतः ।। ४९ ।।\nब्रह्मोवाच ।।\nइत्युक्त्वांतर्दधे रुद्रो देवानां स्तुवतां तदा।।\nसर्वे देवास्सुप्रस्सन्ना बभूवुर्गतविस्मयाः ।।2.3.19.५० ।।\nततस्तां च समाश्वास्य रुद्रस्य वचने स्थिताः।।\nउक्त्वा वचस्तदीयं च स्वं स्वं धाम ययुर्मुने ।।५१।।\nकामपत्नी समादिष्टं नगरं सा गता तदा ।।\nप्रतीक्षमाणा तं कालं रुद्रादिष्टं मुनीश्वर ।। ५२ ।। ।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे कामनाशवर्णनं नामैकोनविंशोऽध्यायः ।। १९ ।।"
  }
]
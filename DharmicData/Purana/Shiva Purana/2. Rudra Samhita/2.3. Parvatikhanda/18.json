[
  {
    "text": "।। ब्रह्मोवाच ।।\nतत्र गत्वा स्मरो गर्वी शिवमायाविमोहितः ।।\nमोहकस्समधोश्चादौ धर्मं विस्तारयन्स्थितः ।। १ ।।\nवसंतस्य च यो धर्म्मः प्रससार स सर्वतः ।।\nतपस्थाने महेशस्यौषधिप्रस्थे मुनीश्वर ।। २ ।।\nवनानि च प्रफुल्लानि पादपानां महामुने ।।\nआसन्विशेषतस्तत्र तत्प्रभावान्मुनीश्वर ।। ३ ।।\nपुष्पाणि सहकाराणामशोकवनिकासु वै ।।\nविरेजुस्सुस्मरोद्दीपकाराणि सुरभीण्यपि ।।४।।\nकैरवाणि च पुष्पाणि भ्रमराकलितानि च ।।\nबभूबुर्मदनावेशकराणि च विशेषतः ।। ५ ।।\nसकामोद्दीपनकरं कोकिलाकलकूजितम् ।।\nआसीदति सुरम्यं हि मनोहरमतिप्रियम् ।। ६ ।।\nभ्रमराणां तथा शब्दा विविधा अभवन्मुने ।।\nमनोहराश्च सर्वेषां कामोद्दीपकरा अपि ।। ७ ।।\nचंद्रस्य विशदा कांतिर्विकीर्णा हि समंतत ।।\nकामिनां कामिनीनां च दूतिका इव साभवत् ।। ८ ।।\nमानिनां प्रेरणायासीत्तत्काले कालदीपिका ।।\nमारुतश्च सुखः साधो ववौ विरहिणोऽप्रियः ।। ९ ।।\nएवं वसंतविस्तारो मदनावेशकारकः ।।\nवनौकसां तदा तत्र मुनीनां दुस्सहोऽत्यभूत् ।। 2.3.18.१० ।।\nअचेतसामपि तदा कामासक्तिरभून्मुने ।।\nसुचेतासां हि जीवानां सेति किं वर्ण्यते कथा।।१ १ ।।\nएवं चकार स मधुस्स्वप्रभावं सुदुस्सहम्।।\nसर्वेषा चैव जीवानां कामोद्दीपनकारकः ।।१२।।\nअकालनिमितं तात मधोर्वीक्ष्य हरस्तदा ।।\nआश्चर्य्यं परमं मेने स्वलीलात्ततनुः प्रभुः ।। १३ ।।\nअथ लीलाकरस्तत्र तपः परमदुष्करम् ।।\nतताप स वशीशो हि हरो दुःखहरः प्रभुः ।। १४ ।।\nवसंते प्रसृते तत्र कामो रतिसमन्वितः ।।\nचूतं बाणं समाकृष्य स्थितस्तद्वामपार्श्वतः ।। १५ ।।\nस्वप्रभावं वितस्तार मोहयन्सकलाञ्जनान् ।।\nरत्यायुक्तं तदा कामं दृष्ट्वा को वा न मोहितः ।। १६ ।।\nएवं प्रवृत्तसुरतौ शृंगारोऽपि गणैस्सह ।।\nहावभावयुतस्तत्र प्रविवेश हरांतिकम् ।। १७ ।।\nमदनः प्रकटस्तत्र न्यवसच्चित्तगो बहिः ।।\nन दृष्टवांस्तदा शंभोश्छिद्रं येन प्रविश्यते ।।१८।।\nयदा चाप्राप्तविवरस्तस्मिन्योगिवरे स्मरः ।।\nमहादेवस्तदा सोऽभून्महाभयविमोहितः ।। १९ ।।\nज्वलज्ज्वालाग्निसंकाशं भालनेत्रसमन्वितम् ।।\nध्यानस्थं शंकरं को वा समासादयितुं क्षमः ।। 2.3.18.२० ।।\nएतस्मिन्नंतरे तत्र सखीभ्यां संयुता शिवा ।।\nजगाम शिवपूजार्थं नीत्वा पुष्पाण्यनेकशः ।। २१ ।।\nपृथिव्यां यादृशं लोकैस्सौंदर्यं वर्ण्यते महत् ।।\nतत्सर्वमधिकं तस्यां पार्वत्यामस्ति निश्चितम् ।। ।। २२ ।।\nआर्तवाणि सुपुष्पाणि धृतानि च तया यदा ।।\nतत्सौंदर्यं कथं वर्ण्यमपि वर्षशतैरपि ।।२३।।\nयदा शिवसमीपे तु गता सा पर्वतात्मजा ।।\nतदैव शंकरो ध्यानं त्यक्त्वा क्षणमवस्थितः ।।२४।।\nतच्छिद्रं प्राप्य मदनः प्रथमं हर्षणेन तु ।।\nबाणेन हर्षयामास पार्श्वस्थं चन्द्रशेखरम् ।। २५ ।।\nशृंगारैश्च तदा भावैस्सहिता पार्वती हरम् ।।\nजगाम कामसाहाय्ये मुने सुरभिणा सह ।। २६ ।।\nतदेवाकृष्य तच्चापं रुच्यर्थं शूलधारिणः ।।\nद्रुतं पुष्पशरं तस्मै स्मरोऽमुंचत्सुसंयतः ।। २७ ।।\nयथा निरंतरं नित्यमागच्छति तथा शिवम् ।।\nतन्नमस्कृत्य तत्पूजां कृत्वा तत्पुरतः स्थिता ।।२८।।\nसा दृष्टा पार्वती तत्र प्रभुणा गिरिशेन हि ।।\nविवृण्वती तदांगानि स्त्रीस्वभावात्सुलज्जया ।। २९ ।।\nसुसंस्मृत्य वरं तस्या विधिदत्तं पुरा प्रभुः ।।\nशिवोपि वर्णयामास तदंगानि मुदा मुने ।। 2.3.18.३० ।।\nशिव उवाच ।।\nकि मुखं किं शशांकश्च किं नेत्रे चोत्पले च किम् ।।\nभ्रुकुट्यौ धनुषी चैते कंदर्पस्य महात्मनः ।।३१ ।।\nअधरः किं च बिंबं किं किं नासा शुकचंचुका ।।\nकिं स्वरः कोकिलालापः किं मध्यं चाथ वेदिका ।। ३२ ।।\nकिं गतिर्वर्ण्यते ह्यस्याः किं रूपं वर्ण्यते मुहुः ।।\nपुष्पाणि किं च वर्ण्यंते वस्त्राणि च तथा पुनः ।।३३।।\nलालित्यं चारु यत्सृष्टौ तदेकत्र विनिर्मितम् ।।\nसर्वथा रमणीयानि सर्वांगानि न संशयः ।।३४।।\nअहो धन्यतरा चेयं पार्वत्यद्भुतरूपिणी ।।\nएतत्समा न त्रैलोक्ये नारी कापि सुरूपिणी।।३५।।\nसुलावण्यानिधिश्चेयमद्भुतांगानि बिभ्रती ।।\nविमोहिनी मुनीनां च महासुखविवर्द्धिनी ।। ३६ ।।\n।। ब्रह्मोवाच ।।\nइत्येवं वर्णयित्वा तु तदंगानि मुहुर्मुहुः ।।\nविधिदत्तवराध्यासाद्धरस्तु विरराम ह ।।३७।।\nहस्तं वस्त्रांतरे यावदचालयत शंकरः ।।\nस्त्रीस्वभावाच्च सा तत्र लज्जिता दूरतो गता ।। ३८।।\nविवृण्वती निजांगानि पश्यंती च मुहुर्मुहुः ।।\nसुवीक्षणैर्महामोदात्सुस्मिताभूच्छिवा मुने ।।३९।।\nएवं चेष्टां तदा दृष्ट्वा शंभुर्मोहमुपागतः।।\nउवाच वचनं चैवं महालीलो महेश्वरः ।।2.3.18.४०।।\nअस्या दर्शनमात्रेण महानंदो भवत्यलम् ।।\nयदालिंगनमेनस्याः कुर्य्यां किन्तु ततस्सुखम् ।। ४१ ।।\nक्षणमात्रं विचार्य्येत्थं संपूज्य गिरिजां ततः ।।\nप्रबुद्धस्य महायोगी सुविरक्तो जगाविति ।। ४२ ।।\nकिं जातं चरितं चित्रं किमहं मोहमागतः ।।\nकामेन विकृतश्चाद्य भूत्वापि प्रभुरीश्वरः ।। ४३ ।।\nईश्वरोहं यदीच्छेयं परांगस्पर्शनं खलु।।\nतर्हि कोऽन्योऽक्षमः क्षुद्रः किं किं नैव करिष्यति ।।४४।।\nएवं वैराग्यमासाद्य पर्य्यंकासादनं च तत्।।\nवारयामास सर्वात्मा परेशः किं पतेदिह ।।४५।।\nइति श्रीशिवमहापुराणे द्वितीयायां रुद्रसंहितान्तर्गततृतीये पार्वतीखण्डे कामकृतविकारवर्णननामाष्टादशोऽध्यायः।।१८।।"
  }
]
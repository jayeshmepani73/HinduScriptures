[
  {
    "text": "।। ब्रह्मोवाच ।।\nतयोर्भक्तिं शिवे ज्ञात्वा परामव्यभिचारिणीम् ।।\nसर्वे शक्रादयो देवाश्चिचिन्तुरिति नारद ।। १ ।।\nदेवा ऊचुः ।।\nएकान्तभक्त्या शैलश्चेत्कन्यां तस्मै प्रदास्यति ।।\nध्रुवं निर्वाणता सद्यस्स प्राप्स्यति च भारते ।।२।।\nअनन्तरत्नाधारश्चेत्पृथ्वी त्यक्त्वा प्रयास्यति ।।\nरत्नगर्भाभिधा भूमिर्मिथ्यैव भविता ध्रुवम् ।।३।।\nस्थावरत्वं परित्यज्य दिव्यरूपं विधाय सः ।।\nकन्यां शूलभृते दत्त्वा शिवलोकं गमिष्यति।।४।।\nमहादेवस्य सारूप्यं लप्स्यते नात्र संशयः ।।\nतत्र भुक्त्वा वरान्भोगांस्ततो मोक्षमवाप्स्यति ।। ५।।\nब्रह्मोवाच ।।\nइत्यालोच्य सुरास्सर्वे कृत्वा चामन्त्रणं मिथः ।।\nप्रस्थापयितुमैच्छंस्ते गुरुं तत्र सुविस्मिताः ।।६।।\nततः शक्रादयो देवास्सर्वे गुरुनिकेतनम्।।\nजग्मुः प्रीत्या सविनया नारद स्वार्थसाधकाः।।७।।\nगत्वा तत्र गुरुं नत्वा सर्वे देवास्सवासवाः।।\nचक्रुर्निवेदनं तस्मै गुरवे वृत्तमादरात्।।८।। ।\n।। देवा ऊचुः ।।\nगुरो हिमालयगृहं गच्छास्मत्कार्य्यसिद्धये ।।\nतत्र गत्वा प्रयत्नेन कुरु निन्दाञ्च शूलिनः ।।९।।\nपिनाकिना विना दुर्गा वरं नान्यं वरिष्यति ।।\nअनिच्छया सुतां दत्त्वा फलं तूर्णं लभिष्यति ।।2.3.31.१०।।\nकालेनैवाधुना शैल इदानीं भुवि तिष्ठतु।।\nअनेकरत्नाधारं तं स्थापय त्वं क्षितौ गुरौ ।।११।।\n।। ब्रह्मोवाच ।।\nइति देववचः श्रुत्वा प्रददौ कर्णयोः करम् ।।\nन स्वीचकार स गुरुस्स्मरन्नाम शिवेति च ।।१२।।\nअथ स्मृत्वा महादेवं बृहस्पतिरुदारधीः।।\nउवाच देववर्यांश्च धिक्कृत्वा च पुनः पुनः ।।१३।।\nबृहस्पतिरुवाच ।।\nसर्वे देवास्स्वार्थपराः परार्थध्वंसकारकाः ।।\nकृत्वा शंकरनिंदा हि यास्यामि नरकं ध्रुवम् ।। १४ ।।\nकश्चिन्मध्ये च युष्माकं गच्छेच्छैलान्तिकं सुराः ।।\nसंपादयेत्स्वाभिमतं शैलेन्द्रं प्रतिबोध्य च ।।१५।।\nअनिच्छया सुतां दत्त्वा सुखं तिष्ठतु भारते ।।\nतस्मै भक्त्या सुतां दत्त्वा मोक्षं प्राप्स्यति निश्चितम्।।१६।।\nपश्चात्सप्तर्षयस्सर्वे बोधयिष्यन्ति पर्वतम् ।।\nपिनाकिना विना दुर्गा वरं नान्यं वरिष्यति।।१७।।\nअथवा गच्छत सुरा ब्रह्मलोकं सवासवाः ।।\nवृत्तं कथयत स्वं तत्स वः कार्यं करिष्यति ।।१८।।\nब्रह्मोवाच ।।\nतच्छ्रुत्वा ते समालोच्याजग्मुर्मम सभां सुराः ।।\nसर्वे निवेदयांचक्रुर्नत्वा तद्गतमादरात् ।।१९।।\nदेवानां तद्वचः श्रुत्वा शिवनिन्दाकरं तदा ।।\nवेदवक्ता विलप्याहं तानवोचं सुरान्मुने ।। 2.3.31.२० ।।\nब्रह्मोवाच ।।\nनाहं कर्तुं क्षमो वत्साः शिवनिन्दां सुदुस्सहाम् ।।\nसंपद्विनाश रूपाञ्च विपदां बीजरूपिणीम् ।। २१ ।।\nसुरा गच्छत कैलासं सन्तोषयत शंकरम् ।।\nप्रस्थापयत तं शीघ्रं हिमालयगृहं प्रति।।२२।।\nस गच्छेदुपशैलेशमात्मनिन्दां करोतु वै ।।\nपरनिन्दाविनाशाय स्वनिन्दा यशसे मता ।। २३ ।।\nब्रह्मोवाच ।।\nश्रुत्वेति मद्वचो देवा मां प्रणम्य मुदा च ते ।।\nकैलासं प्रययुः शीघ्रं शैलानामधिपं गिरिम्।२४।।\nतत्र गत्वा शिवं दृष्ट्वा प्रणम्य नतमस्तकाः।।\nसुकृतांजलयस्सर्वे तुष्टुवुस्तं सुरा हरम् ।।२५।।\n।। देवा ऊचुः ।।\nदेवदेव महादेव करुणाकर शंकर ।।\nवयं त्वां शरणापन्नाः कृपां कुरु नमोऽस्तु ते ।।२६।।\nत्वं भक्तवत्सलः स्वामिन्भक्तकार्यकरस्सदा ।।\nदीनोद्धरः कृपासिन्धुर्भक्तापद्विनिमोचकः।।२७।।\n।। ब्रह्मोवाच।।\nइति स्तुत्वा महेशानं सर्वे देवास्सवासवाः ।।\nसर्वं निवेदयांचक्रुस्तद्वृत्तं तत आदरात् ।।२८।।\nतच्छ्रुत्वा देववचनं स्वीचकार महेश्वरः ।।\nदेवान् सुयापयामास तानाश्वास्य विहस्य सः ।।२९।।\nदेवा मुमुदिरे सर्वे शीघ्रं गत्वा स्वमंदिरम्।।\nसिद्धं मत्वा स्वकार्य्यं हि प्रशंसन्तस्सदाशिवम् ।। 2.3.31.३० ।।\nततः स भगवाञ्छम्भुर्महेशो भक्तवत्सलः ।।\nप्रययौ शैलभूपञ्च मायेशो निर्विकारवान् ।।३१।।\nयदा शैलस्सभामध्ये समुवास मुदान्वितः ।।\nबन्धुवर्गैः परिवृतः पार्वतीसहितस्स्वयम् ।। ३२ ।।\nएतस्मिन्नन्तरे तत्र ह्याजगाम सदाशिवः ।।\nदण्डी छत्री दिव्यवासा बिभ्रत्तिलकमुज्ज्वलम् ।।३३।।\nकरे स्फटिकमालाञ्च शालग्रामं गले दधत् ।।\nजपन्नाम हरेर्भक्त्या साधुवेषधरौ द्विजः ।।३४।।\nतं च दृष्ट्वा समुत्तस्थौ सगणोऽपि हिमालयः ।।\nननाम दण्डवद्भूमौ भक्त्यातिथिमपूर्वकम् ।।३५।।\nननाम पार्वती भक्त्या प्राणेशं विप्ररूपिणम्।।\nज्ञात्वा तं मनसा देवी तुष्टाव परया मुदा।।३६।।\nआशिषं युयुजे विप्रस्सर्वेषां प्रीतितश्शिवः।।\nशिवाया अधिकं तात मनोभिलषितं हृदा ।।३७।।\nमधुपर्कादिकं सर्वं जग्राह ब्राह्मणो मुदा ।।\nदत्तं शैलाधिराजेन हिमांगेन महादरात् ।।३८।।\nपप्रच्छ कुशलं चास्य हिमाद्रिः पर्वतोत्तमः।।\nतं द्विजेन्द्रं महाप्रीत्या सम्पूज्य विधिवन्मुने।।३९।।\nपुनः पप्रच्छ शैलेशस्तं ततः को भवानिति ।।\nउवाच शीघ्रं विप्रेन्द्रो गिरीद्रं सादरं वचः।।2.3.31.४०।।\nविप्रेन्द्र उवाच ।।\nब्राह्मणोऽहं गिरिश्रेष्ठ वैष्णवो बुधसत्तमः ।।\nघटिकीं वृतिमाश्रित्य भ्रमामि धरणीतले ।। ४१।।\nमनोयायी सर्व गामी सर्वज्ञोहं गुरोर्बलात् ।।\nपरोपकारी शुद्धात्मा दयासिन्धुर्विकारहा ।।४२।।\nमया ज्ञातं हराय त्वं स्वसुतां दातुमिच्छसि।।\nइमां पद्मसमां दिव्यां वररूपां सुलक्षणाम् ।।४३।।\nनिराश्रयायासंगाय कुरूपायागुणाय च ।।\nश्मशानवासिने व्यालग्राहिरूपाय योगिने ।।४४।।\nदिग्वाससे कुगात्राय व्यालभूषणधारिणे ।।\nअज्ञातकुलनाम्ने च कुशीलायाविहारिणे ।।४५।।\nविभूतिदिग्धदेहाय संक्रुद्धायाविवेकिने ।।\nअज्ञातवयसेऽतीव कुजटाधारिणे सदा ।। ४६ ।।\nसर्वाश्रयाय भ्रमिणे नागहाराय भिक्षवे\nकुमार्गनिरतायाथ वेदाऽध्वत्यागिने हठात् ।। ४७ ।।\nइयं ते बुद्धिरचल न हि मंगलदा खलु ।।\nविबोध ज्ञानिनां श्रेष्ठ नारायणकुलोद्भव ।। ४८ ।।\nन ते पात्रानुरूपश्च पार्वतीदानकर्मणि ।।\nमहाजनः स्मेरमुखः श्रुतमात्राद्भविष्यति ।। ४९ ।।\nपश्य शैलाधिप त्वं च न तस्यैकोस्ति बान्धवः ।।\nमहारत्नाकरस्त्वञ्च तस्य किञ्चिद्धनं न हि ।। 2.3.31.५० ।।\nबान्धवान्मेनकां कुध्रपते शीघ्रं सुतांस्तथा ।।\nसर्वान्पृच्छ प्रयत्नेन पण्डितान्पार्वती विना ।। ५१ ।।\nरोगिणो नौषधं शश्वद्रोचते गिरिसत्तम ।।\nकुपथ्यं रोचतेऽभीक्ष्णं महादोषकरं सदा ।।५२।।\nब्रह्मोवाच ।।\nइत्युक्त्वा ब्राह्मणः शीघ्रं स वै भुक्त्वा मुदान्वितः ।।\nजगाम स्वालयं शान्तो नानालीलाकर श्शिवः ।।५३।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे शिवमायावर्णनं नामैकत्रिंशोऽध्यायः ।।३१।।"
  }
]
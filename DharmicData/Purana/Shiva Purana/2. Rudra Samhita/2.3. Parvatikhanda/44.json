[
  {
    "text": "।। ब्रह्मोवाच ।।\nसंज्ञां लब्धा ततस्सा च मेना शैलप्रिया सती ।।\nविललापातिसंक्षुब्धा तिरस्कारमथाकरोत् ।। १ ।।\nतत्र तावत्स्वपुत्राँश्च निनिन्द खलिता मुहुः ।।\nप्रथमं सा ततः पुत्री कथयामास दुर्वचः ।। २ ।।\n।। मेनोवाच।।\nमुने पुरा त्वया प्रोक्तं वरिष्यति शिवा शिवम् ।।\nपश्चाद्धिमवतः कृत्यं पूजार्थं विनिवेशितम् ।। ३ ।।\nततो दृष्टं फलं सत्यं विपरीतमनर्थकम् ।।\nमुनेऽधमाहं दुर्बुद्धे सर्वथा वञ्चिता त्वया ।।४।।\nपुनस्तया तपस्तप्तं दुष्करं मुनिभिश्च यत् ।।\nतस्य लब्धं फलं ह्येतत्पश्यतां दुःखदायकम् ।। ५ ।।\nकिं करोमि क्व गच्छामि को मे दुःखं व्यपोहताम् ।।\nकुलादिकं विनष्टं मे विहितं जीवितं मम ।। ६ ।।\nक्व गता ऋषयो दिव्याः श्मश्रूणि त्रोटयाम्यहम् ।।\nतपस्विनी च या पत्नी सा धूर्ता स्वयमागता ।। ७ ।।\nकेषाञ्चैवापराधेन सर्वं नष्टं ममाधुना ।।\nइत्युक्त्वा वीक्ष्य च सुतामुवाच वचनं कटु ।।८।।\nकिं कृतं ते सुते दुष्टे कर्म दुःखकरं मम ।।\nहेम दत्त्वा त्वयानीतः काचो वै दुष्टया स्वयम् ।।९।।\nहित्वा तु चन्दनं भूयो लेपितः कर्दमस्त्वया ।।\nहंसमुड्डीय काको वै गृहीतो हस्तपञ्जरे ।। 2.3.44.१० ।।\nहित्वा ब्रह्मजलं दूरे पीतं कूपोदकं त्वया ।।\nसूर्यं हित्वा तु खद्योतो गृहीतो यत्नतस्त्वया ।। ११ ।।\nतण्डुलांश्च तथा हित्वा कृतं वै तुषभक्षणम् ।।\nप्रक्षिप्याज्यं तथा तैलं कारण्डं भुक्तमादरात् ।। १२ ।।\nसिंहसेवां तथा मुक्त्वा शृगालस्सेवितस्त्वया ।।\nब्रह्मविद्यां तथा मुक्त्वा कुगाथा च श्रुता त्वया ।। १३ ।।\nगृहे यज्ञविभूतिं हि दूरीकृत्य सुमंगलाम् ।।\nगृहीतश्च चिताभस्म त्वया पुत्रि ह्यमंगलम् ।। १४ ।।\nसर्वान् देववरांस्त्यक्त्वा विष्ण्वादीन्परमेश्वरान् ।।\nकृतं त्वया कुबुद्ध्या वै शिवार्थं तप ईदृशम् ।। १५ ।।\nधिक्त्वा च तव बुद्धिश्च धिग्रूपं चरितं तव ।।\nधिक् चोपदेशकर्त्तारं धिक्सख्यावपि ते तथा ।। १६ ।।\nआवां च धिक्तथा पुत्री यौ ते जन्मप्रवर्तकौ ।।\nधिक्ते नारद बुद्धिञ्च सप्तर्षींश्च सुबुद्धिदान् ।। १७ ।।\nधिक्कुलं धिक्क्रियादाक्ष्यं सर्वं धिग्यत्कृतं त्वया ।।\nगृहन्तु धुक्षितं त्वेतन्मरणं तु ममैव हि ।। १८ ।।\nपार्वतानामयं राजा नायातु निकटे मम ।।\nसप्तर्षयस्स्वयं नैव दर्शयन्तु मुखम्मम ।। १९ ।।\nसाधितं किञ्च सर्वैस्तु मिलित्वा घातितं कुलम् ।।\nवन्ध्याहं न कथं जाता गर्भो न गलितः कथम् ।। 2.3.44.२० ।।\nअथो न वा मृता चाहं पुत्रिका न मृता कथम् ।।\nरक्षसाद्य कथं नो वा भक्षिता गगने पुनः ।।२१।।\nछेदयामि शिरस्तेऽद्य किं करोमि कलेवरैः ।।\nत्यक्त्वा त्वां च कुतो यायां हाहा मे जीवितं हतम् ।।२२।। ।\n।।ब्रह्मोवाच।।\nइत्युक्त्वा पतिता सा च मेना भूमौ विमूर्छिता ।।\nव्याकुला शोकरोषाद्यैर्न गता भर्तृसन्निधौ।।२३।।\nहाहाकारो महानासीत्त स्मिन्काले मुनीश्वर ।।\nसर्वे समागतास्तत्र क्रमात्तत्सन्निधौ सुराः ।।२४।।\nपुरा देवमुने चाहमागतस्तु स्वयं तदा ।।\nमां दृष्ट्वा त्वं वचस्ता वै प्रावोच ऋषिसत्तम ।।२५।।\nनारद उवाच ।।\nयथार्थं सुंदरं रूपं ना ज्ञातं ते शिवस्य वै ।।\nलीलयेदं धृतं रूपं न यथार्थं शिवेन च ।।।२६।।\nतस्मात्क्रोधं परित्यज्य स्वस्था भव पतिव्रते ।।\nकार्य्यं कुरु हठं त्यक्त्वा शिवां देहि शिवाय च ।। २७ ।।\n।। ब्रह्मोवाच ।।\nतदाकर्ण्य वचस्ते सा मेना त्वां वाक्यमब्रवीत्।।\nउत्तिष्ठेतो गच्छ दूरं दुष्टाधमवरो भवान्।।२८।।\nइत्युक्ते तु तया देव इन्द्राद्याः सकलाः क्रमात् ।।\nसमागत्य च दिक्पाला वचनं चेदमब्रुवन् ।।२९।।\n।। देवा ऊचुः।।\nहे  मेने पितृकन्ये हि शृण्वस्मद्वचनम्मुदा ।।\nअयं वै परमः साक्षाच्छिवः परसुखावहः ।।2.3.44.३०।।\nकृपया च भवत्पुत्र्यास्तपो दृष्ट्वातिदुस्सहम् ।।\nदर्शनं दत्तवाञ्छम्भुर्वरं सद्भक्तवत्सलः ।। ३१ ।। ।\n।। ब्रह्मोवाच ।।\nअथोवाच सुरान्मेना विलप्याति मुहुर्मुहुः ।।\nन देया तु मया कन्या गिरिशायोग्ररूपिणे ।।३२।।\nकिमर्थन्तु भवन्तश्च सर्वे देवाः प्रपञ्चिताः ।।\nरूपमस्याः परन्नाम व्यर्थीकर्तुं समुद्यतः ।।३३।।\nइत्युक्ते च तया तत्र ऋषयस्सप्त एव हि ।।\nऊचुस्ते वच आगत्य वसिष्ठाद्या मुनीश्वर ।। ३४ ।।\nसप्तर्षयः ऊचुः ।।\nकार्य्यं साधयितुम्प्राप्ताः पितृकन्ये गिरिप्रिये ।।\nविरुद्धं चात्र उक्तार्थे कथम्मन्यामहे वयम् ।।३५।।\nब्रह्मोवाच ।।\nअयं वै परमो लाभो दर्शनं शंकरस्य यत् ।।\nदानपात्रं स ते भूत्वागतस्तव च मंदिरम् ।।। ३६ ।।\n।। ब्रह्मोवाच ।।\nइत्युक्त्वा तैस्ततो मेना मुनिवाक्यं मृषाकरोत् ।।\nप्रत्युवाच च रुष्टा सा तानृषीञ्ज्ञानदुर्बला ।।३७।।\nमेनोवाच ।।\nशस्त्राद्यैर्घातयिष्येहं न हास्ये शंकरायताम् ।।\nदूरं गच्छत सर्वे हि नागन्तव्यं मदन्तिके ।।३८।।\nब्रह्मोवाच ।।\nइत्युक्त्वा विररामाशु सा विलप्यातिविह्वला ।।\nहाहाकारो महानासीत्तत्र तद्वृत्ततो मुने ।। ३९ ।।\nततो हिमालयस्तत्राजगामातिसमाकुलः ।।\nताञ्च बोधयितुं प्रीत्या प्राह तत्त्वञ्च दर्शयन् ।। 2.3.44.४० ।।\nहिमालय उवाच ।।\nशृणु मेने वचो मेऽद्य विकलाऽसि कथम्प्रिये ।।\nके के समागता गेहं कथं चैतान्विनिन्दसि ।।४१।।\nशंकरं त्वं च जानासि रूपं दृष्ट्वासि विह्वला ।।\nविकटं तस्य शंभोस्तु नानारूपाभिधस्य हि ।। ४२ ।।\nस शंकरो मया ज्ञातस्सर्वेषां प्रतिपालकः ।।\nपूज्यानां पूज्य एवासौ कर्तानुग्रहनिग्रहान् ।। ४३ ।।\nहठं न कुरु मुञ्च त्वं दुःखं प्राणप्रियेऽनघे ।।\nउत्तिष्ठारं तथा कार्यं कर्तुमर्हसि सुव्रते ।। ४४ ।।\nयद्वै द्वारगतश्शंभुः पुरा विकटरूपधृक् ।।\nनानालीलाञ्च कृतवाञ्चेतयामि च तामिमाम् ।। ४५ ।।\nतन्माहात्म्यं परं दृष्ट्वा कन्यां दातुं त्वया मया ।।\nअंगीकृतं तदा देवि तत्प्रमाणं कुरु प्रिये।।४६।।\nब्रह्मोवाच।।\nइत्युक्त्वा सोऽद्रिनाथो हि विरराम ततो मुने ।।\nतदाकर्ण्य शिवामाता मेनोवाच हिमालयम् ।। ४७ ।।\nमेनोवाच ।।\nमद्वचः श्रूयतां नाथ तथा कर्तुं त्वमर्हसि ।।\nगृहीत्वा तनुजां चैनां बद्ध्वा कण्ठे तु पार्वतीम् ।। ४८ ।।\nअधः पातय निःशंकं दास्ये तां न हराय हि ।।\nतथैनामथवा नाथ गत्वा वै सागरे सुताम् ।। ४९ ।।\nनिमज्जय दयां त्यक्त्वा ततोऽद्रीश सुखी भव ।।\nयदि दास्यसि पुत्री त्वं रुद्राय विकटात्मने ।।\nतर्हि त्यक्ष्याम्यहं स्वामिन्निश्चयेन कलेवरम् ।। 2.3.44.५० ।।\n।। ब्रह्मोवाच ।।\nइत्युक्ते च तदा तत्र वचने मेनया हठान् ।।\nउवाच वचनं रम्यं पार्वती स्वयमागता ।।५१।।\nपार्वत्युवाच ।।\nमातस्ते विपरीता हि बुद्धिर्जाताऽशुभावहा ।।\nधर्मावलम्बनात्त्वं हि कथन्धर्मं जहासि वै।। ५२ ।।\nअयं रुद्रोऽपरस्साक्षात्सर्वप्रभव ईश्वरः ।\nशम्भुस्सुरूपस्सुखदस्सर्वश्रुतिषु वर्णितः ।।५३।।\nमहेशश्शंकरश्चायं सर्वदेवप्रभुस्स्वराट् ।।\nनानारूपाभिधो मातर्हरिब्रह्मादिसेवितः ।। ५४ ।।\nअधिष्ठानं च सर्वेषां कर्ता हर्ता च स प्रभुः ।।\nनिर्विकारी त्रिदेवेशो ह्यविनाशी सनातनः ।। ५५ ।।\nयदर्थे देवतास्सर्वा आयाता किंकरीकृताः ।।\nद्वारि ते सोत्सवाश्चाद्य किमतोऽन्यत्परं सुखम् ।। ५६ ।।\nउत्तिष्ठातः प्रयत्नेन जीवितं सफलं कुरु ।\nदेहि मां त्वं शिवायास्मै स्वाश्रमं कुरु सार्थकम् ।।५७।।\nदेहि मां परमेशाय शंकराय जनन्यहो ।।\nस्वीकुरु त्वमिमं मातर्विनयम्मे ब्रवीमि ते ।।५८।।\nचेन्न दास्यसि तस्मै मां न वृणेऽन्यमहं वरम् ।।\nभागं लभेत्कथं सैंहं शृगालः परवंचकः ।।५९।।\nमनसा वचसा मातः कर्मणा च हरस्त्वयम् ।।\nमया वृतो वृतश्चैव यदिच्छसि तथा कुरु ।। 2.3.44.६० ।।\nब्रह्मोवाच ।।\nइत्याकर्ण्य शिवावाक्यं मेना शैलेश्वरप्रिया ।।\nसुविलप्य महाक्रुद्धा गृहीत्वा तत्कलेवरम् ।। ६१ ।।\nमुष्टिभिः कूर्परैश्चैव दन्तान्धर्षयती च सा ।।\nताडयामास तां पुत्रीं विह्वलातिरुषान्विता ।।६२।।\nये तत्र ऋषयस्तात त्वदाद्याश्चापरे मुने ।।\nतद्धस्तात्ताम्परिच्छिद्य नित्युर्दूरतरं ततः ।।६३।।\nतान्वै तथा विधान्दृष्ट्वा भर्त्सयित्वा पुनः पुनः ।।\nउवाच श्रावयन्ती सा दुर्वचो निखिलान्पुनः।। ६४ ।।\nमेनोवाच ।।\nकिं मेना हि करिष्येऽहं दुष्टां ग्रहवतीं शिवाम् ।।\nदास्याम्यस्यै गरन्तीव्रं कूपे क्षेप्स्यामि वा ध्रुवम् ।।६५।।\nछेत्स्यामि कालीमथवा शस्त्रास्त्रैर्भूरिखण्डशः ।।\nनिमज्जयिष्ये वा सिन्धौ स्वसुताम्पार्वतीं खलु ।। ६६ ।।\nअथवा स्वशरीरं हि त्यक्ष्याम्याश्वन्यथा ध्रुवम् ।।\nन दास्ये शम्भवे कन्यां दुर्गां विकटरूपिणे ।।६७।।\nवरोऽयं कीदृशो भीमोऽनया लब्धश्च दुष्टया ।।\nकारितश्चोपहासो मे गिरेश्चापि कुलस्य हि ।। ६८ ।।\nन माता न पिता भ्राता न बन्धुर्गोत्रजोऽपि हि ।।\nनो सुरूपं न चातुर्य्यं न गुहं वास्य किंचन ।। ६९ ।।\nन वस्त्रं नाप्यलङ्कारास्सहायाः केऽपि तस्य न ।।\nवाहनं न शुभं ह्यस्य न वयो न धनन्तथा ।। 2.3.44.७० ।।\nन पावित्र्यं न विद्या च कीदृशः काय आर्तिदः ।।\nकिं विलोक्य मया पुत्री देयास्मै स्यात्सुमंगला ।। ७१ ।।\nब्रह्मोवाच ।।\nइत्यादि सुविलप्याथ बहुशो मेनका तदा ।।\nरुरोदोच्चैर्मुने सा हि दुःखशोकपरिप्लुता ।। ७२ ।।\nअथाहन्द्रुतमागत्याकथयम्मेनकां च ताम्।।\nशिवतत्त्वं च परमं कुज्ञानहरमुत्तमम् ।। ७३ ।।\nब्रह्मोवाच ।।\nश्रोतव्यम्प्रीतितो मेने मदीयं वचनं शुभम् ।।\nयस्य श्रवणतः प्रीत्या कुबुद्धिस्ते विनश्यति ।। ७४ ।।\nशङ्करो जगतः कर्ता भर्ता हर्ता तथैव च ।।\nन त्वं जानासि तद्रूपं कथन्दुःखं समीहसे ।। ७५ ।।\nअनेकरूपनामा च नाना लीलाकरः प्रभुः ।।\nसर्वस्वामी स्वतन्त्रश्च मायाधीशोऽविकल्पकः ।। ७६ ।।\nइति विज्ञाय मेने त्वं शिवान्देहि शिवाय वै ।।\nकुहठन्त्यज कुज्ञानं सर्वकार्यविनाशनम् ।। ७७ ।।\nब्रह्मोवाच ।।\nइत्युक्ता सा मया मेना विलपन्ती मुहुर्मुहुः ।।\nलज्जां किंचिच्छनैस्त्यक्त्वा मुने मां वाक्यमब्रवीत् ।।७८।।\nमेनोवाच ।।\nकिमर्थन्तु भवान्ब्रह्मन्रूपमस्य महावरम् ।।\nव्यर्थीकरोति किमियं हन्यतां न स्वयं शिवा ।। ७९ ।।\nन वक्तव्यं च भवता शिवाय प्रतिदीयताम् ।।\nन दास्येऽहं शिवायैनां स्वसुताम्प्राणवल्लभाम् ।। 2.3.44.८० ।।\nब्रह्मोवाच ।।\nइत्युक्ते तु तदा सिद्धाः सनकाद्या महामुने ।।\nसमागत्य महाप्रीत्या वचनं हीदमब्रुवन् ।। ८१ ।।\nसिद्धा ऊचुः ।।\nअयम्वै परमस्साक्षाच्छिवः परसुखावहः ।।\nकृपया च भवत्पुत्र्यै दर्शनन्दत्तवान्प्रभुः ।। ८२ ।।\n।। ब्रह्मोवाच ।।\nअथोवाच तु तान्मेना विलप्य च मुहुर्मुहुः ।।\nन देया तु मया सम्यग्गिरिशायोग्ररूपिणे ।। ८३ ।।\nकिमर्थन्तु भवन्तश्च सर्वे सिद्धाः प्रपञ्चिनः ।।\nरूपमस्याः परं नाम व्यर्थीकर्त्तुं समुद्यताः ।। ८४ ।।\nइत्युक्ते च तया तत्र मुनेऽहं चकितोऽभवम् ।।\nसर्वे विस्मयमापन्ना देवसिद्धर्षिमानवाः।।८५।।\nएतस्मिन्समये तस्या हठं श्रुत्वा दृढं महत्।।\nद्रुतं शिवप्रियो विष्णुस्समागत्याऽब्रवीदिदम्।।८६।।\nविष्णुरुवाच।।\nपितॄणां च प्रिया पुत्री मानसी गुणसंयुता।।\nपत्नी हिमवतस्साक्षाद्ब्रह्मणः कुलमुत्तमम् ।।८७।।\nसहायास्तादृशा लोके धन्या ह्यसि वदामि किम् ।।\nधर्मस्याधारभूतासि कथं धर्मं जहासि हि ।।८८।।\nदेवैश्च ऋषिभिश्चैव ब्रह्मणा वा मया तथा ।।\nविरुद्धं कथ्यते किं नु त्वयैव सुविचार्यताम् ।।।८९।।।\nशिवत्वं न च जानासि निर्गुणस्य गुणस्स हि।।\nविरूपस्स सुरूपो हि सर्वसेव्यस्सतां गतिः ।।2.3.44.९०।।\nतेनैव निर्मिता देवी मूलप्रकृतिरीश्वरी ।।\nतत्पार्श्वे च तदा तेन निर्मितः पुरुषोत्तमः ।।९१।।\nताभ्यां चाहं तथा ब्रह्मा ततश्च गुणरूपतः ।।\nअवतीर्य स्वयं रुद्रो लोकानां हितकारकः ।। ९२ ।।\nततो वेदास्तथा देवा यत्किंचिद्दृश्यते जगत् ।।\nस्थावरं जंगमं चैव तत्सर्वं शकरादभूत् ।।९३।।\nतद्रूपम्वर्णितं केन ज्ञायते केन वा पुनः ।।\nमया च ब्रह्मणा यस्य ह्यतो लब्धश्च नैव हि ।।९४।।\nआब्रह्मस्तम्बपर्यंतं यत्किञ्चिद्दृश्यते जगत् ।।\nतत्सर्वं च शिवं विद्धि नात्र कार्या विचारणा ।।९५।।\nस एवेदृक्सुरूपेणावतीर्णो निजलीलया ।।\nशिवातपः प्रभावाद्धि तव द्वारि समागतः ।।९६।।\nतस्मात्त्वं हिमवत्पत्नि दुःखं मुञ्च शिवम्भज ।।\nभविष्यति महानन्दः क्लेशो यास्यति संक्षयम् ।।९७।।\nब्रह्मोवाच ।। एवम्प्रबोधितायास्तु मेनकाया अभून्मुने ।।\nतस्यास्तु कोमलं किंचिन्मनो विष्णुप्रबोधितम् ।। ९८ ।।\nपरं हठं न तत्याज कन्यान्दातुं हराय न ।।\nस्वीचकार तदा मेना शिवमायाविमोहि ता ।।९९।।\nउवाच च हरिं मेना किञ्चिद्बुद्ध्वा गिरिप्रिया ।।\nश्रुत्वा विष्णुवचो रम्यं गिरिजाजननी हि सा।।2.3.44.१००।।\nयदि रम्यतनुस्स स्यात्तदा देया मया सुता ।।\nनान्यथा कोटिशो यत्नैर्वच्मि सत्यन्दृढं वचः ।।१०१।।\nब्रह्मोवाच ।।\nइत्युक्त्वा वचनं मेना तूष्णीमास दृढव्रता ।।\nशिवेच्छाप्रेरिता धन्या तथा याखिलमोहिनी ।। १०२ ।।\nइति श्रीशिवमहापुराणे द्वितीयायां रुद्रसंहितायां तृतीये पार्वती खण्डे मेनाप्रबोधवर्णनो नाम चतुश्चत्वारिंशोऽध्यायः ।।४४।।"
  }
]
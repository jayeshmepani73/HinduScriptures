[
  {
    "text": "।। ब्रह्मोवाच ।।\nअथो ममाज्ञया विप्रैस्संस्थाप्यानलमीश्वरः ।।\nहोमं चकार तत्रैवमङ्के संस्थाप्य पार्वतीम् ।। १ ।।\nऋग्यजुस्साममन्त्रैश्चाहुतिं वह्नौ ददौ शिवः ।।\nलाजाञ्जलिं ददौ कालीभ्राता मैनाकसंज्ञकः ।। २ ।।\nअथ काली शिवश्चोभौ चक्रतुर्विधिवन्मुदा।।\nवह्निप्रदक्षिणां तात लोकाचारं विधाय च।।३।।\nतत्राद्भुतमलञ्चक्रे चरितं गिरिजापतिः ।।\nतदेव शृणु देवर्षे तवस्नेहाद्ब्रवीम्यहम् ।।४।।\nतस्मिन्नवसरे चाहं शिवमायाविमोहितः ।।\nअपश्यञ्चरणे देव्या नखेन्दुञ्च मनोहरम् ।।५।।\nदर्शनात्तस्य च तदाऽभूवं देवमुने ह्यहम् ।।\nमदनेन समाविष्टोऽतीव क्षुभितमानसः ।।६।।\nमुहुर्मुहुरपश्यं वै तदंगं स्मरमोहितः ।।\nततस्तद्दर्शनात्सद्यो वीर्यं मे प्राच्युतद्भुवि ।।७।।\nरेतसा क्षरता तेन लज्जितोहं पितामहः ।।\nमुने व्यमर्द तच्छिन्नं चरणाभ्यां हि गोपयन् ।। ८ ।।\nतज्ज्ञात्वा च महादेवश्चुकोपातीव नारद ।।\nहन्तुमैच्छत्तदा शीघ्रं वां विधिं काममोहितम् ।।९।।\nहाहाकारो महानासीत्तत्र सर्वत्र नारद ।।\nजनाश्च कम्पिरे सर्व्वे भय मायाति विश्वभृत् ।।2.3.49.१०।।\nततस्तंन्तुष्टुवुश्शम्भुं विष्ण्वाद्या निर्जरा मुने ।।\nसकोपम्प्रज्वलन्तन्तन्तेजसा हन्तुमुद्यतम् ।। ११ ।।\nदेवा ऊचुः ।।\nदेवदेव जगद्व्यापिन्परमेश सदाशिव ।।\nजगदीश जगन्नाथ सम्प्रसीद जगन्मय ।। १२ ।।\nसर्वेषामपि भावानान्त्वमात्मा हेतुरीश्वरः ।।\nनिर्विकारोऽव्ययो नित्यो निर्विकल्पोऽक्षरः परः ।। १३ ।।\nआद्यन्तावस्य यन्मध्यमिदमन्यदहम्बहिः ।।\nयतोऽव्ययः सनैतानि तत्सत्यम्ब्रह्म चिद्भवान् । १४ ।।\nतवैव चरणाम्भोजम्मुक्तिकामा दृढव्रताः ।।\nविसृज्योभयतस्संगं मुनयस्समुपासते ।। १५ ।।\nत्वम्ब्रह्म पूर्णममृतं विशोकं निर्गुणम्परम् ।।\nआनंदमात्रमव्यग्रमविकारमनात्मकम् ।। १६ ।।\nविश्वस्य हेतुरुदयस्थितिसंयमनस्य हि ।।\nतदपेक्षतयात्मेशोऽनपेक्षस्सर्वदा विभुः ।। १७ ।।\nएकस्त्वमेव सदसद्वयमद्वयमेव च ।।\nस्वर्णं कृताकृतमिव वस्तुभेदो न चैव हि ।। १६ ।।\nअज्ञानतस्त्वयि जनैर्विकल्पो विदितो यतः ।।\nतस्माद्भ्रमप्रतीकारो निरुपाधेर्न हि स्वतः ।। १९ ।।\nधन्या वयं महेशान तव दर्शनमात्रतः ।।\nदृढभक्तजनानन्दप्रदश्शम्भो दयां कुरु ।। 2.3.49.२० ।।\nत्वमादिस्त्वमनादिश्च प्रकृतेस्त्वं परः पुमान् ।।\nविश्वेश्वरो जगन्नाथो निर्विकारः परात्परः ।। २१ ।।\nयोऽयं ब्रह्मास्तिऽ रजसा विश्वमूर्तिः पितामहः ।।\nत्वत्प्रसादात्प्रभो विष्णुस्सत्त्वेन पुरुषोत्तमः ।। २२ ।।\nकालाग्निरुद्रस्तमसा परमात्मा गुणः परः ।।\nसदा शिवो महेशानस्सर्वव्यापी महेश्वरः।।२३।।\nव्यक्तं महच्च भूतादिस्तन्मात्राणीन्द्रियाणि च।।\nत्वयैवाधिष्ठितान्येव विश्वमूर्ते महेश्वर ।। २४ ।।\nमहादेव परेशान करुणाकर शंकर ।\nप्रसीद देवदेवेश प्रसीद पुरुषोत्तम ।। २५ ।।\nवासांसि सागरास्सप्त दिशश्चैव महाभुजाः ।।\nद्यौर्मूर्द्धा ते विभोर्नाभिः खं वायुर्नासिका ततः ।। २६ ।।\nचक्षूंष्यग्नी रविस्सोमः केशा मेघास्तव प्रभो ।।\nनक्षत्रतारकाद्याश्च ग्रहाश्चैव विभूषणम् ।। २७ ।।\nकथं स्तोष्यामि देवेश त्वां विभो परमेश्वर ।।\nवाचामगोचरोऽसि त्वं मनसा चापि शंकर ।। २८ ।।\nपञ्चास्याय च रुद्राय पञ्चाशत्कोटिमूर्तये ।।\nत्र्यधिपाय वरिष्ठाय विद्यातत्त्वाय ते नमः ।। २९ ।।\nअनिदेंश्याय नित्याय विद्युज्ज्वालाय रूपिणे ।।\nअग्निवर्णाय देवाय शंकराय नमोनमः ।। 2.3.49.३० ।।\nविद्युत्कोटिप्रतीकाशमष्टकोणं सुशोभनम् ।।\nरूपमास्थाय लोकेऽस्मिन्संस्थिताय नमो नमः।।३१।।\nब्रह्मोवाच ।।\nइत्याकर्ण्य वचस्तेषां प्रसन्नः परमेश्वरः ।।\nब्रह्मणो मे ददौ शीघ्रमभयं भक्तवत्सलः ।।३२।।\nअथ सर्वे सुरास्तत्र विष्ण्वाद्या मुनयस्तथा ।।\nअभवन्सुस्मितास्तात चक्रुश्च परमोत्सवम् ।। ३३ ।।\nमम तद्रेतसा तात मर्दितेन मुहुर्मुहुः ।।\nअभवन्कणकास्तत्र भूरिशः परमोज्ज्वलाः ।। ३४ ।।\nऋषयो बहवो जाता वालखिल्यास्सहस्रशः ।।\nकणकैस्तैश्च वीर्यस्य प्रज्वलद्भिः स्वतेजसा ।। ३५ ।।\nअथ ते ह्यृषयस्सर्वे उपतस्थुस्तदा मुने ।।\nममान्तिकं परप्रीत्या तात तातेति चाब्रुवन् ।। ३६।।\nईश्वरेच्छाप्रयुक्तेन प्रोक्तास्ते नारदेन हि ।।\nवालखिल्यास्तु ते तत्र कोपयुक्तेन चेतसा ।। ३७ ।।\n।। नारद उवाच ।।\nगच्छध्वं संगता यूयं पर्वतं गन्धमादनम् ।।\nन स्थातव्यम्भवद्भिश्च न हि वोऽत्र प्रयोजनम् ।। ३८ ।।\nतत्र तप्त्वा तपश्चाति भवितारो मुनीश्वराः ।।\nसूर्य्यशिष्याश्शिवस्यैवाज्ञया मे कथितन्त्विदम् ।। ३९ ।।\n।। ब्रह्मोवाच ।।\nइत्युक्तास्ते तदा सर्वे बालखिल्याश्च पर्वतम् ।।\nसत्वरम्प्रययुर्नत्वा शंकरं गन्धमादनम् ।। 2.3.49.४० ।।\nविष्ण्वादिभिस्तदाभूवं श्वासितोहं मुनीश्वर ।।\nनिर्भयः परमेशानप्रेरितैस्तैर्महात्मभिः ।। ४१ ।।\nअस्तवञ्चापि सर्वेशं शंकरम्भक्तवत्सलम् ।।\nसर्वकार्यकरं ज्ञात्वा दुष्टगर्वापहारकम्।।४२।।\nदेवदेव महादेव करुणासागर प्रभो ।।\nत्वमेव कर्ता सर्वस्य भर्ता हर्त्ता च सर्वथा ।।४३।\nत्वदिच्छया हि सकलं स्थितं हि सचराचरम्।।\nतन्त्यां यथा बलीवर्दा मया ज्ञातं विशेषतः ।।४४।।\nइत्येवमुक्त्वा सोहं वै प्रणामं च कृताञ्जलिः ।।\nअन्येऽपि तुष्टुवुस्सर्वे विष्ण्वाद्यास्तं महेश्वरम् ।। ४५ ।।\nअथाकर्ण्य नुतिं शुद्धां मम दीनतया तदा ।।\nविष्ण्वादीनाञ्च सर्वेषां प्रसन्नोऽभून्महेश्वरः ।। ४६ ।।\nददौ सोतिवरं मह्यमभयं प्रीतमानसः ।।\nसर्वे सुखमतीवापुरत्यमोदमहं मुने ।। ४७ ।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे विधिमोहवर्णनं नाम नवचत्वारिंशोऽध्यायः ।।४९।।"
  }
]
[
  {
    "text": "।। ब्रह्मोवाच ।।\nततो मेना पुरस्सा वै सुता भूत्वा महाद्युतिः ।।\nचकार रोदनं तत्र लौकिकीं गतिमाश्रिता ।। १ ।।\nअरिष्टशय्यां परितस्सद्विसारिसुतेजसा ।।\nनिशीथदीपा विहतत्विष आसन्नरं मुने ।। २ ।।\nश्रुत्वा तद्रोदनं रम्यं गृहस्थास्सर्वयोषितः ।।\nजहृषुस्सम्भ्रमात्तत्रागताः प्रीतिपुरस्सराः ।।३।।\nतच्छुद्धान्तचरः शीघ्रं शशंस भूभृते तदा ।।\nपार्वतीजन्म सुखदं देवकार्यकरं शुभम् ।। ४ ।।\nतच्छुद्धान्तचरायाशु पुत्रीजन्म सुशंसते ।।\nसितातपत्रं नादेयमासीत्तस्य महीभृतः ।।५ ।।\nगतस्तत्र गिरिः प्रीत्या सपुरोहितसद्विजः ।।\nददर्श तनयां तान्तु शोभमानां सुभाससा ।। ६ ।।\nनीलोत्पलदल श्यामां सुद्युतिं सुमनोरमाम् ।।\nदृष्ट्वा च तादृशीं कन्यां मुमोदाति गिरीश्वरः ।। ७ ।।\nसर्वे च मुमुदुस्तत्र पौराश्च पुरुषाः स्त्रियः ।।\nतदोत्सवो महानासीन्नेदुर्वाद्यानि भूरिशः ।। ८ ।।\nबभूव मंगलं गानं ननृतुर्वारयोषितः ।।\nदानं ददौ द्विजातिभ्यो जातकर्मविधाय च।।९।।\nअथ द्वारं समागत्य चकार सुमहोत्सवम्।।\nहिमाचलः प्रसन्नात्मा भिक्षुभ्यो द्रविणन्ददौ।।2.3.7.१०।।\nअथो मुहूर्त्ते सुमते हिमवान्मुनिभिः सह।।\nनामाऽकरोत्सुतायास्तु कालीत्यादि सुखप्रदम्।।११।।\nदानं ददौ तदा प्रीत्या द्विजेभ्यो बहु सादरम् ।।\nउत्सवं कारयामास विविधं गानपूर्व्वकम् ।। १२ ।।\nइत्थं कृत्वोत्सवं भूरि कालीं पश्यन्मुहुर्मुहुः ।।\nलेभे मुदं सपत्नीको बहुपुत्रोऽपि भूधरः ।। १३ ।।\nतत्र सा ववृधे देवी गिरिराजगृहे शिवा ।।\nगंगेव वर्षासमये शरदीवाथ चन्द्रिका ।। १४ ।।\nएवं सा कालिका देवी चार्वङ्गी चारुदर्शना।।\nदध्रे चानुदिनं रम्यां चन्द्रबिम्बकलामिव ।।१५।।\nकुलोचितेन नाम्ना तां पार्वतीत्याजुहावहा।\nबन्धुप्रियां बन्धुजनः सौशील्यगुणसंयुताम् ।। १६ ।।\nउमेति मात्रा तपसे निषिद्धा कालिका च सा ।।\nपश्चादुमाख्यां सुमुखी जगाम भुवने मुने ।। १७ ।।\nदृष्टिः पुत्रवतोऽप्यद्रेस्तस्मिंस्तृप्तिं जगाम न ।।\nअपत्ये पार्वतीत्याख्ये सर्वसौभाग्य संयुते ।। १८ ।।\nमधोरनन्तपुष्पस्य चूते हि भ्रमरावलिः ।।\nविशेषसंगा भवति सहकारे मुनीश्वर ।। १९ ।।\nपूतो विभूषितश्चापि स बभूव तया गिरिः ।।\nसंस्कारवत्येव गिरा मनीषीव हिमालयः ।।2.3.7.२०।।\nप्रभामहत्या शिखयेव दीपो भुवनस्य च ।।\nत्रिमार्गयेव सन्मार्गस्तद्वद्गिरिजया गिरिः ।। २१ ।।\nकन्दुकैः कृत्रिमैः पुत्रैस्सखीमध्यगता च सा ।।\nगंगासैकतवेदीभिर्बाल्ये रेमे मुहुर्मुहुः ।। २२ ।।\nअथ देवी शिवा सा चोपदेशसमये मुने ।।\nपपाठ विद्यात्सुप्रीत्या यतचित्ता च सद्गुरोः ।।२३।।\nप्राक्तना जन्मविद्यास्तां शरदीव प्रपेदिरे ।।\nहंसालिस्स्वर्णदी नक्तमात्मभासो महौषधिम् ।। २४ ।।\nइत्थं सुवर्णिता लीला शिवायाः काचिदेव हि ।।\nअन्यलीलाम्प्रवक्ष्येऽहं शृणु त्वं प्रेमतो मुने ।। २५।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे पार्वतीबाल्यलीलावर्णनंनाम सप्तमो ऽध्यायः ।। ७ ।।"
  }
]
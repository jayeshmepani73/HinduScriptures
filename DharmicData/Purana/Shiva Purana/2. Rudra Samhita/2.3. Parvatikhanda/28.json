[
  {
    "text": "पार्वत्युवाच ।।\nएतावद्धि मया ज्ञातं कश्चिदन्योयमागतः ।।\nइदानीं सकलं ज्ञातमवध्यस्त्वम्विशेषतः ।।१।।\nत्वयोक्तं विदितं देव तदलीकं न चान्यथा ।।\nयदि त्वयोदितं स्याद्वै विरुद्धं नोच्यते त्वया।।२।।\nकदाचिद्दृश्यते तादृक् वेषधारी महेश्वरः ।।\nस्वलीलया परब्रह्म स्वरागोपात्तविग्रहः।।३।।\nब्रह्मचारिस्वरूपेण प्रतारयितुमुद्यतः।।\nआगतश्छलसंयुक्तं वचोवादीः कुयुक्तितः। ।।४।।\nशंकरस्य स्वरूपं तु जानामि सुविशेषतः ।।\nशिवतत्त्वमतो वच्मि सुविचार्य्य यथार्हतः ।।५।।\nवस्तुतो निर्गुणो ब्रह्म सगुणः कारणेन सः ।।\nकुतो जातिर्भवेत्तस्य निर्गुणस्य गुणात्मनः ।।६।।\nस सर्वासां हि विद्यानामधिष्ठानं सदाशिवः ।।\nकिं तस्य विद्यया कार्य्यं पूर्णस्य परमात्मनः ।।७।।\nवेदा उच्छ्वासरूपेण पुरा दत्ताश्च विष्णवे ।।\nशंभुना तेन कल्पादौ तत्समः कोऽस्ति सुप्रभुः ।। ८ ।।\nसर्वेषामादिभूतस्य वयोमानं कुतस्ततः ।।\nप्रकृतिस्तु ततो जाता किं शक्तेस्तस्य कारणम् ।। ९ ।।\nये भजंति च तं प्रीत्या शक्तीशं शंकरं सदा ।।\nतस्मै शक्तित्रयं शंभुः स ददाति सदाव्ययम् ।। 2.3.28.१० ।।\nतस्यैव भजनाज्जीवो मृत्युं जयति निर्भयः ।।\nतस्मान्मृत्युंजयन्नाम प्रसिद्धम्भुवनत्रये ।।११।।\nतस्यैव पक्षपातेन विष्णुर्विष्णुत्वमाप्नुयात् ।।\nब्रह्मत्वं च यथा ब्रह्मा देवा देवत्वमेव च ।१२।।\nदर्शनार्थं शिवस्यादौ यथा गच्छति देवराट्।।\nभूतादयस्तत्परस्य द्वारपालाश्शिवस्य तु।।१३।।\nदण्डैश्च मुकुटं विद्धं मृष्टं भवति सर्वतः ।।\nकिं तस्य बहुपक्षेण स्वयमेव महाप्रभुः ।।१४।।\nकल्याणरूपिणस्तस्य सेवयेह न किं भवेत्।।\nकिं न्यूनं तस्य देवस्य मामिच्छति सदाशिवः।।१५।।\nसप्तजन्मदरिद्रः स्यात्सेवेन्नो यदि शंकरम् ।।\nतस्यैतत्सेवनाल्लोको लक्ष्मीः स्यादनपायिनी।।१६।।\nयदग्रे सिद्धयोष्टौ च नित्यं नृत्यंति तोषितुम्।।\nअवाङ्मुखास्सदा तत्र तद्धितं दुर्ल्लभं कुतः।।१७।।\nयद्यस्य मंगालानीह सेवते शंकरस्य न।।\nयथापि मंगलन्तस्य स्मरणादेव जायते ।। १८।।\nयस्य पूजाप्रभावेण कामास्सिद्ध्यन्ति सर्वशः ।।\nकुतो विकारस्तस्यास्ति निर्विकारस्य सर्वदा ।।१९।।\nशिवेति मंगलन्नाम मुखे यस्य निरन्तरम् ।।\nतस्यैव दर्शनादन्ये पवित्रास्संति सर्वदा ।।2.3.28.२०।।\nयद्यपूतम्भवेद्भस्म चितायाश्च त्वयोदितम् ।।\nनित्यमस्यांगगं देवैश्शिरोभिर्द्धार्यते कथम्।।२१।।\nयो देवो जगतां कर्ता भर्ता हर्ता गुणान्वितः ।।\nनिर्गुणश्शिवसंज्ञश्च स विज्ञेयः कथम्भवेत् ।। २२ ।।\nअगुणं ब्रह्मणो रूपं शिवस्य परमात्मनः ।।\nतत्कथं हि विजानन्ति त्वादृशास्तद्बहिर्मुखाः ।। २३ ।।\nदुराचाराश्च पापाश्च देवेभ्यस्ते विनिर्गताः ।।\nतत्त्वं ते नैव जानन्ति शिवस्यागुणरूपिणः ।। २४ ।।\nशिवनिन्दां करोतीह तत्त्वमज्ञाय यः पुमान् ।।\nआजन्मसंचितं पुण्यं भस्मीभवति तस्य तत् ।। २५ ।।\nत्वया निंदा कृता यात्र हरस्यामित तेजसः ।।\nत्वत्पूजा च कृता यन्मे तस्मात्पापम्भजाम्यहम् ।। २६ ।।\nशिवविद्वेषिणं दृष्ट्वा सचेलं स्नानमाचरेत् ।।\nशिवविद्वेषिणं दृष्ट्वा प्रायश्चितं समाचरेत् ।।२७।।\nरे रे दुष्ट त्वया चोक्तमहं जानामि शंकरम् ।।\nनिश्चयेन न विज्ञातश्शिव एव सनातनः ।।२८।।\nयथा तथा भवेद्रुद्रो यथा वा बहुरूपवान् ।।\nममाभीष्टतमो नित्यं निर्विकारी सतां प्रियः ।। २९ ।।\nविष्णुर्ब्रह्मापि न समस्तस्य क्वापि महात्मनः ।।\nकुतोऽन्ये निर्जराद्याश्च कालाधीनास्सदैवतम्।।2.3.28.३०।।\nइति बुध्या समालोक्य स्वया सत्या सुतत्त्वतः ।।\nशिवार्थं वनमागत्य करोमि विपुलं तपः ।। ३१ ।।\nस एव परमेशानस्सर्वेशो भक्तवत्सलः ।।\nसंप्राप्तुम्मेऽभिलाषो हि दीनानुग्रहकारकम् ।। ३२ ।।\nब्रह्मोवाच ।।\nइत्युक्त्वा गिरिजा सा हि गिरीश्वरसुता मुने ।।\nविरराम शिवं दध्यो निर्विकारेण चेतसा ।। ३३ ।।\nतदाकर्ण्य वचो देव्या ब्रह्मचारी स वै द्विजः ।।\nपुनर्वचनमाख्यातुं यावदेव प्रचक्रमे ।।३४।।\nउवाच गिरिजा तावत्स्वसखीं विजयां द्रुतम् ।।\nशिव सक्तमनोवृत्तिश्शिवनिंदापराङ्मुखी।।३५।।\nगिरिजोवाच ।।\nवारणीयः प्रयत्नेन सख्ययं हि द्विजाधमः ।।\nपुनर्वक्तुमनाश्चैव शिवनिंदां करिष्यति ।। ३६ ।।\nन केवलम्भवेत्पापं निन्दां कर्तुश्शिवस्य हि ।।\nयो वै शृणोति तन्निन्दां पापभाक् स भवेदिह ।। ३७ ।।\nशिवनिन्दाकरो वध्यस्सर्वथा शिवकिंकरैः ।।\nब्राह्मणश्चेत्स वै त्याज्यो गन्तव्यं तत्स्थलाद्द्रुतम् ।। ३८ ।।\nअयं दुष्टः पुनर्निन्दां करिष्यति शिवस्य हि ।।\nब्राह्मणत्वादवध्यश्चैत्त्याज्योऽदृश्यश्च सर्वथा ।। ३९ ।।\nहित्वैतत्स्थलमद्येव यास्यामोऽन्यत्र मा चिरम् ।।\nयथा संभाषणं न स्यादनेनाऽविदुषा पुनः ।। 2.3.28.४० ।।\nब्रह्मोवाच ।।\nइत्युक्त्वा चोमया यावत्पादमुत्क्षिप्यते मुने ।।\nअसौ तावच्छिवस्साक्षादालंबे प्रियया स्वयम् ।। ४१ ।।\nकृत्वा स्वरूपं सुभगं शिवाध्यानं यथा तथा ।।\nदर्शयित्वा शिवायै तामुवाचावाङ्मुखीं शिवः ।।४२।।\nशिव उवाच ।।\nकुत्र यास्यसि मां हित्वा न त्वं त्याज्या मया पुनः ।।\nप्रसन्नोऽस्मि वरं ब्रूहि नादेयम्विद्यते तव ।। ।। ४३ ।।\nअद्यप्रभृति ते दासस्तपोभिः क्रीत एव ते ।।\nक्रीतोऽस्मि तवसौन्दर्यात्क्षणमेकं युगाय ते ।। ४४ ।।\nत्यज्यतां च त्वया लज्जा मम पत्नी सनातनी ।।\nगिरिजे त्वं हि सद्बुध्या विचारय महेश्वरि ।। ४५ ।।\nमया परीक्षितासि त्वं बहुधा दृढमानसे ।।\nतत्क्षमस्वापराधम्मे लोकलीलानुसारिणः ।। ४६ ।।\nन त्वादृशीम्प्रणयिनीं पश्यामि च त्रिलोकके ।।\nसर्वथाहं तवाधीनस्स्वकामः पूर्य्यतां शिवे ।। ४७ ।।\nएहि प्रिये मत्सकाशं पत्नी त्वं मे वरस्तव ।।\nत्वया साकं द्रुतं यास्ये स्वगृहम्पर्वत्तोत्तमम् ।। ४८ ।।\nब्रह्मोवाच ।।\nइत्युक्ते देवदेवेन पार्वती मुदमाप सा ।।\nतपोजातं तु यत्कष्टं तज्जहौ च पुरातनम् ।। ४९ ।।\nसर्वः श्रमो विनष्टोभूत्स त्यास्तु मुनिसत्तम ।।\nफले जाते श्रमः पूर्वो जन्तोर्नाशमवाप्नुयात् ।। 2.3.28.५० ।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखंडे पार्वत्याश्शिवरूपदर्शनं नामाष्टाविंशोऽध्यायः ।। २८ ।।"
  }
]
[
  {
    "text": "नारद उवाच ।।\nविधे तात त्वया शैववर प्राज्ञाद्भुता कथा ।।\nवर्णिता करुणां कृत्वा प्रीतिर्मे वर्द्धिताधिकम् ।।१।।\nविधे गते स्वकं धाम मयि वै दिव्यदर्शगे ।।\nततः किमभवत्तात कृपया तद्वदाधुना ।। २ ।।\n।। ब्रह्मोवाच ।।\nगते त्वयि मुने स्वर्गे कियत्काले गते सति ।।\nमेना प्राप्येकदा शैलनिकटं प्रणनाम सा ।। ३ ।।\nस्थित्वा सविनयम्प्राह स्वनाथं गिरिकामिनी ।।\nतत्र शैलाधिनाथं सा प्राणप्रियसुता सती ।। ४ ।।\nमेनोवाच ।।\nमुनिवाक्यं न बुद्धं मे सम्यङ् नारीस्वभावतः ।।\nविवाहं कुरु कन्यायास्सुन्दरेण वरेण ह ।। ५ ।।\nसर्वथा हि भवेत्तत्रोद्वाहोऽपूर्वसुखावहः ।।\nवरश्च गिरिजायास्तु सुलक्षणकुलोद्भवः ।। ६ ।।\nप्राणप्रिया सुता मे हि सुखिता स्याद्यथा प्रिय ।।\nसद्वरं प्राप्य सुप्रीता तथा कुरु नमोऽस्तु ते ।।७।।\nब्रह्मोवाच ।।\nइत्युक्ताश्रुमुखी मेना पत्यंघ्र्योः पतिता तदा ।।\nतामुत्थाप्य गिरिः प्राह यथावत्प्रज्ञसत्तमः ।। ८ ।।\nहिमालय उवाच ।।\nशृणु त्वं मेनके देवि यथार्थं वच्मि तत्त्वतः।।\nभ्रमं त्यज मुनेर्वाक्यं वितथं न कदाचन ।।९।।\nयदि स्नेहः सुतायास्ते सुतां शिक्षय सादरम् ।।\nतपः कुर्याच्छंकरस्य सा भक्त्या स्थिरचेतसा ।। 2.3.9.१० ।।\nचेत्प्रसन्नः शिवः काल्याः पाणिं गृह्णाति मेनके ।।\nसर्वं भूयाच्छुभं नश्येन्नारदोक्तममंगलम् ।।११।।\nअमंगलानि सर्वाणि मंगलानि सदाशिवे ।।\nतस्मात्सुतां शिवप्राप्त्यै तपसे शिक्षय द्रुतम् ।। १२ ।।\n।। ब्रह्मोवाच ।।\nइत्याकर्ण्य गिरेर्वाक्यं मेना प्रीततराऽभवत् ।।\nसुतोपकंठमगमदुपदेष्टुं तदोरुचिम् ।। १३ ।।\nसुताङ्गं सुकुमारं हि दृष्ट्वातीवाथ मेनका ।।\nविव्यथे नेत्रयुग्मे चाश्रुपूर्णेऽभवतां द्रुतम् ।। ।। १४ ।।\nसुतां समुपदेष्टुं तन्न शशाक गिरिप्रिया ।।\nबुबुधे पार्वती तद्वै जननीङ्गितमाशु सा ।। १५ ।।\nअथ सा कालिका देवी सर्वज्ञा परमेश्वरी ।।\nउवाच जननीं सद्यः समाश्वास्य पुनः पुनः ।।१५॥\nपार्वत्युवाच ।।\nमातश्शृणु महाप्राज्ञेऽद्यतने ऽजमुहूर्तके ।।\nरात्रौ दृष्टो मया स्वप्नस्तं वदामि कृपां कुरु ।। १७ ।।\nविप्रश्चैव तपस्वी मां सदयः प्रीतिपूर्वकम् ।।\nउपादिदेश सुतपः कर्तुं मातश्शिवस्य वै ।।१८।।\nब्रह्मोवाच ।।\nतच्छ्रुत्वा मेनका शीघ्रं पतिमाहूय तत्र च ।।\nतत्स्वप्नं कथयामास सुता दृष्टमशेषतः ।। ।।१९।।\nसुतास्वप्नमथाकर्ण्य मेनकातो गिरीश्वरः ।।\nउवाच परमप्रीतः प्रियां सम्बोधयन्गिरा ।। 2.3.9.२० ।।\n।। गिरीश्वर उवाच ।।\nहे प्रियेऽपररात्रान्ते स्वप्नो दृष्टो मयापि हि ।।\nतं शृणु त्वं महाप्रीत्या वच्म्यहं तं समादरात् ।।२१।।\nएकस्तपस्वी परमो नारदोक्तवरां गधृक् ।।\nपुरोपकंठं सुप्रीत्या तपः कर्तुं समागतः ।।२२।।\nगृहीत्वा स्वसुतां तत्रागमं प्रीततरोप्यहम् ।।\nमया ज्ञातस्स वै शम्भुर्नारदो क्तवरः प्रभुः ।। २३ ।।\nसेवार्थं तस्य तनयामुपदिश्य तपस्विनः ।। तं\nवै प्रार्थितवांस्तस्यां न तदांगीचकार सः ।। २४ ।।\nअभूद्विवादस्तुमहान्सांख्यवेदान्तसंमतः ।।\nततस्तदाज्ञया तत्र संस्थितासीत्सुता मम ।।२५।।\nनिधाय हृदि तं कामं सिषेवे भक्तितश्च सा ।।\nइति दृष्टं मया स्वप्नं प्रोक्तवांस्ते वरानने ।। २६ ।।\nततो मेने कियत्कालं परीक्ष्यं तत्फलं प्रिये ।।\nयोग्यमस्तीदमेवेह बुध्यस्व त्वं मम ध्रुवम् ।। २७ ।।\n।। ब्रह्मोवाच ।।\nइत्युक्त्वा गिरिराजश्च मेनका वै मुनीश्वर ।।\nसन्तस्थतुः परीक्षन्तीं तत्फलं शुद्धचेतसौ ।।२८।।\nइत्थम्व्यतीतेऽल्पदिने परमेशः सतां गतिः ।।\nसतीविरहसुव्यग्रो भ्रमन्सर्वत्र सूतिकृत् ।। २९ ।।\nतत्राजगाम सुप्रीत्या कियद्गुणयुतः प्रभुः ।।\nतपः कर्तुं सतीप्रेमविरहाकुलमानसः ।। 2.3.9.३० ।।\nतपश्चकार स्वं तत्र पार्वती सेवने रता ।।\nसखीभ्यां सहिता नित्यं प्रसन्नार्थमभूत्तदा ।। ३१ ।।\nविद्धोऽऽपि मार्गणैश्शम्भुर्विकृतिं नाप स प्रभुः ।।\nप्रेषितेन सुरैस्स्वात्ममोहनार्थं स्मरेण वै ।। ३२ ।।\nदग्ध्वा स्मरं च तत्रैव स्ववह्निनयनेन सः ।।\nस्मृत्वा मम वचः क्रुद्धो मह्यमन्तर्दधे ततः ।।३३।।\nततः कालेन कियता विनाश्य गिरिजामदम् ।।\nप्रसादितस्सुतपसा प्रसन्नोऽभून्महेश्वरः ।।३४।।\nलौकिकाचारमाश्रित्य रुद्रो विष्णुप्रसादितः ।।\nकालीं विवाहयामास ततोऽभूद्बहुमंगलम् ।। ३५ ।।\nइत्येतत्कथितं तात समासाच्चरितं विभोः ।।\nशंकरस्य परं दिव्यं किं भूयः श्रोतुमि च्छसि ।।३६।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे स्वप्नवर्ण्णनपू० संक्षेपशिवचरितवर्णनं नाम नवमोऽध्यायः ।। ९ ।।"
  }
]
[
  {
    "text": "।। ब्रह्मोवाच ।। ।।\nअथ शैलपतिर्हृष्टः सत्पुष्पफलसंचयम् ।।\nसमादाय स्वतनयासहितोऽगाद्धरांतिकम् ।। १।।\nस गत्वा त्रिजगन्नाथं प्रणम्य ध्यानतत्परम्।।\nअर्थयामास तनयां कालीं तस्मै हृदाद्भुताम् ।।२।।\nफलपुष्पादिकं सर्वं तत्तदग्रे निधाय सः ।।\nअग्रे कृत्वा सुतां शम्भुमिदमाह च शैलराट् ।।३।।\nहिमगिरिरुवाच।।\nभगवंस्तनया मे त्वां सेवितुं चन्द्रशेखरम् ।।\nसमुत्सुका समानीता त्वदाराधनकांक्षया ।।४।।\nसखीभ्यां सह नित्यं त्वां सेवतामेव शंकरम् ।।\nअनुजानीहि तां नाथ मयि ते यद्यनुग्रहः ।।५।।\nब्रह्मोवाच ।।\nअथ तां शंकरोऽपश्यत्प्रथमारूढयौवनाम् ।।\nफुल्लेन्दीवरपत्राभा पूर्णचन्द्रनिभाननाम् ।। ६ ।।\nसमस्तलीलासंस्थानशुभवेषविजृम्भिकाम् ।।\nकम्बुग्रीवां विशालाक्षीं चारुकर्णयुगोज्ज्वलाम् ।।७।।\nमृणालायतपर्य्यन्तबाहुयुग्ममनोहराम्।।\nराजीवकुड्मलप्रख्यौ घनपीनौदृढौस्तनौ ।। ८ ।।\nबिभ्रतीं क्षीणमध्यां च त्रिवलीमध्यराजिताम् ।।\nस्थलपद्मप्रतीकाशपादयुग्मविराजिताम् ।। ९ ।।\nध्यानपंजरनिर्बद्धमुनिमानसमप्यलम् ।।\nदर्शनाद्भ्रंशने शक्तां योषिद्गणशिरोमणिम् ।। 2.3.12.१० ।।\nदृष्ट्वा तां तादृशीं तात ध्यानिनां च मनोहराम् ।।\nविग्रहे तन्त्रमन्त्राणां वर्द्धिनीं कामरूपिणीम् ।। ११ ।।\nन्यमीलयदृशौ शीघ्रं दध्यौ स्वं रूपमुत्तमम् ।।\nपरतत्त्वं महायोगी त्रिगुणात्परमव्ययम् ।। १२ ।।\nदृष्ट्वा तदानीं सकलेश्वरं विभुं तपोजुषाणं विनिमीलितेक्षणम्।।\nकपर्दिनं चन्द्रकलाविभूषणं वेदान्तवेद्यं परमासने स्थितम् ।। ३३ ।।\nववन्द शीर्ष्णा च पुनर्हिमाचलः स संशयं प्रापददीनसत्त्वः ।।\nउवाच वाक्यं जगदेकबन्धुं गिरीश्वरो वाक्यविदां वरिष्ठः ।। १४ ।।\nहिमाचल उवाच ।।\nदेवदेव महादेव करुणाकर शंकर ।।\nपश्य मां शरणम्प्राप्तमुन्मील्य नयने विभो ।। १५ ।।\nशिव शर्व महेशान जगदानन्दकृत्प्रभो ।।\nत्वां नतोऽहं महादेव सर्वापद्विनिवर्तकम् ।। १६ ।।\nन त्वां जानंति देवेश वेदाश्शास्त्राणि कृत्स्नशः।।\nअतीतो महिमाध्वानं तव वाङ्मनसोः सदा ।।१७।।\nअतद्व्यावृत्तितस्त्वां वै चकितं चकितं सदा ।।\nअभिधत्ते श्रुतिः सर्वा परेषां का कथा मता ।।१८।।\nजानंति बहवो भक्तास्त्वत्कृपां प्राप्य भक्तितः ।।\nशरणागत भक्तानां न कुत्रापि भ्रमादिकम् ।।१९।।\nविज्ञप्तिं शृणु मत्प्रीत्या स्वदासस्य ममाधुना।।\nतव देवाज्ञया तात दीनत्वाद्वर्णयामि हि ।। 2.3.12.२० ।।\nसभाग्योहं महादेव प्रसादात्तव शंकर ।।\nमत्वा स्वदासं मां नाथ कृपां कुरु नमोऽस्तु ते ।। २१ ।।\nप्रत्यहं चागमिष्यामि दर्शनार्थं तव प्रभो।।\nअनया सुतया स्वामिन्निदेशं दातुमर्हसि ।।२२।।\nब्रह्मोवाच ।।\nइत्याकर्ण्य वचस्तस्योन्मील्य नेत्रे महेश्वरः ।।\nत्यक्तध्यानः परामृश्य देवदेवोऽब्रवीद्वचः ।।२३।।\n।। महेश्वर उवाच ।।\nआगंतव्यं त्वया नित्यं दर्शनार्थं ममाचल।।\nकुमारीं सदने स्थाप्य नान्यथा मम दर्शनम् ।। २४ ।।\n।। ब्रह्मोवाच ।।\nमहेशवचनं श्रुत्वा शिवातातस्तथाविधम् ।।\nअचलः प्रत्युवाचेदं गिरिशं नतकमधरः ।। २५ ।।\nहिमाचल उवाच ।।\nकस्मान्मयानया सार्द्धं नागंतव्यं तदुच्यताम् ।।\nसेवने किमयोग्येयं नाहं वेद्म्यत्र कारणम् ।। २६ ।।\nब्रह्मोवाच ।।\nततोऽब्रवीद्गिरिं शंभुः प्रहसन्वृषभध्वजः ।।\nलोकाचारं विशेषेण दर्शयन्हि कुयोगिनाम् ।। २७ ।।\nशंभुरुवाच ।।\nइयं कुमारी सुश्रोणी तन्वी चन्द्रानना शुभा ।।\nनानेतव्या मत्समीपे वारयामि पुनः पुनः ।। २८ ।।\nमायारूपा स्मृता नारी विद्वद्भिर्वेदपारगैः ।।\nयुवती तु विशेषेण विघ्नकर्त्री तपस्विनाम् ।।२९।।\nअहं तपस्वी योगी च निर्लिप्तो मायया सदा ।।\nप्रयोजनं न युक्त्या वै स्त्रिया किं मेस्ति भूधर ।।2.3.12.३० ।।\nएवं पुनर्न वक्तव्यं तपस्विवरसंश्रित ।।\nवेदधर्मप्रवीणस्त्वं यतो ज्ञानिवरो बुधः ।।३१ ।।\nभवत्यचल तत्संगाद्विषयोत्पत्तिराशु वै ।।\nविनश्यति च वैराग्यं ततो भ्रश्यति सत्तपः ।।३२।।\nअतस्तपस्विना शैल न कार्या स्त्रीषु संगतिः ।।\nमहाविषयमूलं सा ज्ञानवैराग्यनाशिनी।।३३।।\n।। ब्रह्मोवाच ।।\nइत्याद्युक्त्वा बहुतरं महायोगी महेश्वरः ।। ।\nविरराम गिरीशं तं महायोगिवरः प्रभुः ।। ३४ ।।\nएतच्छ्रुत्वा वचनं तस्य शंभोर्निरामयं निःस्पृहं निष्ठुरं च ।।\nकालीतातश्चकितोऽभूत्सुरर्षे तद्वत्किंचिद्व्याकुलश्चास तूष्णीम् ।। ३५ ।।\nतपस्विनोक्तं वचनं निशम्य तथा गिरीशं चकितं विचार्य्य ।।\nअतः प्रणम्यैव शिवं भवानी जगाद वाक्यं विशदन्तदानीम् ।।३६।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे शिवहिमाचलसम्वादवर्णनं नाम द्वादशोऽध्यायः ।। १२।।"
  }
]
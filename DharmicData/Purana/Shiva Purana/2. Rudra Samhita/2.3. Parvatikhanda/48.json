[
  {
    "text": "।।ब्रह्मोवाच ।।\nएतस्मिन्नंतरे तत्र गर्गाचार्य्यप्रणोदितः ।।\nहिमवान्मेनया सार्द्धं कन्या दातुं प्रचक्रमे ।। १ ।।\nहैमं कलशमादाय मेना चार्द्धांगमाश्रिता ।।\nहिमाद्रेश्च महाभागा वस्त्राभरणभूषिता ।।२।।\nपाद्यादिभिस्ततः शैलः प्रहृष्टः स्वपुरोहितः ।।\nतं वंरं वरयामास वस्त्रचंदनभूषणैः ।।३।।\nततो हिमाद्रिणा प्रोक्ता द्विजास्तिथ्यादिकीर्तने।।\nप्रयोगो भण्यतां तावदस्मिन्समय आगते ।।४।।\nतथेति चोक्त्वा ते सर्वे कालज्ञा द्विजसत्तमाः ।।\nतिथ्यादिकीर्तनं चक्रुः प्रीत्या परमनिर्वृताः ।।५।।\nततो हिमाचलः प्रीत्या शम्भुना प्रेरितो हृदा ।।\nसूती कृतः परेशेन विहसञ्शम्भुमब्रवीत् ।।६।।\nस्वगोत्रं कथ्यतां शम्भो प्रवरश्च कुलं तथा।।\nनाम वेदं तथा शाखां मा कार्षीत्समयात्ययम् ।।७।।\nब्रह्मोवाच ।।\nइत्याकर्ण्य वचस्तस्य हिमाद्रेश्शङ्करस्तदा ।।\nसुमुखाविमुखः सद्योऽप्यशोच्यः शोच्यतां गतः।। ८।।\nएवंविधस्सुरवरैर्मुनिभिस्तदानीं गन्धर्वयक्षगणसिद्धगणैस्तथैव।।\nदृष्टो निरुत्तरमुखो भगवान्महेशोऽकार्षीस्तु हास्यमथ तत्र स नारदत्वम्।।९।।\nवीणामवादयस्त्वं हि ब्रह्मविज्ञोऽथ नारद।।\nशिवेन प्रेरितस्तत्र मनसा शम्भुमानसः।।2.3.48.१०।।\nतदा निवारितो धीमान्पर्वतेन्द्रेण वै हठात् ।।\nविष्णुना च मया देवैर्मुनिभिश्चाखिलैस्तथा।।११।।\nन निवृत्तोऽभवस्त्वं हि स यदा शङ्करेच्छया ।।\nइति प्रोक्तोऽद्रिणा तर्हि वीणां मा वादयाधुना ।।१२।।\nसुनिषिद्धो हठात्तेन देवर्षे त्वं यदा बुध ।।\nप्रत्यवोचो गिरीशं तं सुसंस्मृत्य महेश्वरम् ।।१३।।\nनारद उवाच ।।\nत्वं हि मूढत्वमापन्नो न जानासि च किञ्चन ।।\nवाच्ये महेशविषयेऽतीवासि त्वं बहिर्मुखः ।।१४।।\nत्वया पृष्ठो हरस्साक्षात्स्वगोत्रकथनं प्रति ।।\nसमयेऽस्मिँस्तदत्यन्तमुपहासकरं वचः ।।१५।।\nअस्य गोत्रं कुलं नाम नैव जानन्ति पर्वत ।।\nविष्णुब्रह्मादयोऽपीह परेषां का कथा स्मृता ।।१६।।\nयस्यैकदिवसे शैल ब्रह्मकोटिर्लयं गता ।।\nस एव शङ्करस्तेद्य दृष्टः कालीतपोबलात ।। १७ ।।\nअरूपोऽयं परब्रह्म निर्गुणः प्रकृतेः परः ।।\nनिराकारो निर्विकारो मायाधीशः परात्परः ।।१८।।\nअगोत्रकुलनामा हि स्वतन्त्रो भक्तवत्सलः ।।\nतदिच्छया हि सगुणस्सुतनुर्बहुनामभृत् ।। १९ ।।\nसुगोत्री गोत्रहीनश्च कुलहीनः कुलीनकः ।।\nपार्वतीतपसा सोऽद्य जामाता ते न संशयः ।।2.3.48.२०।।\nलीलाविहारिणा तेन मोहितं च चराचरम् ।।\nनो जानाति शिवं कोऽपि प्राज्ञोऽपि गिरिसत्तम ।।२१।।\nलिंगाकृतेर्महेशस्य केन दृष्टं न मस्तकम्।।\nविष्णुर्गत्वा हि पातालं तदेनं नापविस्मितः ।।२२।।\nकिंबहूक्त्या नगश्रेष्ठ शिवमाया दुरत्यया।।\nतदधीनास्त्रयो लोका हरिब्रह्मादयोपि च ।।२३।।\nतस्मात्त्वया शिवा तात सुविचार्य प्रयत्नतः ।।\nन कर्तव्यो विमर्शोऽत्र त्वेवंविधवरे मनाक् ।।२४।।\nब्रह्मोवाच।।\nइत्युक्त्वा त्वं मुने ज्ञानी शिवेच्छाकार्यकारकः ।।\nप्रत्यवोचः पुनस्तं वै शैलेद्रं हर्षयन्गिरा ।।२५।।\nनारद उवाच ।।\nशृणु तात महाशैल शिवाजनक मद्वचः ।।\nतच्छ्रुत्वा तनयां देवीं देहि त्वं शंकराय हि ।। २६ ।।\nसगुणस्य महेशस्य लीलया रूप धारिणः ।।\nगोत्रं कुलं विजानीहि नादमेव हि केवलम् ।।२७।।\nशिवो नादमयः सत्त्यं नादश्शिवमयस्तथा ।।\nउभयोरन्तरं नास्ति नादस्य च शिवस्य च ।।२८।।\nसृष्टौ प्रथमजत्वाद्धि लीलासगुणरूपिणः ।।\nशिवान्नादस्य शैलेन्द्र सर्वोत्कृष्टस्ततस्स हि ।। २९ ।।\nअतो हि वादिता वीणा प्रेरितेन मयाद्य वै ।।\nसर्वेश्वरेण मनसा शङ्करेण हिमालय ।।2.3.48.३०।।\nब्रह्मोवाच ।।\nएतच्छ्रुत्वा तव मुने वचस्तत्तु गिरिश्वरः ।।\nहिमाद्रिस्तोषमापन्नो गतविस्मयमानसः ।।३१।।\nअथ विष्णुप्रभृतयस्सुराश्च मुनयस्तथा ।।\nसाधुसाध्विति ते सर्वे प्रोचुर्विगतविस्मयाः ।।३२।।\nमहेश्वरस्य गांभीर्यं ज्ञात्वा सर्वे विचक्षणाः ।।\nसविस्मया महामोदान्विताः प्रोचुः परस्परम्।।३३।।\nयस्याज्ञया जगदिदं च विशालमेव जातं परात्परतरो निजबोधरूपः ।।\nशर्वः स्वतन्त्रगतिकृत्परभावगम्यस्सोऽसौ त्रिलोकपतिरद्य च नस्सुदृष्टः ।।३४।।\nअथ ते पर्वतश्रेष्ठा मेर्वाद्या जातसंभ्रमाः।।\nऊचुस्ते चैकपद्येन हिमवन्तं नगेश्वरम् ।।३५।।\nपर्वता ऊचुः ।।\nकन्यादाने स्थीयतां चाद्य शैलनाथोक्त्या किं कार्यनाशस्तवेव ।।\nसत्यं ब्रूमो नात्र कार्यो विमर्शस्तस्मात्कन्या दीयतामीश्वराय ।।३६।।\nब्रह्मो वाच ।।\nतच्छुत्वा वचनं तेषां सुहृदां स हिमालयः ।।\nस्वकन्यादानमकरोच्छिवाय विधिनोदितः ।। ३७ ।।\nइमां कन्यां तुभ्यमहं ददामि परमेश्वर ।।\nभार्यार्थे परिगृह्णीष्व प्रसीद सकलेश्वर ।। ३८ ।।\nतस्मै रुद्राय महते मंत्रेणानेन दत्तवान् ।।\nहिमाचलो निजां कन्यां पार्वतीं त्रिजगत्प्रसूम् ।। ३९।।\nइत्थं शिवाकरं शैलं शिवहस्तेनिधाय च ।।\nमुमोदातीव मनसि तीर्णकाममहार्णवः ।।2.3.48.४०।।\nवेदमंत्रेण गिरिशो गिरिजाकरपङ्कजम् ।।\nजग्राह स्वकरेणाशु प्रसन्नः परमेश्वरः ।।४१।।\nक्षितिं संस्पृश्य कामस्य कोदादिति मनुं मुने।।\nपपाठ शङ्करः प्रीत्या दर्शयँल्लौकिकीं गतिम् ।।४२।।\nमहोत्सवो महानासीत्सर्वत्र प्रमुदावहः ।।\nबभूव जयसंरावो दिवि भूम्यन्तरिक्षके ।।४३।।\nसाधुशब्दं नमः शब्दं चक्रुस्सर्वेऽति हर्षिताः।।\nगंधर्वास्सुजगुः प्रीत्या ननृतुश्चाप्सरोगणाः ।।४४।।\nहिमाचलस्य पौरा हि मुमुदु श्चाति चेतसि ।।\nमंगलं महदासीद्वै महोत्सवपुरस्सरम् ।।४५।।\nअहं विष्णुश्च शक्रश्च निर्जरा मुनयोऽखिलाः ।।\nहर्षिता ह्यभवंश्चाति प्रफुल्लवदनाम्बुजाः ।। ४६ ।।\nअथ शैलवरस्सोदात्सुप्रसन्नो हिमाचलः ।।\nशिवाय कन्यादानस्य साङ्गतां सुयथोचिताम् ।। ४७ ।।\nततो वन्धुजनास्तस्य शिवां सम्पूज्य भक्तितः ।।\nददुश्शिवाय सद्द्रव्यं नानाविधिविधानतः ।। ४८ ।।\nहिमालयस्तुष्टमनाः पार्वतीशि वप्रीतये ।।\nनानाविधानि द्रव्याणि ददौ तत्र मुनीश्वर ।।४९।।\nकौतुकानि ददौ तस्मै रत्नानि विविधानि च ।।\nचारुरत्नविकाराणि  पात्राणि विविधानि च ।। 2.3.48.५० ।।\nगवां लक्षं हयानां च सज्जितानां शतं तथा ।।\nदासीनामनुरक्तानां लक्षं सद्द्रव्यभूषितम् ।।५१।।\nनागानां शतलक्षं हि रथानां च तथा मुने ।।\nसुवर्णजटितानां च रत्नसारविनिर्मितम् ।। ५२ ।।\nइत्थं हिमालयो दत्त्वा स्वसुतां गिरिजां शिवाम् ।।\nशिवाय परमेशाय विधिनाऽऽप कृतार्थताम् ।। ५३ ।।\nअथ शैलवरो माध्यंदिनोक्तस्तोत्रतो मुदा ।।\nतुष्टाव परमेशानं सद्गिरा सुकृताञ्जलिः ।। ५४ ।।\nततो वेदविदा तेनाज्ञप्ता मुनिगणास्तदा ।।\nशिरोऽभिषेकं चक्रुस्ते शिवायाः परमोत्सवाः ।। ५५ ।।\nदेवाभिधानमुच्चार्य्य पर्य्यक्षणविधिं व्यधुः ।।\nमहोत्सवस्तदा चासीन्महानन्दकरो मुने ।। ५६ ।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे कन्यादानवर्णनं नामाष्टचत्वारिंशोऽध्यायः ।। ४८ ।।"
  }
]
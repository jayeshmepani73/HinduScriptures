[
  {
    "text": "ब्रह्मोवाच ।।\nएतस्मिन्नन्तरे त्वं हि विष्णुना प्रेरितो द्रुतम् ।।\nअनुकूलयितुं शंभुमयास्तन्निकटे मुने ।।१।।\nतत्र गत्वा स वै रुद्रो भवता सुप्रबोधितः ।।\nस्तोत्रैर्नानाविधैस्स्तुत्वा देवकार्यचिकीर्षया ।।२।।\nश्रुत्वा त्वद्वचनं प्रीत्या शंभुना धृतमद्भुतम् ।।\nस्वरूपमुत्तमन्दिव्यं कृपालुत्वं च दर्शितम् ।।३।।\nतद्दृष्ट्वा सुन्दरं शम्भुं स्वरूपम्मन्मथा धिकम् ।।\nअत्यहृष्यो मुने त्वं हि लावण्यपरमायनम् ।। ४ ।।\nस्तोत्रैर्नानाविधैस्स्तुत्वा परमानन्दसंयुतः ।।\nआगच्छस्त्वं मुने तत्र यत्र मेना स्थिताखिलैः ।। ५ ।।\nतत्रागत्य सुप्रसन्नो मुनेऽतिप्रेमसंकुलः ।।\nहर्षयंस्तां शैलपत्नी मेनान्त्वं वाक्यमब्रवीः। ।। ६ ।।\nनारद उवाच ।।\nमेने पश्य विशालाक्षि शिवरूपमनुत्तमम् ।।\nकृता शिवेन तेनैव सुकृपा करुणात्मना ।। ७ ।।\nब्रह्मोवाच ।।\nश्रुत्वा सा तद्वचो मेना विस्मिता शैलकामिनी ।।\nददर्श शिवरूपन्तत्परमानन्ददायकम् ।। ८ ।।\nकोटिसूर्यप्रतीकाशं सर्वावयवसुन्दरम् ।।\nविचित्रवसनं चात्र नानाभूषणभूषितम् ।। ९ ।।\nसुप्रसन्नं सुहासं च सुलावण्यं मनोहरम् ।।\nगौराभं द्युतिसंयुक्तं चन्द्ररेखाविभूषितम्। ।।2.3.45.१०।।\nसर्वैर्देवगणैः प्रीत्या विष्ण्वाद्यस्सेवितं तथा।।\nसूर्येण च्छत्रितं मूर्ध्नि चन्द्रेण च विशोभितम्।।११।।\nसर्वथा रमणीयं च भूषितस्य विभूषणैः ।।\nवाहनस्य महाशोभा वर्णितुं नैव शक्यते ।।१२।।\nगंगा च यमुना चैव विधत्तः स्म सुचामरे।।\nसिद्धयोऽष्टौ पुरस्तस्य कुर्वन्ति स्म सुनर्त्तनम् ।।१३।।\nमया चैव तदा विष्णुरिन्द्राद्या ह्यमरास्तथा ।।\nस्वं स्वं वेषं सुसम्भूष्य गिरिशेनाचरन्युताः ।।१४।।\nतथा जयेति भाषन्तो नानारूपा गणास्तदा ।।\nस्वलङ्कृतमहामोदा गिरीशपुरतोऽचरन् ।। १५ ।।\nसिद्धाश्चोपसुरास्सर्वे मुनयश्च महासुखाः ।।\nययुश्शिवेन सुप्रीतास्सकलाश्चापरे तथा।।१६।।\nएवन्देवादयस्सर्वे कुतूहलसमन्विताः ।।\nपरंब्रह्म गृणन्तस्ते स्वपत्नीभिरलंकृताः ।।१७।।\nविश्वावसुमुखास्तत्र ह्यप्सरोगणसंयुताः ।।\nगायन्तोप्यग्रतस्तस्य परमं शाङ्करं यशः ।। १८ ।।\nइत्थं महोत्सवस्तत्र बभूव मुनिस त्तम ।।\nनानाविधो महेशे हि शैलद्वारि च गच्छति ।। १९ ।।\nतस्मिंश्च समये तत्र सुषमा या परात्मनः ।।\nवर्णितुं तां विशेषेण कश्शक्नोति मुनीश्वर ।। 2.3.45.२० ।।\nतथाविधं च तन्दृष्ट्वा मेना चित्रगता इव ।।\nक्षणमासीत्ततः प्रीत्या प्रोवाच वचनं मुने ।। २१ ।।\nमेनोवाच ।।\nधन्या पुत्री मदीया च यया तप्तं महत्तपः ।।\nयत्प्रभावान्महेशान त्वं प्राप्त इह मद्गृहे ।।२२।।\nमया कृता पुरा या वै शिवनिन्दा दुरत्यया ।।\nतां क्षमस्व शिवास्वामिन्सुप्रसन्नो भवाधुना ।। २३ ।।\nब्रह्मोवाच ।।\nइत्थं सम्भाष्य सा मेना संस्तूयेन्दुललाटकम् ।।\nसाञ्जलिः प्रणता शैलप्रिया लज्जापराऽभवत् ।। २४ ।।\nतावत्स्त्रियस्समाजग्मुर्हित्वा कामाननेकशः ।।\nबह्व्यस्ताः पुरवासिन्यश्शिवदर्शनलालसाः ।। २५ ।।\nमज्जनं कुर्वती काचित्तच्चूर्णसहिता ययौ ।।\nद्रष्टुं कुतूहलाढ्या च शङ्करं गिरिजावरम् ।। २६ ।।\nकाचित्तु स्वामिनस्सेवां सखीयुक्ता विहाय च ।।\nसुचामरकरा प्रीत्यागाच्छम्भोर्दर्शनाय वै ।। २७ ।।\nकाचित्तु बालकं हित्वा पिबन्तं स्तन्यमादरात्।।\nअतृप्तं शङ्करन्द्रष्टुं ययौ दर्शनलालसा ।।२८।।\nरशनां बध्नती काचित्तयैव सहिता ययौ ।।\nवसनं विपरीतं वै धृत्वा काचिद्ययौ ततः।।२९।।\nभोजनार्थं स्थितं कान्तं हित्वा काचिद्ययौ प्रिया।।\nद्रष्टुं शिवावरं प्रीत्या सतृष्णा सकुतूहला।।2.3.45.३०।।\nकाचिद्धस्ते शलाकां च धृत्वांजनकरा प्रिया ।।\nअञ्जित्वैकाक्षि सन्द्रष्टुं ययौ शैलसुतावरम्।।३१।।\nकाचित्तु कामिनी पादौ रञ्जयन्ती ह्यलक्तकैः ।।\nश्रुत्वा घोषं च तद्धित्वा दर्शनार्थमुपागता ।। ३२ ।।\nइत्यादि विविधं कार्यं हित्वा वासं स्त्रियो ययुः ।।\nदृष्ट्वा तु शांकरं रूपं मोहं प्राप्तास्तदाऽभवन् ।। ३३ ।।\nततस्ताः प्रेमसंविग्नाश्शिवदर्शनहर्षिताः ।।\nनिधाय हृदि तन्मूर्तिं वचनं चेदमब्रुवन् ।।३४।।\nपुरवासिन्य ऊचुः।।\nनेत्राणि सफलान्यासन्हिमवत्पुरवासिनाम् ।।\nयो योऽपश्यददो रूपं तस्य वै सार्थकं जनुः ।।३५।।\nतस्यैव सफलं जन्म तस्यैव सफलाः क्रियाः ।।\nयेन दृष्टश्शिवस्साक्षात्सर्वपापप्रणाशकः ।।३६।।\nपार्वत्या साधितं सर्वं शिवार्थं यत्तपः कृतम् ।।\nधन्येयं कृतकृत्येयं शिवा प्राप्य शिवम्पतिम् ।। ३७ ।।\nयदीदं युगलं ब्रह्मा न युंज्याच्छिवयोर्मुदा ।।\nतदा च सकलोऽप्यस्य श्रमो निष्फलतामियात् ।। ३८ ।।\nसम्यक् कृतं तथा चात्र योजितं युग्ममुत्तमम् ।।\nसर्वेषां सार्थता जाता सर्वकार्यसमुद्भवा ।। ३९ ।।\nविना तु तपसा शम्भोर्दर्शनं दुर्लभन्नृणाम् ।।\nदर्शनाच्छंकरस्यैव सर्वे याताः कृतार्थताम् ।। 2.3.45.४० ।।\nलक्ष्मीर्नारायणं लेभे यथा वै स्वामिनम्पुरा ।।\nतथासौ पार्वती देवी हरम्प्राप्य सुभूषिता ।। ४१ ।।\nब्रह्माणं च यथा लेभे स्वामिनं वै सरस्वती ।।\nतथासौ पार्वती देवी हरम्प्राप्य सुभूषिता ।।४२।।\nवयन्धन्याः स्त्रियस्सर्वाः पुरुषास्सकला वराः ।।\nये ये पश्यन्ति सर्वेशं शंकरं गिरिजापतिम् ।।४३।।\nब्रह्मोवाच ।। इत्थमुक्त्वा तु वचनं चन्दनैश्चाक्षतैरपि ।।\nशिवं समर्चयामासुर्लाजान्ववृषुरादरात्।।४४।।\nतस्थुस्तत्र स्त्रियः सर्वा मेनया सह सोत्सुकाः।।\nवर्णयन्त्योऽधिकम्भाग्यम्मेनायाश्च गिरेरपि।।४५।।\nकथास्तथाविधाश्शृण्वंस्तद्वामा वर्णिताश्शुभाः ।।\nप्रहृष्टोऽभूत्प्रभुः सर्वैर्मुने विष्ण्वादिभिस्तदा ।।४६।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे शिवसुन्दरस्वरूपपुरवास्युत्सववर्णनं नाम पञ्चचत्वारिंशोऽध्यायः ।। ४५ ।।"
  }
]
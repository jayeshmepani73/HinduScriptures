[
  {
    "text": "नारद उवाच ।।\nविष्णुशिष्य महाभाग विधे शैववर प्रभो ।।\nशिवलीलामिमां व्यासात्प्रीत्या मे वक्तुमर्हसि ।। १ ।।\nसतीविरहयुक्शंम्भुः किं चक्रे चरितन्तथा ।।\nतपः कर्तुं कदायातो हिमवत्प्रस्थमुत्तमम् ।। २ ।।\nशिवाशिवशिवादो ऽभूत्कथं कामक्षयश्च मे ।।\nतपः कृत्वा कथम्प्राप शिवं शम्भुं च पार्वती ।। ३ ।।\nतत्सर्वमपरं चापि शिवसच्चरितं परम् ।।\nवक्तुमर्हसि मे ब्रह्मन्महानन्दकरं शुभम् ।। ४ ।।\nसूत उवाच ।।\nइति श्रुत्वा नारदस्य प्रश्नं लोकाधिपोत्तमः ।।\nविधिः प्रोवाच सुप्रीत्या स्मृत्वा शिवपदाम्बुजम् ।।९।।\nब्रह्मोवाच ।। देवर्षे शैववर्याय तद्यशः शृणु चादरात् ।।\nपावनं मङ्गलकरं भक्तिवर्धनमुत्तमम् ।। ६ ।।\nआगत्य स्वगिरिं शम्भुः प्रियाविरहकातरः ।।\nसस्मार स्वप्रियां देवीं सतीं प्राणाधिकां हृदा।।७।।\nगणानाभाष्य शोचंस्तां तद्गुणान्प्रे मवर्धनान् ।।\nवर्णयामास सुप्रीत्या दर्शयँल्लौकिकीं गतिम् ।।६।।\nदिगम्बरो बभूवाथ त्यक्त्वा गार्हस्थ्यसद्गतिम् ।।\nपुनर्बभ्राम लोकन्वै सर्वाँल्लीलाविशारदः ।।९।।\nदर्शनम्प्राप्य कुत्रापि सतीविरहदुःखितः ।।\nपुनश्च गिरिमायातश्शंकरो भक्तशंकरः ।। 2.3.10.१० ।।\nसमाधाय मनो यत्नात्समाधिन्दुःखनाशिनम ।।\nचकार च ददर्शासौ स्वरूपं निजमव्ययम् ।।११।।\nइत्थं चिरतरं स्थाणुस्तस्थौ  ध्वस्तगुणत्रयः ।।\nनिर्विकारी परम्ब्रह्म मायाधीशस्स्वयंप्रभुः ।। १२ ।।\nततस्समाधिन्तत्त्याज व्यतीय ह्यमितास्समाः ।।\nयदा तदा बभूवाशु चरितं तद्वदामि वः ।।१३।।\nप्रभोर्ललाटदेशात्तु यत्पृषच्छ्रमसंभवम् ।।\nपपात धरणौ तत्र स बभूव शिशुर्द्रुतम् ।। १४ ।।\nचतुर्भुजोऽरुणाकारो रमणीयाकृतिर्मुने ।।\nअलौकिकद्युतिः श्रीमाँस्तेजस्वी परदुस्सहः ।। १५ ।।\nरुरोद स शिशुस्तस्य पुरो हि परमेशितुः ।।\nप्राकृतात्मजवत्तत्र भवाचाररतस्य हि ।। १६ ।।\nतदा विचार्य सुधिया धृत्वा सुस्त्रीतनुं क्षितिः ।।\nआविर्बभूव तत्रैव भयमानीय शंकरात् ।।१७।।\nतम्बालं द्रुतमुत्थाय क्रोडयां निदधे वरम् ।।\nस्तन्यं सापाययत्प्रीत्या दुग्धं स्वोपरिसम्भवम् ।।१८।।\nचुचुम्ब तन्मुखं स्नेहात्स्मित्वा क्रीडयदात्मजम् ।।\nसत्यभावात्स्वयं माता परमेशहितावहा ।।१९।।\nतद्दृष्ट्वा चरितं शम्भुः कौतुकी सूतिकृत्कृती ।।\nअन्तर्यामी विहस्याथोवाच ज्ञात्वा रसां हरः ।।2.3.10.२०।।\nधन्या त्वं धरणि प्रीत्या पालयैतं सुतं मम ।।\nत्वय्युद्भूतंश्रमजलान्महातेजस्विनो वरम् ।।२१।।\nमम श्रमकभूर्बालो यद्यपि प्रियकृत्क्षिते ।।\nत्वन्नाम्ना स्याद्भवेत्ख्यातस्त्रितापरहितस्सदा ।।२२।।\nअसौ बालः कुदाता हि भविष्यति गुणी तव ।।\nममापि सुखदाता हि गृहाणैनं यथारुचि ।। २३ ।।\nब्रह्मोवाच ।।\nइत्युक्त्वा विररामाथ किंचिद्विरहमुक्तधीः ।।\nलोकाचारकरो रुद्रो निर्विकारी सताम्प्रियः ।। २४ ।।\nअपि क्षितिर्जगामाशु शिवाज्ञामधिगम्य सा ।।\nस्वस्थानं ससुता प्राप सुखमात्यंतिकं च वै ।। २५ ।।\nस बालो भौम इत्याख्यां प्राप्य भूत्वा युवा द्रुतम् ।।\nतस्यां काश्यां चिरं कालं सिषेवे शंकरम्प्रभुम् ।।२७६।।\nविश्वेश्वरप्रसादेन ग्रहत्वं प्राप्य भूमिजः ।।\nदिव्यं लोकं जगामाशु शुक्रलोकात्परं वरम् ।। २७ ।।\nइत्युक्तं शम्भुचरितं सतीविरहसंयुतम्।।\nतपस्याचरणं शम्भोश्शृणु चादरतो मुने ।।२८।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे भौमोत्पत्तिशिवलीलावर्णनं नाम दशमोऽध्यायः ।। १० ।।"
  }
]
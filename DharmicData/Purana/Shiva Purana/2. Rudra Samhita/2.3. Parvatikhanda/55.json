[
  {
    "text": "ब्रह्मोवाच ।।\nअथ सा ब्राह्मणी देव्यै शिक्षयित्वा व्रतञ्च तत् ।।\nप्रोवाच मेनामामन्त्र्य यात्रामस्याश्च कारय ।। १ ।।\nतथास्त्विति च सम्प्रोच्य प्रेमवश्या बभूव सा ।।\nधृतिन्धृत्वाहूय कालीं विश्लेषविरहा कुला ।। २ ।।\nअत्युच्चै रोदनं चक्रे संश्लिष्य च पुनः पुनः ।।\nपार्वत्यपि रुरोदोच्चैरुच्चरन्ती कृपावचः ।। ३ ।।\nशैलप्रिया शिवा चापि मूर्च्छामाप शुचार्दिता।।\nमूर्च्छाम्प्रापुर्देवपत्न्यः पार्वत्या रोदनेन च ।। ४ ।।\nसर्वाश्च रुरुदुर्नार्य्यस्सर्वमासीदचेतनम् ।।\nस्वयं रुरोद योगीशो गच्छन्कोन्य परः प्रभुः ।। ५ ।।\nएतस्मिन्नन्तरे शीघ्रमाजगाम हिमालयः ।।\nससर्वतनयस्तत्र सचिवैश्च द्विजैः परैः ।। ६ ।।\nस्वयं रुरोद मोहेन वत्सां कृत्वा स्ववक्षसि ।।\nक्व यासीत्येवमुच्चार्य शून्यं कृत्वा मुहुर्मुहुः ।। ७ ।।\nततः पुरोहितो विप्रैरध्यात्मविद्यया सुखम् ।।\nसर्वान्प्रबोधयामास कृपया ज्ञानवत्तरः ।। ८ ।।\nननाम पार्वती भक्त्या मातरम्पितरं गुरुम् ।।\nमहामाया भवाचाराद्रुरोदोच्चैर्मुहुर्मुहुः ।। ९ ।।\nपार्वत्या रोदनेनैव रुरुदुस्सर्वयोषितः ।।\nनितरां जननी मेना यामयो भ्रातरस्तथा ।। 2.3.55.१० ।।\nपुनः पुनः शिवामाता यामयोऽन्याश्च योषितः ।।\nभ्रातरो जनकः प्रेम्णा रुरुदुर्बद्धसौहृदाः ।। ११ ।।\nतदा विप्राः समागत्य बोधयामासुरादरात् ।।\nलग्नन्निवेदयामासुर्यात्रायास्सुखदम्परम् ।। १२ ।।\nततो हिमालयो मेनां धृत्वा धैर्य्यम्विवेकतः ।।\nशिबिकामानयामास शिवारोहणहेतवे ।। १३ ।।\nशिवामारोहयामासुस्तत्र विप्राङ्गनाश्च ताम् ।।\nआशिषम्प्रददुस्सर्वाः पिता माता द्विजास्तथा ।। १४ ।।\nमहाराज्ञ्युपचाराँश्च ददौ मेना गिरिस्तथा ।।\nनानाद्रव्यसमूहं च परेषान्दुर्लभं शुभम् ।। १५ ।।\nशिवा नत्वा गुरून्सर्वाञ् जनकं जननीन्तथा ।।\nद्विजान्पुरोहितं यामीस्त्रीस्तथान्या ययौ मुने ।। १६ ।।\nहिमाचलोऽपि ससुतोऽगच्छत्स्नेहवशी बुधः ।।\nप्राप्तस्तत्र प्रभुर्यत्र सामरः प्रीतिमावहन् ।।१७।।\nप्रीत्याभिरेभिरे सर्वे महोत्सवपुर स्सरम् ।।\nप्रभुम्प्रणेमुस्ते भक्त्या प्रशंसन्तोऽविशन्पुरीम् ।।१८।।\nजातिस्मरां स्मारयामि नित्यं स्मरसि चेद्वद ।।\nलीलया त्वाञ्च देवेशि सदा प्राणप्रिया मम ।।१९।।\nब्रह्मोवाच ।।\nइत्याकर्ण्य महेशस्य स्वनाथस्याथ पार्वती ।।\nशङ्करस्य प्रिया नित्यं सस्मितोवाच सा सती ।। 2.3.55.२० ।।\nपार्वत्युवाच ।।\nसर्वं स्मरामि प्राणेश मौनी भूतो भवेति च ।।\nप्रस्तावोचितमद्याशु कार्यं कुरु नमोऽस्तु ते ।।२१ ।।\nब्रह्मोवाच।।\nइत्याकर्ण्य प्रियावाक्यं सुधाधाराशतोपमम् ।।\nमुमुदेऽतीव विश्वेशो लौकिकाचारतत्परः।।२२।।\nशिवः सम्भृतसम्भारो नानावस्तुमनोहरम् ।।\nभोजयामास देवश्च नारायणपुरोगमान् ।।२३।।\nतथान्यान्निखिलान्प्रीत्या स्वविवाहसमागतान् ।।\nभोजयामास सुरसमन्नम्बहुविधम्प्रभुः ।।२४।।\nततो भुक्त्वा च ते देवा नानारत्न विभूषिताः ।।\nसस्त्रीकास्सगणास्सर्वे प्रणेमुश्चंद्रशेखरम् ।।२५।।\nसंस्तुत्य वाग्भिरिष्टाभिः परिक्रम्य मुदान्विताः ।।\nप्रशंसन्तो विवाहञ्च स्वधामानि ययुस्ततः ।।२६।।\nनारायणं मुने मां च प्रणनाम शिवस्स्वयम् ।।\nलौकिकाचारमाश्रित्य यथा विष्णुश्च कश्यपम् ।।२७।।\nमयाश्लिष्याशिषन्दत्त्वा शिवस्य पुनरग्रतः ।।\nमत्वा वै तं परं ब्रह्म चक्रे च स्तुतिरुत्तमा ।। २८ ।।\nतमामन्त्र्य मया विष्णुस्साञ्जलिश्शिवयोर्मुदा ।।\nप्रशंसंस्तद्विवाहञ्च जगाम स्वालयम्परम् ।। २९ ।।\nशिवोऽपि स्वगिरौ तस्थौ पार्वत्या विहरन्मुदा ।।\nसर्वे गणास्सुखं प्रापुरतीव स्वभजञ्छिवौ ।। 2.3.55.३० ।।\nइत्येवङ्क थितस्तात शिवोद्वाहस्सुमंगलः ।।\nशोकघ्नो हर्षजनक आयुष्यो धनवर्द्धनः ।। ३१ ।।\nय इमं शृणुयान्नित्यं शुचिस्तद्गतमानसः ।।\nश्रावयेद्वाथ नियमाच्छिवलोकमवाप्नुयात् ।। ३२ ।।\nइदमाख्यानमाख्यातमद्भुतं मंगलायनम् ।।\nसर्वविघ्नप्रशमनं सर्वव्याधिविनाशनम् ।। ३३ ।।\nयशस्यं स्वर्ग्यमायुष्यं पुत्रपौत्रकरम्परम् ।।\nसर्वकामप्रदं चेह भुक्तिदं मुक्तिदं सदा ।। ३४ ।।\nअपमृत्युप्रशमनं महाशान्तिकरं शुभम् ।।\nसर्वदुस्स्वप्नप्रशमनं बुद्धिप्रज्ञादिसाधनम् ।।३५।।\nशिवोत्सवेषु सर्वेषु पठितव्यम्प्रयत्नतः ।।\nशुभेप्सुभिर्जनैः प्रीत्या शिवसन्तोषकारणम् ।।३६।।\nपठेत्प्रतिष्ठाकाले तु देवादीनां विशेषतः ।।\nशिवस्य सर्वकार्यस्य प्रारम्भे च सुप्रीतितः ।।३७।।\nशृणुयाद्वा शुचिर्भूत्वा चरितं शिवयोश्शिवम् ।।\nसिध्यन्ति सर्वकार्याणि सत्यं सत्यं न संशयः ।। ३८ ।।\nइति श्रीशिवमहापुराणे ब्रह्मनारदसंवादे द्वितीयायां रुद्रसंहितायां तृतीये पार्वतीखण्डे शिवकैलासगमनवर्णनं नाम पञ्चपञ्चाशत्तमोऽध्यायः ।। ५५ ।।"
  },
  {
    "text": "समाप्तोऽयं तृतीयः पार्वतीखण्डः ।। ३ ।।"
  }
]
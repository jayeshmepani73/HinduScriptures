[
  {
    "text": "।। ब्रह्मोवाच ।।\nअथ शैलेश्वरः प्रीतो हिमवान्मुनि सत्तम ।।\nस्वपुरं रचयामास विचित्रं परमोत्सवम् ।।१।।\nसिक्तमार्गं संस्कृतं च शोभितं परमर्द्धिभिः ।।\nद्वारि द्वारि च रम्भादि मङ्गलं द्रव्यसंयुतम् ।।२।।\nप्रांगणं रचयामास रम्भास्तंभसमन्वितम् ।।\nपट्टसूत्रैस्संनिबद्धरसालपल्लवान्वितम् ।। ३ ।।\nमालतीमाल्यसंयुक्तं लसत्तोरणसुप्रभम् ।।\nशोभितम्मंगलद्रव्यैश्चतुर्दिक्षु स्थितैश्शुभैः ।। ४ ।।\nतथैव सर्वं परया मुदान्वितश्चक्रे गिरीन्द्रस्स्वसुतार्थमेव।।\nगर्गम्पुरस्कृत्य महाप्रभावं प्रस्तावयोग्यं च सुमंगलं हि ।।५।।\nआहूय विश्वकर्माणं कारयामास सादरम् ।।\nमण्डपं च सुविस्तीर्णं वेदिकादिमनोहरम् ।। ६ ।।\nअयुतेन सुरर्षे तद्योजनानां च विस्तृतम् ।।\nअनेकलक्षणोपेतं नानाश्चर्य्यसमन्वितम् ।। ७ ।\nस्थावरं जंगमं सर्वं सदृशन्तैर्मनोहरम् ।।\nसर्वतोऽद्भुतसर्वत्वं नानावस्तुचमत्कृतम् ।।८।।\nजंगमं विजितन्तत्र स्थावरेण विशेषतः ।।\nजंगमेन च तत्रासीज्जितं स्थावरमेव हि ।।९।।\nपयसा च जिता तत्र स्थलभूमिर्न चान्यथा ।।\nजलं किं हि स्थलं किं हि न विदुः केऽपि कोविदाः ।। 2.3.38.१० ।।\nक्वचित्सिंहाः कृत्रिमाश्च क्वचित्सारसपंक्तयः ।।\nक्वचिच्छिखण्डिनस्तत्र कृत्रिमाश्च मनोहराः ।। ।। ११ ।।\nक्वचित्स्त्रियः कृत्रिमाश्च नृत्यन्त्यः पुरुषैस्सह ।।\nमोहयन्त्यो जनान्सर्वान्पश्यन्त्यः कृत्रिमास्तथा।।१२।।\nतथा तेनैव विधिना द्वारपाला मनोहराः ।।\nहस्तैर्धनूंषि चोद्धृत्य स्थावरा जंगमोपमाः ।।१३।।\nद्वारि स्थिता महालक्ष्मीः कृत्रिमा रचिताद्भुता।।\nसर्वलक्षणसंयुक्ता गताः साक्षत्पयोर्णवात ।।१४।।\nगजाश्चालङ्कृता ह्यासन्कृत्रिमा अकृतोपमाः ।।\nतथाश्वाः न सादिभिश्चैव गजाश्च गजसादिभिः ।। १५ ।।\nरथा रथिभिराकृष्टा महाश्चर्यसमन्विताः ।।\nवाहनानि तथान्यानि पत्तयः कृत्रिमास्तथा ।। १६ ।।\nएवं विमोहनार्थन्तु कृतं वै विश्वकर्मणा ।।\nदेवानां च मुनीनां च तेन प्रीतात्मना मुने ।।१७।।\nमहाद्वारि स्थितौ नन्दी कृत्रिमश्च कृतो मुने ।।\nशुद्धस्फटिकसंकाशो यथा नन्दी तथैव सः ।।१-।।\nतस्योपरि महादिव्यम्पुष्पकं रत्नभूषितम् ।।\nराजितं पल्लवैश्शुभ्रश्चामरैश्च सुशोभितम् ।।१९।।\nवामपार्श्वे गजौ द्वौ च शुद्धकाश्मीरसन्निभौ ।।\nचतुर्दन्तो षष्टिवर्षौ भेदमानौ महाप्रभौ ।।2.3.38.२०।।\nतथैवार्कनिभौ तेन कृतौ चाश्वौ महाप्रभौ ।।\nचामरालंकृतौ दिव्यौ दिव्यालङ्कारभूषितौ ।। २१ ।।\nदंशिता वररत्नाढ्या लोकपालास्तथैव च ।।\nसर्वे देवा यथार्थं वै कृता वै विश्वकर्मणा ।।२२।।\nतथा हि ऋषयस्सर्वे भृग्वाद्याश्च तपोधनाः ।।\nअन्ये ह्युपसुरास्तद्वत्सिद्धाश्चान्येऽपि वै कृताः ।।२३।।\nविष्णुश्च पार्षदैस्सर्वैर्गरुडाख्यैस्समन्वितः ।।\nकृत्रिमो निर्मितस्तद्वत्परमाश्चर्यरूपवान् ।। २४ ।।\nतथैवाहं सुतैवेदैस्सिद्धैश्च परिवारितः ।।\nकृत्रिमो निर्मितस्तद्वत्पठन्सूक्तानि नारद ।।२५।।\nऐरावतगजारूढश्शक्रस्स्वदलसंयुतः ।।\nकृत्रिमो निर्मितस्तद्वत्परिपूर्णेन्दुसंनिभः ।। २६ ।।\nकिं बहूक्तेन देवर्षे सर्वो वै विश्वकर्मणा ।।\nहिमागप्रेरितेनाशु क्लृप्तस्सुरसमाजकः ।। २७ ।।\nएवंभूतः कृतस्तेन मण्डपो दिव्यरूपवान् ।।\nअनेकाश्चर्यसम्भूतो महान्देवविमोहनः ।। २८ ।।\nअथाज्ञप्तो गिरीशेन विश्वकर्मा महामतिः ।।\nनिवासार्थं सुरादीनां तत्तल्लोकाम् हि यत्नतः ।।२९।।\nतत्रैव च महामञ्चाः सुप्रभाः परमाद्भुताः ।।\nरचितास्सुखदा दिव्या स्तेषां वै विश्वकर्मणा ।।2.3.38.३०।।\nतथाप्तसप्तलोकं वै विरेचे क्षणतोऽद्भुतम् ।।\nदीप्त्या परमया युक्तं निवासार्थं स्वयम्भुवः ।।३१।।\nतथैव विष्णोस्त्वपरं वैकुण्ठाख्यं महोज्ज्वलम् ।।\nविरेचे क्षणतो दिव्यं नानाश्चर्यसमन्वितम् ।।३२।।\nअमरेशगृहन्दिव्यं तथैवाद्भुतमुत्तमम्।।\nविरेचे विश्वकर्मासौ सर्वैश्वर्यसमन्वितम् ।।३३।।\nगृहाणि लोकपालानां विरेचे सुन्दराणि च ।।\nतद्वत्स प्रीतितो दिव्यान्यद्भुतानि महान्ति च ।। ३४ ।।\nअन्येषाममराणां च सर्वेषां क्रमशस्तथा ।।\nसदनानि विचित्राणि रचितानि च तेन वै ।।३५।।\nविश्वकर्मा महाबुद्धिः प्राप्तशम्भुमहावरः ।।\nविरेचे क्षणतः सर्वं शिवतुष्ट्यर्थमेव च ।। ३६ ।।\nतथैव चित्रं परमं महोज्ज्वलं महाप्रभन्देववरैस्सुपूजितम् ।।\nगिरीशचिह्नं शिवलोकसंस्थितं सुशोभितं शम्भुगृहं चकार ।। ३७ ।।\nएवम्भूता कृता तेन रचना विश्वकर्मणा ।।\nविचित्रा शिवतुष्ट्यर्थं पराश्चर्या महोज्ज्वला ।। ३८ ।।\nएवं कृत्वाखिलं चेदं व्यवहारं च लौकिकम् ।।\nपर्य्यैक्षिष्ट मुदा शम्भ्वागमनं स हिमाचलः ।। ३९ ।।\nइति प्रोक्तमशेषेण वृत्तान्तम्प्रमुदावहम् ।।\nहिमालयस्य देवर्षे किम्भूयः श्रोतुमिच्छसि ।। 2.3.38.४० ।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे मण्डपादिरचनावर्णनं नामाष्टत्रिंशोऽध्यायः ।।३८।।"
  }
]
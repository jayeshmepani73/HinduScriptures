[
  {
    "text": "।। ब्रह्मोवाच ।।\nअथाकर्ण्य गिरीशश्च निजपुर्य्युपकण्ठतः ।।\nप्राप्तमीशं सर्वगं वै मुमुदेति हिमालयः ।। १ ।।\nअथ सम्भृतसम्भार स्सम्भाषां कर्तुमीश्वरम् ।।\nशैलान्प्रस्थापयामास ब्राह्मणानपि सर्वशः ।। २ ।।।\nस्वयं जगाम सद्भक्त्या प्राणेप्सुन्द्रष्टुऽमीश्वरम् ।।\nभक्त्युद्रुतमनाश्शैलः प्रशंसन् स्वविधिम्मुदा ।।३।।\nदेवसेनां तदा दृष्ट्वा हिमवान्वि स्मयं गतः ।।\nजगाम सम्मुखस्तत्र धन्योऽहमिति चिन्तयन् ।।४।।\nदेवा हि तद्बलं दृष्ट्वा विस्मयम्परमं गताः ।।\nआनन्दम्परमम्प्रापुर्देवाश्च गिरयस्तथा ।।५।।\nपर्वतानां महासेना देवानां च तथा मुने ।।\nमिलित्वा विरराजेव पूर्वपश्चिमसागरौ ।।६।।\nपरस्परं मिलित्वा ते देवाश्च पर्वतास्तथा ।।\nकृतकृत्यन्तथात्मानम्मेनिरे परया मुदा ।।७।।\nअथेश्वरम्पुरो दृष्ट्वा प्रणनाम हिमालयः ।।\nसर्वे प्रणेमुर्गिरयो ब्राह्मणाश्च सदाशिवम् ।।८।।\nवृषभस्थम्प्रसन्नास्यन्नानाभरणभूषितम् ।।\nदिव्यावयवलावण्यप्रकाशितदिगन्तरम् ।। ९ ।।\nसुसूक्ष्माहतसत्पट्टवस्त्रशोभितविग्रहम् ।।\nसद्रत्नविलसन्मौलिं विहसन्तं शुचिप्रभम् ।।2.3.42.१ ० ।।\nभूषाभूताहियुक्तांगमद्भुतावयवप्रभम् ।।\nदिव्यद्युतिं सुरेशैश्च सेवितं करचामरैः ।। ११ ।।\nवामस्थिताच्युतन्दक्षभागस्थितविभुम्प्रभुम् ।।\nपृष्ठस्थितहरिं पृष्ठपार्श्वस्थितसुरादिकम् ।। १२।।।\nनानाविधिसुराद्यैश्च संस्तुतं लोकशंकरम् ।।\nस्वहेत्वात्ततनुम्ब्रह्मसर्वेशं वरदायकम् ।। १३।।\nसगुणं निर्गुणं चापि भक्ताधीनं कृपाकरम्।।\nप्रकृतेः पुरुषस्यापि परं सच्चित्सुखात्मकम् ।। १४ ।।\nप्रभोर्दक्षिणभागे तु ददर्श हरिमच्युतम् ।।\nविनतातनयारूढं नानाभूषणभूषितम् ।। ।। १५ ।।\nप्रभोश्च वामभागे तु मुने मां सन्ददर्श ह ।।\nचतुर्मुखं महाशोभं स्वपरीवारसंयुतम् ।। १६ ।।\nएतौ सुरेश्वरौ दृष्ट्वा शिवस्याति प्रियौ सदा ।।\nप्रणनाम गिरीशश्च सपरीवार आदरात् ।।१७।।\nतथा शिवस्य पृष्ठे च पार्श्वयोस्तु विराजितान् ।।\nदेवादीन्प्रणनामासौ दृष्ट्वा गिरिवरेश्वरः ।। १८ ।।\nशिवाज्ञया पुरो भूत्वा जगाम स्वपुरं गिरिः ।।\nशेषहर्यात्मभूश्शीघ्रं मुनिभिः निर्जरादिभिः ।। १९ ।।\nसर्वे मुनिसुराद्याश्च गच्छन्तः प्रभुणा सह ।।\nगिरेः पुरं समुदिताः शशंसुर्बहु नारद ।। 2.3.42.२० ।।\nरचिते शिखरे रम्ये संस्थाप्य देवतादिकम् ।।\nजगाम हिमवाँस्तत्र यत्रास्ति विधिवेदिका ।।२१।।\nकारयित्वा विशेषेण चतुष्कन्तो रणैर्युतम् ।।\nस्नानदानादिकं कृत्वा परीक्षामकरोत्तदा ।।२२।।\nस्वपुत्रान्प्रेषयामास शिवस्य निकटे तथा ।।\nहिमो विष्ण्वादिसम्पूर्णवर्गयुक्तस्य शैलराट् ।।२३।।\nकर्तुमेच्छद्वराचारं महोत्सवपुरस्सरम् ।।\nमहाहर्षयुतस्सर्वबन्धुयुग्घिमशैलराट् ।।२४।।\nअथ ते गिरिपु त्राश्च तत्र गत्वा प्रणम्य तम् ।।\nसस्ववर्गं प्रार्थनान्तामूचुश्शैलेश्वरस्य वै ।। २५ ।।\nततस्ते स्वालयं जग्मुश्शैलपुत्रास्तदाज्ञया ।।\nशैलराजाय संचख्युस्ते चायान्तीति हर्षिताः ।।२६।।\nअथ देवाः प्रार्थनान्तां गिरेः श्रुत्वातिहर्षिताः ।।\nमुने विष्ण्वादयस्सर्वे सेश्वरा मुमुदुर्भृशम् ।।२७।।\nकृत्वा सुवेषं सर्वेपि निर्जरा मुनयो गणाः ।।\nगमनं चक्रुरन्येपि प्रभुणा गिरिराड्गृहम् ।। २८ ।।\nतस्मिन्नवसरे मेना द्रष्टुकामाभवच्छिवम् ।।\nप्रभोराह्वाययामास मुने त्वां मुनिसत्तमम् ।।२९।।\nअगमस्त्वं मुने तत्र प्रभुणा प्रेरितस्तदा।।\nमनसा शिवहृद्धेतुं पूर्णं कर्तुं तमिच्छता ।। 2.3.42.३० ।।\nत्वाम्प्रणम्य मुने मेना प्राह विस्मितमानसा ।।\nद्रष्टुकामा प्रभो रूपं शंकरस्य मदापहम् ।। ३१ ।।\nइति श्रीशिवमहापुराणे द्वितीयायां रुद्रसंहितायान्तृतीये पार्वतीखण्डे देवगिरिमेलवर्णनं नाम द्विचत्वारिंशोऽध्यायः ।। ४२ ।।"
  }
]
[
  {
    "text": "नारद उवाच ।।\nविधे तात महाप्राज्ञ विष्णुशिष्य त्रिलोककृत् ।।\nअद्भुतेयं कथा प्रोक्ता शंकरस्य महात्मनः ।। १ ।।\nभस्मीभूते स्मरे शंभुतृतीयनयनाग्निना ।।\nतस्मिन्प्रविष्टे जलधौ वद त्वं किमभूत्ततः ।।२।।\nकिं चकार ततो देवी पार्वती कुधरात्मजः ।।\nगता कुत्र सखीभ्यां सा तद्वदाद्य दयानिधे ।।३।।\n।। ब्रह्मोवाच ।।\nशृणु तात महाप्राज्ञ चरितं शशिमौलिनः ।।\nमहोतिकारकस्यैव स्वामिनो मम चादरात् ।। ४ ।।\nयदाहच्छंभुनेत्रोद्भवो हि मदनं शुचिः ।।\nमहाशब्दोऽद्भुतोऽभूद्वै येनाकाशः प्रपूरितः ।। ५ ।।\nतेन शब्देन महता कामं दग्धं समीक्ष्य च।।\nसखीभ्यां सह भीता सा ययौ स्वगृहमाकुला।।६।।\nतेन शब्देन हिमवान्परिवारसमन्वितः ।।\nविस्मितोऽभूदतिक्लिष्टस्सुतां स्मृत्वा गतां ततः ।। ७ ।।\nजगाम शोकं शैलेशो सुतां दृष्ट्वातिविह्वलाम् ।।\nरुदतीं शंभुविरहादाससादाचलेश्वरः ।। ८ ।।\nआसाद्य पाणिना तस्या मार्जयन्नयनद्वयम् ।।\nमा बिभीहि शिवेऽरोदीरित्युक्त्वा तां तदाग्रहीत् ।।९।।\nक्रोडे कृत्वा सुतां शीघ्रं हिम वानचलेश्वरः ।।\nस्वमालयमथानिन्ये सांत्वयन्नतिविह्वलाम् ।।2.3.21.१०।।\nअंतर्हिते स्मरं दग्ध्वा हरे तद्विरहाच्छिवा ।।\nविकलाभूद् भृशं सा वै लेभे शर्म न कुत्रचित् ।।११।।\nपितुर्गृहं तदा गत्वा मिलित्वा मातरं शिवा ।।\nपुनर्जातं तदा मेने स्वात्मानं सा धरात्मजा ।। ।।१२।।\nनिनिंद च स्वरूपं सा हा हतास्मीत्यथाब्रवीत् ।।\nसखीभिर्बोधिता चापि न बुबोध गिरीन्द्रजा ।।१३।।\nस्वपती च पिबंती च सा स्नाती गच्छती शिवा ।।\nतिष्ठंती च सखीमध्ये न किंचित्सुखमाप ह ।।१४।।\nधिक्स्वरूपं मदीयं च तथा जन्म च कर्म च ।।\nइति ब्रुवंती सततं स्मरंती हरचेष्टितम् ।।१५।।\nएवं सा पार्वती शंभुविरहोत्क्लिष्टमानसा ।।\nसुखं न लेभे किंचिद्राऽब्रवीच्छिवशिवेति च ।। १६ ।।\nनिवसंती पितुर्ग्गेहे पिनाकिगतचेतना ।।\nशुशोचाथ शिवा तात मुमोह च मुहुर्मुहुः ।। १७ ।।\nशैलाधिराजोप्यथ मेनकापि मैनाकमुख्यास्तनयाश्च सर्वे।।\nतां सांत्वयामासुरदीनसत्त्वा हरं विसस्मार तथापि नो सा ।।१८।।\nअथ देवमुने धीमन्हिमव त्प्रस्तरे तदा ।।\nनियोजितो बलभिदागमस्त्वं कामचारतः ।। १९ ।।\nततस्त्वं पूजितस्तेन भूधरेण महात्मना ।।\nकुशलं पृष्टवांस्तं वै तदाविष्टो वरासने ।। 2.3.21.२० ।।\nततः प्रोवाच शैलेशः कन्याचरितमादितः ।।\nहरसेवान्वितं कामदहनं च हरेण ह ।। २१ ।।\nश्रुत्वावोचो मुने त्वं तु तं शैलेशं शिवं भज ।।\nतमामंत्र्योदतिष्ठस्त्वं संस्मृत्य मनसा शिवम् ।। २२ ।।\nतं समुत्सृज्य रहसि कालीं तामगमंस्त्वरा ।।\nलोकोपकारको ज्ञानी त्वं मुने शिववल्लभः ।।२३।।\nआसाद्य कालीं संबोध्य तद्धिते स्थित आदरात्।।\nअवोचस्त्वं वचस्तथ्यं सर्वेषां ज्ञानिनां वरः ।।२४।।\nनारद उवाच ।।\nशृणु कालि वचो मे हि सत्यं वच्मि दयारतः।।\nसर्वथा ते हितकरं निर्विकारं सुकामदम् ।। २५ ।।\nसेवितश्च महादेवस्त्वयेह तपसा विना ।।\nगर्ववत्या यदध्वंसीद्दीनानुग्रहकारकः ।।२६।।\nविरक्तश्च स ते स्वामी महायोगी महेश्वरः ।।\nविसृष्टवान्स्मरं दग्ध्वा त्वां शिवे भक्तवत्सलः ।। २७ ।।\nतस्मात्त्वं सुतपोयुक्ता चिरमाराधयेश्वरम् ।।\nतपसा संस्कृतां रुद्रस्स द्वितीयां करिष्यति ।।२८।।\nत्वं चापि शंकरं शम्भुं न त्यक्ष्यसि कदाचन ।।\nनान्यं पतिं हठाद्देवि ग्रहीष्यसि शिवादृते ।। २९ ।।\n।। ब्रह्मोवाच ।। ।।\nइत्याकर्ण्यवचस्ते हि मुने सा भूधरात्मजा ।।\nकिंचिदुच्छ्वसिता काली प्राह त्वां सांजलिर्मुदा ।।2.3.21.३०।।\nशिवोवाच ।।\nत्वं तु सर्वज्ञ जगतामुपकारकर प्रभो ।।\nरुद्रस्याराधनार्थाय मंत्रं देहि मुने हि मे ।। ३१ ।।\nन सिद्यति क्रिया कापि सर्वेषां सद्गुरुं विना ।।\nमया श्रुता पुरा सत्यं श्रुतिरेषा सनातनी ।। ३२ ।।\nब्रह्मोवाच ।।\nइति श्रुत्वा वचस्तस्याः पार्वत्या मुनिसत्तमः ।।\nपंचाक्षरं शम्भुमन्त्रं विधिपूर्वमुपादिशः ।। ३३ ।।\nअवोचश्च वचस्तां त्वं श्रद्धामुत्पादयन्मुने।।\nप्रभावं मन्त्रराजस्य तस्य सर्वाधिकं मुने ।। ३४।।\nनारद उवाच ।।\nशृणु देवि मनोरस्य प्रभावं परमाद्भुतम् ।।\nयस्य श्रवणमात्रेण शंकरस्तु प्रसीदति ।। ३५ ।।\nमंत्रोयं सर्वमंत्राणामधिराजश्च कामदः ।।\nभुक्तिमुक्तिप्रदोऽत्यंतं शंकरस्य महाप्रियः ।। ३६ ।।\nसुभगे येन जप्तेन विधिना सोऽचिराद् द्रुतम् ।।\nआराधितस्ते प्रत्यक्षो भविष्यति शिवो ध्रुवम्।।३७।।\nचिंतयती च तद्रूपं नियमस्था शराक्षरम् ।।\nजप मन्त्रं शिवे त्वं हि संतुष्यति शिवो द्रुतम् ।। ३८ ।।\nएवं कुरु तप साध्वि तपस्साध्यो महेश्वरः ।।\nतपस्येव फलं सर्वैः प्राप्यते नान्यथा क्वचित् ।।३९।।\n।। ब्रह्मोवाच ।।\nएवमुक्त्वा तदा कालीं नारद त्वं शिवप्रियः।।\nयादृच्छिकोऽगमस्त्वं तु स्वर्गं देवहिते रतः ।। 2.3.21.४० ।।\nपार्वती च तदा श्रुत्वा वचनं तव नारद ।।\nसुप्रसन्ना तदा प्राप पंचाक्षरमनूत्तमम् ।। ४१ ।। ।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे नारदोपदेशो नामैकविंशोऽध्यायः ।। २१ ।।"
  }
]
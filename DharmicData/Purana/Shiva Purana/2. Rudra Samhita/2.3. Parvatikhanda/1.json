[
  {
    "text": "नारद उवाच ।।\nदाक्षायणी सती देवी त्यक्तदेहा पितुर्मखे ।।\nकथं गिरिसुता ब्रह्मन्बभूव जगदम्बिका ।। १ ।।\nकथं कृत्वा तपोऽत्युग्रम्पतिमाप शिवं च सा ।।\nएतन्मे पृच्छते सम्यक्कथय त्वं विशेषतः ।। २ ।।\nब्रह्मोवाच ।।\nशृणु त्वं मुनिशार्दूल शिवाचरितमुत्तमम् ।।\nपावनं परमं दिव्यं सर्वपापहरं शुभम् ।। ३ ।।\nयदा दाक्षायणी देवी हरेण सहिता मुदा ।।\nहिमाचले सुचिक्रीडे लीलया परमेश्वरी ।।४।।\nमत्सुतेयमिति ज्ञात्वा सिषेवे मातृवर्चसा ।।\nहिमाचलप्रिया मेना सर्वर्द्धिभिरनिर्भरा ।।५।।\nयदा दाक्षायणी रुष्टा नादृता स्वतनुं जहौ ।।\nपित्रा दक्षेण तद्यज्ञे संगता परमेश्वरी ।। ६ ।।\nतदैव मेनका तां सा हिमाचलप्रिया मुने ।।\nशिवलोकस्थितां देवीमारिराधयिषुस्तदा ।।७।।\nतस्यामहं सुता स्यामित्यवधार्य सती हृदा ।।\nत्यक्तदेहा मनो दध्रे भवितुं हिमवत्सुता ।। ८ ।।\nसमयं प्राप्य सा देवी सर्वदेवस्तुता पुनः ।।\nसती त्यक्ततनुः प्रीत्या मेनकातनयाभवत् ।।९।।\nनाम्ना सा पार्वती देवी तपः कृत्वा सुदुस्सहम्।।\nनारदस्योपदेशाद्वै पतिम्प्राप शिवं पुनः ।।2.3.1.१०।।\nनारद उवाच।।\nब्रह्मन्विधे महाप्राज्ञ वद मे वदतां वर ।।\nमेनकायास्समुत्पतिं विवाहं चरितं तथा।।११।।\nधन्या हि मेनका देवी यस्यां जाता सुता सती ।।\nअतो मान्या च धन्या च सर्वेषां सा पतिव्रता ।।१२।।\nब्रह्मोवाच।।\nशृणु त्वं नारद मुने पार्वतीमातुरुद्भवम्।।\nविवाहं चरितं चैव पावनं भक्तिवर्द्धनम् ।। १३\nअस्त्युत्तरस्यां दिशि वै गिरीशो हिमवान्महान् ।।\nपर्वतो हि मुनिश्रेष्ठ महातेजास्समृद्धिभाक् ।। १४ ।।\nद्वैरूप्यं तस्य विख्यातं जंगमस्थिरभेदतः ।।\nवर्णयामि समासेन तस्य सूक्ष्मस्वरूपकम् ।। १५ ।।\nपूर्वापरौ तोयनिधी सुविगाह्य स्थितो हि यः ।।\nनानारत्नाकरो रम्यो मानदण्ड इव क्षितेः ।।१६।।\nनानावृक्षसमाकीर्णो नानाशृंगसुचित्रितः।।\nसिंहव्याघ्रादिपशुभिस्सेवितस्सुखिभिस्सदा ।। १७ ।।\nतुषारनिधिरत्युग्रो नानाश्चर्यविचित्रितः ।।\nदेवर्षिसिद्धमुनिभिस्संश्रितः शिवसंप्रियः ।। १८ ।।\nतपस्थानोऽतिपूतात्मा पावनश्च महात्मनाम् ।।\nतपस्सिद्धिप्रदोत्यंतं नानाधात्वाकरः शुभः ।। १९ ।।\nस एव दिव्यरूपो हि रम्यः सर्वाङ्गसुन्दरः ।।\nविष्ण्वंशोऽविकृतः शैलराजराजस्सताम्प्रियः।।2.3.1.२०।।\nकुलस्थित्यै च स गिरिर्धर्म्मवर्द्धनहेतवे ।।\nस्वविवाहं कर्त्तुमैच्छत्पितृदेवहितेच्छया ।।२१ ।।\nतस्मिन्नवसरे देवाः स्वार्थमाचिन्त्य कृत्स्नशः ।।\nऊचुः पितॄन्समागत्य दिव्यान्प्रीत्या मुनीश्वर ।।२२।।\nदेवा ऊचुः।।\nसर्वे शृणुत नो वाक्यं पितरः प्रीतमानसाः ।।\nकर्त्तव्यं तत्तथैवाशु देवकार्य्येप्सवो यदि ।।२३।।\nमेना नाम सुता या वो ज्येष्ठा मङ्गलरूपिणी ।।\nताम्विवाह्य च सुप्रीत्या हिमाख्येन महीभृता ।। २४ ।।\nएवं सर्वमहालाभः सर्वेषां च भविष्यति ।।\nयुष्माकममराणां च दुःखहानिः पदे पदे ।। २५ ।।\nब्रह्मोवाच ।।\nइत्याकर्ण्यापरवचः पितरस्ते विमृश्य च ।।\nस्मृत्वा शापं सुतानां च प्रोचुरोमिति तद्वचः ।। २६ ।।\nददुर्मेनां सुविधिना हिमागाय निजात्मजाम् ।।\nसमुत्सवो महानासीत्तद्विवाहे सुमङ्गले ।। २७ ।।\nहर्य्यादयाऽपि ते देवा मुनयश्चापरोखिलाः ।।\nआजग्मुस्तत्र संस्मृत्य वामदेवं भवं धिया ।। २८ ।।\nउत्सवं कारयामासुर्दत्त्वा दानान्यनेकशः ।।\nसुप्रशस्य पितॄन्दिव्यान्प्रशशंसुर्हिमाचलम् ।।२९।।\nमहामोदान्विता देवास्ते सर्वे समुनीश्वराः।।\nसंजग्मुः स्वस्वधामानि संस्मरन्तः शिवाशिवौ ।।2.3.1.३०।।\nकौतुकं बहु सम्प्राप्य सुविवाह्य प्रियां च ताम् ।।\nआजगाम स्वभवनं मुदमाप गिरीश्वरः ।।३१।।\nब्रह्मोवाच ।। मेनया हि हिमागस्य सुविवाहो मुनीश्वर।।\nप्रोक्तो मे सुखदः प्रीत्या किम्भूयः श्रोतुमिच्छसि ।।३२।।\nइति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे हिमाचलविवाहवर्णनं नाम प्रथमोध्यायः।।१।।"
  }
]
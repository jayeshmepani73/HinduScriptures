[
  {
    "text": "सूत उवाच।।\nइत्याकर्ण्य वचस्तस्य ब्रह्मणो मुनिसत्तमः ।।\nस मुदोवाच संस्मृत्य शंकरं प्रीतमानसः ।। १ ।।\nनारद उवाच ।। ।।\nब्रह्मन् विधे महाभाग विष्णुशिष्य महामते ।।\nअद्भुता कथिता लीला त्वया च शशिमौलिनः ।। २ ।।\nगृहीतदारे मदने हृष्टे हि स्वगृहे गते ।।\nदक्षे च स्वगृहं याते तथा हि त्वयि कर्तरि ।। ३ ।।\nमानसेषु च पुत्रेषु गतेषु स्वस्वधामसु ।।\nसंध्या कुत्र गता सा च ब्रह्मपुत्री पितृप्रसूः ।। ४ ।।\nकिं चकार च केनैव पुरुषेण विवाहिता ।।\nएतत्सर्वं विशेषेण संध्यायाश्चरितं वद ।। ५ ।।\nसूत उवाच ।।\nइत्याकर्ण्य वचस्तस्य ब्रह्मपुत्रश्च धीमतः ।।\nसंस्मृत्य शंकरं सक्त्या ब्रह्मा प्रोवाच तत्त्ववित् ।। ६ ।।\nब्रह्मोवाच ।।\nशृणु त्वं च मुने सर्वं संध्यायाश्चरितं शुभम् ।।\nयच्छ्रुत्वा सर्वकामिन्यस्साध्व्यस्स्युस्सर्वदा मुने ।। ७ ।।\nसा च संध्या सुता मे हि मनोजाता पुराऽ भवत् ।।\nतपस्तप्त्वा तनुं त्यक्त्वा सैव जाता त्वरुंधती ।।८।।\nमेधातिथेस्सुता भूत्वा मुनिश्रेष्ठस्य धीमती ।।\nब्रह्मविष्णुमहेशानवचनाच्चरितव्रता।।९।।\nवव्रे पतिं महात्मानं वसिष्ठं शंसितव्रतम् ।।\nपतिव्रता च मुख्याऽभूद्वंद्या पूज्या त्वभीषणा।।2.2.5.१०।।\nनारद उवाच।।\nकथं तया  तपस्तप्तं किमर्थं कुत्र संध्यया।।\nकथं शरीरं सा त्यक्त्वाऽभवन्मेधातिथेः सुता।।।।।\nकथं वा विहितं देवैर्ब्रह्मविष्णुशिवैः पतिम्।\nवसिष्ठं तु महात्मानं संवव्रे शंसितव्रतम्।।१२।।\nएतन्मे श्रोष्यमाणाय विस्तरेण पितामह।।\nकौतूहलमरुंधत्याश्चरितं ब्रूहि तत्त्वतः ।।१३।। ।\nब्रह्मोवाच ।।\nअहं स्वतनयां संध्यां दृष्ट्वा पूर्वमथात्मनः।।\nकामायाशु मनोऽकार्षं त्यक्त्वा शिवभयाच्च सा ।।१४।।\nसंध्यायाश्चलितं चित्तं कामबाणविलोडितम् ।।\nऋषीणामपि संरुद्धमानसानां महात्मनाम्।।१५।।\nभर्गस्य वचनं श्रुत्वा सोपहासं च मां प्रति ।।\nआत्मनश्चलितत्वं वै ह्यमर्यादमृषीन्प्रति ।।१६।।\nकामस्य तादृशं भावं मुनिमोहकरं मुहुः।।\nदृष्ट्वा संध्या स्वयं तत्रोपयमायातिदुःखिता।। १७ ।। ।\nततस्तु ब्रह्मणा शप्ते मदने च मया मुने।।\nअंतर्भूते मयि शिवे गते चापि निजास्पदे ।।१८।।\nआमर्षवशमापन्ना सा संध्या मुनिसत्तम।।\nमम पुत्री विचार्यैवं तदा ध्यानपराऽभवत् ।। १९ ।।\nध्यायंती क्षणमेवाशु पूर्वं वृत्तं मनस्विनी ।।\nइदं विममृशे संध्या तस्मिन्काले यथोचितम् ।। 2.2.5.२० ।।\nसंध्योवाच ।।\nउत्पन्नमात्रां मां दृष्ट्वा युवतीं मदनेरितः ।।\nअकार्षित्सानुरागोयमभिलाषं पिता मम ।।२१।। ।\nपश्यतां मानसानां च मुनीनां भावितात्मनाम्।।\nदृष्ट्वैव माममर्यादं सकाममभवन्मनः।।२२।।\nममापि मथितं चित्तं मदनेन दुरात्मना ।।\nयेन दृष्ट्वा मुनीन्सर्वांश्चलितं मन्मनो भृशम् ।।२६।।\nफलमेतस्य पापस्य मदनस्स्वयमाप्तवान्।।\nयस्तं शशाप कुपितः शंभोरग्रे पितामहः।।२४।।\nप्राप्नुयां फलमेतस्य पापस्य स्वघकारिणी ।।\nतच्छोधनफलमहमाशु नेच्छामि साधनम् ।।२९।।\nयन्मां पिता भ्रातरश्च सकाममपरोक्षतः ।।\nदृष्ट्वा चक्रुस्स्पृहां तस्मान्न मत्तः पापकृत्परा ।।२६।।\nममापि कामभावोभूदमर्यादं समीक्ष्य तान् ।।\nपत्या इव स्वकेताते सर्वेषु सहजेष्वषि।।२७।।\nकरिष्यारम्यस्य पापस्य प्रायश्चित्तमहं स्वयम्।।\nआत्मानमग्नौ होष्यामि वेदमार्गानुसारत।।२८।।\nकिं त्वेकां स्थापयिष्यामि मर्यादामिह भूतले ।।\nउत्पन्नमात्रा न यथा सकामास्स्युश्शरीरिणः ।। २९ ।।\nएतदर्थमहं कृत्वा तपः परम दारुणम् ।।\nमर्यादां स्थापयिष्यामि पश्चात्त्यक्षामि जीवितम्।।2.2.5.३०।।\nयस्मिञ्च्छरीरे पित्रा मे ह्यभिलाषस्स्वयं कृतः।।\nभातृभिस्तेन कायेन किंचिन्नास्ति प्रयोजनम् ।।३१।।\nमया येन शरीरेण तातेषु सहजेषु च ।।\nउद्भावितः कामभावो न तत्सुकृतसाधनम्।।३२।।\nइति संचित्य मनसा संध्या शैलवरं ततः ।।\nजगाम चन्द्रभागाख्यं चन्द्रभागापगा यतः ।। ३३ ।।\nअथ तत्र गतां ज्ञात्वा संध्यां गिरिवरं प्रति ।।\nतपसे नियतात्मानं ब्रह्मावोचमहं सुतम् ।। ३४ ।।\nवशिष्ठं संयतात्मानं सर्वज्ञं ज्ञानयोगिनम् ।।\nसमीपे स्वे समासीनं वेदवेदाङ्गपारगम् ।।३५।।\nब्रह्मोवाच ।।\nवसिष्ठ पुत्र गच्छ त्वं संध्यां जातां मनस्विनीम्।।\nतपसे धृतकामां च दीक्षस्वैनां यथा विधि ।।३६।।\nमंदाक्षमभवत्तस्याः पुरा दृष्ट्वैव कामुकान्।।\nयुष्मान्मां च तथात्मानं सकामां मुनिसत्तम।।३७।।\nअभूतपूर्वं तत्कर्म पूर्व मृत्युं विमृश्य सा ।।\nयुष्माकमात्मनश्चापि प्राणान्संत्यक्तुमिच्छति ।।३८।।\nसमर्यादेषु मर्यादां तपसा स्थापयिष्यति ।।\nतपः कर्तुं गता साध्वी चन्द्रभागाख्यभूधरे।।३९।।\nन भावं तपसस्तात सानुजानाति कंचन।।\nतस्माद्यथोपदेशात्सा प्राप्नोत्विष्टं तथा कुरु।।2.2.5.४०।।\nइदं रूपं परित्यज्य निजं रूपांतरं मुने ।।\nपरिगृह्यांतिके तस्यास्तपश्चर्यां निदर्शयन् ।। ४१ ।।\nइदं स्वरूपं भवतो दृष्ट्वा पूर्वं यथात्र वाम् ।।\nनाप्नुयात्साऽथ किंचिद्वै ततो रूपांतरं कुरु ।।४२।।\nब्रह्मोवाच ।।नारदेत्थं वसिष्ठो मे समाज्ञप्तो दयावता ।।\nयथाऽस्विति च मां प्रोच्य ययौ संध्यांतिकं मुनिः ।। ४३ ।।\nतत्र देवसरः पूर्णं गुणैर्मानससंमितम् ।।\nददर्श स वसिष्टोथ संध्यां तत्तीरगामपि।।। ४४ ।।\nतीरस्थया तया रेजे तत्सरः कमलोज्ज्वलम् ।।\nउद्यदिंदुसुनक्षत्र प्रदोषे गगनं यथा ।। ४५ ।।\nमुनिर्दृष्ट्वाथ तां तत्र सुसंभावां स कौतुकी ।।\nवीक्षांचक्रे सरस्तत्र बृहल्लोहितसंज्ञकम् ।। ४६ ।।\nचन्द्रभागा नदी तस्मात्प्राकाराद्दक्षिणांबुधिम् ।।\nयांती सा चैव ददृशे तेन सानुगिरेर्महत् ।। ४७ ।।\nनिर्भिद्य पश्चिमं सा तु चन्द्रभागस्य सा नदी ।।\nयथा हिमवतो गंगा तथा गच्छति सागरम् ।।४८।।\nतस्मिन् गिरौ चन्द्रभागे बृहल्लोहिततीरगाम् ।।\nसंध्यां दृष्ट्वाथ पप्रच्छ वसिष्ठस्सादरं तदा ।।४९।।\nवशिष्ठ .उवाच ।।\nकिमर्थमागता भद्रे निर्जनं त्वं महीधरम् ।।\nकस्य वा तनया किं वा भवत्यापि चिकीर्षितम् ।। 2.2.5.५० ।।\nएतदिच्छाम्यहं श्रोतुं वद गुह्यं न चेद्भवेत् ।।\nवदनं पूर्णचन्द्राभं निश्चेष्टं वा कथं तव ।। ५१ ।।\nब्रह्मोवाच ।।\nतच्छ्रुत्वा वचनं तस्य वशिष्ठस्य महात्मनः ।।\nदृष्ट्वा च तं महात्मानं ज्वलंतमिव पावकम् ।। ५२ ।।\nशरीरधृग्ब्रह्मचर्यं विलसंतं जटाधरम् ।।\nसादरं प्रणिपत्याथ संध्योवाच तपोधनम् ।। ५३ ।।\nसंध्योवाच ।।\nयदर्थमागता शैलं सिद्धं तन्मे निबोध ह ।।\nतव दर्शनमात्रेण यन्मे सेत्स्यति वा विभो ।। ५४ ।।\nतपश्चर्तुमहं ब्रह्मन्निर्जनं शैलमागता ।।\nब्रह्मणोहं सुता जाता नाम्ना संध्येति विश्रुता ।।५५।।\nयदि ते युज्यते सह्यं मां त्वं समुपदेशय ।।\nएतच्चिकीर्षितं गुह्यं नान्यैः किंचन विद्यते ।।५६।।\nअज्ञात्वा तपसो भावं तपोवनमुपाश्रिता ।।\nचिंतया परिशुष्येहं वेपते हि मनो मम ।।५७।।\nब्रह्मोवाच ।।\nआकर्ण्य तस्या वचनं वसिष्ठो ब्रह्मवित्तमः ।।\nस्वयं च सर्वकृत्यज्ञो नान्यत्किंचन पृष्टवान् ।। ५८ ।।\nअथ तां नियतात्मानं तपसेति धृतोद्यमाम् ।।\nप्रोवाच मनसा स्मृत्वा शंकरं भक्तवत्सलम् ।। ५९ ।।\nवसिष्ठ उवाच ।।\nपरमं यो महत्तेजः परमं यो महत्तपः ।।\nपरमः परमाराध्यः शम्भुर्मनसि धार्यताम् ।। 2.2.5.६० ।।\nधर्मार्थकाममोक्षाणां य एकस्त्वादिकारणम् ।।\nतमेकं जगतामाद्यं भजस्व पुरुषोत्तमम् ।। ६१ ।।\nमंत्रेणानेन देवेशं शम्भुं भज शुभानने ।।\nतेन ते सकला वाप्तिर्भविष्यति न संशयः ।।६२।।\nॐ नमश्शंकरायेति ॐमित्यंतेन सन्ततम् ।।\nमौनतपस्याप्रारंम्भं तन्मे निगदतः शृणु।।६३।।\nस्नानं मौनेन कर्तव्यं मौनेन हरपूजनम् ।।\nद्वयोः पूर्णजलाहारं प्रथमं षष्ठकालयोः ।। ६४ ।।\nतृतीये षष्ठकाले तु ह्युपवासपरो भवेत् ।।\nएवं तपस्समाप्तौ वा षष्ठे काले क्रिया भवेत् ।। ६५ ।।\nएवं मौनतपस्याख्या ब्रह्मचर्यफलप्रदा ।।\nसर्वाभीष्टप्रदा देवि सत्यंसत्यं न संशयः ।। ६६ ।।\nएवं चित्ते समुद्दिश्य कामं चिंतय शंकरम् ।।\nस ते प्रसन्न इष्टार्थमचिरादेव दास्यति ।। ६७ ।।\nब्रह्मोवाच ।।\nउपविश्य वसिष्ठोथ संध्यायै तपसः क्रियाम् ।।\nतामाभाष्य यथान्यायं तत्रैवांतर्दधे मुनिः ।। ६८ ।।\nइति श्रीशिवमहापुराणे द्वितीयायां रुद्रसंहितायां द्वितीये सतीखण्डे संध्याचरित्रवर्णनो नाम पंचमोऽध्यायः ।। ५ ।। ।।"
  }
]
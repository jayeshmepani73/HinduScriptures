[
  {
    "text": "।। नारद उवाच ।।\nब्रह्मन् विधे प्रजानाथ महाप्राज्ञ कृपाकर ।।\nश्रावितं शंकरयशस्सतीशंकरयोः शुभम् ।। १ ।।\nइदानीं ब्रूहि सत्प्रीत्या परं तद्यश उत्तमम् ।।\nकिमकार्ष्टां हि तत्स्थौ वै चरितं दंपती शिवौ ।। २ ।।\nब्रह्मोवाच ।।\nसतीशिवचरित्रं च शृणु मे प्रेमतो मुने ।।\nलौकिकीं गतिमाश्रित्य चिक्रीडाते सदान्वहम् ।। ३ ।।\nततस्सती महादेवी वियोगमलभन्मुने ।।\nस्वपतश्शंकरस्येति वदंत्येके सुबुद्धयः ।। ४ ।।\nवागर्थाविव संपृक्तौ शक्तोशौ सर्वदा चितौ ।।\nकथं घटेत च तयोर्वियोगस्तत्त्वतो मुने ।।५।।\nलीलारुचित्वादथ वा संघटेताऽखिलं च तत् ।।\nकुरुते यद्यदीशश्च सती च भवरीतिगौ ।। ६ ।।\nसा त्यक्ता दक्षजा दृष्ट्वा पतिना जनकाध्वरे ।।\nशंभोरनादरात्तत्र देहं तत्याज संगता ।। ७ ।।\nपुनर्हिमालये सैवाविर्भूता नामतस्सती ।।\nपार्वतीति शिवं प्राप तप्त्वा भूरि विवाहतः ।। ८ ।।\nसूत उवाच ।।\nइत्याकर्ण्य वचस्तस्य ब्रह्मणस्स तु नारदः ।।\nपप्रच्छ च विधातारं शिवाशिवमहद्यशः ।।९।।\nनारद उवाच ।।\nविष्णुशिष्य महाभाग विधे मे वद विस्तरात् ।।\nशिवाशिवचरित्रं तद्भवाचारपरानुगम् ।। 2.2.24.१० ।।\nकिमर्थं शंकरो जायां तत्याज प्राणतः प्रियाम् ।।\nतस्मादाचक्ष्व मे तात विचित्रमिति मन्महे ।। ११ ।।\nकुतोऽह्यध्वरजः पुत्रां नादरोभूच्छिवस्य ते ।।\nकथं तत्याज सा देहं गत्वा तत्र पितृक्रतौ ।। १२ ।।\nततः किमभवत्तत्र किमकार्षीन्महेश्वरः ।।\nतत्सर्वं मे समाचक्ष्व श्रद्धायुक् तच्छुतावहम् ।। १३ ।।\nब्रह्मोवाच ।। ।।\nशृणु तात परप्रीत्या मुनिभिस्सह नारद ।।\nसुतवर्य महाप्राज्ञ चरितं शशिमौलिनः ।। १४ ।।\nनमस्कृत्य महेशानं हर्यादिसुरसेवितम् ।।\nपरब्रह्म प्रवक्ष्यामि तच्चरित्रं महाद्भुतम् ।। १५ ।।\nसर्वेयं शिवलीला हि बहुलीलाकरः प्रभुः ।।\nस्वतंत्रो निर्विकारी च सती सापि हि तद्विधा ।। १६ ।।\nअन्यथा कस्समर्थो हि तत्कर्मकरणे मुने ।।\nपरमात्मा परब्रह्म स एव परमेश्वरः ।। १७ ।।\nयं सदा भजते श्रीशोऽहं चापि सकलाः सुराः ।।\nमुनयश्च महात्मानः सिद्धाश्च सनकादयः ।। १८ ।।\nशेषस्सदा यशो यस्य मुदा गायति नित्यशः ।।\nपारं न लभते तात स प्रभुश्शंकरः शिवः ।। १९ ।।\nतस्यैव लीलया सर्वोयमिति तत्त्वविभ्रमः ।।\nतत्र दोषो न कस्यापि सर्वव्यापी स प्रेरकः ।। 2.2.24.२० ।।\nएकस्मिन्समये रुद्रस्सत्या त्रिभुवने भवः ।।\nवृषमारुह्य पर्याटद्रसां लीलाविशारदः ।। २१ ।।\nआगत्य दण्डकारण्यं पर्यटन् सागरांबराम् ।।\nदर्शयन् तत्र गां शोभां सत्यै सत्यपणः प्रभुः ।। २२ ।।\nतत्र रामं ददर्शासौ लक्ष्मणेनान्वितं हरः ।।\nअन्विष्यंतं प्रियां सीतां रावणेन हृता छलात् ।। २३ ।।\nहा सीतेति प्रोच्चरंतं विरहाविष्टमानसम् ।।\nयतस्ततश्च पश्यंतं रुदंतं हि मुहुर्मुहुः ।। २४ ।।\nसमिच्छंतं च तत्प्राप्तिं पृच्छंतं तद्गतिं हृदा।।\nकुजादिभ्यो नष्टधियमत्रपं शोकविह्वलम्।।२५।।\nसूर्यवंशोद्भवं वीरं भूपं दशरथात्मजम्।।\nभरताग्रजमानंदरहितं विगतप्रभम्।।२६।।\nपूर्णकामो वराधीनं प्राणमत्स्म मुदा हरः ।।\nरामं भ्रमन्तं विपिने सलक्ष्मणमुदारधीः।।२७।।\nजयेत्युक्त्वाऽन्यतो गच्छन्नदात्तस्मै स्वदर्शनम्।।\nरामाय विपिने तस्मिच्छंकरो भक्तवत्सलः।।२८।।\nइतीदृशीं सतीं दृष्ट्वा शिवलीलां विमोहनीम्।।\nसुविस्मिता शिवं प्राह शिवमायाविमोहिता।।२९।।\nसत्युवाच।।\nदेव देव परब्रह्म सर्वेश परमेश्वर।।\nसेवंते त्वां सदा सर्वे हरिब्रह्मादयस्सुराः ।।2.2.24.३०।।\nत्वं प्रणम्यो हि सर्वेषां सेव्यो ध्येयश्च सर्वदा ।।\nवेदांतवेद्यो यत्नेन निर्विकारी परप्रभुः ।।३१।।\nकाविमौ पुरुषौ नाथ विरहव्याकुलाकृती ।।\nविचरंतौ वने क्लिष्टौ दीनौ वीरौ धनुर्धरौ ।।३२।।\nतयोर्ज्येष्ठं कंजश्यामं दृष्ट्वा वै केन हेतुना ।।\nसुदितस्सुप्रसन्नात्माऽभवो भक्त इवाऽधुना ।।३३।।\nइति मे संशयं स्वामिञ्शंकर छेत्तुमर्हसि ।।\nसेव्यस्य सेवकेनैव घटते प्रणतिः प्रभो ।।३४।।\nब्रह्मोवाच ।।\nआदिशक्तिस्सती देवी शिवा सा परमेश्वरी ।।\nशिवमायावशीभूत्वा पप्रच्छेत्थं शिवं प्रभुम् ।। ३५ ।।\nतदाकर्ण्य वचस्सत्याश्शंकरः परमेश्वरः ।।\nतदा विहस्य स प्राह सतीं लीलाविशारदः ।।३६\nपरमेश्वर उवाच ।।\nशृणु देवि सति प्रीत्या यथार्थं वच्मि नच्छलम् ।।\nवरदानप्रभावात्तु प्रणामं चैवमादरात् ।।३७।।\nरामलक्ष्मणनामानौ भ्रातरौ वीरसम्मतौ।।\nसूर्यवंशोद्भवौ देवि प्राज्ञौ दशरथात्मजौ ।।३८।।\nगौरवर्णौ लघुर्बंधुश्शेषेशो लक्ष्मणाभिधः ।।\nज्येष्ठो रामाभिधो विष्णुः पूर्णांशो निरुपद्रवः ।।३९।।\nअवतीर्णं क्षितौ साधुरक्षणाय भवाय नः ।।\nइत्युक्त्वा विररामाऽसौ शंभुस्मृतिकरः प्रभुः ।। 2.2.24.४० ।।\nश्रुत्वापीत्थं वचश्शम्भोर्न विशश्वास तन्मनः ।।\nशिवमाया बलवती सैव त्रैलोक्यमोहिनी ।। ४१ ।।\nअविश्वस्तं मनो ज्ञात्वा तस्याश्शंभुस्सनातनः ।।\nअवोचद्वचनं चेति प्रभुलीलाविशारदः ।। ४२ ।।\nशिव उवाच ।।\nशृणु मद्वचनं देवि न विश्वसिति चेन्मनः ।।\nतव रामपरिक्षां हि कुरु तत्र स्वया धिया ।। ४३ ।।\nविनश्यति यथा मोहस्तत्कुरु त्वं सति प्रिये ।।\nगत्वा तत्र स्थितस्तावद्वटे भव परीक्षिका । ४४ ।।\nब्रह्मोवाच ।।\nशिवाज्ञया सती तत्र गत्वाचिंतयदीश्वरी ।।\nकुर्यां परीक्षां च कथं रामस्य वनचारिणः ।।४५।।\nसीतारूपमहं धृत्वा गच्छेयं रामसन्निधौ ।।\nयदि रामो हरिस्सर्वं विज्ञास्यति न चान्यथा ।।४६।।\nइत्थं विचार्य सीता सा भूत्वा रामसमीपतः ।।\nआगमत्तत्परीक्षार्थं सती मोहपरायणा ।। ४७ ।।\nसीतारूपां सतीं दृष्ट्वा जपन्नाम शिवेति च ।।\nविहस्य तत्प्रविज्ञाय नत्वावोचद्रघूद्वहः ।।४८।।\nराम उवाच ।।\nप्रेमतस्त्वं सति ब्रूहि क्व शंभुस्ते नमोगतः ।।\nएका हि विपिने कस्मादागता पतिना विना ।। ४९ ।।\nत्यक्त्वा स्वरूपं   कस्मात्ते धृतं रूपमिदं सति ।।\nब्रूहि तत्कारणं देवि कृपां कृत्वा ममोपरि।।2.2.24.५०।।\nब्रह्मोवाच ।।\nइति रामवचः श्रुत्वा चकितासीत्सती तदा ।।\nस्मृत्वा शिवोक्तं मत्वा चावितथं लज्जिता भृशम् ।। ५१ ।।\nरामं विज्ञाय विष्णुं तं स्वरूपं संविधाय च ।।\nस्मृत्वा शिवपदं चित्ते सत्युवाच प्रसन्नधीः ।। ५२ ।।\nशिवो मया गणैश्चैव पर्यटन् वसुधां प्रभुः ।।\nइहागच्छच्च विपिने स्वतंत्रः परमेश्वरः ।। ५३ ।।\nअपश्यदत्र स त्वां हि सीतान्वेषणतत्परम् ।।\nसलक्ष्मणं विरहिणं सीतया श्लिष्टमानसम् ।। ५४ ।।\nनत्वा त्वां स गतो मूले वटस्य स्थित एव हि ।।\nप्रशंसन् महिमानं ते वैष्णवं परमं मुदा ।। ५५ ।।\nचतुर्भुजं हरिं त्वां नो दृष्ट्वेव मुदितोऽभवत् ।।\nयथेदं रूपममलं पश्यन्नानंदमाप्तवान् ।।५६।।\nतच्छ्रुत्वा वचनं शंभौर्भ्रममानीय चेतसि।।\nतदाज्ञया परीक्षां ते कृतवत्य स्मि राघव ।। ५७ ।।\nज्ञातं मे राम विष्णुस्त्वं दृष्टा ते प्रभुताऽखिला ।।\nनिःसशंया तदापि तच्छृणु त्वं च महामते।। ५८ ।।\nकथं प्रणम्यस्त्वं तस्य सत्यं ब्रूहि ममाग्रतः ।।\nकुरु निस्संशयां त्वं मां शमलं प्राप्नुहि द्रुतम्।।५९।।\nब्रह्मोवाच ।।\nइत्याकर्ण्य वचस्तस्या रामश्चोत्फुल्ललोचनः ।।\nअस्मरत्स्वं प्रभुं शंभुं प्रेमाभूद्धृदि चाधिकम्।।2.2.24.६०।।\nसत्या विनाज्ञया शंभुसमीपं नागमन्मुने ।।\nसंवर्ण्य महिमानं च प्रावोचद्राघवस्सतीम् ।। ६१ ।।\nइति श्रीशिवमहापुराणे द्वितीयायां रुद्रसंहितायां द्वितीये सतीखंडे रामपरीक्षावर्णनं नाम चतुर्विंशोऽध्यायः ।।२४।।"
  }
]
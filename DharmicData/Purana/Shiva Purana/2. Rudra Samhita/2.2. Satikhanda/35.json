[
  {
    "text": "दक्ष उवाच ।।\nदेवदेव हरे विष्णो दीनबंधो कृपानिधे ।।\nमम रक्षा विधातव्या भवता साध्वरस्य च ।। १ ।।\nरक्षकस्त्वं मखस्यैव मखकर्मा मखात्मकः ।।\nकृपा विधेया यज्ञस्य भंगो भवतु न प्रभो।।२।।\n।। ब्रह्मोवाच ।।\nइत्थं बहुविधां दक्षः कृत्वा विज्ञप्तिमादरात् ।।\nपपात पादयोस्तस्य भयव्याकुलमानसः ।।३।।\nउत्थाप्य तं ततो विष्णुर्दक्षं विक्लिन्नमानसम् ।।\nश्रुत्वा च तस्य तद्वाक्यं कुमतेरस्मरच्छिवम् ।। ४ ।।\nस्मृत्वा शिवं महेशानं स्वप्रभुं परमेश्वरम् ।।\nअवदच्छिवतत्त्वज्ञो दक्षं सबोधयन्हरिः ।। ५ ।।\nहरिरुवाच ।।\nशृणु दक्ष प्रवक्ष्यामि तत्त्वतः शृणु मे वचः ।।\nसर्वथा ते हितकरं महामंत्रसुखप्रदम् ।। ६ ।।\nअवज्ञा हि कृता दक्ष त्वया तत्त्वमजानता ।।\nसकलाधीश्वरस्यैव शंकरस्य परात्मनः ।।७।।\nईश्वरावज्ञया सर्वं कार्यं भवति सर्वथा ।।\nविफलं केवलं नैव विपत्तिश्च पदेपदे ।। ८ ।।\nअपूज्या यत्र पूज्यंते पूजनीयो न पूज्यते ।।\nत्रीणि तत्र भविष्यंति दारिद्र्यं मरणं भयम् ।। ९ ।।\nतस्मात्सर्वप्रयत्नेन माननीयो वृषध्वजः ।।\nअमानितान्महेशाच्च महद्भयमुपस्थितम् ।। 2.2.35.१० ।।\nअद्यापि न वयं सर्वे प्रभवः प्रभवामहे ।।\nभवतो दुर्नयेनैव मया सत्यमुदीर्य्यते ।। ११ ।।\nब्रह्मोवाच ।।\nविष्णोस्तद्वचनं श्रुत्वा दक्षश्चिंतापरोऽभवत् ।।\nविवर्णवदनो भूत्वा तूष्णीमासीद्भुवि स्थितः ।।१२।।\nएतस्मिन्नंतरे वीरभद्रः सैन्यसमन्वितः ।।\nअगच्छदध्वरं रुद्रप्रेरितो गणनायकः ।।१३।।\nपृष्ठे केचित्समायाता गगने केचिदागताः।।\nदिशश्च विदिशः सर्वे समावृत्य तथापरे।। ।।१४।।\nशर्वाज्ञया गणाः शूरा निर्भया रुद्रविक्रमाः ।।\nअसंख्याः सिंहनादान्वै कुर्वंतो वीरसत्तमाः ।।१५।।\nतेन नादेन महता नादितं भुवनत्रयम् ।।\nरजसा चावृतं व्योम तमसा चावृता दिशः ।।१६।।\nसप्तद्वीपान्विता पृथ्वी चचालाति भयाकुला ।।\nसशैलकानना तत्र चुक्षुभुस्सकलाब्धयः ।।१७।।\nएवंभूतं च तत्सैन्यं लोकक्षयकरं महत् ।।\nदृष्ट्वा च विस्मितास्सर्वे बभूवुरमरादयः ।। १८ ।।\nसैन्योद्योगमथालोक्य दक्षश्चासृङ्मुखाकुलः ।।\nदंडवत्पतितो विष्णुं सकलत्रोऽभ्यभाषत।। १९।।\n।। दक्ष उवाच ।।\nभवद्बलेनैव मया यज्ञः प्रारंभितो महान् ।।\nसत्कर्मसिद्धये विष्णो प्रमाणं त्वं महाप्रभो ।।2.2.35.२० ।।\nविष्णो त्वं कर्मणां साक्षी यज्ञानां प्रतिपालकः ।।\nधर्मस्य वेदगर्भस्य ब्रह्मणस्त्वं महाप्रभो ।।२१।।\nतस्माद्रक्षा विधातव्या यज्ञस्यास्य मम प्रभो ।।\nत्वदन्यः यस्समर्थोस्ति यतस्त्वं सकलप्रभुः ।।२२।। ।\n।। ब्रह्मोवाच ।।\nदक्षस्य वचनं श्रुत्वा विष्णुर्दीनतरं तदा ।।\nअवोचद्बोधयंस्तं वै शिवतत्त्वपराङ्मुखम् ।।२३।।\nविष्णुरुवाच ।।\nमया रक्षा विधातव्या तव यज्ञस्य दक्ष वै ।।\nख्यातो मम पणः सत्यो धर्मस्य परिपालनम् ।।२४।।\nतत्सत्यं तु त्वयोक्तं हि किं तत्तस्य व्यतिक्रमः ।।\nशृणु त्वं वच्म्यहं दक्ष क्रूरबुद्धिं त्यजाऽधुना ।।२५।।\nनैमिषे निमिषक्षेत्रे यज्जातं वृत्तमद्भुतम् ।।\nतत्किं न स्मर्यते दक्ष विस्मृतं किं कुबुद्धिना ।।२६।।\nरुद्रकोपाच्च को ह्यत्र समर्थो रक्षणे तव ।।\nन यस्याभिमतं दक्ष यस्त्वां रक्षति दुर्मतिः।।२७।।\nकिं कर्म किमकर्मेति तत्र पश्यसि दुर्मते ।।\nसमर्थं केवलं कर्म न भविष्यति सर्वदा ।। २८ ।।\nस्वकर्मविद्धि तद्येन समर्थत्वेन जायते ।।\nन त्वन्यः कर्मणो दाता शं भवेदीश्वरं विना ।।२९।।\nईश्वरस्य च यो भक्त्या शांतस्तद्गतमानसः ।।\nकर्मणो हि फलं तस्य प्रयच्छति तदा शिवः ।। 2.2.35.३० ।।\nकेवलं ज्ञानमाश्रित्य निरीश्वरपरा नराः ।।\nनिरयं ते च गच्छंति कल्पकोटिशतानि च ।। ३१ ।।\nपुनः कर्ममयैः पाशैर्वद्धा जन्मनि जन्मनि ।।\nनिरयेषु प्रपच्यंते केवलं कर्मरूपिणः ।। ३२ ।।\nअयं रुद्रगणाधीशो वीरभद्रोऽरि मर्दनः ।।\nरुद्रकोपाग्निसंभूतः समायातोध्वरांगणे ।।३३।।\nअयमस्मद्विनाशार्थमागतोस्ति न संशयः ।।\nअशक्यमस्य नास्त्येव किमप्यस्तु तु वस्तुतः ।। ३४ ।।\nप्रज्वाल्यास्मानयं सर्वान् ध्रुवमेव महाप्रभुः ।।\nततः प्रशांतहृदयो भविष्यति न संशयः ।। ३५ ।।\nश्रीमहादेवशपथं समुल्लंघ्य भ्रमान्मया ।।\nयतः स्थितं ततः प्राप्यं मया दुःखं त्वया सह ।। ३६ ।।\nशक्तिर्मम तु नास्त्येव दक्षाद्यैतन्निवारणे ।।\nशपथोल्लंघनादेव शिवद्रोही यतोस्म्यहम् ।। ३७ ।।\nकालत्रयेपि न यतो महेशद्रोहिणां सुखम् ।।\nततोऽवश्यं मया प्राप्तं दुःखमद्य त्वया सह ।। ३८ ।।\nसुदर्शनाभिधं चक्रमेतस्मिन्न लगिष्यति ।।\nशैवचक्रमिदं यस्मादशैवलयकारणम्।।३९।।\nविनापि वीरभद्रेण नामैतच्चक्रमैश्वरम् ।।\nहत्वा गमिष्यत्यधुना सत्वरं हरसन्निधौ ।। 2.2.35.४० ।।\nशैवं शपथमुल्लंघ्य स्थितं मां चक्रमीदृशम् ।।\nअसंहत्यैव सहसा कृपयैव स्थिरं परम् ।।४१।।\nअतः परमिदं चक्रमपि न स्थास्यति ध्रुवम्\nगमिष्यत्यधुना शीघ्रं ज्वालामालासमाकुलम् ।।४२।।\nवीरभद्रः पूजितोपि शीघ्रमस्माभिरादरात् ।।\nमहाक्रोधसमाक्रांतो नास्मान्संरक्षयिष्यति ।। ४३ ।।\nअकांडप्रलयोऽस्माकमागतोद्य हि हा हहा ।।\nहा हा बत तवेदानीं नाशोस्माकमुपस्थितः ।।४४।।\nशरण्योऽस्माकमधुना नास्त्येव हि जगत्त्रये ।।\nशंकरद्रोहिणो लोके कश्शरण्यो भविष्यति ।।४५।।\nतनुनाशेपि संप्राप्यास्तैश्चापि यमयातनाः ।।\nतानैव शक्यते सोढुं बहुदुःखप्रदायिनीः ।। ४६ ।।\nशिवद्रोहिणमालोक्य दष्टदंतो यमः स्वयम् ।।\nतप्ततैलकटाहेषु पातयत्येव नान्यथा ।। ४७ ।।\nगन्तुमेवाहमुद्युक्तं सर्वथा शपथोत्तरम् ।।\nतथापि न गतश्शीघ्रं   दुष्टसंसर्गपापतः ।।४८।।\nयदद्य क्रियतेस्माभिः पलायनमितस्तदा ।।\nशार्वो ना कर्षकश्शस्त्रैरस्मानाकर्षयिष्यति ।।४९।।\nस्वर्गे वा भुवि पाताले यत्र कुत्रापि वा यतः ।।\nश्रीवीरभद्रशस्त्राणां गमनं न हि दुर्ल भम् ।। 2.2.35.५० ।।\nयावतश्च गणास्संति श्रीरुद्रस्य त्रिशूलिनः ।।\nतावतामपि सर्वेषां शक्तिरेतादृशी धुवम् ।। ५१ ।।\nश्रीकालभैरवः काश्यां नखाग्रेणैव लीलया ।।\nपुरा शिरश्च चिच्छेद पंचमं ब्रह्मणो ध्रुवम् ।।५२।।\nएतदुक्त्वा स्थितो विष्णुरतित्रस्तमुखाम्बुजः ।।\nवीरभद्रोपि संप्राप तदैवाऽध्वरमंडपम् ।। ५३ ।।\nएवं ब्रुवति गोविन्द आगतं सैन्यसागरम् ।।\nवीरभद्रेण सहितं ददृशुश्च सुरादया ।। ५४ ।।\nइति श्रीशिवमहापुराणे द्वितीयायां रुद्रसंहितायां द्वितीये सतीखंडे सत्युपाख्याने विष्णुवाक्यवर्णनं नाम पंचत्रिंशोऽध्यायः ।। ३५ ।।"
  }
]
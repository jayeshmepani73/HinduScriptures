[
  {
    "text": "ब्रह्मोवाच ।।\nकदाचिदथ दक्षस्य तनया जलदागमे ।।\nकैलासक्ष्माभृतः प्राह प्रस्थस्थं वृषभध्वजम् ।।१।।\nसत्युवाच ।।\nदेव देव महादेव शंभो मत्प्राणवल्लभ ।।\nशृणु मे वचनं नाथ श्रुत्वा तत्कुरु मानद ।।२।।\nघनागमोयं संप्राप्तः कालः परमदुस्सहः ।।\nअनेकवर्णमेघौघास्संगीतांबरदिक्चयाः ।।३।।\nविवांति वाता हृदयं हारयंतीत वेगिनः ।।\nकदंबरजसा धौताः पाथोबिन्दुविकर्षणाः ।। ४ ।।\nमेघानां गर्जितैरुच्चैर्धारासारं विमुंचताम् ।।\nविद्युत्पताकिनां तीव्रः क्षुब्धं स्यात्कस्य नो मनः ।।५।।\nन सूर्यो दृश्यते नापि मेघच्छन्नो निशापतिः ।।\nदिवापि रात्रिवद्भाति विरहि व्यसनाकरः ।। ६ ।।\nमेघानैकत्र तिष्ठंतो ध्वनन्त पवनेरिताः ।।\nपतंत इव लोकानां दृश्यंते मूर्ध्नि शंकर ।। ७ ।।\nवाताहता महावृक्षा नर्तंत इव चांबरे ।।\nदृश्यंते हर भीरूणां त्रासदाः कामुकेप्सिता ।। ८ ।।\nस्निग्धनीलांजनस्याशु सदिवौघस्य पृष्ठतः ।।\nबलाकराजी वात्युच्चैर्यमुनापृष्ठफेनवत् ।। ९ ।।\nक्षपाक्षयेषवलयं दृश्यते कालिकागता ।।\nअंबुधाविव संदीप्तपावको वडवामुखः ।। 2.2.22.१० ।।\nप्रारोहंतीह सस्यानि मंदिरं प्राङ्गणेष्वपि ।।\nकिमन्यत्र विरूपाक्ष सस्यौद्भूतिं वदाम्यहम् ।। ११ ।।\nश्यामलै राजतैरक्तैर्विशदोयं हिमाचलः ।।\nमंदराश्रयमेघौघः पत्रैर्दुग्धांबुधिर्यथा ।।१२।।\nअसमश्रीश्च कुटिलं भेजे यस्याथ किंशुकान् ।।\nउच्चावचान् कलौ लक्ष्मीर्गन्ता संत्यज्य सज्जनान् ।। १३ ।।\nमंदारस्तन पीलूनां शब्देन हृषिता मुहुः ।।\nकेकायंते प्रतिवने सततं पृष्ठसूचकम् ।। १४ ।।\nमेघोत्सुकानां मधुरश्चातकानां मनोहरः ।।\nधारासारशरैस्तापं पेतुः प्रतिपथोद्गतम् ।। १५ ।।\nमेघानां पश्य मद्देहे दुर्नयं करकोत्करैः ।।\nये छादयंत्यनुगते मयूरांश्चातकांस्तथा ।। १६ ।।\nशिखसारंगयोर्दृष्ट्वा मित्रादपि पराभवम् ।।\nहर्षं गच्छंति गिरिशं विदूरमपि मानसम् ।। १७ ।।\nएतस्मिन्विषमे काले नीलं काकाश्चकोरकाः ।।\nकुर्वंति त्वां विना गेहान् कथं शांतिमवाप्स्यसि ।। ।। १८ ।।\nमहतीवाद्य नो भीतिर्मा मेघोत्था पिनाकधृक् ।।\nयतस्व यस्माद्वासाय माचिरं वचनान्मम ।। १९ ।।\nकैलासे वा हिमाद्रौ वा महाकाश्यामथ क्षितौ ।।\nतत्रोपयोग्यं संवासं कुरु त्वं वृषभध्वज ।। 2.2.22.२० ।।\n।। ब्रह्मोवाच ।।\nएवमुक्तस्तया शंभुर्दाक्षायण्या तथाऽसकृत ।।\nसंजहास च शीर्षस्थचन्द्ररश्मिस्मितालयम् ।। २१ ।।\nअथोवाच सतीं देवीं स्मितभिन्नौष्ठसंपुटः ।।।\nमहात्मा सर्वतत्त्वज्ञस्तोषयन्परमेश्वरः ।। २२ ।।\nईश्वरः उवाच ।।\nयत्र प्रीत्यै मया कार्यो वासस्तव मनोहरे ।।\nमेघास्तत्र न गंतारः कदाचिदपि मत्प्रिये ।। २३ ।।\nमेघा नितंबपर्यंतं संचरंति महीभृतः ।।\nसदा प्रालेयसानोस्तु वर्षास्वपि मनोहरे । ।। २४ ।।\nकैलासस्य तथा देवि पादगाः प्रायशो घनाः ।।\nसंचरंति न गच्छंति तत ऊर्द्ध्वं कदाचन ।। २५ ।।\nसुमेरोर्वा गिरेरूर्द्ध्वं न गच्छंति बलाहकाः ।।\nजम्बूमूलं समासाद्य पुष्करावर्तकादयः ।। २६ ।।\nइत्युक्तेषु गिरीन्द्रेषु यस्योपरि भवेद्धि ते ।।\nमनोरुचिर्निवासाय तमाचक्ष्व द्रुतं हि मे ।। २७ ।।\nस्वेच्छाविहारैस्तव कौतुकानि सुवर्णपक्षानिलवृन्दवृन्दैः ।।\nशब्दोत्तरंगैर्मधुरस्वनैस्तैर्मुदोपगेयानि गिरौ हिमोत्थे ।। २८ ।।\nसिद्धाङ्गनास्ते रचितासना भुवमिच्छंति चैवोपहृतं सकौतुकम् ।।\nस्वेच्छाविहारे मणिकुट्टिमे गिरौ कुर्वन्ति चेष्यंति फलादिदानकैः ।। २९ ।।\nफणीन्द्रकन्या गिरिकन्यकाश्च या नागकन्याश्च तुरंगमुख्याः ।।\nसर्वास्तु तास्ते सततं सहायतां समाचरिष्यंत्यनुमोदविभ्रमैः ।। 2.2.22.३० ।।\nरूपं तदेवमतुलं वदनं सुचारु दृष्ट्वांगना निजवपुर्निजकांतिसह्यम् ।।\nहेला निजे वपुषि रूपगणेषु नित्यं कर्तार इत्यनिमिषेक्षणचारुरूपाः ।। ३१ ।।\nया मेनका पर्वतराज जाया रूपैर्गुणैः ख्यातवती त्रिलोके ।।\nसा चापि ते तत्र मनोनुमोदं नित्यं करिष्यत्यनुनाथनाद्यैः ।। ३२ ।।\nपुरं हि वर्गैर्गिंरिराजवंद्यैः प्रीतिं विचिन्वद्भिरुदाररूपा ।।\nशिक्षा सदा ते खलु शोचितापि कार्याऽन्वहं प्रीतियुता गुणाद्यैः ।। ३३ ।।\nविचित्रैः कोकिलालापमोदैः कुंजगणावृतम् ।।\nसदा वसंतप्रभवं गंतुमिच्छसि किं प्रिये ।। ३४ ।।\nनानाबहुजलापूर्णसरश्शीत समावृतम् ।।\nपद्मिनीशतशोयुक्तमचलेन्द्रं हिमालयम् ।। ३५ ।।\nसर्वकामप्रदैर्वृक्षैश्शाद्वलैः कल्पसंज्ञकैः ।।\nसक्षणं पश्य कुसुमान्यथाश्वकरि गोव्रजे ।। ३६ ।।\nप्रशांतश्वापदगणं मुनिभिर्यतिभिर्वृतम् ।।\nदेवालयं महामाये नानामृगगणैर्युतम् ।। ३७ ।।\nस्फटिक स्वर्णवप्राद्यै राजतैश्च विराजितम् ।।\nमानसादिसरोरंगैरभितः परिशोभितम् ।। ३८ ।।\nहिरण्मयै रत्ननालैः पंकजैर्मुकुलैर्वृतम् ।।\nशिशुमारैस्तथासंख्यैः कच्छपैर्मकरैः करैः ।। ३९ ।।\nनिषेवितं मंजुलैश्च तथा नीलोत्पलादिभिः ।।\nदेवेशि तस्मान्मुक्तैश्च सर्वगंधैश्च कुंकुमैः ।। 2.2.22.४० ।।\nलसद्गंधजलैः शुभ्रैरापूर्णैः स्वच्छकांतिभिः ।।\nशाद्वलैस्तरुणैस्तुंगैस्तीरस्थैरुपशोभितम् ।। ४१ ।।\nनृत्यद्भिरिव शाखोटैर्वर्जयंतं स्वसंभवम् ।।\nकामदेवैस्सारसैश्च मत्तचक्रांगशोभितैः ।। ४२ ।।\nमधुराराविभिर्मोदकारिभिर्भ्रमरादिभिः ।।\nशब्दायमानं च मुदा कामोद्दीपनकारकम् ।। ४३ ।।\nवासवस्य कुबेरस्य यमस्य वरुणस्य च ।।\nअग्नेः कोणपराजस्य मारुतस्य परस्य च ।। ४४ ।।\nपुरीभिश्शोभिशिखरं मेरोरुच्चैस्सुरालयम् ।।\nरंभाशचीमेनकादिरंभोरुगणसेवितम् ।। ।। ४५ ।।\nकिं त्वमिच्छसि सर्वेषां पर्वतानां हि भूभृताम् ।।\nसारभूते महारम्ये संविहर्तुं महागिरौ ।। ४६ ।।\nतत्र देवी सखियुता साप्सरोगणमंडिता ।।\nनित्यं करिष्यति शची तव योग्यां सहायताम्।।४७।।\nअथवा मम कैलासे पर्वतेंद्रे सदाश्रये ।।\nस्थानमिच्छसि वित्तेशपुरीपरिविराजिते ।।४८।।\nगंगाजलौघप्रयते पूर्णचन्द्रसमप्रभे ।।\nदरीषु सानुषु सदा ब्रह्मकन्याभ्युदीरिते ।।४९।।\nनानामृगगणैर्युक्ते पद्माकरशतावृते ।।\nसर्वैर्गुणैश्च सद्वस्तुसुमेरोरपि सुंदरि ।।2.2.22.५०।।\nस्थानेष्वेतेषु यत्रापि तवांतःकरणे स्पृहा ।।\nतं द्रुतं मे समाचक्ष्व वासकर्तास्मि तत्र ते ।। ५१ ।।\nब्रह्मोवाच ।।\nइतीरिते शंकरेण तदा दाक्षायणी शनैः ।।\nइदमाह महादेवं लक्षणं स्वप्रकाशनम् ।। ५२ ।।\n।। सत्युवाच ।।\nहिमाद्रावेव वसितुमहमिच्छे त्वया सह ।।\nन चिरात्कुरु संवासं तस्मिन्नेव महागिरौ ।। ५३ ।।\nब्रह्मोवाच ।।\nअथ तद्वाक्यमाकर्ण्य हरः परममोहितः ।।\nहिमाद्रिशिखरं तुंगं दाक्षायण्या समं ययौ ।। ५४ ।।\nसिद्धांगनागणयुतमगम्यं चैव पक्षिभिः ।।\nअगमच्छिखरं रम्यं सरसीवनराजितम् ।। ५५ ।।\nविचित्ररूपैः कमलैः शिखरं रत्नकर्बुरम्।।\nबालार्कसदृशं शंभुराससाद सतीसखः।।५६।।\nस्फटिकाभ्रमये तस्मिन् शादवलद्रुमराजिते\nविचित्रपुष्पावलिभिस्सरसोभिश्च संयुते।।५७।।\nप्रफुल्लतरुशाखाग्रं गुंजद्भ्रमरसेवितम्।\nपंकेरुहैः प्रफुल्लैश्च नीलोत्पलचयैस्तथा।।५८।।\nशोभितं चक्रवाकाद्यैः कादंबैर्हंसशंकुभिः।।\nप्रमत्तसारसैः क्रौंचैर्नीलस्कंधैश्च शब्दितैः।।५९।।\nपुंस्कोकिलानां निनदैर्मधुरैर्गणसेवितैः।।\nतुरंगवदनैस्सिद्धैरप्सरोभिश्च गुह्यकैः।।2.2.22.६०।।\nविद्याधरीभिर्देवीभिः किन्नरीभिर्विहारितम्।।\nपुरंध्रीभिः पार्वतीभिः कन्याभिरभिसंगतम्।।६१।।\nविपंचीतांत्रिकामत्तमृदंगपटहस्वनैः।\nनृत्यद्भिरप्सरोभिश्च कौतुकोत्थैश्च शोभितम् ।। ६२ ।।\nदेविकाभिर्दीर्घिकाभिर्गंधिभिस्सुसमावृतम् ।।\nप्रफुल्लकुसुमैर्नित्यं सकुंजैरुपशोभितम् ।।६३।।\nशैलराजपुराभ्यर्णे शिखरे वृषभध्वजः ।।\nसह सत्या चिरं रेमे एवंभूतेषु शोभनम् ।। ।। ६४ ।।\nतस्मिन्स्वर्गसमे स्थाने दिव्यमानेन शंकरः ।।\nदशवर्षसहस्राणि रेमे सत्या समं मुदा ।। ६५ ।।\nस कदाचित्ततस्स्थानादन्यद्याति स्थलं हरः ।।\nकदाचिन्मेरुशिखरं देवी देववृतं सदा ।।६६।।\nद्वीपान्नाना तथोद्यानवनानि वसुधातलम्।।\nगत्वागत्वा पुनस्तत्राभ्येत्य रेमे सतीसुखम् ।।६७।।\nन जज्ञे स दिवा रात्रौ न ब्रह्मणि तपस्समम् ।।\nसत्यां हि मनसा शंभुः प्रीतिमेव चकार ह ।।६८।।\nएवं महादेवमुखं सत्यपश्यत्स्म सर्वदा ।।\nमहादेवोऽपि सर्वत्र सदाद्राक्षीत्सतीमुखम् ।।६९।।\nएवमन्योन्यसंसर्गादनुरागमहीरुहम् ।।\nवर्द्धयामासतुः कालीशिवौ भावांबुसेचनैः ।। 2.2.22.७० ।।\nइति श्रीशिवमहापुराणे द्वितीयायां रुद्रसंहितायां द्वितीये सतीखंडे शिवाशिवविहारवर्णनं नाम द्वाविंशोऽध्यायः ।।२२।।"
  }
]
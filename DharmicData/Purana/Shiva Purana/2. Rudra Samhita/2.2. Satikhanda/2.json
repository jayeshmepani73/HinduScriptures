[
  {
    "text": "सूत उवाच ।।\nइत्याकर्ण्य वचस्तस्य नेमिषारण्यवासिनः ।।\nपप्रच्छ च मुनिश्रेष्ठः कथां पापप्रणाशिनीम् ।। १ ।।\nनारद उवाच ।।\nविधेविधे महा भाग कथां शंभोश्शुभावहाम् ।।\nशृण्वन् भवन्मुखांभोजान्न तृप्तोस्मि महाप्रभो ।।२।।\nअतः कथय तत्सर्वं शिवस्य चरितं शुभम् ।।\nसतीकीर्त्यन्वितं दिव्यं श्रोतुमिच्छामि विश्वकृत् ।। ३ ।।\nसती हि कथमुत्पन्ना दक्षदारेषु शोभना ।।\nकथं हरो मनश्चक्रे दाराहरणकर्मणि ।। ४ ।।\nकथं वा दक्षकोपेन त्यक्तदेहा सती पुरा ।।\nहिमवत्तनया जाता भूयो वाकाशमागता ।। ५ ।।\nपार्वत्याश्च तपोऽत्युग्रं विवाहश्च कथं त्वभूत् ।।\nकथमर्द्धशरीरस्था बभूव स्मरनाशिनः ।। ६ ।।\nएतत्सर्वं समाचक्ष्व विस्तरेण महामते ।।\nनान्योस्ति संशयच्छेत्ता त्वत्समो न भविष्यति ।। ७ ।।\nब्रह्मोवाच ।।\nशृणु त्वं च मुने सर्वं सतीशिवयशश्शुभम् ।।\nपावनं परमं दिव्यं गुह्याद्गुह्यतमं परम् ।। ८ ।।\nएतच्छंभुः पुरोवाच भक्तवर्याय विष्णवे ।।\nपृष्टस्तेन महाभक्त्या परोपकृतये मुने ।। ।। ९ ।।\nततस्सोपि मया पृष्टो विष्णुश्शैववरस्सुधीः ।।\nप्रीत्या मह्यं समाचख्यौ विस्तरान्मुनिसत्तम ।। 2.2.2.१० ।।\nअहं तत्कथयिष्यामि कथामेतां पुरातनीम् ।।\nशिवाशिवयशोयुक्तां सर्वकामफलप्रदाम् ।। ११ ।।\nपुरा यदा शिवो देवो निर्गुणो निर्विकल्पकः ।।\nअरूपश्शक्तिरहितश्चिन्मात्रस्सदसत्परः ।। १२ ।।\nअभवत्सगुणस्सोपि द्विरूपश्शक्तिमान्प्रभुः ।।\nसोमो दिव्याकृतिर्विप्र निर्वि कारी परात्परः ।। १३ ।।\nतस्य वामांगजो विष्णुर्ब्रह्माहं दक्षिणांगजः ।।\nरुद्रो हृदयतो जातोऽभवच्च मुनिसत्तम ।। १४ ।।\nसृष्टिकर्ताभवं ब्रह्मा विष्णुः पालनकारकः ।।\nलयकर्ता स्वयं रुद्रस्त्रिधाभूतस्सदाशिवः ।।१५।।\nतमेवाहं समाराध्य ब्रह्मा लोकपितामहः।।\nप्रजा ससर्ज सर्वास्तास्सुरासुरनरादिकाः ।। १६ ।।\nसृष्ट्वा प्रजापतीन् दक्षप्रमुखान्सुरसत्तमान् ।।\nअमन्यं सुप्रसन्नोहं निजं सर्वमहोन्नतम् ।।१७।।\nमरीचिमत्रिं पुलहं पुलस्त्यांगिरसौ क्रतुम् ।।\nवसिष्ठं नारदं दक्षं भृगुं चेति महाप्रभून् ।।१६।।\nब्रह्माहं मानसान्पुत्रानसर्जं च यदा मुने ।।\nतदा मन्मनसो जाता चारुरूपा वरांगना ।।१९।।\nनाम्ना संध्या दिवक्षांता सायं संध्या जपंतिका ।।\nअतीव सुन्दरी सुभ्रूर्मुनिचेतोविमोहिनी।।2.2.2.२०।।\nन तादृशी देवलोके न मर्त्ये न रसातले ।।\nकालत्रयेपि वै नारी सम्पूर्णगुणशालिनी।।२।।\nदृष्ट्वाहं तां समुत्थाय चिन्तयन्हृदि हृद्गतम्।।\nदक्षादयश्च स्रष्टारो मरीच्याद्याश्च मत्सुताः ।।२२।।\nएवं चिंतयतो मे हि ब्रह्मणो मुनिसत्तम ।।\nमानसः पुरुषो मंजुराविर्भूतो महाद्भुतः ।। २३ ।।\nकांचनीकृतजाताभः पीनोरस्कस्सुनासिकः ।।\nसुवृत्तोरुकटीजंघो नीलवेलितकेसरः ।।२४।।\nलग्नभ्रूयुगलो लोलः पूर्णचन्द्रनिभाननः ।।\nकपाटायतसद्वक्षो रोमराजीवराजितः ।।२५।।\nअभ्रमातंगकाकारः पीनो नीलसुवासकः ।।\nआरक्तपाणिनयनमुखपादकरोद्भवः।।२६।।\nक्षीणमध्यश्चारुदन्तः प्रमत्तगजगंधनः।।\nप्रफुल्लपद्मपत्राक्षः केसरघ्राणतर्पणः ।।२७।।\nकंबुग्रीवो मीनकेतुः प्रांशुर्मकरवाहनः ।।\nपंचपुष्पायुधो वेगी पुष्पकोदंडमंडितः ।।२८।।\nकांतः कटाक्षपातेन भ्रामयन्नयनद्वयम् ।।\nसुगंधिमारुतो तात शृंगाररससेवितः ।। २९ ।।\nतं वीक्ष्य पुरुषं सर्वे दक्षाद्या मत्सुताश्च ते ।।\nऔत्सुक्यं परमं जग्मुर्विस्मयाविष्टमानसाः ।। 2.2.2.३० ।।\nअभवद्विकृतं तेषां मत्सुतानां मनो द्रुतम् ।।\nधैर्यं नैवालभत्तात कामाकुलितचेतसाम् ।।३१।।\nमां सोपि वेधसं वीक्ष्य स्रष्टारं जगतां पतिम् ।।\nप्रणम्य पुरुषः प्राह विनयानतकंधरः ।। ३२ ।।\nपुरुष उवाच ।।\nकिं करिष्याम्यहं कर्म ब्रह्मंस्तत्र नियोजय।।\nमान्योद्य पुरुषो यस्मादुचितः शोभितो विधे ।।३३।।\nअभिमानं च योग्यं च स्थानं पत्नी च या मम ।।\nतन्मे वद त्रिलोकेश त्वं स्रष्टा जगतां पतिः ।।३४।।\nब्रह्मोवाच ।।\nएवं तस्य वचः श्रुत्वा पुरुषस्य महात्मनः ।।\nक्षणं न किंचित्प्रावोचत्स स्रष्टा चातिविस्मितः ।।३५।।\nअतो मनस्सुसंयम्य सम्यगुत्सृज्य विस्मयम् ।।\nअवोचत्पुरुषं ब्रह्मा तत्कामं च समावहन् ।।३६।।\n।। ब्रह्मोवाच ।। ।।\nअनेन त्वं स्वरूपेण पुष्पबाणैश्च पंचभिः ।।\nमोहयन् पुरुषान् स्त्रीश्च कुरु सृष्टिं सनातनीम् ।। ३७ ।।\nअस्मिञ्जीवाश्च देवाद्यास्त्रैलोक्ये सचराचरे ।।\nएते सर्वे भविष्यन्ति न क्षमास्त्यवलंबने ।। ३८ ।।\nअहं वा वासुदेवो वा स्थाणुर्वा पुरुषोत्तमः ।।\nभविष्यामस्तव वशे किमन्ये प्राणधारकाः ।।३९।।\nप्रच्छन्नरूपो जंतूनां प्रविशन्हृदयं सदा ।।\nसुखहेतुः स्वयं भूत्वा सृष्टिं कुरु सनातनीम् ।।2.2.2.४०।।\nत्वत्पुष्पबाणस्य सदा सुखलक्ष्यं मनोद्भुतम् ।।\nसर्वेषां प्राणिनां नित्यं सदा मदकरो भवान् ।।४१।।\nइति ते कर्म कथितं सृष्टिप्रावर्तकं पुनः ।।\nनामान्येते वदिष्यंति सुता मे तव तत्त्वतः ।। ४२ ।।\nब्रह्मोवाच ।।\nइत्युक्त्वाहं सुरश्रेष्ठ स्वसुतानां मुखानि च।।\nआलोक्य स्वासने पाद्मे प्रोपविष्टोऽभवं क्षणम् ।।४३।।\nइति श्रीशिवमहापुराणे द्वितीयायां रुद्रसंहितायां द्वितीये सतीखंडे कामप्रादुर्भावो नाम द्वितीयोऽध्यायः ।।२।।"
  }
]
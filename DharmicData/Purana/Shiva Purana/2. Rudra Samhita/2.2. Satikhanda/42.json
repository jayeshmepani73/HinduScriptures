[
  {
    "text": "।। ब्रह्मोवाच ।।\nश्रीब्रह्मेशप्रजेशेन सदैव मुनिना च वै।।\nअनुनीतश्शंभुरासीत्प्रसन्नः परमेश्वरः ।।१।।\nआश्वास्य देवान् विष्ण्वादीन्विहस्य करुणानिधिः।\nउवाच परमेशानः कुर्वन् परमनुग्रहम् ।।२।।\nश्रीमहादेव उवाच ।।\nशृणुतं सावधानेन मम वाक्यं सुरोत्तमौ ।।\nयथार्थं वच्मि वां तात वां क्रोधं सर्वदासहम् ।। ३ ।।\nनाघं तनौ तु बालानां वर्णमेवानुचिंतये ।।\nमम मायाभिभूतानां दंडस्तत्र धृतो मया ।। ४ ।।\nदक्षस्य यज्ञभंगोयं न कृतश्च मया क्वचित् ।।\nपरं द्वेष्टि परेषां यदात्मनस्तद्भविष्यति ।।५।।\nपरेषां क्लेदनं कर्म न कार्यं तत्कदाचन।।\nपरं द्वेष्टि परेषां यदात्मनस्तद्भविष्यति ।। ६ ।।\nदक्षस्य यज्ञशीर्ष्णो हि भवत्वजमुखं शिरः ।।\nमित्रनेत्रेण संपश्येद्यज्ञभागं भगस्सुरः ।। ७ ।।\nपूषाभिधस्सुरस्तातौ दद्भिर्यज्ञसुपिष्टभुक् ।।\nयाजमानैर्भग्नदंतस्सत्यमेतन्मयोदितम् ।।८।।\nबस्तश्मश्रुर्भवेदेव भृगुर्मम विरोध कृत्।।\nदेवाः प्रकृतिसर्वांगा ये म उच्छेदनं ददुः।।९।।\nबाहुभ्यामश्विनौ पूष्णो हस्ताभ्यां कृतवाहकौ ।।\nभवंत्वध्वर्यवश्चान्ये भवत्प्रीत्या मयोदितम् ।।2.2.42.१०।।\nब्रह्मोवाच ।।\nइत्युक्त्वा परमेशानो विरराम दयान्वितः ।।\nचराचरपतिर्देवः सम्राट् वेदानुसारकृत्।।११।।\nतदा सर्व सुराद्यास्ते श्रुत्वा शंकरभाषितम्।।\nसाधुसाध्विति संप्रोचुः परितुष्टाः सविष्ण्वजाः।।१२।।\nततश्शंभुं समामंत्र्य मया विष्णुस्सुरर्षिभिः।।\nभूयस्तद्देवयजनं ययौ च परया मुदा।।१३।।\nएवं तेषां प्रार्थनया विष्णुप्रभृतिभिस्सुरैः।।\nययौ कनखलं शंभुर्यज्ञवाटं प्रजापतेः।।१४।।\nरुद्रस्तदा ददर्शाथ वीरभद्रेण यत्कृतम् ।।\nप्रध्वंसं तं क्रतोस्तत्र देवर्षीणां विशेषतः ।। १५ ।।\nस्वाहा स्वधा तथा पूषा तुष्टिर्धृतिः सरस्वती ।।\nतथान्ये ऋषयस्सर्वे पितरश्चाग्नयस्तथा ।।१६।।\nयेऽन्ये च बहवस्तत्र यक्षगंधवर्राक्षसाः ।।\nत्रोटिता लुंचिताश्चैव मृताः केचिद्रणाजिरे ।। १७।।\nयज्ञं तथाविधं दृष्ट्वा समाहूय गणाधिपम् ।।\nवीरभद्रं महावीरमुवाच प्रहसन् प्रभुः ।।१८ ।।\nवीरभद्र महाबाहो किं कृतं कर्म ते त्विदम् ।।\nमहान्दंडो धृतस्तात देवर्ष्यादिषु सत्वरम् ।। १९ ।।\nदक्षमानय शीघ्रं त्वं येनेदं कृतमीदृशम् ।।\nयज्ञो विलक्षणस्तात यस्येदं फलमीदृशम् ।।2.2.42.२०।।\n।। ब्रह्मोवाच ।।\nएवमुक्तश्शंकरेण वीरभद्रस्त्वरान्वितः ।।\nकबंधमानयित्वाग्रे तस्य शंभोरथाक्षिपत् ।।२१।।\nविशिरस्कं च तं दृष्ट्वा शंकरो लोकशंकरः ।।\nवीरभद्रमुवाचाग्रे विहसन्मुनिसत्तम ।। २२ ।।\nशिरः कुत्रेति तेनोक्ते वीरभद्रोऽब्रवीत्प्रभुः ।।\nमया शिरो हुतं चाग्नौ तदानीमेव शंकर ।।२३।।\nइति श्रुत्वा वचस्तस्य वीरभद्रस्य शंकरः ।।\nदेवान् तथाज्ञपत्प्रीत्या यदुक्तं तत्पुरा प्रभुः ।। २४ ।।\nविधाय कार्त्स्न्येन च तद्यदाह भगवान् भवः ।।\nमया विष्ण्वादयः सर्वे भृग्वादीनथ सत्वरम् ।।२५।।\nअथ प्रजापतेस्तस्य सवनीयपशोश्शिरः।।\nबस्तस्य संदधुश्शंभोः कायेनारं सुशासनात्।।२६।।\nसंधीयमाने शिरसि शंभुसद्दृष्टिवीक्षितः ।।\nसद्यस्सुप्त इवोत्तस्थौ लब्धप्राणः प्रजापतिः।।२७।।\nउत्थितश्चाग्रतश्शंभुं ददर्श करुणानिधिम् ।।\nदक्षः प्रीतमतिः प्रीत्या संस्थितः सुप्रसन्नधीः।।२८।।\nपुरा हर महाद्वेषकलिलात्माभवद्धि सः।।\nशिवावलोकनात्सद्यश्शरच्चन्द्र इवामलः।।२९।।\nभवं स्तोतुमना सोथ नाशक्नोदनुरागतः ।।\nउत्कंठाविकलत्वाच्च संपरेतां सुतां स्मरन् ।। 2.2.42.३० ।।\nअथ दक्षः प्रसन्नात्मा शिवं लज्जासमन्वितः ।।\nतुष्टाव प्रणतो भूत्वा शंकरं लोकशंकरम् ।। ३१ ।।\nदक्ष उवाच ।।\nनमामि देव वरदं वरेण्यं महेश्वरं ज्ञाननिधिं सनातनम् ।।\nनमामि देवाधिपतीश्वरं हरं सदासुखाढ्यं जगदेकबांधवम् ।।३२।।\nनमामि विश्वेश्वर विश्वरूपं पुरातनं ब्रह्मनिजात्मरूपम्।।\nनमामि शर्वं भव भावभावं परात्परं शंकरमानतोमि ।।३३।।\nदेवदेव महादेव कृपां कुरु नमोस्तु ते ।।\nअपराधं क्षमस्वाद्य मम शंभो कृपानिधे ।। ।।३४।।\nअनुग्रहः कृतस्ते हि दंडव्याजेन शंकर ।।\nखलोहं मूढधीर्देव ज्ञातं तत्त्वं मया न ते ।। ३५ ।।\nअद्य ज्ञातं मया तत्त्वं सर्वोपरि भवान्मतः ।।\nविष्णुब्रह्मादिभिस्सेव्यो वेदवेद्यो महेश्वरः।।३६।।।।\nसाधूनां कल्पवृक्षस्त्वं दुष्टानां दंडधृक्सदा ।।\nस्वतंत्रः परमात्मा हि भक्ताभीष्टवरप्रदः ।।३७।।\nविद्यातपोव्रतधरानसृजः प्रथमं द्विजा ।।\nआत्मतत्त्वं समावेत्तुं मुखतः परमेश्वरः ।।३८।।\nसर्वापद्भ्यः पालयिता गोपतिस्तु पशूनिव ।।\nगृहीतदंडो दुष्टांस्तान् मर्यादापरिपालकः ।।३९।।\nमया दुरुक्तविशिखैः प्रविद्धः परमेश्वरः ।।\nअमरानतिदीनाशान् मदनुग्रहकारकः ।।2.2.42.४०।।\nस भवान् भगवान् शंभो दीनबंधो परात्परः ।।\nस्वकृतेन महार्हेण संतुष्टो भक्तवत्सल ।।४१।।\n।। ब्रह्मोवाच ।।\nइति स्तुत्वा महेशानं शंकरं लोकशंकरम् ।।\nप्रजापतिर्विनीतात्मा विरराम महाप्रभुम् ।।४२।।\nअथ विष्णुः प्रसन्नात्मा तुष्टाव वृषभध्वजम् ।।\nबाष्पगद्गदया वाण्या सुप्रणम्य कृतांजलिः ।। ४३ ।।\nविष्णुवाच ।।\nमहादेव महेशान लोकानुग्रहकारक ।।\nपरब्रह्म परात्मा त्वं दीनबंधो दयानिधे ।।४४।।\nसर्वव्यापी स्वैरवर्ती वेदवेद्ययशाः प्रभोः ।।\nअनुग्रहः कृतस्तेन कृताश्चासुकृता वयम्।। ।।४५।।\nदक्षोयं मम भक्तस्त्वां यन्निनिंद खलः पुरा ।।\nतत् क्षंतव्यं महेशाद्य निर्विकारो यतो भवान् ।।४६।।\nकृतो मयापराधोपि तव शंकर मूढतः ।।\nत्वद्गणेन कृतं युद्धं वीरभद्रेण पक्षतः ।।४७।।\nत्वं मे स्वामी परब्रह्म दासोहं ते सदाशिव ।।\nपोष्यश्चापि सदा ते हि सर्वेषां त्वं पिता यतः ।।४८।।\nब्रह्मोवाच ।।\nदेवदेव महादेव करुणासागर प्रभो ।।\nस्वतंत्रः परमात्मा त्वं परमेशो द्वयोव्ययः।। ।।४९।।\nमम पुत्रोपरि कृतो देवानुग्रह ईश्वर।।\nस्वापमानमगणयन् दक्षयज्ञं समुद्धर ।।2.2.42.५०।।\nप्रसन्नो भव देवेश सर्वशापान्निराकुरु ।।\nसबोधः प्रेरकस्त्वं मे त्वमेवं विनिवारकः।।५१।।\nइति स्तुत्वा महेशानं परमं च महामुने ।।\nकृतांजलिपुटो भूत्वा विनम्रीकृतमस्तकः।। ।।५२।।\nअथ शक्रादयो देवा लोकपालास्सुचेतसः ।।\nतुष्टुवुः शंकरं देवं प्रसन्नमुखपंकजम् ।।५३।।\nततः प्रसन्नमनसः सर्वे देवास्तथा परे ।।\nसिद्धर्षयः प्रजेशाश्च तुष्टुवुः शंकरं मुदा ।।५४।।\nतथोपदेवनागाश्च सदस्या ब्राह्मणास्तथा ।।\nप्रणम्य परया भक्त्या तुष्टुवुश्च पृथक् पृथक्।।५५।।\nइति श्रीशिवमहापुराणे द्वितीयायां रुद्रसंहितायां द्वितीये सतीखंडे दक्षदुःखनिराकरणवर्णनं नाम द्विचत्वारिंशो ऽध्यायः ।।४२।।"
  }
]
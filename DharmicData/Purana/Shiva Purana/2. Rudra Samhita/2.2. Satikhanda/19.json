[
  {
    "text": "।। ब्रह्मोवाच ।।\nकृत्वा दक्षस्तुतादानं यौतकं विविधं ददौ ।।\nहराय सुप्रसन्नश्च द्विजेभ्यो विविधं धनम् ।। १ ।।\nअथ शंभु मुदागत्य समुत्थाय कृतांजलिः ।।\nसार्द्धं कमलया चेदमुवाच गरुडध्वजः ।। २ ।।\n।। विष्णुरुवाच ।। ।।\nदेवदेव महादेव करुणासागर प्रभो ।।\nत्वं पिता जगतां तात सती माताखिलस्य च ।। ३ ।।\nयुवां लीलावतारौ द्वे सतां क्षेमाय सर्वदा ।।\nखलानां निग्रहार्थाय श्रुतिरेषा सनातनी ।। ४ ।।\nस्निग्धनीलांजनश्यामशोभया शोभसे हर।।\nदाक्षायण्या यथा चाहं प्रतिलोमेन पद्मया ।।५।।\nदेवानां वा नृणां रक्षां कुरु सत्याऽनया सताम् ।।\nसंसारसारिणां शम्भो मंगलं सर्वदा तथा ।। ।। ६ ।।\nय एनां साभिलाषो वै दृष्ट्वा श्रुत्वाथवा भवेत् ।।\nतं हन्यास्सर्वभूतेश विज्ञप्तिरिति मे प्रभो ।। ७ ।।\n।। ब्रह्मोवाच ।। ।।\nइति श्रुत्वा वचो विष्णोर्विहस्य परमेश्वरः ।।\nएवमस्त्विति सर्वज्ञः प्रोवाच मधुसूदनम् ।। ८ ।।\nस्वस्थानं हरिरागत्य स्थित आसीन्मुनीश्वर ।।\nउत्सवं कारयामास जुगोप चरितं च तत् ।।९।।\nअहं देवीं समागत्य गृह्योक्तविधिनाऽखिलम् ।।\nअग्निकार्यं यथोद्दिष्टमकार्षं च सुविस्तरम् ।।2.2.19.१०।।\nततश्शिवा शिवश्चैव यथाविधि प्रहृष्टवत् ।।\nअग्नेः प्रदक्षिणं चक्रे मदाचार्यद्विजाज्ञया ।।११।।\nतदा महोत्सवस्तत्राद्भुतोभूद्द्विजसत्तम ।।\nसर्वेषां सुखदं वाद्यं गीतनृत्यपुरस्सरम् ।।१२।।\nतदानीमद्भुतं तत्र चरितं समभूदति ।।\nसुविस्मयकरं तात तच्छृणु त्वं वदामि ते ।। १३ ।।\nदुर्ज्ञेया शांभवी माया तया संमोहितं जगत् ।।\nसचराचरमत्यंतं सदेवासुरमानुषम् ।। १४ ।।\nयोऽहं शंभुं मोहयितुं पुरैच्छं कपटेन ह ।।\nमां च तं शंकरस्तात मोहयामास लीलया ।। १५ ।।\nइच्छेत्परापकारं यस्स तस्यैव भवेद्ध्रुवम् ।।\nइति मत्वाऽपकारं नो कुर्यादन्यस्य पूरुषः ।।१६।।\nप्रदक्षिणां प्रकुर्वंत्या वह्नेस्सत्याः पदद्वयम्।।\nआविर्बभूव वसनात्तदद्राक्षमहं मुने ।। १७ ।।\nमदनाविष्टचेताश्च भूत्वांगानि व्यलोकयम् ।।\nअहं सत्या द्विजश्रेष्ठ शिवमायाविमोहितः ।।१८।।\nयथा यथाहं रम्याणि व्यैक्षमंगानि कौतुकात् ।।\nसत्या बभूव संहृष्टः कामार्तो हि तथा तथा ।।१९।।\nअहमेवं तथा दृष्ट्वा दक्षजां च पतिव्रताम् ।।\nस्मराविष्टमना वक्त्रं द्रष्टुकामोभवं मुने ।। 2.2.19.२० ।।\nन शंभोर्लज्जया वक्त्रं प्रत्यक्षं च विलोकितम् ।।\nन च सा लज्जयाविष्टा करोति प्रगटं मुखम् ।। २१ ।।\nततस्तद्दर्शनार्थाय सदुपायं विचारयन् ।।\nधूम्रघोरेण कामार्तोऽकार्षं तच्च ततः परम् ।। २२ ।।\nआर्द्रेंधनानि भूरीणि क्षिप्त्वा तत्र विभावसौ ।।\nस्वल्पाज्याहुतिविन्यासादार्द्रद्रव्योद्भवस्तथा ।। २३ ।।\nप्रादुर्भूतस्ततो धूमो भूयांस्तत्र समंततः।।\nतादृग् येन तमो भूतं वेदीभूमिविनिर्मितम् ।। २४ ।।\nततो धूमाकुले नेत्रे महेशः परमेश्वरः ।।\nहस्ताभ्यां छादयामास बहुलीलाकरः प्रभुः ।।२५।।\nततो वस्त्रं समुत्क्षिप्य सतीवक्त्रमहं मुने ।।\nअवेक्षं किल कामार्तः प्रहृष्टेनांतरात्मना ।। २६ ।।\nमुहुर्मुहुरहं तात पश्यामि स्म सतीमुखम् ।।\nअथेन्द्रियविकारं च प्राप्तवानस्मि सोऽवशः ।। २७ ।।\nमम रेतः प्रचस्कंद ततस्तद्वीक्षणाद्द्रुतम्।।\nचतुर्बिन्दुमित भूमौ तुषारचयसंनिभम् ।।२८।।\nततोहं शंकितो मौनी तत्क्षणं विस्मितो मुने ।।\nआच्छादयेस्म तद्रेतो यथा कश्चिद्बुबोध न।।२९।।\nअथ तद्भगवाञ्छंभुर्ज्ञात्वा दिव्येन चक्षुषा ।।\nरेतोवस्कंदनात्तस्य कोपादेतदुवाच ह ।। 2.2.19.३० ।।\nरुद्र उवाच ।।\nकिमेतद्विहितं पाप त्वया कर्म विगर्हितम् ।।\nविवाहे मम कांताया वक्त्रं दृष्टं न रागतः ।। ३१ ।।\nत्वं वेत्सि शंकरेणैतत्कर्म ज्ञातं न किंचन ।।\nत्रैलोक्येपि न मेऽज्ञातं गूढं तस्मात्कथं विधे ।। ३२ ।।\nयत्किंचित्त्रिषु लोकेषु जंगमं स्थावरं तथा ।।\nतस्याहं मध्यगो मूढ तैलं यद्वत्तिलांति कम् ।। ३३ ।।\nब्रह्मोवाच ।।\nइत्युक्त्वा प्रिय विष्णुर्मां तदा विष्णुवचः स्मरन् ।।\nइयेष हंतुं ब्रह्माणं शूलमुद्यम्य शंकरः ।। ३४ ।।\nशभुंनोद्यमिते शूले मां च हंतुं द्विजोत्तम ।।\nमरीचिप्रमुखास्ते वै हाहाकारं च चक्रिरे ।। ३५ ।।\nततो देवगणास्सर्वे मुनयश्चाखिलास्तथा ।।\nतुष्टुवुश्शंकरं तत्र प्रज्वलंतं भयातुराः ।। ३६ ।।\nदेवा ऊचुः ।।\nदेव देव महादेव शरणागतवत्सल ।।\nब्रह्माणं रक्ष रक्षेश कृपां कुरु महेश्वर ।। ३७ ।।\nजगत्पिता महेश त्वं जगन्माता सती मता ।।\nहरिब्रह्मादयस्सर्वे तव दासास्सुरप्रभो ।।३८।। ।।\nअद्भुताकृतिलीलस्त्वं तव मायाद्भुता प्रभो ।।\nतया विमोहितं सर्वं विना त्वद्भक्तिमीश्वर ।। ३९ ।।\nब्रह्मोवाच ।।\nइत्थं बहुतरं दीना निर्जरा मुनयश्च ते ।।\nतुष्टुवुर्देवदेवेशं क्रोधाविष्टं महेश्वरम् ।। 2.2.19.४० ।।\nदक्षो मैवं मैवमिति पाणिमुद्यम्य शंकितः ।।\nवारयामास भूतेशं क्षिप्रमेत्य पुरोगतः ।। ४१ ।।\nअथाग्रे संगतं वीक्ष्य तदा दक्षं महेश्वरः ।।\nप्रत्युवाचाप्रियमिदं संस्मरन्प्रार्थनां हरेः ।। ४२ ।।\nमहेश्वर उवाच ।।\nविष्णुना मेतिभक्तेन यदिदानीमुदीरितम् ।।\nमयाप्यंगीकृतं कर्तुं तदिहैव प्रजापते ।। ४३ ।।\nसतीं यस्याभिलाषस्सन् वीक्षेत वध तं प्रभो ।।\nइति विष्णुवचस्सत्यं विधिं हत्वा करोम्यहम् ।। ४४ ।।\nसाभिलाषः कथं ब्रह्मा सतीं समवलोकयत् ।।\nअभवत्त्यक्तरेतास्तु ततो हन्मि कृतागसम् ।। ४५ ।।\nब्रह्मोवाच ।।\nइत्युक्तवति देवेश महेशे क्रोधसंकुले ।।\nचकंपिरे जनाः सर्वे सदेवमुनिमानुषाः ।।४६।।\nहाहाकारो महानासीदौदासीन्यं च सर्वशः ।।\nअभूवम्बिकलोऽतीव तदाहं तद्विमोहकः ।।४७।।\nअथ विष्णुर्महेशातिप्रियः कार्यविचक्षणः ।।\nतमेवंवादिनं रुद्रं तुष्टाव प्रणतस्सुधीः ।।४८।।\nस्तुत्वा च विविधैः स्तोत्रैश्शंकरं भक्तवत्सलम् ।।\nइदमूचे वारयंस्तं क्षिप्रं भूत्वा पुरस्सरः ।।४९।।\nविष्णुरुवाच ।।\nविधिन्न जहि भूतेश स्रष्टारं जगतां प्रभुम्।।\nअयं शरणगस्तेद्य शरणागतवत्सलः ।।2.2.19.५०।।\nअहं तेऽतिप्रियो भक्तो भक्तराज इतीरितः ।।\nविज्ञप्तिं हृदि मे मत्त्वा कृपां कुरु ममोपरि ।।५१।।\nअन्यच्च शृणु मे नाथ वचनं हेतुगर्भितम् ।।\nतन्मनुष्व महेशान कृपां कृत्वा ममोपरि ।। ५२ ।।\nप्रजास्स्रष्टुमयं शंभो प्रादुर्भूतश्चतुर्मुखः ।।\nअस्मिन्हते प्रजास्रष्टा नास्त्यन्यः प्राकृतोऽधुना ।।५३।।\nसृष्टिस्थित्यंतकर्माणि करिष्यामः पुनः पुनः ।।\nत्रयो देवा वयं नाथ शिवरूप त्वदाज्ञया ।।५४।।\nएतस्मिन्निहते शम्भो कस्त्वत्कर्म करिष्यति ।।\nतस्मान्न वध्यो भवता सृष्टिकृल्लयकृद्विभो ।।५५।।\nअनेनैव सती कन्या दक्षस्य च शिवा विभो ।।\nसदुपायेन वै भार्या भवदर्थे प्रकल्पिता ।। ५६ ।।\nब्रह्मोवाच ।।\nइत्याकर्ण्य महेशस्तु विज्ञप्तिं विष्णुना कृताम् ।।\nप्रत्युवाचाखिलांस्तांश्च श्रावयंश्च दृढव्रतः ।। ५७ ।।\nमहेश उवाच ।।\nदेव देव रमेशान विष्णो मत्प्राणवल्लभ ।।\nन निवारय मां तात वधादस्य खलस्त्वयम् ।।५८।।\nपूरयिष्यामि विज्ञप्तिं पूर्वान्तेंगीकृतां मया ।।\nमहापापकरं दुष्टं हन्म्येनं चतुराननम् ।।५९।।\nअहमेव प्रजास्स्रक्ष्ये सर्वाः स्थिरचरा अपि ।।\nअन्यं स्रक्ष्ये सृष्टिकरमथवाहं स्वतेजसा।।2.2.19.६०।।\nहत्वैनं विधिमेवाहं स्वपणं पूरयन् कृतम् ।।\nस्रष्टारमेकं स्रक्ष्यामि न निवारय मेश माम् ।।६१।।\nब्रह्मोवाच।।\nइति तस्य वचश्श्रुत्वा गिरीश स्याह चाच्युतः ।।\nस्मितप्रभिन्नहृदयः पुनर्मैवमितीरयन् ।।६२।।\nअच्युत उवाच।।\nप्रतिज्ञापूरणं योग्यं परस्मिन्पुरुषेस्ति वै।।\nविचारयस्व वध्येश भवत्यात्मनि न प्रभो ।।६३।।\nत्रयो देवा वयं शंभो त्वदात्मानः परा नहि ।।\nएकरूपा न भिन्नाश्च तत्त्वतस्सुविचारय ।। ।।६४।।\nततस्तद्वचनं श्रुत्वा विष्णोस्स्वातिप्रियस्य सः ।।\nशंभुरूचे पुनस्तं वै ख्यापयन्नात्मनो गतिम् ।।६५।।\n।। शम्भुरुवाच ।।\nहे विष्णो सर्वभक्तेश कथमात्मा विधिर्मम ।।\nलक्ष्यते भिन्न एवायं प्रत्यक्षेणाग्रतः स्थितः ।। ६६ ।।\n।। ब्रह्मोवाच ।।\nइत्याज्ञप्तो महेशेन सर्वेषां पुरतस्तदा ।।\nइदमूचे महादेवं तोषयन् गरुडध्वजः ।। ६७ ।।\nविष्णुरुवाच ।।\nन ब्रह्मा भवतो भिन्नो न त्वं तस्मात्सदाशिव ।।\nन वाहं भवतो भिन्नो न मत्त्वं परमेश्वर ।। ६८ ।।\nसर्वं जानासि सर्वज्ञ परमेश सदाशिव ।।\nमन्मुखादखिलान्सर्वं संश्रावयितुमिच्छसि ।। ६९ ।।\nत्वदाज्ञया वदामीश शृण्वंतु निखिलास्सुराः ।।\nमुनयश्चापरे शैवं तत्त्वं संधार्य स्वं मनः ।। 2.2.19.७० ।।\nप्रधानस्याऽप्रधानस्य भागाभागस्य रूपिणः ।।\nज्योतिर्मयस्य भागास्ते वयं देवाः प्रभोस्त्रयः ।।७१।।\nकस्त्वं कोहं च को ब्रह्मा तवैव परमात्मनः ।।\nअंशत्रयमिदं भिन्नं सृष्टिस्थित्यंतकारणम् ।।७२।।\nचिंतयस्वात्मनात्मानं स्वलीलाधृतविग्रहः ।।\nएकस्त्वं ब्रह्म सगुणो ह्यंशभूता वयं त्रयः ।। ७३ ।।\nशिरोग्रीवादिभेदेन यथैकस्यैव वर्ष्मणः ।।\nअंगानि ते तथेशस्य तस्य भगत्रयं हर ।। ७४ ।।\nयज्ज्योतिरभ्रं स्वपुरं पुराणं कूटस्थमव्यक्तमनंतरूपम् ।।\nनित्यं च दीर्घादिविशेषणाद्यैर्हीनं शिवस्त्वं तत एव सर्वम् ।।७५।।\nब्रह्मोवाच ।। एतच्छ्रुत्वा वचस्तस्य महादेवो मुनीश्वर ।।\nबभूव सुप्रसन्नश्च न जघान स मां ततः ।। ७६ ।।\nइति श्रीशिवमहापुराणे द्वितीयायां रुद्रसंहितायां द्वितीये सतीखंडे सतीविवाहशिवलीलावर्णनं नामैकोनविंशोऽध्यायः ।। १९ ।।"
  }
]
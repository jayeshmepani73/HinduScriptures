[
  {
    "text": "ब्रह्मोवाच ।।\nइन्द्रोऽपि प्रहसन् विष्णुमात्मवादरतं तदा ।।\nवज्रपाणिस्सुरैस्सार्द्धं योद्धुकामोऽभवत्तदा ।। १ ।।\nतदेन्द्रो गजमारूढो बस्तारूढोऽनलस्तथा ।।\nयमो महिषमारूढो निर्ऋतिः प्रेतमेव च ।। २ ।।\nपाशी च मकरारूढो मृगारूढो स्सदागतिः ।।\nकुबेरः पुष्पकारूढस्संनद्धोभूदतंद्रितः ।। ३ ।।\nतथान्ये सुरसंघाश्च यक्षचारणगुह्यकाः ।।\nआरुह्य वाहनान्येव स्वानि स्वानि प्रतापिनः ।।४।।\nतेषामुद्योगमालोक्य दक्षश्चासृङ्मुखस्तथा ।।\nतदंतिकं समागत्य सकलत्रोऽभ्यभाषत ।। ५ ।।\nदक्षउवाच ।।\nयुष्मद्बलेनैव मया यज्ञः प्रारंभितो महान् ।।\nसत्कर्मसिद्धये यूयं प्रमाणास्स्युर्महाप्रभाः ।। ६ ।।\nब्रह्मोवाच ।।\nतच्छ्रुत्वा दक्षवचनं सर्वे देवास्सवासवाः ।।\nनिर्ययुस्त्वरितं तत्र युद्धं कर्तुं समुद्यताः।।७।।\nअथ देवगणाः सर्वे युयुधुस्ते बलान्विताः।।\nशक्रादयो लोकपाला मोहिताः शिवमायया।।८।।\nदेवानां च गणानां च तदासीत्समरो महान् ।।\nतीक्ष्णतोमरनाराचैर्युयुधुस्ते परस्परम् ।।९।।\nनेदुश्शंखाश्च भेर्य्यश्च तस्मिन् रणमहोत्सवे ।।\nमहादुंदुभयो नेदुः पटहा डिंडिमादयः ।।2.2.36.१०।।\nतेन शब्देन महता श्लाघ्मानास्तदा सुराः ।।\nलोकपालैश्च सहिता जघ्नुस्ताञ्छिवकिंकरान् ।। ११ ।।\nइन्द्राद्यैर्लोकपालैश्च गणाश्शंभो पराङ्मुखाः ।।\nकृत्ताश्च मुनिशार्दूल भृगोर्मंत्रबलेन च ।।१२।।\nउच्चाटनं कृतं तेषां भृगुणा यज्वना तदा ।।\nयजनार्थं च देवानां तुष्ट्यर्थं दीक्षितस्य च ।। १३ ।।\nपराजितान्स्वकान्दृष्ट्वा वीरभद्रो रुषान्वितः ।।\nभूतप्रेतपिशाचांश्च कृत्वा तानेव पृष्ठतः ।। १४ ।।\nवृषभस्थान् पुरस्कृत्य स्वयं चैव महाबलः ।।\nमहात्रिशूलमादाय पातयामास निर्जरान् ।।१५।।\nदेवान्यक्षान् साध्यगणान्  गुह्यकान् चारणानपि ।।\nशूलघातैश्च सर्वे गणा वेगात् प्रजघ्निरे।।१६।।\nकेचिद्द्विधा कृताः खड्गैर्मुद्गरैश्च विपोथिताः।।\nअन्यैश्शस्त्रैरपि सुरा गणैर्भिन्नास्तदाऽभवन्।।१७।।\nएवं पराजितास्सर्वे पलायनपरायणाः।।\nपरस्परं परित्यज्य गता देवास्त्रिविष्टपम्।।१८।।\nकेवलं लोकपालास्ते शक्राद्यास्तस्थुरुत्सुकाः ।।\nसंग्रामे दारुणे तस्मिन् धृत्वा धैर्यं महाबलाः ।। १९ ।।\nसर्वे मिलित्वा शक्राद्या देवास्तत्र रणाजिरे ।।\nबृहस्पतिं च पप्रच्छुर्विनयावनतास्तदा ।। 2.2.36.२० ।।\nलोकपाला ऊचुः ।।\nगुरो बृहस्पते तात महाप्राज्ञ दयानिधे ।।\nशीघ्रं वद पृच्छतो नः कुतोऽ स्माकं जयो भवेत् ।।२१।।\nब्रह्मोवाच ।।\nइत्याकर्ण्य वचस्तेषां स्मृत्वा शंभुं प्रयत्नवान् ।।\nबृहस्पतिरुवाचेदं महेन्द्रं ज्ञानदुर्बलम् ।। २२ ।।\nबृहस्पतिरुवाच ।।\nयदुक्तं विष्णुना पूर्वं तत्सर्वं जातमद्य वै ।।\nतदेव विवृणोमीन्द्र सावधानतया शृणु ।। २३ ।।\nअस्ति यक्षेश्वरः कश्चित् फलदः सर्वकर्मणाम् ।।\nकर्तारं भजते सोपि न स्वकर्त्तुः प्रभुर्हि सः ।। २४ ।।\nअमंत्रौषधयस्सर्वे नाभिचारा न लौकिकाः ।।\nन कर्माणि न वेदाश्च न मीमांसाद्वयं तथा ।। २५ ।।\nअन्यान्यपि च शास्त्राणि नानावेदयुतानि च ।।\nज्ञातुं नेशं संभवंति वदंत्येवं पुरातनाः ।। २६ ।।\nन स्वज्ञेयो महेशानस्सर्ववेदायुतेन सः ।।\nभक्तेरनन्यशरणैर्नान्यथेति महाश्रुतिः ।। २७ ।।\nशांत्या च परया दृष्ट्या सर्वथा निर्विकारया ।।\nतदनुग्रहतो नूनं ज्ञातव्यो हि सदाशिवः ।।२८।।\nपरं तु संवदिष्यामि कार्याकार्य विवक्षितौ ।।\nसिध्यंशं च सुरेशान तं शृणु त्वं हिताय वै ।। २९ ।।\nत्वमिंद्र बालिशो भूत्वा लोकपालैः सदाद्य वै ।।\nआगतो दक्ष यज्ञं हि किं करिष्यसि विक्रमम् ।। 2.2.36.३० ।।\nएते रुद्रसहायाश्च गणाः परमकोपनाः ।।\nआगता यज्ञविघ्नार्थं तं करिष्यंत्यसंशयम ।। ३१ ।।\nसर्वथा न ह्युपायोत्र केषांचिदपि तत्त्वतः ।।\nयज्ञविघ्नविनाशार्थ सत्यं सत्यं ब्रवीम्यहम् ।।३२।।\nब्रह्मोवाच ।।\nएवं बृहस्पतेर्वाक्यं श्रुत्वा ते हि दिवौकसः ।।\nचिंतामापेदिरे सर्वे लोकपालास्सवासवाः ।। ३३ ।।\nततोब्रवीद्वीरभद्रो महावीरगणैर्वृतः ।।\nइन्द्रादीन् लोकपालांस्तान् स्मृत्वा मनसि शंकरम् ।। ३४ ।।\nवीरभद्र उवाच ।।\nसर्वे यूयं बालिशत्वादवदानार्थमागताः ।।।\nअवदानं प्रयच्छामि आगच्छत ममांतिकम् ।।३५।।\nहे शक्र हे शुचे भानो हे शशिन् हे धनाधिप।।\nहे पाशपाणे हे वायो निर्ऋते यम शेष हे ।। ३६ ।।\nहे सुरासुरसंघाहीहैत यूयं हे विचक्षणाः ।।\nअवदानानि दास्यामि आतृप्त्याद्यासतां वराः ।। ३७ ।।\n।। ब्रह्मोवाच ।।\nएवमुक्त्वा सितैर्बाणैर्जघानाथ रुषान्वितः ।।\nनिखिलांस्तान् सुरान् सद्यो वीरभद्रो गणाग्रणीः ।।\nतैर्बाणैर्निहतास्सर्वे वासवाद्याः सुरेश्वराः ।। ३८ ।।\nपलायनपरा भूत्वा जग्मुस्ते च दिशो दश ।।\nगतेषु लोकपालेषु विद्रुतेषु सुरेषु च ।।\nयज्ञवाटोपकंठं हि वीरभद्रोगमद्गणैः ।। ३९ ।।\nतदा ते ऋषयस्सर्वे सुभीता हि रमेश्वरम् ।।\nविज्ञप्तुकामास्सहसा शीघ्रमूचुर्नता भृशम् ।। 2.2.36.४० ।।\nऋषय ऊचुः ।।\nदेवदेव रमानाथ सर्वेश्वर महाप्रभो ।।\nरक्ष यज्ञं हि दक्षस्य यज्ञोसि त्वं न संशयः ।। ४१ ।।।\nयज्ञकर्मा यज्ञरूपो यज्ञांगो यज्ञरक्षकः ।।\nरक्ष यज्ञमतो रक्ष त्वत्तोन्यो न हि रक्षकः ।। ४२ ।।\n।। ब्रह्मोवाच ।।\nइत्याकर्ण्य वचस्तेषामृषीणां वचनं हरिः ।।\nयोद्धुकामो भयाद्विष्णुर्वीरभद्रेण तेन वै ।। ४३ ।।\nचतुर्भुजस्सुसनद्धो चक्रायुधधरः करैः ।।\nमहाबलोमरगणैर्यज्ञवाटात्स निर्ययौ ।।४४।।\nवीरभद्रः शूलपाणिर्नानागणसमन्वितः ।।\nददर्श विष्णुं संनद्धं योद्धुकामं महाप्रभुम्।।।। ४५ ।।\nतं दृष्ट्वा वीरभद्रोभूद्भ्रुकुटीकुटिलाननः ।।\nकृतांत इव पापिष्ठं मृगेन्द्र इव वारणम् ।।४६।।\nतथाविधं हरिं दृष्ट्वा वीरभद्रो रिमर्दनः ।।\nअवदत्त्वरितः क्रुद्धो गणैर्वीरैस्समावृतः ।। ४७ ।।\nवीरभद्र उवाच ।।\nरेरे हरे महादेव शपथोल्लंघनं त्वया ।।\nकथमद्य कृतं चित्ते गर्वः किमभवत्तव ।। ४८ ।।\nतव श्रीरुद्रशपथोल्लंघने शक्तिरस्ति किम् ।।\nको वा त्वमसिको वा ते रक्ष कोस्ति जगत्त्रये। ।। ४९ ।।\nअत्र त्वमागतः कस्माद्वयं तन्नैव विद्महे ।।\nदक्षस्य यज्ञपातात्त्वं कथं जातोसि तद्वद ।। 2.2.36.५० ।।\nदाक्षायण्याकृतं यच्च तन्न दृष्टं किमु त्वया ।।\nप्रोक्तं यच्च दधीचेन श्रुतं तन्न किमु त्वया ।।५१।।\nत्वञ्चापि दक्षयज्ञेस्मिन्नवदानार्थमागतः ।।\nअवदानं प्रयच्छामि तव चापि महाभुज ।। ५२ ।।\nवक्षो विदारयिष्यामि त्रिशूलेन हरे तव ।।\nकस्तवास्ति समायातो रक्षकोद्य ममांतिकम् ।। ५३ ।।\nपातयिष्यामि भूपृष्ठे ज्वालयिष्यामि वह्निना ।।\nदग्धं भवंतमधुना पेषयिष्यामि सत्वरम् ।।५४।।\nरेरे हरे दुराचार महेश विमुखाधम ।।\nश्रीमहारुद्रमाहात्म्यं किन्न जानासि पावनम् ।। ५५ ।।\nतथापि त्वं महाबाहो योद्धुकामोग्रतः स्थितः ।।\nनेष्यामि पुनरावृत्तिं यदि तिष्ठेस्त्वमात्मना ।।५६।।\nब्रह्मोवाच ।। ।।\nतस्य तद्वचनं श्रुत्वा वीरभद्रस्य बुद्धिमान् ।।\nउवाच विहसन् प्रीत्या विष्णुस्त्र सुरेश्वरः ।।५७।।\nविष्णुरुवाच ।।\nशृणु त्वं वीरभद्राद्य प्रवक्ष्यामि त्वदग्रतः ।।\nन रुद्रविमुखं मां त्वं वद शंकरसेवकम् ।।५८।।\nअनेन प्रार्थितः पूर्वं यज्ञार्थं च पुनः पुनः ।।\nदक्षेणाविदितार्थेन कर्मनिष्ठेन मौढ्यतः ।। ५९ ।।\nअहं भक्तपराधीनस्तथा सोपि महेश्वरः ।।\nदक्षो भक्तो हि मे तात तस्मादत्रागतो मखे ।। 2.2.36.६० ।।\nशृणु प्रतिज्ञां मे वीर रुद्रकोपसमुद्भव ।।\nरुद्रतेजस्स्वरूपो हि सुप्रतापालयंप्रभो ।। ६१ ।।\nअहं निवारयामि त्वां त्वं च मां विनिवारय ।।\nतद्भविष्यति यद्भावि करिष्येऽहं पराक्रमम् ।। ६२ ।।\n।। ब्रह्मोवाच ।।\nइत्युक्तवति गोविन्दे प्रहस्य स महाभुजः ।।\nअवदत्सुप्रसन्नोस्मि त्वां ज्ञात्वास्मत्प्रभोः प्रियम् ।। ६३ ।।\nततो विहस्य सुप्रीतो वीरभद्रो गणाग्रणीः ।।\nप्रश्रयावनतोवादीद्विष्णुं देवं हि तत्त्वतः ।। ६४ ।।\n।। वीरभद्र उवाच ।।\nतव भावपरीक्षार्थमित्युक्तं मे महाप्रभो ।।\nइदानीं तत्त्वतो वच्मि शृणु त्वं सावधानतः ।। ६५ ।।\nयथा शिवस्तथा त्वं हि यथा त्वं च तथा शिवः ।।\nइति वेदा वर्णयंति शिवशासनतो हरे ।। ६६ ।।\nशिवाज्ञया वयं सर्वे सेवकाः शंकरस्य वै ।।\nतथापि च रमानाथ प्रवादोचितमादरात् ।। ६७ ।।\n।। ब्रह्मोवाच ।।\nतच्छ्रुत्वा वचनं तस्य वीरभद्रस्य सोऽच्युतः ।।\nप्रहस्य चेदं प्रोवाच वीरभद्रमिदं वचः ।। ६८ ।।\n।। विष्णुरुवाच ।।\nयुद्धं कुरु महावीर मया सार्द्धमशंकितः ।।\nतवास्त्रैः पूर्यमाणोहं गमिष्यामि स्वमाश्रमम् ।। ६९ ।।\n।। ब्रह्मोवाच ।।\nइत्युक्त्वा हि विरम्यासौ सन्नद्धोभूद्रणाय च ।।\nस्वगणैर्वीरभद्रोपि सन्नद्धोथ महाबलः ।। 2.2.36.७० ।।\nइति श्रीशिवमहापुराणे द्वितीयायां रुद्रसंहितायां द्वितीये सतीखंडे विष्णुवीरभद्रसम्वादो नाम षट्त्रिंशोऽध्यायः ।।३६।।"
  }
]
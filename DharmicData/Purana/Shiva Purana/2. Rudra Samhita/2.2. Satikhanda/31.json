[
  {
    "text": "ब्रह्मोवाच ।।\nएतस्मिन्नन्तरे तत्र नभोवाणी मुनीश्वर ।।\nअवोचच्छृण्वतां दक्षसुरादीनां यथार्थतः ।। १ ।।\nव्योमवाण्युवाच ।।\nरे रे दक्ष दुराचार दंभाचारपरायण ।।\nकिं कृतं ते महामूढ कर्म चानर्थकारकम् ।।२।।\nन कृतं शैवराजस्य दधीचेर्वचनस्य हि ।।\nप्रमाणं तत्कृते मूढ सर्वानंदकरं शुभम् ।। ३ ।।\nनिर्गतस्ते मखाद्विप्रः शापं दत्त्वा सुदुस्सहम् ।।\nततोपि बुद्धं किंचिन्नो त्वया मूढेन चेतसि ।।४।।\nततः कृतः कथं नो वै स्वपुत्र्यास्त्वादरः परः ।।\nसमागतायास्सत्याश्च मंगलाया गृहं स्वतः ।।५।।\nसतीभवौ नार्चितौ हि किमिदं ज्ञानदुर्बल ।।\nब्रह्मपुत्र इति वृथा गर्वितोसि विमोहितः।। ।। ६ ।।\nसा सत्येव सदाराध्या सर्वा पापफलप्रदा ।।\nत्रिलोकमाता कल्याणी शंकरार्द्धांगभागिनी ।। ७ ।।\nसा सत्येवार्चिता नित्यं सर्वसौभाग्यदायिनी ।।\nमाहेश्वरी स्वभक्तानां सर्वमंगलदायिनी ।।८।।\nसा सत्येवार्चिता नित्यं संसारभयनाशिनी।।\nमनोभीष्टप्रदा दैवी सर्वोपद्रवहारिणी ।। ९ ।।\nसा सत्येवार्चिता नित्यं कीर्तिसंपत्प्रदायिनी ।।\nपरमा परमेशानी भुक्तिमुक्तिप्रदायिनी ।। 2.2.31.१० ।।\nसा सत्येव जगद्धात्री जगद्रक्षणकारिणी ।।\nअनादिशक्तिः कल्पान्ते जगत्संहारकारिणी ।। ११ ।।\nसा सत्येव जगन्माता विष्णु माताविलासिनी ।।\nब्रह्मेन्द्रचन्द्रवह्न्यर्कदेवादिजननी स्मृता ।।१२।।\nसा सत्येव तपोधर्मदातादिफलदायिनी ।।\nशंभुशक्तिर्महादेवी दुष्टहंत्री परात्परा ।।१३।।\nईदृग्विधा सती देवी यस्य पत्नी सदा प्रिया ।।\nतस्यै भागो न दत्तस्ते मूढेन कुविचारिणा ।।१४।।\nशंभुर्हि परमेशानस्सर्वस्वामी परात्परः।।\nविष्णुब्रह्मादिसंसेव्यः सर्वकल्याणकारकः ।।१५।\nतप्यते हि तपः सिद्धैरेतद्दर्शनकांक्षिभिः ।।\nयुज्यते योगिभिर्योगैरेतद्दर्शनकांक्षिभिः ।।१६।।\nअनंतधनधान्यानां यागादीनां तथैव च ।।\nदर्शनं शंकरस्यैव महत्फलमुदाहृतम् ।।१७।।\nशिव एव जगद्धाता सर्वविद्यापतिः प्रभुः ।।\nआदिविद्यावरस्वामी सर्वमंगलमंगलः ।। १८ ।।\nतच्छक्तेर्न कृतो यस्मात्सत्करोद्य त्वया खल ।।\nअतएवाऽध्वरस्यास्य विनाशो हि भविष्यति ।।१९।।\nअमंगलं भवत्येव पूजार्हाणामपूजया ।।\nपूज्यमाना च नासौ हि यतः पूज्यतमा शिवा ।।2.2.31.२०।।\nसहस्रेणापि शिरसां शेषो यत्पादजं रजः ।।\nवहत्यहरहः प्रीत्या तस्य शक्तिः शिवा सती ।। २१ ।।\nयत्पादपद्ममनिशं ध्यात्वा संपूज्य सादरम् ।।\nविष्णुविष्णुत्वमापन्नस्तस्य शंभोः प्रिया सती ।।२२।।\nयत्पादपद्ममनिशं ध्यात्वा संपूज्य सादरम् ।।\nब्रह्मा ब्रह्मत्वमापन्नस्तस्य शंभोः प्रिया सती ।। २३ ।।\nयत्पादपद्ममनिशं ध्यात्वा संपूज्य सादरम् ।।\nइन्द्रादयो लोकपालाः प्रापुस्स्वं स्वं परं पदम् ।। २४ ।।\nजगत्पिता शिवश्शक्तिर्जगन्माता च सा सती ।।\nसत्कृतौ न त्वया मूढ कथं श्रेयो भविष्यति ।। २५ ।।\nदौर्भाग्यं त्वयि संक्रांतं संक्रांतास्त्वयि चापदः ।।\nयौ चानाराधितौ भक्त्या भवानीशंकरौ च तौ ।। २६ ।।\nअनभ्यर्च्य शिवं शंभुं कल्याणं प्राप्नुयामिति ।।\nकिमस्ति गर्वो दुर्वारस्स गर्वोद्य विनश्यति ।। २७ ।।\nसर्वेशविमुखो भूत्वा देवेष्वेतेषु कस्तव ।।\nकरिष्यति सहायं तं न ते पश्यामि सर्वथा ।। २८ ।।\nयदि देवाः करिष्यंति साहाय्यमधुना तव ।।\nतदा नाशं समाप्स्यंति शलभा इव वह्निना ।। २९ ।।\nज्वलत्वद्य मुखं ते वै यज्ञध्वंसो भवत्वति ।।\nसहायास्तव यावंतस्ते ज्वलंत्वद्य सत्वरम् ।। 2.2.31.३० ।।\nअमराणां च सर्वेषां शपथोऽमंगलाय ते ।।\nकरिष्यंत्यद्य साहाय्यं यदेतस्य दुरात्मनः ।। ३१ ।।\nनिर्गच्छंत्वमरास्स्वोकमेतदध्वरमंडपात् ।।\nअन्यथा भवतो नाशो भविष्यत्यद्य सर्वथा ।। ३२ ।।\nनिर्गच्छंत्वपरे सर्वे मुनिनागादयो मखात् ।।\nअन्यथा भवतां नाशो भविष्यत्यद्य सर्वथा।।३३।।\nनिर्गच्छ त्वं हरे शीघ्रमेतदध्वरमंडपात् ।।\nअन्यथा भवतो नाशो भविष्यत्यद्य सर्वथा ।। ३४ ।।\nनिर्गच्छ त्वं विधे शीघ्रमेतदध्वरमंडपात् ।।\nअन्यथा भवतो नाशो भविष्यत्यद्य सर्वथा ।।३५।।\nब्रह्मोवाच ।।\nइत्युक्त्वाध्वरशालायामखिलायां सुसंस्थितान् ।।\nव्यरमत्सा नभोवाणी सर्वकल्याणकारिणी ।।३६।।\nतच्छ्रुत्वा व्योमवचनं सर्वे हर्यादयस्सुराः ।।\nअकार्षुर्विस्मयं तात मुनयश्च तथा परे ।। ३७ ।।\nइति श्रीशिवमहापुराणे द्वितीयायां रुद्रसंहितायां द्वितीये सतीखंडे सत्युपाख्याने नभोवाणीवर्णनं नामैकत्रिंशोऽध्यायः ।। ५१ ।।"
  }
]
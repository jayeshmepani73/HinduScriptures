[
  {
    "text": "ब्रह्मोवाच ।। ।।\nएतस्मिन्नन्तरे देवमुने लोकपितामह ।।\nतत्रागममहं प्रीत्या ज्ञात्वा तच्चरितं द्रुतम् ।।१।।\nअसांत्वयमहं दक्षं पूर्ववत्सुविचक्षणः ।।\nअकार्षं तेन सुस्नेहं तव सुप्रीतिमावहन् ।।२।।\nस्वात्मजं मुनिवर्यं त्वां सुप्रीत्या देववल्लभम्।।\nसमाश्वास्य समादाय प्रत्यपद्ये स्वधाम ह।।३।।\nततः प्रजापतिर्दक्षोऽनुनीतो मे निजस्त्रियाम् ।।\nजनयामास दुहितॄस्सुभगाः षष्टिसंमिताः ।।४।।\nतासां विवाहकृतवान्धर्मादिभिरतंद्रितः ।।\nतदेव शृणु सुप्रीत्या प्रवदामि मुनीश्वर ।।५।।\nददौ दश सुता दक्षो धर्माय विधिवन्मुने ।।\nत्रयोदश कश्यपाय मुनये त्रिनवेंदवे ।। ६ ।।\nभूतांगिरः कृशाश्वेभ्यो द्वेद्वे पुत्री प्रदत्तवान् ।।\nतार्क्ष्याय चापरः कन्या प्रसूतिप्रसवैर्यतः ।।७।।\nत्रिलोकाः पूरितास्तन्नो वर्ण्यते व्यासतो भयात् ।। ८ ।।\nकेचिद्वदंति तां ज्येष्ठां मध्यमां चापरे शिवाम् ।।\nसर्वानन्तरजां केचित्कल्पभेदात्त्रयं च सत ।।९।।\nअनंतरं सुतोत्पत्तेः सपत्नीकः प्रजापतिः ।।\nदक्षो दधौ सुप्रीत्मा तां मनसा जगदम्बिकाम् ।।2.2.14.१०।।\nअतः प्रेम्णा च तुष्टाव गिरा गद्गदया हि सः ।।\nभूयोभूयो नमस्कृत्य सांजलिर्विनयान्वितः ।। ११ ।।\nसन्तुष्टा सा तदा देवी विचारं मनसीति च ।।\nचक्रेऽवतारं वीरिण्यां कुर्यां पणविपूर्तये ।। १२ ।।\nअथ सोवास मनसि दक्षस्य जगदम्बिका ।।\nविललास तदातीव स दक्षो मुनिसत्तम ।। १३ ।।\nसुमुहूर्तेनाथ दक्षोऽपि स्वपत्न्यां निदधे मुदा ।।\nदक्षपत्न्यास्तदा चित्ते शिवोवास दयान्विता ।। १४ ।।\nआविर्बभूवुश्चिह्नानि दोहदस्याखिलानि वै ।। १५ ।।\nविरेजे वीरिणी तात हृष्टचित्ताधिका च सा ।।\nशिवावासप्रभावात्तु महामंगल रूपिणी ।। १५ ।।\nकुलस्य संपदश्चैव श्रुतेश्चित्तसमुन्नतेः ।।\nव्यधत्त सुक्रिया दक्षः प्रीत्या पुंसवनादिकाः ।। १७ ।।\nउत्सवोतीव संजातस्तदा तेषु च कर्मसु ।।\nवित्तं ददौ द्विजातिभ्यो यथाकामं प्रजापतिः ।। १८ ।।\nअथ तस्मिन्नवसरे सर्वे हर्यादयस्सुराः ।।\nज्ञात्वा गर्भगतां देवीं वीरिण्यास्ते मुदं ययुः ।।१९।।\nतत्रागत्य च सर्वे ते तुष्टुवुर्जगदम्बिकाम् ।।\nलोकोपकारकरिणीं प्रणम्य च मुहुर्मुहुः ।।2.2.14.२०।।\nकृत्वा ततस्ते बहुधा प्रशंसां हृष्टमानसाः ।।\nदक्षप्रजापतेश्चैव वीरिण्यास्स्वगृहं ययुः ।।२१।।\nगतेषु नवमासेषु कारयित्वा च लौकिकीम् ।।\nगतिं शिवा च पूर्णे सा दशमे मासि नारद ।। २२ ।।\nआविर्बभूव पुरतो मातुस्सद्यस्तदा मुने।।\nमुहूर्ते सुखदे चन्द्रग्रहतारानुकूलके ।। २३ ।।\nतस्यां तु जातमात्रायां सुप्रीतोऽसौ प्रजापतिः ।।\nसैव देवीति तां मेने दृष्ट्वा तां तेजसोल्बणाम् ।। २४ ।।\nतदाभूत्पुष्पसद्वृष्टिर्मेघाश्च ववृषुर्जलम् ।।\nदिशश्शांता द्रुतं तस्यां जातायां च मुनीश्वर ।। २५ ।।\nअवादयंत त्रिदशाश्शुभवाद्यानि खे गताः।।\nजज्ज्वलुश्चाग्नयश्शांताः सर्वमासीत्सुमंगलम्।।२६।।\nवीरिणोसंभवां दृष्ट्वा दक्षस्तां जगदम्बिकाम् ।।\nनमस्कृत्य करौ बद्ध्वा बहु तुष्टाव भक्तितः ।। २७ ।।\nदक्ष उवाच ।।\nमहेशानि नमस्तुभ्यं जगदम्बे सनातनि ।।\nकृपां कुरु महादेवि सत्ये सत्यस्वरूपिणि ।।२८।।\nशिवा शांता महामाया योगनिद्रा जगन्मयी।।\nया प्रोच्यते वेदविद्भिर्नमामि त्वां हितावहाम् ।। २९ ।।\nयया धाता जगत्सृष्टौ नियुक्तस्तां पुराकरोत् ।।\nतां त्वां नमामि परमां जगद्धात्रीं महेश्वरीम् ।।2.2.14.३०।।\nयया विष्णुर्जगत्स्थित्यै नियुक्तस्तां सदाकरोत् ।।\nतां त्वां नमामि परमां जगद्धात्रीं महेश्वरीम् ।।३१।।\nयया रुद्रो जगन्नाशे नियुक्तस्तां सदाकरोत्।।\nतां त्वां नमामि परमां जगद्धात्रीं महेश्वरीम् ।।३२।।\nरजस्सत्त्वतमोरूपां सर्वकार्यकरीं सदा ।।\nत्रिदेवजननीं देवीं त्वां नमामि च तां शिवाम् ।।३३।।\nयस्त्वां विचिंतयेद्देवीं विद्याविद्यात्मिकां पराम् ।।\nतस्य भुक्तिश्च मुक्तिश्च सदा करतले स्थिता।।३४।।।\nयस्त्वां प्रत्यक्षतो देवि शिवां पश्यति पावनीम् ।।\nतस्यावश्यं भवेन्मुक्तिर्विद्याविद्याप्रकाशिका ।। ३५ ।।।\nये स्तुवंति जगन्मातर्भवानीमंबिकेति च ।।\nजगन्मयीति दुर्गेति सर्वं  तेषां भविष्यति ।। ३६ ।।\nब्रह्मोवाच ।।\nइति स्तुता जगन्माता शिवा दक्षेण धीमता ।।\nतथोवाच तदा दक्षं यथा माता शृणोति न ।। ३७ ।।\nसर्वं मुमोह तथ्यं च तथा दक्षः शृणोतु तत् ।।\nनान्यस्तथा शिवा प्राह नानोतिः परमेश्वरी ।। ३८ ।।\nदेव्युवाच ।।\nअहमाराधिता पूर्वं सुतार्थं ते प्रजापते ।।\nईप्सितं तव सिद्धं तु तपो धारय संप्रति ।। ३९ ।।\nब्रह्मोवाच ।।\nएवमुक्त्वा तदा देवी दक्षं च निजमायया ।।\nआस्थाय शैशवं भावं जनन्यंते रुरोद सा ।।2.2.14.४०।।\nअथ तद्रोदनं श्रुत्वा स्त्रियो वाक्यं ससंभ्रमाः।।\nआगतास्तत्र सुप्रीत्या दास्योपि च ससंभ्रमाः ।। ४१ ।।\nदृष्ट्वासिक्नीसुतारूपं ननन्दुस्सर्वयोषितः ।।\nसर्वे पौरजनाश्चापि चक्रुर्जयरवं तदा ।। ४२ ।।\nउत्सवश्च महानासीद्गानवाद्यपुरस्सरम् ।।\nदक्षोसिक्नी मुदं लेभे शुभं दृष्ट्वा सुताननम् ।। ४३ ।।\nदक्षः श्रुतिकुलाचारं चक्रे च विधिवत्तदा ।।\nदानं ददौ द्विजातिभ्योन्येभ्यश्च द्रविणं तथा ।। ४४ ।।\nबभूव सर्वतो गानं नर्तनं च यथोचितम् ।।\nनेदुर्वाद्यानि बहुशस्सुमंगलपुरस्सरम् ।। ४५ ।।\nअथ हर्यादयो देवास्सर्वे सानुचरास्तदा ।।\nमुनिवृन्दैः समागत्योत्सवं चक्रुर्यथाविधि ।।४६।।\nदृष्ट्वा दक्षसुतामंबां जगतः परमेश्वरीम् ।।\nनेमुः सविनयास्सर्वे तुष्टुवुश्च शुभैस्तवैः ।। ४७ ।।\nऊचुस्सर्वे प्रमुदिता गिरं जयजयात्मिकाम् ।।\nप्रशशंसुर्मुदा दक्षं वीरिणीं च विशेषतः ।। ४८ ।।\nतदोमेति नाम चक्रे तस्या दक्षस्तदाज्ञया ।।\nप्रशस्तायास्सर्वगुणसत्त्वादपि मुदान्वितः ।। ४९ ।।\nनामान्यन्यानि तस्यास्तु पश्चाज्जातानि लोकतः ।।\nमहामंगलदान्येव दुःखघ्नानि विशेषतः ।। 2.2.14.५० ।।\nदक्षस्तदा हरिं नत्वा मां सर्वानमरानपि ।।\nमुनीनपि करौ बद्ध्वा स्तुत्वा चानर्च भक्तितः ।। ५१ ।।\nअथ विष्ण्वादयस्सर्वे सुप्रशस्याजनंदनम् ।।\nप्रीत्या ययुस्वधामानि संस्मरन् सशिवं शिवम् ।। ५२ ।।\nअतस्तां च सुतां माता सुसंस्कृत्य यथोचितम् ।।\nशिशुपानेन विधिना तस्यै स्तन्यादिकं ददौ ।। ५३ ।।\nपालिता साथ वीरिण्या दक्षेण च महात्मना ।।\nववृधे शुक्लपक्षस्य यथा शशिकलान्वहम् ।। ५४ ।।\nतस्यां तु सद्गुणास्सर्वे विविशुर्द्विजसत्तम ।।\nशैशवेपि यथा चन्द्रे कलास्सर्वा मनोहराः ।। ५५ ।।\nआचरन्निजभावेन सखीमध्यगता यदा ।।\nतदा लिलेख भर्गस्य प्रतिमामन्वहं मुहुः ।। ५६ ।।\nयदा जगौ सुगीतानि शिवा बाल्योचितानि सा ।।\nतदा स्थाणुं हरं रुद्रं सस्मार स्मरशासनम् ।। ५७ ।।\nववृधेतीव दंपत्योः प्रत्यहं करुणातुला ।।\nतस्या बाल्येपि भक्तायास्तयोर्नित्यं मुहुर्मुहुः ।। ५८ ।।\nसर्वबालागुणा क्रांतां सदा स्वालयकारिणीम्।।\nतोषयामास पितरौ नित्यंनित्यं मुहुर्मुहुः।।५९।।\nइति श्रीशिवमहापुराणे द्वितीयायां रुद्रसंहितायां सती खण्डे सतीजन्म बाललीलावर्णनंनाम चतुर्दशोऽध्यायः ।। १४ ।।"
  }
]
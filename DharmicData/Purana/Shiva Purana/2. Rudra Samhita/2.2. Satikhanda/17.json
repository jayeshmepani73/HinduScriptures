[
  {
    "text": "ब्रह्मोवाच ।।\nइत्युक्त्वा सर्वदेवैश्च कृता शंभोर्नुतिः परा ।।\nशिवाच्च सा वरं प्राप्ता शृणु ह्यादरतो मुने ।। १ ।।\nअथो सती पुनः शुक्लपक्षेऽष्टम्यामुपोषिता ।।\nआश्विने मासि सर्वेशं पूजयामास भक्तितः ।।२।।\nइति नंदाव्रते पूर्णे नवम्यां दिनभागतः ।।\nतस्यास्तु ध्यानमग्नायाः प्रत्यक्षमभवद्धरः ।। ३ ।।\nसर्वाङ्गसुन्दरो गौरः पंचवक्त्रस्त्रिलोचनः।।\nचंद्रभालः प्रसन्नात्मा शितिकंठश्चतुर्भुज ।। ४ ।।\nत्रिशूलब्रह्मकवराभयधृग्भस्मभास्वरः ।।\nस्वर्धुन्या विलसच्छीर्षस्सकलाङ्गमनोहरः ।। ५ ।।\nमहालावण्यधामा च कोटिचन्द्रसमाननः ।।\nकोटिस्मरसमाकांतिस्सर्वथा स्त्रीप्रियाकृतिः ।। ६ ।।\nप्रत्यक्षतो हरं वीक्ष्य सती सेदृविधं प्रभुम् ।।\nववन्दे चरणौ तस्य सुलज्जावनतानना ।। ७ ।।\nअथ प्राह महादेवस्सतीं सद्व्रतधारिणीम् ।।\nतामिच्छन्नपि भार्यार्थं तपश्चर्याफलप्रदः ।। ८ ।।\nमहादेव उवाच ।।\nदक्षनंदिनि प्रीतोस्मि व्रतेनानेन सुव्रते ।।\nवरं वरय संदास्ये यत्तवाभिमतं भवेत् ।। ९ ।।\nब्रह्मोवाच ।।\nजानन्नपीह तद्भावं महादेवो जगत्पतिः।।\nजगौ वरं वृणीष्वेति तद्वाक्यश्रवणेच्छया ।। 2.2.17.१० ।।\nसापि त्रपावशा युक्ता वक्तुं नो हृदि यत्स्थितम् ।।\nशशाक सा त्वभीष्टं यत्तल्लज्जाच्छादितं पुनः ।।११।।\nप्रेममग्नाऽभवत्साति श्रुत्वा शिववचः प्रियम् ।।\nतज्ज्ञात्वा सुप्रसन्नोभूच्छंकरो भक्तवत्सलः ।। १२ ।।\nवरं ब्रूहि वरं ब्रूहि प्राहेति स पुनर्द्रुतम् ।।\nसतीभक्तिवशश्शंभुरंतर्यामी सतां गतिः ।।१३।।\nअथ त्रपां स्वां संधाय यदा प्राह हरं सती ।।\nयथेष्टं देहि वरद वरमित्यनिवारकम् ।। १४ ।।\nतदा वाक्यस्यावसानमनवेक्ष्य वृषध्वजः ।।\nभव त्वं मम भार्येति प्राह तां भक्तवत्सलः ।।१५।।\nएतच्छ्रुत्वा वचस्तस्य साभीष्टफल भावनम् ।।\nतूष्णीं तस्थौ प्रमुदिता वरं प्राप्य मनोगतम् ।। १६ ।।\nसकामस्य हरस्याग्रे स्थिता सा चारुहासिनी ।।\nअकरोन्निजभावांश्च हावान्कामविवर्द्धनान् ।। १७ ।।\nततो भावान्समादाय शृंगाराख्यो रसस्तदा ।।\nतयोश्चित्ते विवेशाशु कला हावा यथोदितम् ।। १८ ।।\nतत्प्रवेशात्तु देवर्षे लोकलीलानुसारिणोः ।।\nकाप्यभिख्या तयोरासीच्चित्रा चन्द्रमसोर्यथा ।। १९ ।।\nरेजे सती हरं प्राप्य स्निग्धभिन्नांजनप्रभा ।।\nचन्द्राभ्याशेऽभ्रलेखेव स्फटिकोज्ज्वलवर्ष्मणः ।।2.2.17.२०।।\nअथ सा तमुवाचेदं हरं दाक्षायणी मुहुः ।।\nसुप्रसन्ना करौ बद्ध्वा नतका भक्तवत्सलम् ।। २१ ।।\nसत्युवाच ।।\nदेवदेव महादेव विवाह विधिना प्रभौ ।।\nपितुर्मे गोचरीकृत्य मां गृहाण जगत्पते ।। २२ ।।\n।। ब्रह्मोवाच ।।\nएवं सतीवचः श्रुत्वा महेशो भक्तवत्सलः ।।\nतथास्त्विति वचः प्राह निरीक्ष्य प्रेमतश्च ताम् ।। २३ ।।\nदाक्षायण्यपि तं नत्वा शंभुं विज्ञाप्य भक्तितः ।।\nप्राप्ताज्ञा मातुरभ्याशमगान्मोहमुदान्विता ।। २४ ।।\nहरोपि हिमवत्प्रस्थं प्रविश्य च निजाश्रमम् ।।\nदाक्षायणीवियोगाद्वै कृच्छ्रध्यानपरोऽभवत् ।।२५।।\nसमाधाय मनः शंभुर्लौकिकीं गतिमाश्रितः ।।\nचिंतयामास देवर्षे मनसा मां वृषध्वजः ।। २६ ।।\nततस्संचिंत्यमानोहं महेशेन त्रिशूल्रिना ।।\nपुरस्तात्प्राविशं तूर्णं हरसिद्धिप्रचोदितः ।। २७ ।।\nयत्रासौ हिमवत्प्रस्थे तद्वियोगी हरः स्थितः ।।\nसरस्वतीयुतस्तात तत्रैव समुपस्थितः ।। २८ ।।\nसरस्वतीयुतं मां च देवर्षे वीक्ष्य स प्रभुः ।।\nउत्सुकः प्रेमबद्धश्च सत्या शंभुरुवाच ह ।।२९।।\nशंभुरुवाच ।।\nअहं ब्रह्मन्स्वार्थपरः परिग्रहकृतौ च यत् ।।\nतदा स्वत्वमिवस्वार्थे प्रतिभाति ममाधुना ।।2.2.17.३०।।\nअहमाराधितस्सत्याद्दाक्षायण्याथ भक्तितः ।।\nतस्यै वरो मया दत्तो नंदाव्रतप्रभावतः ।।३१।।\nभर्ता भवेति च तया मत्तो ब्रह्मन् वरो वृतः ।।\nमम भार्या भवेत्युक्तं मया तुष्टेन सर्वथा ।।३२।।\nअथावदत्तदा मां सा सती दाक्षायणी त्विति ।।\nपितुर्मे गोचरीकृत्य मां गृहाण जगत्पते ।।३३।।\nतदप्यंगीकृतं ब्रह्मन्मया तद्भक्ति तुष्टितः ।।\nसा गता भवनं मातुरहमत्रागतो विधे ।।३४।।\nतस्मात्त्वं गच्छ भवनं दक्षस्य मम शासनात् ।।\nतां दक्षोपि यथा कन्यां दद्यान्मेऽरं तथा वद ।। ३५ ।।\nसतीवियोगभंगस्स्याद्यथा मे त्वं तथा कुरु ।।\nसमाश्वासय तं दक्षं सर्वविद्याविशारदः ।। ३६ ।।\n।। ब्रह्मोवाच ।।\nइत्युदीर्य महादेवस्सकाशे मे प्रजापतेः ।।\nसरस्वतीं विलोक्याशु वियोगवशगोभवत् ।।३७।।\nतेनाहमपि चाज्ञप्तः कृतकृत्यो मुदान्वितः ।।\nप्रावोचं चेति जगतां नाथं तं भक्तवत्सलम् ।।३८।।\n।। ब्रह्मोवाच ।।\nयदात्थ भगवञ्शम्भो तद्विचार्य सुनिश्चितम् ।।\nदेवानां मुख्यस्स्वार्थो हि ममापि वृषभध्वज।।३९।।\nदक्षस्तुभ्यं सुतां स्वां च स्वयमेव प्रदास्यति ।।\nअहं चापि वदिष्यामि त्वद्वाक्यं तत्समक्षतः ।।2.2.17.४० ।।\nब्रह्मोवाच ।।\nइत्युदीर्य्य महादेवमहं सर्वेश्वरं प्रभुम् ।।\nअगमं दक्षनिलयं स्यंदनेनातिवेगिना ।।४१।।\n।। नारद उवाच ।।\nविधे प्राज्ञ महाभाग वद नो वदतां वर ।।\nसत्यै गृहागतायै स दक्षः किमकरोत्ततः ।। ४२ ।।\nब्रह्मोवाच ।।\nतपस्तप्त्वा वरं प्राप्य मनोभिलषितं सती ।।\nगृहं गत्वा पितुर्मातुः प्रणाममकरोत्तदा ।।४३।।\nमात्रे पित्रेऽथ तत्सर्वं समाचख्यौ महेश्वरात् ।।\nवरप्राप्तिः स्वसख्या वै सत्यास्तुष्टस्तु भक्तितः ।। ४४ ।।\nमाता पिता च वृत्तांतं सर्वं श्रुत्वा सखीमुखात् ।।\nआनन्दं परमं लेभे चक्रे च परमोत्सवम् ।।४५।।\nद्रव्यं ददौ द्विजातिभ्यो यथाभीष्टमुदारधीः।।\nअन्येभ्यश्चांधदीनेभ्यो वीरिणी च महामनाः ।।४६।।\nवीरिणी तां समालिंग्य स्वसुतां प्रीतिवर्द्धिनीम् ।।\nमूर्ध्न्युपाघ्राय मुदिता प्रशशंस मुहुर्मुहुः ।।४७।।\nअथ दक्षः कियत्काले व्यतीते धर्मवित्तमः ।।\nचिंतयामास देयेयं स्वसुता शम्भवे कथम् ।। ४८ ।।\nआगतोपि महादेवः प्रसन्नस्स जगाम ह ।।\nपुनरेव कथं सोपि सुतार्थेऽत्रागमिष्यति ।। ४९ ।।\nप्रास्थाप्योथ मया कश्चिच्छंभोर्निकटमंजसा ।।\nनैतद्योग्यं निगृह्णीयाद्यद्येवं विफलार्दना ।। 2.2.17.५० ।।\nअथवा पूजयिष्यामि तमेव वृषभध्वजम्।।\nमदीयतनया भक्त्या स्वयमेव यथा भवेत्।।५१।।\nतथैव पूजितस्सोपि वांछत्यार्यप्रयत्नतः।।\nशंभुर्भवतु मद्भर्त्तेत्येवं दत्तवरेणतत्।।५२।।\nइति चिंतयतस्तस्य दक्षस्य पुरतोऽन्वहम्।।\nउपस्थितोहं सहसा सरस्वत्यन्वितस्तदा।५३।।\nमां दृष्ट्वा पितरं दक्षः प्रणम्यावनतः स्थितः ।।\nआसनं च ददौ मह्यं स्वभवाय यथोचितम् ।।५४।।\nततो मां सर्वलोकेशं तत्रागमन कारणम् ।।\nदक्षः पप्रच्छ स क्षिप्रं चिंताविष्टोपि हर्षितः ।।५५।।\nदक्ष उवाच ।।\nतवात्रागमने हेतुः कः प्रवेशे स सृष्टिकृत् ।।\nममोपरि सुप्रसादं कृत्वाचक्ष्व जगद्गुरो ।।५६।।\nपुत्रस्नेहात्कार्यवशादथ वा लोककारक।।\nममाश्रमं समायातो हृष्टस्य तव दर्शनात्।।५७।।\nब्रह्मोवाच ।।\nइति पृष्टस्स्वपुत्रेण दक्षेण मुनिसत्तम ।।\nविहसन्नब्रुवं वाक्यं मोदयंस्तं प्रजापतिम् ।। ५८ ।।\nब्रह्मोवाच ।।\nशृणु दक्ष यदर्थं त्वत्समीपमहमागतः ।।\nत्वत्तोकस्य हितं मेपि भवतोपि तदीप्सितम् ।।५९ ।।\nतव पुत्री समाराध्य महादेवं जगत्पतिम् ।।\nयो वरः प्रार्थितस्तस्य समयोयमुपागतः ।। 2.2.17.६० ।।\nशंभुना तव पुत्र्यर्थं त्वत्सकाशमहं धुवम् ।।\nप्रस्थापितोस्मि यत्कृत्यं श्रेय स्तदवधारय ।। ६१ ।।\nवरं दत्त्वा गतो रुद्रस्तावत्प्रभृति शंकरः ।।\nत्वत्सुताया वियोगेन न शर्म लभतेंजसा ।। ६२ ।।\nअलब्धच्छिद्रमदनो जिगाय गिरिशं न यम् ।।\nसर्वैः पुष्पमयैर्बाणैर्यत्नं कृत्वापि भूरिशः ।। ६३ ।।\nस कामबाणविद्धोपि परित्यज्यात्म चिंतनम् ।।\nसतीं विचिंतयन्नास्ते व्याकुलः प्राकृतो यथा ।। ६४ ।।\nविस्मृत्य प्रश्रुतां वाणीं गणाग्रे विप्रयोगतः ।।\nक्व सतीत्येवमभितो भाषते निकृतावपि ।। ६५ ।।\nमया यद्वांछितं पूर्वं त्वया च मदनेन च ।।\nमरीच्याद्यैमुनिवरैस्तत्सिद्धमधुना सुत ।। ६६ ।।\nत्वत्पुत्र्याराधितश्शंभुस्सोपि तस्या विचिंतनात् ।।\nअनुशोधयितुं प्रेप्सुर्वर्त्तते हिमवद्गिरौ ।। ६७ ।।\nयथा नानाविधैर्भावैस्सत्त्वात्तेन व्रतेन च ।।\nशंभुराराधितस्तेन तथैवाराध्यते सती ।।६८।।\nतस्मात्तु दक्षतनयां शंभ्वर्थं परिकल्पिताम् ।।\nतस्मै देह्यविलंबेन कृता ते कृतकृत्यता ।। ६९ ।।\nअहं तमानयिष्यामि नारदेन त्वदालयम् ।।\nतस्मै त्वमेनां संयच्छ तदर्थे परिकल्पिताम् ।। 2.2.17.७० ।।\nब्रह्मोवाच ।।\nश्रुत्वा मम वचश्चेति स मे पुत्रोतिहर्षितः ।।\nएवमेवेतिमां दक्ष उवाच परिहर्षितः ।।७१ ।।\nततस्सोहं मुने तत्रागममत्यंतहर्षितः ।।\nउत्सुको लोकनिरतो गिरिशो यत्र संस्थितः ।। ७२ ।।\nगते नारद दक्षोपि सदार तनयो ह्यपि ।।\nअभवत्पूर्णकामस्तु पीयूषैरिव पूरितः ।। ७३ ।। ।।\nइति श्रीशैवे महापुराणे द्वितीयायां रुद्रसंहितायां द्वितीये सतीखंडे सतीवरलाभो नाम सप्तदशोऽध्यायः ।। १७ ।।"
  }
]
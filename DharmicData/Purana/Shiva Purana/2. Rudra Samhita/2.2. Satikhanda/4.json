[
  {
    "text": "नारद उवाच।।\nविष्णुशिष्य महाप्राज्ञ विधे लोककर प्रभो ।।\nअद्भुतेयं कथा प्रोक्ता शिवलीलामृतान्विता ।। १ ।।\nततः किमभवत्तात चरितं तद्वदाधुना ।।\nअहं श्रद्धान्वितः श्रोतुं यदि शम्भुकथाश्रयम् ।। २ ।। ।।\nब्रह्मोवाच ।।\nशंभौ गते निजस्थाने वेधस्यंतर्हिते मयि ।।\nदक्ष प्राहाथ कंदर्पं संस्मरन् मम तद्वचः ।। ।। ३ ।। ।।\nदक्ष उवाच ।।\nमद्देहजेयं कंदर्प सद्रूपगुणसंयुता ।।\nएनां गृह्णीष्व भार्यार्थं भवतस्सदृशीं गुणैः ।। ४ ।।\nएषा तव महा तेजास्सर्वदा सहचारिणी ।।\nभविष्यति यथाकामं धर्मतो वशवर्तिनी ।। ५ ।।\nब्रह्मोवाच ।।\nइत्युक्त्वा प्रददौ तस्यै देहस्वेदांबुसम्भवाम् ।।\nकंदर्प्पायाग्रतः कृत्वा नाम कृत्वा रतीति ताम् ।। ६ ।।\nविवाह्य तां स्मरस्सोपि मुमोदातीव नारद ।।\nदक्षजां तनयां रम्यां मुनीनामपि मोहिनीम् ।। ७ ।।\nअथ तां वीक्ष्य मदनो रत्याख्यां स्वस्त्रियं शुभाम् ।।\nआत्मा गुणेन विद्धोसौ मुमोह रतिरंजितः ।।८ ।।\nक्षणप्रदाऽभवत्कांता गौरी मृगदृशी मुदा ।।\nलोलापांग्यथ तस्यैव भार्या च सदृशी रतौ ।। ९ ।।\nतस्या भ्रूयुगलं वीक्ष्य संशयं मदनोकरोत् ।।\nउत्सादनं मत्कोदण्डं विधात्रास्यां निवेशितम् ।। 2.2.4.१० ।।\nकटाक्षाणामाशुगतिं दृष्ट्वा तस्या द्विजोत्तम।।\nआशु गन्तुं निजास्त्राणां श्रद्दधे न च चारुताम् ।। ११ ।।\nतस्याः स्वभावसुरभिधीरश्वासानिलं तथा ।।\nआघ्राय मदनः श्रद्धां त्यक्तवान् मलयांतिके ।। १२ ।\nपूर्णेन्दुसदृशं वक्त्रं दृष्ट्वा लक्ष्मसुलक्षितम् ।।\nन निश्चिकाय मदनो भेदं तन्मुखचन्द्रयोः ।। १३ ।।\nसुवर्ण पद्मकलिकातुल्यं तस्याः कुचद्वयम् ।।\nरेजे चूचुकयुग्मेन भ्रमरेणेव वेष्टितम् ।। १४ ।।\nदृढपीनोन्नतं तस्यास्तनमध्यं विलंबिनीम् ।।\nआनाभिप्रतलं मालां तन्वीं चन्द्रायितां शुभाम् ।। १५।।\nज्यां पुष्पधनुषः कामः षट्पदावलिसंभ्रमाम् ।।\nविसस्मार च यस्मात्तां विसृज्यैनां निरीक्षते ।।१६।।\nगम्भीरनाभिरंध्रांतश्चतुःपार्श्वत्वगादृतम् ।।\nआननाब्जेऽक्षणद्वंद्वमारक्तकफलं यथा ।। १७ ।।\nमध्येन वपुषा निसर्गाष्टापदप्रभा ।।\nरुक्मवेदीव ददृशे कामेन रमणी हि सा ।। १८ ।।\nरंभास्तंभायतं स्निग्धं यदूरुयुगलं मृदु ।।\nनिजशक्तिसमं कामो वीक्षांचक्रे मनोहरम् ।। १९ ।।\nआरक्तपार्ष्णिपादाग्रप्रांतभागं पदद्वयम् ।।\nअनुरागमिवाऽनेन मित्रं तस्या मनोभवः ।। 2.2.4.२० ।।\nतस्याः करयुगं रक्तं नखरैः किंशुकोपमैः ।।\nवृत्ताभिरंगुलीभिश्च सूक्ष्माग्राभिर्मनोहरम् ।।२१।।\nतद्बाहुयुगुलं कांतं मृणालयुगलायतम् ।।\nमृदु स्निग्धं चिरं राजत्कांतिलोहप्रवालवत् ।।२२।।\nनीलनीरदसंकाशः केशपाशो मनोहरः ।।\nचमरीवाल भरवद्विभाति स्म स्मरप्रियः ।।२३।।\nएतादृशीं रतिं नाम्ना प्रालेयाद्रिसमुद्भवाम्।।\nगंगामिव महादेवो जग्राहोत्फुल्ललोचनः ।।२४।।\nचक्रपद्मां चारुबाहुं मृणालशकलान्विताम् ।।\nभ्रूयुग्मविभ्रमव्राततनूर्मिपरिराजिताम् ।। २५ ।।\nकटाक्षपाततुंगौघां स्वीयनेत्रोत्पलान्विताम् ।।\nतनुलोमांबुशैवालां मनोद्रुमविलासिनीम् ।। २६ ।।\nनिम्ननाभिह्रदां क्षामां सर्वांगरमणीयिकाम् ।।\nसर्वलावण्यसदनां शोभमानां रमामिव ।। २७ ।।\nद्वादशाभरणैर्युक्तां शृंगारैः षोडशैर्युताम् ।।\nमोहनीं सर्वलोकानां भासयंतीं दिशो दश ।।२८।।\nइति तां मदनो वीक्ष्य रतिं जग्राह सोत्सुकः ।।\nरागादुपस्थितां लक्ष्मीं हृषीकेश इवोत्तमाम् ।।२९।।\nनोवाच च तदा दक्षं कामो मोदभवात्ततः ।।\nविस्मृत्य दारुणं शापं विधिदत्तं विमोहितः।।2.2.4.३०।।\nतदा महोत्सवस्तात बभूव सुखवर्द्धनः ।।\nदक्षः प्रीततरश्चासीन्मुमुदे तनया मम ।। ३१ ।।\nकामोतीव सुखं प्राप्य सर्वदुःखक्षयं गतः ।।\nदक्षजापि रतिः कामं प्राप्य चापि जहर्ष ह ।।३२।।\nरराज चेतयासार्द्धं भिन्नश्चारुवचः स्मरः ।।\nजीमूत इव संध्यायां सौदामन्या मनोज्ञया ।। ३३ ।।\nइति रतिपतिरुच्चैर्मोहयुक्तो रतिं तां हृदुपरि जगृहे वै योगदर्शीव विद्याम् ।।\nरतिरपि पतिमग्र्यं प्राप्य सा चापि रेजे हरिमिव कमला वै पूर्णचन्द्रोपमास्या ।।३४।। इति श्रीशिवमहापुराणे द्वितीयायां रुद्रसंहितायां द्विती- स० कामविवाहवर्णनं नाम चतुर्थोऽध्यायः ।।४।।"
  }
]
[
  {
    "text": "नारद उवाच ।।\nविधे सर्वं विजानासि कृपया शंकरस्य च ।।\nत्वयाद्भुता हि कथिताः कथा मे शिवयोश्शुभाः ।। १।।\nत्वन्मुखांभोजसंवृत्तां श्रुत्वा शिवकथां पराम् ।।\nअतृप्तो हि पुनस्तां वै श्रोतुमिच्छाम्यहं प्रभो।।२।।\nपूर्णांशश्शंकरस्यैव यो रुद्रो वर्णितः पुरा ।।\nविधे त्वया महेशानः कैलासनिलयो वशी।।३।।\nस योगी सर्वविष्ण्वादिसुरसे व्यस्सतां गतिः ।।\nनिर्द्वंद्वः क्रीडति सदा निर्विकारी महाप्रभुः ।। ४ ।।\nसोऽभूत्पुनर्गृहस्थश्च विवाह्य परमां स्त्रियम् ।।\nहरिप्रार्थनया प्रीत्या मंगलां स्वतपस्विनीम् ।।५।।\nप्रथमं दक्षपुत्री सा पश्चात्सा पर्वतात्मजा ।।\nकथमेकशरीरेण द्वयोरप्यात्मजा मता।।६।।\nकथं सती पार्वती सा पुनश्शिवमुपागता ।।\nएतत्सर्वं तथान्यच्च ब्रह्मन् गदितुमर्हसि ।।७।।\nसूत उवाच ।।\nइति तस्य वचः श्रुत्वा सुरर्षेः शंकरात्मनः ।।\nप्रसन्नमानसो भूत्वा ब्रह्मा वचनमब्रवीत् ।। ८ ।।\nब्रह्मोवाच ।।\nशृणु तात मुनिश्रेष्ठ कथयामि कथां शुभाम् ।।\nयां श्रुत्वा सफलं जन्म भविष्यति न संशयः।।९।।\nपुराहं स्वसुतां दृष्ट्वा संध्याह्वां तनयैस्सह ।।\nअभवं विकृतस्तात कामबाणप्रपीडितः ।। 2.2.1.१० ।।\nधर्मः स्मृतस्तदा रुद्रो महायोगी परः प्रभुः।।\nधिक्कृत्य मां सुतैस्तात स्वस्थानं गतवानयम् ।। ११ ।।\nयन्मायामोहितश्चाहं वेदवक्ता च मूढधीः ।।\nतेनाकार्षं सहाकार्य परमेशेन शंभुना ।। १२ ।।\nतदीर्षयाहमाकार्षं बहूपायान्सुतैः सह ।।\nकर्तुं तन्मोहनं मूढः शिवमाया विमोहितः ।। १३ ।।\nअभवंस्तेऽथ वै सर्वे तस्मिञ् शंभो परप्रभो ।।\nउपाया निष्फलास्तेषां मम चापि मुनीश्वर ।। १४ ।।\nतदाऽस्मरं रमेशानं व्यथोपायस्तुतैस्सह ।।\nअबोधयत्स आगत्य शिवभक्तिरतस्सुधीः ।। १५ ।।\nप्रबोधितो रमेशेन शिवतत्त्वप्रदर्शिना ।।\nतदीर्षामत्यजं सोहं तं हठं न विमोहितः ।। १६ ।।\nशक्तिं संसेव्य तत्प्रीत्योत्पादयामास तां तदा ।।\nदक्षादशिक्न्यां वीरिण्यां स्वपुत्राद्धरमोहने ।। १७ ।।\nसोमा भूत्वा दक्षसुता तपः कृत्वा तु दुस्सहम् ।।\nरुद्रपत्न्यभवद्भक्त्या स्वभक्तहितकारिणी ।। १८ ।।\nसोमो रुद्रो गृही भूत्वाऽकार्षील्लीलां परां प्रभुः ।।\nमोहयित्वाथ मां तत्र स्वविवाहेऽविकारधीः ।। ।। १९ ।।\nविवाह्य तां स आगत्य स्वगिरौ सूतिकृत्तया ।।\nरेमे बहुविमोहो हि स्वतंत्रस्स्वात्तविग्रहः ।। 2.2.1.२० ।।\nतया विहरतस्तस्य व्यातीयाय महान् मुने ।।\nकालस्सुखकरश्शभोर्निर्विकारस्य सद्रतेः ।। २१ ।।\nततो रुद्रस्य दक्षेण स्पर्द्धा जाता निजेच्छया ।।\nमहामूढस्य तन्मायामोहितस्य सुगर्विणः ।। २२ ।।\nतत्प्रभावाद्धरं दक्षो महागर्वी विमूढधीः ।।\nमहाशांतं निर्विकारं निनिxद बहुमोहितः ।। २३ ।।\nततो दक्षः स्वयं यज्ञं कृतवान्गर्वितोऽहरम् ।।\nसर्वानाहूय देवादीन् विष्णुं मां चाखिलाधिपः ।।२४।।\nनाजुहाव तथाभूतो रुद्रं रोषसमाकुलः ।।\nतथा तत्र सतीं नाम्ना स्वपुत्रीं विधिमोहितः ।।२५।।\nयदा नाकारिता पित्रा मायामोहित चेतसा।।\nलीलां चकार सुज्ञाना महासाध्वी शिवा तदा।।२६।।\nअथागता सती तत्र शिवाज्ञामधिगम्य सा ।।\nअनाहूतापि दक्षेण गर्विणा स्वपितुर्गृहम् ।। २७ ।।\nविलोक्य रुद्रभागं नो प्राप्यावज्ञां च ताततः ।।\nविनिंद्य तत्र तान्सर्वान्देहत्यागमथाकरोत् ।। २८ ।।\nतच्छुत्वा देव देवेशः क्रोधं कृत्वा तु दुस्सहम् ।।\nजटामुत्कृत्य महतीं वीरभद्रमजीजनत् ।।२९।।\nसगणं तं समुत्पाद्य किं कुर्य्या मिति वादिनम् ।।\nसर्वापमानपूर्वं हि यज्ञध्वंसं दिदेश ह ।।2.2.1.३०।।।\nतदाज्ञां प्राप्य स गणाधीशो बहुबलान्वितः ।।\nगतोऽरं तत्र सहसा महाबलपराक्रमः ।।३१।।\nमहोपद्रवमाचेरुर्गणास्तत्र तदाज्ञया।।\nसर्वान्स दंडयामास न कश्चिदवशेषितः।३२।।\nविष्णुं संजित्य यत्नेन सामरं गणसत्तमः ।।\nचक्रे दक्षशिरश्छेदं तच्छिरोग्नौ जुहाव च ।। ३३ ।।\nयज्ञध्वंसं चकाराशु महोपद्रवमाचरन् ।।\nततो जगाम स्वगिरिं प्रणनाम प्रभुं शिवम् ।। ३४ ।।\nयज्ञध्वंसोऽभवच्चेत्थं देवलोके हि पश्यति ।।\nरुद्रस्यानुचरैस्तत्र वीरभद्रादिभिः कृतः।।३५।।\nमुने नीतिरियं ज्ञेया श्रुतिस्मृतिषु संमता ।।\nरुद्रे रुष्टे कथं लोके सुखं भवति सुप्रभो ।।३६।।\nततो रुद्रः प्रसन्नोभूत्स्तुतिमाकर्ण्य तां पराम् ।।\nविज्ञप्तिं सफलां चक्रे सर्वेषां दीनवत्सलः ।।३७।।\nपूर्ववच्च कृतं तेन कृपालुत्वं महात्मना।।\nशंकरेण महेशेन नानालीलावि हारिणा ।।३८।।\nजीवितस्तेन दक्षो हि तत्र सर्वे हि सत्कृताः ।।\nपुनस्स कारितो यज्ञः शंकरेण कृपालुना ।।३९।।\nरुद्रश्च पूजितस्तत्र सर्वैर्देवैर्विशेषतः ।।\nयज्ञे विश्वादिभिर्भक्त्या सुप्रसन्नात्मभिर्वने ।।2.2.1.४०।। ।।\nसतीदेहसमुत्पन्ना ज्वाला लोकसुखावहा ।।\nपतिता पर्वते तत्र पूजिता सुखदायिनी ।। ४१ ।।\nज्वालामुखीति विख्याता सर्वकामफलप्रदा ।।\nबभूव परमा देवी दर्शनात्पापहारिणी ।। ४२ ।।\nइदानीं पूज्यते लोके सर्वकामफलाप्तये ।।\nसंविधाभिरनेकाभिर्महोत्सवपरस्परम् ।। ४३ ।।\nततश्च सा सती देवी हिमालयसुता ऽभवत् ।।\nतस्याश्च पार्वतीनाम प्रसिद्धमभवत्तदा ।। ४४ ।।\nसा पुनश्च समाराध्य तपसा कठिनेन वै ।।\nतमेव परमेशानं भर्त्तारं समुपाश्रिता ।। ४५ ।।\nएतत्सर्वं समाख्यातं यत्पृष्टोहं मुनीश्वर ।।\nयच्छ्रुत्वा सर्वपापेभ्यो मुच्यते नात्र संशयः ।। ४६ ।।\nइति श्रीशिवमहापुराणे द्वितीयायां रुद्रसंहितायां द्वितीये सतीसंक्षेपचरित्रवर्णनं नाम प्रथमोऽध्यायः ।। १ ।।"
  }
]
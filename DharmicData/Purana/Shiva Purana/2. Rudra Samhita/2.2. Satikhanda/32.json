[
  {
    "text": "।। <b>नारद उवाच</b> ।।"
  },
  {
    "text": "श्रुत्वा व्योमगिरं दक्षः किमकार्षीत्तदाऽबुधः ।।\nअन्ये च कृतवंतः किं ततश्च किमभूद्वद ।। १ ।।"
  },
  {
    "text": "पराजिताः शिवगणा भृगुमंत्रबलेन वै ।।\nकिमकार्षुः कुत्र गतास्तत्त्वं वद महामते ।। २"
  },
  {
    "text": "।। <b>ब्रह्मोवाच</b> ।।\nश्रुत्वा व्योमगिरं सर्वे विस्मिताश्च सुरादयः ।।\nनावोचत्किंचिदपि ते तिष्ठन्तस्तु विमोहिताः ।।३।।"
  },
  {
    "text": "पलायमाना ये वीरा भृगुमंत्रबलेन ते ।।\nअवशिष्टा श्शिवगणाश्शिवं शरणमाययुः ।।४।।"
  },
  {
    "text": "सर्वं निवेदयामासू रुद्रायामिततेजसे ।।\nचरित्रं च तथाभूतं सुप्रणम्यादराच्च ते ।। ५ ।।"
  },
  {
    "text": "<b>गणा ऊचुः</b> ।।\nदेवदेव महादेव पाहि नश्शरणागतान्।।\nसंशृण्वादरतो नाथ सती वार्तां च विस्तरात् ।।\n६ ।।"
  },
  {
    "text": "गर्वितेन महेशानदक्षेन सुदुरात्मना ।।\nअवमानः कृतस्सत्याऽनादरो निर्जरैस्तथा ।। ७ ।।"
  },
  {
    "text": "तुभ्यं भागमदात्रो स देवेभ्यश्च प्रदत्तवान् ।।\nदुर्वचांस्यवदत्प्रोच्चैर्दुष्टो दक्षस्सुगर्वितः ।। ८ ।।"
  },
  {
    "text": "ततो दृष्ट्वा न ते भागं यज्ञेऽकुप्यत्सती प्रभो ।।\nविनिंद्य बहुशस्तातमधाक्षीत्स्वतनुं तदा ।।९।।"
  },
  {
    "text": "गणास्त्वयुतसंख्याका मृतास्तत्र विलज्जया ।।\nस्वांगान्याछिद्य शस्त्रैश्च क्रुध्याम ह्यपरे वयम् ।। 2.2.32.१० ।।"
  },
  {
    "text": "तद्यज्ञे ध्वंसितुं वेगात्सन्नद्धास्तु भयावहाः ।।\nतिरस्कृता हि भृगुणा स्वप्रभावाद्विरोधिना ।। ११ ।।"
  },
  {
    "text": "ते वयं शरणं प्राप्तास्तव विश्वंभर प्रभो ।।\nनिर्भयान् कुरु नस्तस्माद्दयमानभवाद्भयात् ।। १२ ।।"
  },
  {
    "text": "अपमानं विशेषेण तस्मिन् यज्ञे महाप्रभो ।।\nदक्षाद्यास्तेऽखिला दुष्टा अकुर्वन् गर्विता अति ।। १३ ।।"
  },
  {
    "text": "इत्युक्तं निखिलं वृत्तं स्वेषां सत्याश्च नारद ।।\nतेषां च मूढबुद्धीनां यथेच्छसि तथा कुरु ।। १४ ।।"
  },
  {
    "text": "।। <b>ब्रह्मोवाच</b> ।।\nइत्याकर्ण्यवचस्तस्य स्वगणानां वचः प्रभुः ।।\nसस्मार नारदं सर्वं ज्ञातुं तच्चरितं लघु ।। १५ ।।"
  },
  {
    "text": "आगतस्त्वं द्रुतं तत्र देवर्षे दिव्यदर्शन ।।\nप्रणम्य शंकरं भक्त्या सांजलिस्तत्र तस्थिवान् ।। १६ ।।"
  },
  {
    "text": "त्वां प्रशस्याथ स स्वामी सत्या वार्त्तां च पृष्टवान् ।।\nदक्षयज्ञगताया वै परं च चरितं तथा ।।१७।।"
  },
  {
    "text": "पृष्टेन शंभुना तात त्वयाश्वेव शिवात्मना।।\nतत्सर्वं कथितं वृतं जातं दक्षाध्वरे हि यत् ।।१८।।"
  },
  {
    "text": "तदाकर्ण्येश्वरो वाक्यं मुने तत्त्वन्मुखोदितम् ।।\nचुकोपातिद्रुतं रुद्रो महारौद्रपराक्रमः।।१९।।"
  },
  {
    "text": "उत्पाट्यैकां जटां रुद्रो लोकसंहारकारकः ।।\nआस्फालयामास रुषा पर्वतस्य तदोपरि ।।2.2.32.२० ।।"
  },
  {
    "text": "तोदनाच्च द्विधा भूता सा जटा च मुने प्रभोः ।।\nसंबभूव महारावो महाप्रलयभीषणः ।। ।। २१ ।।"
  },
  {
    "text": "तज्जटायास्समुद्भूतो वीरभद्रो महाबलः ।।\nपूर्वभागेन देवर्षे महाभीमो गणाग्रणीः ।। २२ ।।"
  },
  {
    "text": "स भूमिं विश्वतो वृत्त्वात्यतिष्ठद्दशांगुलम् ।।\nप्रलयानलसंकाशः प्रोन्नतो दोस्सहस्रवान् ।।२३।।"
  },
  {
    "text": "कोपनिश्वासतस्तत्र महारुद्रस्य चेशितुः ।।\nजातं ज्वराणां शतकं संनिपातास्त्रयोदश ।।२४।।"
  },
  {
    "text": "महाकाली समुत्पन्ना तज्जटापरभा गतः ।।\nमहाभयंकरा तात भूतकोटिभिरावृता ।।२५।।"
  },
  {
    "text": "सर्वे मूर्त्तिधराः क्रूराः स्वर लोकभयंकराः ।।\nस्वतेजसा प्रज्वलंतो दहंत इव सर्वतः ।। २६ ।।"
  },
  {
    "text": "अथ वीरो वीरभद्रः प्रणम्य परमेश्वरम्।।\nकृतांजलिपुटः प्राह वाक्यं वाक्यविशारदः ।।२७।।"
  },
  {
    "text": "।। <b>वीरभद्र उवाच</b> ।।\nमहारुद्र महारौद्र सोमसूर्याग्निलोचन ।।\nकिं कर्तव्यं मया कार्यं शीघ्रमाज्ञापय प्रभो ।।२८।।"
  },
  {
    "text": "शोषणीयाः किमीशान क्षणार्द्धेनैव सिंधवः ।।\nपेषणीयाः किमीशान क्षणार्द्धेनैव पर्वताः ।।२९।।"
  },
  {
    "text": "क्षणेन भस्मसात्कुर्यां ब्रह्मांडमुत किं हर ।।\nक्षणेन भस्मसात्कुर्याम्सुरान्वा किं मुनीश्वरान् ।।2.2.32.३०।।"
  },
  {
    "text": "व्याश्वासः सर्वलोकानां किमु चार्यो हि शंकर ।।\nकर्तव्य किमुतेशान सर्वप्राणिविहिंसनम् ।।३१।।"
  },
  {
    "text": "ममाशक्यं न कुत्रापि त्वत्प्रसादान्महेश्वर ।।\nपराक्रमेण मत्तुल्यो न भूतो न भविष्यति ।। ३२ ।।"
  },
  {
    "text": "यत्र यत्कार्यमुद्दिश्य प्रेषयिष्यसि मां प्रभो ।।\nतत्कार्यं साधयाम्येव सत्वरं त्वत्प्रसादतः।।३३।।"
  },
  {
    "text": "क्षुद्रास्तरंति लोकाब्धिं शासनाच्छंकरस्य ते ।।\nहरातोहं न किं तर्तुं महापत्सागरं क्षमः ।। ३४ ।।"
  },
  {
    "text": "त्वत्प्रेषिततृणेनापि महत्कार्यं मयत्नतः ।।\nक्षणेन शक्यते कर्तुं शंकरात्र न संशयः ।।३५।।"
  },
  {
    "text": "लीलामात्रेण ते शंभो कार्यं यद्यपि सिद्ध्यति ।।\nतथाप्यहं प्रेषणीयो तवैवानुग्रहो ह्ययम् ।। ३६ ।।"
  },
  {
    "text": "शक्तिरेतादृशी शंभो ममापि त्वदनुग्रहात् ।।\nविना शक्तिर्न कस्यापि शंकर त्वदनुग्रहात् ।। ३७ ।।"
  },
  {
    "text": "त्वदाज्ञया विना कोपि तृणादीनपि वस्तुतः ।।\nनैव चालयितुं शक्तस्सत्यमेतन्न संशयः ।। ३८ ।।"
  },
  {
    "text": "शंभो नियम्यास्सर्वेपि देवाद्यास्ते महेश्वर ।।\nतथैवाहं नियम्यस्ते नियंतुस्सर्वदेहिनाम् ।। ३९ ।।"
  },
  {
    "text": "प्रणतोस्मि महादेव भूयोपि प्रणतोस्म्यहम् ।।\nप्रेषय स्वेष्ट सिद्ध्यर्थं मामद्य हर सत्वरम् ।। 2.2.32.४० ।।"
  },
  {
    "text": "स्पंदोपि जायते शंभो सख्यांगानां मुहुर्मुहुः ।।\nभविष्यत्यद्य विजयो मामतः प्रेषय प्रभो ।। ४१ ।।"
  },
  {
    "text": "हर्षोत्साहविशेषोपि जायते मम कश्चन ।।\nशंभो त्वत्पादकमले संसक्तश्च मनो मम ।। ४२ ।।"
  },
  {
    "text": "भविष्यति प्रतिपदं शुभसंतानसंततिः ।। ४३ ।।"
  },
  {
    "text": "तस्यैव विजयो नित्यं तस्यैव शुभमन्वहम् ।।\nयस्य शंभौ दृढा भक्तिस्त्वयि शोभनसंश्रये ।।४४।।"
  },
  {
    "text": "।। <b>ब्रह्मोवाच</b> ।।\nइत्युक्तं तद्वचः श्रुत्वा संतुष्टो मंगलापतिः ।।\nवीरभद्र जयेति त्वं प्रोक्ताशीः प्राह तं पुनः ।। ४५ ।।"
  },
  {
    "text": "।। <b>महेश्वर उवाच</b> ।।\nशृणु मद्वचनं तात वीरभद्र सुचेतसा ।।\nकरणीयं प्रयत्नेन तद्द्रुतं मे प्रतोषकम् ।। ४६ ।।"
  },
  {
    "text": "यागं कर्तुं समुद्युक्तो दक्षो विधिसुतः खलः ।।\nमद्विरोधी विशेषेण महागर्वोऽबुधोऽधुना ।। ४७ ।।"
  },
  {
    "text": "तन्मखं भस्मसात्कृत्वा सयागपरिवारकम् ।।\nपुनरायाहि मत्स्थानं सत्वरं गणसत्तम ।।४८।।"
  },
  {
    "text": "सुरा भवंतु गंधर्वा यक्षा वान्ये च केचन ।।\nतानप्यद्यैव सहसा भस्मसात्कुरु सत्वरम्।।४९।।"
  },
  {
    "text": "तत्रास्तु विष्णुर्ब्रह्मा वा शचीशो वा यमोपि वा ।।\nअपि चाद्यैव तान्सर्वान्पातयस्व प्रयत्नतः ।। 2.2.32.५० ।।"
  },
  {
    "text": "सुरा भवंतु गंधर्वा यक्षा वान्ये च केचन ।।\nतानप्यद्यैव सहसा भस्मसात्कुरु सत्वरम् ।। ५१ ।।"
  },
  {
    "text": "दधीचिकृतमुल्लंघ्य शपथं मयि तत्र ये ।।\nतिष्ठंति ते प्रयत्नेन ज्वालनीयास्त्वया ध्रुवम् ।। ५२ ।।"
  },
  {
    "text": "प्रमथाश्चागमिष्यंति यदि विष्ण्वादयो भ्रमात् ।।\nनानाकर्षणमंत्रेण ज्वालयानीय सत्वरम् ।। ५३ ।।"
  },
  {
    "text": "ये तत्रोल्लंघ्य शपथं मदीयं गर्विताः स्थिताः ।।\nते हि मद्द्रोहिणोऽतस्तान् ज्वालयानलमालया ।। ५४ ।।"
  },
  {
    "text": "सपत्नीकान्ससारांश्च दक्षयागस्थलस्थितान् ।।\nप्रज्वाल्य भस्मसात्कृत्वा पुनरायाहि सत्वरम् ।।५५।।"
  },
  {
    "text": "तत्र त्वयि गते देवा विश्वाद्य अपि सादरम् ।।\nस्तोष्यंति त्वां तदाप्याशु ज्वालया ज्वालयैव तान् ।।५६।।"
  },
  {
    "text": "देवानपि कृतद्रोहान् ज्वालामालासमाकुलः ।।\nज्वालय ज्वलनैश्शीघ्रं माध्यायाध्यायपालकम् ।।५७।।"
  },
  {
    "text": "दक्षादीन्सकलांस्तत्र सपत्नीकान्सबांधवान् ।।\nप्रज्वाल्य वीर दक्षं नु सलीलं सलिलं पिब ।। ५८ ।।"
  },
  {
    "text": "।। <b>ब्रह्मोवाच</b> ।।\nइत्युक्तो रोषताम्राक्षो वेदमर्यादपालकः ।।\nविरराम महावीरं कालारिस्सकलेश्वरः ।।५९।।"
  },
  {
    "text": "इति श्रीशिवमहापुराणे द्वितीयायां रुद्रसंहितायां द्वितीये सतीखंडे वीरभद्रोत्पत्तिशिवोपदेशवर्णनं नाम द्वात्रिंशोऽध्यायः ।।३२।।"
  }
]
[
  {
    "text": "।। नारद उवाच ।।\nमौनीभूता यदा सासीत्सती शंकरवल्लभा ।।\nचरित्रं किमभूत्तत्र विधे तद्वद चादरात् ।। १ ।।\n।। ब्रह्मोवाच ।।\nमौनीभूता सती देवी स्मृत्वा स्वपतिमादरात ।।\nक्षितावुदीच्यां सहसा निषसाद प्रशांतधीः ।। २ ।।\nजलमाचम्य विधिवत् संवृता वाससा शुचिः ।।\nदृङ्निमील्य पतिं स्मृत्वा योगमार्गं समाविशत् ।।३।।\nकृत्वासमानावनिलौ प्राणापानौ सितानना।।\nउत्थाप्योदानमथ च यत्नात्सा नाभिचक्रतः।।४।।\nहृदि स्थाप्योरसि धिया स्थितं कंठाद्भ्रुवोस्सती ।।\nअनिंदितानयन्मध्यं शंकरप्राणवल्लभा ।। ५ ।।\nएवं स्वदेहं सहसा  दक्षकोपाज्जिहासती ।।\nदग्धे गात्रे वायुशुचिर्धारणं योगमार्गतः ।। ६ ।।\nततस्स्वभर्तुश्चरणं चिंतयंती न चापरम् ।।\nअपश्यत्सा सती तत्र योगमार्गनिविष्टधीः ।। ७ ।।\nहतकल्मषतद्देहः प्रापतच्च तदग्निना ।।\nभस्मसादभवत्सद्यो मुनिश्रेष्ठ तदिच्छया ।। ८ ।।।\nतत्पश्यतां च खे भूमौ वादोऽभूत्सुमहांस्तदा ।।\nहाहेति सोद्भुतश्चित्रस्सुरादीनां भयावहः ।।९।।\nहं प्रिया परा शंभोर्देवी दैवतमस्य हि ।।\nअहादसून् सती केन सुदुष्टेन प्रकोपिता ।।2.2.30.१०।।\nअहो त्वनात्म्यं सुमहदस्य दक्षस्य पश्यत ।।\nचराचरं प्रजा यस्य यत्पुत्रस्य प्रजापतेः ।। ११ ।।\nअहोद्य द्विमनाऽभूत्सा सती देवी मनस्विनी ।।\nवृषध्वजप्रियाऽभीक्ष्णं मानयोग्या सतां सदा ।। १२ ।।\nसोयं दुर्मर्षहृदयो ब्रह्मधृक् स प्रजापतिः ।।\nमहतीमपकीर्तिं हि प्राप्स्यति त्वखिले भवे ।। १३।।\nयत्स्वांगजां सुतां शंभुद्विट् न्यषे धत्समुद्यताम् ।।\nमहानरकभोगी स मृतये नोऽपराधतः ।। १४ ।।\nवदत्येवं जने सत्या दृष्ट्वाऽसुत्यागमद्भुतम् ।।\nद्रुतं तत्पार्षदाः क्रोधादुदतिष्ठन्नुदायुधाः ।।१५।।\nद्वारि स्थिता गणास्सर्वे रसायुतमिता रुषा ।।\nशंकरस्य प्रभोस्ते वाऽकुध्यन्नतिमहाबलाः।।१६।।\nहाहाकारमकुर्वंस्ते धिक्धिक् न इति वादिनः ।।\nउच्चैस्सर्वेऽसकृद्वीरःश्शंकरस्य गणाधिपाः ।। १७ ।।\nहाहाकारेण महता व्याप्त मासीद्दिगन्तरम् ।।\nसर्वे प्रापन् भयं देवा मुनयोन्येपि ते स्थिताः ।। १८ ।।\nगणास्संमंत्र्य ते सर्वेऽभूवन् क्रुद्धा उदायुधाः ।।\nकुर्वन्तः प्रलयं वाद्यशस्त्रैर्व्याप्तं दिगंतरम् ।। १९ ।।\nशस्त्रैरघ्नन्निजांगानि केचित्तत्र शुचाकुलाः ।।\nशिरोमुखानि देवर्षे सुतीक्ष्णैः प्राणनाशिभिः ।। 2.2.30.२० ।।\nइत्थं ते विलयं प्राप्ता दाक्षायण्या समं तदा ।।\nगणायुते द्वे च तदा तदद्भुतमिवाभवत् ।। ।। २१ ।।\nगणा नाशाऽवशिष्टा ये शंकरस्य महात्मनः ।।\nदक्षं तं क्रोधितं हन्तुं मुदा तिष्ठन्नुदायुधाः ।। २२ ।।\nतेषामापततां वेगं निशम्य भगवान् भृगुः ।।\nयज्ञघ्नघ्नेन यजुषा दक्षिणाग्नौ जुहोन्मुने ।। २३ ।।\nहूयमाने च भृगुणा समुत्पेतुर्महासुराः ।।\nऋभवो नाम प्रबलवीरास्तत्र सहस्रशः ।। २४ ।।\nतैरलातायुधैस्तत्र प्रमथानां मुनीश्वर ।।\nअभूद्युद्धं सुविकटं शृण्वतां रोमहर्षणम्।। २५ ।।\nऋभुभिस्तैर्महावीरैर्हन्यमानास्समन्ततः ।।\nअयत्नयानाः प्रमथा उशद्भिर्ब्रह्मतेजसा ।।२६।।\nएवं शिवगणास्ते वै हता विद्राविता द्रुतम् ।।\nशिवेच्छया महाशक्त्या तदद्भुतमिवाऽभवत् ।।२७।।\nतद्दृष्ट्वा ऋषयो देवाश्शक्राद्यास्समरुद्गणाः ।।\nविश्वेश्विनौ लोकपालास्तूष्णीं भूतास्तदाऽभवन् ।।२८।।\nकेचिद्विष्णुं प्रभुं तत्र प्रार्थयन्तस्समन्ततः ।।\nउद्विग्ना मन्त्रयंतश्च विप्राभावं मुहुर्मुहुः।।२९।।\nसुविचार्योदर्कफलं महोद्विग्नास्सुबुद्धयः ।।\nसुरविष्ण्वादयोभूवन् तन्नाशाद्रावणान्मुहुः ।।2.2.30.३०।।\nएवंभूतस्तदा यज्ञो विघ्नो जातो दुरात्मनः ।।\nब्रह्मबंधोश्च दक्षस्य शंकरद्रोहिणो मुने ।। ३१ ।।\nइति श्रीशिवमहापुराणे द्वितीयायां रुद्रसंहितायां द्वितीये सतीखण्डे सत्युपाख्याने सतीदेहत्यागोपद्रववर्णनं नाम त्रिंशोऽध्यायः ।। ३० ।।"
  }
]
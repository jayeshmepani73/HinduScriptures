[
  {
    "text": "राम उवाच ।।\nएकदा हि पुरा देवि शंभुः परमसूतिकृत् ।।\nविश्वकर्माणमाहूय स्वलोके परतः परे ।।१।।\nस्वधेनुशालायां रम्यं कारयामास तेन च ।।\nभवनं विस्तृतं सम्यक् तत्र सिंहासनं वरम् ।। २ ।।\nतत्रच्छत्रं महादिव्यं सर्वदाद्भुत मुत्तमम् ।।\nकारयामास विघ्नार्थं शंकरो विश्वकर्मणा ।। ३ ।।\nशक्रादीनां जुहावाशु समस्तान्देवतागणान् ।।\nसिद्धगंधर्वनागानुपदे शांश्च कृत्स्नशः ।।४।।\nदेवान् सर्वानागमांश्च विधिं पुत्रैर्मुनीनपि ।।\nदेवीः सर्वा अप्सरोभिर्नानावस्तुसमन्विताः ।। ५ ।।\nदेवानां च तथर्षीणां सिद्धानां फणिनामपि।।\nआनयन्मंगलकराः कन्याः षोडशषोडश।।६।।\nवीणामृदंगप्रमुखवाद्यान्नानाविधान्मुने।।\nउत्सवं कारयामास वादयित्वा सुगायनैः ।।७।।\nराजाभिषेकयोग्यानि द्रव्याणि सकलौषधैः\nप्रत्यक्षतीर्थपाथोभिः पंचकुभांश्च पूरितान् ।।८।।\nतथान्यास्संविधा दिव्या आनयत्स्वगणैस्तदा ।।\nब्रह्मघोषं महारावं कारयामास शंकरः ।।९।।\nअथो हरिं समाहूय वैकुंठात्प्रीतमानसः।।\nतद्भक्त्या पूर्णया देवि मोदतिस्म महेश्वरः ।। 2.2.25.१० ।।\nसुमुहूर्ते महादेवस्तत्र सिंहासने वरे ।।\nउपवेश्य हरिं प्रीत्या भूषयामास सर्वशः ।।११।।\nआबद्धरम्यमुकुटं कृतकौतुकमंगलम् ।।\nअभ्यषिंचन्महेशस्तु स्वयं ब्रह्मांडमंडपे ।। १२ ।।\nदत्तवान्निखिलैश्वर्यं यन्नैजं नान्यगामि यत् ।।\nततस्तुष्टाव तं शंभुस्स्वतंत्रो भक्तवत्सलः ।। १३ ।।\nब्रह्माणं लोककर्तारमवोचद्वचनं त्विदम् ।।\nव्यापयन्स्वं वराधीनं स्वतंत्रं भक्तवत्सलः ।। १४।।\nमहेश उवाच ।।\nअतः प्रभृति लोकेश मन्निदेशादयं हरिः ।।\nमम वंद्य स्वयं विष्णुर्जातस्सर्वश्शृणोति हि ।। १५ ।।\nसर्वैर्देवादिभिस्तात प्रणमत्वममुं हरिम् ।।\nवर्णयंतु हरिं वेदा ममैते मामिवाज्ञया ।। १६ ।\nराम उवाच ।।\nइत्युक्त्वाथ स्वयं रुद्रोऽनमद्वै गरुडध्वजम् ।।\nविष्णुभक्तिप्रसन्नात्मा वरदो भक्तवत्सलः ।। १७।।\nततो ब्रह्मादिभिर्देवैः सर्वरूपसुरैस्तथा ।।\nमुनिसिद्धादिभिश्चैवं वंदितोभूद्धरिस्तदा ।। १८ ।।\nततो महेशो हरयेशंसद्दिविषदां तदा ।।\nमहावरान् सुप्रसन्नो धृतवान्भक्तवत्सलः ।। १९ ।।\nमहेश उवाच ।।\nत्वं कर्ता सर्वलोकानां भर्ता हर्ता मदाज्ञया ।।\nदाता धर्मार्थकामानां शास्ता दुर्नयकारिणाम् ।। 2.2.25.२० ।।\nजगदीशो जगत्पूज्यो महाबलपराक्रमः ।।\nअजेयस्त्वं रणे क्वापि ममापि हि भविष्यसि ।। २१ ।।\nशक्तित्रयं गृहाण त्वमिच्छादि प्रापितं मया ।।\nनानालीलाप्रभावत्वं स्वतंत्रत्वं भवत्रये ।। २२ ।।\nत्वद्द्वेष्टारो हरे नूनं मया शास्याः प्रयत्नतः ।।\nत्वद्भक्तानां मया विष्णो देयं निर्वाणमुत्तमम् ।। २३ ।।\nमायां चापि गृहाणेमां दुःप्रणोद्यां सुरादिभिः ।।\nयया संमोहितं विश्वमचिद्रूपं भविष्यति ।। २४ ।।\nमम बाहुर्मदीयस्तं दक्षिणोऽसौ विधिर्हरे ।।\nअस्यापि हि विधेः पाता जनितापि भविष्यसि ।। २५ ।।\nहृदयं मम यो रुद्रस्स एवाहं न संशयः ।।\nपूज्यस्तव सदा सोपि ब्रह्मादीनामपि ध्रुवम् ।। २६ ।।\nअत्र स्थित्वा जगत्सर्वं पालय त्वं विशेषतः ।।\nनानावतारभेदैश्च सदा नानोति कर्तृभिः ।। २७ ।।\nमम लोके तवेदं व स्थानं च परमर्द्धिमत् ।।\nगोलोक इति विख्यातं भविष्यति महोज्ज्वलम् ।। २८ ।।\nभविष्यंति हरे ये तेऽवतारा भुवि रक्षकाः ।।\nमद्भक्तास्तान् ध्रुवं  द्रक्ष्ये प्रीतानथ निजाद्वरात ।। २९ ।।\nराम उवाच ।।\nअखंडैश्वर्यमासाद्य हरेरित्थं हरस्स्वयम् ।।\nकैलासे स्वगणैस्तस्मिन् स्वैरं क्रीडत्युमापतिः ।। 2.2.25.३० ।।\nतदाप्रभृति लक्ष्मीशो गोपवेषोभवत्तथा ।।\nअयासीत्तत्र सुप्रीत्या गोपगोपोगवां पतिः ।। ३१ ।।\nसोपि विष्णुः प्रसन्नात्मा जुगोप निखिलं जगत् ।।\nनानावतारस्संधर्ता वनकर्ता शिवाज्ञया ।। ३२ ।।\nइदानीं स चतुर्द्धात्रावातरच्छंकराज्ञया ।।\nरामोहं तत्र भरतो लक्ष्मणश्शत्रुहेति च ।। ३३ ।।\nअथ पित्राज्ञया देवि ससीतालक्ष्मणस्सति ।।\nआगतोहं वने चाद्य दुःखितौ दैवतो ऽभवम् ।। ३४ ।।\nनिशाचरेण मे जाया हृता सीतेति केनचित् ।।\nअन्वेष्यामि प्रियां चात्र विरही बंधुना वने ।। ३५ ।।\nदर्शनं ते यदि प्राप्तं सर्वथा कुशलं मम ।।\nभविष्यति न संदेहो मातस्ते कृपया सति ।। ३६ ।।\nसीताप्राप्तिवरो देवि भविष्यति न संशयः ।।\nतं हत्वा दुःखदं पापं राक्षसं त्वदनुग्रहात् ।। ३७ ।।\nमहद्भाग्यं ममाद्यैव यद्यकार्ष्टां कृपां युवाम् ।।\nयस्मिन् सकरुणौ स्यातां स धन्यः पुरुषो वरः ।। ३८ ।।\nइत्थमाभाष्य बहुधा सुप्रणम्य सतीं शिवाम् ।।\nतदाज्ञया वने तस्मिन् विचचार रघूद्वहः ।। ३९ ।।\nअथाकर्ण्य सती वाक्यं रामस्य प्रयतात्मनः ।।\nहृष्टाभूत्सा प्रशंसन्ती शिवभक्तिरतं हृदि ।। 2.2.25.४० ।।\nस्मृत्वा स्वकर्म मनसाकार्षीच्छोकं सुविस्तरम् ।।\nप्रत्यागच्छदुदासीना विवर्णा शिवसन्निधौ।।४१।।\nअचिंतयत्पथि सा देवी संचलंती पुनः पुनः ।।\nनांगीकृतं शिवोक्तं मे रामं प्रति कुधीः कृता ।।४२।।\nकिमुत्तरमहं दास्ये गत्वा शंकरसन्निधौ ।।\nइति संचिंत्य बहुधा पश्चात्तापोऽभवत्तदा ।।४३।।\nगत्वा शंभुसमीपं च प्रणनाम शिवं हृदा ।।\nविषण्णवदना शोकव्याकुला विगतप्रभा।।४४।।\nअथ तां दुःखितां दृष्ट्वा पप्रच्छ कुशलं हरः ।।\nप्रोवाच वचनं प्रीत्या तत्परीक्षा कृता कथम् ।। ४५ ।।\nश्रुत्वा शिववचो नाहं किमपि प्रणतानना ।।\nसती शोकविषण्णा सा तस्थौ तत्र समीपतः ।। ४६ ।।\nअथ ध्यात्वा महेशस्तु बुबोध चरितं हृदा ।।\nदक्षजाया महायोगी नानालीला विशारदः ।। ४७ ।।\nसस्मार स्वपणं पूर्वं यत्कृतं हरिकोपतः ।।\nतत्प्रार्थितोथ रुद्रोसौ मर्यादा प्रतिपालकः ।। ४८ ।।\nविषादोभूत्प्रभोस्तत्र मनस्येवमुवाच ह ।।\nधर्मवक्ता धर्मकर्त्ता धर्मावनकरस्सदा ।। ४९ ।।\nशिव उवाच ।।\nकुर्यां चेद्दक्षजायां हि स्नेहं पूर्वं यथा महान् ।।\nनश्येन्मम पणः शुद्धो लोकलीलानुसारिणः ।। 2.2.25.५० ।।\nब्रह्मोवाच ।।\nइत्थं विचार्य बहुधा हृदा तामत्यजत्सतीम् ।।\nपणं न नाशयामास वेदधर्मप्रपालकः ।। ५१ ।।\nततो विहाय मनसा सतीं तां परमेश्वरः ।।\nजगाम स्वगिरि भेदं जगावद्धा स हि प्रभुः ।। ५२ ।।\nचलंतं पथि तं व्योमवाण्युवाच महेश्वरम् ।।\nसर्वान् संश्रावयन् तत्र दक्षजां च विशेषतः ।। ५३ ।।\nव्योमवाण्युवाच ।।\nधन्यस्त्वं परमेशान त्वत्त्समोद्य तथा पणः ।।\nन कोप्यन्यस्त्रिलोकेस्मिन् महायोगी महाप्रभुः ।। ५४ ।।\nब्रह्मोवाच ।।\nश्रुत्वा व्योमवचो देवी शिवं पप्रच्छ विप्रभा।।\nकं पणं कृतवान्नाथ ब्रूहि मे परमेश्वर ।। ५५ ।।\nइति पृष्टोपि गिरिशस्सत्या हितकरः प्रभुः ।।\nनोद्वाहे स्वपणं तस्यै कहर्यग्रेऽकरोत्पुरा।।५६।।\nतदा सती शिवं ध्यात्वा स्वपतिं प्राणवल्लभम्।।\nसर्वं बुबोध हेतुं तं प्रियत्यागमयं मुने ।।५७।।\nततोऽतीव शुशोचाशु बुध्वा सा त्यागमात्मनः ।।\nशंभुना दक्षजा तस्मान्निश्वसंती मुहुर्मुहुः ।।५८।।\nशिवस्तस्याः समाज्ञाय गुप्तं चक्रे मनोभवम् ।।\nसत्ये पणं स्वकीयं हि कथा बह्वीर्वदन्प्रभुः।।५९।।\nसत्या प्राप स कैलासं कथयन् विविधाः कथा ।।\nवरे स्थित्वा निजं रूपं दधौ योगी समाधिभृत् ।।2.2.25.६०।।\nतत्र तस्थौ सती धाम्नि महाविषण्णमानसा ।।\nन बुबोध चरित्रं तत्कश्चिच्च शिवयोर्मुने ।।६१।।\nमहान्कालो व्यतीयाय तयोरित्थं महामुने ।।\nस्वोपात्तदेहयोः प्रभ्वोर्लोकलीलानुसारिणोः ।। ६२ ।।\nध्यानं तत्याज गिरिशस्ततस्स परमार्तिहृत् ।।\nतज्ज्ञात्वा जगदंबा हि सती तत्राजगाम सा ।। ६३ ।।\nननामाथ शिवं देवी हृदयेन विदूयता ।।\nआसनं दत्तवाञ्शंभुः स्वसन्मुख उदारधीः ।। ६४ ।।\nकथयामास सुप्रीत्या कथा बह्वीर्मनोरमाः ।।\nनिश्शोका कृतवान्सद्यो लीलां कृत्वा च तादृशीम् ।।६५।।\nपूर्ववत्सा सुखं लेभे तत्याज स्वपणं न सः ।।\nनेत्याश्चर्यं शिवे तात मंतव्यं परमेश्वरे ।।६६।।\nइत्थं शिवाशिवकथां वदन्ति मुनयो मुने ।।\nकिल केचिदविद्वांसो वियोगश्च कथं तयोः ।।६७।।\nशिवाशिवचरित्रं को जानाति परमार्थतः ।।\nस्वेच्छया क्रीडतस्तो हि चरितं कुरुतस्सदा ।। ६८ ।।\nवागर्थाविव संपृक्तौ सदा खलु सतीशिवौ।।\nतयोर्वियोगस्संभाव्यस्संभवेदिच्छया तयोः।।६९।।\nइति श्रीशिवमहापुराणे द्द्वितीयायां रुद्रसंहितायां द्वितीये सतीखंडे सतीवियोगो नाम पंचविंशोऽध्यायः।।२५।।"
  }
]
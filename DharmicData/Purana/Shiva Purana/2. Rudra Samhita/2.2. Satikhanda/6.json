[
  {
    "text": "ब्रह्मोवाच ।।\nसुतवर्य महाप्राज्ञ शृणु संध्यातपो महत् ।।\nयच्छ्रुत्वा नश्यते पापसमूहस्तत्क्षणाद्ध्रुवम् ।। १ ।।\nउपविश्य तपोभावं वसिष्ठे स्वगृहं गते ।।\nसंध्यापि तपसो भावं ज्ञात्वा मोदमवाप ह ।। २ ।।\nततस्सानंदमनसो वेषं कृत्वा तु यादृशम् ।।\nतपश्चर्तुं समारेभे बृहल्लोहिततीरगा ।। ३ ।।\nयथोक्तं तु वशिष्ठेन मंत्रं तपसि साधनम् ।।\nमंत्रेण तेन सद्भक्त्या पूजयामास शंकरम् ।।४।।\nएकान्तमनसस्तस्याः कुर्वंत्या सुमहत्तपः ।।\nशंभौ विन्यस्तचित्ताया गतमेकं चतुर्युगम् ।। ५ ।।\nप्रसन्नोभूत्तदा शंभुस्तपसा तेन तोषितः ।।\nअंतर्बहिस्तथाकाशे दर्शयित्वा निजं वपुः ।। ६ ।।\nयद्रूपं चिंतयंती सा तेन प्रत्यक्षतां गतः ।। ७ ।।\nअथ सा पुरतो दृष्ट्वा मनसा चिंतितं प्रभुम् ।।\nप्रसन्नवदनं शांतं मुमोदातीव शंकरम् ।।८।।\nससाध्वसमहं वक्ष्ये किं कथं स्तौमि वा हरम् ।।\nइति चिंतापरा भूत्वा न्यमीलयत चक्षुषी ।। ९ ।।\nनिमीलिताक्ष्यास्तस्यास्तु प्रविश्य हृदयं हरः ।।\nदिव्यं ज्ञानं ददौ तस्यै वाचं दिव्ये च चक्षुषी ।।2.2.6.१०।।\nदिव्यज्ञानं दिव्यचक्षुर्दिव्या वाचमवाप सा ।।\nप्रत्यक्षं वीक्ष्य दुर्गेशं तुष्टाव जगतां पतिम् ।।११।। ।।\nसंध्योवाच ।।\nनिराकारं ज्ञानगम्यं परं यन्नैव स्थूलं नापि सूक्ष्मं न चोच्चम् ।।\nअंतश्चिंत्यं योगिभिस्तस्य रूपं तस्मै तुभ्यं लोककर्त्रे नमोस्तु ।। १२ ।।\nसर्वं शांतं निर्मलं निर्विकारं ज्ञानागम्यं स्वप्रकाशेऽविकारम् ।।\nखाध्वप्रख्यं ध्वांतमार्गात्परस्तद्रूपं यस्य त्वां नमामि प्रसन्नम् ।। १३ ।।\nएकं शुद्धं दीप्यमानं तथाजं चिदानंदं सहजं चाविकारि ।।\nनित्यानंदं सत्यभूतिप्रसन्नं यस्य श्रीदं रूपमस्मै नमस्ते ।। १४ ।।\nविद्याकारोद्भावनीयं प्रभिन्नं सत्त्वच्छंदं ध्येयमात्मस्वरूपम् ।।\nसारं पारं पावनानां पवित्रं तस्मै रूपं यस्य चैवं नमस्ते ।। १५ ।।\nयत्त्वाकारं शुद्धरूपं मनोज्ञं रत्नाकल्पं स्वच्छकर्पूरगौरम् ।।\nइष्टाभीती शूलमुंडे दधानं हस्तैर्नमो योगयुक्ताय तुभ्यम् ।।१६।।\nगगनं भूर्दिशश्चैव सलिलं ज्योतिरेव च ।।\nपुनः कालश्च रूपाणि यस्य तुभ्यं नमोस्तु ते ।। १७ ।।\nप्रधानपुरुषौ यस्य कायत्वेन विनिर्गतौ ।।\nतस्मादव्यक्तरूपाय शंकराय नमोनमः ।। १८ ।।\nयो ब्रह्मा कुरुते सृष्टिं यो विष्णुः कुरुते स्थितिम् ।।\nसंहरिष्यति यो रुद्रस्तस्मै तुभ्यं नमोनमः ।।१९।।\nनमोनमः कारणकारणाय दिव्यामृतज्ञानविभूतिदाय।।\nसमस्तलोकांतरभूतिदाय प्रकाशरूपाय परात्पराय ।। 2.2.6.२० ।।\nयस्याऽपरं नो जगदुच्यते पदात् क्षितिर्दिशस्सूर्य इंदुर्मनौजः ।।\nबर्हिर्मुखा नाभितश्चान्तरिक्षं तस्मै तुभ्यं शंभवे मे नमोस्तु ।। २१ ।।\nत्वं परः परमात्मा च त्वं विद्या विविधा हरः ।।\nसद्ब्रह्म च परं ब्रह्म विचारणपरायणः ।।२२।।\nयस्य नादिर्न मध्यं च नांतमस्ति जगद्यतः ।।\nकथं स्तोष्यामि तं देवं वाङ्मनोगोचरं हरम्।। ।। २३ ।।\nयस्य ब्रह्मादयो देव मुनयश्च तपोधनाः ।।\nन विप्रण्वंति रूपाणि वर्णनीयः कथं स मे ।। २४ ।।\nस्त्रिया मया ते किं ज्ञेया निर्गुणस्य गुणाः प्रभो ।।\nनैव जानंति यद्रूपं सेन्द्रा अपि सुरासुराः ।। २५ ।।\nनमस्तुभ्यं महेशान नमस्तुभ्यं तमोमय ।।\nप्रसीद शंभो देवेश भूयोभूयो नमोस्तु ते ।। २६ ।।\nब्रह्मोवाच ।।\nइत्याकर्ण्य वचस्तस्यास्संस्तुतः परमेश्वरः ।।\nसुप्रसन्नतरश्चाभूच्छंकरो भक्तवत्सलः ।। २७ ।।\nअथ तस्याश्शरीरं तु वल्कलाजिनसंयुतम् ।।\nपरिच्छन्नं जटाव्रातैः पवित्रे मूर्ध्नि राजितैः ।। २८ ।।\nहिमानीतर्जितांभोजसदृशं वदनं तदा ।।\nनिरीक्ष्य कृपयाविष्टो हरः प्रोवाच तामिदम् ।।२९।।\nमहेश्वर उवाच ।।\nप्रीतोस्मि तपसा भद्रे भवत्याः परमेण वै ।।\nस्तवेन च शुभप्राज्ञे वरं वरय सांप्रतम् ।। 2.2.6.३० ।।\nयेन ते विद्यते कार्यं वरेणास्मिन्मनोगतम् ।।\nतत्करिष्ये च भद्रं ते प्रसन्नोहं तव व्रतैः ।। ३१ ।।\nब्रह्मोवाच ।।\nइति श्रुत्वा महेशस्य प्रसन्नमनसस्तदा ।।\nसंध्योवाच सुप्रसन्ना प्रणम्य च मुहुर्मुहुः ।। ३२ ।।\nसंध्योवाच ।। ।।\nयदि देयो वरः प्रीत्या वरयोग्यास्म्यहं यदि ।।\nयदि शुद्धास्म्यहं जाता तस्मात्पापान्महेश्वर।।३३।।\nयदि देव प्रसव्रोऽसि तपसा मम सांप्रतम् ।।\nवृतस्तदायं प्रथमो वरो मम विधीयताम् ।।३४।।\nउत्पन्नमात्रा देवेश प्राणिनोस्मिन्नभः स्थले ।।\nन भवंतु समेनैव सकामास्संभवंतु वै ।।३५।।\nयद्धि वृत्ता हि लोकेषु त्रिष्वपि प्रथिता यथा ।।\nभविष्यामि तथा नान्या वर एको वृतो मया ।। ३६ ।।\nसकामा मम सृष्टिस्तु कुत्रचिन्न पतिष्यति ।।\nयो मे पतिर्भवेन्नाथ सोपि मेऽतिसुहृच्च वै ।। ३७ ।।\nयो द्रक्ष्यति सकामो मां पुरुषस्तस्य पौरुषम् ।।\nनाशं गमिष्यति तदा स च क्लीबो भविष्यति ।।।३८।।\nब्रह्मोवाच ।।\nइति श्रुत्वा वचस्तस्यश्शंकरो भक्तवत्सलः ।।\nउवाच सुप्रसन्नात्मा निष्पापायास्तयेरिते ।।३९।।\nमहेश्वर उवाच ।।\nशृणु देवि च संध्ये त्वं त्वत्पापं भस्मतां गतम् ।।\nत्वयि त्यक्तो मया क्रोधः शुद्धा जाता तपःकरात् ।।2.2.6.४०।।\nयद्यद्वृतं त्वया भद्रे दत्तं तदखिलं मया।।\nसुप्रसन्नेन तपसा तव संध्ये वरेण हि ।। ४१ ।।\nप्रथमं शैशवो भावः कौमाराख्यो द्वितीयकः ।।\nतृतीयो यौवनो भावश्चतुर्थो वार्द्धकस्तथा ।।४२।।\nतृतीये त्वथ संप्राप्ते वयोभागे शरीरिणः।।\nसकामास्स्युर्द्वितीयांतो भविष्यति क्वचित् क्वचित् ।। ४३ ।।\nतपसा तव मर्यादा जगति स्थापिता मया ।।\nउत्पन्नमात्रा न यथा सकामास्स्युश्शरीरिणः ।।४४।।\nत्वं च लोके सतीभावं तादृशं समवाप्नुहि ।।\nत्रिषु लोकेषु नान्यस्या यादृशं संभविष्यति ।। ४५ ।।\nयः पश्यति सकामस्त्वां पाणिग्राहमृते तव ।।\nस सद्यः क्लीबतां प्राप्य दुर्बलत्वं गमिष्यति ।। ४६ ।।\nपतिस्तव महाभागस्तपोरूपसमन्वितः ।।\nसप्तकल्पांतजीवी च भविष्यति सह त्वया ।। ४७ ।।\nइति ते ये वरा मत्तः प्रार्थितास्ते कृता मया ।।\nअन्यच्च ते वदिष्यामि पूर्वजन्मनि संस्थितम् ।। ४८ ।।\nअग्नौ शरीत्यागस्ते पूर्वमेव प्रतिश्रुतः ।।\nतदुपायं वदामि त्वां तत्कुरुष्व न संशयः ।।४९।।\nस च मेधातिथिर्यज्ञे मुने द्वादशवार्षिके ।।\nकृत्स्नप्रज्वलिते वह्नावचिरात् क्रियतां त्वया ।।2.2.6.५०।।\nएतच्छैलोपत्यकायां चंद्रभागानदीतटे ।।\nमेधातिथिर्महायज्ञं कुरुते तापसाश्रमे ।।५१।।\nतत्र गत्वा स्वयं छंदं मुनिभिर्न्नोपलक्षिता ।।\nमत्प्रसादाद्वह्निजाता तस्य पुत्री भविष्यसि ।। ५२ ।।\nयस्ते वरो वाञ्छनीयः स्वामी मनसि कश्चन ।।\nतं निधाय निजस्वांते त्यज वह्नौ वपुः स्वकम् ।। ५३ ।।\nयदा त्वं दारुणं संध्ये तपश्चरसि पर्वते ।।\nयावच्चतुर्युगं तस्य व्यतीते तु कृते युगे ।।५४।।\nत्रेतायाः प्रथमे भागे जाता दक्षस्य कन्यका ।।\nवाक्पाश्शीलसमापन्ना यथा योग्यं विवाहिताः।।५५।।\nतन्मध्ये स ददौ कन्या विधवे सप्तविंशतिः ।।\nचन्द्रोऽन्यास्संपरित्यज्य रोहिण्यां प्रीतिमानभूत्।\nतद्धेतोर्हि यदा चन्द्रश्शप्तो दक्षेण कोपिना ।।\nतदा भवत्या निकटे सर्वे देवास्समागताः ।।५७।।\nन दृष्टाश्च त्वया संध्ये ते देवा ब्रह्मणा सह ।।\nमयि विन्यस्तमनसा खं च दृष्ट्वा लभेत्पुनः ।।५८।।\nचंद्रस्य शापमोक्षार्थं जाता चंद्रनदी तदा।।\nसृष्टा धात्रा तदैवात्र मेधातिथिरुपस्थितः।।५९।।\nतपसा सत्समो नास्ति न भूतो न भविष्यति।।\nयेन यज्ञस्समारब्धो ज्योतिष्टोमो महाविधिः।।2.2.6.६०।।\nतत्र प्रज्वलितो वह्निस्तस्मिन्त्यज वपुः स्वकम् ।।\nसुपवित्रा त्वमिदानीं संपूर्णोस्तु पणस्तव ।।६१।।\nएतन्मया स्थापितन्ते कार्यार्थं भो तपस्विनि।।\nतत्कुरुष्व महाभागे याहि यज्ञे महामुनेः ।\nतस्याहितं च देवेशस्तत्रैवांतरधीयत।।६२।।\nइति श्रीशिवमहापुराणे द्वितीयायां रुद्रसंहितायां द्वितीये सतीखंडे संध्याचरित्रवर्णनं नाम षष्ठोऽध्यायः ।। ६ ।।"
  }
]
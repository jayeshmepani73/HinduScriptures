[
  {
    "text": "।। सूत उवाच ।। ।।\nइत्याकर्ण्य वचस्तस्य विधेरमितधीमतः ।।\nपप्रच्छ नारदः प्रीत्या विस्मितस्तं द्विजोत्तमः ।। १ ।।\n।। नारद उवाच ।। ।।\nशिवं विहाय दक्षस्य सुरैर्यज्ञं हरिर्गतः ।।\nहेतुना केन तद् ब्रूहि यत्रावज्ञाऽ भवत्ततः ।।२।।\nजानाति किं स शंभुं नो हरिः प्रलयविक्रमम् ।।\nरणं कथं च कृतवान् तद्गणैरबुधो यथा ।। ३ ।।\nएष मे संशयो भूयांस्तं छिंधि करुणानिधे ।।\nचरितं ब्रूहि शंभोस्तु चित्तोत्साहकरं प्रभो ।। ४ ।।\nब्रह्मोवाच ।।\nद्विजवर्य शृणु प्रीत्या चरितं शशिमौलिनः ।।\nयत्पृच्छते कुर्वतश्च सर्वसंशयहारकम् ।। ५ ।।\nदधीचस्य मुनेः शापाद्भ्रष्टज्ञानो हरिः पुरा ।।\nसामरो दक्षयज्ञं वै गतः क्षुवसहायकृत् ।। ६ ।।\n।। नारद उवाच ।।\nकिमर्थं शप्तवान्विष्णुं दधीचो मुनिसत्तमः ।।\nकोपाकारः कृतस्तस्य हरिणा तत्सहायिना ।। ७ ।।\nब्रह्मोवाच ।।\nसमुत्पन्नो महातेजा राजा क्षुव इति स्मृतः।।\nअभून्मित्रं दधीचस्य मुनीन्द्रस्य महाप्रभोः ।। ८ ।।\nचिरात्तपःप्रसंगाद्वै वादः क्षुवदधीचयोः।।\nमहानर्थकरः ख्यातस्त्रिलोकेष्वभवत्पुरा।।९।।\nतत्र त्रिवर्णतः श्रेष्ठो विप्र एव न संशयः ।।\nइति प्राह दधीचो हि शिवभक्तस्तु वेदवित् ।।2.2.38.१०।।\nतच्छ्रुत्वा वचनं तस्य दधीचस्य महामुने।।\nक्षुवः प्राहेति नृपतिः श्रीमदेन विमोहितः ।।११।।\nक्षुव उवाच ।।\nअष्टानां लोकपालानां वपुर्धारयते नृपः ।।\nतस्मान्नृपो वरिष्ठो हि वर्णाश्रमपतिः प्रभुः ।।१२।।\nसर्वदेवमयो- राजा श्रुति प्राहेति तत्परा।।\nमहती देवता या सा सोहमेव ततो मुने ।।१३।।\nतस्माद्विप्राद्वरो राजा च्यवनेय विचार्यताम्।।\nनावमंतव्य एवातः पूज्योऽहं सर्वथा त्वया ।। १४ ।।\nब्रह्मोवाच ।।\nश्रुत्वा तथा मतं तस्य क्षुवस्य मुनिसत्तमः ।।\nश्रुतिस्मृतिविरुद्धं तं चुकोपातीव भार्गवः।।१५।।\nअथ क्रुद्धो महातेजा गौरवाच्चात्मनो मुने ।।\nअताडयत्क्षुवं मूर्ध्नि दधीचो वाममुष्टितः ।।१६।।\nवज्रेण तं च चिच्छेद दधीचं ताडितः क्षुवः।।\nजगर्जातीव संक्रुद्धो ब्रह्मांडाधिपतिः कुधीः ।।१७।।\nपपात भूमौ निहतो तेन वज्रेण भार्गवः।।\nशुक्रं सस्मार क्षुवकृद्भार्गवस्य कुलंधरः।।१८।।\nशुक्रोथ संधयामास ताडितं च क्षुवेन तु।।\nयोगी दधीचस्य तदा देहमागत्य सद्रुतम्।।१९।।\nसंधाय पूर्ववद्देहं दधीचस्याह भार्गवः ।।\nशिवभक्ताग्रणीर्भृत्यं जयविद्याप्रवर्तकः ।। 2.2.38.२० ।।\nशुक्र उवाच ।।\nदधीच तात संपूज्य शिवं सर्वेश्वरं प्रभुम् ।।\nमहामृत्युंजयं मंत्रं श्रौतमग्र्यं वदामि ते ।। २१ ।।\nत्र्यम्बकं यजामहे त्रैलोक्यं पितरं प्रभुम् ।।\nत्रिमंडलस्य पितरं त्रिगुणस्य महेश्वरम् ।।२२।।\nत्रितत्त्वस्य त्रिवह्नेश्च त्रिधाभूतस्य सर्वतः ।।\nत्रिदिवस्य त्रिबाहोश्च त्रिधाभूतस्य सर्वतः।। ।।२३।।\nत्रिदेवस्य महादेवस्सुगंधि पुष्टिवर्द्धनम्।।\nसर्वभूतेषु सर्वत्र त्रिगुणेषु कृतौ यथा।।२४।।\nइन्द्रियेषु तथान्येषु देवेषु च गणेषु च।।\nपुष्पे सुगंधिवत्सूरस्सुगंधिममरेश्वरः ।। २५ ।।\nपुष्टिश्च प्रकृतेर्यस्मात्पुरुषाद्वै द्विजोत्तम ।।\nमहदादिविशेषांतविकल्पश्चापि सुव्रत।। ।।२६।।\nविष्णोः पितामहस्यापि मुनीनां च महामुने ।।\nइन्द्रियस्य च देवानां तस्माद्वै पुष्टिवर्द्धनः ।।२७।।\nतं देवममृतं रुद्रं कर्मणा तपसापि वा ।।\nस्वाध्यायेन च योगेन ध्यानेन च प्रजापते ।।२८।।\nसत्येनान्येन सूक्ष्माग्रान्मृत्युपाशाद्भवः स्वयम् ।।\nवंधमोक्षकरो यस्मादुर्वारुकमिव प्रभुः ।। २९ ।।\nमृतसंजीवनीमन्त्रो मम सर्वोत्तमः स्मृतः ।।\nएवं जपपरः प्रीत्या नियमेन शिवं स्मरन्।।2.2.38.३०।।\nजप्त्वा हुत्वाभिमंत्र्यैव जलं पिब दिवानिशम्।।\nशिवस्य सन्निधौ ध्यात्वा नास्ति मृत्युभयं क्वचित् ।।३१।।\nकृत्वा न्यासादिकं सर्वं संपूज्य विधिवच्छिवम्।।\nसंविधायेदं निर्व्यग्रश्शंकरं भक्तवत्सलम् ।।३२।।\nध्यानमस्य प्रवक्ष्यामि यथा ध्यात्वा जपन्मनुम् ।।\nसिद्ध मन्त्रो भवेद्धीमान् यावच्छंभुप्रभावतः ।।३३।।\nहस्तांभोजयुगस्थकुंभयुगलादुद्धृत्यतोयं शिरस्सिंचंतं करयोर्युगेन दधतं स्वांकेभकुंभौ करौ ।।\nअक्षस्रङ्मृगहस्तमंबुजगतं मूर्द्धस्थचन्द्रस्रवत्पीयूषार्द्रतनुं भजे सगिरिजं त्र्यक्षं च मृत्युंजयम् ।। ३४ ।।\nब्रह्मोवाच ।।\nउपदिश्येति शुक्रः स्वं दधीचिं मुनिसत्तमम् ।।\nस्वस्थानमगमत्तात संस्मरञ् शंकरं प्रभुम् ।।३५।।\nतस्य तद्वचनं श्रुत्वा दधीचो हि महामुनिः ।।\nवनं जगाम तपसे महाप्रीत्या शिवं स्मरन् ।।३६।।\nतत्र गत्वा विधानेन महामृत्युंजयाभिधम् ।।\nतं मनुं प्रजपन् प्रीत्या तपस्तेपे शिवं स्मरन् ।। ३७ ।।\nतन्मनुं सुचिरं जप्त्वा तपसाराध्य शंकरम् ।।\nशिवं संतोषयामास महामृत्युंजयं हि सः ।।३८।।\nअथ शंभुः प्रसन्नात्मा तज्जपाद्भक्तवत्सलः।।\nआविर्बभूव पुरतस्तस्य प्रीत्या महामुने।।३९।।\nतं दृष्ट्वा स्वप्रभुं शंभुं स मुमोद मुनीश्वरः।।\nप्रणम्य विधिवद्भक्त्या तुष्टाव सुकृतांजलिः ।।2.2.38.४०।।\nअथ प्रीत्या शिवस्तात प्रसन्नश्च्यावनिं मुने ।।\nवरं ब्रूहीति स प्राह सुप्रसन्नेन चेतसा ।। ४१ ।।\nतच्छुत्वा शंभुवचनं दधीचो भक्तसत्तमः ।।\nसांजलिर्नतकः प्राह शंकरं भक्तवत्सलम् ।। ४२ ।।\nदधीच उवाच।। ।।\nदेवदेव महादेव मह्यं देहि वरत्रयम् ।।\nवज्रास्थित्वादवध्यत्वमदीनत्वं हि सर्वतः ।। ४३ ।।\nब्रह्मोवाच ।।\nतदुक्तवचनं श्रुत्वा प्रसन्नः परमेश्वरः ।।\nवरत्रयं ददौ तस्मै दधीचाय तथास्त्विति ।। ४४ ।।\nवरत्रयं शिवात्प्राप्य सानंदश्च महामुनिः ।।\nक्षुवस्थानं जगामाशु वेदमार्गे प्रतिष्ठितः ।।४५।।\nब्रह्मोवाच ।।\nप्राप्यावध्यत्वमुग्रात्स वज्रास्थित्वमदीनताम् ।।\nअताडयच्च राजेन्द्रं पादमूलेन मूर्द्धनि ।। ४६ ।।\nक्षुवो दधीचं वज्रेण जघानोरस्यथो नृपः ।।\nक्रोधं कृत्वा विशेषेण विष्णुगौरवगर्वितः ।।४७।।\nनाभून्नाशाय तद्वज्रं दधीचस्य महात्मनः।।\nप्रभावात्परमेशस्य धातृपुत्रो विसिस्मिये।।४८।।\nदृष्ट्वाप्यवध्यत्वमदीनतां च वज्रस्य चात्यंतपरप्रभावम्।।\nक्षुवो दधीचस्य मुनीश्वरस्य विसिस्मिये चेतसि धातृपुत्रः ।। ४९ ।।\nआराधयामास हरिं मुकुन्दमिन्द्रानुजं काननमाशु गत्वा ।।\nप्रपन्नपालश्च पराजितो हि दधीचमृत्युंजयसेवकेन ।।2.2.38.५०।।\nपूजया तस्य सन्तुष्टो भगवान् मधुसूदनः ।।\nप्रददौ दर्शनं तस्मै दिव्यं वै गरुडध्वजः ।। ५१ ।।\nदिव्येन दर्शनेनैव दृष्ट्वा देवं जनार्दनम् ।।\nतुष्टाव वाग्भिरिष्टाभिः प्रणम्य गरुडध्वजम् ।।५२।।\nसम्पूज्य चैवं त्रिदशेश्वराद्यैः स्तुतं देवमजेयमीशम् ।।\nविज्ञापयामास निरीक्ष्य भक्त्या जनार्दनाय प्रणिपत्य मूर्ध्ना ।। ५३ ।।\nराजोवाच।। ।।\nभगवन् ब्राह्मणः कश्चिद्दधीच इति विश्रुतः ।।\nधर्मवेत्ता विनीतात्मा सखा मम पुराभवत् ।। ५४ ।।\nअवध्यस्सर्वदा सर्वैश्शंकरस्य प्रभावतः ।।\nतमाराध्य महादेवं मृत्युंजयमनामयम् ।। ५५ ।।\nसावज्ञं वामपादेन मम मूर्ध्नि सदस्यपि ।।\nताडयामास वेगेन स दधीचो महातपाः ।। ५६ ।।\nउवाच तं च गर्वेण न बिभेमीति सर्वतः ।।\nमृत्युंजयाप्त सुवरो गर्वितो ह्यतुलं हरिः ।। ५७ ।।\n।। ब्रह्मोवाच ।।\nअथ ज्ञात्वा दधीचस्य ह्यवध्यत्वं महात्मनः ।।\nसस्मारास्य महेशस्य प्रभावमतुलं हरिः ।। ५८ ।।\nएवं स्मृत्वा हरिः प्राह क्षुवं विधिसुतं द्रुतम् ।।\nविप्राणां नास्ति राजेन्द्र भयमण्वपि कुत्रचित् ।। ५९ ।।\nविशेषाद्रुद्रभक्तानां भयं नास्ति च भूपते ।।\nदुःखं करोति विप्रस्य शापार्थं ससुरस्य मे ।।2.2.38.६०।।\nभविता तस्य शापेन दक्षयज्ञे सुरेश्वरात् ।।\nविनाशो मम राजेन्द्र पुनरुत्थानमेव च ।। ६१ ।।\nतस्मात्समेत्य राजेन्द्र सर्वयज्ञो न भूयते ।।\nकरोमि यत्नं राजेन्द्र दधीचविजयाय ते ।। ६२ ।।\nश्रुत्वा वाक्यं क्षुवः प्राह तथास्त्विति हरेर्नृपः ।।\nतस्थौ तत्रैव तत्प्रीत्या तत्कामोत्सुकमानसः ।। ६३ ।।\nइति श्रीशिवमहापुराणे द्वितीयायां रुद्रसंहितायां द्वितीयसतीखंडे क्षुवदधीचवादवर्णनं नामाष्टत्रिंशोऽध्यायः ।। ३८ ।।"
  }
]
[
  {
    "text": "नारद उवाच ।।\nब्रह्मन् तात महाप्राज्ञ वद नो वदतां वर।।\nगते विष्णौ किमभवदकार्षीत्किं विधे भवान्।।१।।\nब्रह्मोवाच ।।\nविप्रनन्दनवर्य त्वं सावधानतया शृणु ।।\nविष्णौ गते भगवति यदकार्षमहं खलु ।।२।।\nविद्याविद्यात्मिकां शुद्धां परब्रह्मस्वरूपिणीम् ।।\nस्तौमि देव जगद्धात्रीं दुर्गां शम्भुप्रियां सदा ।।३।।\nसर्वत्र व्यापिनीं नित्यां निरालंबां निराकुलाम्।।\nत्रिदेवजननीं वंदे स्थूलस्थूलामरूपिणीम्।। ।।४।।\nत्वं चितिः परमानंदा परमात्मस्वरूपिणी ।।\nप्रसन्ना भव देवेशि मत्कार्यं कुरु ते नमः ।।५।।\nब्रह्मोवाच ।।\nएवं संस्तूयमाना सा योगनिद्रा मया मुने ।।\nआविर्बभूव प्रत्यक्षं देवर्षे चंडिका मम ।। ६ ।।\nस्निग्धांजनद्युतिश्चारुरूपा दिव्यचतुर्भुजा ।।\nसिंहस्था वरहस्ता च मुक्तामणिकचोत्कटा ।। ७ ।।\nशरदिंद्वानना शुभ्रचन्द्रभाला त्रिलोचना ।।\nसर्वावयवरम्या च कमलांघ्रिनखद्युतिः।।८।।\nसमक्षं तामुमां वीक्ष्य मुने शक्तिं शिवस्य हि ।।\nभक्त्या विनततुंगांशः प्रास्तवं सुप्रणम्य वै ।। ९ ।।\nब्रह्मोवाच ।।\nनमो नमस्ते जगतःप्रवृत्तिनिवृतिरूपे स्थितिसर्गरूपे ।।\nचराचराणां भवती सुशक्तिस्सनातनी सर्वविमोहनीति ।। 2.2.11.१० ।।\nया श्रीः सदा केशवमूर्तिमाला विश्वंभरा या सकलं बिभर्ति।।\nया त्वं पुरा सृष्टिकरी महेशी हर्त्री त्रिलोकस्य परा गुणेभ्य ।।११।।\nया योगिनां वै महिता मनोज्ञा सा त्वं न ते परमाणुसारे ।।\nयमादिपूते हृदि योगिनां या या योगिनां ध्यानपथे प्रतीता ।। १२ ।।\nप्रकाशशुद्ध्यादियुता विरागा सा त्वं हि विद्या विविधावलंबा ।।\nकूटस्थमव्यक्तमनंतरूपं त्वं बिभ्रती कालमयी जगंति ।। १३ ।।\nविकारबीजं प्रकरोपि नित्यं गुणान्विता सर्वजनेषु नूनम् ।।\nत्वं वै गुणानां च शिवे त्रयाणां निदानभूता च ततः परासि ।। १४ ।।\nसत्वं रजस्तामस इत्यमीषां विकारहीना समु वस्तितीर्या ।।\nसा त्वं गुणानां जगदेकहेतुं ब्रह्मांतरारंभसि चात्सि पासि ।। १५ ।।\nअशेषजगतां बीजे ज्ञेयज्ञानस्वरूपिणि ।।\nजगद्धिताय सततं शिवपत्नि नमोस्तु ते ।।१६।।\nब्रह्मोवाच।।\nइत्याकर्ण्य वचः सा मे काली लोक विभाविनी ।।\nप्रीत्या मां जगतामूचे स्रष्टारं जनशब्दवत् ।।१७।।\nदेव्युवाच ।।\nब्रह्मन्किमर्थं भवता स्तुताहमवधारय ।।\nउच्यतां यदि धृष्योसि तच्छीघ्रं पुरतो मम ।। १८ ।।\nप्रत्यक्षमपि जातायां सिद्धिः कार्यस्य निश्चिता ।।\nतस्मात्त्वं वांछितं ब्रूहि या करिष्यामि भाविता ।। १९ ।।\nब्रह्मोवाच ।।\nशृणु देवि महेशानि कृपां कृत्वा ममोपरि ।।\nमनोरथस्थं सर्वज्ञे प्रवदामि त्वदाज्ञया ।। 2.2.11.२० ।।\nयः पतिस्तव देवेशि ललाटान्मेऽभवत्पुरा ।।\nशिवो रुद्राख्यया योगी स वै कैलासमास्थितः ।।२१।।\nतपश्चरति भूतेश एक एवाविकल्पकः ।।\nअपत्नीको निर्विकारो न द्वितीयां समीहते ।। २२ ।।\nतं मोहय यथा चान्यां द्वितीयां सति वीक्षते ।।\nत्वदृते तस्य नो काचिद्भविष्यति मनोहरा ।।२३।।\nतस्मात्त्वमेव रूपेण भवस्व हरमोहिनी।।\nसुता भूत्वा च दक्षस्य रुद्रपत्नी शिवे भव।।२४।।\nयथा धृतशरीरा त्वं लक्ष्मीरूपेण केशवम्।।\nआमोदयसि विश्वस्य हितायैतं तथा कुरु।।२५।।\nकांताभिलाषमात्रं मे दृष्ट्वाऽनिंदद्वृषध्वजः ।।\nस कथं वनितां देवी स्वेच्छया संग्रहीष्यति ।।२६।\nहरे गृहीतकांते तु कथं सृष्टिश्शुभावहा ।।\nआद्यंतमध्ये चैतस्य हेतौ तस्मिन्विरागिणि ।।२७।।\nइति चिंतापरो नाहं त्वदन्यं शरणं हितम्।।\nकृच्छ्रवांस्तेन विश्वस्य हितायैतत्कुरुष्व मे।।२८।।\nन विष्णुस्तस्य मोहाय न लक्ष्मीर्न मनोभवः।।\nन चाप्यहं जगन्मातर्नान्यस्त्वां कोपि वै विना ।।२९।।\nतस्मात्त्वं दक्षजा भूत्वा दिव्यरूपा महेश्वरी ।।\nतत्पत्नी भव मद्भक्त्या योगिनं मोहयेश्वरम् ।।2.2.11.३०।।\nदक्षस्तपति देवेशि क्षीरोदोत्तरतीरगः।।\nत्वामुद्दिश्य समाधाय मनस्त्वयि दृढव्रतः ।।३१।।\nब्रह्मोवाच।।\nइत्याकर्ण्य वचस्सा चिंतामाप शिवा तदा।।\nउवाच च स्वमनसि विस्मिता जगदम्बिका।।३२।।\nदेव्युवाच ।।\nअहो सुमहदाश्चर्यं वेदवक्तापि विश्वकृत् ।।\nमहाज्ञानपरो भूत्वा विधाता किं वदत्ययम् ।।३३।।\nविधेश्चेतसि संजातो महामोहोऽसुखावहः ।।\nयद्वरं निर्विकारं तं संमोहयितुमिच्छति ।।३४।।\nहरमोहवरं मत्तस्समिच्छति विधिस्त्वयम् ।।\nको लाभोस्यात्र स विभुर्निर्मोहो निर्विकल्पकः ।।३५।।\nपरब्रह्माख्यो यश्शंभुर्निर्गुणो निर्विकारवान् ।।\nतस्याहं सर्वदा दासी तदाज्ञावशगा सदा ।।३६।।\nस एव पूर्णरूपेण रुद्रनामाभवच्छिवः ।।\nभक्तोद्धारणहेतोर्हि स्वतंत्रः परमेश्वरः ।।३७।।\nहरेर्विधेश्च स स्वामी शिवान्न्यूनो न कर्हिचित् ।।\nयोगादरो ह्यमायस्थो मायेशः परतः परः ।।३८।।\nमत्वा तमात्मजं ब्रह्मा सामान्यसुरसंनिभम् ।।\nइच्छत्ययं मोहयितुमतोऽज्ञानविमोहितः ।। ३९ ।।\nन दद्यां चेद्वरं वेदनीतिर्भ्रष्टा भवेदिति ।।\nकिं कुर्यां येन न विभुः क्रुद्धस्स्यान्मे महेश्वरः ।।2.2.11.४०।।\nब्रह्मो वाच ।।\nविचार्य्येत्थं महेशं तं सस्मार मनसा शिवा ।।\nप्रापानुज्ञां शिवस्याथोवाच दुर्गा च मां तदा ।। ४१ ।।\n।। दुर्गोवाच ।।\nयदुक्तं भवता ब्रह्मन् समस्तं सत्यमेव तत् ।।\nमदृते मोहयित्रीह शंकरस्य न विद्यते ।। ४२ ।।\nहरेऽगृहीतदारे तु सृष्टिनैषा सनातनी ।।\nभविष्यतीति तत्सत्यं भवता प्रतिपादितम् ।।४३ ।।\nममापि मोहने यन्नो विद्यतेस्य महाप्रभोः ।।\nत्वद्वाक्याद्विगुणो मेद्य प्रयत्नोऽभूत्स निर्भरः ।। ४४ ।।\nअहं तथा यतिष्यामि यथा दारपरिग्रहम् ।।\nहरः करिष्यति विधे स्वयमेव विमोहितः ।। ४५ ।।\nसतीमूर्तिमहं धृत्वा तस्यैव वशवर्तिनी ।।\nभविष्यामि महाभागा लक्ष्मीर्विष्णोर्यथा प्रिया।।४६।।\nयथा सोपि मयैवेय वशवर्ती सदा भवेत्।।\nतथा यत्नं करिष्यामि तस्यैव कृपया विधे।।४७।।\nउत्पन्ना दक्षजायायां सतीरूपेण शंकरम्।।\nअहं सभाजयिष्यामि लीलया तं पितामह ।।४८।।\nयथान्यजंतुरवनौ वर्तते वनितावशे ।।\nमद्भक्त्या स हरो वामावशवर्ती भविष्यति ।।४९।।\nब्रह्मोवाच ।।\nमह्यमित्थं समाभाष्य शिवा सा जगदम्बिका।।\nवीक्ष्यमाणा मया तात तत्रैवांतर्दधे ततः।।2.2.11.५०।।\nतस्यामंतर्हितायां तु सोहं लोकपितामहः।।\nअगमं यत्र स्वसुतास्तेभ्यस्सर्वमवर्णयम् ।। ५१ ।।\nइति श्रीशिवपुराणे द्वितीयायां रुद्रसंहितायां सतीखण्डे दुर्गास्तुतिब्रह्मवरप्राप्तिवर्णनो नामेकादशोऽध्यायः ।। ११ ।।"
  }
]
[
  {
    "text": "ब्रह्मोवाच ।।\nइति स्तुतो रमेशेन मया चैव सुरर्षिभिः ।।\nतथान्यैश्च महादेवः प्रसन्नस्संबभूव ह ।।१।।\nअथ शंभुः कृपा दृष्ट्या सर्वान् ऋषिसुरादिकान् ।।\nब्रह्मविष्णू समाधाय दक्षमेतदुवाच ह ।।२।।\nमहादेव उवाच ।।\nशृणु दक्ष प्रवक्ष्यामि प्रसन्नोस्मि प्रजापते ।।\nभक्ताधीनः सदाहं वै स्वतंत्रोप्यखिलेश्वरः ।।३।।\nचतुर्विधा भजंते मां जनाः सुकृतिनस्सदा।।\nउत्तरोत्तरतः श्रेष्ठास्तेषां दक्षप्रजापते ।।४।।\nआर्तो जिज्ञासुरर्थार्थी ज्ञानी चैव चतुर्थकः ।।\nपूर्वे त्रयश्च सामान्याश्चतुर्थो हि विशिष्यते ।। ५ ।।\nतत्र ज्ञानी प्रियतर ममरूपञ्च स स्मृतः ।।\nतस्मात्प्रियतरो नान्यः सत्यं सत्यं वदाम्यहम्।।६।।\nज्ञानगम्योहमात्मज्ञो वेदांतश्रुतिपारगैः ।।\nविना ज्ञानेन मां प्राप्तुं यतन्ते चाल्पबुद्धयः ।।७।।\nन वेदैश्च न यज्ञैश्च न दानैस्तपसा क्वचित् ।।\nन शक्नुवंति मां प्राप्तुं मूढाः कर्मवशा नरा ।।८।।\nकेवलं कर्म्मणा त्वं स्म संसारं तर्तुमिच्छसि ।।\nअत एवाभवं रुष्टो यज्ञविध्वंसकारकः ।।९।।\nइतः प्रभृति भो दक्ष मत्वा मां परमेश्वरम् ।।\nबुद्ध्या ज्ञानपरो भूत्वा कुरु कर्म समाहितः ।।2.2.43.१०।।\nअन्यच्च शृणु सद्बुद्ध्या वचनं मे प्रजापते ।।\nवच्मि गुह्यं धर्महेतोः सगुणत्वेप्यहं तव ।।११।।\nअहं ब्रह्मा च विष्णुश्च जगतः कारणं परम् ।।\nआत्मेश्वर उपद्रष्टा स्वयंदृगविशेषणः ।।१२।।\nआत्ममायां समाविश्य सोहं गुणमयीं मुने ।।\nसृजन्रक्षन्हरन्विश्वं दधे संज्ञाः क्रियोचिताः ।।१३।।\nअद्वितीये परे तस्मिन् ब्रह्मण्यात्मनि केवले ।।\nअज्ञः पश्यति भेदेन भूतानि ब्रह्मचेश्वरम् ।।१४।।\nशिरः करादिस्वांगेषु कुरुते न यथा पुमान् ।।\nपारक्यशेमुषीं क्वापि भूतेष्वेवं हि मत्परः ।।१५।।\nसर्वभूतात्मनामेकभावनां यो न पश्यति ।।\nत्रिसुराणां भिदां दक्ष स शांतिमधिगच्छति ।।१६।।\nयः करोति त्रिदेवेषु भेदबुद्धिं नराधमः ।।\nनरके स वसेन्नूनं यावदाचन्द्रतारकम् ।।१७।।\nमत्परः पूजयेद्देवान् सर्वानपि विचक्षणः ।।\nस ज्ञानं लभते येन मुक्तिर्भवति शाश्वती ।।१८।।\nविधिभक्तिं विना नैव भक्तिर्भवति वैष्णवी ।।\nविष्णुभक्तिं विना मे न भक्तिः क्वापि प्रजायते ।।१९।।\nइत्युक्त्वा शंकरस्स्वामी सर्वेषां परमेश्वरः ।।\nसर्वेषां शृण्वतां तत्रोवाच वाणीं कृपाकरः ।।2.2.43.२०।।\nहरिभक्तो हि मां निन्देत्तथा शैवोभवे द्यदि ।।\nतयोः शापा भवेयुस्ते तत्त्वप्राप्तिर्भवेन्न हि ।। २१ ।।\n।। ब्रह्मोवाच ।।\nइत्याकर्ण्य महेशस्य वचनं सुखकारकम् ।।\nजहृषुस्सकलास्तत्र सुरमुन्यादयो मुने ।।२२।।\nदक्षोभवन्महाप्रीत्या शिवभक्तिरतस्तदा ।।\nसकुटुम्बस्सुराद्यास्ते शिवं मत्वाखिलेश्वरम् ।।२३।।\nयथा येन कृता शंभोः संस्तुतिः परमात्मनः ।।\nतथा तस्मै वरो दत्तश्शंभुना तुष्टचेतसा ।। २४ ।।\nज्ञप्तः शिवेनाशु दक्षः शिवभक्तः प्रसन्नधीः ।।\nयज्ञं चकार संपूर्णं शिवानुग्रहतो मुने ।।२५।।\nददौ भागान्सुरेभ्यो हि पूर्णभागं शिवाय सः ।।\nदानं ददौ द्विजेभ्यश्च प्राप्तः शंभोरनुग्रहः ।।२६।।\nअथो देवस्य सुमहत्तत्कर्म विधिपूर्वकम् ।।\nदक्षः समाप्य विधिवत्सहर्त्विग्भिः प्रजापतिः ।।२७।।\nएवं दक्षमखः पूर्णोभवत्तत्र मुनीश्वरः ।।\nशंकरस्य प्रसादेन परब्रह्मस्वरूपिणः ।।२८।।\nअथ देवर्षयस्सर्वे शंसंतश्शांकरं यशः ।।\nस्वधामानि ययुस्तु ष्टाः परेपि सुखतस्तदा ।।२९।।\nअहं विष्णुश्च सुप्रीतावपि स्वंस्वं परं मुदा ।।\nगायन्तौ सुयशश्शंभोः सर्वमंगलदं सदा ।।2.2.43.३०।।\nदक्ष संमानितः प्रीत्या महादेवोपि सद्गतिः ।।\nकैलासं स ययौ शैलं सुप्रीतस्सगणो निजम्।।३१।।\nआगत्य स्वगिरिं शंभुस्सस्मार स्वप्रियां सतीम् ।।\nगणेभ्यः कथयामास प्रधानेभ्यश्च तत्कथाम् ।।३२।।\nकालं निनाय विज्ञानी बहु तच्चरितं वदन्।।\nलौकिकीं गतिमाश्रित्य दर्शयन् कामितां प्रभुः ।।३३।।\nनानीतिकारकः स्वामी परब्रह्म सतां गतिः।।\nतस्य मोहः क्व वा शोकः क्व विकारः परो मुने ।।३४।।\nअहं विष्णुश्च जानीवस्तद्भेदं न कदाचन ।।\nकेपरे मुनयो देवा मनुषाद्याश्च योगिनः ।।३५।।\nमहिमा शांकरोनंतो दुर्विज्ञेयो मनीषिभिः ।।\nभक्तज्ञातश्च सद्भक्त्या तत्प्रसादाद्विना श्रमम् ।।३६।।\nएकोपि न विकारो हि शिवस्य परमात्मनः ।।\nसंदर्शयति लोकेभ्यः कृत्वा तां तादृशीं गतिम्।।३७।।\nयत्पठित्वा च संश्रुत्य सर्वलोकसुधीर्मुने।।\nलभते सद्गतिं दिब्यामिहापि सुखमुत्तमम्।।३८।।\nइत्थं दाक्षायणी हित्वा निजदेहं सती पुनः ।।\nजज्ञे हिमवतः पत्न्यां मेनायामिति विश्रुतम् ।।३९।।\nपुनः कृत्वा तपस्तत्र शिवं वव्रे पतिं च सा ।।\nगौरी भूत्वार्द्धवामांगी लीलाश्चक्रेद्भुताश्शिवा ।।2.2.43.४०।।\nइत्थं सतीचरित्रं ते वर्णितं परमाद्भुतम् ।।\nभुक्तिमुक्तिप्रदं दिव्यं सर्वकामप्रदायकम् ।। ४१ ।।\nइदमाख्यानमनघं पवित्रं परपावनम् ।।\nस्वर्ग्यं यशस्यमायुष्यं पुत्रपौत्रफलप्रदम् ।। ४२ ।।\nय इदं शृणुयाद्भक्त्या श्रावयेद्भक्तिमान्नरान् ।।\nसर्वकर्मा लभेत्तात परत्र परमां गतिम् ।। ४३ ।।\nयः पठेत्पाठयेद्वापि समाख्यानमिदं शुभम् ।।\nसोपि भुक्त्वाखिलान् भोगानंते मोक्षमवाप्नुयात् ।। ४४ ।।\nइति श्रीशिवमहापुराणे द्वितीयायां रुद्रसंहितायां द्वितीये सतीखंडे दक्षय ज्ञानुसंधानवर्णनं नाम त्रिचत्वारिंशोऽध्यायः ।। ४३ ।। ।। श्रीः ।।\nसमाप्तोयं रुद्रसंहितान्तर्गतसतीखण्डो द्वितीयः ।। २ ।।\n।।श्रीसांबसदाशिवार्पणमस्तु।।"
  }
]
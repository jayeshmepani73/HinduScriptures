[
  {
    "text": "नारद उवाच ।।\nब्रह्मन् शंभुवर प्राज्ञ सम्यगुक्तं त्वयानघ ।।\nशिवाशिवचरित्रं च पावितं जन्म मे हितम् ।। १ ।।\nइदानीं वद दक्षस्तु तपः कृत्वा दृढव्रतः ।।\nकं वरं प्राप देव्यास्तु कथं सा दक्षजाऽभवत् ।। २ ।।\nब्रह्मोवाच ।।\nशृणु नारद धन्यस्त्वं मुनिभिर्भक्तितोखिलैः ।।\nयथा तेपे तपो दक्षो वरं प्राप च सुव्रतः ।। ३ ।।\nमदाज्ञप्तस्सुधीर्दक्षस्समाधाय महाधिपः ।।\nअपाद्यष्टुं च तां देवीं तत्कामो जगदंबिकाम् ।। ४ ।।\nक्षीरोदोत्तरतीरस्थां तां कृत्वा हृदयस्थिताम् ।।\nतपस्तप्तुं समारेभे द्रुष्टुं प्रत्यक्षतोम्बिकाम् ।। ५ ।।\nदिव्यवर्षेण दक्षस्तु सहस्राणां त्रयं समाः ।।\nतपश्चचार नियतस्सं यतात्मा दृढव्रतः ।। ।। ६ ।।\nमारुताशी निराहारो जलाहारी च पर्णभुक् ।।\nएवं निनाय तं कालं चिंतयन्तां जगन्मयीम् ।। ७ ।।\nदुर्गाध्यानसमासक्तश्चिरं कालं तपोरतः ।।\nनियमैर्बहुभिर्देवीमाराधयति सुव्रतः ।। ८ ।।\nततो यमादियुक्तस्य दक्षस्य मुनिसत्तम ।।\nजगदम्बा पूजयतः प्रत्यक्षमभवच्छिवा ।। ९ ।।\nततः प्रत्यक्षतो दृष्ट्वा जगदम्बां जगन्मयीम् ।।\nकृतकृत्यमथात्मानं मेने दक्षः प्रजापतिः ।। 2.2.12.१० ।।\nसिंहस्थां कालिकां कृष्णां चारुवक्त्रां चतुर्भुजाम् ।।\nवरदाभयनीलाब्जखड्गहस्तां मनोहराम् ।। ११ ।।\nआरक्तनयनां चारुमुक्तकेशीं जगत्प्रसूम् ।\nतुष्टाव वाग्भिश्चित्राभिः सुप्रणम्याथ सुप्रभाम् ।। १२ ।।\nदक्ष उवाच ।।\nजगदेव महामाये जगदीशे महेश्वरि ।।\nकृपां कृत्वा नमस्तेस्तु दर्शितं स्ववपुर्मम।।१३।।\nप्रसीद भगवत्याद्ये प्रसीद शिवरूपिणम् ।।\nप्रसीद भक्तवरदे जगन्माये नमोस्तु ते ।।१४।।\nब्रह्मोवाच ।।\nइति स्तुता महेशानी दक्षेण प्रयतात्मना ।।\nउवाच दक्षं ज्ञात्वापि स्वयं तस्येप्सितं मुने ।। १५ ।।\nदेव्युवाच ।।\nतुष्टाहं दक्ष भवतस्सद्भक्त्या ह्यनया भृशम् ।।\nवरं वृणीष्व स्वाभीष्टं नादेयं विद्यते तव ।।१६।।\nब्रह्मोवाच ।।\nजगदम्बावचश्श्रुत्वा ततो दक्षः प्रजापतिः ।।\nसुप्रहृष्टतरः प्राह नामं नामं च तां शिवाम् ।।१७।।\nदक्ष उवाच।।\nजगदम्बा महामाये यदि त्वं वरदा मम।।\nमद्वचः शृणु सुप्रीत्या मम कामं प्रपूरय।।१८।।\nमम स्वामी शिवो यो हि स जातो ब्रह्मणस्तुतः ।।\nरुद्रनामा पूर्णरूपावतारः परमात्मनः ।। १९।।\nतवावतारो नो जातः का तत्पत्नी भवेदतः ।।\nतं मोहय महेशानमवतीर्य क्षितौ शिवे ।।2.2.12.२० ।।\nत्वदृते तस्य मोहाय न शक्तान्या कदाचन ।।\nतस्मान्मम सुता भूत्वा हरजायाभवाऽधुना ।।२१।।\nइत्थं कृत्वा सुलीला च भव त्वं हर मोहिनी ।।\nममैवैष वरो देवि सत्यमुक्तं तवाग्रतः ।।२२।।\nकेवलं स्वार्थमिति च सर्वेषां जगतामपि ।।\nब्रह्मविष्णुशिवानां च ब्रह्मणा प्रेरितो ह्यहम् ।। २३ ।।\nब्रह्मोवाच ।।\nइत्याकर्ण्य प्रजेशस्य वचनं जगदम्बिका ।।\nप्रत्युवाच विहस्येति स्मृत्वा तं मनसा शिवम्।। २४।।\nदेव्युवाच।।\nतात प्रजापते दक्ष शृणु मे परमं वचः।।\nसत्यं ब्रवीमि त्वद्भक्त्या सुप्रसन्नाखिलप्रदा ।।२५।।\nअहं तव सुता दक्ष त्वज्जायायां महेश्वरी।।\nभविष्यामि न संदेहस्त्वद्भक्तिवशवर्तिनी।।२६।।\nतथा यत्नं करिष्यामि तपः कृत्वा सुदुस्सहम् ।।\nहरजाया भविष्यामि तद्वरं प्राप्य चानघ ।।२७।।\nनान्यथा कार्यसिद्धिर्हि निर्विकारी च स प्रभुः ।।\nविधेर्विष्णोश्च संसेव्यः पूर्ण एव सदाशिवः ।।२८।।\nअहं तस्य सदा दासी प्रिया जन्मनि जन्मनि ।।\nमम स्वामी स वै शंभुर्नानारूपधरोपि ह ।। २९ ।।\nवरप्रभावाद्भ्रुकुटेरवतीर्णो  विधेस्म च ।।\nअहं तद्वरतोपीहावतरिष्ये तदाज्ञया ।।2.2.12.३०।।\nगच्छ स्वभवनं तात मया ज्ञाता तु दूतिका ।।\nहरजाया भविष्यामि भूता ते तनयाचिरात् ।।३१।।\nइत्युक्त्वा सद्वचो दक्षं शिवाज्ञां प्राप्य चेतसि ।।\nपुनः प्रोवाच सा देवी स्मृत्वा शिवपदाम्बुजम् ।।३२।।\nपरन्तु पण आधेयो मनसा ते प्रजापते ।।\nश्रावयिष्यामि ते तं वै सत्यं जानीहि नो मृषा ।।३३।।\nयदा भवान् मयि पुनर्भवेन्मंदादरस्तपा ।।\nदेहं त्यक्ष्ये निजं सत्यं स्वात्मन्यस्म्यथ वेतरम् ।। ३४ ।।\nएष दत्तस्तव वरः प्रतिसर्गं प्रजापते ।।\nअहं तव सुता भूत्वा भविष्यामि हरप्रिया ।। ३५ ।।\nब्रह्मोवाच ।। एवमुक्त्वा महेशानी दक्षं मुख्यप्रजापतिम् ।।\nअंतर्दधे द्रुतं तत्र सम्यग् दक्षस्य पश्यतः ।।३६।।\nअंतर्हितायां दुर्गायां स दक्षोपि निजाश्रमम् ।।\nजगाम च मुदं लेभे भविष्यति सुतेति सा ।।३७।।\nइति श्रीशिवमहा पुराणे द्वितीयायां रुद्रसंहितायां द्वितीये सतीखंडे दक्षवरप्राप्तिवर्णनो नाम द्वादशोऽध्यायः ।।१२।।"
  }
]
[
  {
    "text": "।। ब्रह्मोवाच ।।\nएकदा तु मुने तेन यज्ञः प्रारंभितो महान् ।।\nतत्राहूतास्तदा सर्वे दीक्षितेन सुरर्षयः ।। १ ।।\nमहर्षयोऽखिलास्तत्र निर्जराश्च समागताः ।।\nयद्यज्ञकरणार्थं हि शिवमायाविमोहितः ।। २ ।।\nअगस्त्यः कश्यपोत्रिश्च वामदेवस्तथा भृगुः ।।\nदधीचिर्भगवान् व्यासो भारद्वाजोऽथ गौतमः ।। ३ ।।\nपैलः पराशरो गर्गो भार्गवः ककुपस्सितः ।।\nसुमंतुत्रिककंकाश्च वैशंपायन एव च ।। ४ ।।\nएते चान्ये च बहवो मुनयो हर्षिता ययु ।।\nमम पुत्रस्य दक्षस्य सदारास्ससुता मखम् ।। ५ ।।\nतथा सर्वे सुरगणा लोकपाला महोदयाः ।।\nतथोपनिर्जरास्सर्वे स्वापकारबलान्विताः ।। ६ ।।\nसत्यलोकात्समानीतो नुतोहं विश्वकारकः।।\nससुतस्स परीवारो मूर्तवेदापिसंयुतः ।। ७ ।।\nवैकुंठाच्च तथा विष्णुस्संप्रार्थ्य विविधादरात् ।।\nसपार्षदपरीवारस्समानीतो मखं प्रति ।।८।।\nएवमन्ये समायाता दक्षयज्ञं विमोहिताः ।।\nसत्कृतास्तेन दक्षेन सर्वे ते हि दुरात्मना ।। ९ ।।\nभवनानि महार्हाणि सुप्रभाणि महांति च ।।\nत्वष्ट्रा कृतानि दिव्यानि तेभ्यो दत्तानि तेन वै ।। 2.2.27.१० ।।\nतेषु सर्वेषु धिष्ण्येषु यथायोग्यं च संस्थिताः ।।\nसन्मानिता अराजंस्ते सकला विष्णुना मया ।। ११ ।।\nवर्त्तमाने महायज्ञे तीर्थे कनखले तदा ।।\nऋत्विजश्च कृतास्तेन भृग्वाद्याश्च तपोधनाः ।। १२ ।।\nअधिष्ठाता स्वयं विष्णुस्सह सर्वमरुद्गणैः ।।\nअहं तत्राऽभवं ब्रह्मा त्रयीविधिनिदर्शकः ।। १३ ।।\nतथैव सर्वदिक्पाला द्वारपालाश्च रक्षकाः ।।\nसायुधास्सपरीवाराः कुतूहलकरास्सदा ।। १४ ।।\nउपतस्थे स्वयं यज्ञस्सुरूपस्तस्य चाध्वरे।।\nसर्वे महामुनिश्रेष्ठाः स्वयं वेदधराऽभवन् ।।१५।।\nतनूनपादपि निजं चक्रे रूपं सहस्रशः ।।\nहविषा ग्रहणायाशु तस्मिन् यज्ञे महोत्सवे ।। १६ ।।\nअष्टाशीतिसहस्राणि जुह्वति सह ऋत्विजः ।।\nउद्गातारश्चतुषष्टि सहस्राणि सुरर्षयः ।।१७।।\nअध्वर्यवोथ होतारस्तावन्तो नारदादयः ।।\nसप्तर्षयस्समा गाथाः कुर्वंति स्म पृथक्पृथक् ।। १८।।\nगंधर्वविद्याधरसिद्धसंघानादित्यसंघान् सगणान् सयज्ञान् ।।\nसंख्यावरान्नागचरान् समस्तान् वव्रे स दक्षो हि महाध्वरे स्वे ।। १९ ।।\nद्विजर्षिराजर्षिसुरर्षिसंघा नृपास्समित्राः सचिवास्स सैन्याः ।।\nवसुप्रमुख्या गणदेवताश्च सर्वे वृतास्तेन मखोपवेत्त्राः ।। 2.2.27.२० ।।\nदीक्षायुक्तस्तदा दक्षः कृतकौतुकमंगलः ।।\nभार्यया सहितो रेजे कृतस्वस्त्ययनो भृशम् ।। २१ ।।\nतस्मिन् यज्ञे वृतश्शंभुर्न दक्षेण दुरात्मना ।।\nकपालीति विनिश्चित्य तस्य यज्ञार्हता न हि ।। २२ ।।\nकपालिभार्येति सती दयिता स्वसुतापि च ।।\nनाहूता यज्ञविषये दक्षेणागुणदर्शिना ।। २३ ।।\nएवं प्रवर्तमाने हि दक्षयज्ञे महोत्सवे ।।\nस्वकार्यलग्नास्तत्रासन् सर्वे तेऽध्वरसंमताः ।। २४ ।।\nएतस्मिन्नंतरेऽदृष्ट्वा तत्र वै शंकरं प्रभुम् ।।\nप्रोद्विग्नमानसश्शैवो दधीचो वाक्यमब्रवीत् ।। २५ ।।\nदधीच उवाच ।। ।।\nसर्वे शृणुत मद्वाक्यं देवर्षिप्रमुखा मुदा ।।\nकस्मान्नैवागतश्शंभुरस्मिन् यज्ञे महोत्सवे ।।२६।।\nएते सुरेशा मुनयो महत्तरास्सलोकपालाश्च समागता हि ।।\nतथापि यज्ञस्तु न शोभते भृशं पिनाकिना तेन महात्मना विना ।।२७।।\nयेनैव सर्वाण्यपि मंगलानि भवंति शंसन्ति महाविपश्चितः ।।\nसोऽसौ न दृष्टोऽत्र पुमान् पुराणो वृषध्वजो नीलगलः परेशः ।। २८ ।।\nअमंगलान्येव च मंगलानि भवंति येनाधिगतानि दक्षः ।।\nत्रिपंचकेनाप्यथ मंगलानि भवंति सद्यः परतः पुराणि ।।२९।।\nतस्मात्त्वयैव कर्तव्यमाह्वानं परमेशितुः ।।\nत्वरितं ब्रह्मणा वापि विष्णुना प्रभुविष्णुना।।2.2.27.३०।।\nइन्द्रेण लोकपालैश्च द्विजैस्सिद्धैस्सहाधुना ।।\nसर्वथाऽऽनयनीयोसौ शंकरो यज्ञपूर्त्तये ।।३१।।\nसर्वैर्भवद्भिर्गंतव्यं यत्र देवो महेश्वरः।।\nदाक्षायण्या समं शम्भुमानयध्वं त्वरान्विताः ।। ३२ ।।\nतेन सर्वं पवित्रं स्याच्छम्भुना परमात्मना ।।\nअत्रागतेन देवेशास्सांबेन परमात्मना ।।३३।।\nयस्य स्मृत्या च नामोक्त्या समग्रं सुकृतं भवेत् ।।\nतस्मात्सर्वप्रयत्नेन ह्यानेतव्यो वृषध्वजः ।।३४।।\nसमागते शंकरेऽत्र पावनो हि भवेन्मखः ।।\nभविष्यत्यन्यथाऽपूर्णः सत्यमेतद्ब्रवीम्यहम् ।। ३५ ।।\nब्रह्मोवाच ।।\nतस्य तद्वचनं श्रुत्वा दक्षो रोषसमन्वितः।।\nउवाच त्वरितं मूढः प्रहसन्निव दुष्टधीः ।।३६।।\nमूलं विष्णुर्देवतानां यत्र धर्मस्सनातनः।।\nसमानीतो मया सम्यक् किमूनं यज्ञकर्मणि ।।३७।।\nयस्मिन्वेदाश्च यज्ञाश्च कर्माणि विविधानि च ।।\nप्रतिष्ठितानि सर्वाणि सोऽसौ विष्णुरिहागतः।।३८।।\nसत्यलोकात्समायातो ब्रह्मा लोकपितामहः ।।\nवेदैस्सोपनिषद्भिश्च विविधैरागमैस्सह ।। ३९ ।।\nतथा सुरगणैस्साकमागतस्सुरराट् स्वयम्।।\nतथा यूयं समायाता ऋषयो वीतकल्मषाः ।।2.2.27.४०।।\nयेये यज्ञोचिताश्शांताः पात्रभूतास्समागताः ।।\nवेदवेदार्थतत्त्वज्ञास्सर्वे यूयं दृढव्रताः ।। ।। ४१ ।।\nअत्रैव च किमस्माकं रुद्रेणापि प्रयोजनम् ।।\nकन्या दत्ता मया विप्र ब्रह्मणा नोदितेन हि ।। ४२ ।।\nहरोऽकुलीनोसौ विप्र पितृमातृविवर्जितः ।।\nभूतप्रेतपिशाचानां पतिरेको दुरत्ययः ।।४३।।\nआत्मसंभावितो मूढ स्तब्धो मौनी समत्सरः ।।\nकर्मण्यस्मिन्न योग्योसौ नानीतो हि मयाऽधुना ।।४४।।\nतस्मात्त्वमीदृशं वाक्यं पुनर्वाच्यं न हि क्वचित् ।।\nसर्वेर्भवद्भिः कर्तव्यो यज्ञो मे सफलो महान् ।।४५।।\nब्रह्मोवाच।।\nएतच्छ्रुत्वा वचस्तस्य दधीचो वाक्यमब्रवीत्।।\nसर्वेषां शृण्वतां देवमुनीनां सारसं युतम् ।। ४६ ।।\nदधीच उवाच ।।\nअयज्ञोयं महाजातो विना तेन शिवेन हि ।।\nविनाशोपि विशेषेण ह्यत्र ते हि भविष्यति ।।४७।।\nएवमुक्त्वा दधीचोसावेक एव विनिर्गतः ।।\nयज्ञवाटाच्च दक्षस्य त्वरितः स्वाश्रमं ययौ।।४८।।\nततोन्ये शांकरा ये च मुख्याश्शिवमतानुगाः ।।\nनिर्ययुस्स्वाश्रमान् सद्यश्शापं दत्त्वा तथैव च ।।४९।।\nमुनौ विनिर्गते तस्मिन् मखादन्येषु दुष्टधीः ।।\nशिवद्रोही मुनीन् दक्षः प्रहसन्निदमब्रवीत् ।। 2.2.27.५० ।।\n।। दक्ष उवाच ।।\nगतः शिवप्रियो विप्रो दधीचो नाम नामतः ।।\nअन्ये तथाविधा ये च गतास्ते मम चाध्वरात् ।। ५१ ।।\nएतच्छुभतरं जातं संमतं मे हि सर्वथा ।।\nसत्यं ब्रवीमि देवेश सुराश्च मुनयस्तथा ।। ५२ ।।\nविनष्टचित्ता मंदाश्च मिथ्यावादरताः खलाः ।।\nवेदबाह्या दुराचारास्त्याज्यास्ते मखकर्मणि।।५३।।\nवेदवादरता यूयं सर्वे विष्णुपुरोगमाः ।।\nयज्ञं मे सफलं विप्रास्सुराः कुर्वंतु माऽचिरम् ।। ५४ ।।\n।। ब्रह्मोवाच ।।\nइत्याकर्ण्य वचस्तस्य शिवमायाविमोहिताः ।।\nयन्मखे देवयजनं चक्रुस्सर्वे सुरर्षयः ।। ५५ ।।\nइति तन्मखशापो हि वर्णितो मे मुनीश्वर ।।\nयज्ञविध्वंसयोगोपि प्रोच्यते शृणु सादरम् ।। ५६ ।।\nइति श्रीशिवमहापुराणे द्वितीयायां रुद्रसंहितायां द्वितीये सतीखंडे यज्ञप्रारंभो नाम सप्तविंशोऽध्यायः ।। २७ ।।"
  }
]
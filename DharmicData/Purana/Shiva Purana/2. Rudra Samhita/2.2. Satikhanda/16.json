[
  {
    "text": "।। ब्रह्मोवाच ।।\nइति स्तुतिं च हर्यादिकृतामाकर्ण्य शंकरः ।।\nबभूवातिप्रसन्नो हि विजहास च सूतिकृत् ।। १ ।।\nब्रह्मविष्णू तु दृष्ट्वा तौ सस्त्रीकौ संगतौ हरः ।।\nयथोचितं समाभाष्य पप्रच्छागमनं तयोः ।।२।।\nरुद्र उवाच।।\nहहर हावध देवा मुनयश्चाद्य निर्भयाः ।।\nनिजागमनहेतुं  हि कथयस्व सुतत्त्वतः ।।३।।\nकिमर्थमागता यूयं किं कार्यं चेह विद्यते ।।\nतत्सर्वं श्रोतुमिच्छामि भवत्स्तुत्या प्रसन्नधीः ।। ४ ।।\n।। ब्रह्मोवाच ।।\nइति पृष्टे हरेणाहं सर्वलोकपितामहः ।।\nमुनेऽवोचं महादेवं विष्णुना परिचोदितः ।। ५ ।।\nदेवदेव महादेव करुणासागर प्रभो ।।\nयदर्थमागतावावां तच्छृणु त्वं सुरर्षिभिः ।। ६ ।।\nविशेषतस्तवैवार्थमागता वृपभध्वज ।।\nसहार्थिनस्सदायोग्यमन्यथा न जगद्भवेत् ।।७।।\nकेचिद्भविष्यंत्यसुरा मम वध्या महेश्वर ।।\nहरेर्वध्यास्तथा केचिद्भवंतश्चापि केचन ।।८।।\nकेचित्त्वद्वीर्यजातस्य तनयस्य महाप्रभो ।।\nमायावध्याः प्रभो केचिद्भविष्यंत्यसुरास्सदा ।।९।।\nतवैव कृपया शंभोस्सुराणां सुखमुत्तमम्।।\nनाशयित्वाऽसुरान् घोराञ्जगत्स्वास्थ्यं सदाभयम् ।।2.2.16.१ ० ।।\nयोगयुक्ते त्वयि सदा राग द्वेषविवर्जिते ।।\nदयापात्रैकनिरते न वध्या ह्यथवा तव ।। १ १।।\nअराधितेषु तेष्वीश कथं सृष्टिस्तथा स्थितिः ।।\nअतश्च भविता युक्तं नित्यंनित्यं वृषध्वज ।। १२ ।।\nसृष्टिस्थित्यंतकर्माणि न कार्याणि यदा तदा ।।\nशरीरभेदश्चास्माकं मायायाश्च न युज्यते ।।१ ३।।\nएकस्वरूपा हि वयं भिन्नाः कार्यस्य भेदतः ।।\nकार्यभेदो न सिद्धश्चेद्रूपभेदाऽप्रयोजनः ।। १४।।\nएक एव त्रिधा भिन्नः परमात्मा महेश्वरः ।।\nमायास्वाकारणादेव स्वतंत्रो लीलया प्रभुः ।। १५।।\nवामाङ्गजो हरिस्तस्य दक्षिणांगभवो ह्यहम् ।।\nशिवस्य हृदयाज्जातस्त्वं हि पूर्णतनुश्शिवः ।। १६ ।।\nइत्थं वयं त्रिधा भूताः प्रभाभिन्नस्वरूपिणः ।।\nशिवाशिवसुतास्तत्त्वं हृदा विद्धि सनातन ।। १७ ।।\nअहं विष्णुश्च सस्त्रीकौ संजातौ कार्यहेतुतः ।।\nलोककार्यकरौ प्रीत्या तव शासनतः प्रभो ।। १८ ।।\nतस्माद्विश्वहितार्थाय सुराणां सुखहेतवे ।।\nपरिगृह्णीष्व भार्यार्थे रामामेकां सुशोभनाम् ।। १९ ।।\nअन्यच्छृणु महेशान पूर्ववृत्तं स्मृतं मया ।।\nयन्नौ पुरःपुरा प्रोक्तं त्वयैव शिवरूपिणा ।। 2.2.16.२० ।।\nमद्रूपं परमं ब्रह्मन्नीदृशं भवदंगतः ।।\nप्रकटी भविता लोके नाम्ना रुद्रः प्रकीर्तितः ।। २१ ।।\nसृष्टिकर्ताऽभवद्ब्रह्मा हरिः पालनकारकः ।।\nलयकारी भविष्यामि रुद्ररूपो गुणाकृतिः ।। २२ ।।\nस्त्रियं विवाह्य लोकस्य करिष्ये कार्यमुत्तमम् ।।\nइति संस्मृत्य स्वप्रोक्तं पूर्णं कुरु निजं पणम् ।। २३ ।।\nनिदेशस्तव च स्वामिन्नहं सृष्टिकरो हरिः ।।\nपालको लयहेतुस्त्वमाविर्भूतस्स्वयं शिवः ।। २४ ।।\nत्वां विना न समर्थौ हि आवां च स्वस्वकर्मणि ।।\nलोककार्यरतो तस्मादेकां गृह्णीष्व कामिनीम् ।। २५ ।।\nयथा पद्मालया विष्णोस्सावित्री च यथा मम ।।\nतथा सहचरीं शंभो कांतां गृह्णीष्व संप्रति ।। २६ ।।\nब्रह्मोवाच ।।\nइति श्रुत्वा वचो मे हि ब्रह्मणः पुरतो हरेः ।।\nस मां जगाद लोकेशः स्मेराननमुखो हरः ।।२७।।\nईश्वर उवाच ।।\nहे ब्रह्मन् हे हरे मे हि युवां प्रियतरौ सदा ।।\nदृष्ट्वा त्वां च ममानंदो भवत्यतितरां खलु ।। २८ ।।\nयुवां सुरविशिष्टौ हि त्रिभव स्वामिनौ किल ।।\nकथनं वां गरिष्ठेति भवकार्यरतात्मनोः ।।२९।।\nउचितं न सुरश्रेष्ठौ विवाहकरणं मम ।।\nतपोरतविरक्तस्य सदा विदितयोगिनः ।। 2.2.16.३० ।।\nयो निवृत्तिसुमार्गस्थः स्वात्मारामो निरंजनः ।।\nअवधूततनुर्ज्ञानी स्वद्रष्टा कामवर्जितः ।। ३१ ।।\nअविकारी ह्यभोगी च सदाशुचिरमंगलः ।।\nतस्य प्रयोजनं लोके कामिन्या किं वदाधुना ।। ३२ ।।\nकेवलं योगलग्नस्य ममानंदस्सदास्ति वै ।।\nज्ञानहीनस्तु पुरुषो मनुते बहु कामकम् ।। ३३ ।।\nविवाहकरणं लोके विज्ञेयं परबंधनम् ।।\nतस्मात्तस्य रुचिर्नो मे सत्यं सत्यं वदाम्यहम् ।। ३४ ।।\nन स्वार्थं मे प्रवृत्तिर्हि सम्यक्स्वार्थविचिंतनात् ।।\nतथापि तत्करिष्यामि भवदुक्तं जगद्धितम् ।। ३५ ।।\nमत्त्वा वचो गरिष्ठं वा नियोक्तिपरिपूर्त्तये ।।\nकरिष्यामि विवाहं वै भक्तवश्यस्सदा ह्यहम् ।। ३६ ।।\nपरंतु यादृशीं कांतां ग्रहीष्यामि तथापणम् ।।\nतच्छृणुष्व हरे ब्रह्मन् युक्तमेव वचो मम ।। ३७ ।।\nया मे तेजस्समर्था हि ग्रहीतुं स्याद्विभागशः ।।\nतां निदेशय भार्यार्थे योगिनीं कामरूपिणीम् ।।३८।।\nयोगयुक्ते मयि तथा योगिन्येव भविष्यति ।।\nकामासक्ते मयि तथा कामिन्येव भविष्यति ।। ३९ ।।\nयमक्षरं वेदविदो निगदंति मनीषिणः ।।\nज्योतीरूपं शिवं ते च चिंतयिष्ये सनातनम् ।। 2.2.16.४० ।।\nतच्चिंतायां यदा सक्तो ब्रह्मन् गच्छामि भाविनीम् ।।\nतत्र या विघ्नजननी न भवित्री हतास्तु मे ।। ४१ ।।\nत्वं वा विष्णुरहं वापि शिवस्य ब्रह्मरूपिणः ।।\nअंशभूता महाभागा योग्यं तदनुचिंतनम् ।। ४२ ।।\nतच्चिंतया विनोद्वाहं स्थास्यामि कमलासन ।।\nतस्माज्जायां प्रादिश त्वं मत्कर्मानुगतां सदा ।। ४३ ।।\nतत्राप्येकं पणं मे त्वं वृणु ब्रह्मँश्च मां प्रति ।।\nअविश्वासो मदुक्ते चेन्मया त्यक्ता भविष्यति ।। ४४ ।।\nब्रह्मोवाच ।।\nइति तस्य वचश्श्रुत्वाहं स विष्णुर्हरस्य च ।।\nसस्मितं मोदितमनोऽवोचं चेति विनम्रकः ।। ४५ ।।\nशृणु नाथ महेशान मार्गिता यादृशी त्वया ।।\nनिवेदयामि सुप्रीत्या तां स्त्रियं तादृशीं प्रभो ।। ४६ ।।\nउमा सा भिन्नरूपेण संजाता कार्यसाधिनी ।।\nसरस्वती तथा लक्ष्मीर्द्विधा रूपा पुरा प्रभो ।।४७।।\nपाद्मा कांताऽभवद्विष्णोस्तथा मम सरस्वती ।।\nतृतीयरूपा सा नाभूल्लोककार्यहितैषिणी ।।४८।।\nदक्षस्य तनया याभूत्सती नाम्ना तु सा विभो ।।\nसैवेदृशी भवेद्भार्या भवेद्धि हितकारिणी ।। ४९ ।।\nसा तपस्यति देवेश त्वदर्थं हि दृढव्रता ।।\nत्वां पतिं प्राप्तुकामा वै महातेजोवती सती ।। 2.2.16.५० ।।\nदातुं गच्छ वरं तस्यै कृपां कुरु महेश्वर ।।\nतां विवाहय सुप्रीत्या वरं दत्त्वा च तादृशम् ।।५१।।\nहरेर्मम च देवानामियं वाञ्छास्ति शंकर ।।\nपरिपूरय सद्दृष्ट्या पश्यामोत्सवमादरात् ।। ५२ ।।\nमङ्गलं परमं भूयात्त्रिलोकेषु सुखावहम् ।।\nसर्वज्वरो विनश्येद्वै सर्वेषां नात्र संशयः ।। ५३ ।।\nअथवास्मद्वचश्शेषे वदंत मधुसूदनः ।।\nलीलाजाकृतिमीशानं भक्तवत्सलमच्युतः ।। ५४ ।।\nविष्णुरुवाच ।।\nदेवदेव महादेव करुणाकर शंकर ।।\nयदुक्तं ब्रह्मणा सर्वं मदुक्तं तन्न संशयः ।। ५५ ।।\nतत्कुरुष्व महेशान कृपां कृत्वा ममोपरि ।।\nसनाथं कुरु सद्दृष्ट्या त्रिलोकं सुविवाह्यताम् ।। ५६ ।।\nब्रह्मोवाच ।।\nइत्युक्त्वा भगवान् विष्णुस्तूष्णीमास मुने सुधीः ।।\nतथा स्तुतिं विहस्याह स प्रभुर्भक्तवत्सलः ।। ५७ ।।\nततस्त्वावां च संप्राप्य चाज्ञां स मुनिभिस्सुरैः ।।\nअगच्छावस्वेष्टदेशं सस्त्रीकौ परहर्षितौ ।।५८।।\nइति श्रीशिवमहापुणे द्वितीयायां रुद्रसंहितायां द्वितीये सतीखंडे विष्णुब्रह्मकृतशिव प्रार्थनावर्णनं नाम षोडशोऽध्यायः ।। १६ ।।"
  }
]
[
  {
    "text": "ब्रह्मोवाच ।।\nइत्युक्तं श्रीमहेशस्य श्रुत्वा वचनमादरात्।।\nवीरभद्रोतिसंतुष्टः प्रणनाम महेश्वरम।।१।।\nशासनं शिरसा धृत्वा देवदेवस्य शूलिनः।\nप्रचचाल ततः शीघ्रं वीरभद्रो मखं प्रति।।२।।\nशिवोथ प्रेषयामास शोभार्थं कोटिशो गणान्।।\nतेन सार्द्धं महावीरान्मलयानलसन्निभान्।। ।।३।।\nअथ ते वीरभद्रस्य पुरतः प्रबला गणाः।।\nपश्चादपि ययुर्वीराः कुतूहलकरा गणाः।।४।।\nवीरभद्रसमेता येगणाश्शतसहस्रशः ।।\nपार्षदाः कालकालस्य सर्वे रुद्रस्वरूपिणः ।।५।]\nगणैस्समेतः किलतैर्महात्मा स वीरभद्रो हरवेषभूषणः ।।\nसहस्रबाहुर्भुजगाधिपाढ्यो ययौ रथस्थः प्रबलोतिभीकरः ।।६।।\nनल्वानं च सहस्रे द्वे प्रमाणं स्यंदनस्य हि ।।\nअयुतेनैव सिंहानां वाहनानां प्रयत्नतः ।।७।।\nतथैव प्रबलाः सिंहा बहवः पार्श्वरक्षकाः ।।\nशार्दूला मकरा मत्स्या गजास्तत्र सहस्रशः ।।८।।\nवीरभद्रे प्रचलिते दक्षनाशाय सत्वरम् ।।\nकल्पवृक्षसमुत्सृष्टा पुष्पवृष्टिरभूत्तदा ।। ९ ।।\nतुष्टुवुश्च गणा वीर शिपिविष्टे प्रचेष्टितम् ।।\nचक्रुः कुतूहलं सर्वे तस्मिंश्च गमनोत्सवैः ।।2.2.33.१०।।\nकाली कात्यायिनीशानी चामुंडा मुंडमर्दिनी ।।\nभद्रकाली तथा भद्रा त्वरिता वैष्णवी तथा ।। ११ ।।\nएताभिर्नवदुर्गाभिर्महाकाली समन्विता ।\nययौ दक्षविनाशाय सर्वभूतगणैस्सह ।।१२।।\nडाकिनी शाकिनी चैव भूतप्रमथगुह्यकाः ।।\nकूष्मांडाः पर्पटा श्चैव चटका ब्रह्मराक्षसाः ।। १३ ।।\nभैरवाः क्षेत्रपालाश्च दक्षयज्ञविनाशकाः ।।\nनिर्ययुस्त्वरितं वीराश्शिवाज्ञाप्रतिपालकाः ।। १४ ।।\nतथैव योगिनीचक्रं चतुःषष्टिगणान्वितम् ।।\nनिर्ययौ सहसा क्रुद्धं दक्षयज्ञं विनाशितुम् ।।१५।।\nतेषां गणानां सर्वेषां संख्यानं शृणु नारद ।।\nमहाबलवतां संघोमुख्यानां धैर्यशालिनाम् ।।१६।।\nअभ्ययाच्छंकुकर्णश्च दशकोट्या गणेश्वरः।।\nदशभिः केकराक्षश्च विकृतो ष्टाभिरेव ।।१७।।\nचतुःषष्ट्या विशाखश्च नवभिः पारियात्रिकः ।।\nषड्भिस्सर्वाङ्गको वीरस्तथैव विकृताननः ।। १८ ।।\nज्वालकेशो द्वादशभिः कोटिभिर्गणपुंगवः ।।\nसप्तभिः समदज्जीमान् दुद्रभोष्टाभिरेव च ।।१९।।\nपंचभिश्च कपालीशः षड्भिस्संदारको गणः ।।\nकोटिकोटिभिरेवेह कोटिकुण्डस्तथैव च ।। 2.2.33.२० ।।\nविष्टंभोऽष्टाभिर्वीरैः कोटिभिर्गणसप्तमः ।।\nसहस्रकोटिभिस्तात संनादः पिप्पलस्तथा ।। २१ ।।\nआवेशनस्तथाष्टाभिरष्टाभिश्चंद्रतापनः ।।\nमहावेशः सहस्रेण कोटिना गणपो वृतः ।। २२ ।।\nकुण्डी द्वादशकोटीभिस्तथा पर्वतको मुने ।।\nविनाशितुं दक्षयज्ञं निर्ययौ गणसत्तम ।। २३ ।।\nकालश्च कालकश्चैव महाकालस्तथैव च ।।\nकोटीनां शतकेनैव दक्षयज्ञं ययौ प्रति ।। २४ ।।\nअग्निकृच्छतकोट्या च कोट्याग्निमुख एव च ।।\nआदित्यमूर्द्धा कोट्या च तथा चैव घनावहः ।। २५ ।।\nसन्नाहश्शतकोट्या च कोट्या च कुमुदो गणः ।।\nअमोघः कोकिलश्चैव कोटिकोट्या गणाधिपः ।। २६ ।।\nकाष्ठागूढश्चतुःषष्ट्या सुकेशी वृषभस्तथा ।।\nसुमन्त्रको गणाधीशस्तथा तात सुनिर्ययौ ।। २७ ।।\nकाकपादोदरः षष्टिकोटिभिर्गणसत्तमः ।।\nतथा सन्तानकः षष्टिकोटिभिर्गणपुंगवः ।। २८ ।।\nमहाबलश्च नवभिः कोटिभिः पुंगवस्तथा ।। २९ ।।\nमधुपिंगस्तथा तात गणाधीशो हि निर्ययौ ।।\nनीलो नवत्या कोटीनां पूर्णभद्रस्तथैव च ।। 2.2.33.३० ।।\nनिर्ययौ शतकोटीभिश्चतुर्वक्त्रो गणाधिपः ।।\nकाष्ठागूढेश्चतुष्षष्ट्या सुकेशो वृषभस्तथा ।। ३१ ।।\nविरूपाक्षश्च कोटीनां चतुःषष्ट्या गणेश्वरः ।।\nतालकेतुः षडास्यश्च पंचास्यश्च गणाधिपः ।।३२।।\nसंवर्तकस्तथा चैव कुलीशश्च स्वयं प्रभुः ।।\nलोकांतकश्च दीप्तात्मा तथा दैत्यान्तको मुने ।। ३३ ।।\nगणो भृंगीरिटिः श्रीमान् देवदेवप्रियस्तथा ।।\nअशनिर्भालकश्चैव चतुःषष्ट्या सह्स्रकः ।। ३४ ।।\nकोटिकोटिसहस्राणां शतैर्विंश तिभिर्वृतः ।।\nवीरेशो ह्यभ्ययाद्वीरः वीरभद्र शिवाज्ञया ।। ३५ ।।\nभूतकोटिसहस्रैस्तु प्रययौ कोटिभिस्त्रिभिः ।।\nरोमजैः श्वगणै श्चैव तथा वीरो ययौ द्रुतम् ।। ३६ ।।\nतदा भेरीमहानादः शंखाश्च विविधस्वनाः ।।\nजटाहरोमुखाश्चैव शृंगाणि विविधानि च ।। ३७ ।।\nते तानि विततान्येव बंधनानि सुखानि च ।।\nवादित्राणि विनेदुश्च विविधानि महोत्सवे ।। ३८ ।।\nवीरभद्रस्य यात्रायां सबलस्य महामुने ।।\nशकुनान्यभवंस्तत्र भूरीणि सुखदानि च ।। ३९ ।।\nइति श्रीशिवमहापुराणे द्वितीयायां रुद्रसंहितायां द्वितीये सतीखण्डे वीरभद्रयात्रावर्णनं नाम त्रयस्त्रिंशोऽध्यायः ।। ३३ ।।"
  }
]
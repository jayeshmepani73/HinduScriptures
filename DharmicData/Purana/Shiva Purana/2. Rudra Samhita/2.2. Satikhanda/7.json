[
  {
    "text": "ब्रह्मोवाच ।।\nवरं दत्त्वा मुने तस्मिन् शंभावंतर्हिते तदा ।।\nसंध्याप्यगच्छत्तत्रैव यत्र मेधातिथिर्मुनिः ।। १ ।।\nतत्र शंभोः प्रसादेन न केनाप्युपलक्षिता ।।\nसस्मार वर्णिनं तं वै स्वोपदेशकरं तपः ।। २ ।।\nवसिष्ठेन पुरा सा तु वर्णीभूत्वा महामुने ।।\nउपदिष्टा तपश्चर्तुं वचनात्परमेष्ठिनः ।। ३ ।।\nतमेव कृत्वा मनसा तपश्चर्योपदेशकम् ।।\nपतित्वेन तदा संध्या ब्राह्मणं ब्रह्मचारिणम् ।। ४ ।।\nसमिद्धेग्नौ महायज्ञे मुनिभिर्नोपलक्षिता ।।\nदृष्टा शंभुप्रसादेन सा विवेश विधेः सुता ।। ५ ।।\nतस्याः पुरोडाशमयं शरीरं तत्क्षणात्ततः ।।\nदग्धं पुरोडाशगंधं तस्तार यदलक्षितम् ।।६।।\nवह्निस्तस्याः शरीरं तु दग्ध्वा सूर्यस्य मंडलम् ।।\nशुद्धं प्रवेशयामास शंभोरेवाज्ञया पुनः ।।७।।\nसूर्यो त्र्यर्थं विभज्याथ तच्छरीरं तदा रथे ।।\nस्वकेशं स्थापयामास प्रीतये पितृदेवयोः ।।८।।\nतदूर्द्ध्वभागस्तस्यास्तु शरीरस्य मुनीश्वर।।\nप्रातस्संध्याभवत्सा तु अहोरात्रादिमध्यगा।९।\nतच्छेषभागस्तस्यास्तु अहोरात्रांतमध्यगा ।।\nसा सायमभवत्संध्या पितृप्रीतिप्रदा सदा ।।2.2.7.१ ०।।\nसूर्योदयात्तु प्रथमं यदा स्यादरुणोदयः ।।\nप्रातस्संध्या तदोदेति देवानां प्रीतिकारिणी ।। ११ ।।\nअस्तं गते ततः सूर्य्ये शोणपद्मनिभे सदा ।।\nउदेति सायं संध्यापि पितॄणां मोदकारिणी ।।१२।।\nतस्याः प्राणास्तु मनसा शंभुनाथ दयालुना ।।\nदिव्येन तु शरीरेण चक्रिरे हि शरीरिणः ।।१३।।\nमुनेर्यज्ञावसाने तु संप्राप्ते मुनिना तु सा ।।\nप्राप्ता पुत्री वह्निमध्ये तप्तकांचनसुप्रभा ।। १४ ।।\nतां जग्राह तदा पुत्रीं मुनुरामोदसंयुतः ।।\nयज्ञार्थं तान्तु संस्नाप्य निजक्रोडे दधौ मुने ।। १५ ।।\nअरुंधती तु तस्यास्तु नाम चक्रे महामुनिः ।।\nशिष्यैः परिवृतस्तत्र महामोदमवाप ह ।। १६ ।।\nविरुणद्धि यतो धर्मं सा कस्मादपि कारणात् ।।\nअतस्त्रिलोके विदितं नाम संप्राप तत्स्वयम् ।।१७।।\nयज्ञं समाप्य स मुनिः कृतकृत्यभावमासाद्य संपदयुतस्तनया प्रलंभात् ।।\nतस्मिन्निजाश्रमपदे सह शिष्यवर्गैस्तामेव सततमसौ दयिते सुरर्षे ।।१८।।\nअथ सा ववृधे देवी तस्मिन्मुनिवराश्रमे ।।\nचन्द्रभागानदीतीरे तापसारण्यसंज्ञके ।। १९ ।।\nसंप्राप्ते पञ्चमे वर्षे चन्द्रभागां तदा गुणैः ।।\nतापसारण्यमपि सा पवित्रमकरोत्सती ।।2.2.7.२०।।\nविवाहं कारयामासुस्तस्या ब्रह्मसुतेन वै ।।\nवसिष्ठेन ह्यरुंधत्या ब्रह्मविष्णुमहेश्वराः ।।२१।।\nतद्विवाहे महोत्साहो वभूव सुखवर्द्धनः।।\nसर्वे सुराश्च मुनयस्सुखमापुः परं मुनो।२२।।\nब्रह्मविष्णुमहेशानां करनिस्सृततोयतः ।।\nसप्तनद्यस्समुत्पन्नाश्शिप्राद्यास्सुपवित्रकाः ।। २३ ।।\nअरुंधती महासाध्वी साध्वीनां प्रवरोत्तमा ।।\nवसिष्ठं प्राप्य संरेजे मेधातिथिसुता मुने ।। २४ ।।\nयस्याः पुत्रास्समुत्पन्नाः श्रेष्ठाश्शक्त्यादयश्शुभाः ।।\nवसिष्ठं प्राप्य तं कांतं संरेजे मुनिसत्तमाः ।। २५ ।।\nएवं संध्याचरित्रं ते कथितं मुनिसत्तम ।।\nपवित्रं पावनं दिव्यं सर्वकामफलप्रदम् ।। २६ ।।\nय इदं शृणुयान्नारी पुरुषो वा शुभव्रतः ।।\nसर्वान्कामानवाप्नोति नात्र कार्या विचारणा ।। २७ ।।\nइति श्रीशिवमहापुराणे द्वितीयायां रुद्रसंहितायां द्वि- सतीखंडे सप्तमोऽध्यायः ।। ७ ।।"
  }
]
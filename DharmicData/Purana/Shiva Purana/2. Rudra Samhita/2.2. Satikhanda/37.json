[
  {
    "text": "।। ब्रह्मोवाच ।।\nवीरभद्रोथ युद्धे वै विष्णुना स महाबलः ।।\nसंस्मृत्य शंकरं चित्ते सर्वापद्विनिवारणम् ।। ।।१।।\nआरुह्य स्यंदनं दिव्यं सर्ववैरिविमर्दनः ।।\nगृहीत्वा परमास्त्राणि सिंहनादं जगर्ज ह ।।२।।\nविष्णुश्चापि महाघोषं पांचजन्या भिधन्निजम् ।।\nदध्मौ बली महाशंखं स्वकीयान् हर्षयन्निव ।।३।।\nतच्छ्रुत्वा शंखनिर्ह्रादं देवा ये च पलायिताः ।।\nरणं हित्वा गताः पूर्वं ते द्रुतं पुनराययुः ।। ४ ।।\nवीरभद्र गणैस्तेषां लोकपालास्सवासवाः ।।\nयुद्धञ्चक्रुस्तथा सिंहनादं कृत्वा बलान्विताः ।। ५ ।।\nगणानां लोकपालानां द्वन्द्वयुद्धं भयावहम् ।।\nअभवत्तत्र तुमुलं गर्जतां सिंहनादतः ।।६।।\nनन्दिना युयुधे शक्रोऽनलो वै वैष्णवास्तथा।।\nकुबेरोपि हि कूष्माण्डपतिश्च युयुधे बली ।। ७ ।।\nतदेन्द्रेण हतो नन्दी वज्रेण शतपर्वणा ।। ८ ।।\nनन्दिना च हतश्शक्रस्त्रिशूलेन स्तनांतरे ।।९।।\nबलिनौ द्वावपि प्रीत्या युयुधाते परस्परम् ।।\nनानाघातांश्च कुर्वंतौ नन्दिशक्रौ जिगीषया ।। 2.2.37.१० ।।\nशक्त्या जघान चाश्मानं शुचिः परमकोपनः ।।\nसोपि शूलेन तं वेगाच्छितधारेण पावकम् ।। ११ ।।\nयमेन सह संग्रामं महालोको गणाग्रणीः ।।\nचकार तुमुलं वीरो महादेवं स्मरन्मुदा ।। १२ ।।\nनैर्ऋतेन समागम्य चंडश्च बलवत्तरः ।।\nयुयुधे परमास्त्रैश्च नैर्ऋतिं निबिडं वयन् ।। १३ ।।\nवरुणेन समं वीरो मुंडश्चैव महाबलः ।।\nयुयुधे परया शक्त्या त्रिलोकीं विस्मयन्निव ।। १४ ।।\nवायुना च हतो भृंगी स्वास्त्रेण परमोजसा ।।\nभृंगिणा च हतो वायुस्त्रिशूलेन प्रतापिना ।। १५ ।।\nकुबेरेणैव संगम्य कूष्मांडपतिरादरात् ।।\nयुयुधे बलवान् वीरो ध्यात्वा हृदि महेश्वरम् ।।१६।।\nयोगिनीचक्रसंयुक्तो भैरवीनायको महान् ।।\nविदीर्य्य   देवानखिलान्पपौ शोणितमद्भुतम् ।। १७ ।।\nक्षेत्रपालास्तथा तत्र बुभुक्षुः सुरपुंगवान् ।।\nकाली चापि विदार्यैव तान्पपौ रुधिरं बहु ।। १८ ।।\nअथ विष्णुर्महातेजा युयुधे तैश्च शत्रुहा ।।\nचक्रं चिक्षेप वेगेन दहन्निव दिशो दश ।। १९ ।।\nक्षेत्रपालस्समायांतं चक्रमालोक्य वेगतः ।।\nतत्रागत्यागतो वीरश्चाग्रसत्सहसा बली ।।2.2.37.२०।।\nचक्रं ग्रसितमालोक्य विष्णुः परपुरंजयः ।।\nमुखं तस्य परामृज्य तमुद्गालितवानरिम्।।। ।।२१।।\nस्वचक्रमादाय महानुभावश्चुकोप चातीव भवैकभर्त्ता ।।\nमहाबली तैर्युयुधे प्रवीरैस्सक्रुद्धनानायुधधारकोस्त्रैः ।। २२ ।।\nचक्रे महारणं विष्णुस्तैस्सार्द्धं युयुधे मुदा ।।\nनानायुधानि संक्षिप्य तुमुलं भीमविक्रमम् ।। २३ ।।\nअथ ते भैरवाद्याश्च युयुधुस्तेन भूरिशः ।।\nनानास्त्राणि विमुंचंतस्संकुद्धाः परमोजसा ।। २४ ।।\nइत्थं तेषां रणं दृष्ट्वा हरिणातुलतेजसा ।।\nविनिवृत्य समागम्य तान्स्वयं युयुधे बली ।। २५ ।।\nअथ विष्णुर्महातेजाश्चक्रमुद्यम्य मूर्च्छितः ।।\nयुयुधे भगवांस्तेन वीरभद्रेण माधवः ।। २६ ।।\nतयोः समभवद्युद्धं सुघोरं रोमहर्षणम् ।।\nमहावीराधिपत्योस्तु नानास्त्रधरयोर्मुने ।।२७।।\nविष्णोर्योगबलात्तस्य देवदेव सुदारुणाः।।\nशङ्खचक्रगदाहस्ता असंख्याताश्च जज्ञिरे ।। २८ ।।\nते चापि युयुधुस्तेन वीरभद्रेण भाषता ।।\nविष्णुवत् बलवंतो हि नानायुधधरा गणाः ।।२९।।\nतान्सर्वानपि वीरोसौ नारायणसमप्रभान् ।।\nभस्मीचकार शूलेन हत्वा स्मृत्वा शिवं प्रभुम् ।।2.2.37.३०।।\nततश्चोरसि तं विष्णुं लीलयैव रणाजिरे ।।\nजघान वीरभद्रो हि त्रिशूलेन महाबली ।। ३१ ।।\nतेन घातेन सहसा विहतः पुरुषोत्तमः ।।\nपपात च तदा भूमौ विसंज्ञोभून्मुने हरिः ।। ३२ ।।\nततो यज्ञोद्भुतं तेजः प्रलयानलसन्निभम् ।।\nत्रैलोक्यदाहकं तीव्रं वीराणामपि भीकरम् ।। ३३ ।।\nक्रोधरक्तेक्षणः श्रीमान् पुनरुत्थाय स प्रभुः ।।\nप्रहर्तुं चक्रमुद्यम्य ह्यतिष्ठत्पुरुषर्षभः ।। ३४ ।।\nतस्य चक्रं महारौद्रं काला दित्यसमप्रभम् ।।\nव्यष्टंभयददीनात्मा वीरभद्रश्शिवः प्रभुः ।। ३५ ।।\nमुने शंभोः प्रभावात्तु मायेशस्य महाप्रभोः ।।\nन चचाल हरेश्चक्रं करस्थं स्तंभितं ध्रुवम् ।। ३६ ।।\nअथ विष्णुर्गणेशेन वीरभद्रेण भाषता ।।\nअतिष्ठत्स्तंभितस्तेन शृंगवानिव निश्चलः ।। ३७ ।।\nततो विष्णुः स्तंभितो हि वीरभद्रेण नारद ।।\nयज्वोपमंत्रणमना नीरस्तंभनकारकम् ।।३८।।\nततस्स्तंभननिर्मुक्तः शार्ङ्गधन्वा रमेश्वरः ।।\nशार्ङ्गं जग्राह स क्रुद्धः स्वधनुस्सशरं मुने ।। ३९ ।।\nत्रिभिश्च धर्षितो बाणैस्तेन शार्ङ्गं धनुर्हरेः ।।\nवीरभद्रेण तत्तात त्रिधाभूत्तत्क्षणान्मुने ।। 2.2.37.४० ।।\nअथ विष्णुर्मया वाण्या बोधितस्तं महागणम् ।।\nअसह्यवर्चसं ज्ञात्वा ह्यंतर्धातुं मनो दधे।। ।। ४१ ।।\nज्ञात्वा च तत्सर्वमिदं भविष्यं सतीकृतं दुष्प्रसहं परेषाम् ।।\nगताः स्वलोकं स्वगणान्वितास्तु स्मृत्वा शिवं सर्वपतिं स्वतंत्रम् ।। ४२ ।।\nसत्यलोकगतश्चाहं पुत्र शोकेन पीडितः ।।\nअचिंतयं सुदुःखार्तो मया किं कार्यमद्य वै ।।४३।।\nविष्णौ मयि गते चैव देवाश्च मुनिभिस्सह ।।\nविनिर्जिता गणैस्सर्वे ये ते यज्ञोपजीविनः ।। ४४ ।।\nसमुपद्रवमालक्ष्य विध्वस्तं च महामखम् ।।\nमृगस्वरूपो यज्ञो हि महाभीतोऽपि दुद्रुवे।।४५।।\nतं तदा मृगरूपेण धावंतं गगनं प्रति।।\nवीरभद्रस्समादाय विशिरस्कमथाकरोत्।।४६।।\nततः प्रजापतिं धर्मं कश्यपं च प्रगृह्य सः ।।\nअरिष्टनेमिनं वीरो बहुपत्रमुनीश्वरम् ।।४७।।\nमुनिमांगिरसं चैव कृशाश्वं च महागणः ।।\nजघान मूर्ध्नि पादेन दत्तं च मुनिपुंगवम् ।। ४८ ।।\nसरस्वत्याश्च नासाग्रं देवमास्तु तथैव च ।।\nचिच्छेद करजाग्रेण वीर भद्रः प्रतापवान् ।। ४९ ।।\nततोन्यानपि देवादीन् विदार्य पृथिवीतले ।।\nपातयामास सोयं वै क्रोधाक्रांतातिलोचनः ।। 2.2.37.५० ।।\nवीरभद्रो विदार्य्यापि देवान्मुख्यान्मुनीनपि ।।\nनाभूच्छांतो द्रुतक्रोधः फणिराडिव मंडितः ।।५१।।\nवीरभद्रोद्धृतारातिः केसरीव वनद्विपान् ।।\nदिशो विलोकयामास कः कुत्रास्तीत्यनुक्षणम् ।।५२।।\nव्यपोथयद्भृगुं यावन्मणिभद्रः प्रतापवान् ।।\nपदाक्रम्योरसि तदाऽकार्षीत्तच्छ्मश्रुलुंचनम् ।।५३।।\nचंडश्चोत्पाटयामास पूष्णो दंतान् प्रवेगतः ।।\nशप्यमाने हरे पूर्वं योऽहसद्दर्शयन्दतः ।।५४।।\nनन्दी भगस्य नेत्रे हि पातितस्य रुषा भुवि ।।\nउज्जहार स दक्षोक्ष्णा यश्शपंतमसूसुचत् ।। ५५ ।।\nविडंबिता स्वधा तत्र सा स्वाहा दक्षिणा तथा।।\nमंत्रास्तंत्रास्तथा चान्ये तत्रस्था गणनायकैः।।५६।।\nववृषुस्ते पुरीषाणि वितानाऽग्नौ रुषा गणाः।।\nअनिर्वाच्यं तदा चक्रुर्गणा वीरास्तमध्वरम् ।।५७।।\nअंतर्वेद्यंतरगतं निलीनं तद्भयाद्बलात् ।।\nआनिनाय समाज्ञाय वीरभद्रेः स्वभूश्चुतम्५८।।\nकपोलेऽस्य गृहीत्वा तु खड्गेनोपहृतं शिरः ।।\nअभेद्यमभवत्तस्य तच्च योगप्रभावतः ।। ५९ ।।\nअभेद्यं तच्छिरो मत्वा शस्त्रास्त्रैश्च तु सर्वशः ।।\nकरेण त्रोटयामास पद्भ्यामाक्रम्य चोरसि ।। 2.2.37.६० ।।\nतच्छिरस्तस्य दुष्टस्य दक्षस्य हरवैरिणः ।।\nअग्निकुंडे प्रचिक्षेप वीरभद्रो गणाग्रणीः ।। ६१ ।।\nरेजे तदा वीरभद्रस्त्रिशूलं भ्रामयन्करे ।।\nक्रुद्धा रणाक्षसंवर्ताः प्रज्वाल्य पर्वतोपमाः (?) ।। ।। ६२ ।।\nअनायासेन हत्वैतान् वीरभद्रस्ततोऽग्निना ।।\nज्वालयामास सक्रोधो दीप्ताग्निश्शलभानिव ।। ६३ ।।\nवीरभद्रस्ततो दग्धान्दृष्ट्वा दक्षपुरोगमान् ।।\nअट्टाट्टहासमकरोत्पूरयंश्च जगत्त्रयम् ।।६४।।\nवीरश्रिया वृतस्तत्र ततो नन्दनसंभवा ।।\nपुष्पवृष्टिरभूद्दिव्या वीरभद्रे गणान्विते ।। ६५ ।।\nववुर्गंधवहाश्शीतास्सुगन्धास्सुखदाः शनैः ।।\nदेवदुंदुभयो नेदुस्सममेव ततः परम् ।। ६६ ।।\nकैलासं स ययौ वीरः कृतकार्य्यस्ततः परम् ।।\nविनाशितदृढध्वांतो भानुमानिव सत्वरम् ।।६७।।\nकृतकार्यं वीरभद्रं दृष्ट्वा संतुष्टमा नसः ।।\nशंभुर्वीरगणाध्यक्षं चकार परमेश्वरः।।६८।।\nइति श्रीशिवमहापुराणे द्वितीयायां रुद्रसहितायां द्वितीये सतीखंडे यज्ञविध्वं सवर्णनो नाम सप्तत्रिंशोऽध्यायः ।। ३७ ।।"
  }
]
[
  {
    "text": "नारद उवाच।।\nब्रह्मन् विधे महाभाग धन्यस्त्वं शिवसक्तधीः।।\nकथितं सुचरित्रं ते शंकरस्य परात्मनः।।१।।\nनिजाश्रमे गते कामे सगणे सरतौ ततः।।\nकिमासीत्किमकार्षीस्त्वं तश्चरित्रं वदाधुना ।।२।।\nब्रह्मोवाच।।\nशृणु नारद सुप्रीत्या चरित्रं शशिमौलिनः।।\nयस्य श्रवणमात्रेण निर्विकारो भवेन्नरः ।। ३ ।।\nनिजाश्रमं गते कामे परिवारसमन्विते।।\nयद्बभूव तदा जातं तच्चरित्रं निबोध मे ।।४।।\nनष्टोभून्नारद मदो विस्मयोऽभूच्च मे हृदि ।।\nनिरानंदस्य च मुनेऽपूर्णो निजमनोरथे।।५।।\nअशोचं बहुधा चित्ते गृह्णीयात्स कथं स्त्रियम् ।।\nनिर्विकारी जितात्मा स शंकरो योगतत्परः।।६।।\nइत्थं विचार्य बहुधा तदाहं विमदो मुने ।।\nहरिं तं सोऽस्मरं भक्त्या शिवात्मानं स्वदेहदम् ।।७।।\nअस्तवं च शुभस्तोत्रैर्दीनवाक्यसमन्वितैः।।\nतच्छ्रुत्वा भगवानाशु बभूवाविर्हि मे पुरा।।८।।\nचतुर्भुजोरविंदाक्षः शंरववार्ज गदाधरः।।\nलसत्पीत पटश्श्यामतनुर्भक्तप्रियो हरिः ।। ९ ।।\nतं दृष्ट्वा तादृशमहं सुशरण्यं मुहुर्मुहुः ।।\nअस्तवं च पुनः प्रेम्णा बाष्पगद्गदया गिरा ।।2.2.10.१०।।\nहरिराकर्ण्य तत्स्तोत्रं सुप्रसन्न उवाच माम् ।।\nदुःखहा निजभक्तानां ब्रह्माणं शरणं गतम् ।। ११ ।।\nहरिरुवाच ।।\nविधे ब्रह्मन् महाप्राज्ञ धन्यस्त्वं लोककारक ।।\nकिमर्थं स्मरणं मेऽद्य कृतं च क्रियते नुतिः ।। १२।।\nकिं जातं ते महद्दुःखं मदग्रे तद्वदाधुना ।।\nशमयिष्यामि तत्सर्वं नात्र कार्य्या विचारणा ।। १३ ।।\nब्रह्मोवाच ।।\nइति विष्णोर्वचश्श्रुत्वा किंचिदुच्छवसिताननः ।।\nअवोच वचनं विष्णुं प्रणम्य सुकृतांजलिः ।।१४ ।।\nब्रह्मोवाच ।।\nदेवदेव रमानाथ मद्वार्तां शृणु मानद ।।\nश्रुत्वा च करुणां कृत्वा हर दुःखं कमावह ।।१५।।\nरुद्रसंमोहनार्थं हि कामं प्रेषितवानहम् ।।\nपरिवारयुतं विष्णो समारमधुबांधवम् ।।१६।।\nचक्रुस्ते विविधोपायान् निष्फला अभवंश्च ते ।।\nअभवत्तस्य संमोहो योगिनस्समदर्शिनः ।।१७।।\nइत्याकर्ण्य वचो मे स हरिर्मां प्राह विस्मितः ।।\nविज्ञाताखिलदज्ञानी शिवतत्त्वविशारदः ।। १८ ।।\n।। विष्णुरुवाच ।।\nकस्माद्धेतोरिति मतिस्तव जाता पितामह ।।\nसर्वं विचार्य सुधिया ब्रह्मन् सत्यं हि तद्वद ।। १९ ।।\nब्रह्मोवाच ।।\nशृणु तात चरित्रं तत् तव माया विमोहिनी ।।\nतदधीनं जगत्सर्वं सुखदुःखादितत्परम् ।।2.2.10.२०।।\nययैव प्रेषितश्चाहं पापं कर्तुं समुद्यतः ।।\nआसं तच्छृणु देवेश वदामि तव शासनात् ।।२१।।\nसृष्टिप्रारंभसमये दश पुत्रा हि जज्ञिरे ।।\nदक्षाद्यास्तनया चैका वाग्भवाप्यतिसुन्दरी ।। २२ ।।\nधर्मो वक्षःस्थलात्कामो मनसोन्योपि देहतः ।।\nजातास्तत्र सुतां दृष्ट्वा मम मोहो भवद्धरे ।।२३।।\nकुदृष्ट्या तां समद्राक्ष तव मायाविमोहितः ।।\nतत्क्षणाद्धर आगत्य मामनिन्दत्सुतानपि ।।२४।।\nधिक्कारं कृतवान् सर्वान्निजं मत्वा परप्रभुम् ।।\nज्ञानिनं योगिनं नाथाभोगिनं विजितेन्द्रियम्।।२५।।\nपुत्रो भूत्वा मम हरेऽनिन्दन्मां च समक्षतः ।।\nइति दुःखं महन्मे हि तदुक्तं तव सन्निधौ ।।२६।।\nगृह्णीयाद्यदि पत्नीं स स्यां सुखी नष्टदुःखधी ।।\nएतदर्थं समायातुश्शरणं तव केशव ।। २७ ।।\nब्रह्मोवाच ।।\nइत्याकर्ण्य वचो मे हि ब्रह्मणो मधुसूदनः ।।\nविहस्य मां द्रुतं प्राह हर्षयन्भवकारकम् ।। २८ ।।\nविष्णुरुवाच ।।\nविधे शृणु हि मद्वाक्यं सर्वं भ्रमनिवारणम् ।।\nसर्वं वेदागमादीनां संमतं परमार्थतः ।। २९ ।।\nमहामूढमतिश्चाद्य संजातोसि कथं विधे ।।\nवेदवक्तापि निखिललोककर्त्ता हि दुर्मतिः ।। 2.2.10.३० ।।\nजडतां त्यज मन्दात्मन् कुरु त्वं नेदृशीं मतिम् ।।\nकिं ब्रुवंत्यखिला वेदाः स्तुत्या तत्स्मर सद्धिया ।। ३१ ।।\nरुद्रं जानासि दुर्बुद्धे स्वसुतं परमेश्वरम् ।।\nवेदवक्तापि विज्ञानं विस्मृतं तेखिलं विधे ।। ३२ ।।\nशंकरं सुरसामान्यं मत्वा द्रोहं करोषि हि ।।\nसुबुद्धिर्विगता तेद्याविर्भूता कुमतिस्तथा ।।३३।।\nतत्त्वसिद्धांतमाख्यातं शृणु सद्बुद्धिमावह ।।\nयथार्थं निगमाख्यातं निर्णीय भवकारकम् ।।३४।।\nशिवस्सर्वस्वकर्ता हि भर्ता हर्ता परात्परः ।।\nपरब्रह्म परेशश्च निर्गुणो नित्य एव च । ३५ ।।\nअनिर्देश्यो निर्विकारी परमात्माऽद्वयोऽच्युतः ।।\nअनंतोंतकरः स्वामी व्यापकः परमेश्वरः ।। ३६ ।।\nसृष्टिस्थितिविनाशानां कर्त्ता त्रिगुणभाग्विभुः ।।\nब्रह्मविष्णुमहेशाख्यो रजस्सत्त्व तमःपरः ।। ३७ ।।\nमायाभिन्नो निरीहश्च मायो मायाविशारदः ।।\nसगुणोपि स्वतंत्रश्च निजानंदो विकल्पकः ।। ३८ ।।\nआत्मा रामो हि निर्द्वन्द्वो भक्ताधीनस्सुविग्रहः ।।\nयोगी योगरतो नित्यं योगमार्गप्रदर्शकः ।। ३९ ।।\nगर्वापहारी लोकेशस्सर्वदा दीनवत्सलः ।।\nएतादृशो हि यः स्वामी स्वपुत्रं मन्यसे हि तम् ।। 2.2.10.४० ।।\nईदृशं त्यज कुज्ञानं शरणं व्रज तस्य वै ।।\nभज सर्वात्मना शम्भुं सन्तुष्टश्शं विधास्यति ।। ४१ ।।\nगृह्णीयाच्छंकरः पत्नीं विचारो हृदि चेत्तव ।।\nशिवामुद्दिश्य सुतपः कुरु ब्रह्मन् शिवं स्मरन् ।।४२।।\nकुरु ध्यानं शिवायात्स्वं काममुद्दिश्य तं हृदि ।।\nसा चेत्प्रसन्ना देवेशी सर्वं कार्यं विधास्यति ।।४३।।\nकृत्वावतारं सगुणा यदि स्यान्मानुषी शिवा ।।\nकस्यचित्तनया लोके सा तत्पत्नी भवेद्ध्रुवम्।।४४।।\nदक्षमाज्ञापय ब्रह्मन् तपः कुर्य्यात्प्रयत्नतः ।।\nतामुत्पादयितुं पत्नीं शिवार्थं भक्तितत्स्वतः ।।४५।।\nभक्ताधीनौ च तौ तात सुविज्ञेयौ शिवाशिवौ ।।\nस्वेच्छया सगुणौ जातौ परब्रह्मस्वरूपिणौ ।। ४६।।\nब्रह्मोवाच ।। ।।\nइत्युक्त्वा तत्क्षणं मेशश्शिवं सस्मार स्वप्रभुम् ।।\nकृपया तस्य संप्राप्य ज्ञानमूचे च मां ततः ।। ४७ ।।\nविष्णुरुवाच ।।\nविधे स्मर पुरोक्तं यद्वचनं शंकरेण च ।।\nप्रार्थितेन यदावाभ्यामुत्पन्नाभ्यां तदिच्छया ।। ४८ ।।\nविस्मृतं तव तत्सर्वं धन्या या शांभवी परा ।।\nतया संमोहितं सर्वं दुर्विज्ञेया शिवं विना ।। ४९ ।।\nयदा हि सगुणो जातस्स्वेच्छया निर्गुणश्शिवः ।।\nमामुत्पाद्य ततस्त्वां च स्वशक्त्या सुविहारकृत् ।। 2.2.10.५० ।।\nउपादिदेश त्वां शम्भुस्सृष्टिकार्यं तदा प्रभुः ।।\nतत्पालनं च मां ब्रह्मन् सोमस्सूतिकरोऽव्ययः ।। ५१ ।।\nतदा वां वेश्म संप्राप्तौ सांजली नतमस्तकौ ।।\nभव त्वमपि सर्वेशोऽवतारी गुणरूपधृक् ।।५२।।\nइत्युक्तः प्राह स स्वामी विहस्य करुणान्वितः ।।\nदिवमुद्वीक्ष्य सुप्रीत्या नानालीलाविशारदः ।। ।।५३।।\nमद्रूपं परमं विष्णो ईदृशं ह्यंगतो विधेः ।।\nप्रकटीभविता लोके नाम्ना रुद्रः प्रकीर्तितः ।। ५४ ।।\nपूर्णरूपस्स मे पूज्यस्सदा वां सर्वकामकृत् ।।\nलयकर्त्ता गुणाध्यक्षो निर्विशेषः सुयोगकृत् ।। ५५ ।।\nत्रिदेवा अपि मे रूपं हरः पूर्णो विशेषतः ।।\nउमाया अपि रूपाणि भविष्यंति त्रिधा सुताः ।।५६।।\nलक्ष्मीर्नाम हरेः पत्नी ब्रह्मपत्नी सरस्वती ।।\nपूर्णरूपा सती नाम रुद्रपत्नी भविष्यति।।५७।।।\nविष्णुरुवाच ।।\nइत्युक्त्वांतर्हितो जातः कृपां कृत्वा महेश्वरः ।।\nअभूतां सुखिनावावां स्वस्वकार्यपरायणौ ।। ५८ ।।\nसमयं प्राप्य सस्त्रीकावावां ब्रह्मन्न शंकरः।।\nअवतीर्णस्स्वयं रुद्रनामा कैलाससंश्रयः।।५९।।\nअवतीर्णा शिवा स्यात्सा सतीनाम प्रजेश्वर।।\nतदुत्पादनहेतोर्हि यत्नोतः कार्य एव वै ।।2.2.10.६०।।\nइत्युक्त्वांतर्दधे विष्णुः कृत्वा स करुणां परम् ।।\nप्राप्नुवं प्रमुदं चाथ ह्यधिकं गतमत्सरः।। ।। ६१ ।।\nइति श्रीशिवमहापुराणे द्वितीयायां रुद्रसहितायां द्वितीये सतीखण्डे ब्रह्मविष्णुसंवादो नाम दशमोऽध्यायः।।१०।।"
  }
]
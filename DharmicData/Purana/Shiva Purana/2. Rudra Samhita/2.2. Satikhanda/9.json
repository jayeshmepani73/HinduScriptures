[
  {
    "text": "ब्रह्मोवाच ।।\nतस्मिन् गते सानुचरे शिवस्थानं च मन्मथे ।।\nचरित्रमभवच्चित्रं तच्छृणुष्व   मुनीश्वर ।। १ ।।\nगत्वा तत्र महावीरो मन्मथो मोहकारकः ।।\nस्वप्रभावं ततानाशु मोहयामास प्राणिनः।।२।।\nवसंतोपि प्रभावं स्वं चकार हरमोहनम् ।।\nसर्वे वृक्षा एकदैव प्रफुल्ला अभवन्मुने ।। ३ ।।\nविविधान्कृतवान्यत्नान् रत्या सह मनोभवः ।।\nजीवास्सर्वे वशं यातास्सगणेशश्शिवो न हि ।। ४ ।।\nसमधोर्मदनस्यासन्प्रयासा निप्फला मुने ।।\nजगाम स मम स्थानं निवृत्त्य विमदस्तदा ।।५।।\nकृत्वा प्रणामं विधये मह्यं गद्गदया गिरा ।।\nउवाच मदनो मां चोदासीनो विमदो मुने ।।६।।\nकाम उवाच ।।\nब्रह्मन् शंभुर्मोहनीयो न वै योगपरायणः ।।\nन शक्तिर्मम नान्यस्य तस्य शंभोर्हि मोहने ।। ७ ।।\nसमित्रेण मया ब्रह्मन्नुपाया विविधाः कृताः ।।\nरत्या सहाखिलास्ते च निष्फला अभवञ्च्छिवे ।।८।।\nशृणु ब्रह्मन्यथाऽस्माभिः कृतां हि हरमोहने ।।\nप्रयासा विविधास्तात गदतस्तान्मुने मम ।।९।।\nयदा समाधिमाश्रित्य स्थितश्शंभुर्नियंत्रितः ।।\nतदा सुगंधिवातेन शीतलेनातिवेगिना ।। 2.2.9.१० ।।\nउद्वीजयामि रुद्रं स्म नित्यं मोहनकारिणा ।।\nप्रयत्नतो महादेवं समाधिस्थं त्रिलोचनम् ।। ११ ।।\nस्वसायकांस्तथा पंच समादाय शरासनम् ।।\nतस्याभितो भ्रमंतस्तु मोहयंस्तद्ग णानहम् ।। १२ ।।\nमम प्रवेशमात्रेण सुवश्यास्सर्वजंतवः ।।\nअभवद्विकृतो नैव शंकरस्सगणः प्रभुः ।। १३ ।।\nयदा हिमवतः प्रस्थं स गतः प्रमथाधिपः ।।\nतत्रागतस्तदैवाहं सरतिस्समधुर्विधे ।। १४ ।।\nयदा मेरुं गतो रुद्रो यदा वा नागकेशरम् ।।\nकैलासं वा यदा यातस्तत्राहं गतवाँस्तदा ।। १५ ।।\nयदा त्यक्तसमाधिस्तु हरस्तस्थौ कदाचन ।।\nतदा तस्य पुरश्चक्रयुगं रचितवानहम् ।। ।। १६ ।।\nतच्च भ्रूयुगलं ब्रह्मन् हावभावयुतं मुहुः ।।\nनानाभावानकार्षीच्च दांपत्यक्रममुत्तमम् ।। १७ ।।\nनीलकंठं महादेवं सगणं तत्पुरःस्थिताः ।।\nअकार्षुमोहितं भावं मृगाश्च पक्षिणस्तथा ।। १८ ।।\nमयूरमिथुनं तत्राकार्षीद्भावं रसोत्सुकम् ।।\nविविधां गतिमाश्रित्य पार्श्वे तस्य पुरस्तथा ।। १९ ।।\nनालभद्विवरं तस्मिन् कदाचिदपि मच्छरः ।।\nसत्यं ब्रवीमि लोकेश मम शक्तिर्न मोहने ।। 2.2.9.२० ।।\nमधुरप्यकरोत्कर्म युक्तं यत्तस्य मोहने ।।\nतच्छृणुष्व महाभाग सत्यं सत्यं वदाम्यहम् ।। २१ ।।\nचंपकान्केशरान्वालान्कारणान्पाटलांस्तथा ।।\nनागकेशरपुन्नागान्किंशुकान्केतकान्करान् ।। २२ ।।\nमागंधिमल्लिकापर्णभरान्कुरवकांस्तथा ।।\nउत्फुल्लयति तत्र स्म यत्र तिष्ठति वै हरः ।।२३।।\nसरांस्युत्फुल्लपद्मानि वीजयन् मलयानिलैः ।।\nयत्नात्सुगंधीन्यकरोदतीव गिरिशाश्रमे ।। २४ ।।\nलतास्सर्वास्सुमनसो दधुरंकुरसंचयान् ।।\nवृक्षांकं चिरभावेन वेष्टयंति स्म तत्र च ।। २५ ।।\nतान्वृक्षांश्च सुपुष्पौघान् तैः सुगंधिसमीरणैः ।।\nदृष्ट्वा कामवशं याता मुनयोपि परे किमु ।। २६ ।।\nएवं सत्यपि शंभोर्न दृष्टं मोहस्य कारणम् ।।\nभावमात्रमकार्षीन्नो कोपो मय्यपि शंकरः ।। २७ ।।\nइति सर्वमहं दृष्ट्वा ज्ञात्वा तस्य च भावनाम् ।।\nविमुखोहं शंभुमोहान्नियतं ते वदाम्यहम् ।।२८।।\nतस्य त्यक्तसमाधेस्तु क्षणं नो दृष्टिगोचरे ।।\nशक्नुयामो वयं स्थातुं तं रुद्रं को विमोहयेत् ।। २९ ।।\nज्वलदग्निप्रकाशाक्षं जट्टाराशिकरालिनम् ।।\nशृंगिणं वीक्ष्य कस्स्थातुं ब्रह्मन् शक्नोति तत्पुरः ।। 2.2.9.३० ।।\n।। ब्रह्मोवाच ।।\nमनो भववचश्चेत्थं श्रुत्वाहं चतुराननः ।।\nविवक्षुरपि नावोचं चिंताविष्टोऽभवं तदा ।।३१।।\nमोहनेहं समर्थो न हरस्येति मनोभवः ।।\nवचः श्रुत्वा महादुःखान्निरश्वसमहं मुने ।। ३२ ।।\nनिश्श्वासमारुता मे हि नाना रूपमहाबलः ।।\nजाता गता लोलजिह्वा लोलाश्चातिभयंकराः ।। ३३ ।।\nअवादयंत ते सर्वे नानावाद्यानसंख्यकान् ।।\nपटहादिगणास्तांस्तान् विकरालान्महारवान् ।।३४।।\nअथ ते मम निश्श्वाससंभवाश्च महागणाः ।।\nमारयच्छेदयेत्यूचुर्ब्रह्मणो मे पुरः स्थिताः ।। ३५ ।।\nतेषां तु वदतां' तत्र मारयच्छेदयेति माम् ।।\nवचः श्रुत्वा विधिं कामः प्रवक्तुमुपचक्रमे ।। ३६ ।।\nमुनेऽथ मां समाभाष्य तान् दृष्ट्वा मदनो गणान् ।।\nउवाच वारयन् ब्रह्मन्गणानामग्रतः स्मरः ।। ३७ ।।\nकाम उवाच ।।\nहे ब्रह्मन् हे प्रजानाथ सर्वसृष्टिप्रवर्तक ।।\nउत्पन्नाः क इमे वीरा विकराला भयंकराः ।। ३८ ।।\nकिं कर्मैते करिष्यंति कुत्र स्थास्यंति वा विधे ।।"
  },
  {
    "text": "किन्नामधेया एते तद्वद तत्र नियोजय ।। ३९ ।।\nनियोज्य तान्निजे कृत्ये स्थानं दत्त्वा च नाम च ।।\nमामाज्ञापय देवेश कृपां कृत्वा यथोचिताम् ।। 2.2.9.४० ।।\nब्रह्मोवाच ।।\nइति तद्वाक्यमाकर्ण्य मुनेऽहं लोककारकः ।।\nतमवोचं ह मदनं तेषां कर्मादिकं दिशन् ।। ४१ ।।\nब्रह्मोवाच ।।\nएत उत्पन्नमात्रा हि मारयेत्यवदन् वचः ।।\nमुहुर्मुहुरतोमीषां नाम मारेति जायताम् ।। ४२ ।।\nसदैव विघ्नं जंतूनां करिष्यन्ति गणा इमे ।।\nविना निजार्चनं काम नाना कामरतात्मनाम् ।।४३।।\nतवानुगमने कर्म मुख्यमेषां मनोभव ।।\nसहायिनो भविष्यंति सदा तव न संशयः ।। ४४ ।।\nयत्रयत्र भवान् याता स्वकर्मार्थं यदा यदा ।।\nगंता स तत्रतत्रैते सहायार्थं तदातदा ।।४५।।\nचित्तभ्रांतिं करिष्यंति त्वदस्त्रवशवर्तिनाम् ।।\nज्ञानिनां ज्ञानमार्गं च विघ्नयिष्यंति सर्वथा ।। ४६ ।।\nब्रह्मोवाच ।।\nइत्याकर्ण्य वचो मे हि सरतिस्समहानुगः ।।\nकिंचित्प्रसन्नवदनो बभूव मुनिसत्तम ।।४७।।\nश्रुत्वा तेपि गणास्सर्वे मदनं मां च सर्वतः ।।\nपरिवार्य्य यथाकामं तस्थुस्तत्र निजाकृतिम् ।। ४८ ।।\nअथ ब्रह्मा स्मरं प्रीत्याऽगदन्मे कुरु शासनम् ।।\nएभिस्सहैव गच्छ त्वं पुनश्च हरमोहने ।।४९।।।\nमन आधाय यवाद्धि कुरु मारगणैस्सह ।।\nमोहो भवेद्यथा शंभोर्दारग्रहणहेतवे ।।2.2.9.५०।।\nइत्याकर्ण्य वचः कामः प्रोवाच वचनं पुनः।।\nदेवर्षे गौरवं मत्वा प्रणम्य विनयेन माम् ।।५१।।\nकाम उवाच ।।\nमया सम्यक् कृतं कर्म मोहने तस्य यत्नतः ।।\nतन्मोहो नाभवत्तात न भविष्यति नाधुना ।। ५२ ।।\nतव वाग्गौरवं मत्वा दृष्ट्वा मारगणानपि ।।\nगमिष्यामि पुनस्तत्र सदारोहं त्वदाज्ञया ।। ५३ ।।\nमनो निश्चितमेतद्धि तन्मोहो न भविष्यति ।।\nभस्म कुर्यान्न मे देहमिति शंकास्ति मे विधे ।। ५४ ।।\nइत्युक्त्वा समधुः कामस्सरतिस्सभयस्तदा ।।\nययौ मारगणैः सार्द्धं शिवस्थानं मुनीश्वर ।। ५५ ।।\nपूर्ववत् स्वप्रभावं च चक्रे मनसिजस्तदा ।।\nबहूपायं स हि मधुर्विविधां बुद्धिमावहन् ।। ५६ ।।\nउपायं स चकाराति तत्र मारगणोऽपि च ।।\nमोहोभवन्न वै शंभोरपि कश्चित्परात्मनः ।। ५७ ।।\nनिवृत्त्य पुनरायातो मम स्थानं स्मरस्तदा ।।\nआसीन्मारगणोऽगर्वोऽहर्षो मेपि पुरस्थितः ।। ५८ ।।\nकामः प्रोवाच मां तात प्रणम्य च निरुत्सवः ।।\nस्थित्वा मम पुरोऽगर्वो मारैश्च मधुना तदा ।।५९।।\nकृतं पूर्वादधिकतः कर्म तन्मोहने विधे ।।\nनाभवत्तस्य मोहोपि कश्चिद्ध्यानरतात्मनः ।। 2.2.9.६० ।।\nन दग्धा मे तनुश्चैव तत्र तेन दयालुना ।।\nकारणं पूर्वपुण्यं च निर्विकारी स वै प्रभुः ।। ६१ ।।\nचेद्वरस्ते हरो भार्यां गृह्णीयादिति पद्मज ।।\nपरोपायं कुरु तदा विगर्व इति मे मतिः ।। ६२ ।।\nब्रह्मोवाच ।।\nइत्युक्त्वा सपरीवारो ययौ कामस्स्वमाश्रमम् ।।\nप्रणम्य मां स्मरन् शंभुं गर्वदं दीनवत्सलम् ।।६३।।\nइति श्रीशिवमहापुराणे द्वितीयायां रुद्रसंहितायां सतीखंडे सत्युपाख्याने कामप्रभावमारगणोत्पत्तिवर्णनो नाम नवमोऽध्यायः ।।९।।"
  }
]
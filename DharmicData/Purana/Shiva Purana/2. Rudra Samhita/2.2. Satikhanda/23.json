[
  {
    "text": "ब्रह्मोवाच ।।\nएवं कृत्वा विहारं वै शंकरेण च सा सती ।।\nसंतुष्टा साभवच्चाति विरागा समजायत ।। १ ।।\nएकस्मिन्दिवसे देवी सती रहसि संगता ।।\nशिवं प्रणम्य सद्भक्त्या न्यस्योच्चैः सुकृतांजलिः ।। २ ।।\nसुप्रसन्नं प्रभुं नत्वा सा दक्षतनया सती ।।\nउवाच सांजलिर्भक्त्या विनयावनता ततः ।। ३ ।।\nसत्युवाच ।।\nदेवदेव महादेव करुणा सागर प्रभो ।।\nदीनोद्धर महायोगिन् कृपां कुरु ममोपरि ।।४।।\nत्वं परः पुरुषस्स्वामी रजस्सत्त्वतमः परः ।।\nनिर्गुणस्सगुणस्साक्षी निर्विकारी महाप्रभुः ।। ५ ।।\nधन्याहं ते प्रिया जाता कामिनी सुविहारिणी ।।\nजातस्त्वं मे पतिस्स्वामिन्भक्तिवात्सल्यतो हर ।। ६ ।।\nकृतो बहुसमा नाथ विहारः परमस्त्वया ।।\nसंतुष्टाहं महेशान निवृत्तं मे मनस्ततः ।।७।।\nज्ञातुमिच्छामि देवेश परं तत्त्वं सुखावहम् ।।\nयं न संसारदुःखाद्वै तरेज्जीवोंजसा हर ।।८।।\nयत्कृत्वा विषयी जीवस्स लभेत्परमं पदम् ।।\nसंसारी  न भवेन्नाथ तत्त्वं वद कृपां कुरु ।।९।।\nब्रह्मोवाच।।\nइत्यपृच्छत्स्म सद्भक्त्या शंकरं सा सती मुने ।।\nआदिशक्तिर्महेशानी जीवोद्धाराय केवलम् ।।2.2.23.१०।\nआकर्ण्य तच्छिवः स्वामी स्वेच्छयोपात्तविग्रहः ।।\nअवोचत्परमप्रीतस्सतीं योगविरक्तधीः ।। ११ ।।\n।। शिव उवाच ।।\nशृणु देवि प्रवक्ष्यामि दाक्षायणि महेश्वरि ।।\nपरं तत्त्वं तदेवानुशयी मुक्तो भवेद्यतः ।। १२ ।\nपरतत्त्वं विजानीहि विज्ञानं परमेश्वरी ।।\nद्वितीयं स्मरणं यत्र नाहं ब्रह्मेति शुद्धधीः ।।१३।।\nतद्दुर्लभं त्रिलोकेस्मिंस्तज्ज्ञाता विरलः प्रिये ।।\nयादृशो यस्सदासोहं ब्रह्मसाक्षात्परात्परः ।। १४ ।।\nतन्माता मम भक्तिश्च भुक्तिमुक्तिफलप्रदा ।।\nसुलभा मत्प्रसादाद्धि नवधा सा प्रकीर्तिता ।। १५ ।।\nभक्तौ ज्ञाने न भेदो हि तत्कर्तुस्सर्वदा सुखम् ।।\nविज्ञानं न भवत्येव सति भक्तिविरोधिनः ।। १६ ।।\nभक्त्या हीनस्सदाहं वै तत्प्रभावाद्गृहेष्वपि ।।\nनीचानां जातिहीनानां यामि देवि न संशयः ।। १७ ।।\nसा भक्तिर्द्विविधा देवि सगुणा निर्गुणा मता ।।\nवैधी स्वाभाविकी या या वरा सा त्ववरा स्मृता ।। १८ ।।\nनैष्ठिक्या नैष्ठिकी भेदाद्द्विविधे द्विविधे हि ते ।।\nषड्विधा नैष्ठिकी ज्ञेया द्वितीयैकविधा स्मृता ।। १९ ।।\nविहिताविहिताभेदात्तामनेकां विदुर्बुधाः ।।\nतयोर्बहुविधत्वाच्च तत्त्वं त्वन्यत्र वर्णितम् ।। 2.2.23.२० ।।\nते नवांगे उभे ज्ञेये वर्णिते मुनिभिः प्रिये ।।\nवर्णयामि नवांगानि प्रेमतः शृणु दक्षजे ।। २१ ।।\nश्रवणं कीर्तनं चैव स्मरणं सेवनं तथा ।।\nदास्यं तथार्चनं देवि वंदनं मम सर्वदा ।। २२ ।।\nसख्यमात्मार्पणं चेति नवांगानि विदुर्बुधाः ।।\nउपांगानि शिवे तस्या बहूनि कथितानि वै ।। २३ ।।\nशृणु देवि नवांगानां लक्षणानि पृथक्पृथक् ।।\nमम भक्तेर्मनो दत्त्वा भक्ति मुक्तिप्रदानि हि ।। २४ ।।\nकथादेर्नित्यसम्मानं कुर्वन्देहादिभिर्मुदा ।।\nस्थिरासनेन तत्पानं यत्तच्छ्रवणमुच्यते ।। २५ ।।\nहृदाकाशेन संपश्यञ् जन्मकर्माणि वै मम ।।\nप्रीत्याचोच्चारणं तेषामेतत्कीर्तनमुच्यते ।। २६ ।।\nव्यापकं देवि मां दृष्ट्वा नित्यं सर्वत्र सर्वदा ।।\nनिर्भयत्वं सदा लोके स्मरणं तदुदाहृतम् ।। २७ ।।\nअरुणोदयमारभ्य सेवाकालेंचिता हृदा ।।\nनिर्भयत्वं सदा लोके स्मरणं तदुदाहृतम् ।। २८ ।।\nसदा सेव्यानुकूल्येन सेवनं तद्धि गोगणैः ।।\nहृदयामृतभोगेन प्रियं दास्यमुदाहृतम् ।।२९।।\nसदा भृत्यानुकूल्येन विधिना मे परात्मने ।।\nअर्पणं षोडशानां वै पाद्यादीनां तदर्चनम् ।।2.2.23.३०।।\nमंत्रोच्चारणध्यानाभ्यां मनसा वचसा क्रमात् ।।\nयदष्टांगेन भूस्पर्शं तद्वै वंदनमुच्यते ।।३१।।\nमंगलामंगलं यद्यत्करोतीतीश्वरो हि मे ।।\nसर्वं तन्मंगलायेति विश्वासः सख्यलक्षणम् ।। ३२ ।।\nकृत्वा देहादिकं तस्य प्रीत्यै सर्वं तदर्पणम्।।\nनिर्वाहाय च शून्यत्वं यत्तदात्मसमर्पणम्।।३३।।\nनवांगानीति मद्भक्तेर्भुक्तिमुक्तिप्रदानि च ।।\nमम प्रियाणि चातीव ज्ञानोत्पत्तिकराणि च ।।३४।।\nउपांगानि च मद्भक्तेर्बहूनि कथितानि वै ।।\nबिल्वादिसेवनादीनि समू ह्यानि विचारतः ।। ३५ ।।\nइत्थं सांगोपांगभक्तिर्मम सर्वोत्तमा प्रिये ।।\nज्ञानवैराग्यजननी मुक्तिदासी विराजते ।।३६।।\nसर्वकर्मफलोत्पत्तिस्सर्वदा त्वत्समप्रिया ।।\nयच्चित्ते सा स्थिता नित्यं सर्वदा सोति मत्प्रियः ।।३७।।\nत्रैलोक्ये भक्तिसदृशः पंथा नास्ति सुखावहः ।।\nचतुर्युगेषु देवेशि कलौ तु सुविशेषतः ।। ३८ ।।\nकलौ तु ज्ञानवैरागो वृद्धरूपौ निरुत्सवौ ।।\nग्राहकाभावतो देवि जातौ जर्जर तामति ।। ३९ ।।\nकलौ प्रत्यक्षफलदा भक्तिस्सर्वयुगेष्वपि ।।\nतत्प्रभावादहं नित्यं तद्वशो नात्र संशयः ।। 2.2.23.४० ।।\nयो भक्तिमान्पुमाँल्लोके सदाहं तत्सहायकृत् ।।\nविघ्नहर्ता रिपुस्तस्य दंड्यो नात्र च संशयः ।। ४१ ।।\nभक्तहेतोरहं देवि कालं क्रोधपरिप्लुतः\nअदहं वह्निना नेत्रभवेन निजरक्षकः ।।४२।।\nभक्तहेतोरहं देवि रव्युपर्यभवं किल।\nअतिक्रोधान्वितः शूलं गृहीत्वाऽन्वजयं पुरा।।४३।।\nभक्तहेतोरहं देवि रावणं सगणं क्रुधा ।।\nत्यजति स्म कृतो नैव पक्षपातो हि तस्य वै।।४४।।\nभक्तहेतोरहं देवि व्यासं हि कुमतिग्रहम् ।।\nकाश्या न्यसारयत् क्रोधाद्दण्डयित्वा च नंदिना ।।४५।।\nकिं बहूक्तेन देवेशि भक्त्याधीनस्सदा ह्यहम् ।।\nतत्कर्तुं पुरुषस्यातिवशगो नात्र संशयः ।। ४६ ।।\nब्रह्मोवाच ।।\nइत्थमाकर्ण्य भक्तेस्तु महत्त्वं दक्षजा सती ।।\nजहर्षातीव मनसि प्रणनाम शिवं मुदा ।। ४७ ।।\nपुनः पप्रच्छ सद्भक्त्या तत्काण्डविषयं मुने ।।\nशास्त्रं सुखकरं लोके जीवोद्धारपरायणम् ।।४८।।\nसयंत्रमंत्रशास्त्रं च तन्माहात्म्यं विशेषतः ।।\nअन्यानि धर्मवस्तूनि जीवोद्धारकराणि हि ।। ४९ ।।\nशंकरोपि तदाकर्ण्य सतीं प्रश्नं प्रहृष्टधीः ।।\nवर्णयामास सुप्रीत्या जीवोद्धाराय कृत्स्नशः ।। 2.2.23.५० ।।\nतत्र शास्त्रं सयंत्रं हि सपंचाङ्गं महेश्वरः ।।\nबभाषे महिमानं च तत्तद्दैववरस्य वै ।। ५१ ।।\nसेतिहासकथं तेषां भक्तमाहात्म्यमेव च ।।\nसवर्णाश्रमधर्मांश्च नृपधर्मान् मुनीश्वर ।। ५२ ।।\nसुतस्त्रीधर्ममाहात्म्यं वर्णाश्रममनश्वरम् ।।\nवैद्यशास्त्रं तथा ज्योतिश्शास्त्रं जीवसुखावहम् ।। ५३ ।।\nसामुद्रिकं परं शास्त्रमन्यच्छास्त्राणि भूरिशः ।।\nकृपां कृत्वा महे शानो वर्णयामास तत्त्वतः ।। ५४ ।।\nइत्थं त्रिलोकसुखदौ सर्वज्ञौ च सतीशिवौ ।।\nलोकोपकारकरणधृतसद्गुणविग्रहौ ।। ५५ ।।\nचिक्रीडाते बहुविधे कैलासे हिमवद्गिरौ ।।\nअन्यस्थलेषु च तदा परब्रह्मस्वरूपिणौ ।। ५६ ।।\nइति श्रीशिवमहापुराणे द्वितीयायां रुद्रसंहितायां द्वितीये सतीखण्डे भक्तिप्रभाववर्णनं नाम त्रयोविंशोऽध्यायः ।। २३ ।।"
  }
]
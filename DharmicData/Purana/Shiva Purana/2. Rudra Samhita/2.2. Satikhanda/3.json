[
  {
    "text": "ब्रह्मोवाच ।।\nततस्ते मुनयः सर्वे तदाभिप्रायवेदिनः ।।\nचक्रुस्तदुचितं नाम मरीचिप्रमुखास्सुताः ।। १ ।।\nमुखावलोकनादेव ज्ञात्वा वृत्तांतमन्यतः ।।\nदक्षादयश्च स्रष्टारः स्थानं पत्नीं च ते ददुः ।।२।।\nततो निश्चित्य नामानि मरीचिप्रमुखा द्विजाः ।।\nऊचुस्संगतमेतस्मै पुरुषाय ममात्मजाः ।। ३ ।।\nऋषय ऊचुः ।।\nयस्मात्प्रमथसे तत्त्वं जातोस्माकं यथा विधेः ।।\nतस्मान्मन्मथनामा त्वं लोके ख्यातो भविष्यसि ।।४।।\nजगत्सु कामरूपस्त्वं त्वत्समो न हि विद्यते।।\nअतस्त्वं कामनामापि ख्यातो भव मनोभव ।।५।।\nमदनान्मदनाख्यस्त्वं जातो दर्पात्सदर्पकः ।।\nतस्मात्कंदर्पनामापि लोके ख्यातो भविष्यसि ।।६।।\nत्वत्समं सर्वदेवानां यद्वीर्यं न भविष्यति ।।\nततः स्थानानि सर्वाणि सर्वव्यापी भवांस्ततः ।।७।।\nदक्षोयं भवते पत्नी स्वयं दास्यति कामिनीम् ।।\nआद्यः प्रजापतिर्यो हि यथेष्टं पुरुषोत्तमः ।।८।।\nएषा च कन्यका चारुरूपा ब्रह्ममनोभवा ।।\nसंध्या नाम्नेति विख्याता सर्वलोके भविष्यति ।। ९ ।।\nब्रह्मणो ध्यायतो यस्मात्सम्यग्जाता वरांगना ।।\nअतस्संध्येति विख्याता क्रांताभा तुल्यमल्लिका ।। 2.2.3.१० ।।\n।। ब्रह्मोवाच ।।\nकौसुमानि तथास्त्राणि पंचादाय मनोभवः ।।\nप्रच्छन्नरूपी तत्रैव चिंतयामास निश्चयम् ।। ११ ।।\nहर्षणं रोचनाख्यं च मोहनं शोषणं तथा ।।\nमारणं चेति प्रोक्तानि मुनेर्मोहकराण्यपि ।। १२ ।।\nब्रह्मणा मम यत्कर्म समुद्दिष्टं सनातनम् ।।\nतदिहैव करिष्यामि मुनीनां सन्निधौ विधे ।। १३ ।।\nतिष्ठंति मुनयश्चात्र स्वयं चापि प्रजापतिः ।।\nएतेषां साक्षिभूतं मे भविष्यंत्यद्य निश्चयम् ।।१४।।\nसंध्यापि ब्रह्मणा प्रोक्ता चेदानीं प्रेषयेद्वचः ।।\nइह कर्म परीक्ष्यैव प्रयोगान्मोहयाम्यहम् ।। १५ ।।\nब्रह्मोवाच ।।\nइति संचित्य मनसा निश्चित्य च मनोभवः ।।\nपुष्पजं पुष्पजातस्य योजयामास मार्गणैः ।। १६ ।।\nआलीढस्थानमासाद्य धनुराकृष्य यत्नतः ।।\nचकार वलयाकारं कामो धन्विवरस्तदा ।। १७ ।।\nसंहिते तेन कोदंडे मारुताश्च सुगंधयः ।।\nववुस्तत्र मुनिश्रेष्ठ सम्यगाह्लादकारिणः ।। १८ ।।\nततस्तानपि धात्रादीन् सर्वानेव च मानसान् ।।\nपृथक् पुष्पशरैस्तीक्ष्णैर्मोहयामास मोहनः ।।१९।।\nततस्ते मुनयस्सर्वे मोहिताश्चाप्यहं मुने ।।\nसहितो मनसा कंचिद्विकारं प्रापुरादितः ।। 2.2.3.२० ।।\nसंध्यां सर्वे निरीक्षंतस्सविकारं मुहुर्मुहुः ।।\nआसन् प्रवृद्धमदनाः स्त्री यस्मान्मदनैधिनी ।। २१ ।।\nततः सर्वान्स मदनो मोहयित्वा पुनःपुनः ।।\nयथेन्द्रियविकारं त प्रापुस्तानकरोत्तथा ।।२२।।\nउदीरितेंद्रियो धाता वीक्ष्याहं स यदा च ताम् ।।\nतदैव चोनपंचाशद्भावा जाताश्शरीरतः ।। २३ ।।\nसापि तैर्वीक्ष्यमाणाथ कंदर्पशरपातनात् ।।\nचक्रे मुहुर्मुहुर्भावान्कटाक्षावरणादिकान् ।। २४ ।।\nनिसर्गसुंदरी संध्या तान्भावान् मानसोद्भवान् ।।\nकुर्वंत्यतितरां रेजे स्वर्णदीव तनूर्मिभिः ।। २५ ।।\nअथ भावयुतां संध्यां वीक्ष्याकार्षं प्रजापतिः ।।\nधर्माभिपूरित तनुरभिलाषमहं मुने ।।२६।।\nततस्ते मुनयस्सर्वे मरीच्यत्रिमुखा अपि ।।\nदक्षाद्याश्च द्विजश्रेष्ठ प्रापुर्वेकारिकेन्द्रियम् ।। २७ ।।\nदृष्ट्वा तथाविधा दक्षमरीचिप्रमुखाश्च माम् ।।\nसंध्यां च कर्मणि निजे श्रद्दधे मदनस्तदा ।।२८।।\nयदिदं ब्रह्मणा कर्म ममोद्दिष्टं मयापि तत् ।।\nकर्तुं शक्यमिति ह्यद्धा भावितं स्वभुवा तदा।।२९।।\nइत्थं पापगतिं वीक्ष्य भ्रातॄणां च पितुस्तथा ।।\nधर्मस्सस्मार शंभुं वै तदा धर्मावनं प्रभुम् ।। 2.2.3.३० ।।\nसंस्मरन्मनसा धर्मं शंकरं धर्मपालकम् ।।\nतुष्टाव विविधैर्वाक्यैर्दीनो भूत्वाजसंभवः ।। ३१ ।।\nधर्म उवाच ।।\nदेवदेव महादेव धर्मपाल नमोस्तु ते ।।\nसृष्टिस्थितिविनाशानां कर्ता शंभो त्वमेव हि ।। ३२ ।।\nसृष्टौ ब्रह्मा स्थितौ विष्णुः प्रलये हररूपधृक् ।।\nरजस्सत्त्वतमोभिश्च त्रिगुणैरगुणः प्रभो ।। ३३ ।।\nनिस्त्रैगुण्यः शिवः साक्षात्तुर्यश्च प्रकृतेः परः ।।\nनिर्गुणो निर्विकारी त्वं नानालीलाविशारदः ।। ३४ ।।\nरक्षरक्ष महादेव पापान्मां दुस्तरादितः ।।\nमत्पितायं तथा चेमे भ्रातरः पापबुद्धयः ।। ३५ ।।\nब्रह्मोवाच।।\nइति स्तुतो महेशानो धर्मेणैव परः प्रभुः ।।\nतत्राजगाम शीघ्रं वै रक्षितुं धर्ममात्मभूः ।। ३६ ।।\nजातो वियद्गतश्शंभुर्विधिं दृष्ट्वा तथाविधम्।।\nमां दक्षाद्यांश्च मनसा जहासोपजहास च ।। ३७ ।।\nस साधुवादं तान् सर्वान्विहस्य च पुनः पुनः ।।\nउवाचेदं मुनिश्रेष्ठ लज्जयन् वृषभध्वजः ।। ३८ ।।\nशिव उवाच ।।\nअहो ब्रह्मंस्तव कथं कामभावस्समुद्गतः ।।\nदृष्ट्वा च तनयां नैव योग्यं वेदानुसारिणाम् ।।३९।।\nयथा माता च भगिनी भ्रातृपत्नी तथा सुता ।।\nएतः कुदृष्ट्या द्रष्टव्या न कदापि विपश्चिता ।। 2.2.3.४० ।।\nएष वै वेदमार्गस्य निश्चयस्त्वन्मुखे स्थितः ।।\nकथं तु काममात्रेण स ते विस्मारितो विधे ।। ४१ ।।\nधैर्ये जागरितं ब्रह्मन्मनस्ते चतुरानन ।।\nकथं क्षुद्रेण कामेन रंतुं विगटितं विधे ।। । ४२ ।।\nएकांतयोगिनस्तस्मात्सर्वदादित्यदर्शिनः ।।\nकथं दक्षमरीच्याद्या लोलुपाः स्त्रीषु मानसाः ।। ४३ ।।\nकथं कामोपि मंदात्मा प्राबल्यात्सोधुनैव हि ।।\nविकृतान्बाणैः कृतवानकालज्ञोल्पचेतनः ।।४४।।\nधिक्तं श्रुतं सदा तस्य यस्य कांता मनोहरत् ।।\nधैर्यादाकृष्य लौल्येषु मज्जयत्यपि मानसम् ।।४५।।\nब्रह्मोवाच ।।\nइति तस्य वचः श्रुत्वा लोके सोहं शिवस्य च ।।\nव्रीडया द्विगुणीभूतस्स्वेदार्द्रस्त्वभवं क्षणात् ।।४६।।\nततो निगृह्यैंद्रियकं विकारं चात्यजं मुने ।।\nजिघृक्षुरपि तद्भीत्या तां संध्यां कामरूपिणीम् ।।४७।।\nमच्छरीरात्तु   घर्मांभो यत्पपात द्विजोत्तम ।। धर्मांभो\nअग्निष्वात्ताः पितृगणा जाताः पितृगणास्ततः ।।४८।।\nभिन्नांजननिभास्सर्वे फुल्लराजीवलोचनाः ।।\nनितांतयतयः पुण्यास्संसारविमुखाः परे ।।४९।।\nसहस्राणां चतुःषष्टिरग्निष्वात्ताः प्रकीर्तिता ।।\nषडशीतिसहस्राणि तथा बर्हिषदो मुने ।। 2.2.3.५० ।।\nघर्मांभः पतितं भूमौ तदा दक्षशरीरतः ।।\nसमस्तगुणसंपन्ना तस्माज्जाता वरांगना ।।५१।।\nतन्वंगी सममध्या च तनुरोमावली श्रुता ।।\nमृद्वंगी चारुदशना नवकांचनसुप्रभा ।।५२।।\nसर्वावयवरम्या च पूर्णचन्द्राननाम्बुजा ।।\nनाम्ना रतिरिति ख्याता मुनीनामपि मोहिनी ।।५३।।\nमरीचिप्रमुखा षड् वै निगृहीतेन्द्रियक्रियाः ।।\nऋते क्रतुं वसिष्ठं च पुलस्त्यांगिरसौ तथा ।।।। ५४ ।।\nक्रत्वादीनां चतुर्णां च बीजं भूमौ पपात च ।।\nतेभ्यः पितृगणा जाता अपरे मुनिसत्तम।।५५।।\nसोमपा आज्यपा नाम्ना तथैवान्ये सुकालिनः ।।\nहविष्मंतस्तु तास्सर्वे कव्यवाहाः प्रकीर्तिताः ।। ५६ ।।\nक्रतोस्तु सोमपाः पुत्रा वसिष्ठात्कालिनस्तथा ।।\nआज्यपाख्याः पुलस्त्यस्य हविष्मंतोंगिरस्सुताः ।।५७।।\nजातेषु तेषु विप्रेन्द्र अग्निष्वात्तादिकेष्वथ।।\nलोकानां पितृवर्गेषु कव्यवाह स समंततः ।। ५८ ।।\nसंध्या पितृप्रसूर्भूत्वा तदुद्देशयुताऽभवत् ।।\nनिर्दोषा शंभुसंदृष्टा धर्मकर्मपरायणा ।। ५९ ।।\nएतस्मिन्नंतरे शम्भुरनुगृह्याखिलान्द्विजान् ।।\nधर्मं संरक्ष्य विधिवदंतर्धानं गतो द्रुतम् ।। 2.2.3.६० ।।\nअथ शंकरवाक्येन लज्जितोहं पितामहः ।।\nकंदर्प्पायाकोपिंत हि भ्रुकुटीकुटिलाननः ।। ६१ ।।\nदृष्ट्वा मुखमभिप्रायं विदित्वा सोपि मन्मथः ।।\nस्वबाणान्संजहाराशु भीतः पशुपतेर्मुने ।। ६२ ।।\nततः कोपसमायुक्तः पद्मयोनिरहं मुने ।।\nअज्वलं चातिबलवान् दिधक्षुरिव पावकः ।। ६३ ।।\nभवनेत्राग्निनिर्दग्धः कंदर्पो दर्पमोहितः ।।\nभविष्यति महादेवे कृत्वा कर्मं सुदुष्करम् ।। ६४ ।।\nइति वेधास्त्वहं काममक्षयं द्विजसत्तम ।।\nसमक्षं पितृसंघस्य मुनीनां च यतात्मनाम् ।। ६५ ।।\nइति भीतो रतिपतिस्तत्क्षणात्त्यक्तमार्गणः ।।\nप्रादुर्बभूव प्रत्यक्षं शापं श्रुत्वातिदारुणम् ।। ६६ ।।\nब्रह्माणं मामुवाचेदं स दक्षादिसुतं मुने ।।\nशृण्वतां पितृसंघानां संध्यायाश्च विगर्वधीः ।। ६७ ।।\nकाम उवाच ।।\nकिमर्थं भवता ब्रह्मञ् शप्तोहमिति दारुणम् ।।\nअनागास्तव लोकेश न्याय्यमार्गानुसारिणः ।। ६८ ।।\nत्वया चोक्तं नु मत्कर्म यत्तद्ब्रह्मन् कृतं मया ।।\nतत्र योग्यो न शापो मे यतो नान्यत्कृतं मया ।। ६९ ।।\nअहं विष्णुस्तथा शंभुः सर्वे त्वच्छ रगोचराः ।।\nइति यद्भवता प्रोक्तं तन्मयापि परीक्षितम् ।।2.2.3.७० ।।\nनापराधो ममाप्यत्र ब्रह्मन् मयि निरागसि ।।\nदारुणः समयश्चैव शापो देव जगत्पते ।। ७१ ।।\nब्रह्मोवाच।।\nइति तस्य वचः श्रुत्वा ब्रह्माहं जगतां पतिः ।।\nप्रत्यवोचं यतात्मानं मदनं दमयन्मुहुः।। ।। ७२ ।।\nब्रह्मोवाच ।।\nआत्मजा मम संध्येयं यस्मादेतत्स कामतः ।।\nलक्ष्यीकृतोहं भवता ततश्शापो मया कृतः ।। ७३ ।।\nअधुना शांतरोषोहं त्वां वदामि मनोभव ।।\nशृणुष्व गतसंदेहस्सुखी भव भयं त्यज ।।७४।।\nत्वं भस्म भूत्वा मदन भर्गलोचनवह्निना ।।\nतथैवाशु समं पश्चाच्छरीरं प्रापयिष्यसि ।। ७५ ।।\nयदा करिष्यति हरोंजसा दारपरिग्रहम् ।।\nतदा स एव भवतश्शरीरं प्रापयिष्यति ।। ७६ ।।\nब्रह्मोवाच ।।\nएवमुक्त्वाथ मदनमहं लोकपितामहः ।।\nअंतर्गतो मुनीन्द्राणां मानसानां प्रपश्यताम् ।।७७।।\nइत्येवं मे वचश्श्रुत्वा मदनस्तेपि मानसाः ।।\nसंबभूवुस्सुतास्सर्वे सुखिनोऽरं गृहं गताः ।।७८।।\nइति श्रीशिवमहापुराणे द्वितीयायां रुद्रसंहितायां द्वितीये सतीखंडे कामशापानुग्रहो नाम तृतीयोऽध्यायः ।।३।।"
  }
]
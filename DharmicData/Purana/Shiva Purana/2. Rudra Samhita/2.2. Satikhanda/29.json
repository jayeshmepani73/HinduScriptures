[
  {
    "text": "ब्रह्मोवाच ।।\nदाक्षायणी गता तत्र तत्र यज्ञो महाप्रभः ।।\nसुरासुरमुनीन्द्रादिकुतूहलसमन्वितः ।। १ ।।\nस्वपितुर्भवनं तत्र नानाश्चर्यसमन्वितम् ।।\nददर्श सुप्रभं चारु सुरर्षिगण संयुतम् ।। २ ।।\nद्वारि स्थिता तदा देवी ह्यवरुह्य निजासनात् ।।\nनन्दिनोऽभ्यंतरं शीघ्रमेकैवागच्छदध्वरम् ।। ३ ।।\nआगतां च सतीं दृष्ट्वाऽसिक्नी माता यशस्विनी ।।\nअकरोदादरं तस्या भगिन्यश्च यथोचितम् ।। ४ ।।\nनाकरोदादरं दक्षो दृष्ट्वा तामपि किंचन ।।\nनान्योपि तद्भयात्तत्र शिवमायाविमोहितः ।। ५ ।।\nअथ सा मातरं देवी पितरं च सती मुने ।।\nअनमद्विस्मितात्यंतं सर्वलोक पराभवात् ।। ६ ।।\nभागानपश्यद्देवानां हर्यादीनां तदध्वरे ।।\nन शंभुभागमकरोत् क्रोधं दुर्विषहं सती ।। ७ ।।\nसत्युवाच ।।\nतदा दक्षं दहन्तीव रुषा पूर्णा सती भृशम् ।।\nक्रूरदृष्ट्या विलोक्यैव सर्वानप्यपमानिता ।। ८ ।।\nसत्युवाच ।।\nअनाहूतस्त्वया कस्माच्छंभुः परमशोभनः ।।\nयेन पूतमिदं विश्वं समग्रं सचराचरम् ।। ९ ।।\nयज्ञो यज्ञविदां श्रेष्ठो यज्ञांगो यज्ञदक्षिणः ।।\nयज्ञकर्ता च यश्शंभुस्तं विना च कथं मखः ।। 2.2.29.१० ।।\nयस्य स्मरणमात्रेण सर्वं पूतं भवत्यहो ।।\nविना तेन कृतं सर्वमपवित्रं भविष्यति ।।११।।\nद्रव्यमंत्रादिकं सर्वं हव्यं कव्यं च यन्मयम् ।।\nशंभुना हि विना तेन कथं यज्ञः प्रवर्तितः ।।१२।।\nकिं शिवं सुरसामान्यं मत्याकार्षीरनादरम् ।।\nभ्रष्टबुद्धिर्भवानद्य जातोसि जनकाधम ।। १३ ।।\nविष्णुब्रह्मादयो देवा यं संसेव्य महेश्वरम् ।।\nप्राप्ताः स्वपदवीं सर्वे तं न जानासि रे हरम् ।। १४ ।।\nएते कथं समायाता विष्णुब्रह्मादयस्सुराः ।।\nतव यज्ञे विना शंभुं स्वप्रभुं मुनयस्तथा ।। १५ ।।\n।। ब्रह्मोवाच ।।\nइत्युक्त्वा परमेशानी विष्ण्वादीन्सकलान् प्रति ।।\nपृथक्पृथगवोचत्सा भर्त्सयंती भवात्मिका ।। १६ ।।\nसत्युवाच ।।\nहे विष्णो त्वं महादेवं किं न जानासि तत्त्वतः ।।\nसगुणं निर्गुणं चापि श्रुतयो यं वदंति ह ।। १७ ।।\nयद्यपि त्वां करं दत्त्वा बहुवारं महेश्वरः ।।\nअशिक्षयत्पुरा शाल्वप्रमुखाकृतिभिर्हरे।।१८।।\nतदपि ज्ञानमायातं न ते चेतसि दुर्मते ।।\nभागार्थी दक्षयज्ञेस्मिन् शिवं स्वस्वामिनं विना ।।१९।।\nपुरा पंचमुखो भूत्वा गर्वितोऽसि सदाशिवम् ।।\nकृतश्चतुर्मुखस्तेन विस्मृतोसि तदद्भुतम् ।। 2.2.29.२० ।।\nइन्द्र त्वं किं न जानासि महादेवस्य विक्रमम् ।।\nभस्मी कृतः पविस्ते हि हरेण क्रूरकर्मणा ।। २१ ।।\nहे सुराः किन्न जानीथ महादेवस्य विक्रमम् ।।\nअत्रे वसिष्ठ मुनयो युष्माभिः किं कृतं त्विह ।। २२ ।।\nभिक्षाटनं च कृतवान् पुरा दारुवने विभुः ।।\nशप्तो यद्भिक्षुको रुद्रो भवद्भिर्मुनिभिस्तदा ।। २३ ।।\nशप्तेनापि च रुद्रेण यत्कृतं विस्मृतं कथम् ।।\nतल्लिंगेनाखिलं दग्धं भुवनं सचराचरम् ।। २४ ।।\nसर्वे मूढाश्च संजाता विष्णुब्रह्मादयस्सुराः ।।\nमुनयोऽन्ये विना शंभुमागता यदिहाध्वरे ।। २५ ।।\nसर्वे वेदाश्च संभूताः सांगाश्शास्त्राणि वाग्यतः ।।\nयोसौ वेदांतगश्शम्भुः कैश्चिज्ज्ञातुं न पार्यते ।। २६ ।।\n।। ब्रह्मोवाच ।।\nइत्यनेकविधा वाणीरगदज्जगदम्बिका ।।\nकोपान्विता सती तत्र हृदयेन विदूयता ।। २७ ।।\nविष्ण्वादयोखिला देवा मुनयो ये च तद्वचः ।।\nमौनीभूतास्तदाकर्ण्य भयव्याकुलमानसाः ।। २८ ।।\nअथ दक्षस्समाकर्ण्य स्वपुत्र्यास्तादृशं वचः।।\nविलोक्य क्रूरदृष्ट्या तां सतीं कुद्धोऽब्रवीद्वचः ।।२९।।\nदक्ष उवाच ।।\nतव किं बहुनोक्तेन कार्यं नास्तीह सांप्रतम् ।।\nगच्छ वा तिष्ठ वा भद्रे कस्मात्त्वं हि समागता ।।2.2.29.३०।।\nअमंगलस्तु ते भर्ता शिवोसौ गम्यते बुधैः ।।\nअकुलीको वेदबाह्यो भूतप्रेतपिशाचराट् ।।३१।।\nतस्मान्नाह्वारितो रुद्रो यज्ञार्थं सुकुवेषभृत् ।।\nदेवर्षिसंसदि मया ज्ञात्वा पुत्रि विपश्चिता ।।३२।।\nविधिना प्रेरितेन त्वं दत्ता मंदेन पापिना।।\nरुद्रायाविदितार्थाय चोद्धताय दुरात्मने ।।३३।।\nतस्मात्कोपं परित्यज्य स्वस्था भव शुचिस्मिते ।।\nयद्यागतासि यज्ञेस्मिन् दायं गृह्णीष्व चात्मना।।३४।।\nब्रह्मोवाच।।\nदक्षेणोक्तेति सा पुत्री सती त्रैलोक्यपू जिता ।।\nनिंदायुक्तं स्वपितरं दृष्ट्वासीद्रुषिता भृशम् ।। ३५ ।।\nअर्चितयत्तदा सेति कथं यास्यामि शंकरम् ।।\nशंकरं द्रष्टुकामाहं पृष्टा वक्ष्ये किमुत्तरम् ।। ३६ ।।\nअथ प्रोवाच पितरं दक्षं तं दुष्टमानसम् ।।\nनिश्श्वसंती रुषाविष्टा सा सती त्रिजगत्प्रसूः ।। ३७ ।।\nसत्युवाच ।।\nयो निंदति महादेवं निंद्यमानं शृणोति वा ।।\nतावुभौ नरकं यातौ यावच्चन्द्रदिवाकरौ ।। ३८ ।।\nतस्मात्त्यक्ष्याम्यहं देवं प्रवेक्ष्यामि हुताशनम् ।।\nकिं जीवितेन मे तात शृण्वंत्यानादरं प्रभोः ।। ३९ ।।\nयदि शक्तस्स्वयं शंभोर्निंदकस्य विशेषतः ।।\nछिंद्यात् प्रसह्य रसनां तदा शुद्ध्येन्न संशयः ।।2.2.29.४०।।\nयद्यशक्तो जनस्तत्र निरयात्सुपिधाय वै ।।\nकर्णौ धीमान् ततश्शुद्ध्येद्वदंतीदं बुधान्वरान् ।।४१।।\nब्रह्मोवाच ।।\nइत्थमुक्त्वा धर्मनीतिं पश्चात्तापमवाप सा ।।\nअस्मरच्छांकरं वाक्यं दूयमानेन चेतसा ।।४२।।\nततस्संकुद्ध्य सा दक्षं निश्शंकं प्राह तानपि ।।\nसर्वान्विष्ण्वादिकान्देवान्मुनीनपि सती ध्रुवम् ।।४३।।\nसत्युवाच ।।\nतात त्वं निंदकश्शंभोः पश्चात्तापं गमिष्यसि ।।\nइह भुक्त्वा महादुःखमंते यास्यसि यातनाम् ।। ४४ ।।\nयस्य लोकेऽप्रियो नास्ति प्रियश्चैव परात्मनः ।।\nतस्मिन्नवैरे शर्वेस्मिन् त्वां विना कः प्रतीपकः ।। ४५ ।।\nमहद्विनिंदा नाश्चर्यं सर्वदाऽसत्सु सेर्ष्यकम् ।।\nमहदंघ्रिरजो ध्वस्ततमस्सु सैव शोभना ।। ४६ ।।\nशिवेति द्व्यक्षरं यस्य नृणां नाम गिरेरितम् ।।\nसकृत्प्रसंगात्सकलमघमाशु विहंति तत् ।। ४७ ।।\nपवित्रकीर्तितमलं भवान् द्वेष्टि शिवेतरः ।।\nअलंघ्यशासनं शंभुमहो सर्वेश्वरं खलः ।। ४८ ।।\nयत्पादपद्मं महतां मनोऽलिसुनिषेवितम् ।।\nसर्वार्थदं ब्रह्मरसैः सर्वार्थिभिरथादरात् ।।४९।।\nयद्वर्षत्यर्थिनश्शीघ्रं लोकस्य शिवआदरात् ।।\nभवान् द्रुह्यति मूर्खत्वात्तस्मै चाशेषबंधवे ।।2.2.29.५०।।\nकिंवा शिवाख्यमशिवं त्वदन्ये न विदुर्बुधाः ।।\nब्रह्मादयस्तं मुनयस्सनकाद्यास्तथापरे ।। ५१ ।।\nअवकीर्य जटाभूतैश्श्मशाने स कपालधृक् ।।\nतन्माल्यभस्म वा ज्ञात्वा प्रीत्यावसदुदारधीः ।। ५२ ।।\nये मूर्द्धभिर्दधति तच्चरणोत्सृष्टमाराद् ।।\nनिर्माल्यं मुनयो देवास्स शिवः परमेश्वरः ।।५३।।\nप्रवृत्तं च निवृत्तं च द्विविधं कर्मचोदि तम् ।।\nवेदे विविच्य वृत्तं च तद्विचार्यं मनीषिभिः ।।५४।।\nविरोधियौगपद्यैककर्तृके च तथा द्वयम् ।।\nपरब्रह्मणि शंभो तु कर्मर्च्छंति न किंचन ।। ५५ ।।\nमा वः पदव्यस्स्म पितर्या अस्मदास्थितास्सदा ।।\nयज्ञशालासु वो धूम्रवर्त्मभुक्तोज्झिताः परम् ।।५६।।\nनोऽव्यक्तलिंगस्सततमवधूतसुसेवितः।।\nअभिमानमतो न त्वं कुरु तात कुबुद्धिधृक् ।।५७।।\nकिंबहूक्तेन वचसा दुष्टस्त्वं सर्वथा कुधीः।\nत्वदुद्भवेन देहेन न मे किंचित्प्रयोजनम्।।५८।।\nतज्जन्म धिग्यो महतां सर्वथावद्यकृत्खलः ।।\nपरित्याज्यो विशेषेण तत्संबंधो विपश्चिता ।।५९।।\nगोत्रं त्वदीयं भगवान् यदाह वृषभध्वजः ।।\nदाक्षायणीति सहसाहं भवामि सुदुर्मनाः ।।2.2.29.६०।।\nतस्मात्त्वदंगजं देहं कुणपं गर्हितं सदा ।।\nव्युत्सृज्य नूनमधुना भविष्यामि सुखावहा।।६१।।\nहे सुरा मुनयस्सर्वे यूयं शृणुत मद्वचः ।।\nसर्वथानुचितं कर्म युष्माकं दुष्टचेतसाम् ।। ६२ ।।\nसर्वे यूयं विमूढा हि शिवनिंदाः कलिप्रियाः ।।\nप्राप्स्यंति दण्डं नियतमखिलं च हराद्ध्रुवम् ।। ६३ ।।\n।। ब्रह्मोवाच ।।\nदक्षमुक्त्वाध्वरे तांश्च व्यरमत्सा सती तदा ।।\nअनूद्य चेतसा शम्भुमस्मरत्प्राणवल्लभम्।।६४।।\nइतिश्रीशिवमहापुराणे द्वितीयायां रुद्रसंहितायां द्वितीये सतीखंडे सतीवाक्यवर्णनं नामैकोनत्रिंशोऽध्यायः ।। २९ ।।"
  }
]
[
  {
    "text": "।। नारद उवाच ।।\nसमीचीनं वचस्तात सर्वज्ञस्य तवाऽनघ ।।\nमहाद्भुतं श्रुतं नो वै चरितं शिवयोश्शुभम् ।। १ ।।\nविवाहश्च श्रुतस्सम्यक् सर्वमोहापहारकः ।।\nपरमज्ञानसंपन्नो मंगलालय उत्तमः ।।२।।\nभूय एव विवित्सा मे चरितं शिवयोश्शुभम् ।।\nतद्वर्णय महाप्राज्ञ कृपां कृत्वाऽतुलामरम् ।। ३ ।।\n।। ब्रह्मोवाच ।।\nसम्यक्कारुणिकस्यैव मुने ते विचिकित्सितम् ।।\nयदहं नोदितस्सौम्य शिवलीलानुवर्णने ।। ४ ।।\nविवाह्य दक्षजां देवीं सतीं त्रैलोक्यमातरम् ।।\nगत्वा स्वधाम सुप्रीत्या यदकार्षीन्निबोध मे ।। ५ ।।\nततो हरस्स स्वगणस्स्वस्थानं प्राप्य मोदनम ।।\nदेवर्षे तत्र वृषभादवातरदतिप्रियात् ।। ६ ।।\nयथायोग्यं निजस्थानं प्रविश्य स सतीसखः ।।\nमुमुदेऽतीव देवर्षे भवाचारकरश्शिवः।।७।।\nततो विरूपाक्ष इमां प्राप्य दाक्षायणीं गणान् ।।\nस्वीयानिर्यापयामास नद्यादीन् गिरिकंदरात् ।।८।।\nउवाच चैतास्तान् सर्वान्नंद्यादीनतिसूनृतम्   ।।\nलौकिकीं रीतिमाश्रित्य करुणासागरः प्रभुः ।। ९ ।।\nमहेश उवाच ।।\nयदाहं च स्मराम्यत्र स्मरणादरमानसाः ।।\nसमागमिष्यथ तदा मत्पार्श्वं मे गणा द्रुतम् ।। 2.2.21.१० ।।\nइत्युक्ते वामदेवेन नद्याद्यास्स्वगणाश्च ते ।।\nमहावेगा महावीरा नानास्थानेषु संययुः ।। ११ ।।\nईश्वरोपि तया सार्द्धं तेषु यातेषु विभ्रमी ।।\nदाक्षायण्या समं रेमे रहस्ये मुदितो भृशम् ।। १२ ।।\nकदाचिद्वन्य पुष्पाणि समाहृत्य मनोहराम् ।।\nमालां विधाय सत्यास्तु हारस्थाने स योजयत्।। ३।।\nकदाचिद्दर्पणे चैव वीक्षतीमात्मनस्सतीम् ।।\nअनुगम्य हरो वक्त्रम् स्वीयमप्यवलोकयत ।। १४ ।।\nकदाचित्कुंडलं तस्या उल्लास्योल्लास्य संगतः।।\nबध्नाति मोचयत्येव सा स्वयं मार्जयत्यपि ।। १५।।\nसरागौ चरणावस्याः पावकेनोज्ज्वलेन च ।।\nनिसर्गरक्तौ कुरुते पूर्णरागौ वृषध्वजः ।। १६।।\nउच्चैरपि यदाख्येयमन्येषां पुरतो बहु ।।\nतत कर्णे कथयत्त्यस्याहरो द्रष्टुं तदाननम् ।। १७।।\nन दूरमपि गन्तासौ समागत्य प्रयत्नतः।।\nअनुबध्नाति नामाक्षी पृष्ठदेशेन्यमानसाम्।। १८।।\nअंतर्हितस्तु तत्रैव मायया वृषभध्वजः ।।\nतामालिलिंग भीत्या स्वं चकिता व्याकुलाऽभवत्।। १९।।\nसौवर्णपद्मकलिकातुल्ये तस्या कुचद्वये ।।\nचकार भ्रमराकारं मृगनाभिविशेषकम् ।। 2.2.21.२० ।।\nहारमस्याः कुचयुगाद्वियोज्य सहसा हरः ।।\nन्ययोजयच्च तत्रैव स्वकरस्पर्शनं मुहुः ।।२१।।\nअंगदान्वलयानूर्मान्विश्लेष्य च पुनः पुनः।।\nतत्स्थानात्पुनरेवासौ तत्स्थाने प्रत्ययोजयत् ।। २२ ।।\nकालिकेति समायाति सवर्णा ते सखी त्विमाम् ।।\nयास्यत्वस्यास्तथेक्षंत्याः प्रोत्तुंगौ साहसं कुचौ ।। २३ ।।\nकदाचिन्मदनोन्मादचेतनः प्रमथाधिपः ।।\nचकार नर्म शर्माणि तथाकृत्प्रियया मुदा ।। २४ ।।\nआहृत्य पद्मपुष्पाणि रम्यपुष्पाणि शंकरः ।।\nसर्वांगेषु करोति स्म पुष्पाभरणमादरात् ।। २५ ।।\nगिरिकुंजेषु रम्येषु सत्या सह महेश्वरः ।।\nविजहार समस्तेषु प्रियया भक्तवत्सलः ।। २६ ।।\nतया विना स्म नो याति नास्थितो न स्म चेष्टते ।।\nतया विना क्षममपि शर्म लेभे न शंकरः ।।२७।।\nविहृत्य सुचिरं कालं कैलासगिरिकुंजरे ।।\nअगमद्धिमवत्प्रस्थं सस्मार स्वेच्छया स्मरन् ।। २८ ।।\nतस्मिन्प्रविष्टे कामे तु वसंतश्शंकरांतिके ।।\nवितस्तार निजं भावं हार्दं विज्ञाय यत्प्रभो ।।२९।।\nसर्वे च पुष्पिता वृक्षा लताश्चान्याश्च पुष्पिताः।\nअंभांसि फुल्लपद्मानि पद्मास्सभ्रमरास्तथा।।2.2.21.३०।।\nप्रविष्टे तत्र सदृतौ ववौ स मलयो मरुत् ।।\nसुगंधिगंधपुष्पेण मोदकश्च सुगंधियुक् ।।३१।।\nसंध्यार्द्रचन्द्रसंकाशाः पलाशाश्च विरेजिरे ।।\nकामास्त्रवत्सुमनसः प्रमोदात्पादपाधरः ।।३२।।\nबभुः पंकजपुष्पाणि सरस्सु संकलाञ्जनान् ।।\nसंमोहयितुमुद्युक्ता सुमुखी वायुदेवता ।। ३३ ।।\nनागकेशरवृक्षाश्च स्वर्णवर्णैः प्रसूनकैः ।।\nबभुर्मदनकेत्वाभा मनोज्ञाश्शंकरांतिके ।। ३४ ।।\nलवंगवल्लीसुरभिगंधेनोद्वास्य मारुतम् ।।\nमोहयामास चेतांसि भृशं कामिजने पुरा ।। ३५ ।।\nचारु पावकचर्चित्सु सुस्वराश्चूतशालिनः ।।\nबभुर्मदनबाणौघपर्यंकमदनावृताः ।। ३६ ।।\nअंभांसि मलहीनानि रेजुः फुल्लकुशाशयाः ।।\nमुनीनामिव चेतांसि प्रव्यक्तज्योतिरुद्गमम् ।। ३७ ।।\nतुषारास्सूर्यरश्मीनां संगमादगमन् बहिः ।।\nप्रमत्वानीक्ष्यतेक्षाश्च सलिलीहृदयास्तदा ।। ३८ ।।\nप्रसन्नास्सह चन्द्रेण ननिषारास्तदाऽभवन् ।।\nविभावर्यः प्रियेणैवं कामिन्यस्तु मनोहराः ।। ३९ ।।\nतस्मिन्काले महादेवस्सह सत्या धरोत्तमे ।।\nरेमे स सुचिरं छन्दं निकुंजेषु नदीषु च ।। 2.2.21.४० ।।\nतथा तेन समं रेजे तदा दाक्षायिणि मुने ।।\nयथा हरः क्षणमपि शांतिमाप तया विना ।। ४१ ।।\nसंभोगविषये देवी सती तस्य मनः प्रिया ।।\nविशतीव हरस्यांगे पाययन्निव तद्रसम् ।। ४२ ।।\nतस्या कुसुममालाभिर्भूषयन्सकलां तनुम् ।।\nस्वहस्तरचिताभिस्तु नवशर्माकरोच्च सः ।। ४३ ।।\nआलापैर्वीक्षितैर्हास्यैस्तथा संभाषणैर्हरः ।।\nतस्यादिदेश गिरिजां सपतीवात्मसंविदम् ।। ४४ ।।\nतद्वक्त्रचंद्र पीयूषपानस्थिरतनुर्हरः ।।\nनानावैशेषिकीं तन्वीमवस्थां स कदाचन ।। ४५ ।।\nतद्वक्त्राम्बुजवासेन तत्सौन्दर्य्यैश्च नर्मभिः ।।\nगुणैरिव महादंती बद्धो नान्यविचेष्टितः ।। ४६ ।।\nइति हिमगिरिकुंजप्रस्थभागे दरीषु प्रतिदिनमभिरेमे दक्षपुत्र्या महेशः ।।\nक्रतुभुजपरिमाणैः क्रीडतस्तस्य जाता दश दश च सुरर्षे वत्सराः पंच चान्ये ।। ४७ ।।\nइति श्रीशिवमहापुराणे द्वितीयायां रुद्रसंहि तायां द्वितीये सतीखंडे सतीशिवक्रीडावर्णनं नामैकविंशोध्यायः ।। २१ ।।"
  }
]
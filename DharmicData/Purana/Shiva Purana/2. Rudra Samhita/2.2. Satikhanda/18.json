[
  {
    "text": "नारद उवाच ।।\nरुद्रपार्श्वे त्वयि गते किमभूच्चरितं ततः ।।\nका वार्ता ह्यभवत्तात किं चकार हरः स्वयम् ।। १ ।।\nब्रह्मोवाच ।।\nअथाहं शिवमानेतुं प्रसन्नः परमेश्वरम् ।।\nआसदं हि महादेवं हिमवद्गिरिसंस्थितम् ।। २ ।।\nमां वीक्ष्य लोकस्रष्टारमायांतं वृषभध्वजः ।।\nमनसा संशयं चक्रे सतीप्राप्तौ मुहुर्मुहुः ।। ३ ।।\nअथ प्रीत्या हरो लोक गतिमाश्रित्य लीलया ।।\nसत्या भक्त्या च मां क्षिप्रमुवाच प्राकृतो यथा ।। ४ ।।\nईश्वर उवाच ।।\nकिमकार्षीत्सुरज्येष्ठ सत्यर्थे त्वत्सुतस्स माम् ।।\nकथयस्व यथा स्वांतं न दीर्ये मन्मथेन हि ।। ५ ।।\nधावमानो विप्रयोगो मामेव च सतीं प्रति ।।\nअभिहंति सुरज्येष्ठ त्यक्त्वान्यां प्राणधारिणीम् ।। ६ ।।\nसतीति सततं ब्रह्मन् वद कार्यं करोम्यहम् ।।\nअभेदान्मम सा प्राप्या तद्विधे क्रियतां तथा ।। ७ ।।\nब्रह्मोवाच ।।\nइति रुद्रोक्तवचनं लोकाचारसुगर्भितम् ।।\nश्रुत्वाहं नारदमुने सांत्वयन्नगदं शिवम् ।। ८ ।।\nब्रह्मोवाच ।।\nसत्यर्थं यन्मम सुतो वदति स्म वृषध्वज ।।\nतच्छ्रणुष्व निजासाध्य सिद्धमित्यवधारय ।। ९ ।।\nदेया तस्मै मया पुत्री तदर्थं परिकल्पिता ।।\nममाभीष्टमिदं कार्यं त्वद्वाक्यादधिकं पुनः ।। 2.2.18.१० ।।\nमत्पुत्र्याराधितश्शंभुरेतदर्थं स्वयं पुनः ।।\nसोप्यन्विष्यति मां यस्मात्तदा देया मया हरे ।। ११ ।।\nशुभे लग्न सुमुहूर्ते समागच्छतु सोंतिकम् ।।\nतदा दास्यामि तनयां भिक्षार्थं शंभवे विधे ।। १२।।\nइत्युवाच स मां दक्षस्तस्मात्त्वं वृषभध्वज ।।\nशुभे मुहूर्ते तद्वेश्म गच्छ तामानयस्व च ।। १ ३।।\nब्रह्मोवाच ।।\nइति श्रुत्वा मम वचो लौकिकी गतिमाश्रितः ।।\nउवाच विहसन्रुद्रो मुने मां भक्तवत्सलः।। १४।।\nरुद्र उवाच ।।\nगमिष्ये भवता सार्द्धं नारदेन च तद्गृहम् ।।\nअहमेव जगत्स्रष्टस्तस्मात्त्वं नारदं स्मर ।। १५।।\nमरीच्यादीन् स्वपुत्रांश्च मानसानपि संस्मर ।।\nतैः सार्द्धं दक्षनिलयं गमिष्ये सगणो विधे ।। १६ ।।\nब्रह्मोवाच ।।\nइत्याज्ञप्तोहमीशेन लोकाचारपरेण ह ।।\nसंस्मरं नारदं त्वां च मरीच्यदीन्सुतांस्तथा ।। १७ ।।\nततस्समागतास्सर्वे मानसास्तनयास्त्वया ।।\nमम स्मरणमात्रेण हृष्टास्ते द्रुतमादरात् ।। १८ ।।\nविष्णुस्समागतस्तूर्णं स्मृतो रुद्रेण शैवराट् ।।\nसस्वसैन्यः कमलया गरुडारूढं एव च ।। १९।।\nअध चैत्रसिते पक्षे नक्षत्रे भगदैवते ।।\nत्रयोदश्यां दिने भानौ निगच्छत्स महेश्वरः ।।2.2.18.२०।।\nसर्वैस्सुरगणैस्सार्द्धं ब्रह्मविष्णु पुरस्सरैः ।।\nतथा तैर्मुनिभिर्गच्छन् स बभौ पथि शंकरः ।। २१ ।।\nमार्गे समुत्सवो जातो देवादीनां च गच्छताम् ।।\nतथा हरगणानां च सानंदमनसामति ।। २२ ।।\nगजगोव्याघ्रसर्पाश्च जटा चंद्रकला तथा ।।\nजग्मुः सर्वे भूषणत्वं यथायोग्यं शिवेच्छया ।। २० ।।\nततः क्षणेन बलिना बलीवर्देन योगिना ।।\nस विष्णुप्रमुखः प्रीत्या प्राप दक्षालयं हरः ।। २४ ।।\nततो दक्षो विनीतात्मा संप्रहृष्टतनूरुहः ।।\nप्रययौ सन्मुखं तस्य संयुक्तस्सकलैर्निजैः ।।२५।।\nसर्वे सुरगणास्तत्र स्वयं दक्षेण सत्कृताः ।।\nपार्श्वे श्रेष्ठं च मुनिभिरुपविष्टा यथाक्रमम् ।। २६ ।।\nपरिवार्याखिलान्देवान्गणांश्च मुनिभिर्यथा ।।\nदक्षस्समानयामास गृहाभ्यंतरतश्शिवम् ।।२७।।\nअथ दक्षः प्रसन्नात्मा स्वयं सर्वेश्वरं हरम् ।।\nसमानर्च विधानेन दत्त्वासनमनुत्तमम् ।। २८ ।।\nततो विष्णुं च मां विप्रान्सुरान्सर्वान्गणांस्तथा ।।\nपूजयामास सद्भक्त्या यथोचितविधानतः ।। २९ ।।\nकृत्वा यथोचितां पूजां तेषां पूज्यादिभिस्तथा ।।\nचकार संविदं दक्षो मुनिभिर्मानसैः पुनः ।। ।। 2.2.18.३० ।।\nततो मां पितरं प्राह दक्षः प्रीत्या हि मत्सुतः ।।\nप्रणिपत्य त्वया कर्म कार्यं वैवाहिकं विभो ।। ३१ ।।\nबाढमित्यहमप्युक्त्वा प्रहृष्टैनांतरात्मना ।।\nसमुत्थाय ततोऽकार्षं तत्कार्यमखिलं तथा ।।३२।।\nततश्शुभे मुहूर्ते हि लग्ने ग्रहबलान्विते ।।\nसती निजसुतां दक्षो ददौ हर्षेण शंभवे ।। ३३ ।।\nउद्वाहविधिना सोपि पाणिं जग्राह हर्षितः ।।\nदाक्षायण्या वरतनोस्तदानीं वृषभध्वजः ।। ३४ ।।\nअहं हरिस्त्वदाद्या वै मुनयश्च सुरा गणाः ।।\nनेमुस्सर्वे संस्तुतिभि स्तोषयामासुरीश्वरम् ।। ३५ ।।\nसमुत्सवो महानासीन्नृत्यगानपुरस्सरः ।।\nआनन्दं परमं जग्मुस्सर्वे मुनिगणाः सुराः ।। ३६ ।।\nकन्या दत्त्वा कृत्तार्थोऽभूत्तदा दक्षो हि मत्सुतः ।।\nशिवाशिवौ प्रसन्नौ च निखिलं मंगलालयम् ।।३७।।\nइति श्रीशिवमहापुराणे द्वितीयायां रुद्रसंहितायां द्वितीये सतीखंडे कन्यादानवर्णनो नामाष्टादशोऽध्यायः ।। १८ ।।"
  }
]
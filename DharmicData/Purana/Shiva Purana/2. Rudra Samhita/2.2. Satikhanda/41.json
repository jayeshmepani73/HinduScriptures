[
  {
    "text": "विष्ण्वादय ऊचुः ।।\nदेवदेव महादेव लौकिकाचारकृत्प्रभो ।।\nब्रह्म त्वामीश्वरं शंभुं जानीमः कृपया तव ।। १ ।।\nकिं मोहयसि नस्तात मायया परया तव ।।\nदुर्ज्ञेयया सदा पुंसां मोहिन्या परमेश्वर ।। २ ।।।\nप्रकृतः पुरुषस्यापि जगतो योनिबीजयोः ।।\nपरब्रह्म परस्त्वं च मनोवाचामगोचरः ।। ३ ।।\nत्वमेव विश्वं सृजसि पास्यत्सि निजतंत्रतः ।।\nस्वरूपां शिवशक्तिं हि क्रीडन्नूर्णपटो यथा ।। ४ ।।\nत्वमेव क्रतुमीशान ससर्जिथ दयापरः ।।\nदक्षेण सूत्रेण विभो सदा त्रय्यभिपत्तये ।। ५ ।।\nत्वयैव लोकेवसितास्सेतवो यान् धृतव्रताः ।।\nशुद्धान् श्रद्दधते विप्रा वेदमार्गविचक्षणाः ।।६।।\nकर्तुस्त्वं मंगलानां हि स्वपरं तु मुखे विभो ।।\nअमंगलानां च हितं मिश्रं वाथ विपर्ययम् ।।७।।\nसर्वकर्मफलानां हि सदा दाता त्वमेव हि।।\nसर्वे हि प्रोक्ता हि यशस्तत्पतिस्त्वं श्रुतिश्रुतः ।।८।।\nपृथग्धियः कर्मदृशोऽरुंतुदाश्च दुराशयाः ।।\nवितुदंति परान्मूढा दुरुक्तैर्मत्सरान्विताः ।।९।।\nतेषां दैववधानां भो भूयात्त्वच्च वधो विभो ।।\nभगवन्परमेशान कृपां कुरु परप्रभो ।।2.2.41.१०।।\nनमो रुद्राय शांताय ब्रह्मणे परमात्मने।।\nकपर्दिने महेशाय ज्योत्स्नाय महते नमः ।।११।।\nत्वं हि विश्वसृजां स्रष्टा धाता त्वं प्रपितामहः।।\nत्रिगुणात्मा निर्गुणश्च प्रकृतेः पुरुषात्परः ।। १२ ।।\nनमस्ते नीलकंठाय वेधसे परमात्मने ।।\nविश्वाय विश्वबीजाय जगदानंदहेतवे ।। १३ ।।\nओंकारस्त्वं वषट्कारस्सर्वारंभप्रवर्तकः ।।\nहंतकास्स्वधाकारो हव्यकव्यान्नभुक् सदा ।।१४।।\nकृतः कथं यज्ञभंगस्त्वया धर्मपरायण।\nब्रह्मण्यस्त्वं महादेव कथं यज्ञहनो विभो ।। १५ ।।\nब्राह्मणानां गवां चैव धर्मस्य प्रतिपालकः ।।\nशरण्योसि सदानंत्यः सर्वेषां प्राणिनां प्रभो ।। १६ ।।\nनमस्ते भगवन् रुद्र भास्करामिततेजसे ।।\nनमो भवाय देवाय रसायांबुमयाय ते ।। ।। १७ ।।\nशर्वाय क्षितिरूपाय सदा सुरभिणे नमः ।।\nरुद्रायाग्निस्वरूपाय महातेजस्विने नमः ।। १८ ।।\nईशाय वायवे तुभ्यं संस्पर्शाय नमोनमः ।।\nपशूनांपतये तुभ्यं यजमानाय वेधसे ।। १९ ।।\nभीमाय व्योमरूपाय शब्दमात्राय ते नमः ।।\nमहादेवाय सोमाय प्रवृत्ताय नमोस्तु ते ।। 2.2.41.२० ।।\nउग्राय सूर्यरूपाय नमस्ते कर्मयोगिने ।।\nनमस्ते कालकालाय नमस्ते रुद्र मन्यवे ।। ।। २१ ।।\nनमश्शिवाय भीमाय शंकराय शिवाय ते ।।\nउग्रोसि सर्व भूतानां नियंता यच्छिवोसि नः ।। २२ ।।\nमयस्कराय विश्वाय  ब्रह्मणे ह्यार्तिनाशिने ।।\nअम्बिकापतये तुभ्यमुमायाः पतये नमः ।। २३ ।।\nशर्वाय सर्वरूपाय पुरुषाय परात्मने ।।\nसदसद्व्यक्तिहीनाय महतः कारणाय ते ।।२४।।\nजाताय बहुधा लोके प्रभूताय नमोनमः ।।\nनीलाय नीलरुद्राय कद्रुद्राय प्रचेतसे ।। २५ ।।\nमीढुष्टमाय देवाय शिपिविष्टाय ते नमः ।।\nमहीयसे नमस्तुभ्यं हंत्रे देवारिणां सदा ।। २६ ।।\nताराय च सुताराय तरुणाय सुतेजसे ।।\nहरिकेशाय देवाय महेशाय नमोनमः ।। २७ ।।\nदेवानां शंभवे तुभ्यं विभवे परमात्मने ।।\nपरमाय नमस्तुभ्यं कालकंठाय ते नमः ।। २८ ।।\nहिरण्याय परेशाय हिरण्यवपुषे नमः ।।\nभीमाय भीमरूपाय भीमकर्मरताय च ।। २९ ।।\nभस्मदिग्धशरीराय रुद्राक्षाभरणाय च ।।\nनमो ह्रस्वाय दीर्घाय वामनाय नमोस्तु ते ।। 2.2.41.३० ।।\nदूरेवधाय ते देवा ग्रेवधाय नमोनमः ।।\nधन्विने शूलिने तुभ्यं गदिने हलिने नमः ।। ३१ ।।\nनानायुधधरायैव दैत्यदानवनाशिने ।।\nसद्याय सद्यरूपाय सद्योजाताय वै नमः ।। ३२ ।।\nवामाय वामरूपाय वामनेत्राय ते नमः ।।\nअघोराय परेशाय विकटाय नमोनमः ।। ३३ ।।\nतत्पुरुषाय नाथाय पुराणपुरुषाय च ।।\nपुरुषार्थप्रदानाय व्रतिने परमेष्ठिने ।। ३४ ।।\nईशानाय नमस्तुभ्यमीश्वराय नमो नमः ।।\nब्रह्मणे ब्रह्मरूपाय नमस्साक्षात्परात्मने ।। ३५ ।।\nउग्रोसि सर्वदुष्टानां नियंतासि शिवोसि नः ।।\nकालकूटाशिने तुभ्यं देवाद्यवन कारिणे ।। ३६ ।।\nवीराय वीरभद्राय रक्षद्वीराय शूलिने ।।\nमहादेवाय महते पशूनां पतये नमः ।। ३७ ।।\nवीरात्मने सुविद्याय श्रीकंठाय पिनाकिने ।।\nनमोनंताय सूक्ष्माय नमस्ते मृत्युमन्यवे ।। ३८ ।।\nपराय परमेशाय परात्परतराय ते ।।\nपरात्पराय विभवे नमस्ते विश्वमूर्तये ।।३९।।\nनमो विष्णुकलत्राय विष्णुक्षेत्राय भानवे ।।\nभैरवाय शरण्याय त्र्यंबकाय  विहारिणे ।। 2.2.41.४० ।।\nमृत्युंजयाय शोकाय त्रिगुणाय गुणात्मने ।।\nचन्द्रसूर्याग्निनेत्राय सर्वकारणसेतवे ।। ४१ ।।\nभवता हि जगत्सर्वं व्याप्तं स्वेनैव तेजसा ।।\nपरब्रह्म निर्विकारी चिदानंदःप्रकाशवान् ।। ४२ ।।\nब्रह्मविष्ण्विंद्रचन्द्रादिप्रमुखास्सकलास्सुराः ।।\nमुनयश्चापरे त्वत्तस्संप्रसूता महेश्वर ।।४३।।\nयतो बिभर्षि सकलं विभज्य तनुमष्टधा ।।\nअष्टमूर्तिरितीशश्च त्वमाद्यः करुणामयः ।। ।। ४४ ।।\nत्वद्भयाद्वाति वातोयं दहत्यग्निर्भयात्तव ।।\nसूर्यस्तपति ते भीत्या मृत्युर्धावति सर्वतः ।। ४५ ।।\nदयासिन्धो महेशान प्रसीद परमेश्वर ।।\nरक्ष रक्ष सदैवास्मान् यस्मान्नष्टान् विचेतसः ।। ४६ ।।\nरक्षिताः सततं नाथ त्वयैव करुणानिधे ।।\nनानापद्भ्यो वयं शंभो तथैवाद्य प्रपाहि नः ।।४७।।\nयज्ञस्योद्धरणं नाथ कुरु शीघ्रं प्रसादकृत्।।\nअसमाप्तस्य दुर्गेश दक्षस्य च प्रजापतेः।।४८।।\nभगोक्षिणी प्रपद्येत यजमानश्च जीवतु ।।\nपूष्णो दंताश्च रोहंतु भृगोः श्मश्रूणि पूर्ववत्।।४९।।\nभवतानुग्रहीतानां देवादीनांश्च सर्वशः।।।।\nआरोग्यं भग्नगात्राणां शंकर त्वायुधाश्मभिः ।। 2.2.41.५० ।।\nपूर्णभागोस्तु ते नाथावशिष्टेऽध्वरकर्मणि ।।\nरुद्रभागेन यज्ञस्ते कल्पितो नान्यथा क्वचित् ।। ५१ ।।\nइत्युक्त्वा सप्रजेशश्च रमेशश्च कृतांजलिः ।।\nदंडवत्पतितो भूमौ क्षमापयितुमुद्यतः।।५२।।\nइति श्रीशिव महापुराणे द्वितीयायां रुद्रसंहितायां द्वितीये सतीखंडे देवस्तुतिवर्णनं नामैकचत्वारिंशोऽध्यायः।। ४१ ।।"
  }
]
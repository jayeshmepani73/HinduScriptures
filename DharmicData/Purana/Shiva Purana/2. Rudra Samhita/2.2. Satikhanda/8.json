[
  {
    "text": "सूत उवाच ।।\nइत्याकर्ण्य वचस्तस्य ब्रह्मणो हि प्रजापतेः ।।\nप्रसन्नमानसो भूत्वा तं प्रोवाच स नारदः ।।१।।\nनारद उवाच ।।\nब्रह्मन् विधे महाभाग विष्णुशिष्य महामते ।।\nधन्यस्त्वं शिवभक्तो हि परतत्त्वप्रदर्शकः ।।२।।\nश्राविता सुकथा दिव्या शिवभक्तिविवर्द्धिनी ।।\nअरुंधत्यास्तथा तस्याः स्वरूपायाः परे भवे ।। ३ ।।\nइदानीं ब्रूहि धर्मज्ञ पवित्रं चरितं परम् ।।\nशिवस्य परपापघ्नं मंगलप्रदमुत्तमम् ।। ४ ।।\nगृहीतदारे कामे च दृष्टे तेषु गतेषु च ।।\nसंध्यायां किं तपस्तप्तुं गतायामभवत्ततः ।। ५ ।।\nसूत उवाच ।।\nइति श्रुत्वा वचस्तस्य ऋषेर्वै भावितात्मनः ।।\nसुप्रसन्नतरो भूत्वा ब्रह्मा वचनमब्रवीत् ।। ६ ।।\nब्रह्मोवाच ।।\nशृणु नारद विप्रेन्द्र तदैव चरितं शुभम् ।।\nशिवलीलान्वितं भक्त्या धन्यस्त्वं शिवसेवकः ।। ७ ।।\nअहं विमोहितस्तात यदैवांतर्हितः पुरा ।।\nअचिंतयं सदाहं तच्छंभुवाक्यविषार्दितः ।।८।।\nचिंतयित्वा चिरं चित्ते शिवमायाविमोहितः ।।\nशिवे चेर्ष्यामकार्षं हि तच्छ्ृवृणुष्व वदामि ते ।। ९ ।।\nअथाहमगमं तत्र यत्र दक्षादयः स्थिताः ।।\nसरतिं मदनं दृष्ट्वा समदोह हि किञ्चन ।। 2.2.8.१० ।।\nदक्षमाभाष्य सुप्रीत्या परान्पुत्रांश्च नारद ।।\nअवोचं वचनं सोहं शिवमायाविमोहितः ।। ११ ।।\nब्रह्मोवाच ।।\nहे दक्ष हे मरीच्याद्यास्सुताः शृणुत मद्वचः ।।\nश्रुत्वोपायं विधेयं हि मम कष्टापनुत्तये ।। १२ ।।\nकांताभिलाषमात्रं मे दृष्ट्वा शम्भुरगर्हयत् ।।\nमां च युष्मान्महायोगी धिक्कारं कृतवान्बहु ।। १३ ।।\nतेन दुःखाभितप्तोहं लभेहं शर्म न क्वचित् ।।\nयथा गृह्णातु कांतां स स यत्नः कार्य एव हि ।। १४ ।।\nयथा गृह्णातु कांतां स सुखी स्यां दुःखवर्जितः ।।\nदुर्लभस्य तु कामो मे परं मन्ये विचारतः ।।१५।।\nकांताभिलाषमात्रं मे दृष्ट्वा शंभुरगर्हयत् ।।\nमुनीनां पुरतः कस्मात्स कांतां संग्रहीष्यति ।। १६ ।।\nका वा नारी त्रिलोकेस्मिन् या भवेत्तन्मनाः स्थिता ।।\nयोगमार्गमवज्ञाप्य तस्य मोहं करिष्यति ।। १७ ।।\nमन्मथोपि समर्थो नो भविष्यत्यस्य मोहने ।।\nनितांतयोगी रामाणां नामापि सहते न सः ।। १८ ।।\nअगृहीतेषुणा चैव हरेण कथमादिना ।।\nमध्यमा च भवेत्सृष्टिस्तद्वाचा नान्यवारिता ।। १९ ।।\nभुवि केचिद्भविष्यंति मायाबद्धा महासुराः ।।\nबद्धा केचिद्धरेर्नूनं केचिच्छंभोरुपायतः ।। 2.2.8.२० ।।\nसंसारविमुखे शंभौ तथैकांतविरागिणि ।।\nअस्मादृते न कर्मान्यत् करिष्यति न संशयः ।। २१ ।।\nइत्युक्त्वा तनयांश्चाहं दक्षादीन् सुनिरीक्ष्य च ।।\nसरतिं मदनं तत्र सानंदमगदं ततः ।। २२ ।।\nब्रह्मोवाच ।।\nमत्पुत्र वर काम त्वं सर्वथा सुखदायकः ।।\nमद्वचश्शृणु सुप्रीत्या स्वपत्न्या पितृवत्सल ।। २३ ।।\nअनया सहचारिण्या राजसे त्वं मनोभव ।।\nएषा च भवता पत्या युक्ता संशोभते भृशम् ।। २४ ।।\nयथा स्त्रिया हृषीकेशो हरिणा सा यथा रमा ।।\nक्षणदा विधुना युक्ता तया युक्तो यथा विधुः ।। २५ ।।\nतथैव युवयोश्शोभा दांपत्यं च पुरस्कृतम् ।।\nअतस्त्वं जगतः केतुर्विश्वकेतुर्भविष्यसि।। २६ ।।\nजगद्धिताय वत्स त्वं मोहयस्व पिनाकिनम् ।।\nयथाशु सुमनश्शंभुः कुर्य्याद्दारप्रतिग्रहम् ।। २७ ।।\nविजने स्निग्धदेशे तु पर्वतेषु सरस्सु च ।।\nयत्रयत्र प्रयातीशस्तत्र तत्रानया सह ।। २८ ।।\nमोहय त्वं यतात्मानं वनिताविमुखं हरम् ।।\nत्वदृते विद्यते नान्यः कश्चिदस्य विमोहकः ।। २९ ।।\nभूते हरे सानुरागे भवतोपि मनोभव ।\nशापोपशांतिर्भविता तस्मादात्महितं कुरु ।। 2.2.8.३० ।।\nसानुरागो वरारोहां यदीच्छति महेश्वरः ।।\nतदा भवोपि योग्यार्यस्त्वां च संतारयिष्यति ।। ३१ ।।\nतस्माज्जायाद्वितीयस्त्वं यतस्व हरमोहने ।।\nविश्वस्य भव केतुस्त्वं मोहयित्वा महेश्वरम् ।।३२।।\nब्रह्मोवाच ।।\nइति श्रुत्वा वचो मे हि जनकस्य जगत्प्रभोः ।।\nउवाच मन्मथस्तथ्यं तदा मां जगतां पतिम् ।। ३३ ।।\nमन्मथ उवाच ।।\nकरिष्येहं तव विभो वचनाच्छंभुमोहनम् ।।\nकिं तु योषिन्महास्त्रं मे तत्कांतां भगवन् सृज ।।३४।।\nमया संमोहिते शंभो यया तस्यानुमोहनम् ।।\nकर्तव्यमधुना धातस्तत्रोपायं परं कुरु ।। ३५ ।।\nब्रह्मोवाच ।।\nएवंवादिनि कंदर्पे धाताहं स प्रजापतिः ।।\nकया संमोहनीयोसाविति चिंतामयामहम् ।। ३६ ।।\nचिंताविष्टस्य मे तस्य निःश्वासो यो विनिस्सृतः ।।\nतस्माद्वसंतस्संजातः पुष्पव्रातविभूषितः ।। ३७ ।।\nशोणराजीवसंकाशः फुल्लतामरसेक्षणः ।।\nसंध्योदिताखंडशशिप्रतिमास्यस्सुनासिकः।।३८।।\nशार्ङ्गवच्चरणावर्त्तश्श्यामकुंचितमूर्द्धजः।।\nसंध्यांशुमालिसदृशः कुडलद्वयमंडितः ।। ३९ ।।\nप्रमत्तेभगतिः पीनायतदोरुन्नतांसकः ।।\nकंबुग्रीवस्सुविस्तीर्णहृदयः पीनसन्मुखः ।। 2.2.8.४० ।।\nसर्वांगसुन्दरः श्यामस्सम्पूर्णस्सर्वलक्षणैः ।।\nदर्शनीयतमस्सर्वमोहनः कामवर्द्धनः ।। ४१ ।।\nएतादृशे समुत्पन्ने वसंते कुसुमाकरे ।।\nववौ वायुस्सुसुरभिः पादपा अपि पुष्पिताः ।। ४२ ।।\nपिका विनेदुश्शतशः पंचमं मधुरस्वनाः ।।\nप्रफुल्लपद्मा अभवन्सरस्यः स्वच्छपुष्कराः ।। ४३ ।।\nतमुत्पन्नमहं वीक्ष्य तदा तादृशमुत्तमम् ।।\nहिरण्यगर्भो मदनमगदं मधुरं वचः ।। ४४ ।।\nब्रह्मोवाच ।। एवं स मन्मथनिभस्सदा सहचरोभवत् ।।\nआनुकूल्यं तव कृतः सर्वं देव करिष्यति ।। ४५ ।।\nयथाग्नेः पवनो मित्रं सर्वत्रोपकरिष्यति ।।\nतथायं भवतो मित्रं सदा त्वामनुयास्यति ।। ४६ ।।\nवसंतेरंतहेतुत्वाद्वसंताख्यो भवत्वयम् ।।\nतवानुगमनं कर्म तथा लोकानुरञ्जनम् । ४७ ।।\nअसौ वसंतशृंगारो वासंतो मलयानिलः ।।\nभवेत्तु सुहृदो भावस्सदा त्वद्वशवर्त्तिनः ।।४८।।\nविष्वोकाद्यास्तथा हावाश्चतुष्षष्टिकलास्तथा ।।\nरत्याः कुर्वंतु सौहृद्यं सुहृदस्ते यथा तव ।। ४९ ।।\nएभिस्सहचरैः काम वसंत प्रमुखैर्भवान् ।।\nमोहयस्व महादेवं रत्या सह महोद्यतः ।। 2.2.8.५० ।।\nअहं तां कामिनीं तात भावयिष्यामि यत्नतः ।।\nमनसा सुविचार्यैव या हरं मोहयिष्यति ।। ५१ ।।\nब्रह्मोवाच ।।\nएवमुक्तो मया कामः सुरज्येष्ठेन हर्षितः ।।\nननाम चरणौ मेऽपि स पत्नी सहितस्तदा ।। ५२ ।।\nदक्षं प्रणम्य तान् सर्वान्मानसानभिवाद्य च ।।\nयत्रात्मा गतवाञ्शंभुस्तत्स्थानं मन्मथो ययौ ।। ५३ ।।\nइति श्रीशिवमहापुराणे द्वितीयायां रुद्रसंहितायां सतीचरित्रे द्वितीये सतीखंडे वसंतस्वरूपवर्णनं नामाष्टमोऽध्यायः ।। ८ ।।"
  }
]
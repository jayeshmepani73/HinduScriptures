[
  {
    "text": "नारद उवाच ।।\nब्रह्मन् विधे महाभाग शिवभक्तवर प्रभो ।।\nश्रावितं चरितं शंभोरद्भुतं मंगलायनम् ।।१।।\nततः किमभवत्तात कथ्यतां शशिमौलिनः\nसत्याश्च चरितं दिव्यं सर्वाघौघविनाशनम् ।। २ ।।\n।। ब्रह्मोवाच ।।\nनिवृत्ते शंकरे चास्मद्वधाद्भक्तानुकंपिनि ।।\nअभवन्निर्भयास्सर्वे सुखिनस्तु प्रसन्नकाः ।। ३ ।।\nनतस्कंधास्सांजलयः प्रणेमुर्निखिलाश्च ते ।।\nतुष्टुवुश्शंकरं भक्त्या चक्रुर्जयरवं मुदा ।। ४ ।।\nतस्मिन्नेव कालेऽहं प्रसन्नो निर्भयो मुने ।।\nअस्तवं शंकरं भक्त्या विविधैश्च शुभस्तवैः ।। ५ ।।\nततस्तुष्टमनाश्शंभुर्बहुलीलाकरः प्रभुः ।।\nमुने मां समुवाचेदं सर्वेषां शृण्वतां तदा ।। ६ ।।\n।। रुद्र उवाच ।।\nब्रह्मन् तात प्रसन्नोहं निर्भयस्त्वं भवाधुना ।।\nस्वशीर्षं स्पृश हस्तेन मदाज्ञां कुर्वसंशयम् ।। ७ ।।\nब्रह्मोवाच ।।\nइत्याकर्ण्य वचश्शम्भोर्बहुलीलाकृतः प्रभोः ।।\nस्पृशन् स्वं कं तथा भूत्वा प्राणमं वृषभध्वजम् ।। ८ ।।\nयावदेवमहं स्वं कं स्पृशामि निजपाणिना ।।\nतावत्तत्र स्थितं सद्यस्तद्रूपवृषवाहनम् ।। ९ ।।\nततो लज्जापरीतांगस्स्थितश्चाहमधोमुखः ।।\nइन्द्राद्यैरमरैस्सर्वैस्सुदृष्टस्सर्वतस्स्थितैः ।।2.2.20.१०।।\nअथाहं लज्जयाविष्टः प्रणिपत्य महेश्वरम् ।।\nप्रवोचं संस्तुतिं कृत्वा क्षम्यतां क्षम्यतामिति ।।११।।\nअस्य पापस्य शुध्यर्थं प्रायश्चित्तं वद प्रभो।।\nनिग्रहं च तथान्यायं येन पापं प्रयातु मे ।।१२।।\nइत्युक्तस्तु मया शंभुरुवाच प्रणतं हि तम् ।।\nसुप्रसन्नतरो भूत्वा सर्वेशो भक्तवत्सलः ।। १३ ।।\nशंभुरुवाच ।।\nअनेनैव स्वरूपेण मदधिष्ठितकेन हि ।।\nतपः कुरु प्रसन्नात्मा मदाराधनतत्परः।। १४ ।।\nख्यातिं यास्यसि सर्वत्र नाम्ना रुद्रशिरः क्षितौ।।\nसाधकः सर्वकृत्यानां तेजोभाजां द्विजन्मनाम् ।।१५।।\nमनुष्याणामिदं कृत्यं यस्माद्वीर्य्यं त्वयाऽधुना ।।\nतस्मात्त्वं मानुषो भूत्वा विचरिष्यसि भूतले ।।१६।।\nयस्त्वां चानेन रूपेण दृष्ट्वा कौ विचरिष्यति ।।\nकिमेतद्ब्रह्मणो मूर्ध्नि   वदन्निति पुरान्तकः ।।१७।।\nततस्ते चेष्टितं सर्वं कौतुकाच्छ्रोष्यतीति यः ।।\nपरदारकृतात्त्यागान्मुक्तिं सद्यस्स यास्यति ।। १८ ।।\nयथा यथा जनश्चैतत्कृत्यन्ते कीर्तयिष्यति ।।\nतथा तथा विशुद्धिस्ते पापस्यास्य भविष्यति ।।१९।।\nएतदेव हि ते ब्रह्मन् प्रायश्चित्तं मयेरितम् ।।\nजनहास्यकरं लोके तव गर्हाकरं परम् ।।2.2.20.२०।।\nएतच्च तव वीर्य्यं हि पतितं वेदिमध्यगम् ।।\nकामार्तस्य मया दृष्टं नैतद्धार्यं भविष्यति ।। २१ ।।\nचतुर्बिन्दुमितं रेतः पतितं यत्क्षितौ तव ।।\nतन्मितास्तोयदा व्योम्नि भवेयुः प्रलयंकराः ।। २२ ।।\nएतस्मिन्नंतरे तत्र देवर्षीणां पुरो द्रुतम् ।।\nतद्रेतसस्समभवंस्तन्मिताश्च बलाहका ।। २३ ।।\nसंवर्तकस्तथावर्त्तः पुष्करो द्रोण एव च ।।\nएते चतुर्विधास्तात महामेघा लयंकराः ।। २४ ।।\nगर्जंतश्चाथ मुचंतस्तोयानीषच्छिवेच्छया ।।\nफेलुर्व्योम्नि मुनिश्रेष्ठ तोयदास्ते कदारवाः ।। २५ ।।\nतैस्तु संछादिते व्योम्नि सुगर्जद्भिश्च शंकरः।।\nप्रशान्दाक्षायणी देवी भृशं शांतोऽभवद्द्रुतम् ।।२६।।\nअथ चाहं वीतभयश्शंकरस्या ज्ञया तदा ।।\nशेषं वैवाहिकं कर्म समाप्तिमनयं मुने ।। २७ ।।\nपपात पुष्पवृष्टिश्च शिवाशिवशिरस्कयोः ।।\nसर्वत्र च मुनिश्रेष्ठ मुदा देवगणोज्झिता ।।२८।।\nवाद्यमानेषु वाद्येषु गायमानेषु तेषु च ।।\nपठत्सु विप्रवर्येषु वादान् भक्त्यान्वितेषु च ।।२९।।\nरंभादिषु पुरंध्रीषु नृत्यमानासु सादरम् ।।\nमहोत्सवो महानासीद्देवपत्नीषु नारद ।। 2.2.20.३० ।।\nअथ कर्मवितानेशः प्रसन्नः परमेश्वरः ।।\nप्राह मां प्रांजलिं प्रीत्या लौकिकीं गतिमाश्रितः ।। ३१ ।।\nईश्वर उवाच ।।\nहे ब्रह्मन् सुकृतं कर्म सर्वं वैवाहिकं च यत् ।।\nप्रसन्नोस्मि त्वमाचार्यो दद्यां ते दक्षिणां च काम् ।। ३२ ।।\nयाचस्व तां सुरज्येष्ठ यद्यपि स्यात्सुदुर्लभा ।।\nब्रूहि शीघ्रं महाभाग नादेयं विद्यते मम ।। ३३ ।।\n।। ब्रह्मोवाच ।।\nइत्याकर्ण्य वचस्सोहं शंकरस्य कृतांजलिः ।।\nमुनेऽवोचं विनीतात्मा प्रणम्येशं मुहुर्मुहुः ।। ३४ ।।\n।। ब्रह्मोवाच ।।\nयदि प्रसन्नो देवेश वरयोग्योस्म्यहं यदि ।।\nतत्कुरु त्वं महेशान सुप्रीत्या यद्वदाम्यहम् ।।३५।।\nअनेनैव तु रूपेण वेद्यामस्यां महेश्वर ।।\nत्वया स्थेयं सदैवात्र नृणां पापविशुद्धये ।। ३६ ।।\nयेनास्य संनिधौ कृत्वा स्वाश्रमं शशि शेखर ।।\nतपः कुर्या विनाशाय स्वपापस्यास्य शंकर ।। ३७ ।।\nचैत्रशुक्लत्रयोदश्यां नक्षत्रे भगदैवते ।।\nसूर्यवारे च यो भक्त्या वीक्षेत भुवि मानवः ।। ३८ ।।\nतदैव तस्य पापानि प्रयांतु हर संक्षयम् ।।\nवर्द्धते विपुलं पुण्यं रोगा नश्यंतु सर्वशः ।।३९।।\nया नारी दुर्भगा वंध्या काणा रूपविवर्जिता ।।\nसापि त्वद्दर्शनादेव निर्दोषा संभवेद्ध्रुवम् ।। 2.2.20.४० ।।\nब्रह्मोवाच ।।\nइत्याकर्ण्य वचो मे हि स्वात्मसर्वसुखावहम् ।।\nतथाऽस्त्विति शिवः प्राह सुप्रसन्नेन चेतसा ।। ४१ ।।\nशिव उवाच ।।\nहिताय सर्वलोकस्य वेद्यां  तस्यां व्यवस्थितः ।।\nस्थास्यामि सहितः पत्न्या सत्या त्वद्वचनाद्विधे ।। ४२ ।।\n।। ब्रह्मोवाच ।।\nइत्युक्त्वा भगवांस्तत्र सभार्यो वृषभध्वजः ।।\nउवाच वेदिमध्यस्थो मूर्तिं कृत्वांशरूपिणीम् ।। ४३ ।।\nततो दक्षं समामंत्र्य शंकरः परमेश्वरः ।।\nपत्न्या सत्या गंतुमना अभूत्स्वजनवत्सलः ।। ४४ ।।\nएतस्मिन्नंतरे दक्षो विनयावनतस्सुधीः ।।\nसांजलिर्नतकः प्रीत्या तुष्टाव वृषभध्वजम् ।। ।।४५।।\nविष्ण्वादयस्सुरास्सर्वे मुनयश्च गणास्तदा ।।\nनत्वा संस्तूय विविधं चक्रुर्जयरवं मुदा ।।४६।।\nआरोप्य वृषभे शंभुस्सतीं दक्षाज्ञया मुदा ।।\nजगाम हिमवत्प्रस्थं वृषभस्थस्स्वयं प्रभुः।।४७।।\nअथ सा शंकराभ्यासे सुदती चारुहासिनी ।।\nविरेजे वृषभस्था वै चन्द्रांते कालिका यथा ।। ४८ ।।\nविष्ण्वादयस्सुरास्सर्वे मरीच्याद्यास्तथर्षयः ।।\nदक्षोपि मोहितश्चासीत्तथान्ये निश्चला जनाः ।।४९।।\nकेचिद्वाद्यान्वादयन्तो गायंतस्सुस्वरं परे ।।\nशिवं शिवयशश्शुद्धमनुजग्मुः शिवं मुदा ।।2.2.20.५०।।\nमध्यमार्गाद्विसृष्टो हि दक्षः प्रीत्याथ शम्भुना ।।\nवधाम प्राप सगणः शम्भुः प्रेमसमाकुलः ।। ५१ ।।\nविसृष्टा अपि विष्ण्वाद्याश्शम्भुना पुनरेव ते ।।\nअनुजग्मुश्शिवं भक्त्या सुराः परमया मुदा ।।५२।।\nतैस्सर्वैस्सगणैश्शंभुस्सत्यः च स्वस्त्रिया युतः ।।\nप्राप स्वं धाम संहृष्टो हिमवद्गिरि शोभितम् ।। ५३ ।।\nतत्र गत्वाखिलान्देवान्मुनीनपि परांस्तथा ।।\nमुदा विसर्जयामास बहु सम्मान्य सादरम् ।। ५४ ।।\nशंभुमाभाष्य ते सर्वे विष्ण्वाद्या मुदितानना ।।\nस्वंस्वं धाम ययुर्नत्वा स्तुत्वा च मुनयस्सुराः ।। ५५ ।।\nशिवोपि मुदितोत्यर्थं स्वपत्न्या दक्षकन्यया ।।\nहिमवत्प्रस्थसंस्थो हि विजहार भवानुगः ।। ५६ ।।\nततस्स शंकरस्सत्या सगणस्सूतिकृन्मुने ।।\nप्राप स्वं धाम संहृष्टः कैलाशं पर्वतोत्तमम् ।। ५७ ।।\nएतद्वस्सर्वमाख्यातं यथा तस्य पुराऽभवत् ।।\nविवाहो वृषयानस्य मनुस्वायंभुवान्तक ।। ५८ ।।\nविवाहसमये यज्ञे प्रारंभे वा शृणोति यः ।।\nएतदाख्यानमव्यग्रस्संपूज्य वृषभध्वजम् ।। ५९ ।।\nतस्याऽविघ्नं भवेत्सर्वं कर्म वैवाहिकं च यत् ।।\nशुभाख्यमपरं कर्म निर्विघ्नं सर्वदा भवेत् ।।2.2.20.६०।।\nकन्या च सुखसौभण्यशीलाचारगुणान्विता।।\nसाध्वी स्यात्पुत्रिणी प्रीत्या श्रुत्वाख्यानमिदं शुभम् ।।६१।।\nइति श्रीशिवमहापुराणे द्वितीयायां रुद्रसंहितायां द्वितीये सतीखण्डे सती विवाहवर्णनं नाम विंशोऽध्यायः ।। २० ।।"
  }
]
[
  {
    "text": "।। ब्रह्मोवाच ।।\nयदा ययुर्दक्षमखमुत्सवेन सुरर्षयः ।।\nतस्मिन्नैवांतरे देवो पर्वते गंधमादने ।। १ ।।\nधारागृहे वितानेन सखीभिः परिवारिता ।।\nदाक्षायणी महाक्रीडाश्चकार विविधास्सती ।।२।।\nक्रीडासक्ता तदा देवी ददर्शाथ मुदा सती।।\nदक्षयज्ञे प्रयांतं च रोहिण्या पृच्छ्य सत्वरम् ।। ३ ।।\nदृष्ट्वा सीमंतया भूतां विजयां प्राह सा सती ।।\nस्वसखीं प्रवरां प्राणप्रियां सा हि हितावहाम् ।। ।। ४ ।।\n।। सत्युवाच ।।\nहे सखीप्रवरे प्राणप्रिये त्वं विजये मम ।।\nक्व गमिष्यति चन्द्रोयं रोहिण्यापृच्छ्य सत्वरम् ।। ५ ।।\nब्रह्मोवाच ।।\nतथोक्ता विजया सत्या गत्वा तत्सन्निधौ द्रुतम्।।\nक्व गच्छसीति पप्रच्छ शशिनं तं यथोचितम्।।६।।\nविजयोक्तमथाकर्ण्य  स्वयात्रां पूर्वमादरात् ।।\nकथितं तेन तत्सर्वं दक्षयज्ञोत्सवादिकम् ।।७।।\nतच्छ्रुत्वा विजया देवीं त्वरिता जातसंभ्रमा।।\nकथयामास तत्सर्वं यदुक्तं शशिना सतीम् ।।८।।\nतच्छ्रुत्वा कालिका देवी विस्मिताभूत्सती तदा।।\nविमृश्य कारणं तत्राज्ञात्वा चेतस्यचिंतयत् ।।९।।\nदक्षः पिता मे माता च वीरिणी नौ कुतस्सती ।।\nआह्वानं न करोति स्म विस्मृता मां प्रियां सुताम् ।।2.2.28.१०।।\nपृच्छेयं शंकरं तत्र कारणं सर्वमादरात् ।।\nचिंतयित्वेति सासीद्वै तत्र गंतुं सुनिश्चया ।। ११ ।।\nअथ दाक्षायणी देवी विजयां प्रवरां सखीम् ।।\nस्थापयित्वा द्रुतं तत्र समगच्छच्छिवांतिकम् ।। १२ ।।\nददर्श तं सभामध्ये संस्थितं बहुभिर्गणैः ।।\nनंद्यादिभिर्महावीरैः प्रवरैर्यूथयूथपै ।। १३ ।।\nदृष्ट्वा तं प्रभुमीशानं स्वपतिं साथ दक्षजा ।।\nप्रष्टुं तत्कारणं शीघ्रं प्राप शंकरसंनिधिम् ।। १४ ।।\nशिवेन स्थापिता स्वांके प्रीतियुक्तेन स्वप्रिया ।।\nप्रमोदिता वचोभिस्सा बहुमानपुरस्सरम् ।। १५ ।।\nअथ शंभुर्महालीलस्सर्वेशस्सुखदस्सताम् ।।\nसतीमुवाच त्वरितं गणमध्यस्थ आदरात् ।। १६ ।।\nशंभुरुवाच ।।\nकिमर्थमागतात्र त्वं सभामध्ये सविस्मया ।।\nकारणं तस्य सुप्रीत्या शीघ्रं वद सुमध्यमे ।। १७ ।।\nब्रह्मोवाच ।।\nएवमुक्ता तदा तेन महेशेन मुनीश्वर ।।\nसांजलिस्सुप्रणम्याशु सत्युवाच प्रभुं शिवा ।। १८ ।।\nसत्युवाच ।।\nपितुर्मम महान् यज्ञो भवतीति मया श्रुतम् ।।\nतत्रोत्सवो महानस्ति समवेतास्सुरर्षयः ।। १९ ।।\nपितुर्मम महायज्ञे कस्मात्तव न रोचते ।।\nगमनं देवदेवेश तत्सर्वं कथय प्रभो ।। 2.2.28.२० ।।\nसुहृदामेष वै धर्मस्सुहृद्भिस्सह संगतिः ।।\nकुर्वंति यन्महादेव सुहृदः प्रीतिवर्द्धिनीम् ।। २१ ।।\nतस्मात्सर्वप्रयत्नेन मयागच्छ सह प्रभो ।।\nयज्ञवाटं पितुर्मेद्य स्वामिन् प्रार्थनया मम।। २२ ।।\nब्रह्मोवाच ।।\nतस्यास्तद्वचनं श्रुत्वा सत्या देवो महेश्वरः ।।\nदक्ष वागिषुहृद्विद्धो बभाषे सूनृतं वचः ।। २३ ।।\nमहेश्वर उवाच ।।\nदक्षस्तव पिता देवी मम द्रोही विशेषतः ।। २४ ।।\nयस्य ये मानिनस्सर्वे ससुरर्षिमुखाः परे ।।\nते मूढा यजनं प्राप्ताः पितुस्ते ज्ञानवर्जिताः ।। २५ ।।\nअनाहूताश्च ये देवी गच्छंति परमंदिरम् ।।\nअवमानं प्राप्नुवंति मरणादधिकं तथा ।। २६ ।।\nपरालयं गतोपींद्रो लघुर्भवति तद्विधः ।।\nका कथा च परेषां वै रीढा यात्रा हि तद्विधा ।। २७ ।।\nतस्मात्त्वया मया चापि दक्षस्य यजनं प्रति ।।\nन गंतव्यं विशेषेण सत्यमुक्तं मया प्रियं ।।२८।।\nतथारिभिर्न व्यथते ह्यर्दितोपि शरैर्जनः ।।\nस्वानांदुरुक्तिभिर्मर्मताडितस्स यथा मतः ।।२९।।\nविद्यादिभिर्गुणैः षड्भिरसदन्यैस्सतां स्मृतौ ।।\nहतायां भूयसां धाम न पश्यंति खलाः प्रिये ।। 2.2.28.३० ।।\nब्रह्मोवाच ।।\nएवमुक्ता सती तेन महेशेन महात्मना ।।\nउवाच रोषसंयुक्ता शिवं वाक्यविदां वरम् ।। ३१ ।।\nसत्युवाच ।।\nयज्ञस्स्यात्सफलो येन स त्वं शंभोखिलेश्वर ।।\nअनाहूतोसि तेनाद्य पित्रा मे दुष्टकारिणा ।। ३२ ।।\nतत्सर्वं ज्ञातुमिच्छामि भव भावं दुरात्मनः ।।\nसुरर्षीणां च सर्वेषामागतानां दुरात्मनाम् ।।३३।।\nतस्माच्चाद्यैव गच्छामि स्वपितुर्यजनं प्रभो ।।\nअनुज्ञां देहि मे नाथ तत्र गंतुं महेश्वर ।। ३४ ।।\n।। ब्रह्मोवाच ।।\nइत्युक्तौ भगवान् रुद्रस्तया देव्या शिवस्स्वयम् ।।\nविज्ञाताखिलदृक् द्रष्टा सतीं सूतिकरोऽब्रवीत् ।। ३५ ।।\n।। शिव उवाच ।।\nयद्येवं ते रुचिर्देवि तत्र गंतुमवश्यकम् ।।\nसुव्रते वचनान्मे त्वं गच्छ शीघ्रं पितुर्मखम् ।।३६।।\nएतं नंदिनमारुह्य वृषभं सज्जमादरात् ।।\nमहाराजोपचाराणि कृत्वा बहुगुणान्विता ।। ३७ ।।\nभूषितं वृषमारोहेत्युक्ता रुद्रेण सा सती ।।\nसुभूषिता सती युक्ता ह्यगमत्पितुमंदिरम्।।३८।।\nमहाराजोपचाराणि दत्तानि परमात्मना ।।\nसुच्छत्रचामरादीनि सद्वस्त्राभरणानि च ।।३९।।\nगणाः षष्टिसहस्राणि रौद्रा जग्मुश्शिवाज्ञया ।।\nकुतूहलयुताः प्रीता महोत्सवसमन्विताः ।। 2.2.28.४० ।।\nतदोत्सवो महानासीद्यजने तत्र सर्वतः ।।\nसत्याश्शिवप्रियायास्तु वामदेवगणैः कृतः ।। ४१ ।।\nकुतूहलं गणाश्चक्रुश्शिवयोर्यश उज्जगुः ।।\nबालांतः पुप्लुवुः प्रीत्या महावीराश्शिवप्रियाः ।। ४२ ।।\nसर्वथासीन्महाशोभा गमने जागदम्बिके ।।\nसुखारावस्संबभूव पूरितं भुवनत्रयम् ।। ४३ ।।\nइति श्रीशिवमहापुराणे द्वितीयायां रुद्रसंहितायां द्वितीये सतीखंडे सतीयात्रावर्णनं नामाष्टविंशोध्यायः ।। २८ ।।"
  }
]
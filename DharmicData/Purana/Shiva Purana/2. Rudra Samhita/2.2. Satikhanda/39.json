[
  {
    "text": "ब्रह्मोवाच ।।\nक्षुवस्य हितकृत्येन दधीचस्याश्रमं ययौ।।\nविप्ररूपमथास्थाय भगवान् भक्तवत्सलः १।।\nदधीचं प्राह विप्रर्षिमभिवंद्य जगद्गुरुः।।\nक्षुवकार्य्यार्थमुद्युक्तश्शैवेन्द्रं छलमाश्रितः ।।२।।\nविष्णुरुवाच ।।\nभो भो दधीच विप्रर्षे भवार्चनरताव्यय ।।\nवरमेकं वृणे त्वत्तस्तद्भवान् दातुमर्हति ।। ३ ।।\nब्रह्मोवाच ।।\nयाचितो देवदेवेन दधीचश्शैवसत्तमः ।।\nक्षुवकार्यार्थिना शीघ्रं जगाद वचनं हरिम् ।। ४ ।।\nदधीच उवाच ।।\nज्ञातं तवेप्सितं विप्र क्षुवकार्यार्थमागतः ।।\nभगवान् विप्ररूपेण मायी त्वमसि वै हरिः।।५।।\nभूतं भविष्यं देवेश वर्तमानं जनार्दन ।।\nज्ञानं प्रसादाद्रुद्रस्य सदा त्रैकालिकं मम ।।६।।\nत्वां जानेहं हरिं विष्णुं द्विजत्वं त्यज सुव्रत ।।\nआराधितोऽसि भूपेन क्षुवेण खलबुद्धिना ।। ७ ।।\nजाने तवैव भगवन् भक्तवत्सलतां हरे ।।\nछलं त्यज स्वरूपं हि स्वीकुरु स्मर शंकरम् ।।८।।\nअस्ति चेत्कस्यचिद्भीतिर्भवार्चनरतस्य मे ।।\nवक्तुमर्हसि यत्नेन सत्यधारणपूर्वकम् ।। ९ ।।\nवदामि न मृषा क्वापि शिवस्मरणसक्तधीः ।।\nन बिभेमि जगत्यस्मिन्देवदैत्यादिकादपि ।। 2.2.39.१० ।।\nविष्णुरुवाच ।। ।।\nभयं दधीच सर्वत्र नष्टं च तव सुव्रत ।।\nभवार्चनरतो यस्माद्भवान्सर्वज्ञ एव च ।। ११ ।।\nबिभेमीति सकृद्वक्तुमर्हसि त्वं नमस्तव ।।\nनियोगान्मम राजेन्द्र क्षुवात् प्रतिसहस्य च ।। १२।।\nब्रह्मोवाच ।।\nएवं श्रुत्वापि तद्वाक्यं विष्णोस्स तु महामुनिः ।।\nविहस्य निर्भयः प्राह दधीचश्शैवसत्तमः ।। १३ ।।\nदधीच उवाच ।।।\nन बिभेमि सदा क्वापि कुतश्चिदपि किंचन ।।\nप्रभावाद्देवदेवस्य शंभोस्साक्षात्पिनाकिनः ।। १४ ।।\nब्रह्मोवाच ।।\nततस्तस्य मुनेः श्रुत्वा वचनं कुपितो हरिः ।।\nचक्रमुद्यम्य संतस्थौ दिधक्षुमुनिसत्तमम् ।। १५ ।।\nअभवत्कुंठितं तत्र विप्रे चक्रं सुदारुणम् ।।\nप्रभावाच्च तदीशस्य नृपतेस्संनिधावपि ।। १६।।\nदृष्ट्वा तं कुंठितास्यं तच्चक्रं विष्णुं जगाद ह ।।\nदधीचस्सस्मितं साक्षात्सदसद्व्यक्ति कारणम् ।। १७ ।।\nदधीच उवाच ।। ।।\nभगवन् भवता लब्धं पुरातीव सुदारुणम् ।।\nसुदर्शनमिति ख्यातं चक्रं विष्णोः प्रयत्नतः ।।\nभवस्य तच्छुभं चक्रं न जिघांसति मामिह ।। १८ ।।\nभगवानथ क्रुद्धोऽस्मै सर्वास्त्राणि क्रमाद्धरिः ।।\nब्रह्मास्त्राद्यैः शरैश्चास्त्रैः प्रयत्नं कर्तुमर्हसि ।। १९ ।।\nब्रह्मोवाच ।।\nस तस्य वचनं श्रुत्वा दृष्ट्वा नि्र्वीर्य्यमानुषम् ।।\nससर्जाथ क्रुधा तस्मै सर्वास्त्राणि क्रमाद्धरिः ।। 2.2.39.२० ।।\nचक्रुर्देवास्ततस्तस्य विष्णोस्साहाय्यमादरात् ।।\nद्विजेनैकेन संयोद्धुं प्रसृतस्य विबुद्धयः ।।२१।।\nचिक्षिपुः स्वानि स्वान्याशु शस्त्राण्यस्त्राणि सर्वतः ।।\nदधीचोपरि वेगेन शक्राद्या हरिपाक्षिकाः ।। २२ ।।\nकुशमुष्टिमथादाय दधीचस्संस्मरन् शिवम् ।।\nससर्ज सर्वदेवेभ्यो वज्रास्थि सर्वतो वशी ।। २३ ।।\nशंकरस्य प्रभावात्तु कुशमुष्टिर्मुनेर्हि सा ।।\nदिव्यं त्रिशूलमभवत् कालाग्निसदृशं मुने ।। २४ ।।\nदग्धुं देवान् मतिं चक्रे सायुधं सशिखं च तत् ।।\nप्रज्वलत्सर्वतश्शैवं युगांताग्र्यधिकप्रभम् ।। २५ ।।\nनारायणेन्दुमुख्यैस्तु देवैः क्षिप्तानि यानि च ।।\nआयुधानि समस्तानि प्रणेमुस्त्रिशिखं च तत् ।। २६ ।\nदेवाश्च दुद्रुवुस्सर्वे ध्वस्तवीर्या दिवौकसः ।।\nतस्थौ तत्र हरिर्भीतः केवलं मायिनां वरः ।। २७ ।।\nससर्ज भगवान् विष्णुः स्वदेहात्पुरुषोत्तमः ।।\nआत्मनस्सदृशान् दिव्यान् लक्षलक्षायुतान् गणान् ।। २८ ।।\nते चापि युयुधुस्तत्र वीरा विष्णुगणास्ततः ।।\nमुनिनैकेन देवर्षे दधीचेन शिवात्मना ।। २९ ।।\nततो विष्णुगणान् तान्वै नियुध्य बहुशो रणे ।।\nददाह सहसा सर्वान् दधी चश्शैव सत्तमः ।। 2.2.39.३० ।।\nततस्तद्विस्मयाथाय दधीचेस्य मुनेर्हरिः ।।\nविश्वमूर्तिरभूच्छीघ्रं महामायाविशारदः ।। ३१ ।।\nतस्य देहे हरेः साक्षादपश्यद्द्विजसत्तमः ।।\nदधीचो देवतादीनां जीवानां च सहस्रकम् ।। ३२ ।।\nभूतानां कोटयश्चैव गणानां कोटयस्तथा ।।\nअंडानां कोटयश्चैव विश्वमूतस्तनौ तदा ।।३३।।\nदृष्ट्वैतदखिलं तत्र च्यावनिस्सततं तदा ।।\nविष्णुमाह जगन्नाथं जगत्स्तु वमजं विभुम् ।। ३४ ।।\nदधीच उवाच ।।\nमायां त्यज महाबाहो प्रतिभासो विचारतः ।।\nविज्ञातानि सहस्राणि दुर्विज्ञेयानि माधव ।। ३५ ।।\nमयि पश्य जगत्सर्वं त्वया युक्तमतंद्रितः ।।\nब्रह्माणं च तथा रुद्रं दिव्यां दृष्टिं ददामि ते ।। ३६ ।।\n।। ब्रह्मोवाच ।।\nइत्युक्त्वा दर्शयामास स्वतनौ निखिलं मुनिः ।।\nब्रह्मांडं च्यावनिश्शंभुतेजसा पूर्णदेहकः ।। ३७ ।।\nददाह विष्णुं देवेशं दधीचश्शैवसत्तमः ।।\nसंस्मरञ् शंकरं चित्ते विहसन् विभयस्सुधीः ।।३८।।\nदधीच उवाच ।।\nमायया त्वनया किं वा मंत्रशक्त्याथ वा हरे ।।\nसत्कामायामिमां तस्माद्योद्धुमर्हसि यत्नतः ।।३९।।\nब्रह्मोवाच ।।\nएतच्छुत्वा मुनेस्तस्य वचनं निर्भयस्तदा।।\nशंभुतेजोमयं विष्णुश्चुकोपातीव तं मुनिम् ।। 2.2.39.४० ।।\nदेवाश्च दुद्रुवुर्भूयो देवं नारायणं च तम् ।।\nयोद्धुकामाश्च मुनिना दधीचेन प्रतापिना ।। ४१ ।।\nएतस्मिन्नंतरे तत्रागमन्मत्संगतः क्षुवः ।।\nअवारयंतं निश्चेष्टं पद्मयोनिं हरिं सुरान् ।। ४२ ।।\nनिशम्य वचनं मे हि ब्राह्मणो न विनिर्जितः ।।\nजगाम निकटं तस्य प्रणनाम मुनिं हरिः ।। ४३ ।।\nक्षुवो दीनतरो भूत्वा गत्वा तत्र मुनीश्वरम् ।।\nदधीचमभिवाद्यैव प्रार्थयामास विक्लवः ।। ४४ ।।\nक्षुव उवाच ।।\nप्रसीद मुनिशार्दूल शिवभक्तशिरोमणे ।।\nप्रसीद परमेशान दुर्लक्ष्ये दुर्जनैस्सह ।। ४५ ।।\nब्रह्मोवाच।।\nइत्याकर्ण्य वचस्तस्य राज्ञस्सुरगणस्य हि ।।\nअनुजग्राह तं विप्रो दधीचस्तपसां निधिः ।।४६।।\nअथ दृष्ट्वा रमेशादीन् क्रोधविह्वलितो मुनिः ।।\nहृदि स्मृत्वा शिवं विष्णुं शशाप च सुरानपि ।।४७।।\nदधीच उवाच ।।\nरुद्रकोपाग्निना देवास्सदेवेंद्रा मुनीश्वराः ।।\nध्वस्ता भवंतु देवेन विष्णुना च समं गणैः ।। ४८ ।।\n।। ब्रह्मोवाच ।। ।।\nएवं शप्त्वा सुरान् प्रेक्ष्य क्षुवमाह ततो मुनिः ।।\nदेवैश्च पूज्यो राजेन्द्र नृपैश्चैव द्विजोत्तमः ।। ४९ ।।\nब्राह्मणा एव राजेन्द्र बलिनः प्रभविष्णवः ।।\nइत्युक्त्वा स स्फुट विप्रः प्रविवेश निजाश्रमम् ।। 2.2.39.५० ।।\nदधीचमभिवंद्यैव क्षुवो निजगृहं गतः ।।\nविष्णुर्जगाम स्वं लोकं सुरैस्सह  यथागतम् ।। ५१ ।।\nतदेवं तीर्थमभवत् स्थानेश्वर इति स्मृतम् ।।\nस्थानेश्वरमनुप्राप्य शिवसायुज्यमाप्नुयात् ।। ५२ ।।\nकथितस्तव संक्षेपाद्वादः क्षुवदधीचयोः ।।\nनृपाप्तशापयोस्तात ब्रह्मविष्ण्वोः शिवं विना ।। ५३ ।।\nय इदं कीत्तयेन्नित्यं वादं क्षुवदधीचयोः ।।\nजित्वापमृत्युं देहान्ते ब्रह्मलोकं प्रयाति सः ।। ।। ५४ ।।\nरणे यः कीर्तयित्वेदं प्रविशेत्तस्य सर्वदा ।।\nमृत्युभीतिभवेन्नैव विजयी च भविष्यति ।। ५५ ।।\nइति श्रीशिवमहापुराणे द्वितीयायां रुद्रसंहितायां द्वितीये सतीखण्डे विष्णुदधीचयुद्धवर्णनो  नाम नवत्रिंशोऽध्यायः ।। ३९ ।।"
  }
]
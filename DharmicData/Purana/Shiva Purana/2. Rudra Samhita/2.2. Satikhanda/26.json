[
  {
    "text": "ब्रह्मोवाच ।।\nपुराभवच्च सर्वेषामध्वरो विधिना महान् ।।\nप्रयागे समवेतानां मुनीनां च महा त्मनाम् ।।१।।\nतत्र सिद्धास्समायातास्सनकाद्यास्सुरर्षयः ।।\nसप्रजापतयो देवा ज्ञानिनो ब्रह्मदर्शिनः ।।२।।\nअहं समागतस्तत्र परिवारसमन्वितः ।।\nनिगमैरागमैर्युक्तो मूर्तिमद्भिर्महाप्रभैः ।।३।।\nसमाजोभूद्विचित्रो हि तेषामुत्सवसंयुः ।।\nज्ञानवादोऽभवत्तत्र नानाशास्त्रस मुद्भवः ।।४।।\nतस्मिन्नवसरे रुद्रस्सभवानीगणः प्रभुः ।।\nत्रिलोकहितकृत्स्वामी तत्रागात्सूक्तिकृन्मुने।।५।।\nदृष्ट्वा शिवं सुरास्सर्वे सिद्धाश्च मुनयस्तथा ।।\nअनमंस्तं प्रभुं भक्त्या तुष्टुवुश्च तथा ह्यहम् ।।६।।\nतस्थुश्शिवाज्ञया सर्वे यथास्थानं मुदान्विताः ।।\nप्रभुदर्शनसंतुष्टाः वर्णयन्तो निजं विधिम् ।। ७ ।।\nतस्मिन्नवसरे दक्षः प्रजापतिपतिः प्रभुः ।।\nआगमत्तत्र सुप्रीतस्सुवर्चस्वी यदृच्छया ।। ८ ।।\nमां प्रणम्य स दक्षो हि न्युष्टस्तत्र मदाज्ञया ।।\nब्रह्माण्डाधिपतिर्मान्यो मानी तत्त्वबहिर्मुखः ।। ९ ।।\nस्तुतिभिः प्रणिपातैश्च दक्षस्सर्वैस्सुरर्षिभिः ।।\nपूजितो वरतेजस्वी करौ बध्वा विनम्रकैः ।। 2.2.26.१० ।।\nनानाविहारकृन्नाथस्स्वतंत्र परमोतिकृत् ।।\nनानामत्तं तदा दक्षं स्वासनस्थो महेश्वरः ।। ११ ।।\nदृष्टाऽनतं हरं तत्र स मे पुत्रोऽप्रसन्नधीः ।।\nअकुपत्सहसा रुद्रे तदा दक्षः प्रजापतिः ।। १२ ।।\nक्रूरदृष्ट्या महागर्वो दृष्ट्वा रुद्रं महाप्रभुम् ।।\nसर्वान्संश्रावयन्नुच्चैरवोचज्ज्ञानवर्जितः ।। १३ ।।\nएते हि सर्वे च सुरासुरा भृशं नमंति मां विप्रवरास्तथर्षयः ।।\nकथं ह्यसौ दुर्जनवन्महामनास्त्वभूत्तु यः प्रेतपिशाचसंवृतः ।। १४ ।।\nश्मशानवासी निरपत्रपो ह्ययं कथं प्रणामं न करोति मेऽधुना ।।\nलुप्तक्रियो भूतपिशाचसेवितो मत्तोऽविधो नीतिविदूषकस्सदा ।। १५।।\nपाखंडिनो दुर्जनपाप शीला दृष्ट्वा द्विजं प्रोद्धतनिंदकाश्च ।।\nवध्वां सदासक्तरतिप्रवीणस्तस्मादमुं शप्तुमहं प्रवृत्तः ।। १६ ।।\nब्रह्मोवाच ।।\nइत्येवमुक्त्वा स महाखलस्तदा रुषान्वितो रुद्रमिदं ह्यवोचत् ।।\nशृण्वंत्वमी विप्रवरास्तथा सुरा वध्यं हि मे चार्हथ कर्तुमेतम् ।। १७ ।। ।।\nदक्ष उवाच ।। ।।\nरुद्रो ह्ययं यज्ञबहिष्कृतो मे वर्णेष्वतीतोथ विवर्णरूपः ।।\nदेवैर्न  भागं लभतां सहैव श्मशानवासी कुलजन्म हीनः ।। १८ ।।\n।। ब्रह्मोवाच ।। ।।\nइति दक्षोक्तमाकर्ण्य भृग्वाद्या बहवो जनाः ।।\nअगर्हयन् दुष्टसत्त्वं रुद्रं मत्त्वामरैस्समम्। १९।।\nनन्दी निशम्य तद्वाक्यं लालाक्षोतिरुषान्वितः ।।\nअब्रवीत्त्वरितं दक्षं शापं दातुमना गणः ।।2.2.26.२०।।\nनन्दीश्वर उवाच ।।\nरेरे शठ महा मूढ दक्ष दुष्टमते त्वया ।।\nयज्ञबाह्यो हि मे स्वामी महेशो हि कृतः कथम् ।।२१ ।।\nयस्य स्मरणमात्रेण भवंति सफला मखाः ।।\nतीर्थानि च पवित्राणि सोयं शप्तो हरः कथम् ।। २२ ।।\nवृथा ते ब्रह्मचापल्याच्छप्तोयं दक्ष दुर्मते ।।\nवृथोपहसितश्चैवादुष्टो रुद्रो महा प्रभुः ।। २३ ।।\nयेनेदं पाल्यते विश्वं सृष्टमंते विनाशितम् ।।\nशप्तोयं स कथं रुद्रो महेशो ब्राह्मणाधम ।। २४ ।।\nएवं निर्भत्सितस्तेन नन्दिना हि प्रजापतिः ।।\nनन्दिनं च शशापाथ दक्षो रोषसमन्वितः ।।२५।।\nदक्ष उवाच ।।\nयूयं सर्वे रुद्रगणा वेदबाह्या भवंतु वै ।।\nवेदमार्गपरित्यक्तास्तथा त्यक्ता महर्षिभिः ।।२६।।\nपाखंडवादनिरताः शिष्टाचारबहिष्कृताः ।।\nमदिरापाननिरता जटा भस्मास्थिधारिणः ।। २७ ।।\nब्रह्मोवाच ।।\nइति शप्तास्तथा तेन दक्षेण शिवकिंकराः ।।\nतच्छ्रुत्वातिरुषाविष्टोभवन्नंदी शिवप्रियः।।। ।। २८।।\nप्रत्युवाच द्रुतं पक्षं गर्वितं तं महाखलम् ।।\nशिलादतनयो नंदी तेजस्वी शिववल्लभः ।। २९ ।।\nनन्दीश्वर उवाच।।\nरे दक्ष शठ दुर्बुद्धे वृथैव शिवकिंकराः ।।\nशप्तास्ते ब्रह्मचापल्याच्छिवतत्त्वमजानता ।।2.2.26.३०।।\nभृग्वाद्यैर्दुष्टचित्तैश्च मूढैस्स उपहासितः।।\nमहा प्रभुर्महेशानो ब्राह्मणत्वादहंमते।।३१।।\nये रुद्रविमुखाश्चात्र ब्राह्मणास्त्वादृशाः खलाः।।\nरुद्रतेजःप्रभावत्वात्तेषां शापं ददाम्यहम्।।३२।।\nवेदवादरता यूयं वेदतत्त्वबहिर्मुखाः ।।\nभवंतु सततं विप्रा नान्यदस्तीति वादिनः ।। ३३ ।।\nकामात्मानर्स्स्वर्गपराः क्रोधलोभमदान्विताः।।\nभवंतु सततं विप्रा भिक्षुका निरपत्रपाः।।३४।।\nवेदमार्गं पुरस्कृत्य ब्राह्मणाश्शूद्रयाजिनः ।।\nदरिद्रा वै भविष्यंति प्रतिग्रहरता स्सदा।।३५।।\nअसत्प्रतिग्रहाश्चैव सर्वे निरयगामिनः ।।\nभविष्यंति सदा दक्ष केचिद्वै ब्रह्मराक्षसाः ।।३६।।\nयश्शिवं सुरसामान्यमुद्दिश्य परमेश्वरम् ।।\nद्रुह्यत्यजो दुष्टमतिस्तत्त्वतो विमुखो भवेत् ।। ३७ ।।\nकूटधर्मेषु गेहेषु सदा ग्राम्यसुखेच्छया ।।\nकर्मतंत्रं वितनुता वेदवादं च शाश्वतम् ।। ३८ ।।\nविनष्टानंदकमुखो विस्मृतात्मगतिः पशुः ।।\nभ्रष्टकर्मानयसदा दक्षो बस्तमुखोऽचिरात् ।।३९।।\nशप्तास्ते कोपिना तत्र नंदिना ब्राह्मणा यदा।।\nहाहाकारो महानासीच्छप्तो दक्षेण चेश्वरः।।2.2.26.४०।।\nतदाकर्ण्यामहत्यंतमनिंदंतं मुहुर्मुहुः।।\nभृग्वादीनपि विप्रांश्च वेदसृट् शिव तत्त्ववित् ।।४१।।\nईश्वरोपि वचः श्रुत्वा नंदिनः प्रहसन्निव ।।\nउवाच मधुरं वाक्यं बोधयंस्तं सदाशिवः ।।४२।।\nसदाशिव उवाच ।।\nशृणु नंदिन् महाप्राज्ञ न कर्तुं क्रोधमर्हसि।।\nवृथा शप्तो ब्रह्मकुलो मत्वा शप्तं च मां भ्रमात् ।। ४३ ।।\nवेदो मंत्राक्षरमयस्साक्षात्सूक्तमयो भृशम् ।।\nसूक्ते प्रतिष्ठितो ह्यात्मा सर्वेषामपि देहिनाम् ।। ४४ ।।\nतस्मादात्मविदो नित्यं त्वं मा शप रुषान्वितः ।।\nशप्या न वेदाः केनापि दुर्द्धियापि कदाचन ।।४५।।\nअहं शप्तो न चेदानीं तत्त्वतो बोद्धुमर्हसि।।\nशान्तो भव महाधीमन्सनकादिविबोधकः ।। ४६ ।।\nयज्ञोहं यज्ञकर्माहं यज्ञांगानि च सर्वशः ।।\nयतात्मा यज्ञनिरतो यज्ञबाह्योहमेव वै ।। ४७ ।।\nकोयं कस्त्वमिमे के हि सर्वोहमपि तत्त्वतः ।।\nइति बुद्ध्या हि विमृश वृथा शप्तास्त्वया द्विजाः ।। ४८ ।।\nतत्त्वज्ञानेन निर्हृत्य प्रपंचरचनो भव ।।\nबुधस्स्वस्थो महाबुद्धे नन्दिन् क्रोधादिवर्जितः ।। ४९ ।।\n।। ब्रह्मोवाच ।।\nएवं प्रबोधितस्तेन शम्भुना नन्दिकेश्वरः ।।\nविवेकपरमो भूत्वा शांतोऽभूत्क्रोधवर्जितः ।।2.2.26.५०।।\nशिवोपि तं प्रबोध्याशु स्वगणं प्राणवल्लभम् ।।\nसगणस्स ययौ तस्मात्स्वस्थानं प्रमुदान्वितः ।। ५१ ।।\nदक्षोपि स रुषाविष्टस्तैर्द्धिजैः परिवारितः ।।\nस्वस्थानं च ययौ चित्ते शिवद्रो हपरायणः ।। ५२ ।।\nरुद्रं तदानीं परिशप्यमानं संस्मृत्य दक्षः परया रुषान्वितः ।।\nश्रद्धां विहायैव स मूढबुद्धिर्निंदापरोभूच्छिवपूजकानाम् ।। ५३ ।।\nइत्युक्तो दक्षदुर्बुद्धिश्शंभुना परमात्मना ।।\nपरां दुर्धिषणां तस्य शृणु तात वदाम्यहम् ।। ५४ ।। ।।\nइति श्रीशिवमहापुराणे द्वितीयायां रुद्रसंहितायां द्वितीयखण्डे सत्युपाख्याने शिवेन दक्षविरोधो नाम षड्विंशोऽध्यायः ।। २६ ।।"
  }
]
[
  {
    "text": "नारद उवाच ।।\nब्रह्मन्विधे महा प्राज्ञ वद नो वदतां वर ।।\nदक्षे गृहं गते प्रीत्या किमभूत्तदनंतरम् ।। १ ।।\nब्रह्मोवाच ।।\nदक्षः प्रजापतिर्गत्वा स्वाश्रमं हृष्टमानसः ।।\nसर्गं चकार बहुधा मानसं मम चाज्ञया ।। २ ।।\nतमबृंहितमालोक्य प्रजासर्गं प्रजापतिः ।।\nदक्षो निवेदयामास ब्रह्मणे जनकाय मे ।। ३ ।।\nदक्ष उवाच ।।\nब्रह्मंस्तात प्रजानाथ वर्द्धन्ते न प्रजाः प्रभो ।।\nमया विरचितास्सर्वास्तावत्यो हि स्थिताः खलु ।। ४ ।।\nकिं करोमि प्रजानाथ वर्द्धेयुः कथमात्मना ।।\nतदुपायं समाचक्ष्व प्रजाः कुर्यां न संशयः ।। ५ ।।\nब्रह्मोवाच ।।\nदक्ष प्रजापते तात शृणु मे परमं वचः ।।\nतत्कुरुष्व सुरश्रेष्ठ शिवस्ते शं करिष्यति ।।६।।\nया च पञ्चजनस्यांग सुता रम्या प्रजापतेः ।।\nअसिक्नी नाम पत्नीत्वे प्रजेश प्रतिगृह्यताम् ।।७।।\nवामव्यवायधर्मस्त्वं प्रजासर्गमिमं पुनः ।।\nतद्विधायां च कामिन्यां भूरिशो भावयिष्यसि ।।८।।\nब्रह्मोवाच ।।\nततस्समुत्पादयितुं प्रजा मैथुनधर्मतः ।।\nउपयेमे वीरणस्य निदेशान्मे सुतां ततः ।।९।।\nअथ तस्यां स्वपत्न्यां च वीरिण्यां स प्रजापतिः ।।\nहर्यश्वसंज्ञानयुतं दक्षः पुत्रानजीजनत् ।। 2.2.13.१० ।।\nअपृथग्धर्मशीलास्ते सर्व आसन् सुता मुने ।।\nपितृभक्तिरता नित्यं वेदमार्गपरायणाः ।। ११ ।।\nपितृप्रोक्ताः प्रजासर्गकरणार्थं ययुर्दिशम् ।।\nप्रतीचीं तपसे तात सर्वे दाक्षायणास्सुताः ।।१२।।\nतत्र नारायणसरस्तीर्थं परमपावनम्।।\nगमो यत्र संजातो दिव्यसिन्धुसमुद्रयोः ।। १३ ।।\nतदुपस्पर्शनादेव प्रोत्पन्नमतयोऽ भवन् ।।\nधर्मे पारमहंसे च विनिर्द्धूतमलाशयाः ।।१४।।\nप्रजाविवृद्धये ते वै तेपिर तत्र सत्तमाः ।।\nदाक्षायणा दृढात्मानः पित्रादेश सुयंत्रिताः ।। १५ ।।\nत्वं च तान् नारद ज्ञात्वा तपतस्सृष्टि हेतवे ।।\nअगमस्तत्र भूरीणि हार्दमाज्ञाय मापतेः ।। १६ ।।\nअदृष्ट्वा तं भुवस्सृष्टि कथं कर्तुं समुद्यताः ।।\nहर्यश्वा दक्षतनया इत्यवोचस्तमादरात् ।। १७ ।।\nब्रह्मोवाच ।।\nतन्निशम्याथ हर्यश्वास्ते त्वदुक्तमतंद्रिताः ।।\nऔत्पत्तिकधियस्सर्वे स्वयं विममृशुर्भृशम् ।।१८ ।।\nसुशास्त्रजनकादेशं यो न वेद निवर्तकम्।।\nस कथं गुणविश्रंभी कर्तुं सर्गमुपक्रमेत्।। १९।।\nइति निश्चित्य ते पुत्रास्सुधियश्चैकचेतसः ।।\nप्रणम्य तं परिक्रम्यायुर्मार्गमनिवर्तकम्।।2.2.13.२०।।\nनारद त्वं मनश्शंभोर्लोंकानन्यचरो मुने ।।\nनिर्विकारो महेशानमनोवृत्तिकरस्तदा ।। २१ ।।\nकाले गते बहुतरे मम पुत्रः प्रजापतिः ।।\nनाशं निशम्य पुत्राणां नारदादन्वतप्यत ।। २२ ।।\nमुहुर्मुहुरुवाचेति सुप्रजात्वं शुचां पदम् ।।\nशुशोच बहुशो दक्षश्शिवमायाविमोहितः ।।२३।।\nअहमागत्य सुप्रीत्या सांत्वयं दक्षमात्मजम् ।।\nशांतिभावं प्रदर्श्यैव देवं प्रबलमित्युत ।। २४ ।।\nअथ दक्षः पंचजन्या मया स परिसांत्वितः ।।\nसबलाश्वाभिधान्् पुत्रान् सहस्रं चाप्यजीजनत् ।। २५ ।।\nतेपि जग्मुस्तत्र सुताः पित्रादिष्टा दृढव्रताः ।।\nप्रजासर्गे अत्र सिद्धास्स्वपूर्वभ्रातरो ययुः ।। २६ ।।\nतदुपस्पर्शनादेव नष्टाघा विमलाशयाः ।।\nतेपुर्महत्तपस्तत्र जपन्तो ब्रह्म सुव्रताः ।। ।। २७ ।।\nप्रजासर्गोद्यतांस्तान् वै ज्ञात्वा गत्वेति नारद ।।\nपूर्ववच्चागदो वाक्यं संस्मरन्नैश्वरीं गतिम् ।। २८ ।।\nभ्रातृपंथानमादिश्य त्वं मुने मोघदर्शनः ।।\nअयाश्चोर्द्ध्वगतिं तेऽपि भ्रातृमार्गं ययुस्सुताः ।। २९ ।।\nउत्पातान् बहुशोऽपश्यत्तदैव स प्रजापतिः ।।\nविस्मितोभूत्स मे पुत्रो दक्षो मनसि दुःखितः ।। 2.2.13.३० ।।\nपूर्ववत्त्वत्कृतं दक्षश्शुश्राव चकितो भृशम् ।।\nपुत्रनाशं शुशोचाति पुत्रशोक विमूर्छितः ।। ३१ ।।\nचुक्रोध तुभ्यं दक्षोसौ दुष्टोयमिति चाब्रवीत् ।।\nआगतस्तत्र दैवात्त्वमनुग्रहकरस्तदा ।। ३२ ।।\nशोकाविष्टस्स दक्षो हि रोषविस्फुरिताधरः ।।\nउपलभ्य तमाहत्य धिग्धिक् प्रोच्य विगर्हयन् ।। ३३ ।।\nदक्ष उवाच ।।\nकिं कृतं तेऽधमश्रेष्ठ साधूनां साधुलिंगतः ।।\nभिक्षोमार्गोऽर्भकानां वै दर्शितस्साधुकारि नो ।।३४।।\nऋणैस्त्रिभिरमुक्तानां लोकयोरुभयोः कृतः ।।\nविघातश्श्रेयसोऽमीषां निर्दयेन शठेन ते ।।३५।।\nऋणानि त्रीण्यपाकृत्य यो गृहात्प्रव्रजेत्पुमान्।।\nमातरं पितरं त्यक्त्वा मोक्षमिच्छन्व्रजत्यधः ।।३६।।\nनिर्दयस्त्वं सुनिर्लज्जश्शिशुधीभिद्यशोऽपहा।।\nहरेः पार्षदमध्ये हि वृथा चरसि मूढधीः ।।३७।।\nमुहुर्मुहुरभद्रं त्वमचरो मेऽधमा ऽधम ।।\nविभवेद्भ्रमतस्तेऽतः पदं लोकेषु स्थिरम्।।३८।।\nशशापेति शुचा दक्षस्त्वां तदा साधुसंमतम्।।\nबुबोध नेश्वरेच्छां स शिवमायाविमोहितः ।।३९।।\nशापं प्रत्यग्रहीश्च त्वं स मुने निर्विकारधीः ।।\nएष एव ब्रह्मसाधो सहते सोपि च स्वयम्।।2.2.13.४०।।\nइति श्रीशिव महापुराणे द्वितीयायां रुद्रसंहितायां द्वि० सतीखंडे दक्षसृष्टौ नारदशापो नाम त्रयोदशोऽध्यायः ।। १३ ।।"
  }
]
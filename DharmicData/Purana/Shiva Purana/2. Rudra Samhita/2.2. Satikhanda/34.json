[
  {
    "text": "ब्रह्मोवाच ।।\nएवं प्रचलिते चास्मिन् वीरभद्रे गणान्विते ।।\nदुष्टचिह्नानि दक्षेण दृष्टानि विबुधैरपि ।। १ ।।\nउत्पाता विविधाश्चासन् वीरभद्रे गणान्विते ।।\nत्रिविधा अपि देवर्षे यज्ञविध्वंससूचकाः ।।२।।\nदक्षवामाक्षिबाहूरुविस्पंदस्समजायत ।।\nनानाकष्टप्रदस्तात सर्वथाऽशुभसूचकः ।।३।।\nभूकंपस्समभूत्तत्र दक्षयागस्थले तदा ।।\nदक्षोपश्यच्च मध्याह्ने नक्षत्राण्यद्भुतानि च ।।४।।\nदिशश्चासन्सुमलिनाः कर्बुरोभूद्दिवाकरः ।।\nपरिवेषसहस्रेण संक्रांतश्च भयंकरः ।।५।।\nनक्षत्राणि पतंति स्म विद्युदग्निप्रभाणि च ।।\nनक्षत्राणामभूद्वक्रा गतिश्चाधोमुखी तदा ।।६।।\nगृध्रा दक्ष शिरः स्पृष्ट्वा समुद्भूताः सहस्रशः।।\nआसीद्गृध्रपक्षच्छायैस्सच्छायो यागमंडपः।।७।।\nववाशिरे यागभूमौ क्रोष्टारो नेत्रकस्तदा।।\nउल्कावृष्टिरभूत्तत्र श्वेतवृश्चिकसंभवा ।।८।।\nखरा वाता ववुस्तत्र पांशुवृष्टिसमन्विताः।।\nशलभाश्च समुद्भूता विवर्तानिलकंपिताः ।।९।।\nरीतैश्च पवनै रूर्द्ध्वं स दक्षाध्वरमंडपः।।\nदैवान्वितेन दक्षेण यः कृतो नूतनोद्भुतः।। 2.2.34.१०।।\nवेमुर्दक्षादयस्सर्वे तदा शोणितमद्भुतम्।।\nवेमुश्च मांसखण्डानि सशल्यानि मुहुर्मुहुः ।। ११ ।।\nसकंपाश्च बभूवुस्ते दीपा वातहता इव ।।\nदुःखिताश्चाभवन्सर्वे शस्त्रधाराहता इव ।। १२ ।।\nतदा निनादजातानि बाष्पवर्षाणि तत्क्षणे ।।\nप्रातस्तुषारवर्षीणि पद्मानीव वनांतरे ।। १३ ।।\nदक्षाद्यक्षीणि जातानि ह्यकस्माद्विशदान्यपि ।।\nनिशायां कमलाश्चैव कुमुदानीव संगवे ।। १४।।\nअसृग्ववर्ष देवश्च तिमिरेणावृता दिशः ।।\nदिग्दाहोभूद्विशेषेण त्रासयन् सकलाञ्जनान्।। ।। १५ ।।\nएवं विधान्यरिष्टानि ददृशुर्विबुधादयः ।।\nभयमापेदिरेऽत्यंतं मुने विष्ण्वादिकास्तदा ।। १६।।\nभुवि ते मूर्छिताः पेतुर्हा हताः स्म इतीरयन् ।।\nतरवस्तीरसंजाता नदीवेगहता इव ।। १७ ।।\nपतित्वा ते स्थिता भूमौ क्रूराः सर्पा हता इव ।।\nकंदुका इव ते भूयः पतिताः पुनरुत्थिताः ।। १८ ।।\nततस्ते तापसंतप्ता रुरुदुः कुररी इव ।।\nरोदनध्वनिसंक्रातोरुक्तिप्रत्युक्तिका इव ।। १९।।\nसवैकुंठास्ततस्सर्वे तदा कुंठितशक्तयः ।।\nस्वस्वोपकंठमाकंठं लुलुठुः कमठा इव ।। 2.2.34.२० ।।\nएतस्मिन्नंतरे तत्र संजाता चाशरीरवाक् ।।\nश्रावयत्यखिलान् देवान्दक्षं चैव विशेषतः ।। २१ ।।\nआकाशवाण्युवाच ।।\nधिक् जन्म तव दक्षाद्य महामूढोसि पापधीः ।।\nभविष्यति महद्दुःखमनिवार्यं हरोद्भवम् ।। २२ ।।\nहाहापि नोत्र ये मूढास्तव देवादयस्थिताः ।।\nतेषामपि महादुःखं भविष्यति न संशयः ।। २३ ।।\nब्रह्मोवाच ।। तच्छ्रुत्वाकाशवचनं दृष्ट्वारिष्टानि तानि च ।।\nदक्षः प्रापद्भयं चाति परे देवादयोपि ह ।।२४।।\nवेपमानस्तदा दक्षो विकलश्चाति चेतसि ।।\nअगच्छच्छरणं विष्णोः स्वप्रभोरिंदिरापतेः ।। २५ ।।\nसुप्रणम्य भयाविष्टः संस्तूय च विचेतनः ।।\nअवोचद्देवदेवं तं विष्णुं स्वजनवत्सलम् ।। २६ ।।\nइति श्रीशिवमहापुराणे द्वितीयायां रुद्रसंहितायां द्वितीये सती खंडे दुश्शकुनदर्शनं नाम चतुस्त्रिंशोऽध्यायः ।। ३४ ।।"
  }
]
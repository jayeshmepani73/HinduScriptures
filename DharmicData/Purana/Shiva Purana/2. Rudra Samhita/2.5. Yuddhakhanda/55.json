[
  {
    "text": "व्यास उवाच ।।\nसनत्कुमार सर्वज्ञ ब्रह्मपुत्र नमोस्तु ते ।।\nअद्भुतेयं कथा तात श्राविता मे त्वया मुने ।। १ ।।\nजृंभिते जृंभणास्त्रेण हरिणा समरे हरे ।।\nहते बाणबले बाणः किमकार्षीच्च तद्वद ।। २ ।।\nसूत उवाच ।।\nइत्याकर्ण्य वचस्तस्य व्यासस्यामिततेजसः ।।\nप्रत्युवाच प्रसन्नात्मा ब्रह्मपुत्रो मुनीश्वरः ।।।६।।\nसनत्कुमार उवाच।।\nशृणु व्यास महाप्राज्ञ कथां च परमाद्भुताम् ।।\nकृष्णशंकरयोस्तात लोकलीलानुसारिणोः।।४।।\nशयिते लीलया रुद्रे सपुत्रे सगणे सति ।।\nबाणो विनिर्गतो युद्धं कर्तुं कृष्णेन दैत्यराट् ।। ५ ।।\nकुंभांडसंगृहीताश्वो नानाशस्त्रास्त्रधृक् ततः ।।\nचकार युद्धमतुलं बलिपुत्रो महाबलः ।। ६ ।।\nदृष्ट्वा निजबलं नष्टं स दैत्येन्द्रोऽत्यमर्षितः ।।\nचकार युद्धमतुलं बलि पुत्रो महाबलः ।।७।।\nश्रीकृष्णोपि महावीरो गिरिशाप्तमहाबलः ।।\nउच्चैर्जगर्ज तत्राजौ बाणं मत्वा तृणोपमम् ।। ८ ।।\nधनुष्टंकारयामास शार्ङ्गाख्यं निजमद्भुतम् ।।\nत्रासयन्बाणसैन्यं तदवशिष्टं मुनीश्वर ।। ९ ।।\nतेन नादेन महता धनुष्टंकारजेन हि ।।\nद्यावाभूम्योरंतरं वै व्याप्तमासीदनंतरम् ।। 2.5.55.१० ।।\nचिक्षेप विविधान्बाणान्बाणाय कुपितो हरिः ।।\nकर्णान्तं तद्विकृष्याथ तीक्ष्णानाशीविषोपमान् ।। ११ ।।\nआयातांस्तान्निरीक्ष्याऽथ स बाणो बलिनन्दनः ।।\nअप्राप्तानेव चिच्छेद स्वशरैस्स्वधनुश्च्युतैः।। १२ ।।\nपुनर्जगर्ज स विभुर्बाणो वैरिगणार्दनः ।।\nतत्रसुर्वृष्णयस्सर्वे कृष्णात्मानो विचेतसः ।। १३ ।।\nस्मृत्वा शिवपदाम्भोजं चिक्षेप निजसायकान्।।\nस कृष्णायातिशूराय महागर्वो बलेस्सुतः ।।१४।।\nकृष्णोपि तानसंप्राप्तानच्छिनत्सशरैर्द्रुतम् ।।\nस्मृत्वा शिवपदाम्भोजममरारि महाबलः ।। १५ ।।\nरामादयो वृष्णयश्च स्वंस्वं योद्धारमाहवे ।।\nनिजघ्नुर्बलिनस्सर्वे कृत्वा क्रोधं समाकुलाः ।। १६ ।।\nइत्थं चिरतरं तत्र बलिनोश्च द्वयोरपि ।।\nबभूव तुमुलं युद्धं शृण्वतां विस्मयावहम् ।। १७ ।।\nतस्मिन्नवसरे तत्र क्रोधं कृत्वाऽतिपक्षिराट्  ।।\nबाणासुरबलं सर्वं पक्षाघातैरमर्दयत् ।। १८ ।।\nमर्दितं स्वबलं दृष्ट्वा मर्दयंतं च तं बली ।।\nचुकोपाति बलेः पुत्रः शैवराड् दितिजेश्वरः ।। १९ ।।\nस्मृत्वा शिवपदाम्भोजं सहस्रभुजवान्द्रुतम् ।।\nमहत्पराक्रमं चक्रे वैरिणां दुस्सहं स वै ।। 2.5.55.२० ।।\nचिक्षेप युगपद्बाणानमितांस्तत्र वीरहा ।।\nकृष्णादिसर्वयदुषु गरुडे च पृथक्पृथक् ।। २१ ।।\nजघानैकेन गरुडं कृष्णमेकेन पत्त्रिणा ।।\nबलमेकेन च मुने परानपि तथा बली ।। २२ ।।\nततः कृष्णो महावीर्यो विष्णुरूपस्सुरारिहा ।।\nचुकोपातिरणे तस्मिञ्जगर्ज च महेश्वरः ।। २३ ।।\nजघान बाणं तरसा शार्ङ्गनिस्सृतसच्छरैः ।।\nअति तद्बलमत्युग्रं युगपत्स्मृतशंकरः ।। २४ ।।\nचिच्छेद तद्धनुश्शीघ्रं छत्रादिकमना कुलः ।।\nहयांश्च पातयामास हत्वा तान्स्वशरैर्हरिः ।। २५ ।।\nबाणोऽपि च महावीरो जगर्जाति प्रकुप्य ह ।।\nकृष्णं जघान गदया सोऽपतद्धरणीतले ।। २६ ।।\nउत्थायारं ततः कृष्णो युयुधे तेन शत्रुणा ।।\nशिवभक्तेन देवर्षे लोकलीलाऽनुसारतः ।। २७ ।।\nएवं द्वयोश्चिरं काल बभूव सुमहान्रणः ।।\nशिवरूपो हरिः कृष्णः स च शैवोत्तमो बली ।। २८ ।।\nकृष्णोऽथ कृत्वा समरं चिरं बाणेन वीर्यवान्।।\nशिवाऽऽज्ञया प्राप्तबलश्चुकोपाति मुनीश्वरः ।।२९।।\nततस्सुदर्शनेनाशु कृष्णो बाणभुजान्बहून् ।।\nचिच्छेद भगवाञ्शंभु शासनात्परवीरहा ।। 2.5.55.३० ।।\nअवशिष्टा भुजास्तस्य चत्वारोऽतीव सुन्दराः ।।\nगतव्यथो बभूवाशु शंकरस्य प्रसादतः ।। ३१ ।।\nगतस्मृतिर्यदा बाण शिरश्छेत्तुं समुद्यतः ।।\nकृष्णो वीरत्वमापन्नस्तदा रुद्रस्समुत्थितः ।। ३२ ।।\nरुद्र उवाच ।।\nभगवन्देवकीपुत्र यदाज्ञप्तं मया पुरा ।।\nतत्कृतं च त्वया विप्र मदाज्ञाकारिणा सदा ।। ३३ ।।\nमा बाणस्य शिरश्छिंधि संहरस्व सुदर्शनम् ।।\nमदाज्ञया चक्रमिदं स्यान्मोघं मज्जने सदा ।। ३४ ।।\nदत्तं मया पुरा तुभ्यमनिवार्यं रणे तव ।।\nचक्रं जयं च गोविन्द निवर्तस्व रणात्ततः ।। ३५ ।।\nदधीचे रावणे वीरे तारकादिपुरेष्वपि ।।\nविना मदाज्ञां लक्ष्मीश रथाङ्गं नामुचः पुरा ।। ३६ ।।\nत्वं तु योगीश्वरस्स्साक्षात्परमात्मा जनार्दन ।।\nविचार्यतां स्वमनसा सर्वभूतहिते रतः ।। ३७ ।।\nवरमस्य मया दत्तं न मृत्युर्भयमस्ति वै ।।\nतन्मे वचस्सदा सत्यं परितुष्टोस्म्यहं तव ।।३८।।\nपुराऽयं गर्वितो मत्तो युद्धं देहीति मेऽब्रवीत् ।।\nभुजान्कण्डूयमानस्तु विस्मृतात्मगतिर्हरे ।। ३९ ।।\nतदाहमशपं तं वै भुजच्छेत्ताऽऽगमिष्यति ।।\nअचिरेणातिकालेन गतगर्वो भविष्यसि ।। 2.5.55.४० ।।\nमदाज्ञया हरिः प्राप्तो भुजच्छेत्ता तवाऽथ वै ।।\nनिवर्तस्व रणाद्गच्छ स्वगृहं सवधूवरः ।। ४१ ।।\nइत्युक्तः स तयोमैत्रीं कारयित्वा महेश्वरः ।।\nतममुज्ञाप्य सगणः सपुत्रः स्वालयं ययौ ।। ४२ ।।\n।। सनत्कुमार उवाच ।।\nइत्याकर्ण्य वचश्शंभोस्संहृत्य च सुदर्शनम् ।।\nअक्षतांगस्तु विजयी तत्कृष्णोंतःपुरं ययौ ।। ४३ ।।\nअनिरुद्धं समाश्वास्य सहितं भार्यया पुनः ।।\nजग्राह रत्नसंघातं बाणदत्तमनेकशः ।। ४४ ।।\nतत्सखीं चित्रलेखां च गृहीत्वा परयोगिनीम् ।।\nप्रसन्नोऽभूत्ततः कृष्णः कृतकार्यः शिवाज्ञया ।। ४५ ।।\nहृदा प्रणम्य गिरिशमामंत्र्य च बलेस्तुतम् ।।\nपरिवारसमेतस्तु जगाम स्वपुरीं हरिः ।। ४६ ।।\nपथि जित्वा च वरुणं विरुद्धं तमनेकधा ।।\nद्वारकां च पुरीं प्राप्तस्समुत्सवसमन्वितः ।। ४७ ।।\nविसर्जयित्वा गरुडं सखीन्वीक्ष्योपहस्य च ।।\nद्वारकायां ततो दृष्ट्वा कामचारी चचार ह ।। ४८ ।। ।।\nइति श्रीशिवमहापुराणे द्वितीयायां रुद्रसंहितायां पंचमे युद्धखंडे बाणभुजकृंतनगर्वापहारवर्णनं नाम पञ्चपञ्चाशत्तमोध्यायः ।। ५५ ।।"
  }
]
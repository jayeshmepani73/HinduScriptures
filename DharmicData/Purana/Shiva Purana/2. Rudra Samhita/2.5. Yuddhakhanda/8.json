[
  {
    "text": "।। व्यास उवाच ।।\nसनत्कुमार सर्वज्ञ शैवप्रवर सन्मते ।।\nअद्भुतेयं कथा तात श्राविता परिमेशितुः ।।१।।\nइदानीं रथनिर्माणं ब्रूहि देवमयं परम् ।।\nशिवार्थं यत्कृतं दिव्यं धीमता विश्वकर्मणा ।। २ ।।\n।। सूत उवाच।।\nइत्याकर्ण्य वचस्तस्य व्यासस्य स मुनीश्वरः ।।\nसनत्कुमारः प्रोवाच स्मृत्वा शिवपदांबुजम् ।।३।।\n।। सनत्कुमार उवाच ।। ।।\nशृणु व्यास महाप्राज्ञ रथादेर्निर्मितिं मुने ।।\nयथामति प्रवक्ष्येऽहं स्मृत्वा शिवपदाम्बुजम् ।। ४ ।।\nअथ देवस्य रुद्रस्य निर्मितो विश्वकर्मणा ।।\nसर्वलोकमयो दिव्यो रथो यत्नेन सादरम् ।। ५ ।।\nसर्वभूतमयश्चैव सौवर्णस्सर्वसंमतः ।।\nरथांगं दक्षिणं सूर्यस्तद्वामं सोम एव च ।।६।।\nदक्षिणं द्वादशारं हि षोडशारं तथोत्तरम् ।।\nअरेषु तेषु विप्रेन्द्र आदित्या द्वादशैव तु ।।९।।\nशशिनः षोडशारास्तु कला वामस्य सुव्रत ।।\nऋक्षाणि तु तथा तस्य वामस्यैव विभूषणम् ८ ।।\nऋतवो नेमयः षट् च तयोर्वै विप्रपुंगव ।।\nपुष्करं चांतरिक्षं वै रथनीडश्च मंदरः ।। ९ ।।\nअस्ताद्रिरुद(दद्र?)याद्रिस्तु तावुभौ कूबरौ स्मृतौ ।।\nअधिष्ठानं महामेरुराश्रयाः केशराचलाः ।। 2.5.8.१० ।।\nवेगस्संवत्सरास्तस्य अयने चक्रसंगमौ ।।\nमुहूर्ता वंधुरास्तस्य शम्याश्चैव कलाः स्मृताः ।। ११ ।।\nतस्य काष्ठाः स्मृता घोणाश्चाक्षदंडाः क्षणाश्च वै ।।\nनिमेषाश्चानुकर्षश्च ईषाश्चानुलवाः स्मृताः ।। १२ ।।\nद्यौर्वरूथं रथस्यास्य स्वर्गमोक्षावुभौ ध्वजौ ।।\nयुगान्तकोटितौ तस्य भ्रमकामदुघौ स्मृतौ ।।१३।।\nईषादंडस्तथा व्यक्तं वृद्धिस्तस्यैव नड्वलः ।।\nकोणास्तस्याप्यहंकारो भूतानि च बलं स्मृतम् ।। १४ ।।\nइन्द्रियाणि च तस्यैव भूषणानि समंततः ।।\nश्रद्धा च गतिरस्यैव रथस्य मुनिसत्तम ।। १५ ।।\nतदानीं भूषणान्येव षडंगान्युपभूषणम् ।।\nपुराणन्यायमीमांसा धर्मशास्त्राणि सुव्रताः ।।१६।।\nबलाशया वराश्चैव सर्वलक्षणसंयुताः ।।\nमंत्रा घं(घ?)टाः स्मृतास्तेषां वर्णपादास्तदाश्रमाः ।।१७।।\nअथो बन्धो ह्यनन्तस्तु सहस्रफणभूषितः ।।\nदिशः पादा रथस्यास्य तथा चोपदिशश्चह ।।१८।।\nपुष्कराद्याः पताकाश्च सौवर्णा रत्नभूषिताः ।।\nसमुद्रास्तस्य चत्वारो रथकंबलिनस्स्मृताः ।।१९।।\nगंगाद्यास्सरित श्रेष्ठाः सर्वाभरणभूषिताः ।।\nचामरासक्तहस्ताग्रास्सर्वास्त्रीरूपशोभिताः ।।2.5.8.२०।।\nतत्र तत्र कृतस्थानाः शोभयांचक्रिरे रथम् ।।\nआवहाद्यास्तथा सप्त सोपानं हैममुत्तमम् ।। २१ ।।\nलोकालोकाचलस्तस्योपसोपानस्समंततः ।।\nविषयश्च तथा बाह्यो मानसादिस्तु शोभनः ।। २२ ।।\nपाशास्समंततस्तस्य सर्वे वर्षाचलास्स्मृताः ।।\nतलास्तस्य रथस्याऽथ सर्वे तलनिवासिनः ।। २३ ।।\nसारथिर्भगवान्ब्रह्मा देवा रश्मिधराः स्मृताः ।।\nप्रतोदो ब्रह्मणस्तस्य प्रणवो ब्रह्मदैवतम् ।। २४ ।।\nअकारश्च महच्छत्रं मंदरः पार्श्वदंडभाक् ।।\nशैलेन्द्रः कार्मुकं तस्य ज्या भुजंगाधिपस्स्वयम् ।। २५ ।।\nघंटा सरस्वती देवी धनुषः श्रुतिरूपिणी ।।\nइषुर्विष्णुर्महातेजास्त्वग्निश्शल्यं प्रकीर्तितम् ।। २६ ।।\nहयास्तस्य तथा प्रोक्ताश्चत्वारो निगमा मुने ।।\nज्योतींषि भूषणं तेषामवशिष्टान्यतः परम् ।।२७।।\nअनीकं विषसंभूतं वायवो वाजका स्मृताः ।।\nऋषयो व्यासमुख्याश्च वाहवाहास्तथाभवन्।।२८।।\nस्वल्पाक्षरैस्संब्रवीमि किं बहूक्त्या मुनीश्वर ।।\nब्रह्मांडे चैव यत्किंचिद्वस्तुतद्वै रथे स्मृतम् ।। २९ ।।\nएवं सम्यक्कृतस्तेन धीमता विश्वकर्मणा ।।\nसरथादिप्रकारो हि ब्रह्मविष्ण्वाज्ञया शुभः ।। 2.5.8.३० ।।"
  }
]
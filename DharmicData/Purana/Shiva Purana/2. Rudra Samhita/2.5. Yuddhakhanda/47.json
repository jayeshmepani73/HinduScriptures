[
  {
    "text": "व्यास उवाच ।।\nतस्मिन्महति संग्रामे दारुणे लोमहर्षणे ।।\nशुक्रो दैत्यपतिर्विद्वान्भक्षितस्त्रिपुरारिणा ।। १ ।।\nइति श्रुतं समासान्मे तत्पुनर्ब्रूहि विस्तरात।।\nकिं चकार महायोगी जठरस्थः पिनाकिनः ।।२।।\nन ददाह कथं शभोश्शुक्रं तं जठरानलः ।।\nकल्पान्तदहनः कालो दीप्ततेजाश्च भार्गवः ।।३।।\nविनिष्क्रांतः कथं धीमाच्छंभोर्जठरपंजरात् ।।\nकथमाराधयामास कियत्कालं स भार्गवः ।।४।।\nअथ च लब्धवान्विद्यां तां मृत्युशमनीं पराम्।।\nका सा विद्या परा तात यथा मृत्युर्हि वार्यते ।।५।।\nलेभेन्धको गाणपत्यं कथं शूला द्विनिर्गतः ।।\nदेवदेवस्य वै शंभोर्मुनेर्लीलाविहारिणः ।।६ ।।\nएतत्सर्वमशेषेण महाधीमन् कृपां कुरु ।।\nशिवलीलामृतं तात शृण्वत कथयस्व मे ।।७।।\nब्रह्मोवाच ।।\nइति तस्य वचः श्रुत्वा व्यासस्यामिततेजसः ।।\nसनत्कुमारः प्रोवाच स्मृत्वा शिवपदांबुजम् ।।८।।\nसनत्कुमार उवाच ।।\nशृणु व्यास महाबुद्धे शिवलीलामृतं परम् ।।\nधन्यस्त्वं शैवमुख्योसि ममानन्दकरः स्वतः ।। ९ ।।\nप्रवर्तमाने समरे शंकरांधकयोस्तयोः ।।\nअनिर्भेद्यपविव्यूहगिरिव्यूहाधिनाथयोः।।2.5.47.१०।।\nपुरा जयो बभूवापि दैत्यानां बलशालिनाम्।।\nशिवप्रभा वादभवत्प्रमथानां मुने जयः ।।११।।\nतच्छुत्वासीद्विषण्णो हि महादैत्योंधकासुरः।।\nकथं स्यान्मे जय इति विचारणपरोऽभवत्।।१२।।\nअपसृत्य ततो युद्धादंधकः परबुद्धिमान् ।।\nद्रुतमभ्यगमद्वीर एकलश्शुक्रसन्निधिम् ।।१३।।\nप्रणम्य स्वगुरुं काव्यमवरुह्य रथाच्च सः ।।\nबभाषेदं विचार्याथ सांजलिर्नीतिवित्तमः ।।१४।।\nअंधक उवाच ।।\nभगवंस्त्वामुपाश्रित्य गुरोर्भावं वहामहे ।।\nपराजिता भवामो नो सर्वदा जयशालिनः ।। १५ ।।\nत्वत्प्रभावात्सदा देवान्समस्तान्सानुगान्वयम् ।।\nमन्यामहे हरोषेन्द्रमुखानपि हि कत्तृणान् ।।१६।।\nअस्मत्तो बिभ्यति सुरास्तदा भवदनुग्रहात् ।।\nगजा इव हरिभ्यश्च तार्क्ष्येभ्य इव पन्नगाः ।। १७ ।।\nअनिर्भेद्यं पविव्यूहं विविशुर्दैत्य दानवाः ।।\nप्रमथानीकमखिलं विधूय त्वदनुग्रहात् ।। १८ ।।\nवयं त्वच्छरणा भूत्वा सदा गा इव निश्चलाः ।।\nस्थित्वा चरामो निश्शंकमाजावपि हि भार्गव ।। १९ ।।\nरक्षरक्षाभितो विप्र प्रव्रज्य शरणागतान् ।।\nअसुराञ्छत्रुभिर्वीरैरर्दितांश्च मृतानपि ।। 2.5.47.२० ।।\nप्रथमैर्भीमविक्रांतैः क्रांतान्मृत्युप्रमाथिभिः ।।\nसूदितान्पतितान्पश्य हुंडादीन्मद्गणान्वरान् ।।२१ ।।\nयः पीत्वा कणधूमं वै सहस्रं शरदां पुरा ।।\nत्वया प्राप्ता वरा विद्या तस्याः कालोयमागतः ।। २२ ।।\nअद्य विद्याफलं तत्ते सर्वे पश्यंतु भार्गव ।।\nप्रमथा असुरान्सर्वान् कृपया जीवयिष्यतः ।। २३ ।।\nसनत्कुमार उवाच ।।\nइत्थमन्धकवाक्यं स श्रुत्वा धीरो हि भार्गवः ।।\nतदा विचारयामास दूयमानेन चेतसा ।। २४ ।।\nकिं कर्तव्यं मयाद्यापि क्षेमं मे स्यात्कथं त्विति ।।\nसन्निपातविधिर्जीवः सर्वथानुचितो मम ।। २५ ।।\nविधेयं शंकरात्प्राप्ता तद्गुणान् प्रति योजये ।।\nतद्रणे मर्दितान्वीरः प्रमथैश्शंकरानुगैः ।। २६ ।।\nशरणागतधर्मोथ प्रवरस्सर्वतो हृदा।।\nविचार्य शुक्रेण धिया तद्वाणी स्वीकृता तदा ।। २७ ।।\nकिंचित्स्मितं तदा कृत्वा सोऽब्रवीद्दानवाधिपम् ।।\nभार्गवश्शिवपादाब्जं सप्पा?? स्वस्थेन चेतसा ।। २८ ।।\nशुक्र उवाच ।।\nयत्त्वया भाषितं तात तत्सर्वं तथ्यमेव हि ।।\nएतद्विद्योपार्जनं हि दानवार्थं कृतं?? मया ।। २९ ।।\nदुस्सहं कणधूमं वै पीत्वा वर्षसहस्रकम् ।।\nविद्येयमीश्वरात्प्राप्ता बंधूनां सुखदा सदा ।। 2.5.47.३० ।।\nप्रमथैर्मथितान्दैत्यान्रणेहं विद्ययानया ।।\nउत्थापयिष्ये म्लानानि शस्यानि जलभुग्यथा।। ३१ ।।\nनिर्व्रणान्नीरुजः स्वस्थान्सुप्त्वेव पुन रुत्थितान् ।।\nमुहूर्तेस्मिंश्च द्रष्टासि दैत्यांस्तानुत्थितान्निजान् ।। ३२ ।।\nसनत्कुमार उवाच ।।\nइत्युक्त्वा सोधकं शुक्रो विद्यामावर्तयत्क विः ।।\nएकैकं दैत्यमुद्दिश्य स्मृत्वा विद्येशमादरात् ।। ३३ ।।\nविद्यावर्तनमात्रेण ते सर्वे दैत्यदानवाः ।।\nउत्तस्थुर्युगपद्वीरास्सुप्ता इव धृतायुधाः ।। ३४ ।।\nसदाभ्यस्ता यथा वेदास्समरे वा यथाम्बुदा ।।\nश्रद्धयार्थास्तथा दत्ता ब्राह्मणेभ्यो यथापदि।। ३५ ।।\nउज्जीवितांस्तु तान्दृष्ट्वा हुंडादींश्च महासुरान् ।।\nविनेदुरसुराः सर्वे जलपूर्णा इवांबुदाः ।। ३६ ।।\nरणोद्यताः पुनश्चासन्गर्जंतो विकटान्रवान् ।।\nप्रमथैस्सह निर्भीता महाबलपराक्रमाः ।। ३७ ।।\nशुक्रेणोज्जीवितान्दृष्ट्वा प्रमथा दैत्यदानवान् ।।\nविसिष्मिरे ततस्सर्वे नंद्याद्या युद्धदुर्मदाः ।। ३८ ।।\nविज्ञाप्यमेवं कर्मैतद्देवेशे शंकरेऽखिलम् ।।\nविचार्य बुद्धिमंतश्च ह्येवं तेऽन्योन्यमब्रुवन् ।।३९।।\nआश्चर्यरूपे प्रमथेश्वराणां तस्मिंस्तथा वर्तति युद्धयज्ञे ।।\nअमर्षितो भार्गवकर्म दृष्ट्वा शिलादपुत्रोऽभ्यगमन्महेशम्।।2.5.47.४०।।\nजयेति चोक्त्वा जययोनिमुग्रमुवाच नंदी कनकावदातम् ।।\nगणेश्वराणां रणकर्म देव देवैश्च सेन्द्रैरपि दुष्करं सत् ।।४१।।\nतद्भार्गवेणाद्य कृतं वृथा नस्संजीवतांस्तान्हि मृतान्विपक्षान्।।\nआवर्त्य विद्यां मृतजीवदात्रीमेकेकमुद्दिश्य सहेलमीश ।।४२।।\nतुहुंडहुंडादिककुंभजंभविपा कपाकादिमहासुरेन्द्राः ।।\nयमालयादद्य पुनर्निवृत्ता विद्रावयंतः प्रमथांश्चरंति ।।४३।।\nयदि ह्यसौ दैत्यवरान्निरस्तान्संजीवयेदत्र पुनः पुनस्तान्।।\nजयः कुतो नो भविता महेश गणेश्वराणां कुत एव शांतिः ।।४४।।\n।। सनत्कुमार उवाच ।।\nइत्येवमुक्तः प्रमथेश्वरेण स नंदिना वै प्रमथेश्वरेशः ।।\nउवाच देवः प्रहसंस्तदानीं तं नंदिनं सर्वगणेशराजम् ।। ४५ ।।\nशिव उवाच ।।\nनन्दिन्प्रयाहि त्वरितोऽति मात्रं द्विजेन्द्रवर्यं दितिनन्दनानाम् ।।\nमध्यात्समुद्धृत्य तथा नयाशु श्येनो यथा लावकमंडजातम् ।। ४६ ।।\nसनत्कुमार उवाच ।।\nस एवमुक्तो वृषभध्वजेन ननाद नंदी वृषसिंहनादः ।।\nजगाम तूर्णं च विगाह्य सेनां यत्राभवद्भार्गववंशदीपः ।। ४७ ।।\nतं रक्ष्यमाणं दितिजैस्समस्तैः पाशासिवृक्षोपलशैलहस्तैः ।।\nविक्षोभ्य दैत्यान्बलवाञ्जहार काव्यं स नन्दी शरभो यथेभम् ।।४८।।\nस्रस्तांबरं विच्युतभूषणं च विमुक्तकेशं बलिना गृहीतम् ।।\nविमोचयिष्यंत इवानुजग्मुः सुरारयस्सिंहरवांस्त्यजंतः ।। ४९ ।।\nदंभोलि शूलासिपरश्वधानामुद्दंडचक्रोपलकंपनानाम् ।।\nनंदीश्वरस्योपरि दानवेन्द्रा वर्षं ववर्षुर्जलदा इवोग्रम् ।। 2.5.47.५० ।।\nतं भार्गवं प्राप्य गणाधिराजो मुखाग्निना शस्त्रशतानि दग्ध्वा ।।\nआयात्प्रवृद्धेऽसुरदेवयुद्धे भवस्य पार्श्वे व्यथितारिपक्षः ।। ५१ ।।\nअयं स शुक्रो भगवन्नितीदं निवेदयामास भवाय शीघ्रम् ।।\nजग्राह शुक्रं स च देवदेवो यथोपहारं शुचिना प्रदत्तम् ।। ५२ ।।\nन किंचिदुक्त्वा स हि भूतगोप्ता चिक्षेप वक्त्रे फलवत्कवीन्द्रम् ।।\nहाहारवस्तैरसुरैस्समस्तैरुच्चैर्विमुक्तो हहहेति भूरि ।। ५३ ।।\nइति श्रीशिव महापुराणे द्वितीयायां रुद्रसंहितायां पञ्चमे युद्धखंडे अंधकयुद्धे शुक्रनिगीर्णनवर्णनं नाम सप्तचत्वारिंशोऽध्यायः ।। ४७ ।।"
  }
]
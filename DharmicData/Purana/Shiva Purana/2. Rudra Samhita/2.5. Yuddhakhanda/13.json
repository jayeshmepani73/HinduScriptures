[
  {
    "text": "व्यास उवाच ।।\nभो ब्रह्मन्भगवन्पूर्वं श्रुतं मे ब्रह्मपुत्रक ।।\nजलंधरं महादैत्यमवधीच्छंकरः प्रभुः ।।१।।\nतत्त्वं वद महाप्राज्ञ चरितं शशिमौलिनः ।।\nविस्तारपूर्वकं शृण्वन्कस्तृप्येत्तद्यशोऽमलम् ।।२।।\n।। सूत उवाच ।।\nइत्येवं व्याससंपृष्टो ब्रह्मपुत्रो महामुनिः ।।\nउवाचार्थवदव्यग्रं वाक्यं वाक्यविशारदः ।। ३ ।।\nसनत्कुमार उवाच ।।\nएकदा जीवशक्रौ च भक्त्या परमया मुने ।।\nदर्शनं कर्तुमीशस्य कैलासं जग्मतुर्भृशम् ।। ४ ।।\nअथ गुर्विन्द्रयोर्ज्ञात्वागमनं शंकरः प्रभुः ।।\nपरीक्षितुं तयोर्ज्ञानं स्वदर्शनरतात्मनोः ।। ५ ।।\nदिगम्बरोऽथ तन्मार्गमारुद्ध्य सद्गतिस्सताम् ।।\nजटाबद्धेन शिरशातिष्ठत्संशोभिताननः ।।६।।\nअथ तौ गुरुशक्रौ च कुर्वंतौ गमनं मुदा ।।\nआलोक्य पुरुषं भीमं मार्गमध्येऽद्भुताकृतिम् ।।७।।\nमहातेजस्विनं शांतं जटासंबद्धमस्तकम् ।।\nमहाबाहुं महोरस्कं गौरं नयनभीषणम् ।। ६ ।।\nअथो पुरंदरोऽपृच्छत्स्वाधिकारेण दुर्मदः ।।\nपुरुषं तं स्वमार्गांतस्थितमज्ञाय शंकरम् ।।९।।\nपुरन्दर उवाच ।।\nकस्त्वं भोः कुत आयातः किं नाम वद तत्त्वतः ।।\nस्वस्थानेसंस्थितश्शंभु किं वान्यत्र गतः प्रभुः ।। ।। 2.5.13.१० ।।\nसनत्कुमार उवाच ।।\nशक्रेणेत्थं स पृष्टस्तु किंचिन्नोवाच तापसः ।।\nशक्रः पुनरपृच्छद्वै नोवाच स दिगंबरः ।। ११ ।।\nपुनः पुरंदरोऽपृच्छ्ल्लोकानामधिपेश्वरः ।।\nतूष्णीमास महायोगी लीलारूपधरः प्रभुः ।।१२।।\nइत्थं पुनः पुनः पृष्टश्शक्रेण स दिगम्बरः ।।\nनोवाच किंचिद्भगवाञ्छक्रज्ञानपरीक्षया ।।१३।।\nअथ चुक्रोध देवेशस्त्रैलोक्यैश्वर्यगर्वितः ।।\nउवाच वचनं चैव तं निर्भर्त्स्य जटाधरम् ।। १४ ।।\n।। इन्द्र उवाच ।।\nरे मया पृच्छ्यमानोऽपि नोत्तरं दत्तवानसि ।।\nअतस्त्वां हन्मि वज्रेण कस्ते त्रातास्ति दुर्मते ।। १५ ।।\nसनत्कुमार उवाच ।।\nइत्युदीर्य ततो वज्री संनिरीक्ष्य क्रुधा हि तम् ।।\nहंतुं दिगंबरं वज्रमुद्यतं स चकार ह ।।१६।।\nपुरंदरं वज्रहस्तं दृष्ट्वा देवस्सदाशिवः ।।\nचकार स्तंभनं तस्य वज्रपातस्य शंकरः।।१७।।\nततो रुद्रः क्रुधाविष्टः करालाक्षो भयंकरः ।।\nद्रुतमेव प्रजज्वाल तेजसा प्रदहन्निव ।। १८ ।।\nबाहुप्रतिष्टंभभुवामन्युनांतश्शचीपतिः ।।\nसमदह्यत भोगीव मंत्ररुद्धपराक्रमः ।।१९।।\nदृष्ट्वा बृहस्पतिस्तूर्णं प्रज्वलंतं स्वतेजसा ।।\nपुरुषं तं धिया ज्ञात्वा प्रणनाम हरं प्रभुम् ।।2.5.13.२०।।\nकृतांजलिपुटो भूत्वा ततो गुरुरुदारधीः ।।\nनत्वा च दंडवद्भूमौ प्रभुं स्तोतुं प्रचक्रमे ।।२१।।\nगुरुरुवाच ।।\nनमो देवाधिदेवाय महादेवाय चात्मने ।।\nमहेश्वराय प्रभवे त्र्यम्बकाय कपर्दिने ।।२२।।\nदीननाथाय विभवे नमोंऽधकनिषूदिने ।।\nत्रिपुरघ्नाय शर्वाय ब्रह्मणे परमेष्ठिने ।।२३।।\nविरूपाक्षाय रुद्राय बहुरूपाय शंभवे ।।\nविरूपायातिरूपाय रूपातीताय ते नमः ।।२४।।\nयज्ञविध्वंसकर्त्रे च यज्ञानां फलदायिने।।\nनमस्ते मखरूपाय परकर्मप्रवर्तिने।।२५।।\nकालांतकाय कालाय कालभोगिधराय च ।।\nनमस्ते परमेशाय सर्वत्र व्यापिने नमः ।।२६।।\nनमो ब्रह्मशिरोहंत्रे ब्रह्मचंद्र स्तुताय च।।\nब्रह्मण्याय नमस्तेऽस्तु नमस्ते परमात्मने।।२७।।\nत्वमग्निरनिलो व्योम त्वमेवापो वसुंधरा।।\nत्वं सूर्यश्चन्द्रमा भानि ज्योतिश्चक्रं त्वमेव हि ।। २८ ।।\nत्वमेव विष्णुस्त्वं ब्रह्मा तत्स्तुतस्त्वं परेश्वरः ।।\nमुनयः सनकाद्यास्त्वं नारदस्त्वं तपोधनः ।। २९ ।।\nत्वमेव सर्व लोकेशस्त्वमेव जगदात्मकः ।।\nसर्वान्वयस्सर्वभिन्नस्त्वमेव प्रकृतेः परः ।। 2.5.13.३० ।।\nत्वं वै सृजसि लोकांश्च रजसा विधिनामभाक् ।।\nसत्त्वेन हरिरूपस्त्वं सकलं यासि वै जगत् ।।३१।।\nत्वमेवासि महादेव तमसा हररूपधृक् ।।\nलीलया भुवनं सर्वं निखिलं पांचभौतिकम् ।।३२।।\nत्वद्ध्यानबलतस्सूर्यस्तपते विश्वभावन ।।\nअमृतं च्यवते लोके शशी वाति समरिणः।।३३।।\nत्वद्ध्यानबलतो मेघाश्चांबु वर्षंति शंकर ।।\nत्वद्ध्यानबलतश्शक्रस्त्रिलोकीं पाति पुत्रवत् ।।३४।।\nत्वद्ध्यानबलतो मेघाः सर्वे देवा मुनीश्वराः ।।\nस्वाधिकारं च कुर्वंति चकिता भवतो भयात् ।। ३५ ।।\nत्वत्पादकमलस्यैव सेवनाद्भुवि मानवाः ।।\nनाद्रियन्ते सुरान्रुद लोकैश्वर्यं च भुंजते ।।३६।।\nत्वत्पादकमलस्यैव सेवनादगमन्पराम् ।।\nगतिं योगधना नामप्यगम्यां सर्वदुर्लभाम् ।।३७।।\n।। सनत्कुमार उवाच ।।\nबृहस्पतिरिति स्तुत्वा शंकरं लोकशंकरम् ।।\nपादयो पातयामास तस्येशस्य पुरंदरम् ।। ३८ ।।\nपातयित्वा च देवेशमिंद्रं नत शिरोधरम्।।\nबृहस्पतिरुवाचेदं प्रश्रयावनतश्शिवम् ।। ३९ ।।\n।। बृहस्पतिरुवाच ।।\nदीननाथ महादेव प्रणतं तव पादयोः ।।\nसमुद्धर च शांतं स्वं क्रोधं नयनजं कुरु ।। 2.5.13.४० ।।\nतुष्टो भव महादेव पाहीद्र शरणागतम् ।।\nअग्निरेव शमं यातु भालनेत्रसमुद्भवः ।। ४१ ।।\n।। सनत्कुमार उवाच ।।\nइत्याकर्ण्य गुरोर्वाक्यं देवदेवो महेश्वरः ।।\nउवाच करुणासिन्धुर्मेघनिर्ह्रादया गिरा।। ४२ ।।\nमहेश्वर उवाच ।।\nक्रोधं च निस्सृते नेत्राद्धारयामि बृहस्पतेः ।।\nकथं हि कञ्चुकीं सर्पस्संधत्ते नोज्झितां पुनः ।।४३।।\nसनत्कुमार उवाचु ।।\nइति श्रुत्वा वचस्तस्य शंकरस्य बृहस्पतिः ।।\nउवाच क्लिष्टरूपश्च भयव्याकुलमानसः ।। ४४ ।।\nबृहस्पतिरुवाच ।।\nहे देव भगवन्भक्ता अनुकंप्याः सदैव हि ।।\nभक्तवत्सलनामेति त्वं सत्यं कुरु शंकर ।।४५।।\nक्षेप्तुमन्यत्र देवेश स्वतेजोऽत्युग्रमर्हसि ।।\nउद्धर्तस्सर्वभक्तानां समुद्धर पुरंदरम् ।।४६।।\nसनत्कुमार उवाच ।।\nइत्युक्तो गुरुणा रुद्रो भक्तवत्सलनामभाक् ।।\nप्रत्युवाच प्रसन्नात्मा सुरेज्यं प्रणतार्त्तिहा।।४७।।\nशिव उवाच ।।\nप्रीतः स्तुत्यानया तात ददामि वरमुत्तमम् ।।\nइन्द्रस्य जीवदानेन जीवेति त्वं प्रथां व्रज ।।।४८।।\nसमुद्भूतोऽनलो योऽयं भालनेत्रात्सुरेशहा ।।\nएनं त्यक्ष्याम्यहं दूरं यथेन्द्रं नैव पीडयेत् ।। ४९ ।।\n।। सनत्कुमार उवाच् ।।\nइत्युक्त्वा तं करे धृत्वा स्वतेजोऽनलमद्भुतम् ।।\nभालनेत्रात्समुद्भूतं प्राक्षिपल्लवणांभसि ।। 2.5.13.५० ।।\nततश्चांतर्दधे रुद्रो महालीलाकरः प्रभुः ।।\nगुरुशक्रौ भयान्मुक्तौ जग्मतुः सुखमुत्तमम् ।।५१।।\nयदर्थं गमनोद्युक्तौ दर्शनं प्राप्य तस्य वै ।।\nकृतार्थौ गुरुशक्रौ हि स्वस्थानं जग्मतुर्मुदा ।। ५२ ।।\nइति श्रीशिवमहापुराणे द्वितीयायां रुद्रसंहितायां पंचमे युद्धखण्डे जलंधरवधोपाख्याने शक्रजीवनं नाम त्रयोदशोऽ ध्यायः ।। १३ ।।"
  }
]
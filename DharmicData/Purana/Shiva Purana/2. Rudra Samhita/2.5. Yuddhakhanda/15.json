[
  {
    "text": "।। सनत्कुमार उवाच ।।\nएकदा वारिधिसुतो वृन्दापति रुदारधीः।।\nसभार्य्यस्संस्थितो वीरोऽसुरैस्सर्वैः समन्वितः ।।१।।\nतत्राजगाम सुप्रीतस्सुवर्चास्त्वथ भार्गवः।।\nतेजः पुंजो मूर्त इव भासयन्सकला दिशः ।।२।।\nतं दृष्ट्वा गुरुमायान्तमसुरास्तेऽखिला द्रुतम् ।।\nप्रणेमुः प्रीतमनसस्सिंधुपुत्रोऽपि सादरम्।।३।।\nदत्त्वाशीर्वचनं तेभ्यो भार्गवस्तेजसां निधिः ।।\nनिषसादासने रम्ये संतस्थुस्तेऽपि पूर्ववत् ।। ४ ।।\nअथ सिंध्वात्मजो वीरो दृष्ट्वा प्रीत्या निजां सभाम् ।।\nजलंधरः प्रसन्नोऽभूदनष्टवरशासनः ।। ५ ।।\nतत्स्थितं छिन्नशिरसं दृष्ट्वा राहुं स दैत्यराट् ।।\nपप्रच्छ भार्गवं शीघ्रमिदं सागरनन्दनः ।।६।।\nजलंधर उवाच ।।\nकेनेदं विहितं राहोश्शिरच्छेदनकं प्रभो ।।\nतद्ब्रूहि निखिलं वृत्तं यथावत्तत्त्वतो गुरो ।।७।।\nसनत्कुमार उवाच ।।\nइत्याकर्ण्य वचस्तस्य सिन्धुपुत्रस्य भार्गवः ।।\nस्मृत्वा शिवपदांभोजं प्रत्युवाच यथार्थवत् ।।८।।\nशुक्र उवाच।।\nजलंधर महावीर सर्वासुरसहायक ।।\nशृणु वृत्तांतमखिलं यथावत्कथयामि ते ।।९ ।।\nपुराभवद्बलिर्वीरो विरोचनसुतो बली ।।\nहिरण्यकशिपोश्चैव प्रपौत्रो धर्मवित्तमः ।।2.5.15.१०।।\nपराजितास्सुरास्तेन रमेशं शरणं ययुः ।।\nसवासवास्स्ववृत्तांतमाचख्युः स्वार्थसाधकाः।।११।।\nतदाज्ञया सुरैः सार्द्धं चक्रुस्संधिमथो सुराः ।।\nस्वकार्यसिद्धये तातच्छलकर्मविचक्षणाः ।। १२ ।।\nअथामृतार्थे सिंधोश्च मंथनं चक्रुरादरात् ।।\nविष्णोस्सहायिनस्ते हि सुरास्सर्वेऽसुरैस्सह।।१३।।\nततो रत्नोपहरणमकार्षुर्दैत्यशत्रवः ।।\nजगृहुर्यत्नतो देवाः पपुरप्यमृतं छलात् ।।१४।।\nततः पराभवं चक्रुरसुराणां सहायतः ।।\nविष्णोस्सुरास्सचक्रास्तेऽमृतापानाद्बलान्विताः ।।१५।।\nशिरश्छेदं चकारासौ पिबतश्चामृतं हरिः ।।\nराहोर्देवसभां हि पक्षपाती हरेस्सदा ।। १६ ।।\nसनत्कुम्रार उवाच ।।\nएवं कविस्तस्य शिरश्छेदं राहोश्शशंस च ।।\nअमृतार्थे समुद्रस्य मंथनं देवकारितम् ।। १७ ।।\nरत्नोपहरणं चैव दैत्यानां च पराभवम् ।।\nदेवैरमृतपानं च कृतं सर्वं च विस्तरात् ।।१८।।\nतदाकर्ण्य महावीरोम्बुधिबालः प्रतापवान् ।।\nचुक्रोध क्रोधरक्ताक्षस्स्वपितुर्मंथनं तदा ।।१९।।\nअथ दूतं समाहूय घस्मराभिधमुत्तमम् ।।\nसर्वं शशंस चरितं यदाह गुरुरात्मवान् ।। 2.5.15.२० ।।\nअथ तं प्रेषयामास स्वदूतं शक्रसन्निधौ।।\nसंमान्य बहुशः प्रीत्याऽभयं दत्त्वा विशारदम् ।।२१।।\nदूतस्त्रिविष्टपं तस्य जगामारमलं सुधीः ।।\nघस्मरोंऽबुधिबालस्य सर्वदेवसमन्वितम् ।।२२।।\nतत्र गत्वा स दूतस्तु सुधर्मां प्राप्य सत्वरम् ।।\nगर्वादखर्वमौलिर्हि देवेन्द्रं वाक्यमब्रवीत् ।। २३ ।।\nघस्मर उवाच ।।\nजलंधरोऽब्धि तनयस्सर्वदैत्यजनेश्वरः ।।\nसुप्रतापी महावीरस्स्वयं कविसहायवान् ।। २४ ।।\nदूतोऽहं तस्य वीरस्य घस्मराख्यो न घस्मरः ।।\nप्रेषितस्तेन वीरेण त्वत्सकाशमिहागतः ।।२५।।\nअव्याहताज्ञस्वर्वत्र जलंधर उदग्रधीः ।।\nनिर्जिताखिलदैत्यारिस्स यदाह शृणुष्व तत् ।। २६ ।।\nजलंधर उवाच ।।\nकस्मात्त्वया मम पिता मथितस्सागरोऽद्रिणा ।।\nनीतानि सर्वरत्नानि पितुर्मे देवताधम ।। २७ ।।\nउचितं न कृतं तेऽद्य तानि शीघ्रं प्रयच्छ मे ।।\nममायाहि विचार्येत्थं शरणं दैवतैस्सह ।। २८ ।।\nअन्यथा ते भयं भूरि भविष्यति सुराधम ।।\nराज्यविध्वंसनं चैव सत्यमेतद्ब्रवीम्यहम् ।।२९।।\nसनत्कुमार उवाच ।।\nइति दूतवचः श्रुत्वा विस्मितस्त्रिदशाधिपः ।।\nउवाच तं स्मरन्निन्द्रो भयरोषसमन्वितः ।। 2.5.15.३० ।।\nअद्रयो मद्भयात्त्रस्तास्स्वकुक्षिस्था यतः कृताः ।।\nअन्येऽपि मद्द्विषस्तेन रक्षिता दितिजाः पुरा ।।३१।।\nतस्मात्तद्रत्नजातं तु मया सर्वं हृतं किल ।।\nन तिष्ठति मम द्रोही सुखं सत्यं ब्रवीम्यहम् ।।३२।।\nशंखोप्येव पुरा दैत्यो मां द्विषन्सागरात्मजः ।।\nअभवन्मूढचित्तस्तु साधुसंगात्समुज्झित।।३३।।\nममानुजेन हरिणा निहतस्य हि पापधीः ।।\nहिंसकस्साधुसंधस्य पापिष्ठस्सागरोदरे ।।३४।।\nतद्गच्छ दूत शीघ्रं त्वं कथयस्वास्य तत्त्वतः ।।\nअब्धिपुत्रस्य सर्वं हि सिंधोर्मंथनकारणम् ।।३५।।\nसनत्कुमार उवाच ।।\nइत्थं विसर्जितो दूतो घस्मराख्यस्सुबुद्धिमान् ।।\nतदेन्द्रेणागमत्तूर्ण्णं यत्र वीरो जलंधरः ।।३६।।\nतदिदं वचनं दैत्यराजो हि तेन धीमता ।।\nकथितो निखिलं शक्रप्रोक्तं दूतेन वै तदा ।।३७।।\nतन्निशम्य ततो दैत्यो रोषात्प्रस्फुरिताधरः ।।\nउद्योगमकरोत्तूर्णं सर्वदेवजिगीषया ।।३८।।\nतदोद्योगेऽसुरेन्द्रस्य दिग्भ्यः पातालतस्तथा ।।\nदितिजाः प्रत्यपद्यंत कोटिशःकोटिशस्तथा ।।३९।।\nअथ शुंभनिशुंभाद्यै बलाधिपतिकोटिभिः ।।\nनिर्जगाम महावीरः सिन्धुपुत्रः प्रतापवान् ।।2.5.15.४०।।\nप्राप त्रिविष्टपं सद्यः सर्वसैन्यसमावृतः ।।\nदध्मौ शंखं जलधिजो नेदुर्वीराश्च सर्वतः ।।४१।।\nगत्वा त्रिविष्टपं दैत्यो नन्दनाधिष्ठितोऽभवत् ।।\nसर्व सैन्यं समावृत्य कुर्वाणः सिंहवद्रवम् ।।४२।।\nपुरमावृत्य तिष्ठत्तद्दृष्ट्वा सैन्यबलं महत्।।\nनिर्ययुस्त्वमरावत्या देवा युद्धाय दंशिताः ।।।।४३।।\nततस्समभवद्युद्धं देवदानवसेनयोः ।।\nमुसलैः परिघैर्बाणैर्गदापरशुशक्तिभिः ।।४४।।\nतेऽन्योन्यं समधावेतां जघ्नतुश्च परस्परम् ।।\nक्षणेनाभवतां सेने रुधिरौघपरिप्लुते ।। ४५ ।।\nपतितैः पात्यमानैश्च गजाश्वरथपत्तिभिः ।।\nव्यराजत रणे भूमिस्संध्याभ्रपटलैरिव ।। ४६ ।।\nतत्र युद्धे मृतान्दैत्यान्भार्गवस्तानजीवयत् ।।\nविद्ययामृतजीविन्या मंत्रितैस्तोयबिन्दुभिः ।। ४७ ।।\nदेवानपि तथा युद्धे तत्राजीवयदंगिराः ।।\nदिव्यौषधैस्समानीय द्रोणाद्रेस्स पुनःपुनः ।। ४८ ।।\nदृष्टवान्स तथा युद्धे पुनरेव समुत्थितान् ।।\nजलंधरः क्रोधवशो भार्गवं वाक्यमब्रवीत् ।।४९।।\nजलंधर उवाच ।।\nमया देवा हता युद्धे उत्तिष्ठंति कथं पुनः ।।\nततः संजीविनी विद्या नैवान्यत्रेति वै श्रुता ।। 2.5.15.५० ।।\nसनत्कुमार उवाच।।\nइत्याकर्ण्य वचस्तस्य सिन्धुपुत्रस्य भार्गवः ।।\nप्रत्युवाच प्रसन्नात्मा गुरुश्शुक्रो जलंधरम् ।। ५१ ।।\nशुक्र उवाच ।।\nदिव्यौषधीस्समानीय द्रोणाद्रेरंगिरास्सुरान् ।।\nजीवयत्येष वै तात सत्यं जानीहि मे वचः ।। ५२ ।।\nजयमिच्छसि चेत्तात शृणु मे वचनं शुभम् ।।\nततः सोऽरं भुजाभ्यां त्वं द्रोणमब्धावुपाहर ।। ५३ ।।\n।।सनत्कुमार उवाच ।।\nइत्युक्तस्स तु दैत्येन्द्रो गुरुणा भार्गवेण ह ।।\nद्रुतं जगाम यत्रासावास्ते चैवाद्रिराट् च सः ।।५४।।\nभुजाभ्यां तरसा दैत्यो नीत्वा द्रोणं च तं तदा।।\nप्राक्षिपत्सागरे तूर्णं चित्रं न हरतेजसि ।।५५।।\nपुनरायान्महावीरस्सिन्धुपुत्रो महाहवम्।।\nजघानास्त्रैश्च विविधैस्सुरान्कृत्वा बलं महत् ।। ५६ ।।\nअथ देवान्हतान्दृष्ट्वा द्रोणाद्रिमगमद्गुरुः ।।\nतावत्तत्र गिरीद्रं तं न ददर्श सुरार्चितः ।। ५७ ।।\nज्ञात्वा दैत्यहृतं द्रोणं धिषणो भयविह्वलः ।।\nआगत्य देवान्प्रोवाच जीवो व्याकुलमानसः ।।५८।।\nगुरुरुवाच ।।\nपलायध्वं सुरास्सर्वे द्रोणो नास्ति गिरिर्महान् ।।\nध्रुवं ध्वस्तश्च दैत्येन पाथोधितनयेन हि।।५९।।\nजलंधरो महादैत्यो नायं जेतुं क्षमो यतः ।।\nरुद्रांशसंभवो ह्येष सर्वामरविमर्दनः ।। 2.5.15.६० ।।\nमया ज्ञातः प्रभावोऽस्य यथोत्पन्नः स्वयं सुराः ।।\nशिवापमानकृच्छक्रचेष्टितं स्मरताखिलम् ।।६१।।\nसनत्कुमार उवाच ।।\nश्रुत्वा तद्वचनं देवास्सुराचार्यप्रकीर्तितम्।।\nजयाशां त्यक्तवंतस्ते भयविह्वलितास्तथा ।।६२।।\nदैत्यराजेन तेनातिहन्यमानास्समंततः ।।\nधैर्यं त्यक्त्वा पलायंत दिशो दश सवासवाः ।। ६३ ।।\nदेवान्विद्रावितान्दृष्ट्वा दैत्यस्सागरनंदनः ।।\nशंखभेरी जयरवैः प्रविवेशामरावतीम्।।६४।।\nप्रविष्टे नगरीं दैत्ये देवाः शक्रपुरोगमाः ।।\nसुवर्णाद्रिगुहां प्राप्ता न्यवसन्दैत्यतापिताः।।६५।।\nतदैव सर्वेष्वसुरोऽधिकारेष्विन्द्रादिकानां विनिवेश्य सम्यक्।।\nशुंभादिकान्दैत्यवरान् पृथक्पृथक्स्वयं सुवर्णादिगुहां व्यगान्मुने।।६६।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखण्डे जलंधरवधोपाख्याने देवजलंधरयुद्धवर्णनं नाम पंचदशोऽध्यायः।।१५।।"
  }
]
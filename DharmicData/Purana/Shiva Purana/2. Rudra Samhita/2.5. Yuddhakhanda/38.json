[
  {
    "text": "सनत्कुमार उवाच ।।\nसा च गत्वा हि संग्रामं सिंहनादं चकार ह ।।\nदेव्याश्च तेन नादेन मूर्च्छामापुश्च दानवाः ।। १ ।।\nअट्टाट्टहासमशिवं चकार च पुनः पुनः ।।\nतदा पपौ च माध्वीकं ननर्त रणमूर्द्धनि ।। २ ।।\nउग्रदंष्ट्रा चोग्रदंडा कोटवी च पपौ मधु ।।\nअन्याश्च देव्यस्तत्राजौ ननृतुर्मधु संपपुः ।।३।।\nमहान् कोलाहलो जातो गणदेवदले तदा।।\nजहृषुर्बहुगर्जंतस्सर्वे सुरगणादयः ।। ४ ।।\nदृष्ट्वा कालीं शंखचूडश्शीघ्रमाजौ समाययौ ।।\nदानवाश्च भयं प्राप्ता राजा तेभ्योऽभयं ददौ ।।५।।\nकाली चिक्षेप वह्निं च प्रलयाग्निशिखोपमम्।।\nराजा जघान तं शीघ्रं वैष्णवांकितलीलया ।। ६ ।।\nनारायणास्त्रं सा देवी चिक्षेप तदुपर्यरम् ।।\nवृद्धिं जगाम तच्छस्त्रं दृष्ट्वा वामं च दानवम् ।।७।।\nतं दृष्ट्वा शंखचूडश्च प्रलयाग्निशिखोपमम्।।\nपपात दंडवद्भूमौ प्रणनाम पुनःपुनः।।८।।\nनिवृत्तिं प्राप तच्छ्स्त्रं दृष्ट्वा नम्रं च दानवम् ।।\nब्रह्मास्त्रमथ सा देवी चिक्षेप मंत्रपूर्वकम् ।। ९ ।।\nतं दृष्ट्वा प्रज्ज्वलंतं च प्रणम्य भुवि संस्थितः ।।\nब्रह्मास्त्रेण दानवेन्द्रो विनिवारं चकार ह ।। 2.5.38.१० ।।\nअथ क्रुद्धो दानवेन्द्रो धनुराकृष्य रंहसा ।।\nचिक्षेप दिव्यान्यस्त्राणि देव्यै वै मंत्रपूर्वकम् ।। ११ ।।\nआहारं समरे चक्रे प्रसार्य मुखमायतम् ।।\nजगर्ज साट्टहासं च दानवा भयमाययुः ।। १२ ।।\nकाल्यै चिक्षेप शक्तिं स शतयोजनमायताम् ।।\nदेवी दिव्यास्त्रजालेन शतखंडं चकार सा ।। १३ ।।\nस च वैष्णवमस्त्रं च चिक्षेप चंडिकोपरि ।।\nमाहेश्वरेण काली च विनिवारं चकार सा ।।१४।।\nएवं चिरतरं युद्धमन्योन्यं संबभूव ह।।\nप्रेक्षका अभवन्सर्वे देवाश्च दानवा अपि।।१५।।\nअथ कुद्धा महादेवी काली कालसमा रणे।।\nजग्राह मन्त्रपूतं च शरं पाशुपतं रुषा ।। १६।।\nक्षेपात्पूर्वं तन्निषेद्धुं वाग्बभूवाशरीरिणी।।\nन क्षिपास्त्रमिदं देवि शंखचूडाय वै रुषा।।१७।।\nमृत्युः पाशुपतान्नास्त्यमोघादपि च चंडिके।।\nशंखचूडस्य वीरस्योपायमन्यं विचारय।।१८।।\nइत्याकर्ण्य भद्रकाली न चिक्षेप तदस्त्रकम् ।।\nशतलक्षं दानवानां जघास लीलया क्षुधा ।।१९।।\nअत्तुं जगाम वेगेन शंखचूडं भयंकरी।।\nदिव्यास्त्रेण च रौद्रेण वारयामास दानवः ।।2.5.38.२०।।\nअथ क्रुद्धो दानवेन्द्रः खड्गं चिक्षेप सत्वरम् ।।\nग्रीष्मसूर्योपमं तीक्ष्णधारमत्यंतभीकरम् ।। २१ ।।\nसा काली तं समालोक्यायांतं प्रज्वलितं रुषा ।।\nप्रसार्य मुखमाहारं चक्रे तस्य च पश्यतः ।।२२।।\nदिव्यान्यस्त्राणि चान्यानि चिच्छेद दानवेश्वरः ।।\nप्राप्तानि पूर्वतश्चक्रे शतखंडानि तानि च ।।२३।।\nपुनरत्तुं महादेवी वेगतस्तं जगाम ह ।।\nसर्वसिद्धेश्वरः श्रीमानंतर्धानं चकार सः ।।२४।।\nवेगेन मुष्टिना काली तमदृष्ट्वा च दानवम् ।।\nबभंज च रथं तस्य जघान किल सारथिम् ।।२५।।\nअथागत्य द्रुतं मायी चक्रं चिक्षेप वेगतः ।।\nभद्रकाल्यै शंखचूडः प्रलयाग्निशिखो पमम् ।।२६।।\nसा देवी तं तदा चक्रं वामहस्तेन लीलया ।।\nजग्राह स्वमुखेनैवाहारं चक्रे रुषा द्रुतम् ।।२७।।।\nमुष्ट्या जघान तं देवी महाकोपेन वेगतः ।।\nबभ्राम दानवेन्द्रोपि क्षणं मूर्च्छामवाप सः ।।२८।।\nक्षणेन चेतनां प्राप्य स चोत्तस्थौ प्रतापवान्।।\nन चक्रे बाहु युद्धं च मातृबुद्ध्या तया सह ।।२९।।\nगृहीत्वा दानवं देवी भ्रामयित्वा पुनःपुनः ।।\nऊर्द्ध्वं च प्रापयामास महाकोपेन वेगतः ।।2.5.38.३०।।\nउत्पपात च वेगेन शंखचूडः प्रतापवान् ।।\nनिपत्य च समुत्तस्था प्रणम्य भद्रकालिकाम् ।।३१।।\nरत्नेन्द्रसारनिर्माणविमानं सुमनो हरम् ।।\nआरुरोह स हृष्टात्मा न भ्रान्तोपि महारणे ।। ३२ ।।\nदानवानां हि क्षतजं सा पपौ कालिका क्षुधा ।।\nएतस्मिन्नंतरे तत्र वाग्वभूवाशरीरिणी ।। ३३ ।।\nलक्षं च दानवेन्द्राणामवशिष्टं रणेऽधुना ।।\nउद्धतं गुञ्जतां सार्द्धं ततस्त्वं भुंक्ष्व चेश्वरि ।। ३४ ।।\nसंग्रामे दानवेन्द्रं च हंतुं न कुरु मानसम् ।।\nअवध्योयं शंखचूडस्तव देवीति निश्चयम् ।।३५।।\nतच्छुत्वा वचनं देवी निःसृतं व्योममंडलात्।।\nदानवानां बहूनां च मांसं च रुधिरं तथा ।।३६।।\nभुक्त्वा पीत्वा भद्रकाली शंकरांतिकमाययौ ।।\nउवाच रणवृत्तांतं पौर्वापर्येण सक्रमम् ।।३७।।\nइति श्रीशिवमहापुराणे द्वि० रुद्रसं०पं०युद्धखंडे शंखचूडवधे कालीयुद्धवर्णनं नामाष्टत्रिंशोऽध्यायः ।।३८।।"
  }
]
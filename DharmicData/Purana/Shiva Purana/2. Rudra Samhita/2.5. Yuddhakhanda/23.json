[
  {
    "text": "व्यास उवाच।।\nसनत्कुमार सर्वज्ञ वद त्वं वदतां वर।।\nकिमकार्षीद्धरिस्तत्र धर्मं तत्याज सा कथम् ।। १ ।।\nसनत्कुमार उपाच ।।\nविष्णुर्जालंधरं गत्वा दैत्यस्य पुटभेदनम् ।।\nपातिव्रत्यस्य भंगाय वृन्दायाश्चा करोन्मतिम् ।। ।। २ ।।\nवृन्दां स दर्शयामास स्वप्नं मायाविनां वरः ।।\nस्वयं तन्नगरोद्यानमास्थितोऽद्भुतविग्रहः ।। ३ ।।\nअथ वृन्दा तदा देवी तत्पत्नी निशि सुव्रता।।\nहरेर्मायाप्रभावात्तु दुस्स्वप्नं सा ददर्श ह ।।४।।\nस्वप्नमध्ये हि सा विष्णुमायया प्रददर्श ह ।।\nभर्त्तारं महिषारूढं तैलाभ्यक्तं दिगंबरम् ।। ५ ।।\nकृष्णप्रसूनभूषाढ्यं क्रव्यादगणसेवितम् ।।\nदक्षिणाशां गतं मुंडं तमसा च वृतं तदा ।।६।।\nस्वपुरं सागरे मग्नं सहसैवात्मना सह ।।\nइत्यादि बहुदुस्स्वप्नान्निशांते सा ददर्श ह ।।७।।\nततः प्रबुध्य सा बाला तं स्वप्नं स्वं विचिन्वती ।।\nददर्शोदितमादित्यं सच्छिद्रं निःप्रभं मुहुः ।।८।।\nतदनिष्टमिदं ज्ञात्वा रुदंती भयविह्वला ।।\nकुत्रचिन्नाप सा शर्म गोपुराट्टालभूमिषु ।।९।।\nततस्सखीद्वययुता नगरोद्यानमागमत् ।।\nतत्रापि सा गता बाला न प्राप कुत्रचित्सुखम् ।।2.5.23.१०।।\nततो जलंधरस्त्री सा निर्विण्णोद्विग्नमानसा ।।\nवनाद्वनांतरं याता नैव वेदात्मना तदा ।।११।।\nभ्रमती सा ततो बाला ददर्शातीव भीषणौ ।।\nराक्षसौ सिंहवदनौ दृष्ट्वा दशनभासुरौ ।। १२ ।।\nतौ दृष्ट्वा विह्वलातीव पलायनपरा तदा ।।\nददर्श तापसं शांतं सशिष्यं मौनमास्थितम् ।। १३ ।।\nततस्तत्कंठमासाद्य निजां बाहुलतां भयात् ।।\nमुने मां रक्ष शरणमागतास्मीत्यभाषत ।। १४ ।।\nमुनिस्तां विह्वलां दृष्ट्वा राक्षसानुगतां तदा ।।\nहुंकारेणैव तौ घोरौ चकार विमुखौ द्रुतम् ।। १५ ।।\nतद्धुंकारभयत्रस्तौ दृष्ट्वा तौ विमुखौ गतौ ।।\nविस्मितातीव दैत्येन्द्रपत्नी साभून्मुने हृदि ।।१६।।\nततस्सा मुनिनाथं तं भयान्मुक्ता कृतांजलिः ।।\nप्रणम्य दंडवद्भूमौ वृन्दा वचनमब्रवीत् ।। १७ ।।\nवृन्दोवाच ।।\nमुनिनाथ दयासिन्धो परपीडानिवारक ।।\nरक्षिताहं त्वया घोराद्भयादस्मात्ख लोद्भवात् ।। १८ ।।\nसमर्थस्सर्वथा त्वं हि सर्वज्ञोऽपि कृपानिधे ।।\nकिंचिद्विज्ञप्तुमिच्छामि कृपया तन्निशामय ।। १९ ।।\nजलंधरो हि मद्भर्ता रुद्रं योद्धुं गतः प्रभो ।।\nस तत्रास्ते कथं युद्धे तन्मे कथय सुव्रत ।।2.5.23.२०।।\nसनत्कुमार उवाच ।।\nमुनिस्तद्वाक्यमाकर्ण्य मौनकपटमास्थितः ।।\nकर्त्तुं स्वार्थं विधानज्ञः कृपयोर्द्ध्वमवैक्षत ।।२१।।\nतावत्कपीशावायातौ तं प्रणम्याग्रतः स्थितौ ।।\nततस्तद्भ्रूलतासंज्ञानियुक्तौ गगनं गतौ ।। २२ ।।\nनीत्वा क्षणार्द्धमागत्य पुनस्तस्याग्रतः स्थितौ ।।\nतस्यैव कं कबंधं च हस्तावास्तां मुनीश्वर ।। २३ ।।\nशिरः कबंधं हस्तौ तौ दृष्ट्वाब्धितनयस्य सा ।।\nपपात मूर्छिता भूमौ भर्तृव्यसनदुःखिता ।। २४ ।।\n।। वृन्दोवाच ।।\nयः पुरा सुखसंवादैर्विनोदयसि मां प्रभो ।।\nस कथं न वदस्यद्य वल्लभां मामनागसम् ।। २५ ।।\nयेन देवास्सगंधर्वा निर्जिता विष्णुना सह ।।\nकथं स तापसेनाद्य त्रैलोक्यविजयी हत ।। २५ ।।\nनांगीकृतं हि मे वाक्यं रुद्रतत्त्वमजानता ।।\nपरं ब्रह्म शिवश्चेति वदंत्या दैत्यसत्तम ।।२७।।\nततस्त्वं हि मया ज्ञातस्तव सेवाप्रभावतः ।।\nगर्वितेन त्वया नैव कुसंगवशगेन हि ।।२८।।\nइत्थंप्रभाष्य बहुधा स्वधर्मस्था च तत्प्रिया।।\nविललाप विचित्रं सा हृदयेन विदूयता ।।२९।।\nततस्सा धैर्यमालंब्य दुःखोच्छ्रवा सान्विमुंचती ।।\nउवाच मुनिवर्यं तं सुप्रणम्य कृतांजलिः ।।2.5.23.३०।।\nवृन्दोवाच ।। ।।\nकृपानिधे मुनिश्रेष्ठ परोपकरणादर ।।\nमयि कृत्वा कृपां साधो जीवयैनं मम प्रभुम् ।। ३१ ।।\nयत्त्वमस्य पुनश्शक्तो जीवनाय मतो मम ।।\nअतस्संजीवयैनं मे प्राणनाथं मुनीश्वर ।। ३२ ।।\nसनत्कुमार उवाच ।।\nइत्युक्त्वा दैत्यपत्नी सा पतिव्रत्यपरायणाः ।।\nपादयोः पतिता तस्य दुःखश्वासान् विमुञ्चती ।।३३।।\nमुनिरुवाच ।।\nनायं जीवयितुं शक्तो रुद्रेण निहतो युधि ।।\nरुद्रेण निहता युद्धे न जीवन्ति कदाचन ।।३४।।\nतथापि कृपयाविष्ट एनं संजीवयाम्यहम् ।।\nरक्ष्याश्शरणगाश्चेति जानन्धर्मं सनातनम् ।।३५।\n।। सनत्कुमार उवाच ।।\nइत्युक्त्वा स मुनिस्तस्या जीवयित्वा पतिं मुने ।।\nअंतर्दधे ततो विष्णुस्सर्वमायाविनां वरः।।३६।।\nद्रुतं स जीवितस्तेनोत्थितः सागरनन्दनः।।\nवृन्दामालिंग्य तद्वक्त्रं चुचुंब प्रीतमानसः ।३७।।\nअथ वृन्दापि भर्तारं दृष्ट्वा हर्षितमानसा ।।\nजहौ शोकं च निखिलं स्वप्नवद्धृद्यमन्यत ।।३८।।\nअथ प्रसन्नहृदया सा हि संजातहृच्छया ।।\nरेमे तद्वनमध्यस्था तद्युक्ता बहुवासरान् ।। ३९ ।।\nकदाचित्सुरतस्यांते दृष्ट्वा विष्णुं तमेव हि ।।\nनिर्भर्त्स्य क्रोधसंयुक्ता वृन्दा वचनमब्रवीत् ।।2.5.23.४०।।\nवृन्दोवाच।।\nधिक् तदेवं हरे शीलं परदाराभिगामिनः ।।\nज्ञातोऽसि त्वं मया सम्यङ्मायी प्रत्यक्षतापसः।।४१।।\nसनत्कुमार उवाच ।।\nइत्युक्त्वा क्रोधमापन्ना दर्शयंती स्वतेजसम् ।।\nशशाप केशवं व्यास पातिव्रत्यरता च सा।।४२।।\nरे महाधम दैत्यारे परधर्मविदूषक ।।\nगृह्णीष्व शठ मद्दत्तं शापं सर्वविषोल्बणम् ।।४३।।\nयौ त्वया मायया ख्यातौ स्वकीयौ दर्शितौ मम।।\nतावेव राक्षसौ भूत्वा भार्यां तव हरिष्यतः।।४४।।\nत्वं चापि भार्यादुःखार्तो वने कपिसहायवान्।।\nभ्रम सर्पेश्वरेणायं यस्ते शिष्यत्वमागतः४५।।\nसनत्कुमार उवाच।।\nइत्युक्त्वा सा तदा वृन्दा प्रविशद्धव्यवाहनम्।।\nविष्णुना  वार्यमाणापि तस्मितासक्तचेतसा४६।।\nतस्मिन्नवसरे देवा ब्रह्माद्या निखिला मुने ।।\nआगता खे समं दारैः सद्गतिं वै दिदृक्षवः ।।४७।।\nअथ दैत्येन्द्रपत्न्यास्तु तज्ज्योतिः परमं महत्।।\nपश्यतां सर्वदेवानामलोकमगमद्द्रुतम्।।४८।।\nशिवातनौ विलीनं तद्वृन्दातेजो बभूव ह ।।\nआसीज्जयजयारावः खस्थितामर पंक्तिषु।।४९।।\nएवं वृन्दा महाराज्ञी कालनेमिसुतोत्तमा।।\nपातिव्रत्यप्रभावाच्च मुक्तिं प्राप परां मुने ।।2.5.23.५०।।\nततो हरिस्तामनुसंस्मन्मुहुर्वृन्दाचिताभस्मरजोवगुंठितः ।।\nतत्रैव तस्थौ सुरसिद्धसंघकैः प्रबोध्यमानोपि ययौ न शांतिम् ।। ५१ ।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखंडे जलंधरवधोपाख्याने वृन्दापतिव्रतभंगदेहत्यागवर्णनं नाम त्रयोविंशोऽध्यायः ।। २३ ।।"
  }
]
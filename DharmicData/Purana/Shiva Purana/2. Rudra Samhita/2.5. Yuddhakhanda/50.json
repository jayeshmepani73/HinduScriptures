[
  {
    "text": "सनत्कुमार उवाच।।\nशृणु व्यास यथा प्राप्ता मृत्युप्रशमनी परा ।।\nविद्या काव्येन मुनिना शिवान्मृत्युञ्जयाभिधात् ।।१ ।।\nपुरासौ भृगुदायादो गत्वा वाराणसीं पुरीम्।।\nबहुकालं तपस्तेपे ध्यायन्विश्वेश्वरं प्रभुम्।।२।।\nस्थापयामास तत्रैव लिंगं शंभोः परात्मनः ।।\nकूपं चकार सद्रम्यं वेदव्यास तदग्रतः ।।३।।\nपंचामृतैर्द्रोणमितैर्लक्षकृत्वः प्रयत्नतः ।।\nस्नापयामास देवेशं सुगंधस्नपनैर्बहु।।४।।\nसहस्रकृत्वो देवेशं चन्दनैर्यक्षकर्दमैः।।\nसमालिलिंप सुप्रीत्या सुगन्धोद्वर्त्तनान्यनु।।५।।\nराजचंपकधत्तूरैः करवीरकुशेशयैः ।।\nमालतीकर्णिकारैश्च कदंबैर्बकुलोत्पलैः ।।६।।\nमल्लिकाशतपत्रीभिस्सिंधुवारैस्सकिंशुकः ।।\nबन्धूकपुष्पैः पुन्नागैर्नागकेशरकेशरैः ।।७।।\nनवमल्लीचिबिलिकैः कुंदैस्समुचुकुन्दकैः ।।\nमन्दारैर्बिल्वपत्रैश्च द्रोणैर्मरुबकैर्वृकैः ।।\nग्रन्थिपर्णैर्दमनकैः सुरम्यैश्चूतपल्लवैः ।।८।।\nतुलसीदेवगंधारीबृहत्पत्रीकुशांकुरैः ।।\nनद्यावर्तैरगस्त्यैश्च सशालैर्देवदारुभिः ।। ९ ।।\nकांचनारैः कुरबकैर्दूर्वांकुरकुरुंटकैः।।\nप्रत्येकमेभिः कुसुमैः पल्लवैरपरैरपि ।। 2.5.50.१ ०।।\nपत्रैः सहस्रपत्रैश्च रम्यैर्नानाविधैश्शुभैः ।।\nसावधानेन सुप्रीत्या स समानर्च शंकरम् ।। ११ ।।\nगीतनृत्योपहारैश्च संस्तुतः स्तुतिभिर्बहु ।।\nनाम्नां सहस्रैरन्यैश्च स्तोत्रैस्तुष्टाव शंकरम् ।। १२।।\nसहस्रं पञ्चशरदामित्थं शुक्रो महेश्वरम्।।\nनानाप्रकारविधिना महेशं स समर्चयत् ।। १ ३।।\nयदा देवं नानुलोके मनागपि वरोन्मुखम् ।।\nतदान्यं नियमं घोरं जग्राहातीव दुस्सहम् ।।१४।।\nप्रक्षाल्य चेतसोऽत्यंतं चांचल्याख्यं महामलम् ।।\nभावनावार्भिरसकृदिंद्रियैस्सहितस्य च ।।१५।।\nनिर्मलीकृत्य तच्चेतो रत्नं दत्त्वा पिनाकिने ।।\nप्रययौ कणधूमौघं सहस्रं शरदां कविः ।।१६।।\nकाव्यमित्थं तपो घोरं कुर्वन्तं दृढमानसम् ।।\nप्रससाद स तं वीक्ष्य भार्गवाय महेश्वरः ।।१७।।\nतस्माल्लिंगाद्विनिर्गत्य सहस्रार्काधिकद्युतिः ।।\nउवाच तं विरूपाक्षस्साक्षाद्दाक्षायणीपतिः ।।१८।।\nमहेश्वर उवाच ।।\nतपोनिधे महाभाग भृगुपुत्र महामुने ।।\nतपसानेन ते नित्यं प्रसन्नोऽहं विशेषतः ।। १९ ।।\nमनोभिलषितं सर्वं वरं वरय भार्गव ।।\nप्रीत्या दास्येऽखिलान्कामान्नादेयं विद्यते तव ।। 2.5.50.२० ।।\nसनत्कुमार उवाच ।।\nनिशम्येति वचश्शंभोर्महासुखकरं वरम् ।।\nस बभूव कविस्तुष्टो निमग्नस्सुखवारिधौ ।। २१ ।।\nउद्यदानंदसंदोह रोमांचाचितविग्रहः ।।\nप्रणनाम मुदा शंभुमंभो जनयनो द्विजः ।।२२।।\nतुष्टावाष्टतनुं तुष्टः प्रफुल्लनयनाचलः।।\nमौलावंजलिमाधाय वदञ्जयजयेति च ।। २३।।\nभार्गव उवाच ।।\nत्वं भाभिराभिरभिभूय तमस्समस्तमस्तं नयस्यभिमतानि निशाचराणाम्।।\nदेदीप्यसे दिवमणे गगने हिताय लोकत्रयस्य जगदीश्वर तन्नमस्ते ।। २४ ।।\nलोकेऽतिवेलमतिवेलमहामहोभिर्निर्भासि कौ च गगनेऽखिललोकनेत्रः ।।\nविद्राविताखिलतमास्सुतमो हिमांशो पीयूष पूरपरिपूरितः तन्नमस्ते ।। २५ ।।\nत्वं पावने पथि सदागतिरप्युपास्यः कस्त्वां विना भुवनजीवन जीवतीह ।।\nस्तब्धप्रभंजनविवर्द्धि तसर्वजंतोः संतोषिता हि कुलसर्वगः वै नमस्ते ।।२६।।\nविश्वेकपावक न तावकपावकैकशक्तेर्ऋते मृतवतामृतदिव्यकार्यम् ।।\nप्राणिष्यदो जगदहो जगदंतरात्मंस्त्वं पावकः प्रतिपदं शमदो नमस्ते।।२७।।\nपानीयरूप परमेश जगत्पवित्र चित्रविचित्रसुचरित्रकरोऽसि नूनम्।।\nविश्वं पवित्रममलं किल विश्वनाथ पानीयगाहनत एतदतो नतोऽस्मि।।२८।।\nआकाशरूपबहिरंतरुतावकाशदानाद्विकस्वरमिहेश्वर विश्वमेतत् ।।\nत्वत्तस्सदा सदय संश्वसिति स्वभावात्संकोचमेति भक्तोऽस्मि नतस्ततस्त्वाम्।।२९।।\nविश्वंभरात्मक बिभर्षि विभोत्र विश्वं को विश्वनाथ भवतोऽन्यतमस्तमोरिः ।।\nस त्वं विनाशय तमो तम चाहिभूषस्तव्यात्परः परपरं प्रणतस्ततस्त्वाम् ।।2.5.50.३०।।\nआत्मस्वरूप तव रूपपरंपराभिराभिस्ततं हर चराचररूपमेतत्।।\nसर्वांतरात्मनिलयप्रतिरूपरूप नित्यं नतोऽस्मि परमात्मजनोऽष्टमूर्ते।।३१।।\nइत्यष्टमूर्तिभिरिमाभिरबंधबंधो युक्तौ करोषि खलु विश्वजनीनमूर्त्ते।।\nएतत्ततं सुविततं प्रणतप्रणीत सर्वार्थसार्थपरमार्थ ततो नतोऽस्मि ।।३२।।\nसनत्कुमार उवाच ।।\nअष्टमूर्त्यष्टकेनेत्थं परिष्टुत्येति भार्गवः ।।\nभर्गं भूमिमिलन्मौलिः प्रणनाम पुनःपुनः ।। ३३ ।।\nइति स्तुतो महादेवो भार्गवेणातितेजसा ।।\nउत्थाय भूमेर्बाहुभ्यां धृत्वा तं प्रणतं द्विजम्।।३४।।\nउवाच श्लक्ष्णया वाचा मेघनादगभीरया ।।\nसुप्रीत्या दशनज्योत्स्ना प्रद्योतितदिंगतरः ।।३५।।\nमहादेव उवाच ।।\nविप्रवर्य कवे तात मम भक्तोऽसि पावनः ।।\nअनेनात्युग्रतपसा स्वजन्याचरितेन च ।। ३६ ।।\nलिंगस्थापनपुण्येन लिंगस्याराधनेन च ।।\nदत्तचित्तोपहारेण शुचिना निश्चलेन च ।। ३७ ।।\nअविमुक्तमहाक्षेत्रपवित्राचरणेन च ।।\nत्वां सुताभ्यां प्रपश्यामि तवादेयं न किंचन ।।३८।।\nअनेनैव शरीरेण ममोदरदरीगतः ।।\nमद्वरेन्द्रियमार्गेण पुत्रजन्मत्वमेष्यसि ।। ३९ ।।\nयच्छाम्यहं वरं तेऽद्य दुष्प्राप्यं पार्षदैरपि ।।\nहरेर्हिरण्यगर्भाच्च प्रायशोहं जुगोप यम् ।।।2.5.50.४० ।।\nमृतसंजीवनी नाम विद्या या मम निर्मला ।।\nतपोबलेन महता मयैव परिनिर्मिता ।।४ १ ।।\nत्वां तां तु प्रापयाम्यद्य मंत्ररूपां महाशुचे।।\nयोग्यता तेऽस्ति विद्यायास्तस्याश्शुचि तपोनिधे ।। ४२ ।।\nयंयमुद्दिश्य नियतमेतामावर्तयिष्यसि ।।\nविद्यां विद्येश्वरश्रेष्ठं सत्यं प्राणि ष्यति धुवम् ।। ४३ ।।\nअत्यर्कमत्यग्निं च ते तेजो व्योम्नि च तारकम् ।।\nदेदीप्यमानं भविता ग्रहाणां प्रवरो भव ।। ४४ ।।\nअपि च त्वां करिष्यंति यात्रां नार्यो नरोऽपि वा ।।\nतेषां त्वद्दृष्टिपातेन सर्वकार्यं प्रणश्यति ।। ४९ ।।\nतवोदये भविष्यंति विवाहादीनि सुव्रत ।।\nसर्वाणि धर्मकार्याणि फलवंति नृणामिह ।। ४६ ।।\nसर्वाश्च तिथयो नन्दास्तव संयोगतश्शुभाः ।।\nतव भक्ता भविष्यंति बहुशुक्रा बहु प्रजाः ।।४७।।\nत्वयेदं स्थापितं लिंगं शुक्रेशमिति संज्ञितम् ।।\nयेऽर्चयिष्यंति भनुजास्तेषां सिद्धिर्भविष्यति ।।४८।।\nआवर्षं प्रतिघस्रां ये नक्तव्रतपरायणाः ।।\nत्वद्दिने शुक्रकूपे ये कृतसर्वोदकक्रियाः ।।४९।।\nशुक्रेशमर्चयिष्यंति शृणु तेषां तु यत्फलम् ।।\nअबंध्यशुक्रास्ते मर्त्याः पुत्रवंतोऽतिरेतसः ।। 2.5.50.५० ।।\nपुंस्त्वसौभाग्यसंपन्ना भविष्यंति न संशयः ।।\nउपेतविद्यास्ते सर्वे जनास्स्युः सुखभागिनः ।।५१।।\nइति दत्त्वा वरान्देवस्तत्र लिंगे लयं ययौ ।।\nभार्गवोऽपि निजं धाम प्राप संतुष्टमानसः ।। ५२।।\nइति ते कथितं व्यास यथा प्राप्ता तपोबलात् ।।\nमृत्युंजयाभिधा विद्या किमन्यच्छ्रोतुमिच्छसि ।। ५३ ।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखंडे मृतसंजीविनीविद्याप्राप्तिवर्णनं नाम पञ्चाशत्तमोऽध्यायः ।। ५० ।।"
  }
]
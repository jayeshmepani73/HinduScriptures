[
  {
    "text": "सनत्कुमार उवाच।।\nअथान्यच्छंभुचरितं प्रेमतः शृणु वै मुने।।\nयस्य श्रवणमात्रेण शिवभक्तिर्दृढा भवेत्।।१।।\nशंखचूडाभिधो वीरो दानवो देवकंटकः।।\nयथा शिवेन निहतो रणमूर्ध्नि त्रिशूलतः ।।२।।\nतच्छंभुचरितं दिव्यं पवित्रं पापनाशनम् ।।\nशृणु व्यास सुसंप्रीत्या वच्मि सुस्नेहतस्तव ।।३।।\nमरीचेस्तनयो धातुः पुत्रो यः कश्यपो मुनिः ।।\nस धर्मिष्ठस्सृष्टिकर्त्ता विध्याज्ञप्तः प्रजापतिः ।। ४ ।।\nदक्षः प्रीत्या ददौ तस्मै निजकन्यास्त्रयोदश।।\nतासां प्रसूतिः प्रसभं न कथ्या बहुविस्तृताः ।।५।।\nयत्र देवादिनिखिलं चराचरमभूज्जगत्।।\nविस्तरात्तत्प्रवक्तुं च कः क्षमोऽस्ति त्रिलोकके।।६।।\nप्रस्तुतं शृणु वृत्तांतं शंभुलीलान्वितं च यत् ।।\nतदेव कथयाम्यद्य शृणु भक्तिप्र वर्द्धनम् ।।७।।\nतासु कश्यपत्नीषु दनुस्त्वेका वरांगना ।।\nमहारूपवती साध्वी पतिसौभाग्यवर्द्धिता ।। ८ ।।\nआसंस्तस्या दनोः पुत्रा बहवो बलवत्तराः ।।\nतेषां नामानि नोच्यंते विस्तारभयतो मुने ।। ९ ।।\nतेष्वेको विप्रचित्तिस्तु महाबलपराक्रमः ।।\nतत्पुत्रो धार्मिको दंभो विष्णुभक्तो जितेन्द्रियः ।।2.5.27.१०।।\nनासीत्तत्तनयो वीरस्ततश्चिंतापरोऽभवत्।।\nशुक्राचार्यं गुरुं कृत्वा कृष्णमंत्रमवाप्य च।।११।।\nतपश्चकार परमं पुष्करे लक्षवर्षकम् ।।\nकृष्णमंत्रं जजापैव दृढं बद्धासनं चिरम्।।१२।।\nतपः प्रकुर्वतस्तस्य मूर्ध्नो निस्सृत्य प्रज्व लत् ।।\nविससार च सर्वत्र तत्तेजो हि सुदुस्सहम् ।। १३ ।।\nतेन तप्तास्सुरास्सर्वे मुनयो मनवस्तथा ।।\nसुनासीरं पुरस्कृत्य ब्रह्माणं शरणं ययुः ।। १४ ।।\nप्रणम्य च विधातारं दातारं सर्वसंपदाम् ।।\nतुष्टुवुर्विकलाः प्रोचुः स्ववृत्तांतं विशेषतः ।। १५ ।।\nतदाकर्ण्य विधातापि वैकुंठं तैर्ययौ सह ।।\nतदेव विज्ञापयितुं निखिलेन हि विष्णवे ।। १६ ।।\nतत्र गत्वा त्रिलोकेशं विष्णुं रक्षाकरं परम् ।।\nप्रणम्य तुष्टुवुस्सर्वे करौ बद्ध्वा विनम्रकाः ।। १७ ।।\nदेवा ऊचुः ।।\nदेवदेव न जानीमो जातं किं कारणं त्विह ।।\nसंतप्तास्स कला जातास्तेजसा केन तद्वद ।। १८ ।।\nतप्तात्मनां त्वमविता दीनबंधोऽनुजीविनाम् ।।\nरक्षरक्ष रमानाथ शरण्यश्शरणागतान् ।।१९।।\n।। सनत्कुमार उवाच ।।\nइति श्रुत्वा वचो विष्णुर्ब्रह्मादीनां दिवौकसाम् ।।\nउवाच विहसन्प्रेम्णा शरणागतवत्सलः ।। 2.5.27.२० ।।\n।। विष्णुरुवाच ।।\nसुस्वस्था भवताव्यग्रा न भयं कुरुतामराः ।।\nनोपप्लवा भविष्यन्ते लयकालो न विद्यते ।। २१ ।।\nदानवो दंभनामा हि मद्भक्तः कुरुते तपः ।।\nपुत्रार्थी शमयिष्यामि तमहं वरदानतः ।। २२ ।।\nसनत्कुमार उवाच ।।\nइत्युक्तास्ते सुरास्सर्वे धैर्यमालंब्य वै मुने ।।\nययुर्ब्रह्मादयस्सुस्थास्स्वस्वधामानि सर्वशः ।। २३ ।।\nअच्युतोऽपि वरं दातुं पुष्करं संजगाम ह ।।\nतपश्चरति यत्रासौ दंभनामा हि दानवः ।। २४ ।।\nतत्र गत्वा वरं ब्रूहीत्युवाच परिसांत्वयन् ।।\nगिरा सूनृतया भक्तं जपंतं स्वमनुं हरिः ।। २५ ।।\nतच्छ्रुत्वा वचनं विष्णोर्दृष्ट्वा तं च पुरः स्थितम् ।।\nप्रणनाम महाभक्त्या तुष्ट्वाव च पुनः पुनः ।। २६ ।।\nदंभ उवाच ।।\nदेवदेव नमस्तेऽस्तु पुंडरीकविलोचन ।।\nरमानाथ त्रिलोकेश कृपा कुरु ममोपरि ।। २७ ।।\nस्वभक्तं तनयं देहि महाबल पराक्रमम् ।।\nत्रिलोकजयिनं वीरमजेयं च दिवौकसाम् ।। २८ ।।\nसनत्कुमार उवाच ।।\nइत्युक्तो दानवेन्द्रेण तं वरं प्रददौ हरिः ।।\nनिवर्त्य चोग्रतपसस्ततस्सोंतरधान्मुने ।। २९ ।।\nगते हरौ दानवेन्द्रः कृत्वा तस्यै दिशे नमः ।।\nजगाम स्वगृहं सिद्धतदाः पूर्ण मनोरथः ।। 2.5.27.३० ।।\nकालेनाल्पेन तत्पत्नी सगर्भा भाग्यवत्यभूत् ।।\nरराज तेजासात्यंतं रोचयंती गृहांतरम् ।। ३१ ।।\nसुदामानाम गोपो यो कृष्णस्य पार्षदाग्रणीः ।।\nतस्या गर्भे विवेशासौ राधाशप्तश्च यन्मुने ।।३२।।\nअसूत समये साध्वी सुप्रभं तनयं ततः ।।\nजातकं सुचकारासौ पिताहूय मुनीन्बहून्।।३३।।\nउत्सवस्सुमहानासीत्तस्मिञ्जाते द्विजोत्तम ।।\nनाम चक्रे पिता तस्य शंख चूडेति सद्दिने ।।३४।।\nपितुर्गेहे स ववृधे शुक्लपक्षे यथा शशी ।।\nशैशवेभ्यस्तविद्यस्तु स बभूव सुदीप्तिमान्।। ३५ ।।\nस बालक्रीडया नित्यं पित्रोर्हर्षं ततान ह ।।\nप्रियो बभूव सर्वेषां कुलजानां विशेषतः ।।३६।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखंडे शंखचूडोत्पत्तिवर्णनं नाम सप्तविंशोऽध्यायः।।२७।।"
  }
]
[
  {
    "text": "।। सनत्कुमार उवाच ।।\nअथ ब्रह्मादयो देवा मुनयश्चाखिलास्तथा ।।\nतुष्टुवुर्देवदेवेशं वाग्भिरिष्टाभिरानताः ।।१।।\nदेवा ऊचुः ।।\nदेवदेव महादेव शरणागतवत्सल ।।\nसाधुसौख्यप्रदस्त्वं हि सर्वदा भक्तदुःखहा ।।२।।\nत्वं महाद्भुतसल्लीलो भक्तिगम्यो दुरासदः ।।\nदुराराध्योऽसतां नाथ प्रसन्नस्सर्वदा भव ।।३।\nवेदोऽपि महिमानं ते न जानाति हि तत्त्वतः ।।\nयथामति महात्मानस्सर्वे गायंति सद्यशः ।।४।।\nमाहात्म्यमतिगूढं ते सहस्रवदनादयः ।।\nसदा गायंति सुप्रीत्या पुनंति स्वगिरं हि ते ।। ५ ।।\nकृपया तव देवेश ब्रह्मज्ञानी भवेज्जडः ।।\nभक्तिगम्यस्सदा त्वं वा इति वेदा ब्रुवंति हि ।। ६ ।।\nत्वं वै दीनदयालुश्च सर्वत्र व्यापकस्सदा ।।\nआविर्भवसि सद्भक्त्या निर्विकारस्सतां गतिः ।। ७ ।।\nभक्त्यैव ते महेशान बहवस्सिद्धिमागताः ।।\nइह सर्वसुखं भुक्त्वा दुःखिता निर्विकारतः ।। ८ ।\nपुरा यदुपतिर्भक्तो दाशार्हस्सिद्धिमागतः।।\nकलावती च तत्पत्नी भक्त्यैव परमां प्रभो।।९।।\nतथा मित्रसहो राजा मदयंती च तत्प्रिया।।\nभक्त्यैव तव देवेश कैवल्यं परमं ययौ ।। 2.5.25.१० ।।\nसौमिनी नाम तनया कैकेयाग्रभुवस्तथा ।।\nतव भक्त्या सुखं प्राप परं सद्योगिदुर्लभम् ।।११।।\nविमर्षणो नृपवरस्सप्तजन्मावधि प्रभो ।।\nभुक्त्वा भोगांश्च विविधांस्त्वद्भक्त्या प्राप सद्गतिम् ।।१२।।\nचन्द्रसेनो नृपवरस्त्वद्भक्त्या सर्वभोगभुक् ।।\nदुःखमुक्तः सुखं प्राप परमत्र परत्र च ।।१३।।\nगोपीपुत्रः श्रीकरस्ते भक्त्या भुक्त्वेह सद्गतिम् ।\nपरं सुखं महावीरशिष्यः प्राप परत्र वै ।। १४ ।।\nत्वं सत्यरथभूजानेर्दुःखहर्ता गतिप्रदः ।।\nधर्मगुप्तं राजपुत्रमतार्षीस्सुखिनं त्विह ।। ।। १५ ।।\nतथा शुचिव्रतं विप्रमदरिद्रं महाप्रभो ।।\nत्वद्भक्तिवर्तिनं मात्रा ज्ञानिनं कृपयाऽकरोः ।।१६।।\nचित्रवर्मा नृपवरस्त्वद्भक्त्या प्राप सद्गतिम् ।।\nइह लोके सदा भुक्त्वा भोगानमरदुर्लभान् ।। १७ ।।\nचन्द्रांगदो राजपुत्रस्सीमंतिन्या स्त्रिया सह ।।\nविहाय सकलं दुःखं सुखी प्राप महागतिम् ।। १८ ।।\nद्विजो मंदरनामापि वेश्यागामी खलोऽधमः ।।\nत्वद्भक्तः शिव संपूज्य तया सह गतिं गतः ।।१९।।\nभद्रायुस्ते नृपसुतस्सुखमाप गतव्यथः ।।\nत्वद्भक्तकृपया मात्रा गतिं च परमां प्रभो ।।2.5.25.२०।।\nसर्वस्त्रीभोगनिरतो दुर्जनस्तव सेवया ।।\nविमुक्तोऽभूदपि सदा भक्ष्यभोजी महेश्वर।। २१ ।।\nशंबरश्शंकरे भक्तश्चिताभस्मधरस्सदा ।।\nनियमाद्भस्मनश्शंभो स्वस्त्रिया ते पुरं गतः ।। २२ ।।\nभद्रसेनस्य तनयस्तथा मंत्रिसुतः प्रभो ।।\nसुधर्मशुभकर्माणौ सदा रुद्राक्षधारिणौ ।। २३ ।।\nत्वत्कृपातश्च तौ मुक्तावास्तां भुक्तेह सत्सुखम् ।।\nपूर्वजन्मनि यौ कीशकुक्कुटौ रुद्रभूषणौ ।।२४।।\nपिंगला च महानन्दा वेश्ये द्वे तव भक्तितः ।।\nसद्गतिं प्रापतुर्नाथ भक्तोद्धारपरायण ।।२५।।\nशारदा विप्रतनया बालवैधव्यमागता ।।\nतव भक्तेः प्रभावात्तु पुत्रसौभा ग्यवत्यभूत् ।। २६ ।।\nबिन्दुगो द्विजमात्रो हि वेश्याभोगी च तत्प्रिया ।।\nवंचुका त्वद्यशः श्रुत्वा परमां गतिमाययौ ।। २७ ।।\nइत्यादि बहवस्सिद्धिं गता जीवास्तव प्रभो ।।\nभक्तिभावान्महेशान दीनबन्धो कृपालय ।। २८ ।।\nत्वं परः प्रकृतेर्ब्रह्म पुरुषात्परमेश्वर ।।\nनिर्गुणस्त्रिगुणाधारो ब्रह्मविष्णुहरात्मकः ।। २९ ।।\nनानाकर्मकरो नित्यं निर्विकारोऽखिलेश्वरः ।।\nवयं ब्रह्मादयस्सर्वे तव दासा महेश्वर ।। 2.5.25.३० ।।\nप्रसन्नो भव देवेश रक्षास्मान्सर्वदा शिव ।।\nत्वत्प्रजाश्च वयं नाथ सदा त्वच्छरणं गताः ।। ३१ ।।\nसनत्कुमार उवाच ।।\nइति स्तुत्वा च ते देवा ब्रह्माद्यास्समुनीश्वराः ।।\nतूष्णीं बभूवुर्हि तदा शिवांघ्रिद्वन्द्वचेतसः ।। ३२ ।।\nअथ शंभुर्महेशानः श्रुत्वा देवस्तुतिं शुभाम्।।\nदत्त्वा वरान्वरान्सद्यस्तत्रैवांतर्दधे प्रभुः ।। ३३ ।।\nदेवास्सर्वेऽपि मुदिता ब्रह्माद्या हतशत्रवः ।।\nस्वं स्वं धाम ययुः प्रीता गायंतः शिवसद्यशः ।। ३४ ।।\nइदं परममाख्यानं जलंधरविमर्दनम् ।।\nमहेशचरितं पुण्यं महाघौघविनाशनम् ।। ३५ ।।\nदेवस्तुतिरियं पुण्या सर्वपापप्रणाशिनी ।।\nसर्वसौख्यप्रदा नित्यं महेशानंददायिनी ।। ३६ ।।\nयः पठेत्पाठयेद्वापि समाख्यानमिदं द्वयम् ।।\nभुक्त्वेह परं सौख्यं गाणपत्यमवाप्नुयात् ।। ३७ ।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखण्डे जलंधरवधोपाख्याने देवस्तुतिवर्णनं नाम पंचविंशोऽध्यायः ।। २५ ।।"
  }
]
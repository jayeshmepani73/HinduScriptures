[
  {
    "text": "।। व्यास उवाच ।।\nविधेः श्रेष्ठसुत प्राज्ञः कथेयं श्राविताद्भुता ।।\nततश्च किमभूदाजौ कथं दैत्यो हतो वद ।।१।।\nसनत्कुमार उवाच।।\nअदृश्य गिरिजां तत्र दैत्येन्द्रे रणमागते ।।\nगांधर्वे च विलीने हि चैतन्योऽभूद्वृषध्वजः ।।२।।\nअंतर्धानगतां मायां दृष्ट्वा बुद्धो हि शंकरः ।।\nचुक्रोधातीव संहारी लौकिकीं गतिमाश्रितः ।। ३ ।।\nततश्शिवो विस्मितमानसः पुनर्जगाम युद्धाय जलंधरं रुषा ।।\nस चापि दैत्यः पुनरागतं शिवं दृष्ट्वा शरोघैस्समवाकिरद्रणे ।। ४ ।।\nक्षिप्तं प्रभुस्तं शरजालमुग्रं जलंधरेणातिबलीयसा हरः ।।\nप्रचिच्छेद शरैर्वरैर्निजैर्नचित्रमत्र त्रिभवप्रहंतुः ।।५।।\nततो जलंधरो दृष्ट्वा रुद्र्मद्भुतविक्रमम् ।।\nचकार मायया गौरीं त्र्यम्बकं मोहयन्निव ।। ६ ।।\nरथोपरि गतां बद्धां रुदंतीं पार्वतीं शिवः ।।\nनिशुंभ शुंभदैत्यैश्च बध्यमानां ददर्श सः ।। ७ ।।\nगौरीं तथाविधां दृष्ट्वा लौकिकीं दर्शयन्गतिम् ।।\nबभूव प्राकृत इव शिवोप्युद्विग्नमानसः ।।८।।\nअवाङ्मुखस्थितस्तूष्णीं नानालीलाविशारदः।।\nशिथिलांगो विषण्णात्मा विस्मृत्य स्वपराक्रमम्।।९।।\nततो जलंधरो वेगात्त्रिभिर्विव्याध सायकैः।।\nआपुंखमग्नैस्तं रुद्रं शिरस्युरसि चोदरे ।।2.5.24.१०।।\nततो रुद्रो महालीलो ज्ञानतत्त्वः क्षणात्प्रभुः ।।\nरौद्ररूपधरो जातो ज्वालामालातिभीषणः ।। ११ ।।\nतस्यातीव महारौद्ररूपं दृष्ट्वा महासुराः ।।\nन शेकुः प्रमुखे स्थातुं भेजिरे ते दिशो दश ।।१२।।\nनिशुंभशुंभावपि यौ विख्यातौ वीरसत्तमौ ।।\nआपे तौ शेकतुर्नैव रणे स्थातुं मुनीश्वर ।।१३।।\nजलंधरकृता मायांतर्हिताभूच्च तत्क्षणम् ।।\nहाहाकारो महानासीत्संग्रामे सर्वतोमुखे ।।१४।।\nततश्शापं ददौ रुद्रस्तयोश्शुंभनिशुंभयोः ।।\nपलायमानौ तौ दृष्ट्वा धिक्कृत्य क्रोधसंयुतः ।।१५।।\nरुद्र उवाच ।।\nयुवां दुष्टावतिखलावपराधकरौ मम ।।\nपार्वतीदंडदातारौ रणादस्मात्पराङ्मुखौ ।।१६।।\nपराङ्मुखो न हंतव्य इति वध्यौ न मे युवाम् ।।\nमम युद्धादतिक्रांतौ गौर्य्या वध्यौ भविष्यतः ।। १७ ।।\nएवं वदति गौरीशे सिन्धुपुत्रो जलंधरः ।।\nचुक्रोधातीव रुद्राय ज्वलज्ज्वलनसन्निभः ।।१८।।\nरुद्रे रणे महावेगाद्ववर्ष निशिताञ्छरान्।।\nबाणांधकारसंछन्नं तथा भूमितलं ह्यभूत् ।। १९ ।।\nयावद्रुद्रः प्रचिच्छेद तस्य बाणगणान्द्रुतम् ।।\nतावत्सपरिघेणाशु जघान वृषभं बली ।।2.5.24.२०।।\nवृषस्तेन प्रहारेण परवृत्तो रणांगणात् ।।\nरुद्रेण कृश्यमाणोऽपि न तस्थौ रणभूमिषु ।। २१ ।।\nअथ लोके महारुद्रस्स्वीयं तेजोऽतिदुस्सहम् ।।\nदर्शयामास सर्वस्मै सत्यमेतन्मुनीश्वर ।। २२ ।।\nततः परमसंक्रुद्धो रुद्रो रौद्रवपुर्धरः ।।\nप्रलयानलवद्धोरो बभूव सहसा प्रभुः ।। २३ ।।\nदृष्ट्वा पुरः स्थितं दैत्यं मेघकूटमिव स्थितम् ।।\nअवध्यत्वमपि श्रुत्वाप्यन्यैरभ्युद्यतोऽभवत् ।।२४।।\nब्रह्मणो वचनं रक्षन्रक्षको जगतां प्रभुः ।।\nहृदानुग्रहमातन्वंस्तद्वधाय मनो दधत् ।।२५।।\nकोपं कृत्वा परं शूली पादांगुष्ठेन लीलया।।\nमहांभसि चकाराशु रथांगं रौद्रमद्भुतम्।।२६।।\nकृत्वार्णवांभसि शितं भगवान्रथांगं स्मृत्वा जगत्त्रयमनेन हतं पुरारिः ।।\nदक्षान्धकांतकपुरत्रययज्ञहंता लोकत्रयांतककरः प्रहसन्नुवाच ।।२७।।\nमहारुद्र उवाच ।।\nपादेन निर्मितं चक्रं जलंधर महाम्भसि ।।\nबलवान्यदि चोद्धर्त्तुं तिष्ठ योद्धुं न चान्यथा ।।२८।।\nसनत्कुमार उवाच ।।\nतस्य तद्वचनं श्रुत्वा क्रोधेनादीप्तलोचनः।।\nप्रदहन्निव चक्षुर्भ्यां प्राहालोक्य स शंकरम्।।२९।।\nजलंधर उवाच।।\nरेखामुद्धृत्य हत्वा च सगणं त्वां हि शंकर ।।\nहत्वा लोकान्सुरैस्सार्द्धं स्वभागं गरुडो यथा ।।2.5.24.३०।।\nहंतुं चराचरं सर्वं समर्थोऽहं सवासवम् ।।\nको महेश्वर मद्बाणैरभेद्यो भुवनत्रये।।।।\nबालभावेन भगवांतपसैव विनिर्जितः ।।\nब्रह्मा बलिष्ठः स्थाने मे मुनिभिस्सुरपुंगवैः ।।३२।।\nदग्धं क्षणेन सकलं त्रैलोक्यं सचराचरम् ।।\nतपसा किं त्वया रुद्र निर्जितो भगवानपि ।। ३३ ।।\nइन्द्राग्नियमवित्तेशवायुवारीश्वरादयः ।।\nन सेहिरे यथा नागा गंधं पक्षिपतेरिव ।। ३४ ।।\nन लब्धं दिवि भूमौ च वाहनं मम शंकर ।।\nसमस्तान्पर्वतान्प्राप्य धर्षिताश्च गणेश्वराः ।।३५।।\nगिरीन्द्रो मन्दरः श्रीमान्नीलो मेरुस्सुशोभनः ।।\nधर्षितो बाहुदण्डेन कण्डा उत्सर्पणाय मे ।।३६।।\nगंगा निरुद्धा बाहुभ्यां लीलार्थं हिमवद्गिरौ ।।\nअरोणां मम भृत्यैश्च जयो लब्धो दिवौकसात् ।। ३७ ।।\nवडवाया मुखं बद्धं गृहीत्वा तां करेण तु ।।\nतत्क्षणादेव सकलमेकार्णवमभूत्तदा ।। ३८ ।।\nऐरावतादयो नागाः क्षिप्ताः सिन्धुजलोपरि ।।\nसरथो भगवानिन्द्रः क्षिप्तश्च शतयोजनम् ।। ३९ ।।\nगरुडोऽपि मया बद्धो नागपाशेन विष्णुना ।।\nउर्वश्याद्या मयानीता नार्यः कारागृहांतरम् ।।2.5.24.४०।।\nमां न जानासि रुद्र त्वं त्रैलोक्यजयकारिणाम् ।।\nजलंधरं महादैत्यं सिंधुपुत्रं महाबलम् ।। ४१ ।।\nसनत्कुमार उवाच ।।\nइत्युक्त्वाथ महादेवं तदा वारिधिनन्दनः ।।\nन चचाल न सस्मार निहतान्दानवान्युधि ।।४२।।\nदुर्मदेनाविनीतेन दोर्भ्यामास्फोट्य दोर्बलात् ।।\nतिरस्कृतो महादेवो वचनैः कटुकाक्षरैः ।।४३।।\nतच्छ्रुत्वा दैत्यवचनममंगलमतीरितम् ।।\nविजहास महादेवाः परमं क्रोधमादधे।।४४।।\nसुदर्शनाख्यं यच्चक्रं पदांगुष्ठविनिर्मितम्।।\nजग्राह तत्करे रुद्रस्तेन हंतुं समुद्यतः ।। ४५ ।।\nसुदर्शनाख्यं तच्चक्रं चिक्षेप भगवान्हरः ।।\nकोटिसूर्यप्रतीकाशं प्रलयानलसन्निभम् ।। ४६ ।।\nप्रदहद्रोदसी वेगात्तदासाद्य जलंधरम् ।।\nजहार तच्छिरो वेगान्महदायतलोचनम् ।। ४७ ।।\nरथात्कायः पपातोर्व्यां नादयन्वसुधातलम् ।।\nशिरश्चाप्यब्धिपुत्रस्य हाहाकारो महानभूत् ।। ४८ ।।\nद्विधा पपात तद्देहो ह्यंजनाद्रिरिवाचलः ।।\nकुलिशेन यथा वारांनिधौ गिरिवरो द्विधा ।। ४९ ।।\nतस्य रौद्रेण रक्तेन सम्पूर्णमभवज्जगत् ।।\nततस्समस्ता पृथिवी विकृताभून्मुनीश्वर ।। 2.5.24.५० ।।\nतद्रक्तमखिलं रुद्रनियोगान्मांसमेव च ।।\nमहारौरवमासाद्य रक्तकुंडमभूदिह ।। ५१ ।।\nतत्तेजो निर्गतं देहाद्रुद्रे च लयमागमत् ।।\nवृन्दादेहोद्भवं यद्वद्गौर्य्यां हि विलयं गतम् ।।५२।।\nजलंधरं हतं दृष्ट्वा देवगन्धर्वपन्नगाः ।।\nअभवन्सुप्रसन्नाश्च साधु देवेति चाब्रुवन् ।। ५३ ।।\nसर्वे प्रसन्नतां याता देवसिद्धमुनीश्वराः ।।\nपुष्पवृष्टिं प्रकुर्वाणास्तद्यशो जगुरुच्चकैः ।। ५४ ।।\nदेवांगना महामोदान्ननृतुः प्रेमविह्वलाः ।।\nकलस्वराः कलपदं किन्नरैस्सह संजगुः ।।५५।।\nदिशः प्रसेदुस्सर्वाश्च हते वृन्दापतौ मुने ।।\nववुः पुण्यास्सुखस्पर्शा वायवस्त्रिविधा अपि ।। ५६ ।।\nचन्द्रमाः शीततां यातो रविस्तेपे सुतेजसा ।।\nअग्नयो जज्वलुश्शांता बभूव विकृतं नभः ।। ५७ ।।\nएवं त्रैलोक्यमखिलं स्वास्थ्यमापाधिकं मुने ।।\nहतेऽब्धितनये तस्मिन्हरेणानतमूर्तिना ।। ५८ ।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखण्डे जलंधरवर्णनं नाम चतुर्विशोऽध्यायः ।। २४ ।।"
  }
]
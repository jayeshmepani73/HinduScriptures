[
  {
    "text": "सनत्कुमार उवाच ।।\nस दूतस्तत्र गत्वा च शिववाक्यं जगाद ह ।।\nसविस्तरं यथार्थं च निश्चयं तस्य तत्त्वतः ।। १ ।।\nतच्छुत्वा शंखचूडोऽसौ दानवेन्द्रः प्रतापवान् ।।\nअंगीचकार सुप्रीत्या रणमेव स दानवः ।। २ ।।\nसमारुरोह यानं च सहामात्यैश्च सत्वरः।। ।।\nआदिदेश स्वसैन्यं च युद्धार्थं शंकरेण च ।। ३ ।।\nशिवस्स्वसैन्यं देवांश्च प्रेरयामास सत्वरः ।।\nस्वयमप्यखिलेशोपि सन्नद्धोभूच्च लीलया ।। ४ ।।\nयुद्धारंभो बभूवाशु नेदुर्वाद्यानि भूरिशः ।।\nकोलाहलश्च संजातो वीरशब्दस्तथैव च ।। ५ ।।\nदेवदानवयोर्युद्धं स्परमभून्मुने ।।\nधर्मतो युयुधे तत्र देवदानवयोर्गणः ।। ६ ।।\nस्वयं महेन्द्रो युयुधे सार्धं च वृषपर्वणा ।।\nभास्करो युयुधे विप्रचित्तिना सह धर्मतः ।। ७ ।।\nदंभेन सह विष्णुश्च चकार परमं रणम् ।।\nकालासुरेण कालश्च गोकर्णेन हुताशनः ।। ८ ।।\nकुबेरः  कालकेयेन विश्वकर्मा मयेन च ।।\nभयंकरेण मृत्युश्च संहारेण यमस्तथा ।। ९ ।।\nकालम्बिकेन वरुणश्चंचलेन समीरणः ।।\nबुधश्च घटपृष्ठेन रक्ताक्षेण शनैश्चरः ।। 2.5.36.१० ।।\nजयन्तो रत्नसारेण वसवो वर्चसां गणैः ।।\nअश्विनौ दीप्तिमद्भ्यां च धूम्रेण नलकूबरः।।११।।\nधुरंधरेण धर्मश्च गणकाक्षेण मंगलः ।।\nशोभाकरेण वैश्वानः पिपिटेन च मन्मथः।।१२।।\nगोकामुखेन चूर्णेन खड्गनाम्नाऽसुरेण च ।।\nधूम्रेण संहलेनापि विश्वेन च प्रतापिना ।।१३।।\nपलाशेन द्वादशाऽर्का युयुधुर्धर्मतः परे ।।\nअसुरैरमरास्सार्द्धं शिवसाहाय्यशालिनः ।। १४ ।।\nएकादश महारुद्राश्चैकादशभयंकरैः।।\nअसुरैर्युयुधुर्वीरैर्मैहाबलपराक्रमैः ।।१५।।\nमहामणिश्च युयुधे चोग्रचंडादिभिस्सह ।।\nराहुणा सह चन्द्रश्च जीवः शुक्रेण धर्मतः ।। १६ ।।\nनन्दीश्वरादयस्सर्वे दानवप्रवरैस्सह ।।\nयुयुधुश्च महायुद्धे नोक्ता विस्तरतः पृथक् ।। १७ ।।\nवटमूले तदा शंभुस्तस्थौ काल्याः सुतेन च ।।\nसर्वे च युयुधुस्सैन्यसमूहास्सततं मुने ।।१८।।\nरत्नसिंहासने रम्ये कोटिदानवसंयुतः ।।\nउवास शंखचूडश्च रत्नभूषणभूषितः ।। १९ ।।\nमहायुद्धो बभूवाथ देवासुरविमर्दनः ।।\nनानायुधानि दिव्यानि चलंतिस्म महामृधे ।। 2.5.36.२० ।।\nगदर्ष्टिपट्टिशाश्चक्रभुशुंडिप्रासमुद्गराः ।।\nनिस्त्रिंशभल्लपरिघाः शक्त्युन्मुखपरश्वधाः ।। २१ ।।\nशरतोमरखड्गाश्च शतघ्न्यश्च सहस्रशः ।।\nभिंदिपालादयश्चान्ये वीरहस्तेषु शोभिताः ।। २२ ।।\nशिरांसि चिच्छिदुश्चैभिर्वीरास्तत्र महो त्सवाः ।।\nवीराणामुभयोश्चैव सैन्ययोर्गर्जतो रणे ।। २३ ।।\nगजास्तुरंगा बहवः स्यन्दनाश्च पदातयः ।।\nसारोहवाहा विविधास्तत्रासन् सुविखंडिताः ।। २४ ।।\nनिकृत्तबाहूरुकरकटिकर्णयुगांघ्रयः ।।\nसंछिन्नध्वजबाणासितनुत्र वरभूषणाः ।।२५।।\nसमुद्धतकिरीटैश्च शिरोभिस्सह कुंडलैः ।।\nसंरंभनष्टैरास्तीर्णा बभौ भूः करभोरुभिः ।। २६ ।।\nमहाभुजैस्साभरणैस्संछिन्नैस्सायुधैस्तथा ।।\nअंगैरन्यैश्च सहसा पटलैर्वा ससारघैः ।। २७ ।।\nमृधे भटाः प्रधावंतः कबंधान् स्वशिरोक्षिभिः ।।\nपश्यंतस्तत्र चोत्पेतुरुद्यतायुधसद्भुजैः ।।२८।।\nवल्गंतोऽतितरां वीरा युयुधुश्च परस्परम् ।।\nशस्त्रास्त्रैर्विविधैस्तत्र महाबलपराक्रमाः ।। २९ ।।\nकेचित्स्वर्णमुखैर्बाणैर्विनिहत्य भटान्मृधे ।।\nव्यनदन् वीरसन्नादं सतोया इव तोयदाः ।। 2.5.36.३० ।।\nसर्वतश्शरकूटेन वीरस्सरथसारथिम् ।।\nवीरं संछादयामास प्रावृट्सूर्यमिवांबुदः ।। ३१ ।।\nअन्योन्यमभिसंसृत्य युयुधुर्द्वन्द्वयोधिनः ।।\nआह्वयंतो विशंतोऽग्रे क्षिपंतो मर्मभिर्मिथः ।। ३२ ।।\nसर्वतो वीरसंघाश्च नानाबाहुध्वजायुधाः ।।\nव्यदृश्यंत महासंख्ये कुर्वंतः सिंहसंरवम् ।।३३ ।।\nमहारवान्स्वशंखांश्च विदध्मुर्वै पृथक् पृथक्।।\nवल्गनं चक्रिरे तत्र महावीराः प्रहर्षिताः ।।३४।।\nएवं चिरतरं कालं देवदानवयोर्महत् ।।\nबभूव युद्धं विकटं करालं वीरहर्षदम् ।।३५।।\nमहाप्रभोश्च लीलेयं शंकरस्य परात्मनः।।\nयया समीहितं सर्वं सदेवासुरमानुषम्।।३६।।।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखंडे शंखचूडवधे परस्परयुद्धवर्णनं नाम षट्त्रिंशोऽध्यायः ।। ३६।।"
  }
]
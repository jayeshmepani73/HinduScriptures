[
  {
    "text": "सनत्कुमार उवाच ।।\nअथेशानो महारुद्रो दुष्टकालस्सतांगतिः ।।\nशंखचूडवधं चित्ते निश्चिकाय सुरेच्छया ।। १ ।।\nदूतं कृत्वा चित्ररथं गंधर्वेश्वरमीप्सितम् ।।\nशीघ्रं प्रस्थापयामास शंखचूडांतिके मुदा ।। २ ।।\nसर्वेश्वराज्ञया दूतो ययौ तन्नगरं च सः ।।\nमहेन्द्रनगरोत्कृष्टं कुबेरभवनाधिकम्।। ३ ।।\nगत्वा ददर्श तन्मध्ये शंखचूडालयं वरम् ।।\nराजितं द्वादशैर्द्वारैर्द्वारपालसमन्वितम् ।।४।।\nस दृष्ट्वा पुष्पदन्तस्तु वरं द्वारं ददर्श सः।।\nकथयामास वृत्तांतं द्वारपालाय निर्भयः ।। ५।।\nअतिक्रम्य च तद्द्वारं जगामाभ्यंतरे मुदा।।\nअतीव सुन्दरं रम्यं विस्तीर्णं समलंकृतम्।।६।।\nस गत्वा शंखचूडं तं ददर्श दनुजाधिपम् ।।\nवीरमंडल मध्यस्थं रत्नसिंहासनस्थितम् ।।७।।\nदानवेन्द्रैः परिवृतं सेवितं च त्रिकोटिभिः ।।\nशतः कोटिभिरन्यैश्च भ्रमद्भिश्शस्त्रपाणिभिः ।।८।।\nएवंभूतं च तं दृष्ट्वा पुष्पदंतस्सविस्मयः ।।\nउवाच रणवृत्तांतं यदुक्तं शंकरेण च ।। ९ ।।\nपुष्पदंत उवाच ।।\nराजेन्द्र शिवदूतोऽहं पुष्पदंताभिधः प्रभो ।।\nयदुक्तं शंकरेणैव तच्छृणु त्वं ब्रवीमि ते ।। 2.5.१० ।।\nशिव उवाच\nराज्यं देहि च देवानामधिकारं हि सांप्रतम् ।।\nनोचेत्कुरु रणं सार्द्धं परेण च मया सताम् ।। ११ ।।\nदेवा मां शरणापन्ना देवेशं शंकरं सताम् ।।\nअहं क्रुद्धो महारुद्रस्त्वां वधिष्याम्यसंशयम् ।। १२ ।।\nहरोऽस्मि सर्वदेवेभ्यो ह्यभयं दत्तवानहम्।।\nखलदंडधरोऽहं वै शरणागतवत्सलः ।। १३ ।।\nराज्यं दास्यसि किं वा त्वं करिष्यसि रणं च किम् ।।\nतत्त्वं ब्रूहि द्वयोरेकं दानवेन्द्र विचार्य वै ।। १४ ।।\nपुष्पदंत उवाच ।।\nइत्युक्तं यन्महेशेन तुभ्यं तन्मे निवेदितम् ।।\nवितथं शंभुवाक्यं न कदापि दनुजाधिप ।। १५ ।।\nअहं स्वस्वामिनं गंतुमिच्छामि त्वरितं हरम् ।।\nगत्वा वक्ष्यामि किं शंभोस्तथा त्वं वद मामिह ।। १६ ।।\n।। सनत्कुमार उवाच\nइत्थं च पुष्पदंतस्य शिवदूतस्य सत्पतेः ।।\nआकर्ण्य वचनं राजा हसित्वा तमुवाच सः ।। १७ ।।\nशंखचूड उवाच ।।\nराज्यं दास्ये न देवेभ्यो वीरभोग्या वसुंधरा ।।\nरणं दास्यामि ते रुद्र देवानां पक्षपातिने ।।१८।।\nयस्योपरि प्रयायी स्यात्स वीरो भुवेनऽधमः।\nअतः पूर्वमहं रुद्र त्वां गमिष्याम्यसंशयम्।।१९।।\nप्रभात आगमिष्यामि वीरयात्रा विचारतः ।।\nत्वं गच्छाचक्ष्व रुद्राय हीदृशं वचनं मम ।। 2.5.२० ।। ।।\nइति श्रुत्वा शंखचूडवचनं सुप्रहस्य सः ।।\nउवाच दानवेन्द्रं स शंभुदूतस्तु गर्वितम् ।।२१।।\nअन्येषामपि राजेन्द्र गणानां शंकरस्य च ।।\nन स्थातुं संमुखे योग्यः किं पुनस्तस्य संमुखम् ।।२२।।\nस त्वं देहि च देवानामधिकाराणि सर्वशः ।।\nत्वमरे गच्छ पातालं यदि जीवितुमिच्छसि।।२३।।\nसामान्यममरं तं नो विद्धि दानवसत्तम।।\nशंकरः परमात्मा हि सर्वेषामीश्वरेश्वरः।।२४।।\nइन्द्राद्यास्सकला देवा यस्याज्ञावर्तिनस्सदा।।\nसप्रजापतयस्सिद्धा मुनयश्चाप्यहीश्वराः ।।२५।।\nहरेर्विधेश्च स स्वामी निर्गुणस्सगुणस्स हि ।।\nयस्य भ्रूभंगमात्रेण सर्वेषां प्रलयो भवेत् ।।२६।।\nशिवस्य पूर्णरूपश्च लोकसंहारकारकः।।\nसतां गतिर्दुष्टहंता निर्विकारः परात्परः ।।२७।।\nब्रह्मणोधिपतिस्सोऽपि हरेरपि महेश्वरः।।\nअवमान्या न वै तस्य शासना दानवर्षभ।।२८।।\nकिं बहूक्तेन राजेन्द्र मनसा संविचार्य च ।।\nरुद्रं विद्धि महेशानं परं ब्रह्म चिदात्मकम् ।।२९।।\nदेहि राज्यं हि देवानामधिकारांश्च सर्वशः ।।\nएवं ते कुशलं तात भविष्यत्यन्यथा भयम् ।2.5.३०।\nसन्त्कुमार उवाच।।\nइति श्रुत्वा दानवेंद्रः शंखचूडः प्रतापवान् ।।\nउवाच शिवदूतं तं भवितव्यविमोहितः।।३१।।\nशंखचूड उवाच ।।\nस्वतो राज्यं न दास्यामि नाधिकारान् विनिश्चयात् ।।\nविना युद्धं महेशेन सत्यमेतद्ब्रवीम्यहम् ।। ३२ ।।\nकालाधीनं जगत्सर्वं विज्ञेयं सचराचरम्।।\nकालाद्भवति सर्वं हि विनश्यति च कालतः।।३३।।\nत्वं गच्छ शंकरं रुद्रं मयोक्तं वद तत्त्वत।।\nस च युक्तं करोत्वेवं बहुवार्तां कुरुष्व नो ।। ३४ ।।\nसनत्कुमार उवाच।।\nइत्युक्त्वा शिवदूतोऽसौ जगाम स्वामिनं निजम् ।।\nयथार्थं कथयामास पुष्पदंतश्च सन्मुने ।। ३५ ।।"
  }
]
[
  {
    "text": "।। श्रीगणेशाय नमः ।।\n।। श्रीगौरीशंकराभ्यां नमः ।।\n।। नारद उवाच ।।\nश्रुतमस्माभिरानंदप्रदं चरितमुत्तमम् ।।\nगृहस्थस्यैव शंभोश्च गणस्कंदादिसत्कथम् ।।१।।\nइदानीं ब्रूहि सुप्रीत्या चरितं वरमुत्तमम् ।।\nशंकरो हि यथा रुद्रो जघान विहरन्खलान् ।।२।।\nकथं ददाह भगवान्नगराणि सुरद्विषाम् ।।\nत्रीण्येकेन च बाणेन युगपत्केन वीर्यवान् ।।३।।\nएतत्सर्वं समाचक्ष्व चरितं शशिमौलिनः ।।\nदेवर्षिसुखदं शश्वन्मायाविहरतः प्रभोः ।। ४ ।।\n।। ब्रह्मोवाच ।।\nएवमेतत्पुरा पृष्टो व्यासेन ऋषिसत्तमः ।।\nसनत्कुमारं प्रोवाच तदेव कथयाम्यहम् ।।५।।\nसनत्कुमार उवाच ।।\nशृणु व्यास महाप्राज्ञ चरितं शशिमौलिनः ।।\nयथा ददाह त्रिपुरं बाणेनैकेन विश्व हृत्।।६।।\nशिवात्मजेन स्कन्देन निहते तारकासुरे।।\nतत्पुत्रास्तु त्रयो दैत्याः पर्यतप्यन्मुनीश्वर।।७।।\nतारकाख्यस्तु तज्जेष्ठो विद्युन्माली च मध्यमः ।।\nकमलाक्षः कनीयांश्च सर्वे तुल्यबलास्सदा ।।८।।\nजितेन्द्रियास्ससन्नद्धास्संयतास्सत्यवादिनः ।।\nदृढचित्ता महावीरा देवद्रोहिण एव च ।। ९ ।।\nते तु मेरुगुहां गत्वा तपश्चक्रुर्महाद्भुतम् ।।\nत्रयस्सर्वान्सुभोगांश्च विहाय सुमनोहरान् ।। 2.5.1.१० ।।\nवसंते सर्वकामांश्च गीतवादित्रनिस्स्वनम् ।।\nविहाय सोत्सवं तेपुस्त्रयस्ते तारकात्मजाः।।११।।\nग्रीष्मे सूर्यप्रभां जित्वा दिक्षु प्रज्वाल्य पावकम् ।।\nतन्मध्यसंस्थाः सिद्ध्यर्थं जुहुवुर्हव्यमादरात् ।।१२।।\nमहाप्रतापपतितास्सर्वेप्यासन् सुमूर्छिताः ।।\nवर्षासु गतसंत्रासा वृष्टिं मूर्द्धन्यधारयन् ।।१३।।\nशरत्काले प्रसूतं तु भोजनं तु बुभुक्षिताः ।।\nरम्यं स्निग्धं स्थिरं हृद्यं फलं मूलमनुत्तमम्।।१४।।\nसंयमात्क्षुत्तृषो जित्वा पानान्युच्चावचान्यपि ।।\nबुभुक्षितेभ्यो दत्त्वा तु बुभूवुरुपला इव ।।१५।।\nसंस्थितास्ते महात्मानो निराधाराश्चतुर्दिशम् ।।\nहेमंते गिरिमाश्रित्य धैर्येण परमेण तु ।। १६ ।।\nतुषारदेहसंछन्ना जलक्लिन्नेन वाससा ।।\nआसाद्य देहं क्षौमेण शिशिरे तोयमध्यगाः ।। १७ ।।\nअनिर्विण्णास्ततस्सर्वे क्रमशोऽवर्द्धयंस्तपः ।।\nतेपुस्त्रयस्ते तत्पुत्रा विधिमुद्दिश्य सत्तमाः ।। १८ ।।\nतप उग्रं समास्थाय नियमे परमे स्थिता ।।\nतपसा कर्षयामासुर्देहान् स्वान् दानवोत्तमाः ।।१९।।\nवर्षाणां शतकं चैव पदमेकं निधाय च ।।\nभूमौ स्थित्वा परं तत्र तेपुस्ते बलवत्तराः ।। 2.5.1.२० ।।\nते सहस्रं तु वर्षाणां वातभक्षास्सुदारुणाः ।।\nतपस्तेपुर्दुरात्मानः परं तापमुपागताः ।। २१ ।।\nवर्षाणां तु सहस्रं वै मस्तकेनास्थितास्तथा ।।\nवर्षाणां तु शतेनैव ऊर्द्ध्वबाहव आसिताः ।।२२।।\nएवं दुःखं परं प्राप्ता दुराग्रहपरा इमे ।।\nईदृक्ते संस्थिता दैत्या दिवारात्रमतंद्रिता ।। २३ ।।\nएवं तेषां गतः कालो महान् सुतपतां मुने ।।\nब्रह्मात्मनां तारकाणां धर्मेणेति मतिर्मम ।। २४ ।।\nप्रादुरासीत्ततो ब्रह्मा सुरासुरगुरुर्महान् ।।\nसंतुष्टस्तपसा तेषां वरं दातुं महायशाः ।। २५ ।।\nमुनिदेवासुरैस्सार्द्धं सांत्वपूर्वमिदं वचः ।।\nततस्तानब्रवीत्सर्वान् सर्वभूतपितामहः ।। २५ ।।\nब्रह्मोवाच ।।\nप्रसन्नोऽस्मि महादैत्या युष्माकं तपसा मुने ।।\nसर्वं दास्यामि युष्मभ्यं वरं ब्रूत यदीप्सितम् ।। २७ ।।\nकिमर्थं सुतपस्तप्तं कथयध्वं सुरद्विषां ।।\nसर्वेषां तपसो दाता सर्वकर्तास्मि सर्वदा ।। २८ ।।\nसनत्कुमार उवाच ।।\nतस्य तद्वचनं श्रुत्वा शनैस्ते स्वात्मनो गतम् ।।\nऊचुः प्रांजलयस्सर्वे प्रणिपत्य पितामहम् ।। २९ ।।\nदैत्या ऊचुः ।।\nयदि प्रसन्नो देवेश यदि देयो वरस्त्वया ।।\nअवध्यत्वं च सर्वेषां सर्वभूतेषु देहिनः ।। 2.5.1.३० ।।\nस्थिरान् कुरु जगन्नाथ पांतु नः परिपंथिनः ।।\nजरारोगादयस्सर्वे नास्मान्मृत्युरगात् क्वचित् ।। ३१ ।।\nअजराश्चामरास्सर्वे भवाम इति नो मतम् ।।\nसमृत्यवः करिष्यामस्सर्वानन्यांस्त्रिलोकके ।।३२।।\nलक्ष्म्या किं तद्विपुलया किं कार्यं हि पुरोत्तमैः ।।\nअन्यैश्च विपुलैर्भोगैस्स्थानैश्वर्येण वा पुनः ।। ३३ ।।\nयत्रैव मृत्युना ग्रस्तो नियतं पंचभिर्दिनैः ।।\nव्यर्थं तस्याखिलं ब्रह्मन् निश्चितं न इतीव हि ।। ३४ ।।\nसनत्कुमार उवाच ।।\nइति श्रुत्वा वचस्तेषां दैत्यानां च तपस्विनाम् ।।\nप्रत्युवाच शिवं स्मृत्वा स्वप्रभुं गिरिशं विधिः ।।३५।।\nब्रह्मोवाच ।।\nनास्ति सर्वामरत्वं च निवर्तध्वमतोऽसुराः ।।\nअन्यं वरं वृणीध्वं वै यादृशो वो हि रोचते ।। ३६ ।।\nजातो जनिष्यते नूनं जंतुः कोप्यसुराः क्वचित् ।।\nअजरश्चामरो लोके न भविष्यति भूतले ।। ३७ ।।\nऋते तु खंडपरशोः कालकालाद्धरेस्तथा ।।\nतौ धर्माधर्मपरमावव्यक्तौ व्यक्तरूपिणौ ।।३८।।\nसंपीडनाय जगतो यदि स क्रियते तपः ।।\nसफलं तद्गतं वेद्यं तस्मात्सुविहितं तपः ।।३९।।\nतद्विचार्य स्वयं बुद्ध्या न शक्यं यत्सुरासुरैः ।।\nदुर्लभं वा सुदुस्साध्यं मृत्युं वंचयतानघाः ।।2.5.1.४०।।\nतत्किंचिन्मरणे हेतुं वृणीध्वं सत्त्वमाश्रिताः ।।\nयेन मृत्युर्नैव वृतो रक्षतस्तत्पृथक् पृथक् ।।४१।।\nसनत्कुमार उवाच ।।\nएतद्विधिवचः श्रुत्वा मुहूर्त्तं ध्यानमास्थिताः ।।\nप्रोचुस्ते चिंतयित्वाथ सर्वलोकपितामहम् ।।४२।।\nदैत्या ऊचुः।।\nभगवन्नास्ति नो वेश्म पराक्रमवतामपि ।।\nअधृष्याः शात्रवानां तु यन्न वत्स्यामहे सुखम् ।। ४३ ।।\nपुराणि त्रीणि नो देहि निर्मायात्यद्भुतानि हि ।।\nसर्वसंपत्समृद्धान्य प्रधृष्याणि दिवौकसाम्।।४४।।\nवयं पुराणि त्रीण्येव समास्थाय महीमिमाम्।।\nचरिष्यामो हि लोकेश त्वत्प्रसादाज्जगद्गुरो ।। ४५ ।।\nतारकाक्षस्ततः प्राह यदभेद्यं सुरैरपि ।।\nकरोति विश्वकर्मा तन्मम हेममयं पुरम्।। ४६ ।।\nययाचे कमलाक्षस्तु राजतं सुमहत्पुरम् ।।\nविद्युन्माली च संहृष्टो वज्रायसमयं महत्।।४७।।\nपुरेष्वेतेषु भो ब्रह्मन्नेकस्थानस्थितेषु च ।।\nमध्याह्नाभिजिते काले शीतांशौ पुष्प संस्थिते ।। ४८ ।।\nउपर्युपर्यदृष्टेषु व्योम्नि लीलाभ्रसंस्थिते ।।\nवर्षत्सु कालमेघेषु पुष्करावर्तनामसु ।। ४९ ।।\nतथा वर्षसहस्राते समेष्यामः परस्परम् ।।\nएकीभावं गमिष्यंति पुराण्येतानि नान्यथा ।।2.5.1.५०।।\nसर्वदेवमयो देवस्सर्वेषां मे कुहेलया।।\nअसंभवे रथे तिष्ठन् सर्वोपस्करणान्विते ।। ५१ ।।\nअसंभाव्यैककांडेन भिनत्तु नगराणि नः ।।\nनिर्वैरः कृत्तिवासास्तु योस्माकमिति नित्यशः ।। ५२ ।\nवंद्यः पूज्योभिवाद्यश्च सोस्माकं निर्दहेत्कथम् ।।\nइति चेतसि संधाय तादृशो भुवि दुर्लभः ।। ५३ ।।\nसनत्कुमार उवाच ।।\nएतच्छ्रुत्वा वचस्तेषां ब्रह्मा लोकपितामहः ।।\nएवमस्तीति तान् प्राह सृष्टिकर्ता स्मरञ्शिवम् ।।५४।।\nआज्ञां ददौ मयस्यापि कुत्र त्वं नगरत्रयम् ।।\nकांचनं राजतं चैव आयसं चेति भो मय ।।५५।।\nइत्यादिश्य मयं ब्रह्मा प्रत्यक्षं प्राविशद्दिवम् ।।\nतेषां तारकपुत्राणां पश्यतां निजधाम हि ।।५६।।\nततो मयश्च तपसा चक्रे धीरः पुराण्यथ ।।\nकांचनं तारकाक्षस्य कमलाक्षस्य राजतम् ।।५७।।\nविद्युन्माल्यायसं चैव त्रिविधं दुर्गमुत्तमम् ।।\nस्वर्गे व्योम्नि च भूमौ च क्रमाज्ज्ञेयानि तानि वै ।।५८।।\nदत्वा तेभ्यो सुरेभ्यश्च पुराणि त्रीणि वै मयः ।।\nप्रविवेश स्वयं तत्र हितकामपरायणः ।। ५९ ।।\nएवं पुत्रत्रयं प्राप्य प्रविष्टास्तारकात्मजाः ।।\nबुभुजुस्सकलान्भोगान्महाबलपराक्रमाः ।। 2.5.1.६० ।।\nकल्पद्रुमैश्च संकीर्णं गजवाजिसमाकुलम् ।।\nनानाप्रासादसंकीर्णं मणिजालसमा वृतम् ।। ६१ ।।।।\nसूर्यमण्डलसंकाशैर्विमानैस्सर्वतोमुखैः ।।\nपद्मरागमयैश्चैव शोभितं चन्द्रसन्निभैः ।। ६२ ।।\nप्रासादैर्गोपुरैर्दिव्यैः कैलासशिखरोपमैः ।।\nदिव्यस्त्रीजनसंकीर्णैर्गंधर्वैस्सिद्धचारणैः ।। ६३ ।।\nरुद्रालयैः प्रतिगृहमग्निहोत्रैः प्रतिष्ठितैः ।।\nद्विजोत्तमैश्शास्त्र ज्ञैश्शिवभक्तिरतैस्सदा ।। ६४ ।।\nवापीकूपतडागैश्च दीर्घिकाभिस्सुशोभितम् ।।\nउद्यानवनवृक्षैश्च स्वर्गच्युत गुणोत्तमैः ।। ६५ ।।\nनदीनदसरिन्मुख्यपुष्करैः शोभितं सदा ।।\nसर्वकामफलाद्यैश्चानेकैर्वृक्षैर्मनोहरम् ।। ६६ ।।\nमत्तमातंगयूथैश्च तुरंगैश्च सुशोभनैः ।।\nरथैश्च विविधाकारैश्शिबिकाभिरलंकृतम् ।।६७।।\nसमयादिशिकैश्चैव क्रीडास्थानैः पृथक्पृथक् ।।\nवेदाध्ययनशालाभिर्विविधाभिः पृथक्पृथक् ।। ६८ ।।\nअदृष्टं मनसा वाचा पापान्वितनरैस्सदा ।।\nमहात्मभिश्शुभाचारैः पुण्यवद्भिः प्रवीक्ष्यते ।। ६९ ।।\nपतिव्रताभिः सर्वत्र पावितं स्थलमुत्तमम् ।।\nपतिसेवनशीलाभिर्विमुखाभिः कुधर्मतः ।।2.5.1.७०।।\nदैत्यशूरैर्महाभागैस्सदारैस्ससुतैर्द्विजैः ।।\nश्रौतस्मार्तार्थतत्त्वज्ञैस्स्वधर्मनिरतैर्युतम्।।७१।।\nव्यूढोरस्कैर्वृषस्कंधैस्सामयुद्धधरैस्सदा।।\nप्रशांतैः कुपितैश्चैव कुब्जैर्वामनकैस्तथा।।७२।।\nनीलोत्पलदलप्रख्यैर्नीलकुंचितमूर्द्धजैः ।।\nमयेन रक्षितैस्सर्वैश्शिक्षितैर्युद्धलालसैः ।। ७३ ।।\nवरसमररतैर्युतं समंतादजशिवपूजनया विशुद्धवीर्यैः ।।\nरविमरुतमहेन्द्रसंनिकाशैस्सुरमथनैस्सुदृढैस्सुसेवितं यत् ।।७४।।\nशास्त्रवेदपुराणेषु येये धर्माः प्रकीर्तिताः ।।\nशिवप्रियास्सदा देवास्ते धर्मास्तत्र सर्वतः ।। ७५ ।।\nएवं लब्धवरास्ते तु दैतेयास्तारकात्मजाः ।।\nशैवं मयमुपाश्रित्य निवसंति स्म तत्र ह ।। ७६ ।।\nसर्वं त्रैलोक्यमुत्सार्य प्रविश्य नगराणि ते ।।\nकुर्वंति स्म महद्राज्यं शिवमार्गरतास्सदा ।। ७७ ।।\nततो महान् गतः कालो वसतां पुण्यकर्मणाम् ।।\nयथासुखं यथाजोषं सद्राज्यं कुर्वतां मुने ।। ७८ ।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखण्डे त्रिपुरवधोपाख्याने त्रिपुरवर्णनं नाम प्रथमोऽध्यायः ।। १ ।।"
  }
]
[
  {
    "text": "सनत्कुमार उवाच ।।\nअथ वीरगणै रुद्रो रौद्ररूपो महाप्रभुः ।।\nअभ्यगाद्वृषभारूढस्संग्रामं प्रहसन्निव ।। १ ।।\nरुद्रमायांतमालोक्य सिंहनादैर्गणाः पुनः ।।\nनिवृत्ताः संगरे रौद्रा ये हि पूर्वं पराजिताः ।। २ ।।\nवीर शब्दं च कुर्वन्तस्तेऽप्यन्ये शांकरा गणाः ।।\nसोत्सवास्सायुधा दैत्यान्निजघ्नुश्शरवृष्टिभिः ।। ३ ।।\nदैत्या हि भीषणं रुद्रं सर्वे दृष्ट्वा विदुद्रुवुः ।।\nशांकरं पुरुषं दृष्ट्वा पातकानीव तद्भयात् ।। ४ ।।\nअथो जलंधरो दैत्यान्निवृत्तान्प्रेक्ष्य संगरे ।।\nअभ्यधावत्स चंडीशं मुंचन्बाणान्सहस्रशः ।। ५ ।।\nनिशुंभशुंभप्रमुखा दैत्येन्द्राश्च सहस्रशः ।।\nअभिजग्मुश्शिवं वेगाद्रोषात्संदष्टदच्छदाः ।। ६ ।।\nकालनेमिस्तथा वीरः खड्गरोमा बलाहकः ।।\nघस्मरश्च प्रचंडश्चापरे चापि शिवं ययुः ।। ७ ।।\nबाणैस्संछादयामासुर्द्रुतं रुद्रगणांश्च ते ।।\nअंगानि चिच्छिदुर्वीराः शुंभाद्या निखिला मुने ।।८।।\nबाणांधकारसंछन्नं दृष्ट्वा गणबलं हरः ।।\nतद्बाणजालमाच्छिद्य बाणैराववृते नभः ।। ९ ।।\nदैत्यांश्च बाणवात्याभिः पीडितानकरोत्तदा ।।\nप्रचंडबाणजालोघैरपातयत भूतले ।।2.5.22.१०।।\nखड्गरोमशिरः कायात्तथा परशुनाच्छिनत् ।।\nबलाहकस्य च शिरः खट्वांगेनाकरोद्द्विधा ।।११।।\nस बद्ध्वा घस्मरं दैत्यं पाशेनाभ्यहनद्भुवि ।।\nमहावीर प्रचंडं च चकर्त्त विशिखेन ह ।। १२ ।।\nवृषभेण हताः केचित्केचिद्बाणैर्निपातिता ।।\nन शेकुरसुराः स्थातुं गजा सिंहार्दिता इव ।।१३।।\nततः क्रोधपरीतात्मा दैत्यान्धिक्कृतवान्रणे ।।\nशुंभादिकान्महादैत्यः प्रहसन्प्राह धैर्यवान्।।१४।।\nजलंधर उवाच ।।\nकिं व उच्चरितैर्मातुर्धावद्भिः पृष्ठतो हतैः ।।\nन हि भीतवधः श्लाघ्यः स्वर्गदः शूरमानिनाम् ।।१५।।\nयदि वः प्रधने श्रदा सारो वा क्षुल्लका हृदि ।।\nअग्रे तिष्ठत मात्रं मे न चेद्ग्राम्यसुखे स्पृहा।। १६ ।।\nरणे मृत्युर्वरश्चास्ति सर्वकामफलप्रदः ।।\nयशःप्रदो विशेषेण मोक्षदोऽपि प्रकीर्त्तितः ।।१७।।\nसूर्यस्य मंडलं भित्त्वा यायाद्वै परमं पदम् ।।\nपरिव्राट् परमज्ञानी रणे यत्संमुखे हतः ।।१८।।\nमृत्योर्भयं न कर्तव्यं कदाचित्कुत्रचिद्बुधैः।।\nअनिर्वार्यो यतो ह्येष उपायैर्निखिलैरपि ।।१९।।\nमृत्युर्जन्मवतां वीरा देहेन सह जायते।।\nअद्य वाब्दशतात् वा मृत्युर्वै प्राणिनां ध्रुवः ।।2.5.22.२०।।\nतन्मृत्युभयमुत्सार्य युध्यध्वं समरे मुदा ।।\nसर्वथा परमानन्द इहामुत्राप्यसंशयः ।।२१।।\nसनत्कुमार उवाच ।।\nइत्युक्त्वा बोधयामास स्ववीरान्बहुशस्स हि।।\nधैर्यं दधुर्न ते भीता पलायंत रणाद्द्रुतम् ।।२२।।\nअथ दृष्ट्वा स्वसैन्यं तत्पलायनपरायणम् ।।\nचुक्रोधाति महावीरस्सिंधुपुत्रो जलंधरः ।।२३।।\nततः क्रोधपरीतात्मा क्रोधाद्रुद्रं जलंधरः।।\nआह्वापयामास रणे तीव्राशनिसमस्वनः ।। २४ ।।\n।। जलंधर उवाच ।।\nयुद्ध्यस्वाद्य मया सार्द्धं किमेभिर्निहतैस्तव ।।\nयच्च किञ्चिद्बलं तेऽस्ति तद्दर्शय जटाधर ।।२५।।\nसनत्कुमार उवाच ।।\nइत्युक्त्वा बाण सप्तत्या जघान वृषभध्वजम् ।।\nजलंधरो महादैत्यश्शंभुमक्लिष्टकारिणम् ।। २६ ।।\nतानप्राप्तान्महादेवो जलंधरशरान्द्रुतम्।।\nनिजैर्हि निशितैर्बाणैश्चिच्छेद प्रहसन्निव।।२७।।\nततो हयान्ध्वजं छत्रं धनुश्चिच्छेद सप्तभिः ।।\nजलंधरस्य दैत्यस्य न तच्चित्रं हरे मुने ।। २८ ।।\nस च्छिन्नधन्वा विरथः पाथोधितनयोऽसुरः ।।\nअभ्यधावच्छिवं क्रुद्धो गदामुद्यम्य वेगवान्।। २९ ।।\nप्रभुर्गदां च तत्क्षिप्तां सहसैव महेश्वरः ।।\nपाराशर्यं महालीलो द्रुतं बाणैर्द्विधाकरोत् ।।2.5.22.३०।।\nतथापि मुष्टिमुद्यम्य महाक्रुद्धो महासुरः ।।\nअभ्युद्ययौ महावेगाद्द्रुतं तं तज्जिघांसया।।३१।।\nतावदेवेश्वरेणाशु बाणोघैस्स जलंधरः ।।\nअक्लिष्टकर्मकारेण क्रोशमात्रमपाकृतः ।।३२।।\nततो जलंधरो दैत्यो रुद्रं मत्वा बलाधिकम् ।।\nससर्ज मायां गांधर्वीमद्भुतां रुद्रमोहिनीम्।।३३।।\nतस्य मायाप्रभावात्तु गंधर्वाप्सरसां गणाः ।।\nआविर्भूता अनेके च रुद्रमोहनहेतवे।।३४।।\nततो जगुश्च ननृतुर्गंधर्वाप्सरसां गणाः।।\nतालवेणुमृदंगांश्च वादयन्तिस्म चापरे ।।३५।।\nतद्दृष्ट्वा महदाश्चर्यं गणै रुद्रो विमोहितः ।।\nपतितान्यपि शस्त्राणि करेभ्यो न विवेद सः ।।३६।।\nएकाग्रीभूतमालोक्य रुद्रं दैत्यो जलंधरः।।\nकामतस्स जगामाशु यत्र गौरी स्थिताऽभवत्।। ३७ ।।\nयुद्धे शुंभनिशुंभाख्यौ स्थापयित्वा महाबलौ ।।\nदशदोर्दण्डपंचास्यस्त्रिनेत्रश्च जटाधरः ।।३८।।\nमहावृषभमारूढस्सर्वथा रुद्रसंनिभः ।।\nआसुर्य्या मायया व्यास स बभूव जलंधरः ।।३९।।\nअथ रुद्रं समायातमालोक्य भववल्लभा ।।\nअभ्याययौ सखीमध्यात्तद्दर्शनपथेऽभवत् ।।2.5.22.४०।।\nयावद्ददर्श चार्वंगी पार्वतीं दनुजेश्वरः ।।\nतावत्स वीर्यं मुमुचे जडांगश्चाभवत्तदा।। ४१ ।।\nअथ ज्ञात्वा तदा गौरी दानवं भयविह्वला ।।\nजगामांतर्हिता वेगात्सा तदोत्तरमानसम्।।४२।।\nतामदृश्य ततो दैत्यः क्षणाद्विद्युल्लतामिव।।\nजवेनागात्पुनर्योद्धुं यत्र देवो महेश्वरः ।।४३।।\nपार्वत्यपि महाविष्णुं सस्मार मनसा तदा ।।\nतावद्ददर्श तं देवं सोपविष्टं समीपगम् ।।४४।।\nतं दृष्ट्वा पार्वती विष्णुं जगन्माता शिवप्रिया ।।\nप्रसन्नमनसोवाच प्रणमंतं कृतांजलिम् ।।४५।।\nपार्वत्युवाच ।।\nविष्णो जलंधरो दैत्यः कृतवान्परमाद्भुतम् ।।\nतत्किं न विदितं तेऽस्ति चेष्टितं तस्य दुर्मतेः ।। ४६ ।।\nतच्छ्रुत्वा जगदम्बाया वचनं गरुडध्वजः ।।\nप्रत्युवाच शिवां नत्वा सांजलिर्नम्रकंधरः ।। ४७ ।।\n।। श्रीभगवानुवाच ।।\nभवत्याः कृपया देवि तद्वृत्तं विदितं मया ।।\nयदाज्ञापय मां मातस्तत्कुर्य्यां त्वदनुज्ञया ।।४८।।\nसनत्कुमार उचाच ।।\nतच्छ्रुत्वा विष्णुवचन्ं पुनरप्याह पार्वती ।।\nहृषीकेशं जगन्माता धर्मनीतिं सुशिक्षयन् ।। ४९ ।।\nपार्वत्युवाच ।।\nतेनैव दर्शितः पन्था बुध्यस्व त्वं तथैव हि ।।\nतत्स्त्रीपातिव्रतं धर्मं भ्रष्टं कुरु मदाज्ञया ।।2.5.22.५०।।\nनान्यथा स महादैत्यो भवेद्वध्यो रमेश्वर।।\nपातिव्रतसमो नान्यो धर्मोऽस्ति पृथिवीतले ।। ५१ ।।\nसनत्कुमार उवाच ।।\nइत्यनुज्ञां समाकर्ण्य शिरसाधाय तां हरिः ।।\nछल कर्त्तुं जगामाशु पुनर्जालंधरं पुरम् ।। ५२ ।।\nइति श्रीशिवमहापुराणे द्वितीयायां रुद्रसंहितायांपञ्चमे युद्धखंडे जलंधरवधोपाख्याने जलंधरयुद्धवर्णनंनाम द्वाविंशोऽध्यायः ।। २२ ।।"
  }
]
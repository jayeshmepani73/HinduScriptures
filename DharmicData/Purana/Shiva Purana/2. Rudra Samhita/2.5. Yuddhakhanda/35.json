[
  {
    "text": "सनत्कुमार उवाच ।।\nतत्र स्थित्वा दानवेन्द्रो महान्तं दानवेश्वरम् ।।\nदूतं कृत्वा महाविज्ञं प्रेषयामास शंकरम् ।। १ ।।\nस तत्र गत्वा दूतश्च चन्द्रभालं ददर्श ह ।।\nवटमूले समासीनं सूर्यकोटिसमप्रभम् ।।२।।\nकृत्वा योगासनं दृष्ट्या मुद्रायुक्तं च सस्मितम् ।।\nशुद्धस्फटिकसंकाशं ज्वलंतं ब्रह्मतेजस ।। ३ ।।\nत्रिशूलपट्टिशधरं व्याघ्रचर्मांबरावृतम् ।।\nभक्तमृत्युहरं शांतं गौरीकान्तं त्रिलोचनम् ।। ४ ।।\nतपसां फलदातारं कर्त्तारं सर्वसंपदाम् ।।\nआशुतोषं प्रसन्नास्य भक्तानुग्रहकारकम् ।।५।।\nविश्वनाथं विश्वबीजं विश्वरूपं च विश्वजम् ।।\nविश्वंभरं विश्वकरं विश्वसंहारकारणम् ।।६।।\nकारणं कारणानां च नरकार्णवतारणम् ।।\nज्ञानप्रदं ज्ञानबीजं ज्ञानानन्दं सनातनम् ।।७।।\nअवरुह्य रथाद् दूतस्तं दृष्ट्वा दानवेश्वरः।।\nशंकरं सकुमारं च शिरसा प्रणनाम सः।।८।।\nवामतो भद्रकाली च स्कंदं तत्पुरतः स्थितम् ।।\nलोकाशिषं ददौ तस्मै काली स्कंदश्च शंकरः ।।९।।\nअथासौ शंखचूडस्य दूतः परमशास्त्रवित् ।।\nउवाच शंकरं नत्वा करौ बद्ध्वा शुभं वचः।।2.5.35.१०।।\n।। दूत उवाच ।।\nशंखचूडस्य दूतोऽहं त्वत्सकाशमिहागतः ।।\nवर्तते ते किमिच्छाद्य तत्त्वं ब्रूहि महेश्वर ।। ११ ।।\nसनत्कुमार उवाच।।\nइति श्रुत्वा च वचनं शंखचूडस्य शंकरः ।।\nप्रसन्नात्मा महादेवो भगवांस्तमुवाच ह।।१२।।\nमहादेव उवाच ।।\nशृणु  दूत महाप्राज्ञ वचो मम सुखावहम् ।।\nकथनीयमिदं तस्मै निर्विवादं विचार्य च ।।१३।।\nविधाता जगतां ब्रह्मा पिता धर्मस्य धर्मवित् ।।\nमरीचिस्तस्य पुत्रश्च कश्यपस्तत्सुतः स्मृतः ।। १४ ।।\nदक्षः प्रीत्या ददौ तस्मै निजकन्यास्त्रयोदश ।।\nतास्वेका च दनुस्साध्वी तत्सौभाग्यविवर्द्धिनी ।।१५।।\nचत्वारस्ते दनोः पुत्रा दानवास्तेजसोल्बणाः ।।\nतेष्वेको विप्रचित्तिस्तु महाबलपराक्रमः ।।१६।।\nतत्पुत्रो धार्मिको दंभो दानवेन्द्रो महामतिः ।।\nतस्य त्वं तनयः श्रेष्ठो धर्मात्मा दानवेश्वरः।।१७।।\nपुरा त्वं पाषर्दो गोपो गोपेष्वेव च धार्मिकः ।।\nअधुना राधिकाशापाज्जातस्त्वं दानवेश्वरः ।।१८।।\nदानवीं योनिमायातस्तत्त्वतो न हि दानवः ।।\nनिजवृतं पुरा ज्ञात्वा देववैरं त्यजाधुना ।। १९ ।।\nद्रोहं न कुरु तैस्सार्द्धं स्वपदं भुंक्ष्व सादरम् ।।\nनाधिकं सविकारं च कुरु राज्यं विचार्य च ।। 2.5.35.२० ।।\nदेहि राज्यं च देवानां मत्प्रीतिं रक्ष दानव ।।\nनिजराज्ये सुखं तिष्ठ तिष्ठंतु स्वपदे सुराः ।। २१ ।।\nअलं भूतविरोधेन देवद्रोहेण किं पुनः ।।\nकुलीनाश्शुद्धकर्माणः सर्वे कश्यपवंशजाः ।। २२ ।।\nयानि कानि च पापानि ब्रह्महत्या दिकानि च ।।\nज्ञातिद्रोहजपापस्य कलां नार्हंति षोडशीम् ।। २३ ।।\nसनत्कुमार उवाच ।।\nइत्यादिबहुवार्त्तां च श्रुतिस्मृतिपरां शुभाम् ।।\nप्रोवाच शंकरस्तस्मै बोधयन् ज्ञानमुत्तमम् ।। २४ ।।\nशिक्षितश्शंखचूडेन स दूतस्तर्कवित्तम ।।\nउवाच वचनं नम्रो भवितव्यविमोहितः ।। २५ ।।\nदूत उवाच ।।\nत्वया यत्कथितं देव नान्यथा तत्तथा वचः ।।\nतथ्यं किंचिद्यथार्थं च श्रूयतां मे निवेदनम् ।। २६ ।।\nज्ञातिद्रोहे महत्पापं त्वयोक्तमधुना च यत् ।।\nतत्किमीशासुराणां च न सुराणां वद प्रभो ।।२७।।\nसर्वेषामिति चेत्तद्वै तदा वच्मि विचार्य च ।।\nनिर्णयं ब्रूहि तत्राद्य कुरु संदेहभंजनम् ।। २८ ।।\nमधुकैटभयोर्दैत्यवरयोः प्रलयार्णवे ।।\nशिरश्छेदं चकारासौ कस्माच्चक्री महेश्वर ।। २९ ।।\nत्रिपुरैस्सह संयुद्धं भस्मत्वकरणं कुतः ।।\nभवाञ्चकार गिरिश सुरपक्षीति विश्रुतम् ।। 2.5.35.३० ।।\nगृहीत्वा तस्य सर्वस्वं कुतः प्रस्थापितो बलिः ।।\nसुतलादि समुद्धर्तुं तद्द्वारे च गदाधरः ।। ३१ ।।\nसभ्रातृको हिरण्याक्षः कथं देवैश्च हिंसितः ।।\nशुंभादयोऽसुराश्चैव कथं देवैर्निपातिताः ।। ३२ ।।\nपुरा समुद्रमथने पीयूषं भक्षितं सुरैः ।।\nक्लेशभाजो वयं तत्र ते सर्वे फलभोगिनः।।३३।।\nक्रीडाभांडमिदं विश्वं कालस्य परमात्मनः।।\nस ददाति यदा यस्मै तस्यै तस्यैश्वर्यं भवे त्तदा ।।३४।।\nदेवदानवयोर्वैरं शश्वनैमित्तिकं सदा ।।\nपराजयो जयस्तेषां कालाधीनः क्रमेण च ।। ३५ ।।\nतवानयोर्विरोधे च गमनं निष्फलं भवेत् ।।\nसमसंबंधिनां तद्वै रोचते नेश्वरस्य ते ।। ३६ ।।\nसुरासुराणां सर्वेषामीश्वरस्य महात्मनः ।।\nइयं ते रहिता लज्जा स्पर्द्धास्माभिस्सहाधुना ।। ३७ ।।\nयतोधिका चैव कीर्तिर्हानिश्चैव पराजये ।।\nतवैतद्विपरीतं च मनसा संविचार्य ताम् ।।३८।।\nसनत्कुमार उवाच ।।\nइत्येतद्वचनं श्रुत्वा संप्रहस्य त्रिलोचनः।।\nयथोचितं च मधुरमुवाच दानवेश्वरम् ।।३९।।\nमहेश उवाच ।।\nवयं भक्तपराधीना न स्वतंत्राः कदापि हि ।।\nतदिच्छया तत्कर्माणो न कस्यापि च पक्षिणः ।।2.5.35.४०।।\nपुरा विधिप्रार्थनया युद्धमादौ हरेरपि ।।\nमधुकैटभयोर्देत्यवरयोः प्रलयार्णवे ।। ४१ ।।\nदेवप्रार्थनया तेन हिरण्यकशिपोः पुरा ।।\nप्रह्रादार्थं वधोऽकारि  भक्तानां हितकारिणा ।।४२।।\nत्रिपुरैस्सह संयुद्धं भस्मत्वकरणं ततः ।।\nदेवप्रार्थनयाकारि मयापि च पुरा श्रुतम् ।। ४३ ।।\nसर्वेश्वर्यास्सर्वमातुर्देवप्रार्थनया पुरा ।।\nआसीच्छुंभादिभिर्युद्धं वधस्तेषां तया कृतः ।। ४४ ।।\nअद्यापि त्रिदशास्सर्वे ब्रह्माणं शरणं ययुः ।।\nस सदेवो हरिर्मां च देवश्शरणमागतः ।। ४५ ।।\nहरिब्रह्मादिकानां च प्रार्थनावशतोप्यहम् ।।\nसुराणामीश्वरो दूत युद्धार्थमगमं खलु ।। ४६ ।।\nपार्षदप्रवरस्त्वं हि कृष्णस्य च महात्मनः ।।\nये ये हताश्च दैतेया नहि केपि त्वया समाः ।। ४७ ।।\nका लज्जा महती राजन् मम युद्धे त्वया सह ।।\nदेवकार्यार्थमीशोहं विनयेन च प्रेषितः ।। ४८ ।।\nगच्छ त्वं शंखचूडे वै कथनीयं च मे वचः ।।\nस च युक्तं करोत्वत्र सुरकार्यं करोम्यहम् ।। ४९ ।।\nइत्युक्त्वा शंकरस्तत्र विरराम महेश्वरः ।।\nउत्तस्थौ शंखचूडस्य दूतोऽगच्छत्तदंतिकम् ।।2.5.35.५०।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखंडे शंखचूडवधे शिवदूतसंवादो नाम पंचत्रिंशोऽध्यायः ।। ३५ ।।"
  }
]
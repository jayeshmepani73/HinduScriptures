[
  {
    "text": "सनत्कुमार उवाच ।।\nतस्य तद्वाक्यमाकर्ण्य सुरराट् ततः ।।\nसक्रोधः प्राह गिरिशो वीरभद्रादिकान्गणान् ।। १ ।।\nरुद्र उवाच ।।\nहे वीरभद्र हे नंदिन्क्षेत्रपालष्टभैरवाः ।।\nसर्वे गणाश्च सन्नद्धास्सायुधा बलशालिनः ।। २ ।।\nकुमाराभ्यां सहैवाद्य निर्गच्छंतु ममाज्ञया।।\nस्वसेनया भद्रकाली निर्गच्छतु रणाय च।।\nशंखचूडवधार्थाय निर्गच्छाम्यद्य सत्वरम् ।।।। ३ ।।\nसनत्कुमार उवाच ।।\nइत्याज्ञाप्य महेशानो निर्ययौ सैन्यसंयुतः ।।\nसर्वे वीरगणास्तस्यानु ययुस्संप्रहर्षिताः ।। ४ ।।\nएतस्मिन्नंतरे स्कंदगणेशौ सर्वसैन्यपौ ।।\nयततुर्मुदितौ नद्धौ सायुधौ च शिवांतिके ।।५।।\nवीरभद्रश्च नन्दी च महाकालस्सुभद्रकः ।।\nविशालाक्षश्च बाणश्च पिंगलाक्षो विकंपनः ।। ६ ।। ।।\nविरूपो विकृतिश्चैव मणिभद्रश्च बाष्कलः ।।\nकपिलाख्यो दीर्घदंष्द्रो विकरस्ताम्रलोचनः ।। ७ ।।\nकालंकरो बलीभद्रः कालजिह्वः कुटीचरः ।।\nबलोन्मत्तो रणश्लाघ्यो दुर्जयो दुर्गमस्तथा ।।८।।\nइत्यादयो गणेशानास्सैन्यानां पतयो वराः ।।\nतेषां च गणनां वच्मि सावधानतया शृणु ।। ९ ।।\nशंखकर्णः कोटिगणैर्युतः परविमर्दकः ।।\nदशभिः केकराक्षश्च विकृतोऽष्टाभिरेव च ।। 2.5.33.१० ।।\nचतुष्षष्ट्या विशाखश्च नवभिः पारियात्रिकः ।।\nषड्भिस्सर्वान्तकः श्रीमांस्त थैव विकृताननः ।। ११ ।।\nजालको हि द्वादशभिः कोटिभिर्गणपुंगवः ।।\nसप्तभिस्समदः श्रीमान्दुन्दुभोऽष्टाभिरेव च ।। १२ ।।\nपंचभिश्च करालाक्षः षड्भिस्संदारको वरः ।।\nकोटिकोटिभिरेवेह कंदुकः कुंडकस्तथा ।। १३ ।।\nविष्टंभोऽष्टाभिरेवेह गणपस्सर्वस त्तमः ।।\nपिप्पलश्च सहस्रेण संनादश्च तथाविधः ।।१४।।\nआवेशनस्तथाष्टाभिस्त्वष्टभिश्चन्द्रतापनः ।।\nमहाकेशः सहस्रेण कोटीनां गणपो वृतः ।। १५ ।।\nकुंडी द्वादशभिर्वीरस्तथा पर्वतकश्शुभः ।।\nकालश्च कालकश्चैव महाकालश्शतेन वै ।। १६ ।।\nअग्निकश्शत कोट्या च कोट्याग्निमुख एव च ।।\nआदित्यो ह्यर्द्धकोट्या च तथा चैवं घनावहः ।। १७ ।।\nसनाहश्च शतेनैव कुमुदः कोटिभिस्तथा ।।\nअमोघः कोकिलश्चैव शतकोट्या सुमंत्रकः ।। १८ ।।\nकाकपादः कोटिषष्ट्या षष्ट्या संतानकस्तथा ।।\nमहाबलश्च नवभिः पञ्चभिर्मधुपिंगल ।। १९ ।।\nनीलो नवत्या देवेशः पूर्णभद्रस्तथैव च ।।\nकोटीनां चैव सप्तानां चतुर्वक्त्रो महाबलः ।। 2.5.33.२० ।।\nकोटिकोटिसहस्राणां शतैर्विंशतिभिस्तथा ।।\nतत्राजग्मुस्तथा वीरास्ते सर्वे संगरोत्सवे ।। २१ ।।\nभूतकोटिसहस्रेण प्रमथैर्कोटिभि स्त्रिभिः ।।\nवीरभद्रश्चतुष्षष्ट्या लोमजानां त्रिकोटिभिः ।।२२।।\nकाष्ठारूढश्चतुःषष्ट्या सुकेशो वृषभस्तथा ।।\nविरूपाक्षश्च भगवांश्चतुष्षष्ट्या सनातनः ।। २३ ।।\nतालकेतुः षडास्यश्च पंचास्यश्च प्रतापवान् ।।\nसंवर्तकस्तथा चैत्रो लंकुलीशस्स्वयं प्रभुः ।। २४ ।।\nलोकांतकश्च दीप्तात्मा तथा दैत्यांतकः प्रभुः ।।\nदेवो भृङ्गीरिटिः श्रीमान्देवदेवप्रियस्तथा ।।२५।।\nअशनिर्भानुकश्चैव चतुः षष्ट्या सहस्रशः ।।\nकंकालः कालकः कालो नन्दी सर्वान्तकस्तथा ।।२६।।\nएते चान्ये च गणपा असंख्याता महाबलाः।।\nयुद्धार्थं निर्ययुः प्रीत्या शंखचूडेन निर्भयाः ।। २७ ।।\nसर्वे सहस्रहस्ताश्च जटामुकुटधारिणः ।।\nचन्द्ररेखावतंसाश्च नीलकंठास्त्रिलोचनाः ।।२८।।\nरुद्राक्षाभरणास्सर्वे तथा सद्भस्मधारिणः ।।\nहारकुंडलकेयूरमुकुटाद्यैरलंकृताः ।। २९ ।।\nब्रह्मेन्द्रविष्णुसंकाशा अणिमादिगुणैर्वृताः ।।\nसूर्यकोटिप्रतीकाशाः प्रवीणा युद्धकर्मणि ।।2.5.33.३०।।\nपृथिवीचारिणः केचित्केचित्पातालचारिणः ।।\nकेचिद्व्योमचराः केचित्सप्तस्वर्गचरा मुने ।। ३१ ।।\nकिं बहूक्तेन देवर्षे सर्वलोकनिवासिनः ।।\nययुश्शिवगणास्सर्वे युद्धार्थं दानवैस्सह ।।३२।।\nअष्टौ च भैरवा रौद्रा रुद्रा श्चैकादशाशु ये।।\nवसवोऽष्टौ वासवश्चादित्या द्वादश ते द्रुतम्।।३३।।\nहुताशनश्च चन्द्रश्च विश्वकर्माश्विनौ च तौ ।।\nकुबेरश्च यमश्चैव निर्ऋतिर्नलकूबरः ।। ३४ ।।\nवायुश्च वरुणश्चैव बुधश्च मंगलश्च वै ।।\nग्रहाश्चान्ये महेशेन कामदेवश्च वीर्यवान् ।। ३१ ।।\nउग्रदंष्ट्रश्चोग्रदण्डः कोरटः कोटभस्तथा ।।\nस्वयं शतभुजा देवी भद्रकाली महेश्वरी ।। ३६ ।।\nरत्नेन्द्रसारनिर्माणविमानोपरि संस्थिता।। ।\nरक्तवस्त्रपरीधाना रक्तमाल्यानुलेपना ।।३७।।\nनृत्यंती च हसंती च गायंती सुस्वरं मुदा ।।\nअभयं ददती स्वेभ्यो भयं चारिभ्य एव सा।।३८।।\nबिभ्रती विकटां जिह्वां सुलोलां योजनायताम् ।।\nशंखचक्रगदापद्मखङ्गचर्मधनुश्शरान्।। ३९ ।।\nखर्परं वर्तुलाकारं गंभीरं योजनायतम्।।\nत्रिशूलं गगनस्पर्शिं शक्तिं च योजनायताम् ।। 2.5.33.४० ।।\nमुद्गरं मुसलं वक्त्रं खङ्गं फलकमुल्बणम् ।।\nवैष्णवास्त्रं वारुणास्त्रं वायव्यं नागपाशकम् ।।४१।।\nनारायणास्त्रं गांधर्वं ब्रह्मास्त्रं गारुडं तथा ।।\nपार्जन्यं च पाशुपतं जृंभणास्त्रं च पार्वतम्।।४२।।\nमहावीरं च सौरं च कालकालं महानलम् ।।\nमहेश्वरास्त्रं याम्यं च दंडं संमोहनं तथा ।। ४३ ।।\nसमर्थमस्त्रकं दिव्यं दिव्यास्त्रं शतकं परम्।।\nबिभ्रती च करैस्सर्वैरन्यान्यपि च सा तदा ।। ४४ ।।\nआगत्य तस्थौ सा तत्र योगिनीनां त्रिकोटिभिः ।।\nसार्द्धं च डाकिनीनां वै विकटानां त्रिकोटिभिः ।। ४५ ।।\nभूतप्रेतपिशाचाश्च कूष्माण्डा ब्रह्मराक्षसाः ।।\nवेताला राक्षसाश्चैव यक्षाश्चैव सकिन्नराः ।।४६।।\nतश्चैवाभिवृतः स्कंदः प्रणम्य चन्द्रशेखरम् ।।\nपितुः पार्श्वे सहायो यः समुवास तदाज्ञया ।। ४७ ।।\nअथ शम्भुस्समानीय स्वसैन्यं सकलं तदा।।\nयुद्धार्थमगमद्रुद्रश्शंङ्खचूडेन निर्भयः ।। ४८ ।।\nचन्द्रभागानदीतीरे वटमूले मनोहरे ।।\nतत्र तस्थौ महादेवो देवनिस्ता रहेतवे ।। ४९ ।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखण्डे शङ्खचूडवधे महादेवयुद्धयात्रावर्णनं नाम त्रय स्त्रिंशत्तमोऽध्यायः ।। ३३ ।।"
  }
]
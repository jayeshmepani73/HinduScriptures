[
  {
    "text": "व्यास उवाच ।।\nब्रह्मपुत्र महाप्राज्ञ धन्यस्त्वं शैवसत्तम ।।\nकिमकार्षुस्ततो देवा दग्धे च त्रिपुरेऽखिलाः ।।१।।\nमयः कुत्र गतो दग्धो पतयः कुत्र ते गताः ।।\nतत्सर्वं मे समाचक्ष्व यदि शंभुकथाश्रयम् ।। २ ।।\nसूत उवाच ।।\nइत्याकर्ण्य व्यासवाक्यं भगवान्भवकृत्सुतः ।।\nसनत्कुमारः प्रोवाच शिवपादयुगं स्मरन् ।। ३ ।।\nसनत्कुमार उवाच ।। ।।\nशृणु व्यास महाबुद्धे पाराशर्यं महेशितुः ।।\nचरितं सर्वपापघ्नं लोकलीलानुसाररिणः ।।४।।\nमहेश्वरेण सर्वस्मिंस्त्रिपुरे दैत्यसंकुले ।।\nदग्धे विशेषतस्तत्र विस्मितास्तेऽभवन्सुराः।। ।।५।।\nन किंचिदब्रुवन्देवाः सेन्द्रोपेंद्रादयस्तदा ।।\nमहातेजस्विनं रुद्रं सर्वे वीक्ष्य ससंभ्रमाः ।।६।।\nमहाभयंकरं रौद्रं प्रज्वलंतं दिशो दश ।।\nकोटिसूर्यप्रतीकाशं प्रलयानलसन्निभम् ।। ७ ।।\nभयाद्देवं निरीक्ष्यैव देवीं च हिमवत्सुताम्।।\nबिभ्यिरे निखिला देवप्रमुखा स्तस्थुरानताः ।। ८ ।।\nदृष्ट्वानीकं तदा भीतं देवानामृषिपुंगवाः ।।\nन किंचिदूचुस्संतस्थुः प्रणेमुस्ते समंततः ।। ९ ।।\nअथ ब्रह्मापि संभीतो दृष्ट्वा रूपं च शांकरम् ।।\nतुष्टाव तुष्टहृदयो देवैस्सह समाहितः ।। 2.5.11.१० ।।\nविष्णुना च सभीतेन देवदेवं भवं हरम् ।।\nत्रिपुरारिं सगिरिजं भक्ताधीनं महेश्वरम् ।। ११ ।।\n।। ब्रह्मोवाच ।।\nदेवदेव महादेव भक्तानुग्रहकारक ।।\nप्रसीद परमेशान सर्व देवहितप्रद ।। १२ ।।\nप्रसीद जगतां नाथ प्रसीदानंददायक ।।\nप्रसीद शंकर स्वामिन् प्रसीद परमेश्वर ।। १३ ।।\nॐकाराय नमस्तुभ्यमाकारपरतारक ।।\nप्रसीद सर्वदेवेश त्रिपुरघ्न महेश्वर ।। १४ ।।\nनानावाच्याय देवाय वरणप्रिय शंकर ।।\nअगुणाय नमस्तुभ्यं प्रकृतेः पुरुषात्पर ।। १५ ।।\nनिर्विकाराय नित्याय नित्यतृप्ताय भास्वते ।।\nनिरंजनाय दिव्याय त्रिगु णाय नमोऽस्तु ते ।। १६ ।।\nसगुणाय नमस्तुभ्यं स्वर्गेशाय नमोस्तु ते ।।\nसदाशिवाय शांताय महेशाय पिनाकिने ।।१७।।\nसर्वज्ञाय शरण्याय सद्योजाताय ते नमः ।।\nवामदेवाय रुद्राय तदाप्यपुरुषाय च ।।१८।।\nअघोराय सुसेव्याय भक्ताधीनाय ते नमः ।।\nईशानाय वरेण्याय भक्तानंदप्रदायिने ।। १९ ।।\nरक्षरक्ष महादेव भीतान्नस्सकलामरान् ।।\nदग्ध्वा च त्रिपुरं सर्वे कृतार्था अमराः कृ ताः ।। 2.5.11.२० ।।\nस्तुत्वैवं देवतास्सर्वा नमस्कारं पृथक्पृथक् ।।\nचक्रुस्ते परमप्रीता ब्रह्माद्यास्तु सदाशिवम् ।। २१ ।।\nअथ ब्रह्मा स्वयं देवं त्रिपुरारिं महेश्वरम् ।।\nतुष्टाव प्रणतो भूत्वा नतस्कंधः कृतांजलिः ।। २२ ।।\nब्रह्मोवाच ।। भगवन्देवदेवेश त्रिपुरान्तक शंकर ।।\nत्वयि भक्तिः परा मेऽस्तु महादेवानपायिनी ।। २३ ।।\nसर्वदा मेऽस्तु सारथ्यं तव देवेश शंकर ।।\nअनुकूलो भव विभो सदा त्वं परमेश्वर ।। २४ ।।\nसनत्कुमार उवाच ।।\nइति स्तुत्वा विधिश्शंभुं भक्तवत्सलमानतः ।।\nविरराम नतस्कंधः कृतांजलिरुदारधीः ।। २५ ।।\nजनार्दनोऽपि भगवान् नमस्कृत्य महेश्वरम् ।।\nकृतांजलिपुटो भूत्वा तुष्टाव च महेश्वरम् ।। २६ ।।\nविष्णुरुवाच ।। देवाधीश महेशान दीनबंधो कृपाकर ।।\nप्रसीद परमेशान कृपां कुरु नतप्रिय ।। २७ ।।\nनिर्गुणाय नमस्तुभ्यं पुनश्च सगुणाय च ।।\nपुनः प्रकृतिरूपाय पुनश्च पुरुषाय च ।। २८ ।।\nपश्चाद्गुणस्वरूपाय नतो विश्वात्मने नमः ।।\nभक्तिप्रियाय शांताय शिवाय परमात्मने ।। २९ ।।\nसदाशिवाय रुद्राय जगतां पतये नमः ।।\nत्वयि भक्तिर्दृढा मेऽद्य वर्द्धमाना भवत्विति ।। 2.5.11.३० ।।\nसनत्कुमार उवाच ।।\nइत्युक्त्वा विररामासौ शैवप्रवरसत्तमः ।।\nसर्वे देवाः प्रणम्योचुस्ततस्तं परमेश्वरम् ।। ३१ ।।\nदेवा ऊचुः ।।\nदेवनाथ महादेव करुणाकर शंकर।।\nप्रसीद जगतां नाथ प्रसीद परमेश्वर।।३२।।\nप्रसीद सर्वकर्ता त्वं नमामस्त्वां वयं मुदा।।\nभक्तिर्दृढास्माकं नित्यं स्यादनपायिनी ।।३३।।\nसनत्कुमार उवाच।।\nइति स्तुतश्च देवेशो ब्रह्मणा हरिणामरैः।।\nप्रत्युवाच प्रसन्नात्मा शंकरो लोकशंकरः ।।३४।।\nशंकर उवाच ।।\nहे विधे हे हरे देवाः प्रसन्नोऽस्मि विशेषतः।।\nमनोऽभिलषितं ब्रूत वरं सर्वे विचा रतः ।।३५।।\nसनत्कुमारः उवाच ।।\nइत्युक्तं वचनं श्रुत्वा हरेण मुनिसत्तम ।।\nप्रत्यूचुस्सर्वदेवाश्च प्रसन्नेनान्तरात्मना ।।३६।।\nसर्वे देवा ऊचुः।।\nयदि प्रसन्नो भगवन्यदि देयो वरस्त्वया।।\nदेवदेवेश चास्मभ्यं ज्ञात्वा दासान्हि नस्सुरान्।।३७।।\nयदा दुःखं तु देवानां संभवेद्देवसत्तम ।।\nतदा त्वं प्रकटो भूत्वा दुःखं नाशय सर्वदा।।३८।।\nसनत्कुमार उवाच।।\nइत्युक्तो भगवानुद्रो ब्रह्मणा हरिणामरैः।।\nयुगपत्प्राह तुष्टात्मा तथेत्यस्तु निरंतरम् ।।३९।।\nस्तवैरेतैश्च तुष्टोऽस्मि दास्यामि सर्वदा ध्रुवम्।।\nयदभीष्टतमं लोके पठतां शृण्वतां सुराः।।2.5.11.४०।।\nइत्युक्त्वा शंकरः प्रीतो देवदुःखहरस्सदा ।।\nसर्वदेवप्रियं यद्वै तत्सर्वं च प्रदत्तवान् ।। ४१ ।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखंडे देवस्तुतिवर्णनं नामैकादशोऽध्यायः ।।११।।"
  }
]
[
  {
    "text": "सनत्कुमार उवाच।।\nततश्च शंखचूडोऽसौ जैगीषव्योपदेशतः ।।\nतपश्चकार सुप्रीत्या ब्रह्मणः पुष्करे चिरम् ।।१।।\nगुरुदत्तां ब्रह्मविद्यां जजाप नियतेन्द्रियः।।\nस एकाग्रमना भूत्वा करणानि निगृह्य च ।।२।।\nतपंतं पुष्करे तं वै शंखचूडं च दानवम् ।।\nवरं दातुं जगामाशु ब्रह्मालोकगुरुर्विभुः ।।३।।\nवरं ब्रूहीति प्रोवाच दानवेन्द्रं विधिस्तदा।।\nस दृष्ट्वा तं ननामाति नम्रस्तुष्टाव सद्गिरा ।। ४ ।।\nवरं ययाचे ब्रह्माणमजेयत्वं दिवौकसाम्।।\nतथेत्याह विधिस्तं वै सुप्रसन्नेन चेतसा ।।५।।\nश्रीकृष्णकवचं दिव्यं जगन्मंगलमंगलम्।।\nदत्तवाञ्शंखचूडाय सर्वत्र विजयप्रदम् ।।६।।\nबदरीं संप्रयाहि त्वं तुलस्या सह तत्र वै ।।\nविवाहं कुरु तत्रैव सा तपस्यति कामतः ।। ७ ।।\nधर्मध्वजसुता सेति संदिदेश च तं विधिः ।।\nअन्तर्धानं जगामाशु पश्यतस्तस्य तत्क्षणात् ।।८।।\nततस्स शंखचूडो हि तपःसिद्धोऽतिपुष्करे ।।\nगले बबंध कवचं जगन्मंगलमंगलम् ।।९।।\nआज्ञया ब्राह्मणस्सोऽपि तपःसिद्धमनोरथः।।\nसमाययौ प्रहृष्टास्यस्तूर्णं बदरिकाश्रमम्।। 2.5.28.१० ।।\nयदृच्छयाऽऽगतस्तत्र शंखचूडश्च दानवः।।\nतपश्चरन्ती तुलसी यत्र धर्मध्वजात्मजा ।।११।।\nसुरूपा सुस्मिता तन्वी शुभभूषणभूषिता।।\nसकटाक्षं ददर्शासौ तमेव पुरुषं परम्।।१२।।\nदृष्ट्वा तां ललिता रम्यां सुशीलां सुन्दरीं सतीम् ।।\nउवास तत्समीपे तु मधुरं तामुवाच सः।।१३।।\nशंखचूड उवाच ।।\nका त्वं कस्य सुता त्वं हि किं करोषि स्थितात्र किम् ।।\nमौनीभूता किंकरं मां संभावितुमिहार्हसि ।। १४ ।।\nसनत्कुमार उवाच।।\nइत्येवं वचनं श्रुत्वा सकामं तमुवाच सा ।। १५ ।।\nतुलस्युवाच ।।\nधर्मध्वजसुताहं च तपस्यामि तपस्विनी।।\nतपोवने च तिष्ठामि कस्त्वं गच्छ यथासुखम्।।१६।।\nनारीजातिर्मोहिनी च ब्रह्मादीनां विषोपमा ।।\nनिन्द्या दोषकरी माया शृंखला ह्यनुशायिनाम् ।।१७।।\nसनत्कुमार उवाच ।।\nइत्युक्त्वा तुलसी तं च सरसं विरराम ह ।।\nदृष्ट्वा तां सस्मितां सोपि प्रवक्तुमुपचक्रमे ।। १८ ।।\nशंखचूड उवाच ।।\nत्वया यत्कथितं देवि न च सर्वमलीककम् ।।\nकिञ्चित्सत्यमलीकं च किंचिन्मत्तो निशामय ।। १९ ।।\nपतिव्रताः स्त्रियो याश्च तासां मध्ये त्वमग्रणीः ।।\nन चाहं पापदृक्कामी तथा त्वं नेति धीर्मम ।।2.5.28.२०।।\nआगच्छामि त्वत्समीपमाज्ञया ब्रह्मणोऽधुना।।\nगांधर्वेण विवाहेन त्वां ग्रहीष्यामि शोभने ।। २१ ।।\nशंखचूडोऽहमेवास्मि देवविद्रावकारकः ।।\nमां न जानासि किं भद्रे न श्रुतोऽहं कदाचन ।।२२।।\nदनुवंश्यो विशेषेण मन्द पुत्रश्च दानवः ।।\nसुदामा नाम गोपोहं पार्षदश्च हरेः पुरा ।। २३ ।।\nअधुना दानवेन्द्रोऽहं राधिकायाश्च शापतः ।।\nजातिस्मरोऽहं जानामि सर्वं कृष्णप्रभावतः ।। २४ ।।\n।। सनत्कुमार उवाच ।।\nएवमुक्त्वा शंखचूडो विरराम च तत्पुरः।।\nदानवेंद्रेण सेत्युक्ता वचनं सत्यमादरात् ।।\nसस्मितं तुलसी तुष्टा प्रवक्तुमुपचक्रमे ।।२५।।\nतुलस्युवाच ।।\nत्वयाहमधुना ।। सत्त्वविचारेण पराजिता।।\nस धन्यः पुरुषो लोके न स्त्रिया यः पराजितः ।।२६।।\nसत्क्रियोप्यशुचिर्नित्यं स पुमान्यः स्त्रिया जितः ।।\nनिन्दंति पितरो देवा मानवास्सकलाश्च तम् ।। २७ ।।\nशुध्येद्विप्रो दशाहेन जातके मृतसूतके ।।\nक्षत्रियो द्वादशाहेन वैश्यः पञ्चदशाहतः ।। २८ ।।\nशूद्रो मासेन शुध्येत्तु हीति वेदानुशासनम् ।।\nन शुचिः स्त्रीजितः क्वापि चितादाहं विना पुमान् ।। २९ ।।\nन गृह्णतीच्छया तस्मात्पितरः पिण्डतर्पणम् ।।\nन गृह्णन्ति सुरास्तेन दत्तं पुष्पफलादिकम् ।।2.5.28.३०।।\nतस्य किं ज्ञानसुतपो जपहोम प्रपूजनैः ।।\nविद्यया दानतः किं वा स्त्रीभिर्यस्य मनो हृतम् ।। ३१ ।।\nविद्याप्रभावज्ञानार्थं मया त्वं च परीक्षितः ।।\nकृत्वा कांतपरीक्षां वै वृणुयात्कामिनी वरम् ।। ३२ ।।\nसनत्कुमार उवाच ।।\nइत्येवं प्रवदंत्यां तु तुलस्यां तत्क्षणे विधिः ।।\nतत्राजगाम संसृष्टा प्रोवाच वचनं ततः ।। ३३ ।।\nब्रह्मोवाच ।।\nकिं करोषि शंखचूड संवादमनया सह ।।\nगांधर्वेण विवाहेन त्वमस्या ग्रहणं कुरु ।। ३४ ।।\nत्वं वै पुरुषरत्नं च स्त्रीरत्नं च त्वियं सती ।।\nविदग्धाया विदग्धेन संगमो गुणवान् भवेत् ।। ३५ ।।\nनिर्विरोधं सुखं राजन् को वा त्यजति दुर्लभम् ।।\nयोऽविरोधसुखत्यागी स पशुर्नात्र संशयः ।। ३६ ।।\nकिं त्वं परीक्षसे कांतमीदृशं गुणिनं सति ।।\nदेवानामसुराणां च दानवानां विमर्दकम् ।। ३७ ।।\nअनेन सार्द्धं सुचिरं विहारं कुरु सर्वदा ।।\nस्थानेस्थाने यथेच्छं च सर्वलोकेषु सुन्दरि ।। ३८ ।।\nअंते प्राप्स्यति गोलोके श्रीकृष्णं पुनरेव सः ।।\nचतुर्भुजं च वैकुण्ठे मृते तस्मिंस्त्वमाप्स्यसि।।३९।।\nसनत्कुमार उवाच।।\nइत्येवमाशिषं दत्त्वा स्वालयं तु ययौ विधिः।।\nगांधर्वेण विवाहेन जगृहे तां च दानवः।।2.5.28.४०।।\nएवं विवाह्य तुलसीं पितुः स्थानं जगाम ह।।\nस रेमे रमया सार्द्धं वासगेहे मनोरमे।।४१।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखण्डे शंखचूडतपःकरणविवाहवर्णनं नामाष्टविंशोऽध्यायः।।२८।।"
  }
]
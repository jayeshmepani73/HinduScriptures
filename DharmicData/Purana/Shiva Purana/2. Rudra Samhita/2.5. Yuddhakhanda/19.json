[
  {
    "text": "व्यास उवाच ।।\nसनत्कुमार सर्वज्ञ नारदे हि गते दिवि ।।\nदैत्यराट् किमकार्षीत्स तन्मे वद सुविस्तरात् ।। १ ।।\nसनत्कुमार उवाच ।।\nतमामंत्र्य गते दैत्यं नारदे दिवि दैत्यराट् ।।\nतद्रूपश्रवणादासीदनंगज्वरपीडितः ।।२।।\nअथो जलंधरो दैत्यः कालाधीनः प्रनष्टधीः।।\nदूतमाह्वाय यामास सैंहिकेयं विमोहितः ।। ३ ।।\nआगतं तं समालोक्य कामाक्रांतमनास्स हि ।।\nसुसंबोध्य समाचष्ट सिंधुपुत्रो जलंधरः ।।४।।\nजलंधर उवाच ।।\nभोभो दूतवरश्रेष्ठ सर्वकार्यप्रसाधक ।।\nसैंहिकेय महाप्राज्ञ कैलासं गच्छ पर्वतम् ।। ५ ।।\nतत्रास्ति योगी शंभ्वाख्य स्तपस्वी च जटाधरः ।।\nभस्मभूषितसर्वाङ्गो विरक्तो विजितेन्द्रियः।।५।\nतत्र गत्वेति वक्तव्यं योगिनं दूत शंकरम् ।।\nजटाधरं विरक्तं तं निर्भयेन हृदा त्वया ।। ७ ।।\nहे योगिंस्ते दयासिन्धो जायारत्नेन किं भवेत् ।।\nभूतप्रेतपिशाचादिसेवितेन वनौकसा ।। ८ ।।\nमन्नाथे भुवने योगिन्नोचिता गतिरीदृशी ।।\nजायारत्नमतस्त्वं मे देहि रत्नभुजे निजम् ।।९।।\nयानियानि सुरत्नानि त्रैलोक्ये तानि संति मे ।।\nमदधीनं जगत्सर्वं विद्धि त्वं सचराचरम् ।।2.5.19.१०।।\nइन्द्रस्य गजरत्नं चोच्चैःश्रवोरत्नमुत्तमम् ।।\nबलाद्गृहीतं सहसा पारिजा ततरुस्तथा।।११।।\nविमानं हंससंयुक्तमंगणे मम तिष्ठति ।।\nरत्नभूतं महादिव्यमुत्तमं वेधसोद्भुतम् ।। १२ ।।\nमहापद्मादिकं दिव्यं निधिरत्नं स्वदस्य च ।।\nछत्रं मे वारुणं गेहे कांचनस्रावि तिष्ठति ।।१३।।\nकिञ्जल्किनी महामाला सर्वदाऽम्लानपंकजा ।।\nमत्पितुस्सा ममैवास्ति पाशश्च कंपतेस्तथा ।।१४।।\nमृत्योरुत्क्रांतिदा शक्तिर्मया नीता बलाद्वरा।।\nददौ मह्यं शुचिर्दिव्ये शुचिशौचे च वाससी ।।।१५।।\nएवं योगीन्द्र रत्नानि सर्वाणि विलसंति मे ।।\nअतस्त्वमपि मे देहि स्वस्त्रीरत्नं जटाधर ।। १६ ।। ।।\nसनत्कुमार उवाच ।।\nइति श्रुत्वा वचस्तस्य नन्दिना स प्रवेशितः।।\nजगामोग्रसभां राहुर्विस्मयोद्भुतलोचनः।।१७।।\nतत्र गत्वा शिवं साक्षाद्देवदेवं महाप्रभुम्।।\nस्वतेजोध्वस्ततमसं भस्मलेपविराजितम्।।१८।।\nमहाराजोपचारे विलसंतं महाद्भुतम्।।\nसर्वाङ्गसुन्दरं दिव्यभूषणैर्भूषितं हरम्।।१९।।\nप्रणनाम च तं गर्वात्तत्तेजः क्रांतविग्रहः।।\nनिकटं गतवाञ्छंभोस्स दूतो राहुसंज्ञकः।।2.5.19.२०।।\nअथो तदग्र आसीनो वक्तुकामो हि सैंहिकः।।\nत्र्यंबकं स तदा संज्ञाप्रेरितो वाक्यमब्रवीत् ।।२१।।\nदैत्यपन्नगसेव्यस्य त्रैलोक्याधिपतेस्सदा ।।\nदूतोऽहं प्रेषितस्तेन त्वत्सकाशमिहागतः ।।२२।।\n।। राहुरुवाच ।।\nजलंधरोब्धितनयस्सर्वदैत्यजनेश्वरः ।।\nत्रैलोक्यस्येश्वरस्सोथाभवत्सर्वाधिनायकः ।।२३।।\nस दैत्यराजो बलवान्देवानामंतकोपमः ।।\nयोगिनं त्वां समुद्दिश्य स यदाह शृणुष्व तत् ।। २४ ।।\nमहादिव्यप्रभावस्य तस्य दैत्यपतेः प्रभोः ।।\nसर्वरत्नेश्वरस्य त्वमाज्ञां शृणु वृषध्वज ।। २५ ।।\nश्मशानवासिनो नित्यमस्थिमालाधरस्य च ।।\nदिगंबरस्य ते भार्या कथं हैमवती शुभम् ।।२६।।\nअहं रत्नाधिनाथोस्मि सा च स्त्रीरत्नसंज्ञिता ।।\nतस्मान्ममैव सा योग्या नैव भिक्षाशिनस्तव ।।२७।।\nमम वश्यास्त्रयो लोका भुंजेऽहं मखभागकान् ।।\nयानि संति त्रिलोकेस्मिन्रत्नानि मम सद्मनि ।। २८ ।।\nवयं रत्नभुजस्त्वं तु योगी खलु दिगम्बरः ।।\nस्वस्त्रीरत्नं देहि मह्यं राज्ञस्सुखकराः प्रजाः ।।२९।।\nसनत्कुमार उवाच ।।\nवदत्येवं तथा राहौ भ्रूमध्याच्छूलपाणिनः ।।\nअभवत्पुरुषो रौद्रस्तीव्राशनिसमस्वनः ।। 2.5.19.३० ।।\nसिंहास्यप्रचलजिह्वस्सज्ज्वालनयनो महान् ।।\nऊर्द्ध्वकेशश्शुष्कतनुर्नृसिंह इव चापरः ।। ३१ ।।\nमहातनुर्महाबाहुस्तालजंघो भयंकरः ।।\nअभिदुद्राव वेगेन राहुं स पुरुषो द्रुतम् ।।३२।।\nस तं खादितु मायान्तं दृष्ट्वा राहुर्भयातुरः ।।\nअधावदात वेगेन बहिस्तस्य च दधार तम् ।।३३।।\nराहुरुवाच ।।\nदेवदेव महेशान पाहि मां शरणा गतम् ।।\nसुराऽसुरैस्सदा वन्द्यः परमैश्वर्यवान् प्रभुः ।।३४।।\nब्राह्मणं मां महादेव खादितुं समुपागतः ।।\nपुरुषोयं तवेशान सेवकोतिभयंकरः ।। ३५ ।।\nएतस्माद्रक्ष देवेश शरणागतवत्सलः ।।\nन खादेत यथायं मां नमस्तेऽस्तु मुहुर्मुहुः ।। ३६ ।।\nसनत्कुमार उवाच ।।\nमहादेवो वचः श्रुत्वा ब्राह्मणस्य तदा मुने ।।\nअब्रवीत्स्वगणं तं वै दीनानाथप्रियः प्रभुः ।। ३७ ।।\nमहादेव उवाच ।।\nप्रभुं च ब्राह्मणं दूतं राह्वाख्यं शरणागतम् ।।\nशरण्या रक्षणीया हि न दण्ड्या गणसत्तम ।।३८।।\nसनत्कुमार उवाच ।।\nइत्युक्तौ गिरिजेशेन सगणः करुणात्मना ।।\nराहुं तत्याज सहसा ब्राह्मणेति श्रुताक्षरः ।। ३९ ।।\nराहुं त्यक्त्वाम्बरे सोथ पुरुषो दीनया गिरा ।।\nशिवोपकंठमागत्य महादेवं व्यजिज्ञपत् ।। 2.5.19.४० ।।\nपुरुष उवाच ।।\nदेवदेव महादेव करुणाकर शंकर ।।\nत्याजितं मम भक्ष्यं ते शरणागतवत्सलः ।। ४१ ।।\nक्षुधा मां बाधते स्वामिन्क्षुत्क्षामश्चास्मि सर्वथा ।।\nकिं भक्ष्यं मम देवेश तदाज्ञापय मां प्रभो ।। ४२ ।।\nसनत्कुमार उवाच ।।\nइत्याकर्ण्य वचस्तस्य पुरुषस्य महाप्रभुः ।।\nप्रत्युवाचाद्भुतोतिः स कौतुकी स्वहितंकरः ।। ४३ ।।\nमहेश्वर उवाच ।।\nबुभुक्षा यदि तेऽतीव क्षुधा त्वां बाधते यदि ।।\nसंभक्षयात्मनश्शीघ्रं मांसं त्वं हस्तपादयोः ।। ४४ ।।\nसनत्कुमार उवाच ।।\nशिवेनैवमाज्ञप्तश्चखाद पुरुषस्स्वकम् ।।\nहस्तपादोद्भवं मांसं शिरश्शेषोऽ भवद्यथा ।। ४५ ।।\nदृष्ट्वा शिरोवशेषं तु सुप्रसन्नस्सदाशिवः ।।\nपुरुषं भीमकर्माणं तमुवाच सविस्मयः ।। ४६ ।।\nशिव उवाच ।।\nहे महागण धन्यस्त्वं मदाज्ञाप्रतिपालकः ।।\nसंतुष्टश्चास्मि तेऽतीव कर्मणानेन सत्तम ।। ४७ ।।\nत्वं कीर्तिमुखसंज्ञो हि भव मद्द्वारकस्सदा ।।\nमहागणो महावीरस्सर्वदुष्टभयंकरः ।।४८।।\nमत्प्रियस्त्वं मदर्चायां सदा पूज्योऽहि मज्जनैः ।।\nत्वदर्चां ये न कुर्वंति नैव ते मत्प्रियंकराः ।। ४९ ।।\nसनत्कुमार उवाच ।।\nइति शंभोर्वरं प्राप्य पुरुषः प्रजहर्ष सः ।।\nतदाप्रभृति देवेश द्वारे कीर्तिमुखः स्थितः ।।2.5.19.५०।।\nपूजनीयो विशेषेण स गणश्शिवपूजने ।।\nनार्चयंतीह ये पूर्वं तेषामर्चा वृथा भवेत् ।।५१।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखण्डे जलंधरवधोपाख्याने दूतसंवादो नाम एकोनविंशोऽध्यायः।।१९।।"
  }
]
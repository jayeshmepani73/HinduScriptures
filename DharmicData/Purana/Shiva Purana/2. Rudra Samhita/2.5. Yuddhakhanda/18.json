[
  {
    "text": "सनत्कुमार उवाच।।\nएवं शासति धर्मेण महीं तस्मिन्महासुरे।।\nबभूवुर्दुःखिनो देवा भ्रातृभावान्मुनीश्वर ।।१।।\nदुःखितास्ते सुरास्सर्वे शिवं शरणमाययुः ।।\nमनसा शंकरं देवदेवं सर्वप्रभुंप्रभुम्।।२।।\nतुष्टुवुर्वाग्भिरिष्टाभिर्भगवंतं महेश्वरम् ।।\nनिवृत्तये स्वदुःखस्य सर्वदं भक्तवत्सलम् ।। ३ ।।\nआहूय स महादेवो भक्तानां सर्वकामदः।।।।\nनारदं प्रेरयामास देवकार्यचिकीर्षया ।। ४ ।।\nअथ देवमुनिर्ज्ञानी शंभुभक्तस्सतां गतिः ।।\nशिवाज्ञया ययौ दैत्यपुरे देवान्स नारदः ।। ५ ।।\nव्याकुलास्ते सुरास्सर्वे वासवाद्या द्रुतं मुनिम् ।।\nआगच्छंतं समालोक्य समुत्तस्थुर्हि नारदम् ।। ६ ।।\nददुस्त आसनं नत्त्वा मुनये प्रीतिपूर्वकम् ।।\nनारदाय सुराश्शक्रमुखा उत्कंठिताननाः ।।७।।\nसुखासीनं मुनिवरमासने सुप्रणम्य तम् ।।\nपुनः प्रोचुस्सुरा दीना वासवाद्या मुनीश्वरम् ।।८।।\nदेवा ऊचुः ।।\nभोभो मुनिवरश्रेष्ठ दुःखं शृणु कृपाकर ।।\nश्रुत्वा तन्नाशय क्षिप्रं प्रभुस्त्वं शंकरप्रियः ।।९।।\nजलंधरेण दैत्येन सुरा विद्राविता भृशम्।।\nस्वस्थानाद्भर्तृभावाच्च दुःखिता वयमाकुलाः ।।2.5.18.१०।।\nस्वस्थानादुष्णरश्मिश्च चन्द्रो निस्सारितस्तथा ।।\nवह्निश्च धर्मराजश्च लोकपालास्तथेतरे ।। ११ ।।\nसुबलिष्ठेन वै तेन सर्वे देवाः प्रपीडिताः ।।\nदुःखं प्राप्ता वयं चातिशरणं त्वां समागताः ।।१२।।\nसंग्रामे स हृषीकेशं स्ववशं कृतवान् बली ।।\nजलंधरो महादैत्यः सर्वामरविमर्दकः ।। १३ ।।\nतस्य वश्यो वराधीनोऽवात्सीत्तत्सदने हरिः ।।\nसलक्ष्म्या सहितो विष्णुर्यो नस्सर्वार्थसाधकः ।। १४ ।।\nजलंधरविनाशाय यत्नं कुरु महामते ।।\nत्वं नो दैववशात्प्राप्तस्सदा सर्वार्थसाधकः ।। १५ ।।\nसनत्कुमार उवाच ।।\nइत्याकर्ण्य वचस्तेषाममराणां स नारदः ।।\nआश्वास्य मुनिशार्दूलस्तानुवाच कृपाकरः ।। १६ ।।\nनारद उवाच ।।\nजानेऽहं वै सुरा यूयं दैत्यराजपराजिताः।।\nदुःख प्राप्ताः पीडिताश्च स्थानान्निस्सारिताः खलुः ।। १७ ।।\nस्वशक्त्या भवतां स्वार्थं करिष्ये नात्र संशयः।।\nअनुकूलोऽहमिव वो दुःखं प्राप्ता यतो ऽमराः ।।१८।।\nसनत्कुमार उवाच ।।\nएवमुक्त्वा मुनिश्रेष्ठ द्रष्टुं दानववल्लभम् ।।\nआश्वास्य सकलान्देवाञ्जलंधरसभां ययौ ।।१९।।\nअथागतं मुनिश्रेष्ठं दृष्ट्वा देवो जलंधरः ।।\nउत्थाय परया भक्त्या ददौ श्रेष्ठासनं वरम् ।। 2.5.18.२० ।।\nस तं संपूज्य विधिवद्दानवेन्द्रोऽति विस्मितः ।।\nसुप्रहस्य तदा वाक्यं जगाद मुनिसत्तमम् ।।२१।।\nजलंधर उवाच ।।\nकुत आगम्यते ब्रह्मन्किं च दृष्टं त्वया क्वचित्।।\nयदर्थमिह आयातस्तदाज्ञापय मां मुने ।। २२ ।।\nसनत्कुमार उवाच ।।\nइत्याकर्ण्य वचस्तस्य दैत्येन्द्रस्य महामुनिः ।।\nप्रत्युवाच प्रसन्नात्मा नारदो हि जलंधरम् ।। २३ ।।\nनारद उवाच ।।\nसर्वदानवदैत्येन्द्र जलंधर महामते ।।\nधन्यस्त्वं सर्वलोकेश रत्नभोक्ता त्वमेव हि ।।२४।।\nमदागमनहेतुं वै शृणु दैत्येन्द्रसत्तम ।।\nयदर्थमिह चायातस्त्वहं वक्ष्येखिलं हि तत् ।।२५।।\nगतः कैलासशिखरं दैत्येन्द्राहं यदृच्छया ।।\nयोजनायुतविस्तीर्णं कल्पद्रुममहावनम् ।। २६ ।।\nकामधेनुशताकीर्णं चिंतामणिसुदीपितम् ।।\nसर्वरुक्ममयं दिव्यं सर्वत्राद्भुतशोभितम् ।। २७ ।।\nतत्रोमया सहासीनं दृष्टवानस्मि शंकरम् ।।\nसर्वाङ्गसुन्दरं गौरं त्रिनेत्रं चन्द्रशेखरम् ।।२८।।\nतं दृष्ट्वा महदाश्चर्यं वितर्को मेऽभवत्तदा।।\nक्वापीदृशी भवेद्वृद्धिस्त्रैलोक्ये वा न वेति च।।२९।।\nतावत्तवापि दैत्येन्द्र समृद्धिस्संस्मृता मया।।\nतद्विलोकनकामोऽहं त्वत्सांनिध्यमिहा गतः ।।2.5.18.३०।।\nसनत्कुमार उवाच ।।\nइति नारदतः श्रुत्वा स दैत्येन्द्रो जलंधरः ।।\nस्वसमृद्धिं समग्रां वै दर्शयामास सादरम् ।।३१।।\nदृष्ट्वा स नारदो ज्ञानी देवकार्यसुसाधकः ।।\nप्रभुप्रेरणया प्राह दैत्येन्द्रं तं जलंधरम् ।।३२।।\nनारद् उवाच ।।\nतवास्ति सुसमृद्धिर्हि वरवीर खिलाधुना ।।\nत्रैलोक्यस्य पतिस्त्वं हि चित्रं किं चात्र संभवम् ।। ३३ ।।\nमणयो रत्नपुंजाश्च गजाद्याश्च समृद्धयः ।।\nते गृहेऽद्य विभांतीह यानि रत्नानि तान्यपि ।।३४।।\nगजरत्नं त्वयानीतं शक्रस्यैरावतस्तथा ।।\nअश्वरत्नं महावीर सूर्यस्योच्चैःश्रवा हयः ।। ३५।।\nकल्पवृक्षस्त्वयानीतो निधयो धनदस्य च ।।\nहंसयुक्तविमानं च त्वयानीतं हि वेधसः ।। ३६ ।।\nइत्येवं वररत्नानि दिवि पृथ्व्यां रसातले ।।\nयानि दैत्येन्द्र ते भांति गृहे तानि समस्ततः ।। ३७ ।।\nत्वत्समृद्धिमिमां पश्यन्सम्पूर्णां विविधामहम् ।।\nप्रसन्नोऽस्मि महावीर गजाश्वादिसुशोभिताम् ।। ३८ ।।\nजायारत्नं महाश्रेष्ठं जलंधर न ते गृहे ।।\nतदानेतुं विशेषेण स्त्रीरत्नं वै त्वमर्हसि ।।३९।।\nयस्य गेहे सुरत्नानि सर्वाणि हि जलंधर ।।\nजायारत्नं न चेत्तानि न शोभंते वृथा ध्रुवम् ।। 2.5.18.४० ।।\nसनत्कुमार उवाच ।।\nइत्येवं वचनं श्रुत्वा नारदस्य महात्मनः ।।\nउवाच दैत्यराजो हि मदनाकुलमानसः ।।४१।।\nजलंधर उवाच ।।\nभो भो नारद देवर्षे नमस्तेस्तु महाप्रभो ।।\nजायारत्नवरं कुत्र वर्तते तद्वदाधुना ।।४२।।\nब्रह्मांडे यत्र कुत्रापि तद्रत्नं यदि वर्त्तते ।।\nतदानेष्ये ततो ब्रह्मन्सत्यं सत्यं न संशयः ।।४३।।\nनारद उवाच।।\nकैलासे ह्यतिरम्ये च वर्वद्धिं सुसमाकुले ।।\nयोगिरूपधरश्शंभुरस्ति तत्र दिगम्बरः।।४४।।\nतस्य भार्या सुरम्या हि सर्वलक्षणलक्षिता।।\nसर्वांगसुन्दरी नाम्ना पार्वतीति मनोहरा।।४५।।\nतदीदृशं रूपमनन्यसंगतं दृष्टं न कुत्रापि कुतूहलाढ्यम् ।।\nअत्यद्भुतं मोहनकृत्सुयोगिनां सुदर्शनीयं परमर्द्धिकारि ।।४६।।\nस्वचित्ते कल्पयाम्यद्य शिवादन्यस्समृद्धिवान् ।।\nजायारत्नान्विताद्वीर त्रिलोक्या न जलंधर ।।४७।।\nयस्या लावण्यजलधौ निमग्नश्चतुराननः ।।\nस्वधैर्य्यं मुमुचे पूर्वं तया कान्योपमीयते ।। ४८ ।।\nगतरागोऽपि हि यया मदनारिस्स्वलीलया ।।\nनिजतंत्रोऽपि यतस्स स्वात्म वशगः कृतः ।। ४९ ।।\nयथा स्त्रीरत्नसंभोक्तुस्समृद्धिस्तस्य साभवत् ।।\nतथा न तव दैत्येन्द्र सर्वरत्नाधिपस्य च ।। 2.5.18.५० ।।\nसनत्कुमार उवाच ।।\nइत्युक्त्वा स तु देवर्षिर्नारदो लोकविश्रुतः।।\nययौ विहायसा देवोपकारकरणोद्यतः ।।५१।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखण्डे जलंधरवधोपाख्याने देवर्षिजलंधरसंवादो नामाष्टदशोऽध्यायः ।।१८।।"
  }
]
[
  {
    "text": "सनत्कुमार उवाच ।।\nशृणुष्वान्यच्चरित्रं च शिवस्य परमात्मनः ।।\nभक्तवात्सल्यसंगर्भि परमानन्ददायकम् ।। १ ।।\nपुरा बाणासुरो नाम दैवदोषाच्च गर्वितः ।।\nकृत्वा तांडवनृत्यं च तोषयामास शंकरम्।।२।।\nज्ञात्वा संतुष्टमनसं पार्वतीवल्लभं शिवम् ।।\nउवाच चासुरो बाणो नतस्कन्धः कृतांजलिः।।३।।\nबाण उवाच।।\nदेवदेव महादेव सर्वदेवशिरोमणे ।।\nत्वत्प्रसादाद्बली चाहं शृणु मे परमं वचः ।। ४ ।।\nदोस्सहस्रं त्वया दत्तं परं भाराय मेऽभवेत् ।।\nत्रिलोक्यां प्रतियोद्धारं न लभे त्वदृते समम् ।।५।।\nहे देव किमनेनापि सहस्रेण करोम्यहम् ।।\nबाहूनां गिरितुल्यानां विना युद्धं वृषध्वज ।।६।।\nकडूंत्या निभृतैदोंर्भिर्युयुत्सुर्दिग्गजानहम् ।।\nपुराण्याचूर्णयन्नद्रीन्भीतास्तेपि प्रदुद्रुवुः।।७।।\nमया यमः कृतो योद्धा वह्निश्च कृतको महान्।।\nवरुणश्चापि गोपालो गवां पालयिता तथा।।८।।\nगजाध्यक्षः कुबेरस्तु सैरन्ध्री चापि निर्ऋतिः।।\nजितश्चाखंडलो लोके करदायी सदा कृतः ।।९।।\nयुद्धस्यागमनं ब्रूहि यत्रैते बाहवो मम ।।\nशत्रुहस्तप्रयुक्तश्च शस्त्रास्त्रैर्जर्जरीकृताः।।2.5.52.१०।।\nपतंतु शत्रुहस्ताद्वा पातयन्तु सहस्रधा ।।\nएतन्मनोरथं मे हि पूर्णं कुरु महेश्वर ।।११।।\nसनत्कुमार उवाच ।।\nतच्छ्रुत्वा कुपितो रुद्रस्त्वट्टहासं महाद्भुतम्।।\nकृत्वाऽब्रवीन्महामन्युर्भक्तबाधाऽपहारकः ।।१२।।\nरुद्र उवाच ।।\nधिग्धिक्त्वां सर्वतो गर्विन्सर्वदैत्यकुलाधम ।।\nबलिपुत्रस्य भक्तस्य नोचितं वच ईदृशम् ।।१३।।\nदर्पस्यास्य प्रशमनं लप्स्यसे चाशु दारुणम् ।।\nमहायुद्धमकस्माद्वै बलिना मत्समेन हि ।।१४।।\nतत्र ते गिरिसंकाशा बाहवोऽनलकाष्ठवत् ।।\nछिन्ना भूमौ पतिष्यंति शस्त्रास्त्रैः कदलीकृताः।।१५।।\nयदेष मानुषशिरो मयूरसहितो ध्वजः।।\nविद्यते तव दुष्टात्मंस्तस्य स्यात्पतनं यदा ।। १६ ।।\nस्थापितस्यायुधागारे विना वातकृतं भयम् ।।\nतदा युद्धं महाघोरं संप्राप्तमिति चेतसि ।।१७।।\nनिधाय घोरं संग्रामं गच्छेथाः सर्वसैन्यवान् ।।\nसांप्रतं गच्छ तद्वेश्म यतस्तद्विद्यते शिवः।।१८।।\nतथा तान्स्वमहोत्पातांस्तत्र द्रष्टासि दुर्मते ।।\nइत्युक्त्वा विररामाथ गर्वहृद्भक्तवत्सलः ।।१९।।\nसनत्कुमार उवाच ।।\nतच्छ्रुत्वा रुद्रमभ्यर्च्य दिव्यैरजंलिकुड्मलैः।।\nप्रणम्य च महादेवं बाणश्च स्वगृहं गतः ।। 2.5.52.२० ।।\nकुंभाण्डाय यथावृत्तं पृष्टः प्रोवाच हर्षितः ।।\nपर्यैक्षिष्टासुरो बाणस्तं योगं ह्युत्सुकस्सदा ।। २१ ।।\nअथ दैवात्कदाचित्स स्वयं भग्नं ध्वजं च तम् ।।\nदृष्ट्वा तत्रासुरो बाणो हृष्टो युद्धाय निर्ययौ ।। २२ ।।\nस स्वसैन्यं समाहूय संयुक्तः साष्टभिर्गणैः ।।\nइष्टिं सांग्रामिकां कृत्वा दृष्ट्वा सांग्रामिकं मधु ।। २३ ।।\nककुभां मंगलं सर्वं संप्रेक्ष्य प्रस्थितोऽभवत् ।।\nमहोत्साहो महावीरो बलिपुत्रो महारथः ।। २४ ।।\nइति हृत्कमले कृत्वा कः कस्मादागमिष्यति ।।\nयोद्धा रणप्रियो यस्तु नानाशस्त्रास्त्रपारगः ।। २५ ।।\nयस्तु बाहुसहस्रं मे छिनत्त्वनलकाष्ठवत् ।।\nतथा शस्त्रैर्महातीक्ष्णैश्च्छिनद्मि शतशस्त्विह ।। २६ ।।\nएतस्मिन्नंतरे कालः संप्राप्तश्शंकरेण हि ।।\nयत्र सा बाणदुहिता सुजाता कृतमंगला ।।२७।।\nमाधवं माधवे मासि पूजयित्वा महानिशि ।।\nसुप्ता चांतः पुरे गुप्ते स्त्रीभावमुपलंभिता ।। २८ ।।\nगौर्या संप्रेषितेनापि व्याकृष्टा दिव्यमायया ।।\nकृष्णात्मजात्मजेनाथ रुदंती सा ह्यनाथवत् ।। २९ ।।\nस चापि तां बलाद्भुक्त्वा पार्वत्याः सखिभिः पुनः ।।\nनीतस्तु दिव्ययोगेन द्वारकां निमिषांतरात् ।। 2.5.52.३० ।।\nमृदिता सा तदोत्थाय रुदंती विविधा गिरः ।।\nसखीभ्यः कथयित्वा तु देहत्यागे कृतक्षणा ।।३१।।\nसख्या कृतात्मनो दोषं सा व्यास स्मारिता पुनः।।\nसर्वं तत्पूर्ववृत्तांतं ततो दृष्ट्वा च सा भवत्।।३२।।\nअब्रवीच्चित्रलेखां च ततो मधुरया गिरा ।।\nऊषा बाणस्य तनया कुंभांडतनयां मुने ।।३३।।\nऊषोवाच ।।\nसखि यद्येष मे भर्ता पार्वत्या विहितः पुरा ।।\nकेनोपायेन ते गुप्तः प्राप्यते विधिवन्मया ।। ३४ ।।\nकस्मिन्कुले स वा जातो मम येन हृतं मनः ।।\nइत्युषावचनं श्रुत्वा सखी प्रोवाच तां तदा ।। ३५ ।।\nचित्रलेखोवाच ।।\nत्वया स्वप्ने च यो दृष्टः पुरुषो देवि तं कथम् ।।\nअहं संमानयिष्यामि न विज्ञातस्तु यो मम ।।३६।।\nदैत्यकन्या तदुक्ते तु रागांधा मरणोत्सुका ।।\nरक्षिता च तया सख्या प्रथमे दिवसे ततः ।।३७।।\nपुनः प्रोवाच सोषा वै चित्रलेखा महामतिः ।।\nकुंभांडस्य सुता बाणतनयां मुनिसत्तम ।३८।।\nचित्रलेखोवाच ।।\nव्यसनं तेऽपकर्षामि त्रिलोक्यां यदि भाष्यते।।\nसमानेष्ये नरं यस्ते मनोहर्ता तमादिश ।।३९।।\nसनत्कुमार उवाच ।।\nइत्युक्त्वा वस्त्रपुटके देवान्दैत्यांश्च दानवान् ।।\nगन्धर्वसिद्धनागांश्च यक्षादींश्च तथालिखत् ।। 2.5.52.४० ।।\nतथा नरांस्तेषु वृष्णीञ्शूरमानकदुंदुभिम् ।।\nव्यलिखद्रामकृष्णौ च प्रद्युम्नं नरसत्तमम् ।। ४१ ।।\nअनिरुद्धं विलिखितं प्राद्युम्निं वीक्ष्य लज्जिता ।।\nआसीदवाङ्मुखी चोषा हृदये हर्षपूरिता ।। ४२ ।।\nऊषा प्रोवाच चौरोऽसौ मया प्राप्तस्तु यो निशि ।।\nपुरुषः सखि येनाशु चेतोरत्नं हृतं मम।।४३।।\nयस्य संस्पर्शनादेव मोहिताहं तथाभवम् ।।\nतमहं ज्ञातुमिच्छामि वद सर्वं च भामिनि ।। ४४ ।।\nकस्यायमन्वये जातो नाम किं चास्य विद्यते ।।\nइत्युक्ता साब्रवीन्नाम योगिनी तस्य चान्वयम् ।। ४५ ।।\nसर्वमाकर्ण्य सा तस्य कुलादि मुनिसत्तम ।।\nउत्सुका बाणतनया बभाषे सा तु कामिनी ।। ४६ ।।\nऊषोवाच ।।\nउपायं रचय प्रीत्या तत्प्राप्त्यै सखि तत्क्षणात् ।।\nयेनोपायेन तं कांतं लभेयं प्राणवल्लभम् ।। ४७ ।।\nयं विनाहं क्षणं नैकं सखि जीवितुमुत्सहे ।।\nतमानयेह सद्यत्नात्सुखिनीं कुरु मां सखि ।। ४८ ।।\nसनत्कुमार उवाच ।।\nइत्युक्ता सा तथा बाणात्मजया मंत्रिकन्यका ।।\nविस्मिताभून्मुनिश्रेष्ठ सुविचारपराऽभवत् ।। ४९ ।।\nततस्सखीं समाभाष्य चित्रलेखा मनोजवा ।।\nबुद्ध्वा तं कृष्णपौत्रं सा द्वारकां गंतुमुद्यता ।। 2.5.52.५० ।।\nज्येष्ठकृष्णचतुर्दश्यां तृतीये तु गतेऽहनि ।।\nआप्रभातान्मुहूर्ते तु संप्राप्ता द्वारकां पुरीम् ।। ५१ ।।\nएकेन क्षणमात्रेण नभसा दिव्ययोगिनी ।।\nततश्चांतःपुरोद्याने प्राद्युम्निर्ददृशे तया ।। ५२ ।।\nक्रीडन्नारीजनैस्सार्द्धं प्रपिबन्माधवी मधु ।।\nसर्वांगसुन्दरः श्यामः सुस्मितो नवयौवनः ।। ५३ ।।\nततः खट्वां समारूढमंधकारपटेन सा ।।\nआच्छादयित्वा योगेन तामसेन च माधवम् ।। ५४ ।।\nततस्सा मूर्ध्नि तां खट्वां गृहीत्वा निमिषांतरात् ।।\nसंप्राप्ता शोणितपुरं यत्र सा बाणनंदिनी ।। ५५ ।।\nकामार्ता विविधान्भावाञ्चकारोन्मत्तमानसा ।।\nआनीतमथ तं दृष्ट्वा तदा भीता च साभवत् ।। ५६ ।।\nअंतःपुरे सुगुप्ते च नवे तस्मिन्समागमे ।।\nयावत्क्रीडितुमारब्धं तावज्ज्ञातं च तत्क्षणात् ।। ५७ ।।\nअंतःपुरद्वारगतैर्वेत्रजर्जरपाणिभिः ।।\nइंगितैरनुमानैश्च कन्यादौःशील्यमाचरन् ।। ५८ ।।\nस चापि दृष्टस्तैस्तत्र नरो दिव्यवपुर्धरः ।।\nतरुणो दर्शनीयस्तु साहसी समरप्रियः ।। ५९ ।।\nतं दृष्ट्वा सर्वमाचख्युर्बाणाय बलिसूनवे ।।\nपुरुषास्ते महावीराः कन्यान्तःपुररक्षकाः ।। 2.5.52.६० ।।\nद्वारपाला ऊचुः ।।\nदेव कश्चिन्न जानीते गुप्तश्चांतःपुरे बलात् ।।\nस कस्तु तव कन्यां वै स्वयंग्राहादधर्षयत् ।। ६१ ।।\nदानवेन्द्र महाबाहो पश्यपश्यैनमत्र च ।।\nयद्युक्तं स्यात्तत्कुरुष्व न दुष्टा वयमित्युत ।। ६२ ।।\nसनत्कुमार उवाच ।।\nतेषां तद्वचनं श्रुत्वा दानवेन्द्रो महाबलः ।।\nविस्मितोभून्मुनिश्रेष्ठ कन्यायाः श्रुतदूषणः ।। ६३ ।।\nइति श्रीशिवमहापुराणे द्वितीयायां रुद्रसंहि तायां पंचमे युद्धखण्डे ऊषाचरित्रवर्णनं नाम द्विपञ्चाशत्तमोऽध्यायः ।। ५२ ।।"
  }
]
[
  {
    "text": "व्यास उवाच ।।\nसनत्कुमार सर्वज्ञ हते तस्मिन्सुरद्रुहि ।।\nकिमकार्षीत्ततस्तस्य ज्येष्ठभ्राता महासुरः ।।१।।\nकुतूहलमिति श्रोतुं ममाऽतीह मुनीश्वर ।।\nतच्छ्रावय कृपां कृत्वा ब्रह्मपुत्र नमोस्तु ते ।। २ ।।\nब्रह्मोवाच ।।\nइत्याकर्ण्य वचस्तस्य व्यासस्य स मुनीश्वरः ।।\nसनत्कुमारः प्रोवाच स्मृत्वा शिवपदाम्बुजम् ।।३।।\n।। सनत्कुमार उवाच ।।\nभ्रातर्येवं विनिहते हरिणा क्रोडमूर्तिना ।।\nहिरण्यकशिपुर्व्यास पर्यतप्यद्रुषा शुचा।।४।।\nततः प्रजानां कदनं विधातुं कदनप्रियान् ।।\nनिर्दिदेशाऽसुरान्वीरान्हरि वैरप्रियो हि सः ।।५।।\nअथ ते भर्तृसंदेशमादाय शिरसाऽसुराः।।\nदेवप्रजानां कदनं विदधुः कदनप्रियाः ।।६।।\nततो विप्रकृते लोकेऽसुरैस्तेर्दुष्टमानसैः।।\nदिवं देवाः परित्यज्य भुवि चेरुरलक्षिताः ।।७।।\nहिरण्यकशिपुर्भ्रातुस्संपरेतस्य दुःखितः ।।\nकृत्वा करोदकादीनि तत्कलत्राद्यसांत्वयत् ।। ८ ।।\nततस्स दैत्यराजेन्द्रो ह्यजेयमजरामरम् ।।\nआत्मानमप्र तिद्वंद्वमेकराज्यं व्यधित्सत ।। ९ ।।\nस तेपे मंदरद्रोण्यां तपः परमदारुणम् ।।\nऊर्द्ध्वबाहुर्नभोदृष्टिः षादांगुष्ठाश्रितावनिः ।।2.5.43.१०।।\nतस्मिंस्तपस्तप्यमाने देवास्सर्वे बलान्विताः ।।\nदैत्यान्सर्वान्विनिर्जित्य स्वानि स्थानानि भेजिरे ।। ११ ।।\nतस्य मूर्द्ध्नस्समुद्भूतः सधूमोग्निस्तपोमयः ।।\nतिर्यगूर्द्ध्वमधोलोकानतपद्विष्वगीरितः ।। १२ ।।\nतेन तप्ता दिवं त्यक्त्वा ब्रह्मलोकं ययुस्सुराः।।\nधात्रे विज्ञापयामासुस्तत्तपोविकृताननाः ।। १३ ।।\nअथ विज्ञापितो देवैर्व्यास तैरात्मभूर्विधिः।।\nपरीतो भृगुदक्षाद्यैर्ययौ दैत्येश्वराश्रमम् १।।\nप्रताप्य लोकानखिलांस्ततोऽसौ समागतं पद्मभवं ददर्श ।।\nवरं हि दातुं तमुवाच धाता वरं वृणीष्वेति पितामहोपि ।।\nनिशम्य वाचं मधुरां विधातुर्वचोऽब्रवीदेव ममूढबुद्धिः ।। १५ ।।\nहिरण्यकशिपुरुवाच ।।\nमृत्योर्भयं मे भगवन्प्रजेश पितामहाभून्न कदापि देव ।।\nशास्त्रास्त्रपाशाशनिशुष्कवृक्षगिरीन्द्रतोयाग्निरिपुप्रहारैः ।। १६ ।।\nदेवैश्च दैत्यैर्मुनिभिश्च सिद्धैस्त्वत्सृष्टजीवैर्बहुवाक्यतः किम् ।।\nस्वर्गे धरण्यां दिवसे निशायां नैवोर्द्ध्वतो नाप्यधतः प्रजेश ।। १७ ।।\nसनत्कुमार उवाच ।।\nतस्यैतदीदृग्वचनं निशम्य दैत्येन्द्र तुष्टोऽस्मि लभस्व सर्वम् ।।\nप्रणम्य विष्णुं मनसा तमाह दयान्वितोऽसाविति पद्मयोनिः ।। १८ ।।\nअलं तपस्ते परिपूर्ण कामस्समाः सहस्राणि च षण्णवत्य ।।\nउत्तिष्ठ राज्यं कुरु दानवानां श्रुत्वा गिरं तत्सुमुखो बभूव ।। १९ ।।\nराज्याभिषिक्तः प्रपितामहेन त्रैलोक्यनाशाय मतिं चकार ।।\nउत्साद्य धर्मान् सकलान्प्रमत्तो जित्वाहवे सोपि सुरान्समस्तान् ।। ।। 2.5.43.२० ।।\nततो भयादिंद्रमुखाश्च देवाः पितामहाज्ञां समवाप्य सर्वे ।।\nउपद्रुता दैत्यवरेण जाताः क्षीरोदधिं यत्र हरिस्तु शेते ।। २१ ।।\nआराधयामासुरतीव विष्णुं स्तुत्वा वचोभित्सुखदं हि मत्वा ।।\nनिवेदयामासुरथो प्रसन्नं दुःखं स्वकीयं सकलं हि तेते ।। २२ ।।\nश्रुत्वा तदीयं सकलं हि दुःखं तुष्टो रमेशः प्रददौ वरांस्तु ।।\nउत्थाय तस्माच्छयनादुपेन्द्रो निजानुरूपैर्विविधैर्वचोभिः ।। २३ ।।\nआश्वास्य देवानखिलान्मुनीन्वा उवाच वैश्वानरतुल्यतेजाः ।।\nदैत्यं हनिष्ये प्रसभं सुरेशाः प्रयात धामानि निजानि तुष्टाः।। २४ ।।\nश्रुत्वा रमेशस्य वचस्सुरेशाः शक्रादिकास्ते निखिलाः सुतुष्टाः।।\nययुः स्वधामानि हिरण्यनेत्रानुजं च मत्वा निहतं मुनीश ।। २५ ।।\nआश्रित्य रूपं जटिलं करालं दंष्ट्रायुधं तीक्ष्णनखं सुनासम् ।।\nसैंहं च नारं सुविदारितास्यं मार्तंडकोटिप्रतिमं सुघोरम् ।। २६ ।।\nयुगांतकालाग्निसमप्रभावं जगन्मयं किं बहुभिर्वचोभिः ।।\nअस्तं रवौसोऽपि हि गच्छतीशो गतोऽसुराणां नगरीं महात्मा ।। २७ ।।\nकृत्वा च युद्धं प्रबलैस्स दैत्यैर्हत्वाथ तान्दैत्यगणान्गृहीत्वा ।।\nबभ्राम तत्राद्रुतविक्रमश्च बभंज तांस्तानसुरान्नृसिंहः ।। २८ ।\nदृष्टस्स दैत्यैरतुलप्रभावस्ते रेभिरे ते हि तथैव सर्वे ।।\nसिंहं च तं सर्वमयं निरीक्ष्य प्रह्लादनामा दितिजेन्द्रपुत्रः ।।\nउवाच राजानमयं मृगेन्द्रो जगन्मयः किं समुपागतश्च ।। २९ ।।\nप्रह्लाद उवाच।।\nएष प्रविष्टो भगवाननंतो नृसिंहमात्रो नगरं त्वदंतः ।।\nनिवृत्य युद्धाच्छ रणं प्रयाहि पश्यामि सिंहस्य करालमूर्त्तिम् ।।2.5.43.३०।।\nयस्मान्न योद्धा भुवनत्रयेऽपि कुरुष्व राज्यं विनमन्मृगेन्द्रम् ।।\nश्रुत्वा स्वपुत्रस्य वचो दुरात्मा तमाह भीतोऽसि किमत्र पुत्र ।।३१।।\nउक्त्वेति पुत्रं दितिजाधिनाथो दैत्यर्षभान्वीरवरान्स राजा ।।\nगृह्णंतु वै सिंहममुं भवंतो वीरा विरूपभ्रुकुटीक्षणं तु ।। ३२ ।।\nतस्याज्ञया दैत्यवरास्ततस्ते ग्रहीतुकामा विविशुर्मृगेन्द्रम् ।।\nक्षणेन दग्धाश्शलभा इवाग्निं रूपाभिलाषात्प्रविविक्षवो वै ।।३३।।\nदैत्येषु दग्धेष्वपि दैत्यराजश्चकार युद्धं स मृगाधिपेन ।।\nशस्त्रैस्समग्रैरखिलैस्तथास्त्रैश्श क्त्यर्ष्टिपाशांकुशपावकाद्यैः ।। ३४ ।।\nसंयुध्यतोरेव तयोर्जगाम ब्राह्मं दिनं व्यास हि शस्त्रपाण्योः ।।\nप्रवीरयोर्वीररवेण गर्जतोः परस्परं क्रोधसुयुक्तचेतसोः ।।३५।।\nततः स दैत्यस्सहसा बहूंश्च कृत्वा भुजाञ्छस्त्रयुतान्निरीक्ष्य।।\nनृसिंहरूपं प्रययौ मृगेन्द्र संयुध्यमानं सहसा समंतात् ।। ३६ ।।\nततस्सुयुद्धं त्वतिदुस्सहं तु शस्त्रैस्समस्तैश्च तथाखिलास्त्रैः ।।\nकृत्वा महादैत्यवरो नृसिंहं क्षयं गतैश्शूल धरोऽभ्युपायात् ।।३७।।\nततो गृहीतस्स मृगाधिपेन भुजैरनेकैर्गिरिसारवद्भि ।।\nनिधाय जानौ स भुजांतरेषु नखांकुरैर्दानवमर्मभिद्भिः ।। ३. ।।\nनखास्त्रहृत्पद्ममसृग्विमिश्रमुत्पाद्य जीवाद्विगतः क्षणेन ।।\nत्यक्तस्तदानीं स तु काष्ठभूतः पुनः पुनश्चूर्णितसर्वगात्रः ।।३९।।\nतस्मिन्हते देवरिपौ प्रसन्नः प्रह्लादमामंत्र्य कृतप्रणामम् ।।\nराज्येऽभिषिच्याद्भुतवीर्यविष्णुस्ततः प्रयातो गतिमप्रतर्क्याम् ।। 2.5.43.४० ।।\nततोऽतिहृष्टास्सकलास्सुरेशाः प्रणम्य विष्णुं दिशि विप्र तस्याम् ।।\nययुः स्वधामानि पितामहाद्याः कृतस्वकार्यं भगवंतमीड्यम् ।। ४१ ।।\nप्रवर्णितं त्वंधकजन्म रुद्राद्धिरण्यनेत्रस्य मृतिर्वराहात् ।।\nनृसिंहतस्तत्सहजस्य नाशः प्रह्लादराज्याप्तिरिति प्रसंगात् ।। ४२ ।।\nशृणु त्विदानीं द्विजवर्य मत्तोंधकप्रभावं भवकृत्यलब्धम् ।।\nहरेण युद्धं खलु तस्य पश्चाद्गणाधिपत्यं गिरिशस्य तस्य।। ४३ ।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखंडे गणाधिपत्यप्राप्त्यंधकजन्म हिरण्यनेत्रहिरण्यकशिपुवधवर्णनं नाम त्रिचत्वारिंशोऽध्यायः ।। ४३ ।।"
  }
]
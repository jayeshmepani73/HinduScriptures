[
  {
    "text": "व्यास उवाच ।।\nसनत्कुमार सर्वज्ञ कथा ते श्राविताद्भुता ।।\nमहाप्रभोश्शंकरस्य यत्र लीला च पावनी ।।१।।\nइदानीं ब्रूहि सुप्रीत्या कृपां कृत्वा ममो परि ।।\nराहुर्मुक्तः कुत्र गतः पुरुषेण महामुने ।।२।।\nसूत उवाच।।\nइत्याकर्ण्य वचस्तस्य व्यासस्यामितमेधसः ।।\nप्रत्युवाच प्रसन्नात्मा ब्रह्मपुत्रो महामुनिः ।।३।।\nसनत्कुमार उवाच ।।\nराहुर्विमुक्तो यस्तेन सोपि तद्वर्वरस्थले ।।\nअतस्स वर्वरो भूत इति भूमौ प्रथां गतः ।।४।।\nततः स मन्यमानस्स्वं पुनर्जनिमथानतः ।।\nगतगर्वो जगामाथ जलंधरपुरं शनैः ।।५।।\nजलंधराय सोऽभ्येत्य सर्वमीशविचेष्टितम् ।।\nकथयामास तद्व्यासाद्व्यास दैत्येश्वराय वै ।। ६ ।।\nसनत्कुमार उवाच ।।\nजलंधरस्तु तच्छ्रुत्वा कोपाकुलितविग्रहः ।।\nबभूव बलवान्सिन्धुपुत्रो दैत्येन्द्रसत्तमः ।। ७ ।।\nततः कोपपराधीनमानसो दैत्यसत्तमः ।।\nउद्योगं सवसैन्यानां दैत्यानामादिदेश ह ।। ८ ।।\n।। जलंधर उवाच ।।\nनिर्गच्छंत्वखिला दैत्याः कालनेमिमुखाः खलु ।।\nतथा शुंभनिशुम्भाद्या वीरास्स्वबलसंयुताः ।। ९ ।।\nकोटिर्वीरकुलोत्पन्नाः कंबुवंश्याश्च दौर्हृदाः ।।\nकालकाः कालकेयाश्च मौर्या धौम्रास्तथैव च ।। 2.5.20.१० ।।\nइत्याज्ञाप्यासुरपतिस्सिंधुपुत्रो प्रतापवान् ।।\nनिर्जगामाशु दैत्यानां कोटिभिः परिवारितः ।। ११ ।।\nततस्तस्याग्रतश्शुक्रो राहुश्छिन्नशिरोऽभवत् ।।\nमुकुटश्चापतद्भूमौ वेगात्प्रस्खलितस्तदा ।। १२ ।।\nव्यराजत नभः पूर्णं प्रावृषीव यथा घनैः ।।\nजाता अशकुना भूरि महानिद्रावि सूचकाः ।। १३ ।।\nतस्योद्योगं तथा दृष्ट्वा गीर्वाणास्ते सवासवाः ।।\nअलक्षितास्तदा जग्मुः कैलासं शंकरालयम् ।। १४ ।।\nतत्र गत्वा शिवं दृष्ट्वा सुप्रणम्य सवासवाः ।।\nदेवास्सर्वे नतस्कंधाः करौ बद्ध्वा च तुष्टुवुः ।।१५।।\nदेवा ऊचुः ।।\nदेवदेव महादेव करुणाकर शंकर ।।\nनमस्तेस्तु महेशान पाहि नश्शरणागतान् ।।१६।।\nविह्वला वयमत्युग्रं जलंधरकृतात्प्रभो ।।\nउपद्रवात्सदेवेन्द्राः स्थानभ्रष्टाः क्षितिस्थिताः।।१७।।\nन जानासि कथं स्वामिन्देवापत्तिमिमां प्रभो ।।\nतस्मान्नो रक्षणार्थाय जहि सागरनन्दनम् ।।१८।।\nअस्माकं रक्षणार्थाय यत्पूर्वं गरुडध्वजः ।।\nनियोजितस्त्वया नाथ न क्षमस्सोऽद्य रक्षितुम् ।।१९।।\nतदधीनो गृहे तस्य तिष्ठत्यद्य मया सह ।।\nवयं च तत्र तिष्ठामस्तदाज्ञावशगास्सुराः ।।2.5.20.२०।।\nअलक्षिता वयं चात्रागताश्शंभो त्वदंतिकम् ।।\nस आयाति त्वया कर्त्तुं रणं सिंधुसुतो बली ।। २१ ।।\nअतस्स्वामिन्रणे त्वं तमविलंबं जलंधरम् ।।\nहंतुमर्हसि सर्वज्ञ पाहि नश्शरणागतान् ।। २२ ।।\nसनत्कुमार उवाच ।।\nइत्युक्त्वा ते सुरास्सर्वे प्रभुं नत्वा सवासवाः ।।\nपादौ निरीक्ष्य संतस्थुर्महेशस्य विनम्रकाः ।। २३ ।।\n।। सनत्कुमार उवाच ।।\nइति देववचः श्रुत्वा प्रहस्य वृषभध्वजः ।।\nद्रुतं विष्णुं समाहूय वचनं चेदमब्रवीत् ।।२४।।\nईश्वर उवाच ।।\nहृषीकेश महाविष्णो देवाश्चात्र समागताः ।।\nजलंधरकृतापीडाश्शरणं मेऽतिविह्वलाः ।।२५।।\nजलंधरः कथं विष्णो संगरे न हत स्त्वया ।।\nतद्गृहं चापि यातोऽसि त्यक्त्वा वैकुण्ठमात्मनः ।।२६।।\nमया नियोजितस्त्वं हि साधुसंरक्षणाय च ।।\nनिग्रहाय खलानां च स्वतंत्रेण विहारिणा ।।२७।।\nसनत्कुमार उवाच ।।\nइत्याकर्ण्य महेशस्य वचनं गरुडध्वजः ।।\nप्रत्युवाच विनीतात्मा नतकस्साञ्जलिर्हरिः ।। २८ ।।\nविष्णुरुवाच ।।\nतवांशसंभवत्वाच्च भ्रातृत्वाच्च तथा श्रियः ।।\nमया न निहतः संख्ये त्वमेनं जहि दानवम् ।। २९।।\nमहाबलो महावीरो जेयस्सर्वदिवौकसाम् ।।\nअन्येषां चापि देवेश सत्यमेतद्ब्रवीम्यहम् ।। 2.5.20.३० ।।\nमया कृतो रणस्तेन चिरं देवान्वितेन वै ।।\nमदुपायो न प्रवृत्तस्तस्मिन्दानवपुंगवे ।। ३१ ।।\nतत्पराक्रमतस्तुष्टो वरं ब्रूहीत्यहं खलु ।।\nइति मद्वचनं श्रुत्वा स वव्रे वरमुत्तमम् ।। ३२ ।।\nमद्भगिन्या मया सार्द्धं मद्गेहे ससुरो वस ।।\nमदधीनो महाविष्णो इत्यहं तद्गृहं गतः ।। ३३ ।।\nसनत्कुमार उवाच।।\nइति विष्णोर्वचश्श्रुत्वा शकरस्स महेश्वरः ।।\nविहस्योवाच सुप्रीतस्सदयो भक्तवत्सलः ।।३४।।\nमहेश्वर उवाच ।।\nहे विष्णो सुरवर्य त्वं शृणु मद्वाक्यमादरात् ।।\nजलंधरं महादैत्यं हनिष्यामि न संशयः ।। ३५ ।।\nस्वस्थानं गच्छ निर्भीतो देवा गच्छंत्वपि ध्रुवम् ।।\nनिर्भया वीतसंदेहा हतं मत्वाऽसुराधिपम् ।। ३६ ।।\nसनत्कुमार उवाच ।।\nइति श्रुत्वा महेशस्य वचनं स रमापतिः ।।\nसनिर्जरो जगामाशु स्वस्थानं गतसंशयः ।।३७।।\nएतस्मिन्नंतरे व्यास स दैत्येन्द्रोऽतिविक्रमः ।।\nसन्नद्धैरसुरैस्सार्द्धं शैलप्रांतं ययौ बली ।।३८।।\nकैलासमवरुध्याथ महत्या सेनया युतः ।।\nसंतस्थौ कालसंकाशः कुर्वन्सिंहरवं महान् ।। ३९ ।।\nअथ कोलाहलं श्रुत्वा दैत्यनादसमुद्भवम् ।।\nचुक्रोधातिमहेशानो महालीलः खलांतकः ।। 2.5.20.४०\nसमादिदेश संख्याय स्वगणान्स महाबलान् ।।\nनंद्यादिकान्महादेवो महोतिः कौतुकी हरः ।। ४१ ।।\nनन्दीभमुखसेनानीमुखास्सर्वे शिवाज्ञया ।।\nगणाश्च समनह्यंत युद्धाया तित्वरान्विताः ।। ४२ ।।\nअवतेरुर्गणास्सर्वे कैलासात्क्रोधदुर्मदाः ।।\nवल्गतो रणशब्दांश्च महावीरा रणाय हि ।। ४३ ।।\nततस्समभवद्युद्धं कैलासोपत्यकासु वै ।।\nप्रमथाधिपदैत्यानां घोरं शस्त्रास्त्रसंकुलम् ।। ४४ ।।\nभेरीमृदंगशंखौघैर्निस्वानैर्वीरहर्षणैः ।।\nगजाश्वरथशब्दैश्च नादिता भूर्व्यकंपत ।। ४५ ।।\nशक्तितोमरबाणौघैर्मुसलैः पाशपट्टिशैः ।।\nव्यराजत नभः पूर्णं मुक्ताभिरिव संवृतम् ।।४६।।\nनिहतैरिव नागाश्वैः पत्तिभिर्भूर्व्यराजत ।।\nवज्राहतैः पर्वतेन्द्रैः पूर्वमासीत्सुसंवृता ।। ४७ ।।\nप्रमथाहतदैत्यौघैर्दैत्याहतगणैस्तथा ।।\nवसासृङ्मांसपंकाढ्या भूरगम्याभवत्तदा ।।४८।।\nप्रमथाहतदैत्यौघान्भार्गवस्समजीवयत् ।।\nयुद्धे पुनः पुनश्चैव मृतसंजीवनी बलात् ।।४९।।\nदृष्ट्वा व्याकुलितांस्तांस्तु गणास्सर्वे भयार्दिताः ।।\nशशंसुर्देवदेवाय सर्वे शुक्रविचेष्टितम् ।।2.5.20.५०।।\nतच्छ्रुत्वा भगवान्रुद्रश्चकार क्रोधमुल्बणम् ।।\nभयंकरोऽतिरौद्रश्च बभूव प्रज्वलन्दिशः ।।५१।।\nअथ रुद्रमुखात्कृत्या बभूवातीवभीषणा ।।\nतालजंघोदरी वक्त्रा स्तनापीडितभूरुहा ।। ५२ ।।\nसा युद्धभूमिं तरसा ससाद मुनिसत्तम ।।\nविचचार महाभीमा भक्षयंती महासुरान् ।। ५३ ।।\nअथ सा रणमध्ये हि जगाम गतभीर्द्रुतम् ।।\nयत्रास्ते संवृतो दैत्यवरेन्द्रैस्स हि भार्गवः ।।५४।।\nस्वतेजसा नभो व्याप्य भूमिं कृत्वा च सा मुने ।।\nभार्गवं स्वभगे धृत्वा जगामांतर्हिता नभः ।।५५।।\nविद्रुतं भार्गवं दृष्ट्वा दैत्यसैन्यगणास्तथा ।।\nप्रम्लानवदना युद्धान्निर्जग्मुर्युद्धदुर्मदाः ।। ५६ ।।\nअथोऽभज्यत दैत्यानां सेना गणभयार्दिता ।।\nवायुवेगहता यद्वत्प्रकीर्णा तृणसंहतिः ।।५७।।\nभग्नां गणभयाद्दैत्यसेनां दृष्ट्वातिमर्षिताः ।।\nनिशुंभशुंभौ सेनान्यौ कालनेमिश्च चुक्रुधुः ।।५८।।\nत्रयस्ते वरयामासुर्गणसेनां महाबलाः ।।\nमुंचंतश्शरवर्षाणि प्रावृषीव बलाहकाः ।।५९।।\nततो दैत्यशरौघास्ते शलभानामिव व्रजाः ।।\nरुरुधुः खं दिशस्सर्वा गणसेनामकंपयन् ।। 2.5.20.६० ।।\nगणाश्शरशतैर्भिन्ना रुधिरासारवर्षिणः ।।\nवसंतकिंशुकाभासा न प्राजानन्हि किंचन ।। ६१ ।।\nततः प्रभग्नं स्वबलं विलोक्य नन्द्यादिलंबोदरकार्त्तिकेयाः ।।\nत्वरान्विता दैत्यवरान्प्रसह्य निवारयामासुरमर्षणास्ते ।।६२।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखंडे जलंधरवधोपाख्याने सामान्यगणासुरयुद्धवर्णनं नाम विंशोऽध्यायः ।। २० ।।"
  }
]
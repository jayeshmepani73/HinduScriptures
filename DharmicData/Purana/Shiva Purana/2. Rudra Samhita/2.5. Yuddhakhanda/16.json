[
  {
    "text": "।। सनत्कुमार उवाच ।।\nपुनर्दैत्यं समायांतं दृष्ट्वा देवास्सवासवाः ।।\nभयात्प्रकंपितास्सर्वे सहैवादुद्रुवुर्द्रुतम् ।।१।।\nवैकुंठं प्रययुस्सर्वे पुरस्कृत्य प्रजापतिम् ।।\nतुष्टुवुस्ते सुरा नत्वा सप्रजापतयोऽखिलाः ।।२।।\nदेवा ऊचुः ।।\nहृषीकेश महाबाहो भगवन् मधुसूदन ।।\nनमस्ते देवदेवेश सर्वदैत्यविनाशक।।३।।\nमत्स्यरूपाय ते विष्णो वेदान्नीतवते नमः ।।\nसत्यव्रतेन सद्राज्ञा प्रलयाब्धिविहारिणे।।४।।"
  },
  {
    "text": "कुर्वाणानां सुराणां च मथनायोद्यमं भृशम्।।\nबिभ्रते मंदरगिरिं कूर्मरूपाय ते नमः।।५।।\nनमस्ते भगवन्नाथ क्रतवे सूकरात्मने।।\nवसुंधरां जनाधारां मूद्धतो बिभ्रते नमः ।।६।।\nवामनाय नमस्तुभ्यमुप्रेन्द्राख्याय विष्णवे ।।\nविप्ररूपेण दैत्येन्द्रं बलिं छलयते विभो ।।७।।\nनमः परशुरामाय क्षत्रनिःक्षत्रकारिणे ।।\nमातुर्हितकृते तुभ्यं कुपितायासतां द्रुहे।।८।।\nरामाय लोकरामाय मर्यादापुरुषाय ते।।\nरावणांतकरायाशु सीतायाः पतये नमः ।।९।।\nनमस्ते ज्ञानगूढाय कृष्णाय परमात्मन ।।\nराधाविहारशीलाय नानालीलाकराय च ।।2.5.16.१०।।\nनमस्ते गूढदेहाय वेदनिंदाकराय च ।।\nयोगाचार्याय जैनाय वौद्धरूपाय मापते।।११।।\nनमस्ते कल्किरूपाय म्लेच्छानामंतकारिणे।।\nअनन्तशक्तिरूपाय सद्धर्मस्थापनाय च ।।१२\nनमस्ते कपिलरूपाय देवहूत्यै महात्मने ।।\nवदते सांख्ययोगं च सांख्याचार्याय वै प्रभो ।।१३।।\nनमः परमहंसाय ज्ञानं संवदते परम् ।।\nविधात्रे ज्ञानरूपाय येनात्मा संप्रसीदति ।। १४ ।।\nवेदव्यासाय वेदानां विभागं कुर्वते नमः ।।\nहिताय सर्वलोकानां पुराणरचनाय च ।। १५ ।।\nएवं मत्स्यादितनुभिर्भक्तकार्योद्यताय ते ।।\nसर्गस्थितिध्वंसकर्त्रे नमस्ते ब्रह्मणे प्रभो ।।१६।।\nआर्तिहंत्रे स्वदासानां सुखदाय शुभाय च ।।\nपीताम्बराय हरये तार्क्ष्ययानाय ते नमः।।\nसर्वक्रियायैककर्त्रे शरण्याय नमोनमः ।।१७।।\nदैत्यसंतापितामर्त्य दुःखादिध्वंसवज्रक ।।\nशेषतल्पशयायार्कचन्द्रनेत्राय ते नमः ।।१८।।\nकृपासिन्धो रमानाथ पाहि नश्शरणागतान् ।।\nजलंधरेण देवाश्च स्वर्गात्सर्वे निराकृताः ।।१९।।\nसूर्यो निस्सारितः स्थानाच्चन्द्रो वह्निस्तथैव च ।।\nपातालान्नागराजश्च धर्मराजो निराकृतः ।। 2.5.16.२० ।।\nविचरंति यथा मर्त्याश्शोभंते नैव ते सुराः ।।\nशरणं ते वयं प्राप्ता वधस्तस्य विचिंत्यताम् ।।२१।।\n।। सनत्कुमार उवाच ।।\nइति दीनवचश्श्रुत्वा देवानां मधुसूदनः ।।\nजगाद करुणासिन्धुर्मे घनिर्ह्रादया गिरा ।।२२।।\n।। विष्णुरुवाच ।।\nभयं त्यजत हे देवा गमिष्याम्यहमाहवम्।।\nजलंधरेण दैत्येन करिष्यामि पराक्रमम् ।।२३।।\nइत्युक्त्वा सहसोत्थाय दैत्यारिः खिन्नमानसः ।।\nआरोहद्गरुडं वेगात्कृपया भक्तवत्सलः ।। २४ ।।\nगच्छन्तं वल्लभं दृष्ट्वा देवैस्सार्द्धं समुद्रजा ।।\nसांजलिर्बाष्पनयना लक्ष्मीर्वचनमब्रवीत् ।।२५।।\nलक्ष्म्युवाच।।\nअहं ते वल्लभा नाथ भक्ता यदि च सर्वदा।।\nतत्कथं ते मम भ्राता युद्धे वध्यः कृपानिधे ।।२६।।\nविष्णुरुवाच ।।\nजलंधरेण दैत्येन करिष्यामि पराक्रमम्।।\nतैस्संस्तुतो गमिष्यामि युद्धाय त्वरितान्वितः ।।२७।।\nरुद्रांशसंभवत्वाच्च ब्रह्मणो वचनादपि ।।\nप्रीत्या च तव नैवायं मम वध्यो जलंधरः।।२८।।\nसनत्कुमार उवाच ।।\nइत्युक्त्वा गरुडारूढश्शंखचक्रगदासिभृत्।।\nविष्णुर्वेगाद्ययौ योद्धुं देवैश्शक्रादिभिस्सह।।२९।।\nद्रुतं स प्राप तत्रैव यत्र दैत्यो जलंधरः।।\nकुर्वन् सिंहरवं देवैर्ज्वलद्भिर्विष्णुतेजसा।।2.5.16.३०।।\nअथारुणानुजजवपक्षवातप्रपीडिताः ।।\nवात्याविवर्तिता दैत्या बभ्रमुः खे यथा घनाः ।।३१।।\nततो जलंधरो दृष्ट्वा दैत्यान् वात्याप्रपीडितान्।।\nउद्धृत्य वचनं क्रोधाद्द्रुतं विष्णुं समभ्यगात्।।३२।।\nएतस्मिन्नंतरे देवाश्चक्रुर्युद्धं प्रहर्षिताः ।।\nतेजसा च हरेः पुष्टा महाबलसमन्विताः ।।३३।।\nयुद्धोद्यतं समालोक्य देवसैन्यमुपस्थितम्।।\nदैत्यानाज्ञापयामास समरे चातिदुर्मदान् ।।३४।।\nजलंधर उवाच ।।\nभोभो दैत्यवरा यूयं युद्धं कुरुत दुस्तरम्।।\nशक्राद्यैरमरैरद्य प्रबलैः कातरैस्सदा।।३५।।\nमौर्यास्तु लक्षसंख्याता धौम्रा हि शतसंख्यकाः।।\nअसुराः कोटिसंख्याताः कालकेयास्तथैव च।।३६।।\nकालकानां दौर्हृदानां कंकानां लक्षसंख्यया ।।\nअन्येऽपि स्वबलैर्युक्ता विनिर्यांतु ममाज्ञया।।३७।।\nसर्वे सज्जा विनिर्यात बहुसेनाभिसंयुताः ।।\nनानाशस्त्रास्त्रसंयुक्ता निर्भयाः गतसंशयाः ।। ३८ ।।\nभोभो शुंभनिशुंभौ च देवान्समरकातरान् ।।\nक्षणेन सुमहावीर्यौ तुच्छान्नाशयतं युवाम् ।। ३९ ।।\nसनत्कुमार उवाच ।।\nदैत्या जलंधराज्ञप्ता इत्थं युद्धविशारदाः।।\nयुयुधुस्ते सुरास्सर्वे चतुरंगबलान्विताः।।2.5.16.४०।।\nगदाभिस्तीक्ष्णबाणैश्च शूलपट्टिशतोमरैः ।।\nकेचित्परशुशूलैश्च निजघ्नुस्ते परस्परम् ।। ४१ ।।\nनानायुधैश्च परैस्तत्र निजघ्नुस्ते बलान्विता ।।\nदेवास्तथा महावीरा हृषीकेशबलान्विताः ।।\nयुयुधुस्तीक्ष्णबाणाश्च क्षिपंतस्सिंहवद्रवाः ।। ४२ ।।\nकेचिद्बाणैस्तु तीक्ष्णैश्च केचिन्मुसलतोमरैः ।।\nकेचित्परशुशूलैश्च निजघ्नुस्ते परस्परम् ।।४३।।\nइत्थं सुराणां दैत्यानां संग्रामस्समभून्महान्।।\nअत्युल्बणो मुनीनां हि सिद्धानां भय कारकः ।। ४४ ।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखंडे देवयुद्धवर्णनं नाम षोडशोऽध्यायः ।। १६ ।।"
  }
]
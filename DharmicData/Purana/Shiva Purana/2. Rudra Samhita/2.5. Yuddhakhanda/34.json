[
  {
    "text": "व्यास उवाच ।।\nविधितात महाबुद्धे मुने जीव चिरं समाः ।।\nकथितं सुमहच्चित्रं चरितं चन्द्रमौलिनः ।।१।।\nशिवदूते गते तत्र शङ्खचूडश्च दानवः ।।\nकिं चकार प्रतापी स तत्त्वं वद सुविस्तरम् ।। २ ।।\nसनत्कुमार उवाच ।।\nअथ दूते गते तत्र शंखचूडः प्रतापवान् ।।\nउवाच तुलसीं वार्तां गत्वाभ्यंतरमेव ताम् ।। ३ ।।\nशङ्खचूड उवाच ।।\nशम्भुदूतमुखाद्देवि युद्धायाहं समुद्यतः ।।\nतेन गच्छाम्यहं योद्धुं शासनं कुरु मे ध्रुवम् ।। ४ ।।\nइत्येवमुक्त्वा स ज्ञानी नानाबोधनतः प्रियाम्।।\nक्रीडां चकार हर्षेण तमनादृत्य शंकरम् ।। ५ ।।\nतौ दम्पती चिक्रीडाते निमग्नौ सुखसागरे ।।\nनानाकामकलाभिश्च निशि चाटुशुतैरपि ।। ६ ।।\nब्राह्मे मुहूर्त उत्थाय प्रातःकृत्यं विधाय च ।।\nनित्यकार्यं च कृत्वादौ ददौ दानमनंतकम् ।। ७ ।।\nपुत्रं कृत्वा च राजेन्द्रं सर्वेषु दान वेषु च ।।\nपुत्रे समर्प्य भार्यां च स राज्यं सर्वसंपदम् ।। ८ ।।\nप्रियामाश्वासयामास स राजा रुदतीं पुनः ।।\nनिषेधतीं च गमनं नाना वार्तां प्रकथ्य च ।। ९ ।\nनिजसेनापतिं वीरं समाहूय समादृतः ।।\nआदिदेश स सनद्धस्संग्रामं कर्तुऽमुद्यतः ।। 2.5.34.१० ।।\nशंखचूड उवाच।।\nअद्य सेनापते वीरास्सर्वे समरशालिनः ।।\nसंनद्धाखिलकर्माणो निर्गच्छंतु रणाय च ।। ११ ।।\nदैत्याश्च दानवाः शूरा षडशीतिरुदा युधाः ।।\nकंकानां बलिनां शीघ्रं सेना निर्यांतु निर्भयाः ।। १२ ।।\nपञ्चाशदसुराणां हि निर्गच्छंतु कुलानि वै ।।\nकोटिवीर्याणि युद्धार्थं शम्भुना देवपक्षिणा ।। १३ ।।\nसंनद्धानि च धौम्राणां कुलानि च शतं द्रुतम् ।।\nनिर्गच्छंतु रणार्थं हि शम्भुना मम शासनात् ।। १४ ।।\nकालकेयाश्च मौर्याश्च दौर्हृदाः कालकास्तथा ।।\nसज्जा निर्यान्तु युद्धाय रुद्रेण मम शासनात् ।। १५ ।।\nसनत्कुमार उवाच ।।\nइत्याज्ञाप्यासुरपतिर्दानवेन्द्रो महाबलः ।।\nनिर्जगाम महासैन्यः सहस्रैबहुभिर्वृतः ।। १६ ।।\nतस्य सेनापतिश्चैव युद्धशास्त्रविशारदः ।।\nमहारथो महावीरो रथिनां प्रवरो रणे ।। १७ ।।\nत्रिलक्षाक्षौहिणीयुक्तो मांडल्यं च चकार ह ।।\nबहिर्बभूव शिबिराद्रणे वीरभयङ्करः ।।१८।।\nरत्नेन्द्रं सारनिर्माणं विमानमभिरुह्य सः ।।\nगुरुवर्गं पुरस्कृत्य रणार्थं प्रययौ किल।।।।।।\nपुष्पभद्रानदीतीरे यत्राक्षयवटः शुभः ।।\nसिद्धाश्रमे च सिद्धानां सिद्धिक्षेत्रं सुसिद्धिदम्।।2.5.34.२०।।\nकपिलस्य ततः स्थानं पुण्यक्षेत्रे च भारते ।।\nपश्चिमोदधिपूर्वे च मलयस्य हि पश्चिमे।।२१।।\nश्रीशैलोत्तरभागे च गंधमादनदक्षिणे ।।\nपंचयोजनविस्तीर्णं दैर्घ्ये शतगुणस्तथा।।२२।।\nशुद्धस्फटिकसंकाशा भारते च सुपुण्यदा।।\nपुष्पभद्रा नदी रम्या जलपूर्णा सरस्वती।।२३।\nलवणोदधिप्रिया भार्या शश्वत्सौभाग्यसं युता ।।\nसरस्वतीसंश्रिता च निर्गता सा हिमालयात् ।।२४।।\nगोमंतं वामतः कृत्वा प्रविष्टा पश्चिमोदधौ ।।\nतत्र गत्वा शंखचूडः शिव सेनां ददर्श ह ।।२५।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखंडे शंखचूडयात्रावर्णनं नाम चतुस्त्रिंशोऽध्यायः ।। ३४ ।।"
  }
]
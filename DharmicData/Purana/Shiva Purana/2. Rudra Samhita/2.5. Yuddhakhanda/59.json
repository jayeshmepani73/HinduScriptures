[
  {
    "text": "सनत्कुमार उवाच ।।\nशृणु व्यास सुसंप्रीत्या चरितं परमेशितुः ।।\nयथावधीत्स्वप्रियया दैत्यमुद्दिश्य संज्ञया ।। १ ।।\nआस्तां पुरा महादैत्यो विदलोत्पलसंज्ञकौ ।।\nअपुंवध्यौ महावीरौ सुदृप्तौ वरतो विधेः ।।२।।\nतृणीकृतत्रिजगती पुरुषाभ्यां स्वदोर्ब लात् ।।\nताभ्यां सर्वे सुरा ब्रह्मन् दैत्याभ्यां निर्जिता रणे ।।३।।\nताभ्यां पराजिता देवा विधेस्ते शरणं गताः ।।\nनत्वा तं विधिवत्सर्वे कथयामासुरादरात ।। ४ ।।\nइति ब्रह्मा ह्यवोचत्तान् देव्या वध्यौ च तौ ध्रुवम् ।।\nधैर्य्यं कुरुत संस्मृत्य सशिवं शिवमादरात् ।। ५ ।।\nभक्तवत्सलनामासौ सशिवश्शंकरश्शिवः ।।\nशं करिष्यत्यदीर्घेण कालेन परमेश्वरः ।। ६ ।।\nसनत्कुमार उवाच ।।\nइत्युक्त्वा तांस्ततो ब्रह्मा तूष्णीमासीच्छिवं स्मरन् ।।\nतेपि देवा मुदं प्राप्य स्वंस्वं धाम ययुस्तदा ।।७।।\nअथ नारददेवर्षिश्शिवप्रेरणया तदा ।।\nगत्वा तदीयभवनं शिवासौंदर्यमाजगौ ।।८।।\nश्रुत्वा तद्वचनं दैत्यावास्तां मायाविमोहितौ ।।\nदेवीं परिजिहीर्षू तौ विषमेषु प्रपीडितौ ।।९।।\nविचारयामासतुस्तौ कदा कुत्र शिवा च सा ।।\nभविष्यति विधेः प्राप्तोदयान्नाविति सर्वदा ।। 2.5.59.१० ।।\nएकस्मिन्समये शंभुर्विजहार सुलीलया ।।\nकौतुकेनैव चिक्रीडे शिवा कन्दुकलीलया ।। ११ ।।\nसखीभिस्सह सुप्रीत्या कौतुकाच्छिवसन्निधौ ।।१२।।\nउदंचंत्यंचदंगानां लाघवं परितन्वती ।।\nनिश्वासामोदमुदितभ्रमराकुलितेक्षणा ।।१३।।\nभ्रश्यद्धम्मिल्लसन्माल्यस्वपुरीकृतभूमिका ।।\nस्विद्यत्कपोलपत्रालीस्रवदंबुकणोज्ज्वला ।। १४ ।।\nस्फुटच्चोलांशुकपथतिर्यदंगप्रभावृता ।।\nउल्लसत्कंदुकास्फालातिश्रोणितकराम्बुजा ।। १५ ।।\nकंदुकानुगसद्दृष्टिनर्तितभ्रूलतांचला ।।\nमृडानी किल खेलंती ददृशे जगदम्बिका ।। १६ ।।\nअंतरिक्षचराभ्यां च दितिजाभ्यां कटा क्षिता ।।\nक्रोडीकृताभ्यामिव वै समुपस्थितमृत्युना ।।१७।।\nविदलोत्पलसंज्ञाभ्यां दृप्ताभ्यां वरतो विधेः ।।\nतृणीकृतत्रिजगती पुरुषाभ्यां स्वदोर्बलात् ।। १८ ।।\nदेवीं तां संजिहीर्षंतौ विषमेषु प्रपीडितौ ।।\nदिव उत्तेरतुः क्षिप्रं मायां स्वीकृत्य शांबरीम् ।। १९ ।।\nधृत्वा पारिषदीं मायामायातावंबिकांतिकम् ।।\nतावत्यंतं सुदुर्वृत्तावतिचंचलमानसौ ।।2.5.59.२०।।\nअथ दुष्टनिहंत्रा वै सावज्ञेन हरेण तौ ।।\nविज्ञातौ च क्षणादास्तां चांचल्याल्लोचनोद्भवात् ।। २१ ।।\nकटाक्षिताथ देवेन दुर्गा दुर्गतिघातिनी ।।\nदैत्याविमामिति गणौ नेति सर्वस्वरूपिणा ।। २२ ।।\nअथ सा नेत्रसंज्ञां स्वस्वामिनस्तां बुबोध ह ।।\nमहाकौतुकिनस्तात शंकरस्य परेशितुः ।।२३।।\nततो विज्ञाय संज्ञां तां सर्वज्ञार्द्धशरीरिणी ।।\nतेनैव कंदुकेनाथ युगपन्निर्जघान तौ ।।२४।।\nमहाबलौ महादेव्या कंदुकेन समाहतौ ।।\nपरिभ्रम्य परिभ्रम्य तौ दुष्टौ विनिपेततुः ।। २५ ।।\nवृन्तादिव फले पक्वे तालेनानिललोलिते ।।\nदंभोलिना परिहते शृंगे इव महागिरेः ।।२६।।\nतौ निपात्य महादैत्यावकार्यकरणोद्यतौ ।।\nततः परिणतिं यातो लिंगरूपेण कंदुकः।।२७।।\nकंदुकेश्वरसंज्ञां च तल्लिंगमभवत्तदा।।\nज्येष्ठेश्वरसमीपे तु सर्वदुष्टनिवारणम्।।२८।।\nएतस्मिन्नेव समये हरिब्रह्मादयस्सुराः ।।\nशिवाविर्भावमाज्ञाय ऋषयश्च समाययुः।।२९।।\nअथ सर्वे सुराश्शम्भोर्वरान्प्राप्य तदाज्ञया।।\nस्वधामानि ययुः प्रीतास्तथा काशीनिवासिनः।।2.5.59.३०।।\nसांबिकं शंकरं दृष्ट्वा कृतांजलिपुटाश्च ते।।\nप्रणम्य तुष्टुवुर्भक्त्या वाग्भिरिष्टाभिरादरात् ।।३१।।\nसांबिकोऽपि शिवो व्यास क्रीडित्वा सुविहारवित्।।\nजगाम स्वालयं प्रीतस्सगणो भक्तवत्सलः ।।३२।।\nकंदुकेश्वरलिंगं च काश्यां दुष्टनिबर्हणम्।।\nभुक्तिमुक्तिप्रदं सर्वकामदं सर्वदा सताम् ।।।३३।।\nइदमाख्यानमतुलं शृणुयाद्यो मुदान्वितः ।।\nश्रावयेद्वा पठेद्यश्च तस्य दुःखभयं कुतः ।। ३४ ।।\nइह सर्वसुखं भुक्त्वा नानाविधमनुत्तमम् ।।\nपरत्र लभते दिव्यां गतिं वै देवदुर्लभाम् ।। ३५ ।।\nइति तं वर्णितं तात चरितं परमाद्भुतम् ।।\nशिवयोर्भक्तवात्सल्यसूचकं शिवदं सताम् ।। ३६ ।।\nब्रह्मोवाच ।।\nइत्युक्त्वामंत्र्य तं व्यासं तन्नुतो मद्वरात्मजः ।।\nययौ विहायसा काशीं चरितं शशिमौलिनः ।।३७।।\nयुद्धखंडमिदं प्रोक्तं मया ते मुनिसत्तम ।।\nरौद्रीयसंहितामध्ये सर्वकामफलप्रदम् ।।३८।।\nइयं हि संहिता रौद्री सम्पूर्णा वर्णिता मया ।।\nसदाशिवप्रियतरा भुक्तिमुक्तिफलप्रदा ।।३९।।\nइमां यश्च पठेन्नित्यं शत्रुबाधानिवारिकाम् ।।\nसर्वान्कामानवाप्नोति ततो मुक्तिं लभेत ना ।।2.5.59.४०।।\nसूत उवाच ।।\nइति ब्रह्मसुतश्श्रुत्वा पित्रा शिवयशः परम् ।।\nशतनामाप्य शंभोश्च कृतार्थोऽभूच्छिवानुगः ।।४१।।\nब्रह्मनारदसम्वादः सम्पूर्णः कथितो मया ।।\nशिवस्सर्वप्रधानो हि किं भूयश्श्रोतुमिच्छसि ।।४२।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखंडे विदलोत्पलदैत्यवधवर्णनं नामैकोनषष्टितमोऽध्यायः ।। ५९ ।।\nसमाप्तोयं युद्धखण्डः ।।\nसमाप्तेयं द्वितीया रुद्रसंहिता ।। २ ।।"
  }
]
[
  {
    "text": "सनत्कुमार उवाच ।।\nअथ दैत्या महावीर्याश्शूलैः परशुपट्टिशैः ।।\nनिजघ्नुस्सर्वदेवांश्च भयव्याकुलमानसान् ।। १ ।।\nदैत्यायुधैः समाविद्धदेहा देवास्सवासवाः ।।\nरणाद्विदुद्रुवुस्सर्वे भयव्याकुलमानसाः ।।२ ।।\nपलायनपरान्दृष्ट्वा हृषीकेशस्सुरानथ ।।\nविष्णुर्वै गरुडारूढो योद्धुमभ्याययौ द्रुतम् ।। ३\nसुदर्शनेन चक्रेण सर्वतः प्रस्फुरन्रुचा ।।\nसुशोभितकराब्जश्च रेजे भक्ताभयंकरः ।।८।।।\nशंखखड्गगदाशार्ङ्गधारी क्रोधसमन्वितः ।।\nकठोरास्त्रो महावीरस्सर्वयुद्धविशारदः ।।५।।\nधनुषं शार्ङ्गनामानं विस्फूर्य्य विननाद ह।।\nतस्य नादेन त्रैलोक्यं पूरितं महता मुने ।।६।।\nशार्ङ्गनिस्सृतबाणैश्च दितिजानां शिरांसि वै।।\nचकर्त्त भगवान् विष्णुः कोटिशो रुट् समाकुलः ।।७।।\nअथारुणानुजजवपक्षवातप्रपीडिताः ।।\nवात्याधिवर्त्तिता दैत्या बभ्रमुः खे यथा घनाः ।। ८ ।।\nततो जलंधरो दृष्ट्वा दैत्यान्वात्याप्रपीडितान् ।।\nचुक्रोधाति महादैत्यो देववृन्दभयंकरः ।।९ ।।\nमर्द्दयंतं च तं दृष्ट्वा दैत्यान् प्रस्फुरिताधरः ।।\nयोद्धुमभ्याययौ वीरो वेगेन हरिणा सह ।। 2.5.17.१० ।।\nस चकार महानादं देवासुरभयंकरम् ।।\nदैत्यानामधिपः कर्णा विदीर्णाः श्रवणात्ततः ।। ११ ।।\nभयंङ्करेण दैत्यस्य नादेन पूरितं तदा ।।\nजलंधरस्य महता चकम्पे सकलं जगत् ।। १२ ।।\nततस्समभवद्युद्धं विष्णुदैत्येन्द्रयोर्महत् ।।\nआकाशं कुर्वतोर्बाणैस्तदा निरवकाशवत् ।। १३ ।।\nतयोश्च तेन युद्धेन परस्परमभून्मुने ।।\nदेवासुरर्षिसिद्धानां भीकरेणातिविस्मयः ।। १४ ।।\nविष्णुर्दैत्यस्य बाणौघैर्ध्वजं छत्रं धनुश्शरान् ।।\nचिच्छेद तं च हृदये बाणेनैकेन ताडयन् ।। १५ ।।\nततो दैत्यस्समुत्पत्य गदापाणिस्त्वरान्वितः ।।\nआहत्य गरुडं मूर्ध्नि पातयामास भूतले ।। १६ ।।\nविष्णुं जघान शूलेन तीक्ष्णेन प्रस्फुरद्रुचा ।।\nहृदये क्रोधसंयुक्तो दैत्यः प्रस्फुरिताधरः ।। १७ ।।\nविष्णुर्गदां च खड्गेन चिच्छेद प्रहसन्निव ।।\nतं विव्याध शरैस्तीक्ष्णैश्शार्ङ्गं विस्फूर्य दैत्यहा ।।१८।।\nविष्णुर्जलंधरं दैत्यं भयदेन शरेण ह ।।\nक्रोधाविष्टोऽतितीक्ष्णेन जघानाशु सुरारिहा ।। १९ ।।\nआगतं तस्य तं बाणं दृष्ट्वा दैत्यो महाबलः ।।\nछित्त्वा बाणेन विष्णुं च जघान हृदये द्रुतम् ।। 2.5.17.२० ।।\nकेशवोऽपि महाबाहुं विक्षिप्तमसुरेण तम्।।\nशरं तिलप्रमाणेन च्छित्त्वा वीरो ननाद ह ।। २१ ।।\nपुनर्बाण समाधत्त  धनुषि क्रोधवेपितः ।।\nमहाबलोऽथ बाणेन चिच्छेद स शिलीमुखम् ।। २२ ।।\nवासुदेवः पुनर्बाणं नाशाय विबुधद्विषः।।\nक्रोधेनाधत्त धनुषि सिंहवद्विननाद ह ।।२३।।\nजलंधरोऽथ दैत्येन्द्रः कोपच्छिन्नाधरो बली ।।\nशरेण श्वेन शार्ङ्गाख्यं धनुश्चिच्छेद वैष्णवम् ।।२४।।\nपुनर्बाणैस्सुतीक्ष्णैश्च जघान मधुसूदनम् ।।\nउग्रवीर्यो महावीरो देवानां भयकारकः ।।२५।।\nस च्छिन्नधन्वा भगवान्केशवो लोकरक्ष कः ।।\nजलंधरस्य नाशाय चिक्षेप स्वगदां पराम्।।२६।।\nसा गदा हरिणा क्षिप्ता ज्वलज्ज्वलनसन्निभा।।\nअमोघगतिका शीघ्रं तस्य देहे ललाग ह।।२७।।\nतया हतो महादैत्यो न चचालापि किंचन।।\nजलंधरो मदोन्मत्तः पुष्पमालाहतो यथा।।२८।।\nततो जलंधरः क्रोधी देवत्रासकरोऽक्षिपत् ।।\nत्रिशूलमनलाकारं हरये रणदुर्म्मदः।।२९।।\nअथ विष्णुस्तत्त्रिशूलं चिच्छेद तरसा द्रुतम्।।\nनंदकाख्येन खड्गेन स्मृत्वा शिवपदाम्बुजम् ।।2.5.17.३०।।\nछिन्ने त्रिशूले दैत्येन्द्र उत्प्लुत्य सहसा द्रुतम् ।।\nआगत्य हृदये विष्णुं जघान दृढमुष्टिना।।३१।।\nसोपि विष्णुर्महावीरोऽविगणय्य च तद्व्यथाम।।\nजलंधरं च हृदये जघान दृढमुष्टिना।।३२।।\nततस्तौ बाहुयुद्धेन युयुधाते महाबलौ।।\nबाहुभिर्मुष्टिभिश्चैव जानुभिर्नादयन्महीम्।।३३।।\nएवं हि सुचिरं युद्धं कृत्वा तेनासुरेण वै।।\nविस्मितोऽभून्मुनिश्रेष्ठ हृदि ग्लानिमवाप ह ।।३४।।\nअथ प्रसन्नो भगवान्मायी मायाविदां वरः ।।\nउवाच दैत्यराजानं मेघगंभीरया गिरा ।।३५।।\nविष्णुरुवाच ।।\nभोभो दैत्यवरश्रेष्ठ धन्यस्त्वं रणदुर्मदः ।।\nमहायुधवरैर्यत्त्वं न भीतो हि महाप्रभुः ।।३६।।\nएभिरेवायुधैरुग्रैर्दैत्या हि बहवो हताः ।।\nमहाजौ दुर्मदा वीराश्छिन्नदेहा मृतिं गताः ।। ३७ ।।\nयुद्धेन ते महादैत्य प्रसन्नोऽस्मि महान्भवान् ।।\nन दृष्टस्त्वत्समो वीरस्त्रैलोक्ये सचराचरे ।। ३८ ।।\nवरं वरय दैत्येन्द्र प्रीतोऽस्मि तव विक्रमात् ।।\nअदेयमपि ते दद्मि यत्ते मनसि वर्तते ।। ३९ ।।\n।। सनत्कुमार उवाच ।।\nइत्याकर्ण्य वचस्तस्य विष्णोर्मायाविनो हरेः ।।\nप्रत्युवाच महाबुद्धिर्दैत्यराजो जलंधरः ।।2.5.17.४०।।\nजलंधर उवाच ।।\nयदि भावुक तुष्टोऽसि वरमे तन्ददस्व मे ।।\nमद्भगिन्या मया सार्धं मद्गेहे सगणो वस ।। ४१ ।।\nसनत्कुमार उवाच ।। ।।\nतदाकर्ण्य वचस्तस्य महादैत्यस्य खिन्नधीः।।\nतथास्त्विति च देवेशो जगाद भगवान् हरिः ।।४२।।\nउवास स ततो विष्णुस्सर्वदेवगणैस्सह।।\nजलंधरं नाम पुरमागत्य रमया सह ।। ४३ ।।\nअथो जलंधरो दैत्यस्स्वभगिन्या च विष्णुना ।।\nउवास स्वालयं प्राप्तो हर्षाकुलितमानसः ।। ४४ ।।\nजलंधरोऽथ देवानामधिकारेषु दानवान् ।।\nस्थापयित्वा सहर्षस्सन्पुनरागान्महीतलम् ।।४५।।\nदेवगंधर्वसिद्धेषु यत्किंचिद्रत्नसंचि तम् ।।\nतदात्मवशगं कृत्वाऽतिष्ठत्सागरनंदनः ।। ४६ ।।\nपातालभवने दैत्यं निशुंभं सुमहाबलम् ।।\nस्थापयित्वा स शेषादीनानय द्भूतलं बली ।। ४७ ।।\nदेवगंधर्वसिद्धौघान् सर्पराक्षसमानुषान् ।।\nस्वपुरे नागरान्कृत्वा शशास भुवनत्रयम्।। ४८ ।।\nएवं जलंधरः कृत्वा देवान्स्ववशवर्तिनः ।।\nधर्मेण पालयामास प्रजाः पुत्रानिवौरसान् ।। ४९ ।।\nन कश्चिद्व्याधितो नैव दुःखितो न कृशस्तथा।।\nन दीनो दृश्यते तस्मिन्धर्माद्राज्यं प्रशासति ।। 2.5.17.५० ।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखण्डे जलंधरोपाख्याने विष्णुजलंधरयुद्धवर्णनं नाम सप्तदशोऽध्यायः।।१७।।"
  }
]
[
  {
    "text": "नारद उवाच ।।\nशंखचूडवधं श्रुत्वा चरितं शशिमौलिनः ।।\nअयं तृप्तोऽस्मि नो त्वत्तोऽमृतं पीत्वा यथा जनः ।। १ ।।\nब्रह्मन्यच्चरितं तस्य महेशस्य महात्मनः ।।\nमायामाश्रित्य सल्लीलां कुर्वतो भक्तमोददाम् ।। २ ।।\nब्रह्मोवाच ।।\nजलंधरवधं श्रुत्वा व्यासस्सत्यवतीसुतः ।।\nअप्राक्षीदिममेवार्थं ब्रह्मपुत्रं मुनीश्वरम् ।। ३ ।।\nसनत्कुमारः प्रोवाच व्यासं सत्यवतीसुतम् ।।\nसुप्रशंस्य महेशस्य चरितं मंगलायनम् ।। ४ ।।\nसनत्कुमार उवाच ।।\nशृणु व्यास महेशस्य चरितं मंगलायनम् ।।\nयथान्धको गाणपत्यं प्राप शंभोः परात्मनः ।। ५ ।।\nकृत्वा परमसंग्रामं तेन पूर्वं मुनीश्वर ।।\nप्रसाद्य तं महेशानं सत्त्वभावात्पुनः पुनः ।। ६ ।।\nमाहात्म्यमद्भुतं शंभोश्शरणागतरक्षिणः ।।\nसुभक्तवत्सलस्यैव नानालीलाविहारिणः ।। ७ ।।\nमाहात्म्यमेतद्वृषभध्वजस्य श्रुत्वा मुनिर्गंधवतीसुतो हि ।।\nवचो महार्थं प्रणिपत्य भक्त्या ह्युवाच तं ब्रह्मसुतं मुनींद्रम् ।। ८ ।।\nव्यास उवाच ।।\nको ह्यंधको वै भगवन्मुनीश कस्यान्वये वीर्यवतः पृथिव्याम् ।।\nजातो महात्मा बलवान् प्रधानः किमात्मकः कस्य सुतोंऽधकश्च ।। ९ ।।\nएतत्समस्तं सरहस्यमद्य ब्रवीहि मे ब्रह्मसुतप्रसादात् ।।\nस्कंदान्मया वै विदितं हि सम्यक् महेशपुत्रादमितावबोधात् ।। 2.5.42.१० ।।\nगाणपत्यं कथं प्राप शंभोः परमतेजसः ।।\nसोंधको धन्य एवाति यो बभूव गणेश्वरः ।। ११ ।।\n।। ब्रह्मोवाच ।।\nव्यासस्य चैतद्वचनं निशम्य प्रोवाच स ब्रह्मसुतस्तदानीम् ।।\nमहेश्वरोतीः परमाप्तलक्ष्मीस्संश्रोतुकामं जनकं शुकस्य ।।१२।।\nसनत्कुमार उवाच ।।\nपुराऽऽगतो भक्तकृपाकरोऽसौ कैलासतश्शैलसुता गणाढ्यः ।।\nविहर्तुकामः किल काशिकां वै स्वशैलतो निर्जरचक्रवर्ती ।। १३ ।।\nस राजधानीं च विधाय तस्यां चक्रं परोतीः सुखदा जनानाम् ।।\nतद्रक्षकं भैरवनामवीरं कृत्वा समं शैलजयाहि बह्वीः।।१४।।\nस एकदा मंदरनामधेयं गतो नगे तद्वरसुप्रभावात् ।।\nतत्रापि मानागणवीरमुख्यैश्शिवासमेतो विजहार भूरि।।१५।।\nपूर्वे दिशो मन्दर शैलसंस्था कपर्द्दिनश्चंडपराक्रमस्य।।\nचक्रे ततो नेत्रनिमीलनं तु सा पार्वती नर्मयुतं सलीलम्।।१६।।\nप्रवालहेमाब्जधृतप्रभाभ्यां कराम्बुजाभ्यां निमिमील नेत्रे।।\nहरस्य नेत्रेषु निमीलितेषु क्षणेन जातः सुमहांधकारः।।१७।।\nतत्स्पर्शयोगाच्च महेश्वरस्य करौ च तस्याः स्खलितं मदांभः।।\nशंभोर्ललाटे क्षणवह्नितप्तो विनिर्गतो भूरिजलस्य बिन्दुः।।१८।।\nगर्भो बभूवाथ करालवक्त्रो भयंकरः क्रोधपरः कृतघ्नः।।\nअन्धो विरूपी जटिलश्च कृष्णो नरेतरो वैकृतिकस्सुरोमा।।१९।। गायन्हसन्प्ररुदन्नृत्यमानो विलेलिहानो घरघोरघोषः।।\nजातेन तेनाद्भुतदर्शनेन गौरीं भवोऽसौ स्मितपूर्वमाह।।2.5.42.२०।।\nश्रीमहेश उवाच।।\nनिमील्य नेत्राणि कृतं च कर्म बिभेषि साऽस्माद्दयिते कथं त्वम् ।।\nगौरी हरात्तद्वचनं निशम्य विहस्यमाना प्रमुमोच नेत्रे ।।२१।।\nजाते प्रकाशे सति घोररूपो जातोंधकारादपि नेत्रहीनः ।।\nतादृग्विधं तं च निरीक्ष्य भूतं पप्रच्छ गौरी पुरुषं महेशम् ।। २२ ।।\nगौर्य्युवाच ।।\nकोयं विरूपो भगवन्हि जातो नावग्रतो घोरभयंकरश्च ।।\nवदस्व सत्यं मम किं निमित्तं सृष्टोऽथ वा केन च कस्य पुत्रः ।। २३ ।।\nसनत्कुमार  उवाच ।।\nश्रुत्वा हरस्तद्वचनं प्रियाया लीलाकरस्सृष्टिकृतोंऽधरूपाम् ।।\nलीलाकरायास्त्रिजगज्जनन्या विहस्य किंचिद्भगवानुवाच ।।२४।।\nमहेश उवाच ।।\nशृण्वंबिके ह्यद्भुतवृत्तकारे उत्पन्न एषोऽद्भुतचण्डवीर्यः ।।\nनिमीलिते चक्षुषि मे भवत्या स स्वेदजो मेंधकनामधेयः ।।२५।।\nत्वं चास्य कर्तास्ययथानुरूपं त्वया ससख्या दयया गणेभ्यः ।।\nस रक्षितव्यस्त्वयि तं हि वैकं विचार्य बुद्ध्या करणीयमार्ये ।। २६ ।।\nसनत्कुमार उवाच ।।\nगौरी ततो भर्तृवचो निशम्य कारुण्यभावात्सहिता सखीभिः ।।\nनानाप्रकारैर्बहुभिर्ह्युपायैश्चकार रक्षां स्वसुतस्य यद्वत् ।।२७।।\nकालेऽथ तस्मिञ्शिशिरे प्रयातो हिरण्यनेत्रस्त्वथ पुत्रकामः।।\nस्वज्येष्ठबंधोस्तनयप्रतानं संवीक्ष्य चासीत्प्रियया नियुक्तः।।२८।।\nअरण्यमाश्रित्य तपश्चकारासुरस्तदा कश्यपजस्सुतार्थम् ।।\nकाष्ठोपमोऽसौ जितरोषदोषस्संदर्शनार्थं तु महेश्वरस्य ।। २९ ।।\nतुष्टः पिनाकी तपसास्य सम्यग्वरप्रदानाय ययौ द्विजेन्द्र ।।\nतत्स्थानमासाद्य वृषध्वजोऽसौ जगाद दैत्यप्रवरं महेशः ।। 2.5.42.३० ।।\nमहेश उवाच ।।\nहे दैत्यनाथ कुरु नेन्द्रियसंघपातं किमर्थमेतद्व्रतमाश्रितं ते ।।\nप्रब्रूहि कामं वरदो भवोऽहं यदिच्छसि त्वं सकलं ददामि ।। ३१ ।।\nसनत्कुमार उवाच ।।\nसरस्यमाकर्ण्य महेशवाक्यं ह्यतिप्रसन्नः कनकाक्षदैत्यः ।।\nकृतांजलिर्नम्रशिरा उवाच स्तुत्या च नत्वा विविधं गिरीशम् ।। ३२ ।।\n।। हिरण्याक्ष उवाच ।।\nपुत्रस्तु मे चन्द्रललाट नास्ति सुवीर्यवान्दैत्यकुलानुरूपी ।।\nतदर्थमेतद्व्रतमास्थितोऽहं तं देहि देवेश सुवीर्यवंतम्।।३३।।\nयस्माच्च मद्भ्रातुरनंतवीर्याः प्रह्लादपूर्वा अपि पंचपुत्राः ।।\nममेह नास्तीति गतान्वयोऽहं को मामकं राज्यमिदं बुभूषेत् ।। ३४।। ।।\nराज्यं परस्य स्वबलेन हृत्वा भुंक्तेऽथवा स्वं पितुरेव दृष्टम् ।।\nच प्रोच्यते पुत्र इह त्वमुत्र पुत्री स तेनापिभवेत्पितासौ ।। ३५ ।।\nऊर्द्ध्वं गतिः पुत्रवतां निरुक्ता मनीषिभिर्धर्मभृतां वरिष्ठैः ।।\nसर्वाणि भूतानि तदर्थमेवमतः प्रवर्तेत पशून् स्वतेजसः ।। ३६ ।।\nनिरन्वयस्याथ न संति लोकास्तदर्थमिच्छंति जनाः सुरेभ्यः ।।\nसदा समाराध्य सुरात्रिपंकजं याचंत इत्थं सुतमेकमेव ।। ३७ ।।\nसनत्कुमार उवाच ।।\nएतद्भवस्तद्वचनं निशम्य कृपाकरो दैत्यनृपस्य तुष्टः।।\nतमाह दैत्यातप नास्ति पुत्रस्त्वद्वीर्यजः किंतु ददामि पुत्रम् ।।३८।।\nममात्मजं त्वंधकनामधेयं त्वत्तुल्यवीर्यं त्वपराजितं च ।।\nवृणीष्व पुत्रं सकलं विहाय दुःखं प्रतीच्छस्व सुतं त्वमेव ।।३९।।\nसनत्कुमार उवाच ।।\nइत्येवमुक्त्वा प्रददौ स तस्मै हिरण्यनेत्राय सुतं प्रसन्नः ।।\nहरस्तु गौर्य्या सहितो महात्मा भूतादिनाथस्त्रिपुरारिरुग्रः ।। 2.5.42.४० ।।\nनतो हरात्प्राप्य सुतं स दैत्यः प्रदक्षिणीकृत्य यथाक्रमेण ।।\nस्तोत्रैरनेकैरभिपूज्य रुद्रं तुष्टस्स्वराज्यं गतवान्महात्मा ।।४१\nततस्तु पुत्रं गिरिशादवाप्य रसातलं चंडपराक्रमस्तु ।।\nइमां धरित्रीमनयत्स्वदेशं दैत्यो विजित्वा त्रिदशानशेषान् ।। ४२ ।।\nततस्तु देवेर्मुनिभिश्च सिद्धैः सर्वात्मकं यज्ञमयं करालम् ।।\nवाराहमाश्रित्य वपुः प्रधानमाराधितो विष्णुरनंतवीर्यः ।। ४३ ।।\nघोणाप्रहारैर्विविधैर्धरित्रीं विदार्य पातालतलं प्रविश्य ।।\nतुंडेन दैत्याञ्शतशो विचूर्ण्य दंष्ट्राभिरग्र्याभि अखंडिताभिः ।।४४।।\nपादप्रहारैरशनिप्रकाशैरुन्मथ्य सैन्यानि निशाचराणाम् ।।\nमार्तंडकोटिप्रतिमेन पश्चात्सुदर्शनेनाद्भुतचंडतेजाः ।। ४५ ।।\nहिरण्यनेत्रस्य शिरो ज्वलंतं चिच्छेद दैत्यांश्च ददाह दुष्टान् ।।\nततः प्रहृष्टो दितिजेन्द्रराजं स्वमंधकं तत्र स चाभ्यषिंचत् ।। ४६ ।।\nस्वस्थानमागत्य ततो धरित्रीं दृष्ट्वांकुरेणोद्धरतः प्रहृष्टः ।।\nभूमिं च पातालतलान्महात्मा पुपोष भागं त्वथ पूर्वकं तु।।४७।।\nदेवैस्समस्तैर्मुनिभिःप्रहृष्टै रभिषुतः पद्मभुवा च तेन ।।\nययौ स्वलोकं हरिरुग्रकायो वराहरूपस्तु सुकार्यकर्ता ।। ४८ ।।\nहिरण्यनेत्रेऽथ हतेऽसुरेशे वराहरूपेण सुरेण देवाः ।।\nदेवास्समस्ता मुनयश्च सर्वे परे च जीवास्सुखिनो बभूवुः ।। ४९ ।। ।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखंडे हिरण्याक्षवधो नाम द्विचत्वारिंशोऽध्यायः ।। ४२ ।।"
  }
]
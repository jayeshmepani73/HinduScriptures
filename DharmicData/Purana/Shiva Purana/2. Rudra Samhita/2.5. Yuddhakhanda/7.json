[
  {
    "text": "सनत्कुमार उवाच ।।\nएतच्छुत्वा तु सर्वेषां देवादीनां वचो हरः ।।\nअंगीचकार सुप्रीत्या शरण्यो भक्तवत्सलः।।१।।\nएतस्मिन्नंतरे देवी पुत्राभ्यां संयुता शिवा।।\nआजगाम मुने तत्र यत्र देवान्वितो हरः ।।२।।\nअथागतां शिवां दृष्ट्वा सर्वे विष्ण्वादयो द्रुतम्।।\nप्रणेमुरतिनम्रास्ते विस्मिता गतसंभ्रमाः ।।३।।\nप्रोचुर्जयेति सद्वाक्यं मुने सर्वे सुलक्षणम् ।।\nतूष्णीमासन्नजानंतस्तदागमनकारणम् ।।४।।\nअथ सर्वैः स्तुता देवैर्देव्यद्भुतकुतूहला ।।\nउवाच स्वामिनं प्रीत्या नानालीलाविशारदम् ।।५।।\nदेव्युवाच ।।\nक्रीडमानं विभो पश्य षण्मुखं रविसंनिभम् ।।\nपुत्रं पुत्रवतां श्रेष्ठ भूषितं भूषणैर्वरैः ।।६।।\nइत्येवं लोकमात्रा च वाग्भिस्संबोधितश्शिवः ।।\nन ययौ तृप्तिमीशानः पिबन् स्कंदाननामृतम् ।। ७ ।।\nन सस्मारागतान्दैत्यान्निजतेजोनिपीडितान् ।।\nस्कंदमालिंग्य चाघ्राय मुगोदाति महेश्वरः ।।८।।\nजगदम्बाथ तत्रैव संमंत्र्य प्रभुणा च सा ।।\nस्थित्वा किञ्चित्समुत्तस्थौ नानालीलाविशारदा ।।९।।\nततस्सनंदी सह षण्मुखेन तया च सार्द्धं गिरिराजपुत्र्या ।।\nविवेश शम्भुर्भवनं सुलीलः सुरैस्समस्तैरभिवंद्यमानः ।।2.5.7.१०।।\nद्वारस्य पार्श्वतः तस्थुर्देवदेवस्य धीमतः ।।\nतेऽथ देवा महाव्यग्रा विमनस्का मुनेऽखिलः ।। ११ ।।\nकिं कर्तव्यं क्व गंतव्यं कः स्यादस्मत्सुखप्रदः ।।\nकिं तु किंत्विति संजातं हा हताः स्मेति वादिनम् ।। १२ ।।\nअन्योन्यं प्रेक्ष्य शक्राद्या बभूवुश्चातिविह्वलाः ।।\nप्रोचुर्विकलवाक्यं ते धिक्कुर्वन्तो निजं विधिम् ।। १३ ।।\nपापा वयमिहेत्यन्ये ह्यभाग्याश्चेति चापरे ।।\nते भाग्यवंतो दैत्येन्द्रा इति चान्येऽब्रुवन् सुराः ।। १४ ।।\nतस्मिन्नेवांतरे तेषां श्रुत्वा शब्दाननेकशः ।।\nकुंभोदरो महातेजा दंडेनाताडयत्सुरान् ।। १५ ।।\nदुद्रुवुस्ते भयाविष्टा देवा हाहेति वादिनः ।।\nअपतन्मुनयश्चान्ये  विह्वलत्वं बभूव ह ।। १६ ।।\nइन्द्रस्तु विकलोतीव जानुभ्यामवनीं गतः ।।\nअन्ये देवर्षयोतीव विकलाः पतिता भुवि ।। १७ ।।\nसर्वे मिलित्वा मुनयस्सुराश्च सममाकुलाः ।।\nसंगता विधिहर्योस्तु समीपं मित्रचेतसोः ।। १८ ।।\nअहो विधिबलं चैतन्मुनयः कश्यपादयः ।।\nवदंति स्म तदा सर्वे हरि लोकभयापदम् ।।१९।।\nअभाग्यान्न समाप्तं तु कार्यमित्यपरे द्विजाः ।।\nकस्माद्विघ्नमिदं जातमित्यन्ये ह्यति विस्मिताः ।। 2.5.7.२० ।।\nइत्येवं वचनं श्रुत्वा कश्यपाद्युदितं मुने ।।\nआश्वासयन्मुनीन्देवान् हरिर्वाक्यमुपाददे ।। २१ ।।\nविष्णुरुवाच ।।\nहे देवा मुनयस्सर्वे मद्वचः शृणुतादरात् ।।\nकिमर्थं दुःखमापन्ना दुखं तु त्यजताखिलम् ।। २२ ।।\nमहदाराधनं देवा न सुसाध्यं विचार्य्यताम् ।।\nमहदाराधने पूर्वं भवेद्दुःखमिति श्रुतम् ।।\nविज्ञाय दृढतां देवाः प्रसन्नो भवति ध्रुवम् ।। २३ ।।\nशिवस्सर्वगणायक्षस्सहसा परमेश्वरः ।।\nविचार्यतां हृदा सर्वैः कथं वश्यो भवेदिति ।।२४।।\nप्रणवं पूर्वमुच्चार्य्य नमः पश्चादुदाहरेत् ।।\nशिवायेति ततः पश्चाच्छुभद्वयमतः परम् ।। २५ ।।\nकुरुद्वयं ततः प्रोक्तं शिवाय च ततः पुनः ।।\nनमश्च प्रणवश्चैव मंत्रमेवं सदा बुधाः ।। २६ ।।\nअवर्तध्वं पुनर्यूयं यदि शंभुकृते तदा ।।\nकोटिमेकं तथा जप्त्वा शिवः कार्यं करिष्यति ।। २७ ।।\nइत्युक्ते च तदा तेन हरिणा प्रभविष्णुना ।।\nतथा देवाः पुनश्चक्रुर्हरस्याराधनं मुने ।। २८ ।।\nसंजजाप हरिश्चापि सविधिश्शिवमानसः ।।\nदेवानां कार्यसिद्ध्यर्थं मुनीनां च विशेषतः ।।२९।।\nमुहुः शिवेति भाषंतो देवा धैर्यसमन्विताः ।।\nकोटिसंख्यं तदा कृत्वा स्थितास्ते मुनिसत्तम ।। 2.5.7.३० ।।\nएतस्मिन्नंतरे साक्षाच्छिवः प्रादुरभूत्स्वयम् ।।\nयथोक्तेन स्वरूपेण वचनं चेदमब्रवीत् ।। ३१ ।।\nश्रीशिव उवाच ।।\nहे हरे हे विधे देवा मुनयश्च शुभव्रताः ।।\nप्रसन्नोऽस्मि वरं ब्रूत जयेनानेन चेप्सितम् ।। ३२ ।।\n।। देवा ऊचुः ।।\nयदि प्रसन्नो देवेश जगदीश्वर शंकर ।।\nसुरान् विज्ञाय विकलान् हन्यंतां त्रिपुराणि च ।।३३।।\nरक्षास्मान्परमेशान दीनबंधो कृपाकर ।।\nत्वयैव रक्षिता देवास्सदापद्भ्यो मुहुर्मुहुः ।। ३४ ।।\n।। सनत्कुमार उवाच ।।\nइत्युक्तं वचनं तेषां श्रुत्वा सहरिवेधसाम् ।।\nविहस्यांतस्तदा ब्रह्मन्महेशः पुनरब्रवीत् ।। ३५ ।।\n।। महेश उवाच ।।\nहे हरे हे विधे देवा मुनयश्चाखिला वचः ।।\nमदीयं शृणुतादृत्य नष्टं मत्वा पुरत्रयम् ।।३६।।\nरथं च सारथिं दिव्यं कार्मुकं शरमुत्तमम् ।।\nपूर्वमंगीकृतं सर्वमुपपादयताचिरम् ।। ३७ ।।\nहे विष्णो हे विधे त्वं हि त्रिलोकाधिपतिर्ध्रुवम् ।।\nसर्वसम्राट्प्रकारं मे कर्तुमर्हसि यत्नतः ।। ३८ ।।\nनष्टं पुरत्रयं मत्वा देवसाहाय्यमित्युत ।।\nकरिष्यथः प्रयत्नेनाधिकृतौ सर्गपालने ।। ३९ ।।\nअयं मंत्रो महापुण्यो मत्प्रीतिजनकश्शुभः ।।\nभुक्तिमुक्तिप्रदस्सर्वकामदश्शैवकावह ।।2.5.7.४०।।\nधन्यो यशस्य आयुष्यः स्वर्गकामार्थिनां नृणाम् ।।\nअपवर्गो ह्यकामानां मुक्तानां भुक्तिमुक्तिदः ।। ४१ ।।\nय इमं कीर्तयेन्मंत्रं शुचिर्भूत्वा सदा नरः ।।\nशृणुयाच्छ्रावयेद्वापि सर्वान्कामानवाप्नुयात् ।। ४२ ।।\nसनत्कुमार उवाच ।।\nइति श्रुत्वा वचस्तस्य शिवस्य परमात्मनः ।।\nसर्वे देवा मुदं प्रापुर्हरिर्ब्रह्माधिकं तथा ।। ४३ ।।\nसर्वदेवमयं दिव्यं रथं परमशोभनम्।।\nरचयामास विश्वार्थे विश्वकर्मा तदाज्ञया ।। ४४ ।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखंडे देवस्तुतिवर्णनं नाम सप्तमोऽध्यायः ।। ७ ।।"
  }
]
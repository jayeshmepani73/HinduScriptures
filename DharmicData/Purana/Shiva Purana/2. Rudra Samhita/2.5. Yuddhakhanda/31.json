[
  {
    "text": "सनत्कुमार उवाच ।।\nअथाकर्ण्य वचश्शंभुर्हरिविध्योस्सुदीनयोः ।।\nउवाच विहसन्वाण्या मेघनादगभीरया ।।१।।\nशिव उवाच ।।\nहे हरे वत्स हे ब्रह्मंस्त्यजतं सर्वशो भयम् ।।\nशंखचूडोद्भवं भद्रं सम्भविष्यत्यसंशयम् ।। २ ।।\nशंखचूडस्य वृत्तांतं सर्वं जानामि तत्त्वतः ।।\nकृष्णभक्तस्य गोपस्य सुदाम्नश्च पुरा प्रभो।।३।।\nमदाज्ञया हृषीकेशो कृष्णरूपं विधाय च ।।\nगोशालायां स्थितो रम्ये गोलोके मदधिष्ठिते।।४।।\nस्वतंत्रोहमिति स्वं स मोहं मत्वा गतः पुरा ।।\nक्रीडास्समकरोद्बह्वीस्स्वैरवर्तीव मोहितः ।।५।।\nतं दृष्ट्वा मोहमत्युग्रं तस्याहं मायया स्वया ।।\nतेषां संहृत्य सद्बुद्धिं शापं दापितवान् किल ।।६।।\nइत्थं कृत्वा स्वलीलां तां मायां संहृतवानहम् ।।\nज्ञानयुक्तास्तदा ते तु मुक्तमोहास्सुबुद्धयः ।। ।।७।।\nसमीपमागतास्ते मे दीनीभूय प्रणम्य माम् ।।\nअकुर्वन्सुनुतिं भक्त्या करौ बद्ध्वा विनम्रकाः।।८।।\nवृत्तांतमवदन्सर्वं लज्जाकुलितमानसाः ।।\nऊचुर्मत्पुरतो दीना रक्षरक्षेति वै गिरः ।।९।।\nतदा त्वहं भवस्तेषां संतुष्टः प्रोक्तवान् वचः।।\nभयं त्यजत हे कृष्ण यूयं सर्वे मदाज्ञया ।।2.5.31.१०।।\nरक्षकोऽहं सदा प्रीत्या सुभद्रं वो भविष्यति।।\nमदिच्छयाऽखिलं जातमिदं सर्वं न संशयः ।। ११ ।।\nस्वस्थानं गच्छ त्वं सार्द्धं राधया पार्षदेन च ।।\nदानवस्तु भवेत्सोयं भारतेऽत्र न संशयः ।।१२।।\nशापोद्धारं करिष्येऽहं युवयोस्समये खलु ।।\nमदुक्तमिति संधार्य शिरसा राधया सह ।।१३।।\nश्रीकृष्णोऽमोददत्यंतं स्वस्थानमगमत्सुधीः ।।\nन्यष्ठातां सभयं तत्र मदाराधनतत्परौ।।१४।।\nमत्वाखिलं मदधीनमस्वतन्त्रं निजं च वै।।\nस सुदामाऽभवद्राधाशापतो दानवेश्वरः।।१५।।\nशङ्खचूडाभिधो देवद्रोही धर्मविचक्षणः ।।\nक्लिश्नाति सुबलात्कृत्स्नं सदा देवगणं कुधीः ।।१६।। मन्मायामोहितस्सोतिदुष्टमंत्रिसहा यवान् ।।\nतद्भयं त्यजताश्वेव मयि शास्तरि वै सति ।। १७ ।।\nसनत्कुमार उवाच ।।\nइत्यूचिवाञ्शिवो यावद्धरिब्रह्मपुरः कथाम् ।।\nअभवत्तावदन्यच्च चरितं तन्मुने शृणु।।१८।।\nतस्मिन्नेवांतरे कृष्णो राधया पार्षदैः सह।।\nसद्गोपैराययौ शंभुमनुकूलयितुं प्रभुम्।।१९।।\nप्रभुं प्रणम्य सद्भक्त्या मिलित्वा हरिमादरात् ।।\nसंमतो विधिना प्रीत्या संतस्थौ शिवशासनात्।।2.5.31.२०।।\nततः शंभुं पुनर्नत्वा तुष्टाव विहिताञ्जलिः ।।\nश्रीकृष्णो मोहनिर्मुक्तो ज्ञात्वा तत्त्वं शिवस्य हि ।। २१ ।।\nश्रीकृष्ण उवाच ।।\nदेवदेव महादेव परब्रह्म सतांगते ।।\nक्षमस्व चापराधं मे प्रसीद परमेश्वर ।। २२ ।।\nत्वत्तः शर्व च सर्वं च त्वयि सर्वं महेश्वर ।।\nसर्वं त्वं निखिलाधीश प्रसीद परमेश्वर ।।२३।।\nत्वं ज्योतिः परमं साक्षात्सर्वव्यापी सनातनः ।।\nत्वया नाथेन गौरीश सनाथास्सकला वयम् ।।२४।।\nसर्वोपरि निजं मत्वा विहरन्मोहमाश्रितः ।।\nतत्फलं प्राप्तवानस्मि शापं प्राप्तस्सवामकः ।।२५।।\nपार्षदप्रवरो यो मे सुदामा नाम गोपकः।।\nस राधाशापतः स्वामिन्दानवीं योनिमाश्रितः ।। २६ ।।\nअस्मानुद्धर दुर्ग्गेश प्रसीद परमेश्वर ।।\nशापोद्धारं कुरुष्वाद्य पाहि नश्शरणागतान्।।२७।।\nइत्युक्त्वा विररामैव श्रीकृष्णो राधया सह।।\nप्रसन्नोऽभूच्छिवस्तत्र शरणागतवत्सलः।।२८\nश्रीशिव उवाच ।।\nहे कृष्ण गोपिकानाथ भयं त्यज सुखी भव ।।\nमयानुगृह्णता तात सर्वमाचरितं त्विदम् ।।२९।।\nसंभविष्यति ते भद्रं गच्छ स्वस्थानमुत्तमम् ।।\nस्थातव्यं स्वाधिकारे च सावधानतया सदा ।। 2.5.31.३० ।।\nविहरस्व यथाकामं मां विज्ञाय परात्परम् ।।\nस्वकार्यं कुरु निर्व्यग्रं राधया पार्षदैः खलु ।।३१।।\nवाराहप्रवरे कल्पे तरुण्या राधया सह ।।\nशापप्रभावं भुक्त्वा वै पुनरायास्यति स्वकम्।।३२\nसुदामा पार्षदो यो हि तव कृष्ण प्रियप्रियः ।।\nदानवीं योनिमाश्रित्येदानीं क्लिश्नाति वै जगत्।।३३।।\nशापप्रभावाद्राधाया देवशत्रुश्च दानवः ।।\nशङ्खचूडाभिधस्सोऽति दैत्यपक्षी सुरदुहः ।। ३४ ।।\nतेन निस्सारिता देवास्सेन्द्रा नित्यं प्रपीडिताः ।।\nहृताधिकारा विकृतास्सर्वे याता दिशो दश ।।३५।।\nब्रह्माच्युतौ तदर्थे ही हागतौ शरणं मम ।।\nतेषां क्लेशविनिर्मोक्षं करिष्ये नात्र संशयः ।।३६।।\nसनत्कुमार उवाच ।।\nइत्युक्त्वा शंकरः कृष्णं पुनः प्रोवाच सादरम्।।\nहरिं विधिं समाभाष्य वचनं क्लेशनाशनम् ।।३७।।\nशिव उवाच ।।\nहे हरे हे विधे प्रीत्या ममेदं वचनं शृणु ।।\nगच्छतं त्वरितं तातौ देवानंदाय निर्भयम् ।। ३८ ।।\nकैलासवासिनं रुद्रं मद्रूपं पूर्णमुत्तमम् ।।\nदेवकार्यार्थमुद्भूतं पृथगाकृतिधारिणम् ।। ३९ ।।\nएतदर्थे हि मद्रूपः परिपूर्णतमः प्रभुः ।।\nकैलासे भक्तवशतस्संतिष्ठति गिरौ हरे ।। 2.5.31.४० ।।\nमत्तस्त्वत्तो न भेदोऽस्ति युवयोस्सेव्य एव सः ।।\nचराचराणां सर्वेषां सुरादीनां च सर्वदा ।। ४१ ।।\nआवयोभेदकर्ता यस्स नरो नरकं व्रजेत् ।।\nइहापि प्राप्नुयात्कृष्टं पुत्रपौत्रविवर्जितः ।। ४२ ।।\nइत्युक्तवंतं दुर्गेशं प्रणम्य च मुहुर्मुहुः ।।\nराधया सहितः कृष्णः स्वस्थानं सगणो ययौ ।। ४३ ।।\nहरिर्ब्रह्मा च तौ व्यास सानन्दौ गतसाध्वसौ ।।\nमुहुर्मुहुः प्रणम्येशं वैकुंठं ययतुर्द्रुतम् ।। ४४ ।।\nतत्रागत्याखिलं वृत्तं देवेभ्यो विनिवेद्य तौ ।।\nतानादाय ब्रह्मविष्णू कैलासं ययतुर्गिरिम् ।। ४५ ।।\nतत्र दृष्ट्वा महेशानं पार्वतीवल्लभं प्रभुम् ।।\nदीनरक्षात्तदेहं च सगुणं देवनायकम् ।। ४६ ।।\nतुष्टुवुः पूर्ववत्सर्वे भक्त्या गद्गदया गिरा ।।\nकरौ बद्ध्वा नतस्कंधा विनयेन समन्विताः ।। ४७ ।।\nदेवा ऊचुः ।।\nदेवदेव महादेव गिरिजानाथ शंकर ।।\nवयं त्वां शरणापन्ना रक्ष देवान्भयाकुलान् ।। ४८ ।।\nशंखचूडदानवेन्द्रं जहि देवनिषूदनम् ।।\nतेन विक्लाविता देवाः संग्रामे च पराजिताः ।।४९।।\nहृताधिकाराः कुतले विचरंति यथा नराः ।।\nदेवलोको हि दुर्दृश्यस्तेषामासीच्च तद्भयात् ।। 2.5.31.५० ।।\nदीनोद्धर कृपासिन्धो देवानुद्धर संकटात् ।।\nशक्रं भयान्महेशानहत्वा तं दानवाधिपम् ।। ५१ ।।\nइति श्रुत्वा वचश्शंभुर्देवानां भक्तवत्सलः ।।\nउवाच विहसन् वाण्या मेघनादगभीरया ।। ५२ ।।\nश्रीशंकर उवाच ।।\nहे हरे हे विधे देवाः स्वस्थानं गच्छत धुवम् ।।\nशंखचूडं वधिष्यामि सगणं नात्र संशयः ।।५३।।\nसनत्कुमार उवाच ।।\nइत्याकर्ण्य महेशस्य वचः पीयूषसंनिभम् ।।\nते सर्वे प्रमुदा ह्यासन्नष्टं मत्वा च दानवम् ।। ५४ ।।\nहरिर्जगाम वैकुंठं सत्यलोके विधिस्तदा ।।\nप्रणिपत्य महेशं च सुराद्याः स्वपदं ययुः ।। ५५ ।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखण्डे शंखचूडवधे शिवोपदेशो नामैकत्रिंशोऽध्यायः ।। ३१ ।।"
  }
]
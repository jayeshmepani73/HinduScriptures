[
  {
    "text": "सनत्कुमार उवाच ।।\nअथ बाणासुरः क्रुद्धस्तत्र गत्वा ददर्श तम् ।।\nदिव्यलीलात्तवपुषं प्रथमे वयसि स्थितम् ।। १ ।।\nतं दृष्ट्वा विस्मितं वाक्यं किं कारणमथाब्रवीत् ।।\nबाणः क्रोध परीतात्मा युधि शौंडो हसन्निव ।।२।।\nअहो मनुष्यो रूपाढ्यस्साहसी धैर्यवानिति ।।\nकोयमागतकालश्च दुष्टभाग्यो विमूढधीः।।३।।\nयेन मे कुलचारित्रं दूषितं दुहिता हिता ।।\nतं मारयध्वं कुपिताश्शीघ्रं शस्त्रैस्सुदारुणैः ।। ४ ।।\nदुराचारं च तं बद्ध्वा घोरे कारा गृहे ततः ।।\nरक्षध्वं विकटे वीरा बहुकालं विशेषतः ।। ५ ।।\nन जाने कोयमभयः को वा घोरपराक्रमः ।।\nविचार्येति महाबुद्धिस्सं दिग्धोऽभूच्छरासुरः ।। ६ ।।\nततो दैत्येन सैन्यं तु दशसाहस्रकं शनैः ।।\nवधाय तस्य वीरस्य व्यादिष्टं पापबुद्धिना ।। ७ ।।\nतदादिष्टास्तु ते वीराः सर्वतोन्तःपुरं द्रुतम् ।।\nछादयामासुरत्युग्राश्छिंदि भिंदीति वादिनः ।। ८ ।।\nशत्रुसैन्यं ततो दृष्ट्वा गर्जमानः स यादवः ।।\nअंतःपुरं द्वारगतं परिघं गृह्य चातुलम् ।। ९ ।।\nनिष्क्रांतो भवनात्तस्माद्वज्रहस्त इवांतकः ।।\nतेन तान्किंकरान् हत्वा पुनश्चांतःपुरं ययौ ।। 2.5.53.१० ।।\nएवं दशसहस्राणि सैन्यानि मुनिसत्तम ।।\nजघान रोषरक्ताक्षो वर्द्धितश्शिवतेजसा ।। ११ ।।\nलक्षे हतेऽथ योधानां ततो बाणासुरो रुषा ।।\nकुभांडं स गृहीत्वा तु युद्धे शौंडं समाह्वयत् ।। १२ ।।\nअनिरुद्धं महाबुद्धिं द्वन्द्वयुद्धे महा हवे ।।\nप्राद्युम्निं रक्षितं शैवतेजसा प्रज्वलत्तनुम् ।। १३ ।।\nततो दशसहस्राणि तुरगाणां रथोत्तमान् ।।\nयुद्धप्राप्तेन खड्गेन दैत्येन्द्रस्य जघान सः ।। १४ ।।\nतद्वधाय ततश्शक्तिं कालवैश्वानरोपमाम् ।।\nअनिरुद्धो गृहीत्वा तां तया तं निजघान हि ।। १५ ।।\nरथोपस्थे ततो बाणस्तेन शक्त्याहतो दृढम् ।।\nस साश्वस्तत्क्षणं वीरस्तत्रैवांतरधीयत ।। १६ ।।\nतस्मिंस्त्वदर्शनं प्राप्ते प्राद्युम्निरपराजितम् ।।\nआलोक्य ककुभस्सर्वास्तस्थौ गिरिरिवाचलः ।। १७ ।।\nअदृश्यमानस्तु तदा कूटयोधस्स दानवः ।।\nनानाशस्त्रसहस्रैस्तं जघान हि पुनः पुनः ।। १८।।\nछद्मनां नागपाशैस्तं बबंध स महाबलः ।।\nबलिपुत्रो महावीरश्शिवभक्तश्शरासुरः ।।१९।।\nतं बद्ध्वा पंजरांतःस्थं कृत्वा युद्धादुपारमत्।।\nउवाच बाणः संकुद्धस्सूतपुत्रं महाबलम् ।।2.5.53.२० ।।\nबाणासुर उवाच।।\nसूतपुत्र शिरश्छिंधि पुरुषस्यास्य वै लघु ।।\nयेन मे दूषितं पूतं बलाद्दुष्टेन सत्कुलम् ।। २१ ।।\nछित्वा तु सर्वगात्राणि राक्षसेभ्यः प्रयच्छ भोः ।।\nअथास्य रक्तमांसानि क्रव्यादा अपि भुंजताम् ।।२२।।\nअगाधे तृणसंकीर्णे कूपे पातकिनं जहि ।।\nकिं बहूक्त्या सूतपुत्र मारणीयो हि सर्वथा ।।२३।।\nसनत्कु मार उवाच।।\nतस्य तद्वचनं श्रुत्वा धर्मबुद्धिर्निशाचरः ।।\nकुंभांडस्त्वब्रवीद्वाक्यं बाणं सन्मंत्रिसत्तमम् ।।२४।।\nकुंभांड उवाच ।।\nनैतत्कर्तुं समुचितं कर्म देव विचार्यताम्।।\nअस्मिन्हते हतो ह्यात्मा भवेदिति मतिर्मम।।२५।।\nअयं तु दृश्यते देव तुल्यो विष्णोः पराक्रमैः।।\nवर्धितश्चन्द्र चूडस्य त्वद्दुष्टस्य सुतेचसा ।।२६।।\nअथ चन्द्रललाटस्य साहसेन समत्स्वयम् ।।\nइमामवस्थां प्राप्तोसि पौरुषे संव्यवस्थितः ।।२७।।\nअयं शिवप्रसादाद्वै कृष्णपौत्रो महाबलः ।।\nअस्मांस्तृणोपमान् वेत्ति दष्टोपि भुजगैर्बलात् ।। २८ ।।\nसनत्कुमार उवाच ।।\nएतद्वाक्यं तु बाणाय कथयित्वा स दानवः ।।\nअनिरुद्धमुवाचेदं राजनीतिविदुत्तमः ।। २९ ।।\nकुंभांड उवाच ।।\nकोसि कस्यासि रे वीर सत्यं वद ममाग्रतः ।।\nकेन वा त्वमिहानीतो दुराचार नराधम ।।2.5.53.३०।।\nदैत्येन्द्रं स्तुहि वीरं त्वं नमस्कुरु कृताजलिः ।।\nजितोस्मीति वचो दीनं कथयित्वा पुनःपुनः ।। ३१ ।।\nएवं कृते तु मोक्षस्स्यादन्यथा बंधनादि च ।।\nतच्छ्रुत्वा वचनं तस्य प्रतिवाक्यमुवाच सः ।।३२।।\nअनिरुद्ध उवाच ।।\nदैत्याऽधमसखे करर्पिडोपजीवक ।।\nनिशाचर दुराचार शत्रुधर्मं न वेत्सि भोः ।।३३।।\nदैन्यं पलायनं चाथ शूरस्य मरणाधिकम्।।\nविरुद्धं चोपशल्यं च भवेदिति मतिर्मम ।।३४।।\nक्षत्रियस्य रणे श्रेयो मरणं सन्मुखे सदा ।।\nन वीरमानिनो भूमौ दीनस्येव कृतांजलिः ।। ३५ ।।\nसनत्कुमार उवाच ।।\nइत्यादि वीरवाक्यानि बहूनि स जगाद तम् ।।\nतदाकर्ण्य सबाणोऽसौ विस्मितोऽभूच्चुकोप च ।। ३६ ।।\nतदोवाच नभोवाणी बाणस्याश्वासनाय हि ।।\nशृण्वतां सर्ववीराणामनिरुद्धस्य मंत्रिणः ।। ३७ ।।\nव्योमवाण्युवाच ।।\nभो भो बाण महावीर न क्रोधं कर्तुमर्हसि ।।\nबलिपुत्रोसि सुमते शिवभक्त विचार्यताम् ।। ३८ ।।\nशिवस्सर्वेश्वरस्साक्षी कर्मणां परमेश्वरः ।।\nतदधीनमिदं सर्वं जगद्वै सचराचरम् ।।३९।।\nस एव कर्ता भर्ता च संहर्ता जगतां सदा।।\nरजस्सत्त्वतमोधारी विधिविष्णुहरात्मकः ।।2.5.53.४०।।\nसर्वस्यांतर्गतः स्वामी प्रेरकस्सर्वतः परः ।।\nनिर्विकार्यव्ययो नित्यो मायाधीशोपि निर्गुणः ।।४१।।\nतस्येच्छयाऽबलो ज्ञेयो बली बलि वरात्मज ।।\nइति विज्ञाय मनसि स्वस्थो भव महामते ।।४२।।\nगर्वापहारी भगवान्ना नालीलाविशारदः।।\nनाशयिष्यति ते गर्वमिदानीं भक्तवत्सलः ।।४३।।\nसनत्कुमार उवाच।।\nइत्याभाष्य नभोवाणी विरराम महामुने ।।\nबाणासुरस्तद्वचनादनिरुद्धं न जघ्निवान् ।। ।। ४४ ।।\nकिं तु स्वान्तःपुरं गत्वा पपौ पानमनुत्तमम् ।।\nमद्वाक्यं च विसस्मार विजहार विरुद्धधीः ।। ४५ ।।\nततोनिरुद्धो बद्धस्तु नागभोगैर्विषोल्बणैः ।।\nप्रिययाऽतृप्तचेतास्तु दुर्गां सस्मार तत्क्षणात् ।। ४६ ।।\nअनिरुद्ध उवाच ।।\nशरण्ये देवि बद्धोस्मि दह्यमानस्तु पन्नगैः ।।\nआगच्छ मे कुरु त्राणं यशोदे चंडरोषिणि ।। ४७ ।।\nशिवभक्ते महादेवि सृष्टिस्थित्यंतकारिणी ।।\nत्वां विना रक्षको नान्यस्तस्माद्रक्ष शिवे हि माम् ।। ४८ ।।\nसनत्कुमार उवाच।।\nतेनेत्थं तोषिता तत्र काली भिन्नांजनप्रभा ।।\nज्येष्ठकृष्णचतुर्दश्यां संप्राप्तासीन्महानिशि ।।४९।।\nगुरुभिर्मुष्टिनिर्घातैर्दारयामास पंजरम् ।।\nशरांस्तान्भस्मसात्कृत्वा सर्परूपान्भयानकान् ।। 2.5.53.५० ।।\nमोचयित्वा निरुद्धं तु ततश्चांतःपुरं ततः ।।\nप्रवेशयित्वा दुर्गा तु तत्रैवादर्शनं गता ।।५१।।\nइत्थं देव्याः प्रसादात्तु शिवशक्तेर्मुनीश्वर ।।\nकृच्छ्रमुक्तोनिरुद्धोभूत्सुखी चैव गतव्यथः ।।५२।।\nअथ लब्धजयो भूत्वानिरुद्धश्शिवशक्तितः।।\nप्राद्युम्निर्बाणतनयां प्रियां प्राप्य मुमोद च।।५३।।\nपूर्वंवद्विजहारासौ? तया स्वप्रियया सुखी।।\nपीतपानस्सुरक्ताक्षस्स  बाणसुतया ततः।।५४।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखंडे ऊषाचरित्रे अनिरुद्धोषाविहारवर्णनंनाम त्रिपंचाशत्तमो ऽध्याय ।। ५३ ।।"
  }
]
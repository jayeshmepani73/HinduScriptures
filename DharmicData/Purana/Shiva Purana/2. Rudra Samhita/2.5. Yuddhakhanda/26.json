[
  {
    "text": "व्यास उवाच ।।\nब्रह्मपुत्र नमस्तेऽस्तु धन्यस्त्वं शैवसत्तम ।।\nयच्छ्राविता महादिव्या कथेयं शांकरी शुभा ।। १ ।।\nइदानीं ब्रूहि सुप्रीत्या चरितं वैष्णवं मुने ।।\nस वृन्दां मोहयित्वा तु किमकार्षीत्कुतो गतः ।। २ ।।\n।। सनत्कुमार उवाच ।।\nशृणु व्यास महाप्राज्ञ शैवप्रवर सत्तम ।।\nवैष्णवं चरितं शंभुचरिताढ्यं सुनिर्मलम् ।। ३ ।।\nमौनीभूतेषु देवेषु ब्रह्मादिषु महेश्वरः ।।\nसुप्रसन्नोऽवदच्छंभुश्शरणागत वत्सलः ।। ४ ।।\nशंभुरुवाच ।।\nब्रह्मन्देववरास्सर्वे भवदर्थे मया हतः ।।\nजलंधरो मदंशोपि सत्यं सत्यं वदाम्यहम् ।। ५ ।।\nसुखमापुर्न वा तातास्सत्यं ब्रूतामराः खलु ।।\nभवत्कृते हि मे लीला निर्विकारस्य सर्वदा ।। ६ ।।\nसनत्कुमार उवाच ।।\nअथ ब्रह्मादयो देवा हर्षादुत्फुल्ललोचनाः ।।\nप्रणम्य शिरसा रुद्रं शशंसुर्विष्णुचेष्टितम् ।। ७ ।।\n।। देवा ऊचुः ।।\nमहादेव त्वया देवा रक्षिता श्शत्रुजाद्भयात् ।।\nकिंचिदन्यत्समुद्भूतं तत्र किं करवामहै ।। ८ ।।\nवृन्दां विमोहिता नाथ विष्णुना हि प्रयत्नतः ।।\nभस्मीभूता द्रुतं वह्नौ परमां गतिमागता ।। ९ ।।\nवृन्दालावण्यसंभ्रांतो विष्णुस्तिष्ठति मोहितः ।।\nतच्चिताभस्म संधारी तव मायाविमोहितः ।। 2.5.26.१० ।।\nस सिद्धमुनिसंघैश्च बोधितोऽस्माभिरादरात् ।।\nन बुध्यते हरिस्सोथ तव मायाविमोहितः ।। ११ ।।\nकृपां कुरु महेशान विष्णुं बोधय बोधय ।।\nत्वदधीनमिदं सर्वं प्राकृतं सचराचरम् ।। १२ ।।\nसनत्कुमार उवाच ।।\nइत्याकर्ण्य महेशो हि वचनं त्रिदिवौकसाम् ।।\nप्रत्युवाच महालीलस्स्वच्छन्दस्तान्कृतांजलीन् ।। १३ ।।\nमहेश उवाच ।।\nहे ब्रह्मन्हे  सुरास्सर्वे मद्वाक्यं शृणुतादरात् ।।\nमोहिनी सर्वलोकानां मम माया दुरत्यया ।।१४।।\nतदधीनं जगत्सर्वं यद्देवासुरमानुषम् ।।\nतयैव मोहितो विष्णुः कामाधीनोऽभवद्धरिः ।। १५ ।।\nउमाख्या सा महादेवी त्रिदेवजननी परा ।।\nमूलप्रकृतिराख्याता सुरामा गिरिजात्मिका ।।१६।।\nगच्छध्वं शरणा देवा विष्णुमोहापनुत्तये ।।\nशरण्यां मोहिनीमायां शिवाख्यां सर्वकामदाम् ।। १७।।\nस्तुतिं कुरुत तस्याश्च मच्छक्तेस्तोषकारिणीम् ।।\nसुप्रसन्ना यदि च सा सर्वकार्यं करिष्यति ।।१८।।\nसनत्कुमार उवाच ।।\nइत्युक्त्वा तान्सुराञ्शंभुः पञ्चास्यो भगवान्हरः ।।\nअंतर्दधे द्रुतं व्यास सर्वैश्च स्वगणैस्सह ।।१९।।\nदेवाश्च शासनाच्छंभोर्ब्रह्माद्या हि सवासवा ।।\nमनसा तुष्टुवुर्मूलप्रकृतिं भक्तवत्सलाम्।।2.5.26.२०।।\nदेवा ऊचुः ।।\nयदुद्भवास्सत्त्वरजस्तमोगुणाः सर्गस्थितिध्वंसविधान कारका ।।\nयदिच्छया विश्वमिदं भवाभवौ तनोति मूलप्रकृतिं नताः स्म ताम् ।।२१।।\nपाहि त्रयोविंशगुणान्सुशब्दिताञ्जगत्यशेषे समधिष्ठिता परा ।।\nयद्रूपकर्माणिजगत्त्रयोऽपि ते विदुर्न मूलप्रकृतिं नताः स्म ताम् ।।२२।।\nयद्भक्तियुक्ताः पुरुषास्तु नित्यं दारिद्र्यमोहात्ययसंभवादीन् ।।\nन प्राप्नुवंत्येव हि भक्तवत्सलां सदैव मूलप्रकृतिं नताः स्म ताम्।।२३।।\nकुरु कार्यं महादेवि देवानां नः परेश्वरि ।।\nविष्णुमोहं ह शिवे दुर्गे देवि नमोऽस्तु ते ।।२४।।\nजलंधरस्य शंभोश्च रणे कैलासवासिनः ।।\nप्रवृत्ते तद्वधार्थाय गौरीशासनतश्शिवे ।। २५ ।।\nवृन्दा विमोहिता देवि विष्णुना हि प्रयत्नतः ।।\nस्ववृषात्त्याजिता वह्नौ भस्मीभूता गतिं गता ।।२६।।\nजलंधरो हतो युद्धे तद्भयान्मो चिता वयम् ।।\nगिरिशेन कृपां कृत्वा भक्तानुग्रहकारिणा ।। २७ ।।\nतदाज्ञया वयं सर्वे शरणं ते समागताः ।।\nत्वं हि शंभुर्युवां देवि भक्तोद्धारपरायणौ ।। २८ ।।\nवृन्दालावण्यसंभ्रातो विष्णुस्तिष्ठति तत्र वै ।।\nतच्चिताभस्मसंधारी ज्ञानभ्रष्टो विमोहितः ।।२९।।\nसंसिद्धसुरसंघैश्च बोधितोऽपि महेश्वरि ।।\nन बुध्यते हरिस्सोथ तव मायाविमोहितः ।।2.5.26.३०।।\nकृपां कुरु महादेवि हरिं बोधय बोधय ।\nयथा स्वलोकं पायात्स सुचित्तस्सुरकार्यकृत् ।। ३१ ।।\nइति स्तुवंतस्ते देवास्तेजोमंडलमास्थितम् ।।\nददृशुर्गगने तत्र ज्वालाव्याप्ता दिगंतरम्।। ३२ ।।\nतन्मध्याद्भारतीं सर्वे ब्रह्माद्याश्च सवासवाः ।।\nअमराश्शुश्रुवुर्व्यास कामदां व्योमचारिणीम् ।।३३ ।।\nआकाशवाण्युवाच ।।\nअहमेव त्रिधा भिन्ना तिष्ठामि त्रिविधैर्गुणैः ।।\nगौरी लक्ष्मीः सुरा ज्योती रजस्सत्त्वतमोगुणैः ।। ३४ ।\nतत्र गच्छत यूयं वै तासामंतिक आदरात्।।\nमदाज्ञया प्रसन्नास्ता विधास्यंते तदीप्सितम् ।।३५।।\nसनत्कुमार उवाच।।\nशृण्वतामिति तां वाचमंतर्द्धानमगान्महः ।।\nदेवानां विस्मयोत्फुल्लनेत्राणां तत्तदा मुने।।३६।।\nततस्सवेंऽपि ते देवाः श्रुत्वा तद्वाक्यमादरात्।।\nगौरीं लक्ष्मीं सुरां चैव नेमुस्तद्वाक्यचोदिताः।।३७।।\nतुष्टुवुश्च महाभक्त्या देवीस्तास्सकलास्सुराः।।\nनानाविधाभिर्वाग्भिस्ते ब्रह्माद्या नतमस्तकाः ।।३८।।\nततोऽरं व्यास देव्यस्ता आविर्भूताश्च तत्पुरः ।।\nमहाद्भुतैस्स्वतेजोभिर्भासयंत्यो दिगंतरम् ।।३९।।\nअथ ता अमरा दृष्ट्वा सुप्रसन्नेन चेतसा।।\nप्रणम्य तुष्टुवुर्भक्त्या स्वकार्यं च न्यवेदयन्।।2.5.26.४०।।\nततश्चैतास्सुरान्दृष्ट्वा प्रणतान्भक्तवत्सलः ।।\nबीजानि प्रददुस्तेभ्यो वाक्यमूचुश्च सादरम् ।।४१।।\nदेव्य ऊचुः।।\nइमानि तत्र बीजानि विष्णुर्यत्रावतिष्ठति।।\nनिर्वपध्वं ततः कार्यं भवतां सिद्धिमेष्यति ।।४२।।\nसनत्कुमार उवाच ।।\nइत्युक्त्वा तास्ततो देव्योंतर्हिता अभवन्मुने।।\nरुद्रविष्णुविधीनां हि शक्तयस्त्रिगुणात्मिकाः ।।४३।।\nततस्तुष्टाः सुरास्सर्वे ब्रह्माद्याश्च सवासवाः ।।\nतानि बीजानि संगृह्य ययुर्यत्र हरिः स्थितः।।४४।।\nवृन्दाचिताभूमितले चिक्षिपुस्तानि ते सुराः।।\nस्मृत्वा तास्संस्थितास्तत्र शिवशक्त्यंशका मुने।।४५।।\nनिक्षिप्तेभ्यश्च बीजेभ्यो वनस्पत्यस्त्रयोऽभवन्।।\nधात्री च मालती चैव तुलसी च मुनीश्वर ।। ४६ ।।\nधात्र्युद्भवा स्मृता धात्री माभवा मालती स्मृता ।।\nगौरीभवा च तुलसी तमस्सत्त्वरजोगुणाः ।।४७।।\nविष्णुर्वनस्पतीर्दृष्ट्वा तदा स्त्रीरूपिणीर्मुने ।।\nउदतिष्ठत्तदा तासु रागातिशयविभ्रमात् ।। ४८ ।।\nदृष्ट्वा स याचते मोहात्कामासक्तेन चेतसा ।।\nतं चापि तुलसी धात्री रागेणैवावलोकताम् ।। ४९ ।।\nयच्च बीजं पुरा लक्ष्म्या माययैव समर्पितम् ।।\nतस्मात्तदुद्भवा नारी तस्मिन्नीर्ष्यापराभवत्।।2.5.26.५०।।\nअतस्सा बर्बरीत्याख्यामवापातीव गर्हिताम् ।।\nधात्रीतुलस्यौ तद्रागात्तस्य प्रीतिप्रदे सदा ।।५१।।\nततो विस्मृतदुःखोऽसौ विष्णुस्ताभ्यां सहैव तु ।।\nवैकुंठमगमत्तुष्टस्सर्वदेवैर्नमस्कृतः ।।\nकार्तिके मासि विप्रेन्द्र धात्री च तुलसी सदा ।।\nसर्वदेवप्रियाज्ञेया विष्णोश्चैव विशेषतः ।।५३।।\nतत्रापि तुलसी धन्यातीव श्रेष्ठा महामुने ।।\nत्यक्त्वा गणेशं सर्वेषां प्रीतिदा सर्वकामदा ।।५४।।\nवैकुण्ठस्थं हरिं दृष्ट्वा ब्रह्मेन्द्राद्याश्च तेऽमराः।।\nनत्वा स्तुत्वा महाविष्णुं स्वस्वधामानि वै ययुः ।।५५।।\nवैकुण्ठोऽपि स्वलोकस्थो भ्रष्टमोहस्सुबोधवान्।।\nसुखी चाभून्मुनिश्रेष्ठ पूर्ववत्संस्मरञ्छिवम् ।।५६।।\nइत्याख्यानमघोघघ्नं सर्वकामप्रदं नृणाम् ।।\nसर्व कामविकारघ्नं सर्वविज्ञानवर्द्धनम्।।५७।।\nय इदं हि पठेन्नित्यं पाठयेद्वापि भक्तिमन्।।\nशृणुयाच्छ्रावयेद्वापि स याति परमां गतिम् ।।५८।।\nपठित्वा य इदं धीमानाख्यानं परमोत्तमम्।।\nसंग्रामं प्रविशेद्वीरो विजयी स्यान्न संशयः।।५९।।\nविप्राणां ब्रह्मविद्यादं सत्रियाणां जयप्रदम्।।\nवैश्यानां सर्वधनदं शूद्राणां सुखदं त्विदम्।।2.5.26.६०।।\nशंभुभक्तिप्रदं व्यास सर्वेषां पापनाशनम्।।\nइहलोके परत्रापि सदा सद्गतिदायकम्।।६१।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखण्डे जलंधरवधानंतरदेवीस्तुतिविष्णुमोहविध्वंसवर्णनं नाम षड्विंशोऽध्यायः ।।२६।।"
  }
]
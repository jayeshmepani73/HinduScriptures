[
  {
    "text": "सनत्कुमार उवाच ।।\nस्वगेहमागते तस्मिञ्शंखचूडे विवाहिते।।\nतपः कृत्वा वरं प्राप्य मुमुदुर्दानवादयः ।। १ ।।\nस्वलोकादाशु निर्गत्य गुरुणा स्वेन संयुताः ।।\nसर्वे सुरास्संमिलितास्समाजग्मुस्तदंतिकम्।।२।।\nप्रणम्य तं सविनयं संस्तुत्य विविधादरात् ।।\nस्थितास्तत्रैव सुप्रीत्या मत्वा तेजस्विनं विभुम्।।३।।\nसोपि दम्भात्मजो दृष्ट्वा गतं कुल गुरुं च तम् ।।\nप्रणनाम महाभक्त्या साष्टांगं परमादरात् ।। ४ ।।\nअथ शुक्रः कुलाचार्यो दृष्ट्वाशिषमनुत्तमम् ।।\nवृत्तांतं कथयामास देवदानवयोस्तदा ।। ५ ।।\nस्वाभाविकं च तद्वैरमसुराणां पराभवम् ।।\nविजयं निर्जराणां च जीवसाहाय्यमेव च ।।६।।\nततस्स सम्मतं कृत्वा सुरैस्सर्वैस्समुत्सवम् ।।\nदानवाद्यसुराणां तमधिपं विदधे गुरुः ।।७।।\nतदा समुत्सवो जातोऽसुराणां मुदितात्मनाम् ।।\nउपायनानि सुप्रीत्या ददुस्तस्मै च तेऽखिलाः ।। ६ ।।\nअथ दम्भात्मजो वीरश्शंखचूडः प्रतापवान्।।\nराज्याभिषेकमासाद्य स रेजे सुरराट् तदा ।। ९ ।।\nस सेनां महतीं कर्षन्दैत्यदानवरक्षसाम् ।।\nरथमास्थाय तरसा जेतुं शक्रपुरीं ययौ ।।2.5.29.१०।।\nगच्छन्स दानवेन्द्रस्तु तेषां सेवनकुर्वताम् ।।\nविरेजे शशिवद्भानां ग्रहाणां ग्रहराडिव ।। ११ ।।\nआगच्छंतं शङ्खचूडमाकर्ण्याखण्डलस्स्वराट् ।।\nनिखिलैरमरैस्सार्द्धं तेन योद्धुं समुद्यतः ।। १२ ।।\nतदाऽसुरैस्सुराणां च संग्रामस्तुमुलो ह्यभूत् ।।\nवीराऽऽनन्दकरः क्लीबभयदो रोमहर्षणः ।। १३ ।।\nमहान्कोलाहलो जातो वीराणां गर्जतां रणे ।।\nवाद्यध्वनिस्तथा चाऽऽसीत्तत्र वीरत्ववर्द्धिनी ।। १४ ।।\nदेवाः प्रकुप्य युयुधुरसुरैर्बलवत्तराः ।।\nपराजयं च संप्रापुरसुरा दुद्रुवुर्भयात् ।। १५।।\nपलायमानास्तान्दृष्ट्वा शंखचूडस्स्वयं प्रभुः ।।\nयुयुधे निर्जरैस्साकं सिंहनादं प्रगर्ज्य च ।। १६ ।।\nतरसा सहसा चक्रे कदनं त्रिदिवौकसाम् ।।\nप्रदुद्रुवुस्सुरास्सर्वे तत्सुतेजो न सेहिरे ।। १७ ।।\nयत्र तत्र स्थिता दीना गिरीणां कंदरासु च ।।\nतदधीना न स्वतंत्रा निष्प्रभाः सागरा यथा ।। १८।।\nसोपि दंभात्मजश्शूरो दानवेन्द्रः प्रतापवान् ।।\nसुराधिकारान्संजह्रे सर्वाँल्लोकान्विजित्य च ।।१९।।\nत्रैलोक्यं स्ववशंचक्रे यज्ञभागांश्च कृत्स्नशः ।।\nस्वयमिन्द्रो बभूवापि शासितं निखिलं जगत् ।।2.5.29.२०।।\nकौबेरमैन्दवं सौर्यमाग्नेयं याम्यमेव च ।।\nकारयामास वायव्यमधिकारं स्वशक्तितः ।।२१।।\nदेवानामसुराणां च दानवानां च रक्षसाम् ।।\nगंधर्वाणां च नागानां किन्नराणां रसौकसाम् ।। २२ ।।\nत्रिलोकस्य परेषां च सकलानामधीश्वरः ।।\nस बभूव महावीरश्शंखचूडो महाबली ।। २३ ।।\nएवं स बुभुजे राज्यं राजराजेश्वरो महान् ।।\nसर्वेषां भुवनानां च शंखचूडश्चिरं समाः ।। २४ ।।\nतस्य राज्ये न दुर्भिक्षं न मारी नाऽशुभग्रहाः ।।\nआधयो व्याधयो नैव सुखिन्यश्च प्रजाः सदा ।।२५।।\nअकृष्टपच्या पृथिवी ददौ सस्यान्यनेकशः ।।\nओषध्यो विविधाश्चासन्सफलास्सरसाः सदा ।।२६।।\nमण्याकराश्च नितरां रत्नखन्यश्च सागराः।।\nसदा पुष्पफला वृक्षा नद्यस्तु सलिलावहाः ।। २७ ।।\nदेवान् विनाखिला जीवास्सुखिनो निर्विकारकाः ।।\nस्वस्वधर्मा स्थितास्सर्वे चतुर्वर्णाश्रमाः परे ।।२८।।\nतस्मिच्छासति त्रैलोक्ये न कश्चिद् दुःखितोऽभवत् ।।\nभ्रातृवैरत्वमाश्रित्य केवलं दुःखिनोऽमराः।।२९।।\nस शंखचूडः प्रबलः कृष्णस्य परमस्सखा ।।\nकृष्णभक्तिरतस्साधुस्सदा गोलोकवासिनः ।। 2.5.29.३० ।।\nपूर्वशापप्रभावेण दानवीं योनिमाश्रितः ।।\nन दानवमतिस्सोभूद्दानवत्वेऽपि वै मुने ।। ३१ ।।\nततस्सुरगणास्सर्वे हृतराज्या पराजिताः ।।\nसंमंत्र्य सर्षयस्तात प्रययुर्ब्रह्मणस्सभाम् ।। ३२ ।।\nतत्र दृष्ट्वा विधातारं नत्वा स्तुत्वा विशेषतः ।।\nब्रह्मणे कथयामासुस्सर्वं वृत्तांतमाकुलाः ।। ३३ ।।\nब्रह्मा तदा समाश्वास्य सुरान् सर्वान्मुनीनपि ।।\nतैश्च सार्द्धं ययौ लोके वैकुण्ठं सुखदं सताम् ।। ३४ ।।\nददर्श तत्र लक्ष्मीशं ब्रह्मा देवगणैस्सह ।।\nकिरीटिनं कुंडलिनं वनमालाविभूषितम् ।। ३५ ।।\nशंखचक्रगदापद्मधरं देवं चतुर्भुजम् ।।\nसनंदनाद्यैः सिद्धैश्च सेवितं पीतवाससम् ।। ३६ ।।\nदृष्ट्वा विष्णुं सुरास्सर्वे ब्रह्माद्यास्समुनीश्वराः ।।\nप्रणम्य तुष्टुवुर्भक्त्या बद्धाञ्जलिकरा विभुम् ।।३७।।\nदेवा ऊचु ।।\nदेवदेव जगन्नाथ वैकुंठाधिपते प्रभो ।।\nरक्षास्माञ्शरणापन्नाञ्छ्रीहरे त्रिजगद्गुरो ।। ३८ ।।\nत्वमेव जगतां पाता त्रिलोकेशाच्युत प्रभो ।।\nलक्ष्मीनिवास गोविन्द भक्तप्राण नमोऽस्तु ते ।। ३९ ।।\nइति स्तुत्वा सुरास्सर्वे रुरुदुः पुरतो हरेः ।।\nतच्छ्रुत्वा भगवान्विष्णुर्ब्रह्माणमिदमब्रवीत् ।। 2.5.29.४० ।।\nविष्णुरुवाच ।।\nकिमर्थमागतोसि त्वं वैकुंठं योगिदुर्लभम् ।।\nकिं कष्टं ते समुद्भूतं तत्त्वं वद ममाग्रतः ।। ४१ ।।\nसनत्कुमार उवाच ।।\nइति श्रुत्वा हरेर्वाक्यं प्रणम्य च मुहुर्मुहुः ।।\nबद्धाञ्जलिपुटो भूत्वा विन यानतकन्धरः ।। ४२ ।।\nवृत्तांतं कथयामास शंखचूडकृतं तदा ।।\nदेवकष्टसमाख्यानं पुरो विष्णोः परात्मनः ।। ४३ ।।\nहरिस्तद्वचनं श्रुत्वा सर्वतसर्वभाववित् ।।\nप्रहस्योवाच भगवांस्तद्रहस्यं विधिं प्रति ।।४४ ।।\nश्रीभगवानुवाच ।।\nशंखचूडस्य वृत्तांतं सर्वं जानामि पद्मज ।।\nमद्भक्तस्य च गोपस्य महातेजस्विनः पुरा ।।४५।।।\nशृणुतस्सर्ववृत्तान्तमितिहासं पुरातनम् ।।\nसंदेहो नैव कर्तव्यश्शं करिष्यति शङ्करः ।।४६।।\nसर्वोपरि च यस्यास्ति शिवलोकः परात्परः ।।\nयत्र संराजते शंभुः परब्रह्म परमेश्वरः ।।४७।।\nप्रकृतेः पुरुषस्यापि योधिष्ठाता त्रिशक्तिधृक् ।।\nनिर्गुणस्सगुणस्सोपि परं ज्योतिः स्वरूपवान् ।।४८।।\nयस्यांगजास्तु वै ब्रह्मंस्त्रयस्सृष्ट्यादिकारकाः ।।\nसत्त्वादिगुणसंपन्ना विष्णुब्रह्महराभिधाः ।।४९।।\nस एव परमात्मा हि विहरत्युमया सह ।।\nयत्र मायाविनिर्मुक्तो नित्यानित्य प्रकल्पकः ।।2.5.29.५०।।\nतत्समीपे च गोलोको गोशाला शंकरस्य वै ।।\nतस्येच्छया च मद्रूपः कृष्णो वसति तत्र ह ।। ५१ ।।\nतद्गवां रक्षणार्थाय तेनाज्ञप्तस्सदा सुखी।।\nतत्संप्राप्तसुखस्सोपि संक्रीडति विहारवित्।।५२।।\nतस्य नारी समाख्याता राधेति जगदम्बिका।।\nप्रकृतेः परमा मूर्तिः पंचमी सुविहारिणी ।।५३।।\nबहुगोपाश्च गोप्यश्च तत्र संति तदंगजाः ।।\nसुविहारपरा नित्यं राधाकृष्णानुवर्तिनः ।।५४।।\nस एव लीलया शंभोरिदानीं मोहितोऽनया ।।\nसंप्राप्तो दानवीं योनिं मुधा शापात्स्वदुःखदाम् ।। ५५ ।।\nरुद्रशूलेन तन्मृत्यु कृष्णेन विहितः पुरा।।\nततस्स्वदेहमुत्सृज्य पार्षदस्स भविष्यति ।।५६।।\nइति विज्ञाय देवेश न भयं कर्तुमर्हसि।।\nशंकर शरणं यावस्स सद्यश्शंविधास्यति ।। ५७ ।।\nअहं त्वं चामरास्सर्वे तिष्ठंतीह विसाध्वसाः ।।५८ ।।\nसनत्कुमार उवाच ।।\nइत्युक्त्वा सविधिर्विष्णुः शिवलोकं जगाम ह ।।\nसंस्मरन्मनसा शंभुं सर्वेशं भक्तवत्सलम् ।। ५९ ।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखंडे शंखचूडवधोपाख्याने शंखचूडराज्यकरणवर्णनपूर्वक तत्पूर्वभववृत्तचरित्रवर्णनं नामैकोनत्रिंशोऽध्यायः ।। २९ ।।"
  }
]
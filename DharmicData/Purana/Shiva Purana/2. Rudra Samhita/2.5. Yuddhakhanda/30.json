[
  {
    "text": "सनत्कुमार उवाच ।।\nगत्वा तदैव स विधिस्तदा व्यास रमेश्वरः।।\nशिवलोकं महादिव्यं निराधारमभौतिकम्।। १ ।।\nसाह्लादोभ्यन्तरं विष्णुर्जगाम मुदिताननः ।।\nनानारत्नपरिक्षिप्तं विलसंतं महोज्ज्वलम्।। २ ।।\nसंप्राप्य प्रथमद्वारं विचित्रं गणसेवितम् ।।\nशोभितं परया लक्ष्म्या महोच्चमतिसुन्दरम् ।। ३ ।।\nददर्श द्वारपालांश्च रत्नसिंहासनस्थितान् ।।\nशोभिताञ्श्वेतवस्त्रैश्च रत्नभूषणभूषितान् ।। ४ ।।\nपञ्चवक्त्रत्रिनयनान्गौरसुन्दरविग्रहान् ।।\nत्रिशूलादिधरान्वीरान्भस्मरुद्राक्षशोभितान् ।। ५ ।।\nसब्रह्मापि रमेशश्च तान् प्रणम्य विनम्रकः ।।\nकथयामास वृत्तान्तं प्रभुसंदर्शनार्थकम् ।। ६ ।।\nतदाज्ञां च ददुस्तस्मै प्रविवेश तदाज्ञया ।।\nपरं द्वारं महारम्यं विचित्रं परम प्रभम् ।।७।।\nप्रभूपकंठगत्यर्थं वृत्तांतं संन्यवेदयत् ।।\nतद्द्वारपाय चाज्ञप्तस्तेनान्यं प्रविवेश ह ।।८।।\nएवं पंचदशद्वारान्प्रविश्य कमलोद्भवः ।।\nमहाद्वारं गतस्तत्र नन्दिनं प्रददर्श ह ।।९।।\nसम्यङ्नत्वा च तं स्तुत्वा पूर्ववत्तेन नन्दिना।।\nआज्ञप्तश्च शनैर्विष्णुर्विवेशाभ्यंतरं मुदा ।।2.5.30.१०।।\nददर्श गत्वा तत्रोच्चैस्सभां शंभोस्समुत्प्रभाम् ।।\nतां पार्षदैः परिवृतां लसद्देहैस्सुभूषिताम् ।। ११ ।।\nमहेश्वरस्य रूपैश्च दिग्भुजैश्शुभकांतिभिः ।।\nपञ्चवक्त्रैस्त्रिनयनैश्शितिकंठमहोज्ज्वलैः ।। १२ ।।\nसद्रत्नयुक्तरुद्राक्षभस्माभरणभूषितैः ।।\nनवेन्दुमंडलाकारां चतुरस्रां मनोहराम् ।। १३ ।।\nमणीन्द्रहारनिर्माणहीरसारसुशोभिताम् ।।\nअमूल्यरत्नरचितां पद्मपत्रैश्च शोभिताम् ।। १४ ।।\nमाणिक्यजालमालाभिर्नानाचित्रविचित्रिताम् ।।\nपद्मरागेन्द्ररचितामद्भुतां शंकरेच्छया ।। १५ ।।\nसोपानशतकैर्युक्तां स्यमंतकविनिर्मितैः ।।\nस्वर्णसूत्रग्रन्थियुक्तैश्चारुचन्दनपल्लवैः ।। १६ ।।\nइन्द्रनीलमणिस्तंभैर्वेष्टितां सुमनोहराम् ।।\nसुसंस्कृतां च सर्वत्र वासितां गंधवायुना ।। १७ ।।\nसहस्रयोजनायामां सुपूर्णां बहुकिंकरैः ।।\nददर्श शंकरं सांबं तत्र विष्णुस्सुरेश्वरः ।। १८ ।।\nवसंतं मध्यदेशे च यथेन्दुतारकावृतम् ।।\nअमूल्यरत्ननिर्माणचित्रसिंहासनस्थितम् ।। १९ ।।\nकिरीटिनं कुंडलिनं रत्नमालाविभूषितम् ।।\nभस्मोद्धूलितसर्वाङ्गं बिभ्रतं केलिपंकजम् ।। 2.5.30.२० ।।\nपुरतो गीतनृत्यश्च पश्यंतं सस्मितं मुदा ।। २१ ।।\nशांतं प्रसन्नमनसमुमाकांतं महोल्लसम् ।।\nदेव्या प्रदत्त ताम्बूलं भुक्तवंतं सुवासितम् ।। २२ ।।\nगणैश्च परया भक्त्या सेवितं श्वेतचामरैः ।।\nस्तूयमानं च सिद्धैश्च भक्तिनम्रात्मकंधरैः ।। २३ ।।\nगुणातीतं परेशानं त्रिदेवजनकं विभुम् ।।\nनिर्विकल्पं निराकारं साकारं स्वेच्छया शिवम् ।। २४ ।।\nअमायमजमाद्यञ्च मायाधीशं परात्परम् ।।\nप्रकृतेः पुरुषस्यापि परमं स्वप्रभुं सदा ।। २५ ।।\nएवं विशिष्टं तं दृष्ट्वा परिपूर्णतमं समम् ।।\nविष्णुर्ब्रह्मा तुष्टुवतुः प्रणम्य सुकृतांजली ।। २६ ।।\nविष्णुविधी ऊचतुः ।।\nदेवदेव महादेव परब्रह्माखिलेश्वर ।।\nत्रिगुणातीत निर्व्यग्र त्रिदेवजनक प्रभो ।। २७ ।।\nवयं ते शरणापन्ना रक्षस्मान्दुखितान्विभो ।।\nशंखचूडार्दितान्क्लिष्टान्सन्नाथान्परमेश्वर ।। २८ ।।\nअयं योऽधिष्ठितो लोको गोलोक इति स स्मृतः ।।\nअधिष्ठाता तस्य विभुः कृष्णोऽयं त्वदधिष्ठितः ।। २९ ।।\nपार्षदप्रवरस्तस्य सुदामा दैवयंत्रितः ।।\nराधाशप्तो बभूवाथ शंखचूडश्च दानवः ।। 2.5.30.३० ।।\nतेन निस्सारिताः शंभो पीड्यमानाः समंततः ।।\nहृताधिकारस्त्रिदशा विचरंति महीतले ।। ३१ ।।\nत्वां विना न स वध्यश्च सर्वेषां त्रिदिवौकसाम् ।।\nतं घातय महेशान लोकानां सुखमावह ।। ३२ ।।\nत्वमेव निर्गुणस्सत्योऽनंतोऽनंतपराक्रमः ।।\nसगुणश्च सन्निवेशः प्रकृतेः पुरुषात्परः ।। ३३ ।।\nरजसा सृष्टिसमये त्वं ब्रह्मा सृष्टिकृत्प्रभो ।।\nसत्त्वेन पालने विष्णुस्त्रिभुवावन कारकः ।। ३४ ।।\nतमसा प्रलये रुद्रो जगत्संहारकारकः ।।\nनिस्त्रैगुण्ये शिवाख्यातस्तुर्य्यो ज्योतिः स्वरूपकः ।। ३५ ।।\nत्वं दीक्षया च गोलोके त्वं गवां परिपालकः।।\nत्वद्गोशालामध्यगश्च कृष्णः क्रीडत्यहर्निशम् ।। ३६।।\nत्वं सर्वकारणं स्वामी विधि विष्ण्वीश्वरः परम् ।।\nनिर्विकारी सदा साक्षी परमात्मा परेश्वरः ।। ३७ ।।\nदीनानाथसहायी च दीनानां प्रतिपालकः ।।\nदीनबंधुस्त्रिलोकेशश्शरणागतवत्सलः ।। ३८ ।।\nअस्मानुद्धर गौरीश प्रसीद परमेश्वरः ।।\nत्वदधीना वयं नाथ यदिच्छसि तथा कुरु ।। ३९ ।।\nसनत्कुमार उवाच ।।\nइत्युक्त्वा तौ सुरौ व्यास हरिर्ब्रह्मा च वै तदा।।\nविरेमतुः शिवं नत्वा करौ बद्ध्वा विनीतकौ।।2.5.30.४०।।\nइति श्रीशिव महापुराणे द्वितीयायां रुद्रसंहितायां पञ्चमे युद्धखंडे शंखचूडवधे देवदेवस्तुतिर्नाम त्रिंशोऽध्यायः ।। ३० ।।"
  }
]
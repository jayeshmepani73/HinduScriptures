[
  {
    "text": "।। व्यास उवाच ।।\nब्रह्मपुत्र महाप्राज्ञ वद मे वदतां वर ।।\nततः किमभवद्देवाः कथं च सुखिनोऽभवन् ।। १।।\n।। ब्रह्मोवाच ।।\nइत्याकर्ण्य वचस्तस्य व्यासस्यामितधीमतः ।।\nसनत्कुमारः प्रोवाच स्मृत्वा शिवपदाम्बुजम् ।।२।।\nसनत्कुमार उवाच ।।\nअथ तत्प्रभया दग्धा देवा हीन्द्रादयस्तथा ।।\nसंमंत्र्य दुःखितास्सर्वे ब्रह्माणं शरणं ययुः ।।३।।\nनत्वा पितामहं प्रीत्या परिक्षिप्ताखिलास्सुराः ।।\nदुःखं विज्ञापयामासुर्विलोक्यावसरं ततः ।। ४ ।।\nदेवा ऊचुः ।।\nधातस्त्रिपुरनाथेन सतारकसुतेन हि ।।\nसर्वे प्रतापिता नूनं मयेन त्रिदिवौकसः ।। ५ ।।\nअतस्ते शरणं याता दुःखिता हि विधे वयम् ।।\nकुरु त्वं तद्वधोपायं सुखिनस्स्याम तद्यथा ।। ६ ।।\n।। सनत्कुमार उवाच ।।\nइति विज्ञापितो देवैर्विहस्य भवकृद्विधिः ।।\nप्रत्युवाचाथ तान्सर्वान्मयतो भीतमानसान् ।। ७ ।।\nब्रह्मोवाच ।।\nन भेतव्यं सुरास्तेभ्यो दानवेभ्यो विशेषतः ।।\nआचक्षे तद्वधोपायं शिवं शर्वः करिष्यति ।। ८ ।।\nमत्तो विवर्धितो दैत्यो वधं मत्तो न चार्हति ।।\nतथापि पुण्यं वर्द्धैत नगरे त्रिपुरे पुनः ।। ९ ।।\nशिवं च प्रार्थयध्वं वै सर्वे देवास्सवासवाः ।।\nसर्वाधीशः प्रसन्नश्चेत्स वः कार्यं करिष्यति ।। 2.5.2.१० ।।\nसनत्कुमार उवाच ।।\nइत्याकर्ण्य विधेर्वाणीं सर्वे देवास्सवासवाः ।।\nदुखितास्ते ययुस्तत्र यत्रास्ते वृषभध्वजः ।। ११ ।।\nप्रणम्य भक्त्या देवेशं सर्वे प्रांजलयस्तदा ।।\nतुष्टुवुर्विनतस्कंधाश्शंकरं लोकशंकरम् ।।१२ ।।\n।। देवा ऊचुः ।।\nनमो हिरण्यगर्भाय सर्वसृष्टि विधायिने ।।\nनमः स्थितिकृते तुभ्यं विष्णवे प्रभविष्णवे ।। १३ ।।\nनमो हरस्वरूपाय भूतसंहारकारिणे ।।\nनिर्गुणाय नमस्तुभ्यं शिवायामित तेजसे ।।१४।।\nअवस्थारहितायाथ निर्विकाराय वर्चसे।।\nमहाभूतात्मभूताय निर्लिप्ताय महात्मने।।१५।।\nनमस्ते भूतपतये महाभारसहिष्णवे ।।\nतृष्णाहराय निर्वैराकृतये भूरितेजसे ।। १६ ।।\nमहादैत्यमहारण्यनाशिने दाववह्नये ।।\nदैत्यद्रुमकुठाराय नमस्ते शूलपाणये ।।१७।।\nमहादनुजनाशाय नमस्ते परमेश्वर ।।\nअम्बिकापतये तुभ्यं नमस्सर्वास्त्रधारक ।। १८ ।।\nनमस्ते पार्वतीनाथ परमात्मन्महेश्वर ।।\nनीलकंठाय रुद्राय नमस्ते रुद्ररूपिणे ।।१९।।\nनमो वेदान्तवेद्याय मार्गातीताय ते नमः ।।\nनमोगुणस्वरूपाय गुणिने गुणवर्जिते ।।2.5.2.२०।।\nमहादेव नमस्तुभ्यं त्रिलोकीनन्दनाय च ।।\nप्रद्युम्नायानिरुद्धाय वासुदेवाय ते नमः ।।२१।।\nसंकर्षणाय देवाय नमस्ते कंसनाशिने ।।\nचाणूरमर्दिने तुभ्यं दामोदर विषादिने ।।२२।।\nहृषीकेशाच्युत विभो मृड शंकर ते नमः ।।\nअधोक्षज गजाराते कामारे विषभक्षणः ।।२३।।\nनारायणाय देवाय नारायणपराय च ।।\nनारायणस्वरूपाय नाराणयतनूद्भव ।। २४ ।।\nनमस्ते सर्वरूपाय महानरकहारिणे ।।\nपापापहारिणे तुभ्यं नमो वृषभवाहन ।।२५।।\nक्षणादिकालरूपाय स्वभक्तबलदायिने ।।\nनानारूपाय रूपाय दैत्यचक्रविमर्दिने ।।२६।।\nनमो ब्रह्मण्यदेवाय गोब्राह्मणहिताय च ।।\nसहस्रमूर्त्तये तुभ्यं सहस्रावयवाय च ।।२७।।\nधर्मरूपाय सत्त्वाय नमस्सत्त्वात्मने हर ।।\nवेदवेद्यस्वरूपाय नमो वेदप्रियाय च ।।।।२८।।\nनमो वेदस्वरूपाय वेदवक्त्रे नमो नमः ।।\nसदाचाराध्वगम्याय सदाचाराध्वगामिने ।।२९।।\nविष्टरश्रवसे तुभ्यं नमस्सत्यमयाय च ।।\nसत्यप्रियाय सत्याय सत्यगम्याय ते नमः ।।2.5.2.३०।।\nनमस्ते मायिने तुभ्यं मायाधीशाय वै नमः ।।\nब्रह्मगाय नमस्तुभ्यं ब्रह्मणे ब्रह्मजाय च ।।३१।।\nतपसे ते नमस्त्वीश तपसा फलदायिने ।।\nस्तुत्याय स्तुतये नित्यं स्तुतिसंप्रीतचेतसे ।।३२।।\nश्रुत्याचारप्रसन्नाय स्तुत्याचारप्रियाय च ।।\nचतुर्विधस्वरूपाय जलस्थलजरूपिणे ।।३३।।\nसर्वे देवादयो नाथ श्रेष्ठत्वेन विभूतयः ।।\nदेवानामिन्द्ररूपोऽसि ग्रहाणां त्वं रविर्मतः ।। ३४ ।।\nसत्यलोकोऽसि लोकानां सरितां द्युसरिद्भवान् ।।\nश्वेतवर्णोऽसि वर्णानां सरसां मानसं सरः ।।३५।।\nशैलानां गिरिजातातः कामधुक्त्वं च गोषु ह ।।\nक्षीरोदधिस्तु सिन्धूनां धातूनां हाटको भवान् ।।३६।।\nवर्णानां ब्राह्मणोऽसि त्वं नृणां राजासि शंकर ।।\nमुक्तिक्षेत्रेषु काशी त्वं तीर्थानां तीर्थराड् भवान् ।।३७।।\nउपलेषु समस्तेषु स्फटिकस्त्वं महेश्वर ।।\nकमलस्त्वं प्रसूनेषु शैलेषु हिमवांस्तथा ।।३८।।\nभवान्वाग्व्यवहारेषु भार्गवस्त्वं कविष्वपि ।।\nपक्षिष्वेवासि शरभः सिंहो हिंस्रेषु संमतः ।।३९।।\nशालग्रामशिला च त्वं शिलासु वृषभध्वज।।\nपूज्य रूपेषु सर्वेषु नर्मदालिंगमेव हि ।।2.5.2.४०।।\nनन्दीश्वरोऽसि पशुषु वृषभः परमेश्वर ।।\nवेदेषूपनिषद्रूपी यज्वनां शीतभानुमान् ।। ४१ ।।\nप्रतापिनां पावकस्त्वं शैवानामच्युतो भवान् ।।\nभारतं त्वं पुराणानां मकारोऽस्यक्षरेषु च ।। ४२ ।।\nप्रणवो बीजमंत्राणां दारुणानां विषं भवान् ।।\nव्योमव्यप्तिमतां त्वं वै परमात्मासि चात्मनाम् ।। ४३ ।।\nइन्द्रियाणां मनश्च त्वं दानानामभयं भवान् ।।\nपावनानां जलं चासि जीवनानां तथामृतम् ।। ४४ ।।\nलाभानां पुत्रलाभोऽसि वायुर्वेगवतामसि ।।\nनित्यकर्मसु सर्वेषु संध्योपास्तिर्भवान्मता ।। ४५ ।।\nक्रतूनामश्वमेधोऽसि युगानां प्रथमो युगः ।।\nपुष्यस्त्वं सर्वधिण्यानाममावास्या तिथिष्वसि ।।४६।।\nसर्वर्तुषु वसंतस्त्वं सर्वपर्वसु संक्रमः ।।\nकुशोऽसि तृणजातीनां स्थूलवृक्षेषु वै वटः ।। ४७ ।।\nयोगेषु च व्यतीपातस्सोमवल्ली लतासु च ।।\nबुद्धीनां धर्मबुद्धिस्त्वं कलत्रं सुहृदां भवान् ।। ४८ ।।\nसाधकानां शुचीनां त्वं प्राणायामो महेश्वर ।।\nज्योतिर्लिंगेषु सर्वेषु भवान् विश्वे श्वरो मतः ।। ४९ ।।\nधर्मस्त्वं सर्वबंधूनामाश्रमाणां परो भवान् ।।\nमोक्षस्त्वं सर्ववर्णेषु रुद्राणां नीललोहितः ।।2.5.2.५०।।\nआदित्यानां वासुदेवो हनूमान्वानरेषु च ।।\nयज्ञानां जपयज्ञोऽसि रामः शस्त्रभृतां भवान् ।। ५१ ।।\nगंधर्वाणां चित्ररथो वसूनां पावको ध्रुवम् ।।\nमासानामधिमासस्त्वं व्रतानां त्वं चतुर्दशी ।। ५२ ।।\nऐरावतो गजेन्द्राणां सिद्धानां कपिलो मतः ।।\nअनंतस्त्वं हि नागानां पितॄणामर्यमा भवान् ।। ५३ ।।\nकालः कलयतां च त्वं दैत्यानां बलिरेव च ।।\nकिं बहूक्तेन देवेश सर्वं विष्टभ्य वै जगत् ।।५४।।\nएकांशेन स्थितस्त्वं हि बहिःस्थोऽन्वित एव च ।। ५५ ।।\nसनत्कुमार उवाच ।।\nइति स्तुत्वा सुरास्सर्वे महादेवं वृषध्वजम् ।।\nस्तोत्रैर्नानाविधैदिंव्यैः शूलिनं परमेश्वरम् ।।५६।।\nप्रत्यूचुः प्रस्तुतं दीनास्स्वार्थं स्वार्थविचक्षणाः ।।\nवासवाद्या नतस्कधाः कृताञ्जलि पुटा मुने ।। ५७ ।।\nदेवा ऊचुः ।।\nपराजिता महादेव भ्रातृभ्यां सहितेन तु ।।\nभगवंस्तारकोत्पन्नैः सर्वे देवास्सवासवाः ।। ५८ ।।\nत्रैलोक्यं स्ववशं नीतं तथा च मुनिसत्तमाः ।।\nविध्वस्तास्सर्वसंसिद्धास्सर्वमुत्सादितं जगत् ।। ५९ ।।\nयज्ञभागान्समग्राँस्तु स्वयं गृह्णाति दारुणः ।।\nप्रवर्तितो ह्यधर्मस्तैर्ऋषीणां च निवारितः ।। 2.5.2.६० ।।\nअवध्यास्सर्वभूतानां नियतं तारकात्मजाः ।।\nतदिच्छया प्रकुर्वन्ति सर्वे कर्माणि शंकर ।।६१।।\nयावन्न क्षीयते दैत्यैर्घोरैस्त्रिपुरवासिभिः ।।\nतावद्विधीयतां नीतिर्यया संरक्ष्यते जगत् ।।६२।।\n।। सनत्कुमार उवाच ।।\nइत्याकर्ण्य वचस्तेषामिन्द्रादीनां दिवौकसाम् ।।\nशिवः संभाषमाणानां प्रतिवाक्यमुवाच सः ।।६३।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखंडे देवस्तुतिर्नाम द्वितीयोऽध्यायः।।२।।"
  }
]
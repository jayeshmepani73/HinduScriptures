[
  {
    "text": "सनत्कुमार उवाच ।।\nशृणु व्यास प्रवक्ष्यामि चरितं शशिमौलिनः ।।\nयथा दुंदुभिनिर्ह्रादमवधीद्दितिजं हरः ।। १ ।।\nहिरण्याक्षे हते दैत्ये दितिपुत्रे महाबले ।।\nविष्णुदेवेन कालेन प्राप दुखं पहद्दितिः? ।।२ ।।\nदैत्यो दुंदुभिनिर्ह्रादो दुष्टः प्रह्लादमातुलः ।।\nसांत्वयामास तां वाग्भिर्दुःखितां देवदुःखदः ।।३।।\nअथ दैत्यस्स मायावी दितिमाश्वास्य दैत्यराट् ।।\nदेवाः कथं सुजेयाः स्युरित्युपायमर्चितयत् ।। ४ ।।\nदेवैश्च घातितो वीरो हिरण्याक्षो महासुरः ।।\nविष्णुना च सह भ्रात्रा सच्छलैर्देत्यवैरिभिः ।। ५ ।।\nकिंबलाश्च किमाहारा किमाधारा हि निर्जराः ।।\nमया कथं सुजेयास्स्युरित्युपायमचिंतयत् ।। ६ ।।\nविचार्य बहुशो दैत्यस्तत्त्वं विज्ञाय निश्चितम् ।।\nअवश्यमग्रजन्मानो हेतवोऽत्र विचारतः ।। ७ ।।\nब्राह्मणान्हंतुमसकृदन्वधावत वै ततः ।।\nदैत्यो दुन्दुभिनिर्ह्रादो देववैरी महाखलः ।।८।।\nयतः क्रतुभुजो देवाः क्रतवो वेदसंभवाः।।\nते वेदा ब्राह्मणाधारास्ततो देवबलं द्विजाः।।९।।\nनिश्चितं ब्राह्मणाधारास्सर्वे वेदास्सवासवाः।।\nगीर्वाणा ब्राह्मणबला नात्र कार्या विचारणा ।।2.5.58.१०।।\nब्राह्मणा यदि नष्टास्स्युर्वेदा नष्टास्ततस्त्वयम्।।\nअतस्तेषु प्रणष्टेषु विनष्टाः सततं सुराः।।११।।\nयज्ञेषु नाशं गच्छत्सु हताहारास्ततस्सुराः।।\nनिर्बलास्सुखजय्याः स्युर्निर्जितेषु सुरेष्वथ।१२।।\nअहमेव भविष्यामि मान्यस्त्रिजगतीपतिः ।।\nअहरिष्यामि देवा नामक्षयास्सर्वसंपदः ।। १३ ।।\nनिर्वेक्ष्यामि सुखान्येव राज्ये निहतकंटके ।।\nइति निश्चित्य दुर्बुद्धिः पुनश्चिंतितवान्खलः ।।१४।।\nद्विजाः क्व संति भूयांसो ब्रह्मतेजोतिबृंहिता।।\nश्रुत्यध्यनसंपन्नास्तपोबलसमन्विताः।।१५।।\nभूयसां ब्राह्मणानां तु  स्थानं वाराणसी खलु ।।\nतामादावुपसंहृत्य यायां तीर्थांतरं ततः ।।१६।।\nयत्र यत्र हि तीर्थेषु यत्र यत्राश्रमेषु च ।।\nसंति सर्वेऽग्रजन्मानस्ते मयाद्यास्समंततः ।। १७ ।।\nइति दुंदुभिनिर्ह्रादो मतिं कृत्वा कुलोचिताम् ।।\nप्राप्यापि काशीं दुर्वृत्तो मायावी न्यवधीद्द्विजान् ।। १८ ।।\nसमित्कुशान्समादातुं यत्र यांति द्विजोत्तमाः ।।\nअरण्ये तत्र तान्सर्वान्स भक्षयति दुर्मतिः ।। १९ ।।\nयथा कोऽपि न वेत्त्येवं तथाऽच्छन्नोऽभवत्पुनः ।।\nवने वनेचरो भूत्वा यादोरूपो जलाशये ।।2.5.58.२०।।\nअदृश्यरूपी मायावी देवानामप्यगोचरः ।।\nदिवा ध्यानपरस्तिष्ठेन्मुनिवन्मुनिमध्यगः ।। २१ ।।\nप्रवेशमुटजानां च निर्गमं हि विलोकयन् ।।\nयामिन्यां व्याघ्ररूपेणाभक्षयद्ब्राह्मणान्बहून् ।। २२ ।।\nनिश्शंकम्भक्षयत्येवं न त्यजत्यपि कीकशम् ।।\nइत्थं निपातितास्तेन विप्रा दुष्टेन भूरिशः ।। २३ ।।\nएकदा शिवरात्रौ तु भक्तस्त्वेको निजोटजे ।।\nसपर्यां देवदेवस्य कृत्वा ध्यानस्थितोऽभवत् ।। २४ ।।\nस च दुंदुभिनिर्ह्रादो दैत्येन्द्रो बलदर्पितः ।।\nव्याघ्ररूपं समास्थाय तमादातुं मतिं दधे ।। २५ ।।\nतं भक्तं ध्यानमापन्नं दृढचित्तं शिवेक्षणे ।।\nकृतास्त्रमन्त्रविन्यासं तं क्रांतुमशकन्न सः ।। २६ ।।\nअथ सर्वं गतश्शम्भुर्ज्ञात्वा तस्याशयं हरः ।।\nदैत्यस्य दुष्टरूपस्य वधाय विदधे धियम् ।। २७ ।।\nयावदादित्सति व्याघ्रस्तावदाविरभूद्धरः ।।\nजगद्रक्षामणिस्त्र्यक्षो भक्तरक्षणदक्षधीः ।। २८ ।।\nरुद्रमायांतमालोक्य तद्भक्तार्चितलिंगतः ।।\nदैत्यस्तेनैव रूपेण ववृधे भूधरोपमः ।। २९ ।।\nसावज्ञमथ सर्वज्ञं यावत्पश्यति दानवः ।।\nतावदायातमादाय कक्षायंत्रे न्यपीडयत् ।। 2.5.58.३० ।।\nपंचास्यस्त्वथ पंचास्यं मुष्ट्या मूर्द्धन्यताडयत।।\nभक्तवत्सलनामासौ वज्रादपि कठोरया।।३१।।\nस तेन मुष्टिघातेन कक्षानिष्पेषणेन च ।।\nअत्यार्तमारटद्व्याघ्रो रोदसीं पूरयन्मृतः ।। ३२ ।।\nतेन नादेन महता संप्रवेपितमानसाः ।।\nतपोधनास्समाजग्मुर्निशि शब्दानुसारतः ।।३३।।\nअत्रेश्वरं समालोक्य कक्षीकृतमृगेश्वरम् ।।\nतुष्टुवुः प्रणतास्सर्वे शर्वं जयजयाक्षरैः ।।३४।।\nब्राह्मणा ऊचुः ।।\nपरित्राताः परित्राताः प्रत्यूहाद्दारुणादितः ।।\nअनुग्रहं कुरुष्वेश तिष्ठात्रैव जगद्गुरो ।।३५।।\nअनेनैव स्वरूपेण व्याघ्रेश इति नामतः ।।\nकुरु रक्षां महादेव ज्येष्ठस्थानस्य सर्वदा ।।३६।।\nअन्येभ्यो ह्युपसर्गेभ्यो रक्ष नस्तीर्थवासिनः ।।\nदुष्टानष्टास्य? गौरीश भक्तेभ्यो देहि चाभयम् ।। ।। ३७ ।।\nसनत्कुमार उवाच ।।\nइत्याकर्ण्य वचस्तेषां भक्तानां चन्द्रशेखरः ।।\nतथेत्युक्त्वा पुनः प्राह स भक्तान्भक्तवत्सलः ।। ३८ ।\nमहेश्वर उवाच ।।\nयो मामनेन रूपेण द्रक्ष्यति श्रद्धयात्र वै ।।\nतस्योपसर्गसंधानं पातयिष्याम्यसंशयम् ।। ३९ ।।\nमच्चरित्रमिदं श्रुत्वा स्मृत्वा लिंगमिदं हृदि ।।\nसंग्रामे प्रविशन्मर्त्यो जयमाप्नोत्यसंशयम् ।।2.5.58.४०।।\nएतस्मिन्नंतरे देवास्समाजग्मुस्सवासवाः ।\nजयेति शब्दं कुर्वंतो महोत्सवपुरस्सरम् ।। ४१ ।।\nप्रणम्य शंकरं प्रेम्णा सर्वे सांजलयस्सुराः ।।\nनतस्कंधाः सुवाग्भिस्ते तुष्टुवुर्भक्तवत्सलम् ।। ४२ ।।\nदेवा ऊचुः ।।\nजय शंकर देवेश प्रणतार्तिहर प्रभो ।।\nएतद्दुंदुभिनिर्ह्रादवधात्त्राता वयं सुराः ।। ४३ ।।\nसदा रक्षा प्रकर्तव्या भक्तानां भक्तवत्सल ।।\nवध्याः खलाश्च देवेश त्वया सर्वेश्वर प्रभो ।। ४४ ।।\nइत्याकर्ण्य वचस्तेषां सुराणां परमेश्वरः ।।\nतथेत्युक्त्वा प्रसन्नात्मा तस्मिंल्लिंगे लयं ययौ ।। ४५ ।।\nसविस्मयास्ततो देवास्स्वंस्वं धाम ययुर्मुदा ।।\nतेऽपि विप्रा महाहर्षात्पुनर्याता यथागतम् ।। ४६ ।।\nइदं चरित्रं परम व्याघ्रेश्वरसमुद्भवम् ।।\nशृणुयाच्छ्रावयेद्वापि पठेद्वा पाठयेत्तथा ।। ४७ ।।\nसर्वान्कामानवाप्नोति नरस्स्वमनसेसितान् ।।\nपरत्र लभते मोक्षं सर्वदुःखविवर्जितः ।।४८।।\nइदमाख्यानमतुलं शिवलीला मृताक्षरम्।।\nस्वर्ग्यं यशस्यमायुष्यं पुत्रपौत्रप्रवर्द्धनम् ।।४९।।\nपरं भक्तिप्रदं धन्यं शिवप्रीतिकरं शिवम्।।\nपरमज्ञानदं रम्यं विकारहरणं परम् ।। 2.5.58.५० ।।\nइति श्रीशिवमहापुराणे द्वि० रुद्रसंहितायां पञ्च० युद्धखण्डे दुंदुभिनिर्ह्राददैत्यवधवर्णनं नामाष्टपञ्चाशत्तमोऽध्यायः ।। ५८ ।।"
  }
]
[
  {
    "text": "सनत्कुमार उवाच ।।\nअसृजच्च महातेजाः पुरुषं स्वात्मसंभवम् ।।\nएकं मायामयं तेषां धर्मविघ्नार्थमच्युतः ।। १ ।।\nमुंडिनं म्लानवस्त्रं च गुंफिपात्रसमन्वितम् ।।\nदधानं पुंजिकां हस्ते चालयंतं पदेपदे ।। २ ।।\nवस्त्रयुक्तं तथा हस्तं क्षीयमाणं मुखे सदा ।।\nधर्मेति व्याहरंतं हि वाचा विक्लवया मुनिम् ।। ३ ।।\nस नमस्कृत्य विष्णुं तं तत्पुरस्स स्थितोऽथ वै ।।\nउवाच वचनं तत्र हरिं स प्रांजलिस्तदा ।। ४ ।।\nअरिहन्नच्युतं पूज्यं किं करोमि तदादिश ।।\nकानि नामानि मे देव स्थानं वापि वद प्रभो ।। ५ ।।\nइत्येवं भगवान्विष्णुः श्रुत्वा तस्य शुभं वचः ।।\nप्रसन्नमानसो भूत्वा वचनं चेदमब्रवीत् ।। ६ ।।\n।। विष्णुरुवाच ।।\nयदर्थं निर्मितोऽसि त्वं निबोध कथयामि ते ।।\nमदंगज महाप्राज्ञ मद्रूपस्त्वं न संशयः ।।७।।\nममांगाच्च समुत्पन्नो मत्कार्यं कर्तुमर्हसि ।।\nमदीयस्त्वं सदा पूज्यो भविष्यति न संशयः ।। ८ ।।\nअरिहन्नाम ते स्यात्तु ह्यन्यानि न शुभानि च ।।\nस्थानं वक्ष्यामि ते पश्चाच्छृणु प्रस्तुतमादरात् ।। ९ ।।\nमायिन्मायामयं शास्त्रं तत्षोडशसहस्रकम् ।।\nश्रौतस्मार्तविरुद्धं च वर्णाश्रम विवर्जितम् ।। 2.5.4.१० ।।\nअपभ्रंशमयं शास्त्रं कर्मवादमयं तथा ।।\nरचयेति प्रयत्नेन तद्विस्तारो भविष्यति ।। ११ ।।\nददामि तव निर्माणे सामर्थ्यं तद्भविष्यति ।।\nमाया च विविधा शीघ्रं त्वदधीना भविष्यति ।। १२ ।।\nतच्छ्रुत्वा वचनं तस्य हरेश्च परमात्मनः ।।\nनमस्कृत्य प्रत्युवाच स मायी तं जनार्दनम् ।। १३ ।।\nमुण्ड्युवाच ।।\nयत्कर्तव्यं मया देव द्रुतमादिश तत्प्रभो ।।\nत्वदाज्ञयाखिलं कर्म सफलश्च भविष्यति ।। १४।।\nसनत्कुमार उवाच ।।\nइत्युक्त्वा पाठयामास शास्त्रं मायामयं तथा ।।\nइहैव स्वर्गनरकप्रत्ययो नान्यथा पुनः ।।१५।।\nतमुवाच पुनर्विष्णुः स्मृत्वा शिवपदांबुजम्।।\nमोहनीया इमे दैत्याः सर्वे त्रिपुरवासिनः ।।१६।।\nकार्यास्ते दीक्षिता नूनं पाठनीयाः प्रयत्नतः ।।\nमदाज्ञया न दोषस्ते भविष्यति महामते ।। १७ ।।\nधर्मास्तत्र प्रकाशन्ते श्रौतस्मार्त्ता न संशयः ।।\nअनया विद्यया सर्वे स्फोटनीया ध्रुवं यते ।। १८ ।।\nगंतुमर्हसि नाशार्थं मुण्डिंस्त्रिपुरवासिनाम् ।।\nतमोधर्मं संप्रकाश्य नाशयस्व पुरत्रयम् ।। १९ ।।\nततश्चैव पुनर्गत्वा मरुस्थल्यां त्वया विभो ।।\nस्थातव्यं च स्वधर्मेण कलिर्यावत्समा व्रजेत् ।। 2.5.4.२० ।।\nप्रवृत्ते तु युगे तस्मिन्स्वीयो धर्मः प्रकाश्यताम् ।।\nशिष्यैश्च प्रतिशिष्यैश्च वर्तनीयस्त्वया पुनः ।। २१ ।।\nमदाज्ञया भवद्धर्मो विस्तारं यास्यति ध्रुवम् ।।\nमदनुज्ञापरो नित्यं गतिं प्राप्स्यसि मामकीम् ।। २२ ।।\nएवमाज्ञा तदा दत्ता विष्णुना प्रभविष्णुना ।।\nशासनाद्देवदेवस्य हृदा त्वंतर्दधे हरिः ।।२३।।\nततस्स मुंडी परिपालयन्हरेराज्ञां तथा निर्मितवांश्च शिष्यान् ।।\nयथास्वरूपं चतुरस्तदानीं मायामयं शास्त्रमपाठयत्स्वयम् ।। २४ ।।\nयथा स्वयं तथा ते च चत्वारो मुंडिनः शुभाः ।।\nनमस्कृत्य स्थितास्तत्र हरये परमात्मने ।। २५ ।।\nहरिश्चापि मुनेस्तत्र चतुरस्तांस्तदा स्वयम् ।।\nउवाच परमप्रीतश्शिवाज्ञापरिपालकः ।। २६ ।।\nयथा गुरुस्तथा यूयं भविष्यथ मदाज्ञया ।।\nधन्याः स्थ सद्गतिमिह संप्राप्स्यथ न संशयः।।२७।।\nचत्वारो मुंडिनस्तेऽथ धर्मं पाषंडमाश्रिताः ।।\nहस्ते पात्रं दधानाश्च तुंडवस्त्रस्य धारकाः ।।२८।।\nमलिनान्येव वासांसि धारयंतो ह्यभाषिणः ।।\nधर्मो लाभः परं तत्त्वं वदंतस्त्वतिहर्षतः ।।२९।।\nमार्जनीं ध्रियमाणाश्च वस्त्रखंडविनिर्मिताम् ।।\nशनैः शनैश्चलन्तो हि जीवहिंसाभयाद्ध्रुवम् ।। 2.5.4.३० ।।\nते सर्वे च तदा देवं भगवंतं मुदान्विताः ।।\nनमस्कृत्य पुनस्तत्र मुने तस्थुस्तदग्रतः ।। ३१ ।।\nहरिणा च तदा हस्ते धृत्वा च गुरवेर्पिताः ।।\nअभ्यधायि च सुप्रीत्या तन्नामापि विशेषतः ।। ३२ ।।\nयथा त्वं च तथैवैते मदीया वै न संशयः ।।\nआदिरूपं च तन्नाम पूज्यत्वात्पूज्य उच्यते ।। ३३ ।।\nऋषिर्यतिस्तथा कीर्यउपाध्याय इति स्वयम् ।।\nइमान्यपि तु नामानि प्रसिद्धानि भवंतु वः ।। ३४ ।।\nममापि च भवद्भिश्च नाम ग्राह्यं शुभं पुनः ।।\nअरिहन्निति तन्नामध्येयं पापप्रणाशनम् ।। ३५ ।।\nभवद्भिश्चैव कर्तव्यं कार्यं लोकसुखावहम् ।।\nलोकानुकूलं चरतां भविष्यत्युत्तमा गतिः ।। ३६ ।।\n।। सनत्कुमार उवाच ।।\nततः प्रणम्य तं मायी शिष्ययुक्तस्स्वयं तदा ।।\nजगाम त्रिपुरं सद्यः शिवेच्छाकारिणं मुमा ।। ३७ ।।\nप्रविश्य तत्पुरं तूर्णं विष्णुना नोदितो वशी ।।\nमहामायाविना तेन ऋषिर्मायां तदाकरोत् ।।३८।।\nनगरोपवने कृत्वा शिष्यैर्युक्तः स्थितितदा ।।\nमायां प्रवर्तयामास मायिनामपि मोहिनीम् ।।३९।।\nशिवार्चनप्रभावेण तन्माया सहसा मुने।।\nत्रिपुरे न चचालाशु निर्विण्णोभूत्तदा यतिः ।। 2.5.4.४० ।।\nअथ विष्णुं स सस्मार तुष्टाव च हृदा बहु ।।\nनष्टोत्साहो विचेतस्को हृदयेन विदूयता ।। ४१ ।।\nतत्स्मृतस्त्वरितं विष्णुस्सस्मार शंकरं हृदि ।।\nप्राप्याज्ञां मनसा तस्य स्मृतवान्नारदं द्रुतम् ।। ।।४२ ।।\nस्मृतमात्रेण विष्णोश्च नारदस्समुपस्थितः ।।\nनत्वा स्तुत्वा पुरस्तस्य स्थितोभूत्सांजलिस्तदा ।।४३।।\nअथ तं नारदं प्राह विष्णुर्मुनिमतां वरः ।।\nलोकोपकारनिरतो देवकार्यकरस्सदा ।।४४।।\nशिवाज्ञयोच्यते तात गच्छ त्वं त्रिपुरं द्रुतम् ।।\nऋषिस्तत्र गतः शिष्यैर्मोहार्थं तत्सुवासिनाम् ।। ४५ ।।\n।। सनत्कुमार उवाच ।।\nइत्याकर्ण्य वचस्तस्य नारदो मुनिसत्तमः ।।\nगतस्तत्र द्रुतं यत्र स ऋषिर्मायिनां वरः।।४६।।\nनारदोऽपि तथा मायी नियोगान्मायिनः प्रभोः।।\nप्रविश्य तत्पुरं तेन मायिना सह दीक्षितः ।। ४७ ।।\nततश्च नारदो गत्वा त्रिपुराधीशसन्निधौ ।।\nक्षेमप्रश्नादिकं कृत्वा राज्ञे सर्वं न्यवेदयत् ।। ४८ ।।\nनारद उवाच ।। कश्चित्समागतश्चात्र यतिर्धर्मपरायणः ।।\nसर्वविद्याप्रकृष्टो हि वेदविद्यापरान्वितः ।। ४९ ।।\nदृष्ट्वा च बहवो धर्मा नैतेन सदृशाः पुनः।।\nवयं सुदीक्षिताश्चात्र दृष्ट्वा धर्मं सनातनम् ।। 2.5.4.५० ।।\nतवेच्छा यदि वर्तेत तद्धर्मे दैत्यसत्तम ।।\nतद्धर्मस्य महाराज ग्राह्या दीक्षा त्वया पुनः ।। ५१ ।।\nसनत्कुमार उवाच ।।\nतदीयं स वचः श्रुत्वा महदर्थसुगर्भितम् ।।\nविस्मितो हृदि दैत्येशो जगौ तत्र विमोहितः ।। ५२ ।।\nनारदो दीक्षितो यस्माद्वयं दीक्षामवाप्नुमः ।।\nइत्येवं च विदित्वा वै जगाम स्वयमेव ह ।। ५३ ।।\nतद्रूपं च तदा दृष्ट्वा मोहितो मायया तथा ।।\nउवाच वचनं तस्मै नमस्कृत्य महात्मने ।। ५४ ।।\nत्रिपुराधिप उवाच ।।\nदीक्षा देया त्वया मह्यं निर्मलाशय भो ऋषे ।।\nअहं शिष्यो भविष्यामि सत्यं सत्यं न संशयः ।। ५५ ।।\nइत्येवं तु वचः श्रुत्वा दैत्यराजस्य निर्मलम् ।।\nप्रत्युवाच सुयत्नेन ऋषिस्स च सनातनः ।। ५६ ।।\nमदीया करणीया स्याद्यद्याज्ञा दैत्यसत्तम ।।\nतदा देया मया दीक्षा नान्यथा कोटियत्नतः ।। ५७ ।।\nइत्येवं तु वचः श्रुत्वा राजा मायामयोऽभवत् ।।\nउवाच वचनं शीघ्रं यतिं तं हि कृतांजलिः ।। ५८ ।।\nदैत्य उवाच ।।\nयथाज्ञां दास्यसि त्वं च तत्तथैव न चान्यथा ।।\nत्वदाज्ञां नोल्लंघयिष्ये सत्यं सत्यं न संशयः ।।५९।।\nसनत्कुमार उवाच ।।\nइत्याकर्ण्य वचस्तस्य त्रिपुराधीशितुस्तदा ।।\nदूरीकृत्य मुखाद्वस्त्रमुवाच ऋषिसत्तमः ।। 2.5.4.६० ।।\nदीक्षां गृह्णीष्व दैत्येन्द्र सर्वधर्मोत्तमोत्तमाम् ।।\nददौ दीक्षाविधानेन प्राप्स्यसि त्वं कृतार्थताम् ।। ६१ ।।\nसनत्कुमार उवाच ।।\nइत्युक्त्वा स तु मायावी दैत्यराजाय सत्वरम् ।।\nददौ दीक्षां स्वधर्मोक्तां तस्मै विधिविधानतः ।।६२।।\nदैत्यराजे दीक्षिते च तस्मिन्ससहजे मुने ।।\nसर्वे च दीक्षिता जातास्तत्र त्रिपुरवासिनः ।। ६३ ।।\nमुनेः शिष्यैः प्रशिष्यैश्च व्याप्तमासीद्द्रुतं तदा ।।\nमहामायाविनस्तत्तु त्रिपुरं सकलं मुने ।। ६४ ।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखण्डे सनत्कुमारपाराशर्य संवादे त्रिपुरदीक्षाविधानं नाम चतुर्थोऽध्यायः ।।४।।"
  }
]
[
  {
    "text": "व्यास उवाच ।।\nशुक्रे निगीर्णे रुद्रेण किमकार्षुश्च दानवाः ।।\nअंधकेशा महावीरा वद तत्त्वं महामुने ।। १ ।।\nसनत्कुमार उवाच ।।\nकाव्ये निगीर्णे गिरिजेश्वरेण दैत्या जयाशारहिता बभूवुः ।।\nहस्तैर्विमुक्ता इव वारणेन्द्राः शृंगैर्विहीना इव गोवृषाश्च ।।२।।\nशिरो विहीना इव देवसंघा द्विजा यथा चाध्ययनेन हीनाः ।।\nनिरुद्यमास्सत्त्वगणा यथा वै यथोद्यमा भाग्यविवर्जिताश्च ।। ३ ।।\nपत्या विहीनाश्च यथैव योषा यथा विपक्षाः खलु मार्गणौघाः ।।\nआयूंषि हीनानि यथैव पुण्यैर्व्रतैर्विहीनानि यथा श्रुतानि ।।४।।\nविना यथा वैभवशक्तिमेकां भवंति हीनास्स्वफलैः क्रियौघाः ।।\nयथा विशूराः खलु क्षत्रियाश्च सत्यं विना धर्मगणो यथैव ।। ९ ।।\nनन्दिना चा हृते शुक्रे गिलिते च विषादिना ।।\nविषादमगमन्दैत्या यतमानरणोत्सवाः ।। ६ ।।\nतान् वीक्ष्य विगतोत्साहानंधकः प्रत्यभाषत ।।\nदैत्यांस्तुहुंडाहुंडदीन्महाधीरपराक्रमः ।। ७ ।।\nअंधक उवाच ।।\nकविं विक्रम्य नयता नन्दिना वंचिता वयम् ।।\nतनूर्विना कृताः प्राणास्सर्वेषामद्य नो ननु ।। ८ ।।\nधैर्यं वीर्यं गतिः कीर्तिस्सत्त्वं तेजः पराक्रमः ।।\nयुगपन्नो हृतं सर्वमेकस्मिन् भार्गवे हृते ।। ९ ।।\nधिगस्मान् कुलपूज्यो यैरेकोपि कुलसत्तमः।।\nगुरुस्सर्वसमर्थश्च त्राता त्रातो न चापदि।।2.5.48.१०।।\nतद्यूयमविलंब्येह युध्यध्वमरिभिस्सह।।\nवीरैस्तैः प्रमथैवीराः स्मृत्वा गुरुपदांबुजम् ।।१ १।।\nगुरोः काव्यस्य सुखदौ स्मृत्वा चरणपंकजौ ।।\nसूदयिष्याम्यहं सर्वान् प्रमथान् सह नन्दिना ।।१२।।\nअद्यैतान् विवशान् हत्वा सहदेवैस्सवासवैः ।।\nभार्गवं मोचयिष्यामि जीवं योगीव कर्मतः ।। १३ ।।\nस चापि योगी योगेन यदि नाम स्वयं प्रभुः ।।\nशरीरात्तस्य निर्गच्छेदस्माकं शेषपालिता ।।१४।।\nसनत्कुमार उवाच ।।\nइत्यन्धकवचः श्रुत्वा दानवा मेघनिस्स्वनाः ।।\nप्रमथान् निर्दयाः प्राहुर्मर्तव्ये कृतनिश्चयाः ।। १५।।\nसत्यायुषि न नो जातु शक्तास्स्युः प्रमथा बलात् ।।\nअसत्यायुपि किं गत्वा त्यक्त्वा स्वामिनमाहवे ।।१६।।\nये स्वामिनं विहायातो बहुमानधना जनाः ।।\nयांति ते यांति नियतमंधतामिस्रमालयम् ।। १७ ।।\nअयशस्तमसा ख्यातिं मलिनीकृत्य भूरिशः ।।\nइहामुत्रापि सुखिनो न स्युर्भग्ना रणाजिरे ।। १८ ।।\nकिं दानै किं तपोभिश्च किं तीर्थपरिमज्जनैः ।।\nधारातीर्थे यदि स्नानं पुनर्भवमलापहे ।।१९।।\nसंप्रथार्येति तद्वाक्यं दैत्यास्ते दनुजास्तथा ।।\nममंथुः प्रमथानाजौ रणभेरीं निनाद्य च ।। 2.5.48.२० ।।\nतत्र बाणासिवज्रौघैः कठिनैश्च शिलामयैः ।।\nभुशुण्डिभिंदिपालैश्च शक्ति भल्लपरश्वधैः ।।२१।।\nखट्वांगैः पट्टिशैश्शूलैर्लकुटैर्मुसलैरलम् ।।\nपरस्परमभिघ्नंतः प्रचक्रुः कदनं महत्।।२२।।\nकार्मुकाणां विकृष्टानां पततां च पतत्त्रिणाम् ।।\nभिंदिपालभुशुंडीनां क्ष्वेडितानां रवोऽभवत् ।।२३।।\nरणतूर्य्यनिनादैश्च गजानां बहुबृंहितैः ।।\nहेषारवैर्हयानां च महान्कोलाहलोऽभवत् ।।२४।।\nअस्तिस्वनैरवापूरि द्यावाभूम्योर्यदंतरम् ।।\nअभीरूणां च भीरूणां महारोमोद्गमोऽभवत् ।।२५।।\nगजवाजिमहारावस्फुटशब्दग्रहाणि च ।।\nभग्नध्वजपताकानि क्षीणप्रहरणानि च ।।२६।।\nरुधिरोद्गारचित्राणि व्यश्वहस्तिरथानि च ।।\nपिपासितानि सैन्यानि मुमूर्च्छुरुभयत्र वै ।।२७।।\nअथ ते प्रमथा वीरा नंदिप्रभृतयस्तदा ।।\nबलेन जघ्नुरसुरान्सर्वान्प्रापुर्जयं मुने ।।२८।।\nदृष्ट्वा सैन्यं च प्रमथेर्भज्यमानमितस्ततः ।।\nदुद्राव रथमास्थाय स्वयमेवांधको गणान् ।। २९ ।।\nशरावारप्रयुक्तैस्तैर्वज्रपातैर्नगा इव ।।\nप्रमथा नेशिरे चास्त्रैर्निस्तोया इव तोयदाः ।।2.5.48.३०।।\nयांतमायांतमालोक्य दूरस्थं निकटस्थितम् ।।\nप्रत्येकं रोमसंख्याभिर्विव्याधेषुभिरन्धकः ।।३१।।\nदृष्ट्वा सैन्यं भज्यमानमंधकेन बलीयसा ।।\nस्कंदो विनायको नंदी सोमनंद्यादयः परे ।।३२।।\nप्रमथा प्रबला वीराश्शंकरस्य गणा निजाः ।।\nचुक्रुधुस्समरं चक्रुर्विचित्रं च महाबलाः ।। ३३ ।।\nविनायकेन स्कंदेन नंदिना सोमनंदिना ।।\nवीरेण नैगमेयेन वैशाखेन बलीयसा।।३४।।\nइत्याद्यैस्तु गणैरुग्रैरंधकोप्यधकीकृतः।।\nत्रिशूलशक्तिबाणौघधारासंपातपातिभिः ।। ३५ ।।\nततः कोलाहलो जातः प्रमथासुरसैन्ययोः।।\nतेन शब्देन महता शुक्रश्शंभूदरे स्थ्ग्तिः।।३६।।\nछिद्रान्वेषी भ्रमन्सोथ विनिकेतो यथानिलः।।\nसप्तलोकान्सपातालान्रुद्रदेहे व्यलोकयत् ।। ३७ ।।\nब्रह्मनारायणेन्द्राणां सादित्याप्सरसां तथा ।।\nभुवनानि विचित्राणि युद्धं च प्रमथासुरम् ।।३८।।\nस वर्षाणां शतं कुक्षौ भवस्य परितो भ्रमन् ।।\nन तस्य ददृशे रन्ध्रं शुचे रंध्रं खलो यथा ।। ३९ ।।\nशांभवेनाथ योगेन शुक्ररूपेण भार्गवः ।।\nइमं मंत्रवरं जप्त्वा शंभोर्जठरपंजरात् ।। 2.5.48.४० ।।\nनिष्क्रांतं लिंगमार्गेण प्रणनाम ततश्शिवम् ।।\nगौर्य्या गृहीतः पुत्रार्थं तदविघ्नेश्वरीकृतः ।। ४१ ।।\nअथ काव्यं विनिष्क्रातं शुक्रमार्गेण भार्गवम् ।।\nदृष्ट्वोवाच महेशानो विहस्य करुणानिधिः ।। ४२ ।।\nमहेश्वर उवाच ।।\nशुक्रवन्निस्सृतो यस्माल्लिंगान्मे भृगुनन्दन ।।\nकर्मणा तेन शुक्लत्वं मम पुत्रोसि गम्यताम् ।। ४३ ।।\nसनत्कुमार उवाच ।।\nइत्येवमुक्तो देवेन शुक्रोर्कसदृशद्युतिः ।।\nप्रणनाम शिवं भूयस्तुष्टाव विहितांजलिः ।। ४४ ।।\nशुक्र उवाच ।।\nअनंतपादस्त्वमनंतमूर्तिरनंतमूर्द्धांतकरश्शिवश्च ।।\nअनंतबाहुः कथमीदृशं त्वां स्तोष्ये ह नुत्यं प्रणिपत्य मूर्ध्ना ।। ४५ ।।\nत्वमष्टमूर्तिस्त्वमनंतमूर्तिस्त्वमिष्टदस्सर्वसुरासुराणाम् ।।\nअनिष्टदृष्टश्च विमर्दकश्च स्तोष्ये ह नुत्यं कथमीदृशं त्वाम् ।। ४६ ।।\nसनत्कुमार उवाच ।।\nइति स्तुत्वा शिवं शुक्रः पुनर्नत्वा शिवाज्ञया ।।\nविवेश दानवानीकं मेघमालां यथा शशी ।। ४७ ।।\nनिगीर्णनमिति प्रोक्तं शंकरेण कवे रणे ।।\nशृणु मंत्रं च तं जप्तो यश्शंभोः कविनोदरे ।। ४८ ।।\nइति श्रीशिवमहापुराणे द्वितीयायां रुद्र संहितायां पञ्चमे युद्धखंडे शुक्रनिगीर्णनं नामाष्टचत्वारिंशोऽध्यायः ।।४८।।"
  }
]
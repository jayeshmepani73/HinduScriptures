[
  {
    "text": "सनत्कुमार उवाच ।।\nएतस्मिन्नंतरे शंभुं प्रसन्नं वीक्ष्य दानवः।।\nतत्राजगाम सुप्रीतो मयोऽदग्धः कृपाबलात् ।। १ ।।\nप्रणनाम हरं प्रीत्या सुरानन्यानपि ध्रुवम् ।।\nकृतांजलिर्नतस्कंधः प्रणनाम पुन श्शिवम् ।।२।।\nअथोत्थाय शिवं दृष्ट्वा प्रेम्णा गद्गदसुस्वरः ।।\nतुष्टाव भक्तिपूर्णात्मा स दानववरो मयः ।।३।।\nमय उवाच ।। देवदेव महादेव भक्तवत्सल शंकरः ।।\nकल्पवृक्षस्वरूपोसि सर्वपक्षविवर्जितः ।।४।।\nज्योतीरूपो नमस्तेस्तु विश्वरूप नमोऽस्तु ते।।\nनमः पूतात्मने तुभ्यं पावनाय नमोनमः ।।५।।\nचित्ररूपाय नित्याय रूपातीताय ते नमः ।।\nदिव्यरूपाय दिव्याय सुदिव्याकृतये नमः।।६।।\nनमः प्रणतसर्वार्तिनाशकाय शिवात्मने ।।\nकर्त्रे भर्त्रे च संहर्त्रे त्रिलोकानां नमोनमः ।। ७ ।।\nभक्तिगम्याय भक्तानां नमस्तुभ्यं कृपा लवे ।।\nतपस्सत्फलदात्रे ते शिवाकांत शिवेश्वर।।८।।\nन जानामि स्तुतिं कर्तुं स्तुतिप्रिय परेश्वर।।\nप्रसन्नो भव सर्वेश पाहि मां शरणाग तम् ।।९।।\n।। सनत्कुमार उवाच ।।\nइत्याकर्ण्य मयोक्ता हि संस्तुतिं परमेश्वरः ।।\nप्रसन्नोऽभूद्द्विजश्रेष्ठ मयं प्रोवाच चादरात्।। 2.5.12.१ ०।।\n।। शिव उवाच ।।\nवरं ब्रूहि प्रसन्नोऽहं मय दानवसत्तम ।।\nमनोऽभिलषितं यत्ते तद्दास्यामि न संशयः ।। ११ ।।\n।। सनत्कुमार उवाच ।।\nश्रुत्वा शिवं वचश्शंभोस्स मयो दानवर्षभः ।।\nप्रत्युवाच प्रभुं नत्वा नतस्कंधः कृतांजलिः ।। १२ ।।\nमय उवाच ।।\nदेवदेव महादेव प्रसन्नो यदि मे भवान् ।।\nवरयोग्योऽस्म्यहं चेद्धि स्वभक्तिं देहि शाश्वतीम्।। १३।।\nस्वभक्तेषु सदा सख्यं दीनेषु च दयां सदा।।\nउपेक्षामन्यजीवेषु खलेषु परमेश्वर।। १४।।\nकदापि नासुरो भावो भवेन्मम महेश्वर ।।\nनिर्भयः स्यां सदा नाथ मग्नस्त्वद्भजने शुभे ।। १५ ।।\n।। सनत्कुमार उवाच ।।\nइति संप्रार्थ्यमानस्तु शंकरः परमेश्वरः ।।\nप्रत्युवाच मये नाथ प्रसन्नो भक्तवत्सलः ।। १६ ।।\nमहेश्वर उवाच ।।\nदानवर्षभ धन्यस्त्वं मद्भक्तो निर्विकारवान् ।।\nप्रदत्तास्ते वरास्सर्वेऽभीप्सिता ये तवाधुना ।। १७ ।।\nगच्छ त्वं वितलं लोकं रमणीयं दिवोऽपि हि ।।\nसमेतः परिवारेण निजेन मम शासनात् ।। १८ ।।\nनिर्भयस्तत्र संतिष्ठ संहृष्टो भक्तिमान्सदा ।।\nकदापि नासुरो भावो भविष्यति मदाज्ञया ।। १९ ।।\nसनत्कुमार उवाच ।।\nइत्याज्ञां शिरसाधाय शंकरस्य महात्मनः ।।\nतं प्रणम्य सुरांश्चापि वितलं प्रजगाम सः ।।2.5.12.२० ।।\nएतस्मिन्नंतरे ते वै मुण्डिनश्च समागताः ।।\nप्रणम्योचुश्च तान्सर्वान्विष्णुब्रह्मादिकान् सुरान् ।। २१ ।।\nकुत्र याम वयं देवाः कर्म किं करवामहे ।।\nआज्ञापयत नश्शीघ्रं भव दादेशकारकान् ।। २२ ।।\nकृतं दुष्कर्म चास्माभिर्हे हरे हे विधे सुराः ।।\nदैत्यानां शिवभक्तानां शिवभक्तिर्विनाशिता ।।२३।।\nकोटिकल्पानि नरके नो वासस्तु भविष्यति ।।\nनोद्धारो भविता नूनं शिवभक्तविरोधिनाम् ।। २४ ।।\nपरन्तु भवदिच्छात इदं दुष्कर्म नः कृतम् ।।\nतच्छांतिं कृपया ब्रूत वयं वश्शरणागताः ।।२५।।\nसनत्कुमार उवाच ।।\nतेषां तद्वचनं श्रुत्वा विष्णुब्रह्मादयस्सुराः।।\nअब्रु। वन्मुंडिनस्तांस्ते स्थितानग्रे कृतांजलीन् ।। २६ ।।\nविष्ण्वादय ऊचुः ।।\nन भेतव्यं भवद्भिस्तु मुंडिनो वै कदाचन ।।\nशिवाज्ञयेदं सकलं जातं चरितमुत्तमम् ।।२७।।\nयुष्माकं भविता नैव कुगतिर्दुःखदायिनी ।।\nशिववासा यतो यूयं देवर्षिहितकारकाः ।। २८ ।।\nसुरर्षिहितकृच्छंभुस्सुरर्षिहितकृत्प्रियः ।।\nसुरर्षिहितकृन्नॄणां कदापि कुगतिर्नहि ।।२९।।\nअद्यतो मतमेतं हि प्रविष्टानां नृणां कलौ।।\nकुगतिर्भविता ब्रूमः सत्यं नैवात्र संशयः ।। 2.5.12.३० ।।\nभवद्भिर्मुंडिनो धीरा गुप्तभावान्ममाज्ञया।।\nतावन्मरुस्थली सेव्या कलिर्यावात्समाव्रजेत् ।।३१।।\nआगते च कलौ यूयं स्वमतं स्थापयिष्यथ ।।\nकलौ तु मोहिता मूढास्संग्रहीष्यंति वो मतम्।।३२।।\nइत्याज्ञप्ताः सुरेशैश्च मुंडिनस्ते मुनीश्वर ।।\nनमस्कृत्य गतास्तत्र यथोद्दिष्टं स्वमाश्रमम् ।। ३३ ।।\nततस्स भगवान्रुद्रो दग्ध्वा त्रिपुरवासिनः ।।\nकृतकृत्यो महायोगी ब्रह्माद्यैरभिपूजितः ।। ३४ ।।\nस्वगणैर्निखिलैर्देव्या शिवया सहितः प्रभुः ।।\nकृत्वामरमहत्कार्यं ससुतोंतरधादथ ।।३५।।\nततश्चांतर्हिते देवे परिवारान्विते शिवे ।।\nधनुश्शरस्थाद्यश्च प्राकारोंतर्द्धिमागमत् ।।३६।।\nततो ब्रह्मा हरिर्देवा मुनिगंधर्वकिन्नराः ।।\nनागास्सर्पाश्चाप्सरसस्संहृष्टाश्चाथ मानुषाः ।। ३७ ।।\nस्वंस्वं स्थानं मुदा जग्मुश्शंसंतः शांकरं यशः ।।\nस्वंस्वं स्थानमनुप्राप्य निवृतिं परमां ययुः ।। ३८ ।।\nएतत्ते कथितं सर्वं चरितं शशिमौलिनः ।।\nत्रिपुरक्षयसंसूचि परलीलान्वितं महत् ।। ३९ ।।\nधन्यं यशस्यमायुष्यं धनधान्यप्रवर्द्धकम् ।।\nस्वर्गदं मोक्षदं चापि किं भूयः श्रोतुमिच्छसि ।। ।। 2.5.12.४० ।।\nइदं हि परमाख्यानं यः पठेच्छ्रणुयात्सदा ।।\nइह भुक्त्वाखिलान्कामानंते मुक्तिमवाप्नुयात् ।। ४१ ।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखंडे सनत्कुमारपाराशर्य्यसंवादे त्रिपुरवधानंतरदेवस्तुतिमयस्तुतिमुंडिनिवेशनदेवस्वस्था -नगमनवर्णनं नाम द्वादशोऽध्यायः ।।१२।।"
  }
]
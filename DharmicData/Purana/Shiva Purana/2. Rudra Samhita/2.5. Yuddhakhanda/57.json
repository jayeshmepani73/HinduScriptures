[
  {
    "text": "सनत्कुमार उवाच ।।\nशृणु व्यास महाप्रेम्णा चरितं शशिमौलिनः ।।\nयथाऽवधीत्त्रिशूलेन दानवेन्द्रं गजासुरम् ।।१।।\nदानवे निहते देव्या समरे महिषासुरे ।।\nदेवानां च हितार्थाय पुरा देवाः सुखं ययुः ।। २ ।।\nतस्य पुत्रो महावीरो मुनीश्वर गजासुरः ।।\nपितुर्वधं हि संस्मृत्य कृतं देव्या सुरार्थनात् ।। ३ ।।\nस तद्वैरमनुस्मृत्य तपोर्थं गतवान्वने ।।\nसमुद्दिश्य विधिं प्रीत्या तताप परमं तपः ।। ४ ।।\nअवध्योहं भविष्यामि स्त्रीपुंसैः कामनिर्जितः ।।\nसंविचार्येति मनसाऽभूत्तपोरतमानसः ।।५।।\nस तेपे हिमवद्द्रोण्यां तपः परमदारु णम् ।।\nऊर्द्ध्वबाहुर्नभोदृष्टिः पादांगुष्ठाश्रितावनिः ।। ६ ।।\nजटाभारैस्स वै रेजे प्रलयार्क इवांशुभिः ।।\nमहिषासुरपुत्रोऽसौ गजासुर उदारधीः ।। ७ ।।\nतस्य मूर्ध्नः समुद्भूतस्सधूमोग्निस्तपोमयः ।।\nतिर्यगूर्ध्वमधोलोकास्तापयन्विष्वगीरितः ।। ८ ।।\nचुक्षुभुर्नद्युदन्वंतश्चाग्नेर्मूर्द्धसमुद्भवात् ।।\nनिपेतुस्सग्रहास्तारा जज्वलुश्च दिशो दश ।। ९ ।।\nतेन तप्तास्तुरास्सर्वे दिवं त्यक्त्वा सवासवाः ।।\nब्रह्मलोकं ययुर्विज्ञापयामासुश्चचाल भूः ।।2.5.57.१०।।\nदेवा ऊचुः ।।\nविधे गजासुरतपस्तप्ता वयमथाकुलाः ।।\nन शक्नुमो दिवि स्थातुमतस्ते शरणं गताः ।। ११ ।।\nविधेह्युपशमं तस्य चान्याञ्जीवयितुं कृपा ।।\nलोका नंक्ष्यत्यन्यथा हि सत्यंसत्यं ब्रुवामहे ।।१२।।\nइति विज्ञापितो देवैर्वासवाद्यैस्स आत्मभूः ।।\nभृगुदक्षादिभिर्ब्रह्मा ययौ दैत्यवराश्रमम् ।। १३ ।।\nतपंतं तपसा लोका न्यथाऽभ्रापिहितं दिवि ।।\nविलक्ष्य विस्मितः प्राह विहसन्सृष्टिकारकः ।। १४ ।।\nब्रह्मोवाच ।।\nउत्तिष्ठोत्तिष्ठ दैत्येन्द्र तपस्सिद्धोसि माहिषे ।।\nप्राप्तोऽहं वरदस्तात वरं वृणु यथेप्सितम्।।१५।।\nसनत्कुमार उवाच ।।\nउत्थायोत्थाय दैत्येन्द्र ईक्षमाणो दृशा विभुम्।।\nगिरा गद्गदया प्रीतोऽगृणाद्देवं स माहिषिः ।।।३५।\nगजासुर उवाच ।।\nनमस्ते देवदेवेश यदि दास्यसि मे वरम्।।\nअवध्योऽहं भवेयं वै स्त्रीपुंसैः कामनिर्जितैः ।।१७।।\nमहाबलो महावीर्योऽजेयो देवादिभिस्सदा ।।\nसर्वेषां लोकपालानां निखिलर्द्धिसुभुग्विभो ।।१८।।\nसनत्कुमार उवाच ।।\nएवं वृतश्शतधृतिर्दानवेन स तेन वै ।।\nप्रादात्तत्तपसा प्रीतो वरं तस्य सुदुर्लभम् ।।१९।।\nएवं लब्धवरो दैत्यो माहिषिश्च गजासुरः ।।\nसुप्रसन्नमनास्सोऽथ स्वधाम प्रत्यपद्यत ।।2.5.57.२० ।।\nस विजित्य दिशस्सर्वा लोकांश्च त्रीन्महासुरः ।।\nदेवासुरमनुष्येन्द्रान्गंधर्वगरुडोरगान् ।। २१ ।।\nइत्यादीन्निखिलाञ्जित्वा वशमानीय विश्वजित् ।।\nजहार लोकपालानां स्थानानि सह तेजसा ।। २२ ।।\nदेवोद्यानश्रिया जुष्टमध्यास्ते स्म त्रिविष्टपम् ।।\nमहेन्द्रभवनं साक्षान्निर्मितं विश्वकर्मणा ।। २३ ।।\nतस्मिन्महेन्द्रस्य गृहे महाबलो महामना निर्जितलोक एकराट्।।\nरेमेऽभिवंद्यांघ्रियुगः सुरादिभिः प्रतापितैरूर्जितचंडशासनः।।२४।।\nस इत्थं निर्जितककुबेकराड् विषयान्प्रियान् ।।\nयथोपजोषं भुंजानो नातृप्यदजितेन्द्रियः ।। २५ ।।\nएवमैश्वर्यमत्तस्य दृप्तस्योच्छास्त्रवर्तिनः ।।\nकाले व्यतीते महति पापबुद्धिरभूत्ततः ।। २६ ।।\nमहिषासुरपुत्रोऽसौ संचिक्लेश द्विजान्वरान् ।।\nतापसान्नितरां पृथ्व्यां दानवस्सुखमर्दनः ।। २७ ।।\nसुरान्नरांश्च प्रमथान्सर्वाञ्चिक्लेश दुर्मतिः ।।\nधर्मान्वितान्विशेषेण पूर्ववैरमनुस्मरन् ।। २८ ।।\nएकस्मिन्समये तात दानवोऽसौ महाबलः ।।\nअगच्छद्राजधानीं व शंकरस्य गजासुरः ।। २९ ।।\nसमागतेऽसुरेन्द्रे हि महान्कलकलो मुने ।।\nत्रातत्रातेति तत्रासीदानंदनवासिनाम् ।। 2.5.57.३० ।।\nमहिषाऽसुरपुत्रोऽसौ यदा पुर्यां समागतः ।।\nप्रमथन्प्रमथान्सर्वान्निजवीर्यमदोद्धतः।।३१।।\nतस्मिन्नवसरे देवाश्शक्राद्यास्तत्पराजिताः ।।\nशिवस्य शरणं जग्मुर्नत्वा तुष्टुवुरादरात् ।। ३२ ।।\nन्यवेदयन्दानवस्य तस्य काश्यां समागमम् ।।\nक्लेशाधिक्यं तत्रत्यानां तन्नाथानां विशेषतः ।। ३३ ।।\nदेवा ऊचुः ।।\nदेवदेव महादेव तव पुर्यां गतोसुरः ।।\nकष्टं दत्ते त्वज्जनानां तं जहि त्वं कृपानिधे ।। ३४ ।।\nयत्रयत्र धरायां च चरणं प्रमिणोति हि ।।\nअचलां सचलां तत्र करोति निज भारतः ।। ३५ ।।\nऊरुवेगेन तरवः पतंति शिखरैस्सह ।।\nयस्य दोर्दंडघातेन चूर्णा स्युश्च शिलोच्चयाः ।। ३६ ।।\nयस्य मौलिजसंघर्षाद्घना व्योम त्यजंत्यपि ।।\nनीलिमानं न चाद्यापि जह्युस्तत्केशसंगजम् ।। ३७ ।।\nयस्य विश्वाससंभारैरुत्तरंगा महाब्धयः ।।\nनद्योप्यमन्दकल्लोला भवंति तिमिभिस्सह ।। ३८ ।।\nयोजनानां सहस्राणि नव यस्य समुच्छ्रयः ।।\nतावानेव हि विस्तारस्तनोर्मायाविनोऽस्य हि ।। ३९ ।।\nयन्नेत्रयोः पिंगलिमा तथा तरलिमा पुनः ।।\nविद्युताः नोह्यतेऽद्यापि सोऽयं स्माऽऽयाति सत्वरम् ।। 2.5.57.४० ।।\nयां यां दिशं समभ्येति सोयं दुस्सह दानवः ।।\nअवध्योऽहं भवामीति स्त्रीपुंसैः कामनिर्जितैः ।। ४१ ।।\nइत्येवं चेष्टितं तस्य दानवस्य निवेदितम् ।।\nरक्षस्व भक्तान्देवेश काशीरक्षणतत्पर ।। ४२ ।।\nसनत्कुमार उवाच ।।\nइति संप्रार्थितो देवैर्भक्तरक्षणतत्परः ।।\nतत्राऽऽजगाम सोरं तद्वधकामनया हरः ।। ४३ ।।\nआगतं तं समालोक्य शंकरं भक्तवत्सलम् ।।\nत्रिशूलहस्तं गर्जंतं जगर्ज स गजासुरः ।। ४४ ।।\nततस्तयोर्महानासीत्समरो दारुणोऽद्भुतः ।।\nनानास्त्रशस्त्रसंपातैर्वीरारावं प्रकुर्वतोः ।। ४५ ।।\nगजासुरोतितेजस्वी महाबलपराक्रमः ।।\nविव्याध गिरिशं बाणैस्तीक्ष्णैर्दानवघातिनम् ।। ४६ ।।\nअथ रुद्रो रौद्रतनुः स्वशरैरतिदारुणैः ।।\nतच्छरांश्चिच्छिदे तूर्णमप्राप्तांस्तिलशो मुने ।। ४७ ।।\nततो गजासुरः कुद्धोऽभ्यधावत्तं महेश्वरम् ।।\nखड्गहस्तः प्रगर्ज्योच्चैर्हतोसीत्यद्य वै मया ।। ४८ ।।\nततस्त्रिशूलहेतिस्तमायांतं दैत्यपुंगवम् ।।\nविज्ञायावध्यमन्येन शूलेनाभिजघान तम् ।। ।। ४९ ।।\nप्रोतस्तेन त्रिशूलेन स च दैत्यो गजासुरः ।।\nछत्रीकृतमिवात्मानं मन्यमाना जगौ हरम् ।। 2.5.57.५० ।।\nगजासुर उवाच ।।\nदेवदेव महादेव तव भक्तोऽस्मि सर्वथा ।।\nजाने त्वां त्रिदिवेशानं त्रिशूलिन्स्मरहारिणम् ।। ५१ ।।\nतव हस्ते मम वधो महाश्रेयस्करो मतः ।।\nअंधकारे महेशान त्रिपुरांतक सर्वग ।। ५२ ।।\nकिंचिद्विज्ञप्तुमिच्छामि तच्छृणुष्व कृपाकर ।।\nसत्यं ब्रवीमि नासत्यं मृत्युंजय विचारय।५३।।\nत्वमेको जगतां वंद्यो विश्वस्योपरि संस्थितः ।।\nकालेन सर्वैर्मर्तव्यं श्रेयसे मृत्युरीदृशः ।।५४।।\nसनत्कुमार उवाच ।।\nइत्याकर्ण्य वचस्तस्य शंकरः करुणानिधिः ।।\nप्रहस्य प्रत्युवाचेशो माहिषेयं गजासुरम्।।५५।।\nईश्वर उवाच ।।\nमहापराक्रमनिधे दानवोत्तम सन्मते ।।\nगजासुर प्रसन्नोस्मि स्वानकूलं वरं वृणु ।।५६।।\nसनत्कुमार उवाच ।।\nइत्याकर्ण्य महेशस्य वचनं वरदस्य हि ।।\nप्रत्युवाच प्रसन्नात्मा दानवेन्द्रो गजासुरः।।५७।।\nगजासुर उवाच ।।\nयदि प्रसन्नो दिग्वासस्तदा दित्यं वसान मे।।\nइमां कृत्तिं महेशान त्वत्त्रिशूलाग्निपाविताम् ।।५८।।\nस्वप्रमाणां सुखस्पर्शां रणांगणपणीकृताम् ।।\nदर्शनीयां महादिव्यां सर्वदैव सुखावहाम् ।।५९।।\nइष्टगंधिस्सदैवास्तु सदैवास्त्वतिकोमला ।।\nसदैव निर्मला चास्तु सदैवास्त्वतिमंडनाम् ।।2.5.57.६०।।\nमहातपोनलज्वालां प्राप्यापि सुचिरं विभो ।।\nन दग्धा कृत्तिरेषा मे पुण्यगंधनिधेस्ततः ।। ६१ ।।\nयदि पुण्यवती नैषा मम कृत्ति दिगंबर ।।\nतदा त्वदंगसंगोस्याः कथं जातो रणांगणे ।।६२।।\nअन्यं च मे वरं देहि यदि तुष्टोऽसि शंकर ।।\nनामास्तु कृत्तिवासास्ते प्रारभ्याद्यतनं दिनम् ।।६३।।\nसनत्कुमार उवाच ।।\nश्रुत्वेति स वचस्तस्य शंकरो भक्तवत्सलः।।\nतथेत्युवाच सुप्रीतो महिषासुरजं च तम् ।।६४।।\nपुनः प्रोवाच प्रीतात्मा दानवं तं गजासुरम् ।।\nभक्तप्रियो महेशानो भक्तिनिर्मलमानसम्।।६५।।\nईश्वर उवाच।।\nइदं पुण्यं शरीरं ते क्षेत्रेऽस्मिन्मुक्तिसाधने।।\nमम लिंगं भवत्वत्र सर्वेषां मुक्तिदायकम् ।।६६।।\nकृत्तिवासेश्वरं नाम महापातकनाशनम्।।\nसर्वेषामेव लिंगानां शिरोभूतं विमुक्तिदम्।।६७।।\nकथयित्वेति देवेशस्तत्कृतिं परिगृह्य च।।\nगजासुरस्य महतीं प्रावृणोद्धि दिगंबरः।।६८।।\nमहामहोत्सवो जातस्तस्मिन्नह्नि मुनीश्वर।।\nहर्षमापुर्जनास्सर्वे काशीस्थाः प्रमथास्तथा।।६९।।\nहरि ब्रह्मादयो देवा हर्षनिर्भरमानसाः।।\nतुष्टुवुस्तं महेशानं नत्वा सांजलयस्ततः।।2.5.57.७०।।\nहते तस्मिन्दानवेशे माहिषे हि गजासुरे।।\nस्वस्थानं भेजिरे देवा जगत्स्वास्थ्यमवाप च ।।७१।।\nइत्युक्तं चरितं शंभोर्भक्तवात्सल्यसूचकम् ।।\nस्वर्ग्यं  यशस्यमायुष्यं धनधान्यप्रवर्द्धनम् ।। ७२ ।।\nय इदं शृणुयात्प्रीत्या श्रावयेद्वा शुचिव्रतः ।।\nस भुक्त्वा च महासौख्यं लभेतांते परं सुखम् ।। ७३ ।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखंडे गजासुरवधो नाम सप्तपंचाशत्तमोऽध्यायः ।। ५७ ।।"
  }
]
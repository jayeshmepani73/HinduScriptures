[
  {
    "text": "।। व्यास उवाच ।।\nसनत्कुमार सर्वज्ञ ब्रह्मपुत्र नमोस्तु ते ।।\nश्रुतेयमद्भुता मेऽद्य कथा शंभोर्महात्मनः ।। १ ।।\nक्षिप्ते स्वतेजसि ब्रह्मन्भालनेत्रसमुद्भवे ।।\nलवणांभसि किं ताताभवत्तत्र वदाशु तत् ।। २ ।।\nसनत्कुमार उवाच ।।\nशृणु तात महाप्राज्ञ शिवलीलां महाद्भुताम् ।।\nयच्छ्रुत्वा श्रद्धया भक्तो योगिनां गतिमाप्नुयात् ।।३।।\nअथो शिवस्य तत्तेजो भालनेत्रसमुद्भवम्।।\nक्षिप्तं च लवणाम्भोधौ सद्यो बालत्वमाप ह ।। ४ ।।\nतत्र वै सिंधुगंगायाः सागरस्य च संगमे ।।\nरुरोदोच्चैस्स वै बाल सर्वलोक भयंकरः ।। ५ ।।\nरुदतस्तस्य शब्देन प्राकंपद्धरणी मुहुः ।।\nस्वर्गश्च सत्यलोकश्च तत्स्वनाद्बधिरीकृतः ।। ६ ।।\nबालस्य रोदनेनैव सर्वे लोकाश्च तत्रसुः ।।\nसर्वतो लोकपालाश्च विह्वलीकृतमानसाः ।। ७ ।।\nकिं बहूक्तेन विप्रेन्द्र चचाल सचराचरम् ।।\nभुवनं निखिलं तात रोदनात्तच्छिशोर्विभो ।। ८ ।।\nअथ ते व्याकुलास्सर्वे देवास्समुनयो द्रुतम् ।।\nपितामहं लोकगुरुं ब्रह्माणं शरणं ययुः ।। ९ ।।\nतत्र गत्वा च ते देवा सुनयश्च सवासवाः ।।\nप्रणम्य च सुसंस्तुत्य प्रोचुस्तं परमेष्ठिनम् ।। 2.5.14.१० ।।\nदेवा ऊचुः ।।\nलोकाधीश सुराधीश भयन्नस्समुपस्थितम् ।।\nतन्नाशय महायोगिञ्जातोयं ह्यद्भुतो रवः ।।११।।\n।। सनत्कुमार उवाच।। ।।\nइत्याकर्ण्य वचस्तेषां ब्रह्मा लोकपितामहः ।।\nगंतुमैच्छत्ततस्तत्र किमेतदिति विस्मितः ।। १२ ।।\nततो ब्रह्मा सुरैस्तातावतरत्सत्यलोकतः ।।\nरसां तज्ज्ञातुमिच्छन्स समुद्रमगमत्तदा ।।१३।।\nयावत्तत्रागतो ब्रह्मा सर्वलोकपितामहः ।।\nतावत्समुद्रस्योत्संगे तं बालं स ददर्श ह।।१४।।\nआगतं विधिमालोक्य देवरूप्यथ सागरः।।\nप्रणम्य शिरसा बालं तस्योत्संगे न्यवेशयत्।।१५।।\nततो ब्रह्माब्रवीद्वाक्यं सागरं विस्मयान्वितः ।।\nजलराशे द्रुतं ब्रूहि कस्यायं शिशुरद्भुतः ।।१६।।\n।। सनत्कुमार उवाच ।।\nब्रह्मणो वाक्यमाकर्ण्य मुदितस्सागरस्तदा ।।\nप्रत्युवाच प्रजेशं स नत्वा स्तुत्वा कृतांजलिः ।। १७ ।।\nसमुद्र उवाच ।।\nभो भो ब्रह्मन्मया प्राप्तो बालकोऽयमजानता ।।\nप्रभवं सिंधुगंगायामकस्मात्सर्वलोकप ।। १८ ।।\nजातकर्मादिसंस्कारान्कुरुष्वास्य जगद्गुरो ।।\nजातकोक्तफलं सर्वं विधातर्वक्तुमर्हसि ।। १९ ।।\nसनत्कुमार उवाच ।।\nएवं वदति पाथोधौ स बालस्सागरात्मजः ।।\nब्रह्माणमग्रहीत्कण्ठे विधुन्वंतं मुहुर्मुहुः ।। 2.5.14.२० ।।\nविधूननं च तस्यैवं सर्वलोककृतो विधेः ।।\nपीडितस्य च कालेय नेत्राभ्यामगमज्जलम् ।। २१ ।।\nकराभ्यामब्धिजातस्य तत्सुतस्य महौजसः ।।\nकथंचिन्मुक्तकण्ठस्तु ब्रह्मा प्रोवाच सादरम् ।। २२ ।।\n।। ब्रह्मोवाच ।।\nशृणु सागर वक्ष्यामि तवास्य तनयस्य हि ।।\nजातकोक्तफलं सर्वं समाधानरतः खलु।।२३।।\nनेत्राभ्यां विधृतं यस्मादनेनैव जलं मम।।\nतस्माज्जलंधरेतीह ख्यातो नाम्ना भवत्वसौ ।। ।।२४।।\nअधुनैवैष तरुणस्सर्वशास्त्रार्थपारगः ।।\nमहापराक्रमो धीरो योद्धा च रणदुर्मदः ।।२५।।\nभविष्यति च गंभीरस्त्वं यथा समरे गुहः ।।\nसर्वजेता च संग्रामे सर्वसंपद्विराजितः ।। २६ ।।\nदैत्यानामधिपो बालः सर्वेषां च भविष्यति ।।\nविष्णोरपि भवेज्जेता न कुत श्चित्पराभवः ।। २७ ।।\nअवध्यस्सर्वभूतानां विना रुद्रं भविष्यति ।।\nयत एष समुद्भूतस्तत्रेदानीं गमिष्यति ।।२८।।\nपतिव्रतास्य भविता पत्नी सौभाग्यवर्द्धिनी ।।\nसर्वाङ्गसुन्दरी रम्या प्रियवाक्छीलसागरा ।।२९।।\nसनत्कुमार उवाच ।।\nइत्युक्त्वा शुक्रमाहूय राज्ये तं चाभ्यषेचयत् ।।\nआमंत्र्य सरितान्नाथं ब्रह्मांतर्द्धानमन्वगात् ।।2.5.14.३०।।\nअथ तद्दर्शनोत्फुल्लनयनस्सागरस्तदा ।।\nतमात्मजं समादाय स्वगेहमगमन्मुदा ।। ३१ ।।\nअपोषयन्महोपायैस्स्वबालं मुदितात्मकः ।।\nसर्वांगसुन्दरं रम्यं महाद्भुतसुतेजसम् ।।३२।।\nअथाम्बुधिस्समाहूय कालनेमिं महासुरम् ।।\nवृन्दाभिधां सुतां तस्य तद्भार्यार्थमयाचत ।।३३।।\nकालनेम्यसुरो वीरोऽसुराणां प्रवरस्सुधीः ।।\nसाधु येनेम्बुधेर्याञ्चां स्वकर्मनिपुणो मुने ।।३४।।\nजलंधराय वीराय सागरप्रभवाय च ।।\nददौ ब्रह्मविधानेन स्वसुतां प्राणवल्लभाम् ।।३५।।\nतदोत्सवो महानासीद्विवाहे च तयोस्तदा ।।\nसुखं प्रापुर्नदा नद्योऽसुराश्चैवाखिला मुने ।।३६ ।।\nसमुद्रोऽति सुखं प्राप सुतं दृष्ट्वा हि सस्त्रियम् ।।\nदानं ददौ द्विजातिभ्योऽप्यन्येभ्यश्च यथाविधि ।। ३७ ।।\nये देवैर्निर्जिताः पूर्वं दैत्याः पाताल संस्थिताः ।।\nते हि भूमंडलं याता निर्भयास्तमुपाश्रिताः ।। ३८ ।।\nते कालनेमिप्रमुखास्ततोऽसुरास्तस्मै सुतां सिंधुसुताय दत्त्वा ।।\nबभूवुरत्यन्तमुदान्विता हि तमाश्रिता देव विनिर्जयाय।।३९।।\nस चापि वीरोम्बुधिबालकोऽसौ जलंधराख्योऽसुरवीरवीरः ।।\nसंप्राप्य भार्यामतिसुन्दरी वशी चकार राज्यं हि कविप्रभावात्।।2.5.14.४०।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखंडे जलं धरवधोपाख्याने जलंधरोत्पत्तिविवाहवर्णनं नाम चतुर्दशोऽध्यायः ।। १४।।"
  }
]
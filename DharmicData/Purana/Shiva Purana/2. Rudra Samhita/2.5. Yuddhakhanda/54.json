[
  {
    "text": "व्यास उवाच ।।\nअनिरुद्धे हृतै पौत्रे कृष्णस्य मुनिसत्तम ।।\nकुंभांडसुतया कृष्णः किमकार्षीद्धि तद्वद ।। १ ।।\nसनत्कुमार उवाच ।।\nततो गतेऽनिरुद्धे तु तत्स्त्रीणां रोदनस्वनम् ।।\nश्रुत्वा च व्यथितः कृष्णो बभूव मुनिसत्तम ।।२ ।।\nअपश्यतां चानिरुद्धं तद्बंधूनां हरेस्तथा ।।\nचत्वारो वार्षिका मासा व्यतीयुरनुशोचताम् ।। ३ ।।\nनारदात्तदुपाकर्ण्य वार्तां बद्धस्य कर्म च ।।\nआसन्सुव्यथितास्सर्वे वृष्णयः कृष्णदेवताः ।।४।।!\nकृष्णस्तद्वृत्तमखिलं श्रुत्वा युद्धाय चादरात् ।।\nजगाम शोणितपुरं तार्क्ष्यमाहूय तत्क्षणात् ।। ५ ।।\nप्रद्युम्नो युयुधानश्च गतस्सांबोथ सारणः ।।\nनंदोपनंदभद्राद्या रामकृष्णानुवर्तिनः ।। ६ ।।\nअक्षौहिणीभिर्द्वादशभिस्समेतासर्वतो दिशम् ।।\nरुरुधुर्बाणनगरं समंतात्सात्वतर्षभाः ।। ७ ।।\nभज्यमानपुरोद्यानप्राकाराट्टालगोपुरम् ।।\nवीक्ष्यमाणो रुषाविष्टस्तुल्यसैन्योभिनिर्ययौ ।।८।।\nबाणार्थे भगवान् रुद्रस्ससुतः प्रमथैर्वृतः ।।\nआरुह्य नन्दिवृषभं युद्धं कर्त्तुं समाययौ ।। ९ ।।\nआसीत्सुतुमुलं युद्धमद्भुतं लोमहर्षणम् ।।\nकृष्णादिकानां तैस्तत्र रुद्राद्यैर्बाणरक्षकैः ।।2.5.54.१०।।\nकृष्णशंकरयोरासीत्प्रद्युम्नगुहयोरपि।।\nकूष्मांडकूपकर्णाभ्यां बलेन सह संयुगः ।।११।।\nसांबस्य बाणपुत्रेण बाणेन सह सात्यकेः ।।\nनन्दिना गरुडस्यापि परेषां च परैरपि ।।१२।।\nब्रह्मादयस्सुराधीशा मुनयः सिद्धचारणाः ।।\nगंधर्वाऽप्सरसो यानैर्विमानैर्द्रष्टुमागमन् ।।१३।।\nप्रमथैर्विविधाकारै रेवत्यंतैः सुदारुणम् ।।\nयुद्धं बभूव विप्रेन्द्र तेषां च यदुवंशिनाम् ।।१४।।\nभ्रात्रा रामेण सहितः प्रद्युम्नेन च धीमता।।\nकृष्णश्चकार समरमतुलं प्रमथैस्सह।।१५।।\nतत्राग्निनाऽभवद्युद्धं यमेन वरुणेन च ।।\nविमुखेन त्रिपादेन ज्वरेण च गुहेन च।।१६।।\nप्रमथैर्विविधाकारैस्तेषामन्यं तदारुणम् ।।\nयुद्धं बभूव विकटं वृष्णीनां रोमहर्षणम् ।।१७।।\nविभीषिकाभिर्बह्वीभिः कोटरीभिः पदेपदे ।।\nनिर्ल्लज्जाभिश्च नारीभिः प्रबलाभिरदूरतः ।। १८ ।।\nशंकरानुचराञ्शौरिर्भूतप्रमथगुह्यकान् ।।\nद्रावयामास तीक्ष्णाग्रैः शरैः शार्ङ्गधनुश्च्युतैः ।। १९ ।।\nएवं प्रद्युम्नप्रमुखा वीरा युद्धमहोत्सवाः ।।\nचक्रुर्युद्धं महाघोरं शत्रुसैन्यं विनाशयन् ।। 2.5.54.२० ।।\nविशीर्यमाणं स्वबलं दृष्ट्वा रुद्रोत्यमर्षणः।।\nक्रोधं चकार सुमहन्ननाद च महोल्बणम् ।। २१ ।।\nतच्छ्रुत्वा शंकरगणा विनेदुर्युयुधुश्च ते ।।\nमर्दयन्प्रतियोद्धारं वर्द्धिताश्शंभुतेजसा ।।२२।।\nपृथग्विधानि चायुक्तं शार्ङ्गास्त्राणि पिनाकिने ।।\nप्रत्यक्षैश्शमयामास शूलपाणिरविस्मितः ।।२३।।\nब्रह्मास्त्रस्य च ब्रह्मास्त्रं वायव्यस्य च पार्वतम् ।।\nआग्नेयस्य च पार्जन्यं नैजं नारायणस्य च ।।२४।।\nकृष्णसैन्यं विदुद्राव प्रतिवीरेण निर्जितम् ।।\nन तस्थौ समरे व्यास पूर्णरुद्रसुतेजसा ।।२५।।\nविद्राविते स्वसैन्ये तु श्रीकृष्णश्च परंतपः ।।\nस्वं ज्वरं शीतलाख्यं हि व्यसृजद्दारुणं मुने ।।२६।।\nविद्राविते कृष्णसैन्ये कृष्णस्य शीतलज्वरः ।।\nअभ्यपद्यत तं रुद्रं मुने दशदिशो दहन् ।।२७।।\nमहेश्वरोथऽ तं दृष्ट्वायांतं  स्वं विसृजज्ज्वरम्।।\nमाहेश्वरो वैष्णवश्च युयुधाते ज्वरावुभौ ।।२८।।\nवैष्णवोऽथ समाक्रदन्माहेश्वरबलार्दितः ।।\nअलब्ध्वा भयमन्यत्र  तुष्टाव वृषभध्वजम् ।। २९ ।।\nअथ प्रसन्नो भगवान्विष्णुज्वरनुतो हरः ।।\nविष्णुशीतज्वरं प्राह शरणागतवत्सलः ।। 2.5.54.३० ।।\nमहेश्वर उवाच ।।\nशीतज्वर प्रसन्नोऽहं व्येतु ते मज्ज्वराद्भयम् ।।\nयो नौ स्मरति संवादं तस्य न स्याज्ज्वराद्भयम् ।। ३१ ।।\nसनत्कुमार  उवाच ।।\nइत्युक्तो रुद्रमानम्य गतो नारायणज्वरः ।।\nतं दृष्ट्वा चरितं कृष्णो विसिस्माय भयान्वितः ।।३२।।\nस्कन्द प्रद्युम्नबाणौघैरर्द्यमानोऽथ कोपितः ।।\nजघान शक्त्या प्रद्युम्नं दैत्यसंघात्यमर्षणः ।।३३।।\nस्कंदप्राप्तिहतस्तत्र प्रद्युम्नः प्रबलोपि हि।।\nअसृग्विमुंचन्गात्रेभ्यो बलेनापाक्रमद्रणात् ।। ३४ ।।\nकुंभांडकूपकर्णाभ्यां नानास्त्रैश्च समाहतः ।।\nदुद्राव बलभद्रोपि न तस्थेपि रणे बली ।। ३५ ।।\nकृत्वा सहस्रं कायानां पीत्वा तोयं महार्णवात् ।।\nगरुडो नाशयत्यर्थाऽऽवर्तैर्मेघार्णवांबुभिः ।।३६।।\nअथ क्रुद्धो महेशस्य वाहनो वृषभो बली ।।\nवेगेन महतारं वै शृंगाभ्यां निजघान तम् ।। ३७ ।।\nशृंगघातविशीर्णांगो गरुडोऽतीव विस्मितः ।।\nविदुद्राव रणात्तूर्णं विहाय च जनार्दनम् ।। ३८ ।।\nएवं जाते चरित्रं तु भगवान्देवकीसुतः ।।\nउवाच सारथिं शीघ्रं रुद्रतेजोतिविस्मितः ।। ३९ ।।\nश्रीकृष्ण उवाच ।।\nहे सूत शृणु मद्वाक्यं रथं मे वाहय द्रुतम् ।।\nमहादेवसमीपस्थो यथा स्यां गदितुं वचः ।।2.5.54.४०।।\nसनत्कुमार उवाच ।।\nइत्युक्तो हरिणा सूतो दारुकस्स्वगुणाग्रणीः ।।\nद्रुतं तं वाहयामास रथं रुद्रसमीपतः ।। ४१ ।।\nअथ विज्ञापयामास नतो भूत्वा कृतांजलिः ।।\nश्रीकृष्णः शंकरं भक्त्या प्रपन्नो भक्तवत्सलम् ।। ४२ ।।\nश्रीकृष्ण उवाच ।।\nदेवदेव महादेव शरणागतवत्सल ।।\nनमामि त्वाऽनंतशक्तिं सर्वात्मानं परेश्वरम् ।। ४३ ।।\nविश्वोत्पत्तिस्थाननाशहेतुं सज्ज्ञप्ति मात्रकम् ।।\nब्रह्मलिंगं परं शांतं केवलं परमेश्वरम् ।। ४४ ।।\nकालो दैवं कर्म जीवस्स्वभावो द्रव्यमेव च ।।\nक्षेत्रं च प्राण आत्मा च विकारस्तत्समूहकः ।। ४५ ।।\nबीजरोहप्रवाहस्तु त्वन्मायैषा जगत्प्रभो ।।\nतन्निबंधं प्रपद्येह त्वामहं परमेश्वरम् ।। ४६ ।।\nनाना भावैर्लीलयैव स्वीकृतैर्निर्जरादिकान् ।।\nनूनं बिभषिं लोकेशो हंस्युन्मार्गान्स्वभावतः ।।४७।।\nत्वं हि ब्रह्म परं ज्योतिर्गूढं ब्रह्मणि वाङ्मये ।।\nयं पश्यंत्यमलात्मानमाकाशमिव केवलम् ।। ४८ ।।\nत्वमेव चाद्यः पुरुषोऽद्वितीयस्तुर्य आत्मदृक् ।।\nईशो हेतुरहेतुश्च सविकारः प्रतीयसे ।। ४९ ।।\nस्वमायया सर्वगुणप्रसिद्ध्यै भगवन्प्रभो ।।\nसर्वान्वितः प्रभिन्नश्च सर्वतस्त्वं महेश्वर ।। 2.5.54.५० ।।\nयथैव सूर्योऽपिहितश्छायारूपाणि च प्रभो ।।\nस्वच्छायया संचकास्ति ह्ययं परमदृग्भवान् ।। ५१ ।।\nगुणेनापिहितोपि त्वं गुणे व गुणान् विभो ।।\nस्वप्रदीपश्चकास्सि त्वं भूमन् गिरिश शंकर ।। ५२ ।।\nत्वन्मायामोहितधियः पुत्रदारगृहादिषु ।।\nउन्मज्जंति निमज्जंति प्रसक्ता वृजिनार्णवे ।। ५३ ।।\nदैवदत्तमिमं लब्ध्वा नृलोकमजितेन्द्रियः ।।\nयो नाद्रियेत त्वत्पादौ स शोच्यो ह्यात्मवंचकः ।। ५४ ।।\nत्वदाज्ञयाहं भगवान्बाणदोश्छेत्तुमागतः ।।\nत्वयैव शप्तो बाणोऽयं गर्वितो गर्वहारिणा । ५५ ।।\nनिवर्त्तस्व रणा द्देव त्वच्छापो न वृथा भवेत् ।।\nआज्ञां देहि प्रभो मे त्वं बाणस्य भुजकृंतने ।। ५६ ।।\nसनत्कुमार उवाच ।।\nइत्याकर्ण्य वचश्शंभुः श्रीकृष्णस्य मुनीश्वर ।।\nप्रत्युवाच प्रसन्नात्मा कृष्णस्तुत्या महेश्वरः ।। ५७ ।।\nमहेश्वर उवाच ।।\nसत्यमुक्तं त्वया तात मया शप्तो हि दैत्यराट् ।।\nमदाज्ञया भवान्प्राप्तो बाणदोदंडकृंतने ।। ५८ ।।\nकिं करोमि रमानाथ भक्ताधीनस्सदा हरे ।।\nपश्यतो मे कथं वीर स्याद्बाणभुजकृंतनम् ।। ५९ ।।\nअतस्त्वं जृंभणास्त्रेण मां जंभय मदाज्ञया ।।\nततस्त्वं कुरु कार्यं स्वं यथेष्टं च सुखी भव ।। 2.5.54.६० ।।\nसनत्कुमार उवाच ।।\nइत्युक्तश्शंकरेणाथ शार्ङ्गपाणिस्तु विस्मितः ।।\nस्वरणस्थानमागत्य मुमोद स मुनीश्वरः ।। ६१ ।।\nजृंभणास्त्रं मुमोचाथ संधाय धनुषि द्रुतम् ।।\nपिनाकपाणये व्यास नानास्त्रकुशलो हरिः ।। ६२ ।।\nमोहयित्वा तु गिरिशं जृंभणास्त्रेण जृंभितम् ।।\nबाणस्य पृतनां शौरिर्जघानासिगदर्ष्टिभिः ।। ६३ ।।\nइति शिवमहापुराणे द्वितीयायां रुद्रसंहितायां पञ्चमे युद्धखंडे बाणाऽसुररुद्रकृष्णादियुद्धवर्णनं नाम चतुःपंचाशत्तमोऽध्यायः ।। ५४ ।।"
  }
]
[
  {
    "text": "व्यास उवाच ।।\nतस्मिन् दैत्याधिपे पौरे सभ्रातरि विमोहिते ।।\nसनत्कुमार किं वासीत्तदाचक्ष्वाखिलं विभो ।। १ ।।\n।। सनत्कुमार उवाच ।।\nत्रिपुरे च तथाभूते दैत्ये त्यक्तशिवार्चने ।।\nस्त्रीधर्मे निखिले नष्टे दुराचारे व्यवस्थिते ।। २ ।।\nकृतार्थ इव लक्ष्मीशो देवैस्सार्द्धमुमापतिम् ।।\nनिवेदितुं तच्चरित्रं कैलासमगमद्धरिः ।। ३ ।।\nतस्योपकंठं स्थित्वाऽसौ देवैस्सह रमापतिः ।।\nततो भूरि स च ब्रह्मा परमेण समाधिना ।। ४ ।।\nमनसा प्राप्य सर्वज्ञं ब्रह्मणा स हरिस्तदा ।।\nतुष्टाव वाग्भिरिष्ट्वाभिश्शंकरं पुरुषोत्तमः ।। ५ ।।\n।। विष्णुरुवाच।।\nमहेश्वराय देवाय नमस्ते परमात्मने ।।\nनारायणाय रुद्राय ब्रह्मणे ब्रह्मरूपिणे ।। ६ ।।\nएवं कृत्वा महादेवं दंडवत्प्रणिपत्य ह ।।\nजजाप रुद्रमंत्रं च दक्षिणामूर्तिसंभवम्।। ७ ।।\nजले स्थित्वा सार्द्धकोटिप्रमितं तन्मनाः प्रभुः।।\nसंस्मरन् मनसा शंभुं स्वप्रभुं परमेश्वरम् ।। ८ ।।\nतावद्देवास्तदा सर्वे तन्मनस्का महेश्वरम् ।।९।।\nदेवा ऊचुः ।।\nनमस्सर्वात्मने तुभ्यं शंकरायार्तिहारिणे ।।\nरुद्राय नीलकंठाय चिद्रूपाय प्रचेतसे ।। 2.5.6.१० ।।\nगतिर्नस्सर्वदा त्वं हि सर्वापद्विनिवारकः ।।\nत्वमेव सर्वदात्माभिर्वंद्यो देवारिसूदन ।। ११ ।।\nत्वमादिस्त्वमनादिश्च स्वानंदश्चाक्षयः प्रभुः ।।\nप्रकृतेः पुरुषस्यापि साक्षात्स्रष्टा जगत्प्रभुः ।।१२।।\nत्वमेव जगतां कर्ता भर्ता हर्ता त्वमेव हि।।\nब्रह्मा विष्णुर्हरो भूत्वा रजस्सत्त्वतमोगुणैः।।१३।।\nतारकोसि जगत्यस्मिन्सर्वेषामधिपोऽव्ययः।।\nवरदो वाङ्मयो वाच्यो वाच्यवाचकवर्जितः।।१४।।\nयाच्यो मुक्त्यर्थमीशानो योगिभिर्योगवित्तमैः।।\nहृत्पुंडरीकविवरे योगिनां त्वं हि संस्थितः ।।१५।।\nवदंति वेदास्त्वां संतः परब्रह्मस्वरूपिणम् ।।\nभवंतं तत्त्वमित्यद्य तेजोराशिं परात्परम्।।१६।।\nपरमात्मानमित्याहुररस्मिन् जगति यद्विभो।।\nत्वमेव शर्व सर्वात्मन् त्रिलोकाधिपते भव।।१७।।\nदृष्टं श्रुतं स्तुतं सर्वं ज्ञायमानं जगद्गुरो।।\nअणोरल्पतरं प्राहुर्महतोपि महत्तरम् ।।१८।।\nसर्वतः पाणिपादांतं सर्वतोक्षिशिरोमुखम् ।।\nसर्वतश्श्रवणघ्राणं त्वां नमामि च सर्वतः ।१९।।\nसर्वज्ञं सर्वतो व्यापिन् सर्वेश्वरमनावृतम्।।\nविश्वरूपं विरूपाक्षं त्वां नमामि च सर्वतः।।2.5.6.२०।।\nसर्वेश्वरं भवाध्यक्षं सत्यं शिवमनुत्तमम्।।\nकोटि भास्करसंकाशं त्वां नमामि च सर्वतः।।२१।।\nविश्वदेवमनाद्यंतं षट्त्रिंशत्कमनीश्वरम्।।\nप्रवर्तकं च सर्वेषां त्वां नमामि च सर्वतः।।२२।।\nप्रवर्तकं च प्रकृतेस्सर्वस्य प्रपितामहम् ।।\nसर्वविग्रहमीशं हि त्वां नमामि च सर्वतः ।।२३।।\nएवं वदंति वरदं सर्वावासं स्वयम्भुवम् ।।\nश्रुतयः श्रुतिसारज्ञं श्रुतिसारविदश्च ये ।। २४ ।।\nअदृश्यमस्माभिरनेकभूतं त्वया कृतं यद्भवताथ लोके ।।\nत्वामेव देवासुरभूसुराश्च अन्ये च वै स्थावरजंगमाश्च ।।२५।।\nपाह्यनन्यगतीञ्शंभो सुरान्नो देववल्लभ ।।\nनष्टप्रायांस्त्रिपुरतो विनिहत्यासुरान्क्षणात् ।।२६।।\nमायया मोहितास्तेऽद्य भवतः परमेश्वर ।।\nविष्णुना प्रोक्तयुक्त्या त उज्झिता धर्मतः प्रभो ।।२७।।\nसंत्यक्तसर्वधर्मांश्च बोद्धागमसमाश्रिताः ।।\nअस्मद्भाग्यवशाज्जाता दैत्यास्ते भक्तवत्सल ।।२८।।\nसदा त्वं कार्यकर्त्ताहि देवानां शरणप्रद ।।\nवयं ते शरणापन्ना यथेच्छसि तथा कुरु ।। २९ ।।\nसनत्कुमार उवाच ।।\nइति स्तुत्वा महेशानं देवास्तु पुरतः स्थिताः ।।\nकृतांजलिपुटा दीना आसन् संनतमूर्तयः ।। ।। 2.5.6.३० ।।\nस्तुतश्चैवं सुरेन्द्राद्यैर्विष्णोर्जाप्येन चेश्वरः ।।\nअगच्छत्तत्र सर्वेशो वृषमारुह्य हर्षितः ।। ३१ ।।\nविष्णुमालिंग्य नंदिशादवरुह्य प्रसन्नधीः ।।\nददर्श सुदृशा तत्र नन्दीदत्तकरोऽखिलान् ।।३२।।\nअथ देवान् समालोक्य कृपादृष्ट्या हरिं हरः ।।\nप्राह गंभीरया वाचा प्रसन्नः पार्वतीपतिः ।।३३।।\nशिव उवाच ।। ।।\nज्ञातं मयेदमधुना देवकार्यं सुरेश्वर ।।\nविष्णोर्मायाबलं चैव नारदस्य च धीमतः ।।३४।।।।\nतेषामधर्मनिष्ठानां दैत्यानां देवसत्तम ।।\nपुरत्रयविनाशं च करिष्येऽहं न संशयः ।।३५।।\nपरन्तु ते महादैत्या मद्भक्ता दृढमानसाः ।।\nअथ वध्या मयैव स्युर्व्याजत्यक्तवृषोत्तमाः ।।३६।।\nविष्णुर्हन्यात्परो वाथ यत्त्याजितवृषाः कृताः ।।\nदैत्या मद्भक्तिरहितास्सर्वे त्रिपुरवासिनः ।। ३७ ।।\nइति शंभोस्तु वचनं श्रुत्वा सर्वे दिवौकसः ।।\nविमनस्का बभूवुस्ते हरिश्चापि मुनीश्वर ।। ३८ ।।\nदेवान् विष्णुमुदासीनान् दृष्ट्वा च भवकृद्विधिः ।।\nकृतांजलिपुरश्शंभुं ब्रह्मा वचनमब्रवीत् ।। ३९ ।।\nब्रह्मोवाच ।।\nन किंचिद्विद्यते पापं यस्मात्त्वं योगवित्तमः ।।\nपरमेशः परब्रह्म सदा देवर्षिरक्षकः ।। 2.5.6.४० ।।\nतवैव शासनात्ते वै मोहिताः प्रेरको भवान् ।।\nत्यक्तस्वधर्मत्वत्पूजाः परवध्यास्तथापि न ।।४१।।\nअतस्त्वया महादेव सुरर्षिप्राणरक्षक ।।\nसाधूनां रक्षणार्थाय हंतव्या म्लेच्छजातयः ।। ४२ ।।\nराज्ञस्तस्य न तत्पापं विद्यते धर्मतस्तव ।।\nतस्माद्रक्षेद्द्विजान् साधून्कंटकाद्वै विशोधयेत् ।।४३।।\nएवमिच्छेदिहान्यत्र राजा चेद्राज्यमात्मनः ।।\nप्रभुत्वं सर्वलोकानां तस्माद्रक्षस्व मा चिरम् ।।४४।।\nमुनीन्द्रेशास्तथा यज्ञा वेदाश्शास्त्रादयोखिलाः।।\nप्रजास्ते देवदेवेश ह्ययं विष्णुरपि ध्रुवम्।।४५।।\nदेवता सार्वभौमस्त्वं सम्राट्सर्वेश्वरः प्रभो ।।\nपरिवारस्तवैवैष हर्यादि सकलं जगत् ।। ४६ ।।\nयुवराजो हरिस्तेज ब्रह्माहं ते पुरोहितः ।।\nराजकार्यकरः शक्रस्त्वदाज्ञापरि पालकः ।। ४७ ।।\nदेवा अन्येपि सर्वेश तव शासनयन्त्रिताः ।।\nस्वस्वकार्यकरा नित्यं सत्यं सत्यं न संशयः ।। ४८ ।।\nसनत्कुमार उवाच ।।\nएतच्छ्रुत्वा वचस्तस्य ब्रह्मणः परमेश्वरः ।।\nप्रत्युवाच प्रसन्नात्मा शंकरस्सुरपो विधिम् ।। ४९ ।।\nशिव उवाच ।।\nहे ब्रह्मन् यद्यहं देवराजस्सम्राट् प्रकीर्त्तितः ।।\nतत्प्रकारो न मे कश्चिद्गृह्णीयां यमिह प्रभुः ।। 2.5.6.५० ।।\nरथो नास्ति महादिव्यस्तादृक् सारथिना सह ।।\nधनुर्बाणादिकं चापि संग्रामे जयकारकम् ।। ५१ ।।\nयमास्थाय धनुर्बाणान् गृहीत्वा योज्य व मनः ।।\nनिहनिष्याम्यहं दैत्यान् प्रबलानपि संगरे ।। ५२ ।।\nसनत्कुमार उवाच ।।\nअद्य सब्रह्मका देवास्सेन्द्रोपेन्द्राः प्रहर्षिताः ।।\nश्रुत्वा प्रभोस्तदा वाक्यं नत्वा प्रोचुर्महेश्वरम् ।। ५३ ।।\nदेवा ऊचुः ।। वयं भवाम देवेश तत्प्रकारा महेश्वर ।।\nरथादिका तव स्वा मिन्संनद्धास्संगराय हि ।।५४।।\nइत्युक्त्वा संहतास्सर्वे शिवेच्छामधिगम्य ह ।।\nपृथगूचुः प्रसन्नास्ते कृताञ्जलिपुटास्सुराः ।।५५।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखण्डे शिवस्तुतिवर्णनं नाम षष्ठोऽध्यायः ।।६।।"
  }
]
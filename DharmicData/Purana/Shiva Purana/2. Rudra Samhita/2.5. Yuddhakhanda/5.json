[
  {
    "text": "व्यास उवाच ।।\nदैत्यराजे दीक्षिते च मायिना तेन मोहिते ।।\nकिमुवाच तदा मायी किं चकार स दैत्यपः ।। १ ।।\nसनत्कुमार उवाच ।।\nदीक्षां दत्त्वा यतिस्तस्मा अरिहन्नारदादिभिः।।\nशिष्यैस्सेवितपादाब्जो दैत्यराजानमब्रवीत् ।। २ ।।\nअरिहन्नुवाच ।।\nशृणु दैत्यपते वाक्यं मम सञ्ज्ञानगर्भितम् ।।\nवेदान्तसारसर्वस्वं रहस्यं परमोत्तमम् ।।३।।\nअनादिसिद्धस्संसारः कर्तृकर्मविवर्जितः ।।\nस्वयं प्रादुर्भवत्येव स्वयमेव विलीयते ।। ४ ।।\nब्रह्मादिस्तंबपर्यन्तं यावद्देहनिबंधनम् ।।\nआत्मैवैकेश्वरस्तत्र न द्वितीयस्तदीशिता।। ५ ।।\nयद्ब्रह्मविष्णुरुद्राख्यास्तदाख्या देहिनामिमाः ।।\nआख्यायथास्मदादीनामरिहन्नादिरुच्यते ।। ६ ।।\nदेहो यथास्मदादीनां स्वकालेन विलीयते ।।\nब्रह्मादि मशकांतानां स्वकालाल्लीयते तथा ।। ७ ।।\nविचार्यमाणे देहेऽस्मिन्न किंचिदधिकं क्वचित् ।।\nआहारो मैथुनं निद्रा भयं सर्वत्र यत्समम् ।। ८ ।।\nनिराहारपरीमाणं प्राप्य सर्वो हि देहभृत् ।।\nसदृशीमेव संतृप्तिं प्राप्नुयान्नाधिकेतराम्।।९।।\nयथा वितृषिताः स्याम पीत्वा पेयं मुदा वयम् ।।\nतृषितास्तु तथान्येपि न विशेषोऽल्पकोधिकः ।। 2.5.5.१ ०।।\nसंतु नार्यः सहस्राणि रूपलावण्यभूमयः ।।\nपरं निधुवने काले ह्यैकेवेहोपयुज्यते ।। ११ ।।\nअश्वाः परश्शतास्संतु संत्वेनेकैप्यनेकधा।।\nअधिरोहे तथाप्येको न द्वितीयस्तथात्मनः ।। १२।।\nपर्यंकशायिनां स्वापे सुखं यदुपजायते।।\nतदेव सौख्यं निद्राभिर्भूतभूशायिनामपि ।। १३।।\nयथैव मरणाद्भीतिरस्मदादिवपुष्मताम् ।।\nब्रह्मादिकीटकांतानां तथा मरणतो भयम्।।१४।।\nसर्वे तनुभृतस्तुल्या यदि बुद्ध्या विचार्य्यते ।।\nइदं निश्चित्य केनापि नो हिंस्यः कोऽपि कुत्रचित् ।। १५।।\nधर्मो जीवदयातुल्यो न क्वापि जगतीतले ।।\nतस्मात्सर्वप्रयत्नेन कार्या जीवदया नृभिः ।।१६।।\nएकस्मिन्रक्षिते जीवे त्रैलोक्यं रक्षितं भवेत् ।।\nघातिते घातितं तद्वत्तस्माद्रक्षेन्न घातयेत् ।।१७।।\nअहिंसा परमो धर्मः पापमात्मप्रपीडनम् ।।\nअपराधीनता मुक्तिस्स्वर्गोऽभिलषिताशनम् ।।१८।।\nपूर्वसूरिभिरित्युक्तं सत्प्रमाणतया ध्रुवम् ।।\nतस्मान्न हिंसा कर्त्तव्यो नरैर्नरकभीरुभिः ।। १९ ।।\nन हिंसासदृशं पापं त्रैलोक्ये सचराचरे ।।\nहिंसको नरकं गच्छेत्स्वर्गं गच्छेदहिंसकः ।। 2.5.5.२० ।।\nसंति दानान्यनेकानि किं तैस्तुच्छफलप्रदैः ।।\nअभीतिसदृशं दानं परमेकमपीह न ।। २१ ।।\nइह चत्वारि दानानि प्रोक्तानि परमर्षिभिः ।।\nविचार्य नानाशास्त्राणि शर्मणेऽत्र परत्र च ।। २२ ।।\nभीतेभ्यश्चाभयं देयं व्याधितेभ्यस्तथोषधम् ।।\nदेया विद्यार्थिनां विद्या देयमन्नं क्षुधातुरे ।।२३।।\nयानि यानीह दानानि बहुमुन्युदितानि च ।।\nजीवाभयप्रदानस्य कलां नार्हंति षोडशीम् ।। २४ ।।\nअविचिंत्य प्रभावं हि मणिमंत्रौषधं बलम् ।।\nतदभ्यस्यं प्रयत्नेन नामार्थोपार्जनाय वै ।। २९ ।।\nअर्थानुपार्ज्य बहुशो द्वादशायतनानि वै ।।\nपरितः परिपूज्यानि किमन्यैरिह पूजितैः ।। २६ ।।\nपंचकर्मेन्द्रियग्रामाः पंच बुद्धींद्रियाणि च ।।\nमनो बुद्धिरिह प्रोक्तं द्वादशायतनं शुभम् ।। २७ ।।\nइहैव स्वर्गनरकौ प्राणिनां नान्यतः क्वचित् ।।\nसुखं स्वर्गः समाख्याता दुःखं नरकमेव हि ।। २८ ।।\nसुखेषु भुज्यमानेषु यत्स्याद्देहविसर्जनम् ।।\nअयमेव परो मोक्षो विज्ञेयस्तत्त्वचिंतकैः ।।२९।।\nवासनासहिते क्लेशसमुच्छेदे सति ध्रुवम् ।।\nअज्ञानो परमो मोक्षो विज्ञेयस्तत्त्वचिंतकैः ।। 2.5.5.३० ।।\nप्रामाणिकी श्रुतिरियं प्रोच्यते वेदवादिभिः ।।\nन हिंस्यात्सर्वभूतानि नान्या हिंसा प्रवर्तिका ।। ३१ ।।\nअग्निष्टोमीयमिति या भ्रामिका साऽसतामिह ।।\nन सा प्रमाणं ज्ञातॄणां पश्वालंभनकारिका ।। ३२ ।\nवृक्षांश्छित्वा पशून्हत्वा कृत्वा रुधिरकर्दमम् ।।\nदग्ध्वा वह्नौ तिलाज्यादि चित्रं स्वर्गोऽभिलष्यते ।। ३३ ।।\nइत्येवं स्वमतं प्रोच्य यतिस्त्रिपुरनायकम् ।।\nश्रावयित्वाखिलान् पौरानुवाच पुनरादरात् ।।३४।।\nदृष्टार्थप्रत्ययकरान्देहसौख्यैकसाधकान् ।।\nबौद्धागम विनिर्दिष्टान्धर्मान्वेदपरांस्ततः ।।३५।।\nआनंदं ब्रह्मणो रूपं श्रुत्यैवं यन्निगद्यते ।।\nतत्तथैव ह मंतव्यं मिथ्या नानात्वकल्पना ।।३६।।\nयावत्स्वस्थमिदं वर्ष्म यावन्नेन्द्रियविक्लवः ।।\nयावज्जरा च दूरेऽस्ति तावत्सौख्यं प्रसाधयेत् ।।३७।।\nअस्वास्थ्येन्द्रियवैकल्ये वार्द्धके तु कुतस्सुखम् ।।\nशरीरमपि दातव्यमर्थिभ्योऽतस्सुखेप्सुभिः ।। ३८ ।।\nयाचमानमनोवृत्तिप्रीणने यस्य नो जनिः ।।\nतेन भूर्भारवत्येषा समुद्रागद्रुमैर्न हि ।। ३९ ।।\nसत्वरं गत्वरो देहः संचयास्सपरिक्षयाः ।।\nइति विज्ञाय विज्ञाता देहसौख्यं प्रसाधयेत् ।। 2.5.5.४० ।।\nश्ववाय सकृमीणां च प्रातर्भोज्यमिदं वपुः ।।\nभस्मांतं तच्छरीरं च वेदे सत्यं प्रपठ्यते ।। ४१ ।।\nमुधा जातिविकषोयं लोकेषु परिकल्प्यते ।।\nमानुष्ये सति सामान्ये कोऽधर्मः कोऽथ चोत्तमः ।। ४२ ।।\nब्रह्मादिसृष्टिरेषेति प्रोच्यते वृद्धपूरुषैः ।।\nतस्य जातौ सुतौ दक्षमरीची चेति विश्रुतौ ।। ४३ ।।\nमारीचेन कश्यपेन दक्षकन्यास्सुलोचनाः ।।\nधर्मेण किल मार्गेण परिणीतास्त्रयोदश ।। ४४ ।।\nअपीदानींतनैर्मर्त्यैरल्पबुद्धिपराक्रमैः ।।\nअपि गम्यस्त्वगम्योऽयं विचारः क्रियते मुधा ।। ४५ ।।\nमुखबाहूरुसञ्जातं चातुर्वर्ण्य सहोदितम् ।।\nकल्पनेयं कृता पूर्वैर्न घटेत विचारतः ।। ४६ ।।\nएकस्यां च तनौ जाता एकस्माद्यदि वा क्वचित् ।।\nचत्वारस्तनयास्तत्किं भिन्नवर्णत्वमाप्नुयुः ।। ४७ ।।\nवर्णावर्णविभागोऽयं तस्मान्न प्रतिभासते ।।\nअतो भेदो न मंतव्यो मानुष्ये केनचित्क्वचित् ।। ४८ ।।\nसनत्कुमार उवाच ।।\nइत्थमाभाष्य दैत्येशं पौरांश्च स यतिर्मुने ।।\nसशिष्यो वेदधर्माश्च नाशयामास चादरात् ।। ४९ ।।\nस्त्रीधर्मं खंडयामास पातिव्रत्यपरं महत् ।।\nजितेन्द्रियत्वं सर्वेषां पुरुषाणां तथैव सः ।। 2.5.5.५० ।।\nदेवधर्मान्विशेषेण श्राद्धधर्मांस्तथैव च ।।\nमखधर्मान्व्रतादींश्च तीर्थश्राद्धं विशेषतः ।। ५१ ।।\nशिवपूजां विशेषेण लिंगाराधनपूर्विकाम् ।।\nविष्णुसूर्यगणेशादिपूजनं विधिपूर्वकम् ।। ५२ ।।\nस्नानदानादिकं सर्वं पर्वकालं विशेषतः ।।\nखंडयामास स यतिर्मायी मायाविनां वरः ।। ५३ ।।\nकिं बहूक्तेन विप्रेन्द्र त्रिपुरे तेन मायिना ।।\nवेदधर्माश्च ये केचित्ते सर्वे दूरतः कृताः ।। ५४ ।।\nपतिधर्माश्रयाः सर्वा मोहितास्त्रिपुरांगनाः ।।\nभर्तृशुश्रूषणवतीं विजहुर्मतिमुत्तमाम् ।। ५५ ।।\nअभ्यस्याकर्षणीं विद्यां वशीकृत्यमयीमपि ।।\nपुरुषास्सफलीचक्रुः परदारेषु मोहिताः ।। ५६ ।।\nअंतःपुरचरा नार्यस्तथा राजकुमारकाः ।।\nपौराः पुरांगनाश्चापि सर्वे तैश्च विमोहिताः ।।५७ ।।\nएवं पौरेषु सर्वेषु निजधर्मेषु सर्वथा।।\nपराङ्मुखेषु जातेषु प्रोल्ललास वृषेतरः ।। ५८ ।।\nमाया च देवदेवस्य विष्णोस्तस्याज्ञया प्रभो ।।\nअलक्ष्मीश्च स्वयं तस्य नियोगात्त्रिपुरं गता ।। ५९ ।।\nया लक्ष्मीस्तपसा तेषां लब्धा देवेश्वरादरात् ।।\nबहिर्गता परित्यज्य नियोगाद्ब्रह्मणः प्रभोः ।। 2.5.5.६० ।।\nबुद्धिमोहं तथाभूतं विष्णो र्मायाविनिर्मितम् ।।\nतेषां दत्त्वा क्षणादेव कृतार्थोऽभूत्स नारदः ।। ६१ ।।\nनारदोपि तथारूपो यथा मायी तथैव सः ।।\nतथापि विकृतो नाभूत्परमेशादनुग्रहात् ।।६२।।\nआसीत्कुंठितसामर्थ्यो दैत्यराजोऽपि भो मुने ।।\nभ्रातृभ्यां सहितस्तत्र मयेन च शिवेच्छया ।। ६३ ।।\nइति श्रीशिवमहापुराणे द्वितीयायां रुद्रसंहितायां पंचमे युद्धखंडे त्रिपुरमोहनं नाम पञ्चमोऽध्यायः ।। ५ ।।"
  }
]
[
  {
    "text": "सनत्कुमार उवाच ।।\nॐ नमस्ते देवेशाय सुरासुरनम स्कृताय भूतभव्यमहादेवाय हरितपिगललोचनाय बलाय बुद्धिरूपिणे वैयाघ्रवसनच्छदायारणेयाय त्रैलोक्यप्रभवे ईश्वराय हराय हरितनेत्राय युगान्तकरणायानलायगणेशायलोकपालाय महाभुजायमहाहस्ताय शूलिने महादंष्ट्रिणे कालाय महेश्वरायअव्ययाय कालरूपिणे नीलग्रीवाय महोदराय गणाध्यक्षाय सर्वात्मने सर्वभावनाय सर्वगाय मृत्युहंत्रे पारियात्रसुव्रताय ब्रह्मचारिणे वेदान्त गाय तपोंतगाय पशुपतये व्यंगाय शूलपाणये वृषकेतवे हरये जटिने शिखंडिने लकुटिने महायशसे भूतेश्वराय गुहावासिने वीणा पणवतालंबते अमराय दर्शनीयाय बालसूर्यनिभाय श्मशानवासिने भगवते उमापतये अरिन्दमाय भगस्याक्षिपातिने पूष्णोर्दशननाशनाय कूरकर्तकाय पाशहस्ताय प्रलयकालाय उल्कामुखायाग्निकेतवे मुनये दीप्ताय विशांपतये उन्नयते जनकाय चतुर्थकाय लोक सत्तमाय वामदेवाय वाग्दाक्षिण्याय वामतो भिक्षवे भिक्षुरूपिणे जटिने स्वयंजटिलाय शक्रहस्तप्रतिस्तंभकाय वसूनां स्तंभाय क्रतवे क्रतुकराय कालाय मेधाविने मधुकराय चलाय वानस्पत्याय वाजसनेति समाश्रमपूजिताय जगद्धात्रे जगत्कर्त्रे पुरुषाय शाश्वताय ध्रुवाय धर्माध्यक्षाय त्रिवर्त्मने भूतभावनाय त्रिनेत्राय बहुरूपाय सूर्यायुतसमप्रभाय देवाय सर्वतूर्यनिनादिने सर्वबाधाविमोचनाय बंधनाय सर्वधारिणे धर्म्मोत्तमाय पुष्पदंतायापि भागाय मुखाय सर्वहराय हिरण्यश्रवसे द्वारिणे भीमाय भीमपराक्रमाय ॐनमो नमः ।।\nसनत्कुमार उवाच ।।\nइमं मन्त्रवरं जप्त्वा शुक्रो जठरपंजरात् ।।\nनिष्क्रान्तो लिंगमार्गेण शंभोश्शुक्रमिवोत्कटम् ।।१।।\nगौर्या गृहीतः पुत्रार्थं विश्वेशेन ततः कृतः ।।\nअजरश्चामरः श्रीमान्द्वितीय इव शंकरः ।। २ ।।\nत्रिभिर्वर्षसहस्रैस्तु?? समतीतैर्महीतले ।।\nमहेश्वरात्पुनर्जातः शुक्रो वेदनिधिर्मुनिः ।। ३ ।।\nददर्श शूले संशुष्कं ध्यायंतं परमेश्वरम् ।।\nअंधकं धैर्यसद्वन्य??दानवेशं तपस्विनम् ।। ४ ।।\nमहादेवं विरूपाक्षं चन्द्रार्द्धकृतशेखरम् ।।\nअमृतं शाश्वतं स्थाणुं नीलकंठं पिनाकिनम् ।। ५ ।।\nवृषभाक्षं महाज्ञेयं पुरुषं सर्वकामदम् ।।\nकामारिं कामदहनं कामरूपं कपर्दिनम् ।। ६ ।।\nविरूपं गिरिशं भीमं स्रग्विणं रक्तवाससम् ।।\nयोगिनं कालदहनं त्रिपुरघ्नं कपालिनम् ।। ७ ।।\nगूढव्रतं गुप्तमंत्रं गंभीरं भावगोचरम् ।।\nअणिमादिगुणाधारत्रिलोक्यैश्वर्य्यदायकम्।।८।।\nवीरं वीरहणं घोरं विरूपं मांसलं पटुम् ।।\nमहामांसादमुन्मत्तं भैरवं वै महेश्वरम् ।। ९ ।।\nत्रैलोक्यद्रावणं लुब्धं लुब्धकं यज्ञसूदनम् ।।\nकृत्तिकानां सुतैर्युक्तमुन्मत्तकृत्तिवाससम् ।। 2.5.49.१० ।।\nगजकृत्तिपरीधानं क्षुब्धं भुजगभूषणम् ।।\nदद्यालंबं च वेतालं घोरं शाकिनिपूजितम् ।। ११ ।।\nअघोरं घोरदैत्यघ्नं घोरघोषं वनस्पतिम् ।।\nभस्मांगं जटिलं शुद्धं भेरुंडशतसेवितम् ।। १२ ।।\nभूतेश्वरं भूतनाथं पञ्चभूताश्रितं खगम् ।।\nक्रोधितं निष्ठुरं चण्डं चण्डीशं चण्डिकाप्रियम् ।।१३।।\nचण्डं तुंगं गरुत्मंतं नित्यमासवभोजनम् ।।\nलेलिहानं महारौद्रं मृत्युं मृत्योरगोचरम् ।।१४।।\nमृत्योर्मृत्युं महासेनं श्मशानारण्यवासिनम् ।।\nरागं विरागं रागांधं वीतरागशताचितम् ।।१५।।\nसत्त्वं रजस्तमोधर्ममधर्मं वासवानुजम् ।।\nसत्यं त्वसत्यं सद्रूपमसद्रूपमहेतुकम् ।। १६।।\nअर्द्धनारीश्वरं भानुं भानुकोटिशतप्रभम् ।।\nयज्ञं यज्ञपतिं रुद्रमीशानं वरदं शिवम् ।। १७।।\nअष्टोत्तरशतं ह्येतन्मूर्तीनां परमात्मनः ।।\nशिवस्य दानवो ध्यायन्मुक्तस्तस्मान्महाभयात् ।। १८ ।।\nदिव्येनामृतवर्षेण सोऽभिषिक्तः कपर्दिना ।।\nतुष्टेन मोचितं तस्माच्छूलाग्रादवरोपितः ।। १९।।\nउक्तश्चाथ महादैत्यो महेशानेन सोंऽधकः ।।\nअसुरस्सांत्वपूर्वं यत्कृतं सर्वं महात्मना ।।2.5.49.२० ।।\nईश्वर उवाच ।।\nभो भो दैत्येन्द्रतुष्टोऽस्मि दमेन नियमेन च ।।\nशौर्येण तव धैर्येण वरं वरय सुव्रत ।।२१।।\nआराधितस्त्वया नित्यं सर्वनिर्धूतकल्मषः ।।\nवरदोऽहं वरार्हस्त्वं महादैत्येन्द्रसत्तम ।।२२।।\nप्राणसंधारणादस्ति यच्च पुण्यफलं तव ।।\nत्रिभिर्वर्षसहस्रैस्तु तेनास्तु तव निर्वृतिः ।। २३ ।।\nसनत्कुमार उवाच ।।\nएतच्छ्रुत्वांधकः प्राह वेपमानः कृतांजलिः ।।\nभूमौ जानुद्वयं कृत्वा भगवंतमुमापतिम् ।।२४।।\nअंधक उवाच ।।\nभगवन्यन्मयोक्तोऽसि दीनोदीनः परात्परः ।।\nहर्षगद्गदया वाचा मया पूर्वं रणाजिरे ।।२५।।\nयद्यत्कृतं विमूढत्वात्कर्म लोकेषु गर्हितम् ।।\nअजानता त्वां तत्सर्वं प्रभो मनसि मा कृथाः ।। २६ ।।\nपार्वत्यामपि दुष्टं यत्कामदोषात्कृतं मया ।।\nक्षम्यतां मे महादेव कृपणो दुःखितो भृशम् ।।२७।।\nदुःखितस्य दया कार्या कृपणस्य विशेषतः ।।\nदीनस्य भक्तियुक्तस्य भवता नित्यमेव हि ।।२८।।\nसोहं दीनो भक्तियुक्त आगतश्शरणं तव ।।\nरक्षा मयि विधातव्या रचितोऽयं मयांजलिः ।। २९ ।।\nइयं देवी जगन्माता परितुष्टा ममोपरि ।।\nक्रोधं विहाय सकलं प्रसन्ना मां निरीक्षताम् ।।2.5.49.३०।।\nक्वास्याः क्रोधः क्व कृपणो दैत्योऽहं चन्द्रशेखर।।\nतत्सोढा नाहमर्द्धेन्दुचूड शंभो महेश्वर ।। ३१ ।।\nक्व भवान्परमोदारः क्व चाहं विवशीकृतः ।।\nकामक्रोधादिभिर्दोषैर्जरसा मृत्युना तथा ।।३२।।\nअयं ते वीरकः पुत्रो युद्धशौंडो महाबलः ।।\nकृपणं मां समालक्ष्य मा मन्युवशमन्वगाः ।।३३।।\nतुषारहारशीतांशुशंखकुन्देन्दुवर्ण भाक् ।।\nपश्येयं पार्वतीं नित्यं मातरं गुरुगौरवात् ।।३४।।\nनित्यं भवद्भ्यां भक्तस्तु निर्वैरो दैवतैः सह ।।\nनिवसेयं गणैस्सार्द्धं शांता त्मा योगचिंतकः ।। ३५।।\nमा स्मरेयं पुनर्जातं विरुद्धं दानवोद्भवम् ।।\nत्वत्कृपातो महेशान देह्येतद्वरमुत्तमम् ।।३६।।\nसनत्कुमार उवाच ।।\nएतावदुक्त्वा वचनं दैत्येन्द्रो मौनमास्थितः ।।\nध्यायंस्त्रिलोचनं देवं पार्वतीं प्रेक्ष्य मातरम् ।।३७।।\nततो दृष्टस्तु रुद्रेण प्रसन्नेनैव चक्षुषा ।।\nस्मृतवान्पूर्ववृत्तांतमात्मनो जन्म चाद्भुतम् ।। ३८ ।।\nतस्मिन्स्मृते च वृत्तांते ततः पूर्णमनोरथः ।।\nप्रणम्य मातापितरौ कृतकृत्योऽभवत्ततः ।।३९।।\nपार्वत्या मूर्ध्न्युपाघ्रातश्शंकरेण च धीमता ।।\nतथाऽभिलषितं लेभे तुष्टाद्बालेन्दुशेखरात् ।।2.5.49.४ ० ।।\nएतद्वस्सर्वमाख्यातमन्धकस्य पुरातनम् ।।\nगाणपत्यं महादेवप्रसादात्परसौख्यदम् ।।४१।।\nमृत्युंजयश्च कथितो मंत्रो मृत्युविनाशनः ।।\nपठितव्यः प्रयत्नेन सर्वकामफलप्रदः ।।४२।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखण्डे अंधकगण जीवितप्राप्तिवर्णनं नामैकोनपञ्चाशत्तमोऽध्यायः ।।४९।।"
  }
]
[
  {
    "text": "व्यास उवाच ।।\nनारायणश्च भगवान् वीर्याधानं चकार ह ।।\nतुलस्याः केन यत्नेन योनौ तद्वक्तुमर्हसि ।। १ ।।\nसनत्कुमार उवाच ।।\nनारायणो हि देवानां कार्यकर्ता सतां गतिः ।।\nशंखचूडस्य रूपेण रेमे तद्रमया सह ।।२।।\nतदेव शृणु विष्णोश्च चरितं प्रमुदावहम्।।\nशिवशासनकर्तुश्च मातुश्च जगतां हरेः।।३।।\nरणमध्ये व्योमवचः श्रुत्वा देवेन शंभुना।।\nप्रेरितश्शंखचूडस्य गृहीत्वा कवचं परम्।।४।।\nविप्ररूपेण त्वरितं मायया निजया हरिः।।\nजगाम शंखचूडस्य रूपेण तुलसीगृहम् ।।५।।\nदुन्दुभिं वादयामास तुलसी द्वारसन्निधौ ।।\nजयशब्दं च तत्रैव बोधयामास सुन्दरीम्।।६।।\nतच्छ्रुत्वा चैव सा साध्वी परमानन्दसंयुता।।\nराजमार्गं गवाक्षेण ददर्श परमादरात्।।७।।\nब्राह्मणेभ्यो धनं दत्त्वा कारयामास मंगलम्।।\nद्रुतं चकार शृंगारं ज्ञात्वाऽऽयातं निजं पतिम् ।।८।।\nअवरुह्य रथाद्विष्णुस्तद्देव्याभवनं ययौ ।।\nशंखचूडस्वरूपः स मायावी देवकार्यकृत् ।। ९ ।।\nदृष्ट्वा तं च पुरः प्राप्तं स्वकांतं सा मुदान्विता ।।\nतत्पादौ क्षालयामास ननाम च रुरोद च ।। 2.5.41.१० ।।\nरत्नसिंहासने रम्ये वासयामास मंगलम् ।।\nताम्बूलं च ददौ तस्मै कर्पूरादिसुवासितम् ।। ११ ।।\nअद्य मे सफलं जन्म जीवनं संबभूव ह ।।\nरणे गतं च प्राणेशं पश्यंत्याश्च पुनर्गृहे।।१२।।\nइत्युक्त्वा सकटाक्षं सा निरीक्ष्य सस्मितं मुदा ।।\nपप्रच्छ रणवृत्तांतं कांतं मधुरया गिरा ।।१३।।\nतुलस्युवाच ।।\nअसंख्यविश्वसंहर्ता स देवप्रवरः प्रभुः ।।\nयस्याज्ञावर्त्तिनो देवा विष्णुब्रह्मादयस्सदा ।। १४ ।।\nत्रिदेवजनकस्सोत्र त्रिगुणात्मा च निर्गुणः ।।\nभक्तेच्छया च सगुणो हरिब्रह्मप्रवर्तकः ।।१५।।\nकुबेरस्य प्रार्थनया गुणरूपधरो हरः ।।\nकैलासवासी गणपः परब्रह्म सतां गतिः ।। १६ ।।\nयस्यैकपलमात्रेण कोटिब्रह्मांडसंक्षयः ।।\nविष्णुब्रह्मादयोऽतीता बहवः क्षणमात्रतः ।।१७।।\nकर्तुं सार्द्धं च तेनैव समरं त्वं गतः प्रभो ।।\nकथं बभूव संग्रामस्तेन देवसहायिना ।।१८।।\nकुशली त्वमिहायातस्तं जित्वा परमेश्वरम् ।।\nकथं बभूव विजयस्तव ब्रूहि तदेव मे ।।१९।।\nश्रुत्वेत्थं तुलसीवाक्यं स विहस्य रमापतिः ।।\nशंखचूडरूपधरस्तामुवाचामृतं वचः ।।2.5.41.२०।।\nभगवानुवाच ।।\nयदाहं रणभूमौ च जगाम समरप्रियः ।।\nकोलाहलो महान् जातः प्रवृत्तोऽभून्महारणः ।। २१ ।।\nदेवदानवयोर्युद्धं संबभूव जयैषिणोः ।।\nदैत्याः पराजितास्तत्र निर्जरैर्बलगर्वितैः ।। २२ ।।\nतदाहं समरं तत्राकार्षं देवैर्बलोत्कटैः ।।\nपराजिताश्च ते देवाश्शंकरं शरणं ययुः ।।२३।।\nरुद्रोऽपि तत्सहायार्थमाजगाम रणं प्रति।।\nतेनाहं वै चिरं कालमयौत्संबलदर्पित ।।२४।।\nआवयोस्समरः कान्ते पूर्णमब्दं बभूव ह ।।\nनाशो बभूव सर्वेषामसुराणां च कामिनि ।।२५।।\nप्रीतिं च कारयामास ब्रह्मा च स्वयमावयोः ।।\nदेवानामधिकाराश्च प्रदत्ता ब्रह्मशासनात् ।।२६।।\nमयागतं स्वभवनं शिवलोकं शिवो गतः ।।\nसर्वस्वास्थ्यमतीवाप दूरीभूतो ह्युपद्रवः ।।२७।।\nसनत्कुमार उवाच ।।\nइत्युक्त्वा जगतां नाथः शयनं च चकार ह ।।\nरेमे रमापतिस्तत्र रमया स तया मुदा ।।२८।।\nसा साध्वी सुखसंभावकर्षणस्य व्यतिक्रमात् ।।\nसर्वं वितर्कयामास कस्त्वमेवेत्युवाच सा ।। २९ ।।\nतुलस्युवाच ।।\nको वा त्वं वद मामाशु भुक्ताहं मायया त्वया ।।\nदूरीकृतं यत्सतीत्वमथ त्वां वै शपाम्यहम्।।2.5.41.३०।।\nसनत्कुमार उवाच ।।\nतुलसीवचनं श्रुत्वा हरिश्शापभयेन च।।\nदधार लीलया ब्रह्मन्स्वमूर्तिं सुमनोहराम्।।३१।।\nतद्दृष्ट्वा तुलसीरूपं ज्ञात्वा विष्णुं तु चिह्नतः ।।\nपातिव्रत्यपरित्यागात् क्रुद्धा सा तमुवाच ह ।।३२।।\nतुलस्युवाच ।।\nहे विष्णो ते दया नास्ति पाषाणसदृशं मनः ।।\nपतिधर्मस्य भंगेन मम स्वामी हतः खलु ।।३३।।\nपाषाणसदृशस्त्वं च दयाहीनो यतः खलः ।।\nतस्मात्पाषाणरूपस्त्वं मच्छापेन भवाधुना ।। ३४ ।।\nये वदंति दयासिन्धुं त्वां भ्रांतास्ते न संशयः ।।\nभक्तो विनापराधेन परार्थे च कथं हतः ।।३५।।\nसनत्कुमार उवाच।।\nइत्युक्त्वा तुलसी सा वै शंखचूडप्रिया सती ।।\nभृशं रुरोद शोकार्ता विललाप भृशं मुहुः।।३६।।\nततस्तां रुदतीं दृष्ट्वा स विष्णुः परमेश्वरः ।।\nसस्मार शंकरं देवं येन संमोहितं जगत् ।।३७।।\nततः प्रादुर्बभूवाथ शंकरो भक्तवत्सलः ।।\nहरिणा प्रणतश्चासीत्संनुतो विनयेन सः ।। ३८ ।।\nशोकाकुलं हरिं दृष्ट्वा विलपंतीं च तत्प्रियाम् ।।\nनयेन बोधयामास तं तां कृपणवत्सलाम् ।। ३९ ।।\nशंकर उवाच ।।\nमा रोदीस्तुलसि त्वं हि भुंक्ते कर्मफलं जनः ।।\nसुखदुःखदो न कोप्यस्ति संसारे कर्मसागरे ।। 2.5.41.४० ।।\nप्रस्तुतं शृणु निर्दुःखं शृणोति सुमना हरिः ।।\nद्वयोस्सुखकरं यत्तद्ब्रवीमि सुखहेतवे ।। ४१ ।।\nतपस्त्वया कृतं भद्रे तस्यैव तपसः फलम् ।।\nतदन्यथा कथं स्याद्वै जातं त्वयि तथा च तत् ।। ४२ ।।\nइदं शरीरं त्यक्त्वा च दिव्यदेहं विधाय च।।\nरमस्व हरिणा नित्यं रमया सदृशी भव ।।४३।।\nतवेयं तनुरुत्सृष्टा नदीरूपा भवेदिह ।।\nभारते पुण्यरूपा सा गण्डकीति च विश्रुता ।।४४।।\nकियत्कालं महादेवि देवपूजनसाधने ।।\nप्रधानरूपा तुलसी भविष्यति वरेण मे ।। ४५ ।।\nस्वर्गं मर्त्ये च पाताले तिष्ठ त्वं हरिसन्निधौ ।।\nभव त्वं तुलसीवृक्षो वरा पुष्पेषु सुन्दरी ।। ४६ ।।\nवृक्षाधिष्ठातृदेवी त्वं वैकुंठे दिव्यरूपिणी ।।\nसार्द्धं रहसि हरिणा नित्यं क्रीडां करिष्यसि ।।४७।।\nनद्यधिष्ठातृदेवी या भारते बहु पुण्यदा ।।\nलवणोदस्य पत्नी सा हर्यंशस्य भविष्यसि ।।४८।।\nहरिर्वे शैलरूपी च गंडकी तीरसंनिधौ ।।\nसंकरिष्यत्यधिष्ठानं भारते तव शापतः ।। ४९ ।।\nतत्र कोट्यश्च कीटाश्च तीक्ष्णदंष्ट्रा भयंकराः ।।\nतच्छित्त्वा कुहरे चक्रं करिष्यंति तदीयकम् ।।2.5.41.५०।।\nशालग्रामशिला सा हि तद्भेदादतिपुण्यदा।।\nलक्ष्मीनारायणाख्यादिश्चक्रभेदाद्भविष्यति ।।५१।।\nशालग्रामशिला विष्णो तुलस्यास्तव संगमः ।।\nसदा सादृश्यरूपा या बहुपुण्यविवर्द्धिनी ।। ५२ ।।\nतुलसीपत्रविच्छेदं शालग्रामे करोति यः ।।\nतस्य जन्मान्तरे भद्रे स्त्रीविच्छेदो भविष्यति ।। ५३ ।।\nतुलसीपत्रविच्छेदं शंखं हित्वा करोति यः ।।\nभार्याहीनो भवेत्सोपि रोगी स्यात्सप्तजन्मसु ।। ५४ ।।\nशालग्रामश्च तुलसी शंखं चैकत्र एव हि ।।\nयो रक्षति महाज्ञानी स भवेच्छ्रीहरिप्रियः ।। ५५ ।।\nत्वं प्रियः शंखचूडस्य चैकमन्वन्तरावधि ।।\nशंखेन सार्द्धं त्वद्भेदः केवलं दुःखदस्तव ।। ५६ ।।\nसनत्कुमार उवाच ।।\nइत्युक्त्वा शंकरस्तत्र माहात्म्यमूचिवांस्तदा ।।\nशालग्रामशिलायाश्च तुलस्या बहुपुण्यदम् ।। ५७ ।।\nततश्चांतर्हितो भूत्वा मोदयित्वा हरिं च ताम् ।।\nजगाम् स्वालयं शंभुः शर्मदो हि सदा सताम् ।। ५८ ।।\nइति श्रुत्वा वचश्शंभोः प्रसन्ना तु तुलस्यभूत् ।।\nतद्देहं च परित्यज्य दिव्यरूपा बभूव ह ।। ५९ ।।\nप्रजगाम तया सार्द्धं वैकुंठं कमलापतिः ।।\nसद्यस्तद्देहजाता च बभूव गंडकी नदी ।। 2.5.41.६० ।।\nशैलोभूदच्युतस्सोऽपि तत्तीरे पुण्यदो नृणाम् ।।\nकुर्वंति तत्र कीटाश्च छिद्रं बहुविधं मुने ।। ६१ ।।\nजले पतंति यास्तत्र शिलास्तास्त्वतिपुण्यदाः ।।\nस्थलस्था पिंगला ज्ञेयाश्चोपतापाय चैव हि ।। ६२ ।।\nइत्येवं कथितं सर्वं तव प्रश्नानुसारतः ।।\nचरितं पुण्यदं शंभोः सर्वकामप्रदं नृणाम् ।। ६३ ।।\nआख्यानमिदमाख्यातं विष्णुमाहात्म्यमिश्रितम् ।।\nभुक्तिमुक्तिप्रदं पुण्यं किं भूयः श्रोतुमिच्छसि ।। ६४ ।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखंडे शंखचूडव धोपाख्याने तुलसीशापवर्णनं नामैकचत्वारिंशोऽध्यायः ।। ४१ ।।"
  }
]
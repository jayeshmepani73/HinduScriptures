[
  {
    "text": "सनत्कुमार उवाच ।।\nते गणाधिपतीन्दृष्ट्वा नन्दीभमुखषण्मुखान्।।\nअमर्षादभ्यधावंत द्वंद्वयुद्धाय दानवाः।।१।।\nनन्दिनं कालनेमिश्च शुंभो लंबोदरं तथा ।।\nनिशुंभः षण्मुखं देवमभ्यधावत शंकितः ।।२।।\nनिशुंभः कार्तिकेयस्य मयूरं पंचभिश्शरैः ।।\nहृदि विव्याध वेगेन मूर्छितस्स पपात ह ।।३।।\nततः शक्तिधरः क्रुद्धो बाणैः पंचभिरेव च ।।\nविव्याध स्यंदने तस्य हयान्यन्तारमेव च ।।४।।\nशरेणान्येन तीक्ष्णेन निशुंभं देववैरिणम् ।।\nजघान तरसा वीरो जगर्ज रणदुर्मदः ।।५।।\nअसुरोऽपि निशुंभाख्यो महावीरोऽतिवीर्यवान् ।।\nजघान कार्तिकेयं तं गर्जंतं स्वेषुणा रणे ।।६।।\nततश्शक्तिं कार्तिकेयो यावजग्राह रोषतः ।।\nतावन्निशुंभो वेगेन स्वशक्त्या तमपातयत् ।।७।।\nएवं बभूव तत्रैव कार्तिकेयनिशुंभयोः ।।\nआहवो हि महान्व्यास वीरशब्दं प्रगर्जतोः ।।८।।\nततो नन्दीश्वरो बाणैः कालनेमिमविध्यत ।।\nसप्तभिश्च हयान्केतुं रथं सारथिमाच्छिनत् ।।९।।\nकालनेमिश्च संकुद्धो धनुश्चिच्छेद नंदिनः ।।\nस्वशरासननिर्मुक्तैर्महातीक्ष्णैश्शिलीमुखैः ।। 2.5.21.१० ।।\nअथ नन्दीश्वरो वीरः कालनेमिं महासुरम् ।।\nतमपास्य च शूलेन वक्षस्यभ्यहनद्दृढम् ।।११।।\nस शूलभिन्नहृदयो हताश्वो हतसारथिः ।।\nअद्रेः शिखरमुत्पाट्य नन्दिनं समताडयत् ।। १२ ।।\nअथ शुंभो गणेशश्च रथमूषक वाहनौ ।।\nयुध्यमानौ शरव्रातैः परस्परमविध्यताम् ।। १३ ।।\nगणेशस्तु तदा शुंभं हृदि विव्याध पत्रिणा ।।\nसारथिं च त्रिभिर्बाणैः पातयामास भूतले ।। १४ ।।\nततोऽतिक्रुद्धश्शुंभोऽपि बाणदृष्ट्या गणाधिपम् ।।\nमूषकं च त्रिभिर्विद्ध्वा ननाद जलदस्वनः ।। १५ ।।\nमूषकश्शरभिन्नाङ्गश्चचाल दृढवेदनः ।।\nलम्बोदरश्च पतितः पदातिरभवत्स हि ।। १६ ।।\nततो लम्बोदरश्शुंभं हत्वा परशुना हृदि ।।\nअपातयत्तदा भूमौ मूषकं चारुरोह सः ।। १७ ।।\nसमरायोद्यतश्चाभूत्पुनर्गजमुखो विभुः ।।\nप्रहस्य जघ्नतुः क्रोधात्तोत्रेणैव महाद्विपम् ।। १८ ।।\nकालनेमिर्निशुंभश्च ह्युभौ लंबोदरं शरैः ।।\nयुगपच्चख्नतुः क्रोधादाशीविषसमैर्द्रुतम् ।। १९ ।।\nतं पीड्यमानमालोक्य वीरभद्रो महाबलः ।।\nअभ्यधावत वेगेन कोटिभूतयुतस्तथा ।। 2.5.21.२० ।।\nकूष्मांडा भैरवाश्चापि वेताला योगिनीगणाः ।।\nपिशाचा डाकिनीसंघा गणाश्चापि समं ययुः ।।२१।।\nततः किलकिला शब्दैस्सिंहनादैश्सघर्घरैः ।।\nविनादिता डमरुकैः पृथिवी समकंपत ।।२२।।\nततो भूताः प्रधावंतो भक्षयंति स्म दानवान् ।।\nउत्पत्य पातयंति स्म ननृतुश्च रणांगणे ।।२३।।\nएतस्मिन्नंतरे व्यासाभूतां नन्दीगुहश्च तौ।।\nउत्थितावाप्तसंज्ञौ हि जगर्जतुरलं रणे ।।२४।।\nस नन्दी कार्तिकेयश्च समायातौ त्वरान्वितौ।।\nजघ्नतुश्च रणे दैत्यान्निरंतरशरव्रजैः।।\nछिन्नैर्भिन्नैर्हतैर्दैत्यैः पतितैर्भक्षितैस्तथा ।।\nव्याकुला साभवत्सेना विषण्णवदना तदा।।२६।।\nएवं नन्दी कार्तिकेयो विकटश्च प्रतापवान् ।।\nवीरभद्रो गणाश्चान्ये जगर्जुस्समरेऽधिकम्।।२७।।\nनिशुंभशुंभौ सेनान्यौ सिन्धुपुत्रस्य तौ तथा ।।\nकालनेमिर्महादैत्योऽसुराश्चान्ये पराजिताः ।। २८ ।।\nप्रविध्वस्तां ततस्सेनां दृष्ट्वा सागरनन्दनः ।।\nरथेनातिपताकेन गणानभिययौ बली ।। २९ ।।\nततः पराजिता दैत्या अप्यभूवन्महोत्सवाः ।।\nजगर्जुरधिकं व्यास समरायोद्यतास्तदा ।। 2.5.21.३० ।।\nसर्वे रुद्रगणाश्चापि जगर्जुर्जयशालिनः ।।\nनन्दिकार्तिकदंत्यास्यवीरभद्रादिका मुने ।। ३१ ।।\nहस्त्यश्वरथसंह्रादश्शंखभेरीरवस्तथा ।।\nअभवत्सिंहनादश्च सेनयोरुभयोस्तथा ।। ३२ ।।\nजलंधरशरव्रातैर्नीहारपटलैरिव ।।\nद्यावापृथिव्योराच्छन्नमंतरं समपद्यत ।।३३।।\nशैलादिं पंचभिर्विद्ध्वा गणेशं पंचभिश्शरैः ।।\nवीरभद्रं च विंशत्या ननाद जलदस्वनः ।। ३४ ।।\nकार्तिकेयस्ततो दैत्यं शक्त्या विव्याध सत्वरम् ।।\nजलंधरं महावीरो रुद्रपुत्रो ननाद च ।। ३५ ।।\nस पूर्णनयनो दैत्यः शक्तिनिर्भिन्नदेहकः ।।\nपपात भूमौ त्वरितमुदतिष्ठन्महाबलः ।। ३६ ।।\nततः क्रोधपरीतात्मा कार्तिकेयं जलंधरः ।।\nगदया ताडयामास हृदये दैत्यपुंगवः ।।३७।।\nगदाप्रभावं सफलं दर्शयन्शंकरात्मजः ।।\nविधिदत्तवराद्व्यास स तूर्णं भूतलेऽपतत् ।। ३८ ।।\nतथैव नंदी ह्यपतद्भूतले गदया हतः ।।\nमहावीरोऽपि रिपुहा किंचिद्व्याकुलमानसः ।। ३९ ।।\nततो गणेश्वरः क्रुद्धस्स्मृत्वा शिवपदाम्बुजम् ।।\nसंप्राप्यातिबलो दैत्य गदां परशुनाच्छिनत् ।।2.5.21.४०।।\nवीरभद्रस्त्रिभिर्बाणैर्हृदि विव्याध दानवम् ।।\nसप्तभिश्च हयान्केतुं धनुश्छत्रं च चिच्छिदे ।।४१।।\nततोऽतिक्रुद्धो दैत्येन्द्रश्शक्तिमुद्यम्य दारुणाम् ।।\nगणेशं पातयामास रथमन्यं समारुहत् ।।४२।।\nअभ्यगादथ वेगेन स दैत्येन्द्रो महाबलः ।।\nविगणय्य हृदा तं वै वीरभद्रं रुषान्वितः ।।४३।।\nवीरभद्रं जघानाशु तीक्ष्णेनाशीविषेण तम् ।।\nननाद च महावीरो दैत्यराजो जलंधरः ।। ४४ ।।\nवीरभद्रोऽपि संकुद्धस्सितधारेण चेषुणा ।।\nचिच्छेद तच्छरं चैव विव्याध महेषुणा ।।४५।।\nततस्तौ सूर्यसंकाशौ युयुधाते परस्परम् ।।\nनानाशस्त्रैस्तथास्त्रैश्च चिरं वीरवरोत्तमौ ।। ४६ ।।\nवीरभद्रस्ततस्तस्य हयान्बाणैरपातयत् ।।\nधनुश्चिच्छेद रथिनः पताकां चापि वेगतः ।। ४७ ।।\nअथो स दैत्यराजो हि पुप्लुवे परिघायुधः ।।\nवीरभद्रोपकठं स द्रुतमाप महाबलः ।। ४८ ।।\nपरिघेनातिमहता वीरभद्रं जघान ह ।।\nसबलोऽब्धितनयो मूर्ध्नि वीरो जगर्ज च ।। ४९ ।।\nपरिघेनातिमहता भिन्नमूर्द्धा गणाधिपः ।।\nवीरभद्रः पपातोर्व्यां मुमोच रुधिरं बहु ।।2.5.21.५०।।\nपतितं वीरभद्रं तु दृष्ट्वा रुद्रगणा भयात् ।।\nअपागच्छन्रणं हित्वा क्रोशमाना महेश्वरम् ।। ५१ ।।\nअथ कोलाहलं श्रुत्वा गणानां चन्द्रशेखरः ।।\nनिजपार्श्वस्थितान् वीरानपृच्छद्गणसत्तमान् ।। ५२ ।।\nशंकर उवाच ।।\nकिमर्थं मद्गणानां हि महाकोलाहलोऽभवत् ।।\nविचार्यतां महावीराश्शांतिः कार्या मया ध्रुवम् ।।५३।।\nयावत्स देवेशो गणान्पप्रच्छ सादरम् ।।\nतावद्गणवरास्ते हि समायाताः प्रभुं प्रति ।। ५४ ।।\nतान्दृष्ट्वा विकलान्रुद्रः पप्रच्छ इति कुशलं प्रभुः ।।\nयथावत्ते गणा वृत्तं समाचख्युश्च विस्तरात् ।। ५५।।\nतच्छ्रुत्वा भगवानुद्रो महालीलाकरः प्रभुः ।।\nअभयं दत्तवांस्तेभ्यो महोत्साहं प्रवर्द्धयन् ।।५६।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखंडे जलंधरोपाख्याने विशे षयुद्धवर्णनं नामैकविंशतितमोऽध्यायः ।। २१ ।।"
  }
]
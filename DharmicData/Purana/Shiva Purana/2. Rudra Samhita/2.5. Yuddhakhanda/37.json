[
  {
    "text": "सनत्कुमार उवाच ।।\nतदा देवगणास्सर्वे दानवैश्च पराजिताः ।।\nदुद्रुवुर्भयभीताश्च शस्त्रास्त्रक्षतविग्रहाः ।।१।।\nते परावृत्य विश्वेशं शंकरं शरणं ययुः ।।\nत्राहि त्राहीति सर्वेशेत्यू चुर्विह्वलया गिरा।२।।\nदृष्ट्वा पराजयं तेषां देवादीनां स शंकरः ।।\nसभयं वचनं श्रुत्वा कोपमुच्चैश्चकार ह।।३।।\nनिरीक्ष्य स कृपादृष्ट्या देवेभ्यश्चाभयं ददौ ।।\nबलं च स्वगणानां वै वर्द्धयामास तेजसा ।। ४ ।।\nशिवाज्ञप्तस्तदा स्कन्दो दानवानां गणैस्सह ।।\nयुयुधे निर्भयस्संख्ये महावीरो हरात्मजः ।। ५ ।।\nकृत्वा क्रोधं वीरशब्दं देवो यस्तारकांतकः ।।\nअक्षौहिणीनां शतकं समरे स जघान ह ।। ६ ।।\nरुधिरं पातयामास काली कमललोचना ।।\nतेषां शिरांसि संछिद्य बभक्ष सहसा च सा ।।७।।\nपपौ रक्तानि तेषां च दानवानां समं ततः ।।\nयुद्धं चकार विविधं सुरदानवभीषणम् ।।८।।\nशतलक्षं गजेन्द्राणां शतलक्षं नृणां तथा ।।\nसमादायैकहस्तेन मुखे चिक्षेप लीलया ।।९ ।।\nकबंधानां सहस्रं च सन्ननर्त रणे बहु ।।\nमहान् कोलाहलो जातः क्लीबानां च भयंकरः ।।2.5.37.१०।।\nपुनः स्कंदः प्रकुप्योच्चैः शरवर्षाञ्चकार ह ।।\nपातयामास क्षयतः कोटिशोऽसुरनायकान् ।।११।।\nदानवाः शरजालेन स्कन्दस्य क्षतविग्रहाः ।।\nभीताः प्रदुद्रुवुस्सर्वे शेषा मरणतस्तदा ।। १२ ।।\nवृषपर्वा विप्रचित्तिर्दंडश्चापि विकंपनः ।।\nस्कंदेन युयुधुस्सार्द्धं तेन सर्वे क्रमेण च ।।१३।।\nमहामारी च युयुधे न बभूव पराङ्मुखी ।।\nबभूवुस्ते क्षतांगाश्च स्कंदशक्तिप्रपीडिताः ।। १४ ।।\nमहामारीस्कंदयोश्च विजयोभूत्तदा मुने ।।\nनेदुर्दुंदुभयस्स्वर्गे पुष्पवृष्टिः पपात ह ।। १५ ।।\nस्कंदस्य समरं दृष्ट्वा महारौद्रं तमद्भुतम् ।।\nदानवानां क्षयकरं यथाप्रकृतिकल्पकम् ।।१६।।\nमहामारीकृतं तच्चोपद्रवं क्षयहेतुकम्।।\nचुकोपातीव सहसा सनद्धोभूत्स्वयं तदा ।। १७।।\nवरं विमानमारुह्य नानाशस्त्रास्त्रसंयुतम्।।\nअभयं सर्ववीराणां नानारत्नपरिच्छदम्।।१८।।\nमहावीरैश्शंखचूडो जगाम रथमध्यतः ।।\nधनुर्विकृष्य कर्णान्तं चकार शरवर्षणम् ।।१९।।\nतस्य सा शरवृष्टिश्च दुर्निवार्य्या भयंकरी ।।\nमहाघोरांधकारश्च वधस्थाने बभूव ह ।।2.5.37.२०।।\nदेवाः प्रदुद्रुवुः सर्वे येऽन्ये नन्दीश्वरादयः ।।\nएक एव कार्त्तिकेयस्तस्थौ समरमूर्द्धनि ।।२१।।\nपर्वतानां च सर्पाणां नागानां शाखिनां तथा ।।\nराजा चकार वृष्टिं च दुर्निवार्या भयंकरीम् ।। २२ ।।\nतद्दृष्ट्या प्रहतः स्कन्दो बभूव शिवनन्दनः ।।\nनीहारेण च सांद्रेण संवृतौ भास्करौ यथा ।।२३।।\nनानाविधां स्वमायां च चकार मयदर्शिताम् ।।\nतां नाविदन् सुराः केपि गणाश्च मुनिसत्तम ।।२४।।\nतदैव शङ्खचूडश्च महामायी महाबलः ।।\nशरेणैकेन दिव्येन धनुश्चिच्छेद तस्य वै ।।२५।।\nबभंज तद्रथं दिव्यं चिच्छेद रथपीडकान् ।।\nमयूरं जर्जरीभूतं दिव्यास्त्रेण चकार सः ।।२६।।\nशक्तिं चिक्षेप सूर्याभां तस्य वक्षसि घातिनीम् ।।\nमूर्च्छामवाप सहसा तत्प्रहारेण स क्षणम् ।।२७।।\nपुनश्च चेतनां प्राप्य कार्तिकः परवीरहा ।।\nरत्नेन्द्रसारनिर्माणमारुरोह स्ववाहनम् ।। २८ ।।\nस्मृत्वा पादौ महेशस्य साम्बिकस्य च षण्मुखः ।।\nशस्त्रास्त्राणि गृहीत्वैव चकार रणमुल्बणम्।। २९ ।।\nसर्प्पांश्च पर्वतांश्चैव वृक्षांश्च प्रस्तरांस्तथा ।।\nसर्वांश्चिच्छेद कोपेन दिव्या स्त्रेण शिवात्मजः ।।2.5.37.३०।।\nवह्निं निवारयामास पार्जन्येन शरेण ह ।।\nरथं धनुश्च चिच्छेद शंखचूडस्य लीलया ।।३१।।\nसन्नाहं सर्ववाहांश्च किरीटं मुकुटोज्ज्वलम् ।।\nवीरशब्दं चकारासौ जगर्ज च पुनः पुनः ।।३२।।\nचिक्षेप शक्तिं सूर्याभां दानवेन्द्रस्य वक्षसि ।।।\nतत्प्रहारेण संप्राप मूर्च्छां दीर्घतमेन च ।।३३।।\nमुहूर्तमात्रं तत्क्लेशं विनीय स महाबलः ।।\nचेतनां प्राप्य चोत्तस्थौ जगर्ज हरिवर्च सः ।।३४।।\nशक्त्या जघान तं चापि कार्तिकेयं महाबलम् ।।\nस पपात महीपृष्ठेऽमोघां कुर्वन्विधिप्रदाम् ।।३५।।\nकाली गृहीत्वा तं क्रोडे निनाय शिवसन्निधौ ।।\nज्ञानेन तं शिवश्चापि जीवयामास लीलया।।३६।।\nददौ बलमनंतं च समुत्तस्थौ प्रतापवान् ।।\nगमनाय मतिं चक्रे पुनस्तत्र शिवात्मजः ।।३७।।\nएतस्मिन्नंतरे वीरो वीरभद्रो महाबलः ।।\nशंखचूडेन युयुधे समरे बलशालिना ।।३८।।\nववर्ष समरेऽस्त्राणि यानियानि च दानवः ।।\nचिच्छेद लीलया वीरस्तानितानि निजैश्शरैः ।।३९।।\nदिव्यान्यस्त्राणि शतशो मुमुचे दानवेश्वरः ।।\nतानि चिच्छेद तं बाणैर्वीरभद्रः प्रतापवान् ।। 2.5.37.४० ।।\nअथातीव चुकोपोच्चैश्शंखचूडः प्रतापवान् ।।\nशक्त्या जघानोरसि तं स चकंपे पपात कौ ।। ४१ ।।\nक्षणेन चेतनां प्राप्य समुत्तस्थौ गणेश्वरः ।।\nजग्राह च धनुर्भूयो वीरभद्रो गणाग्रणीः ।।४२।।\nएतस्मिन्नंतरे काली जगाम समरं पुनः ।।\nभक्षितुं दानवान् स्वांश्च रक्षितुं कार्तिकेच्छया।। ४३ ।।\nवीरास्तामनुजग्मुश्च ते च नन्दीश्वरादयः ।।\nसर्वे देवाश्च गंधर्वा यक्षा रक्षांसि पन्नगाः ।। ४४ ।।\nवाद्यभांडाश्च बहुशश्शतशो मधुवाहकाः ।।\nपुनः समुद्यताश्चासन् वीरा      उभयतोऽखिलाः ।। ४५ ।।\nइति श्रीशिवमहापुराणे द्वितीयायां रुद्रसहितायां पञ्चमे युद्धखंडे शंखचूडवधे ससैन्यशंखचूडयुद्धवर्णनं नाम सप्तत्रिंशोऽध्यायः ।। ३७ ।।"
  }
]
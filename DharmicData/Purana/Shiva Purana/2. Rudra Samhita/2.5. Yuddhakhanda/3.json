[
  {
    "text": "शिव उवाच ।।\nअयं वै त्रिपुराध्यक्ष पुण्यवान्वर्ततेऽधुना ।।\nयत्र पुण्यं प्रवर्तेत न हंतव्यो बुधैः क्वचित् ।।१।।\nजानामि देवकष्टं च विबुधास्सकलं महत्।।\nदैत्यास्ते प्रबला हंतुमशक्यास्तु सुरासुरैः ।।२।।\nपुण्यवंतस्तु ते सर्वे समयास्तारकात्मजाः।।\nदुस्साध्यस्तु वधस्तेषां सर्वेषां पुरवासिनाम् ।।३।।\nमित्रद्रोहं कथं जानन्करोमि रणकर्कशः ।।\nसुहृद्द्रोहे महत्पापं पूर्वमुक्तं स्वयंभुवा ।। ४ ।।\nब्रह्मघ्नं च सुरापे च स्तेये भग्नव्रते तथा ।।\nनिष्कृतिर्विहिता सद्भिः कृतघ्ने नास्ति निष्कृतिः ।। ५ ।।\nमम भक्तास्तु ते दैत्या मया वध्या कथं सुराः ।।\nविचार्यतां भवद्भिश्च धर्मज्ञैरेव धर्मतः ।। ६ ।।\nतावत्ते नैव हंतव्या यावद्भक्तिकृतश्च मे ।।\nतथापि विष्णवे देवा निवेद्यं कारणं त्विदम् ।। ७ ।।\nसनत्कुमार उवाच ।।\nइत्येवं तद्वचः श्रुत्वा देवाश्शक्रपुरोगमाः ।।\nन्यवेदयन् द्रुतं सर्वे ब्रह्मणे प्रथमं मुने ।। ८ ।।\nततो विधिं पुरस्कृत्य सर्वे देवास्सवासवाः।।\nवैकुंठं प्रययुश्शीघ्रं सर्वे शोभासमन्वितम्।।९।।\nतत्र गत्वा हरिं दृष्ट्वा प्रणेमुर्जातसंभ्रमाः।।\nतुष्टुवुश्च महाभक्त्या कृतांजलिपुटास्सुराः ।।2.5.3.१०।।\nस्वदुःखकारणं सर्वं पूर्ववत्तदनंतरम् ।।\nन्यवेदयन्द्रुतं तस्मै विष्णवे प्रभविष्णवे ।। ११ ।।\nदेवदुःखं ततः श्रुत्वा दत्तं च त्रिपुरालये ।।\nज्ञात्वा व्रतं च तेषां तद्विष्णुर्वचनमब्रवीत् ।।१२।।\nविष्णुरुवाच ।।\nइदं सत्यं वचश्चैव यत्र धर्मस्सनातनः ।।\nतत्र दुःखं न जायेत सूर्ये दृष्टे यथा तमः ।।१३।।\n।। सनत्कुमार उवाच ।।\nइत्येतद्वचनं श्रुत्वा देवा दुःखमुपागताः ।।\nपुनरूचुस्तथा विष्णुं परिम्लानमुखाम्बुजाः ।। १४ ।।\nदेवा ऊचुः ।।\nकथं चैव प्रकर्त्तव्यं कथं दुःखं निरस्यते।।\nकथं भवेम सुखिनः कथं स्थास्यामहे वयम् ।। १५ ।।\nकथं धर्मा भविष्यंति त्रिपुरे जीविते सति ।।\nदेवदुःखप्रदा नूनं सर्वे त्रिपुरवासिनः ।। १६ ।।\nकिं वा ते त्रिपुरस्येह वधश्चैव विधीयताम् ।।\nनोचेदकालिकी देवसंहतिः क्रियतां ध्रुवम् ।। १७ ।। ।।\nसनत्कुमार उवाच ।।\nइत्युक्त्वा ते तदा देवा दुःखं कृत्वा पुनः पुनः ।।\nस्थितिं नैव गतिं ते वै चक्रुर्देववरादिह ।। १८ ।।\nतान्वै तथाविधान्दृष्ट्वा हीनान्विनयसंयुतान् ।।\nसोपि नारायणः श्रीमांश्चिंतयेच्चेतसा तथा।।१९।।\nकिं कार्यं देवकार्येषु मया देवसहा यिना ।।\nशिवभक्तास्तु ते दैत्यास्तारकस्य सुता इति।।2.5.3.२०।।\nइति संचिन्त्य तत्काले विष्णुना प्रभविष्णुना ।।\nततो यज्ञास्स्मृतास्तेन देवकार्यार्थमक्षयाः ।। २१ ।।\nतद्विष्णुस्मृतिमात्रेण यज्ञास्ते तत्क्षणं द्रुतम् ।।\nआगतास्तत्र यत्रास्ते श्रीपतिः पुरुषोत्तमः ।। २२ ।।\nततो विष्णुं यज्ञपतिं पुराणं पुरुषं हरिम् ।।\nप्रणम्य तुष्टुवुस्ते वै कृतांजलिपुटास्तदा ।।२३।।\nभगवानपि तान्दृष्ट्वा यज्ञान्प्राह सनातनम् ।।\nसनातनस्तदा सेंद्रान्देवानालोक्य चाच्युतः ।। २४ ।।\nविष्णुरुवाच ।।\nअनेनैव सदा देवा यजध्वं परमेश्वरम् ।।\nपुरत्रयविनाशाय जगत्त्रयविभूतये ।।२५।।\nसनत्कुमार उवाच।।\nअच्युतस्य वचः श्रुत्वा देवदेवस्य धीमतः ।।\nप्रेम्णा ते प्रणतिं कृत्वा यज्ञेशं तेऽस्तुवन्सुराः ।।२६।।\nएवं स्तुत्वा ततो देवा अजयन्यज्ञपूरुषम् ।।\nयज्ञोक्तेन विधानेन संपूर्णविधयो मुने ।। २७ ।।\nततस्तस्माद्यज्ञकुंडात्समुत्पेतुस्सहस्रशः ।।\nभूतसंघा महाकायाः शूलशक्तिगदायुधाः ।।२८।।\nददृशुस्ते सुरास्तान् वै भूतसंघान्सहस्रशः ।।\nशूल शक्तिगदाहस्तान्दण्डचापशिलायुधान्।।२९।।\nनानाप्रहरणोपेतान् नानावेषधराँस्तथा।।\nकालाग्निरुद्रसदृशान्कालसूर्योपमाँस्तदा।।2.5.3.३०।।\nदृष्ट्वा तानब्रवीद्विष्णुः प्रणिपत्य पुरःस्थितान् ।।\nभूतान्यज्ञपतिः श्रीमानुद्राज्ञाप्रतिपालकः ।। ३१ ।।\nविष्णुरुवाच ।।\nभूताः शृणुत मद्वाक्यं देवकार्यार्थमुद्यताः ।।\nगच्छन्तु त्रिपुरं सद्यस्सर्वे हि बलवत्तराः ।। ३२ ।।\nगत्वा दग्ध्वा च भित्त्वा च भङ्क्त्वा दैत्यपुरत्रयम् ।।\nपुनर्यथागता भूतागंतुमर्हथ भूतये ।।३३।।\nसनत्कुमार उवाच ।।\nतच्छ्रुत्वा भगवद्वाक्यं ततो भूतगणाश्च ते ।।\nप्रणम्य देवदेवं तं ययुर्दैत्यपुरत्रयम् ।।३४।।\nगत्वा तत्प्रविशंतश्च त्रिपुराधिपतेजसि ।।\nभस्मसादभवन्सद्यश्शलभा इव पावके ।।३५।।\nअवशिष्टाश्च ये केचित्पलायनपरायणाः ।।\nनिस्सृत्यारं समायाता हरेर्निकटमाकुलाः ।।३६।।\nतान्दृष्ट्वा स हरिः श्रुत्वा तच्च वृत्तमशेषतः।।\nचिंतयामास भगवान्मनसा पुरुषोत्तमः ।। ३७ ।।\nकिं कृत्यमधुना कार्यमिति संतप्तमानसः ।।\nसंतप्तानमरान्सर्वानाज्ञाय च सवासवान् ।। ३८ ।।\nकथं तेषां च दैत्यानां बलाद्धत्वा पुरत्रयम् ।।\nदेवकार्यं करिष्यामीत्यासीच्चिंतासमाकुलः ।।३९।।\nनाशोऽभिचारतो नास्ति धर्मिष्ठानां न संशयः ।।\nइति प्राह स्वयं चेशः श्रुत्याचारप्रमाणकृत् ।। 2.5.3.४० ।।\nदैत्याश्च ते हि धर्मिष्ठास्सर्वे त्रिपुरवासिनः ।।\nतस्मादवध्यतां प्राप्ता नान्यथा सुरपुंगवाः ।।४१।।\nकृत्वा तु सुमहत्पापं रुद्रमभ्यर्चयंति ते ।।\nमुच्यंते पातकैः सर्वैः पद्मपत्रमिवांभसा ।। ४२ ।।\nरुद्राभ्यर्चनतो देवाः सर्वे कामा भवंति हि ।।\nनानोपभोगसंपत्तिर्वश्यतां याति वै भुवि ।। ४३ ।।\nतस्मात्तद्भोगिनो दैत्या लिंगार्चनपरायणाः।।\nअनेकविधसंपत्तेर्मोक्षस्यापि परत्र च ।।४४।।\nततः कृत्वा धर्मविघ्नं तेषामेवात्ममायया ।।\nदैत्यानां देवकार्यार्थं हरिष्ये त्रिपुरं क्षणात् ।।४५।।\nविचार्येत्थं ततस्तेषां भगवान्पुरुषोत्तमः ।।\nकर्तुं व्यवस्थितः पश्चाद्धर्मविघ्नं सुरारिणाम् ।।४६।।\nयावच्च वेद धर्मास्तु यावद्वै शंकरार्चनम् ।।\nयावच्च शुचिकृत्यादि तावन्नाशो भवेन्न हि ।। ४७।।\nतस्मादेवं प्रकर्तव्यं वेदधर्मस्ततो व्रजेत् ।।\nत्यक्तलिंगार्चना दैत्या भविष्यंति न संशयः ।। ४८ ।।\nइति निश्चित्य वै विष्णुर्विघ्नार्थमकरोत्तदा ।।\nतेषां धर्मस्य दैत्यानामुपायं श्रुति खण्डनम् ।। ४९ ।।\nतदैवोवाच देवान्स विष्णुर्देवसहायकृत् ।।\nशिवाज्ञया शिवेनैवाज्ञप्तस्त्रैलोक्यरक्षणे ।। 2.5.3.५० ।।\n।। विष्णुरुवाच ।।\nहे देवास्सकला यूयं गच्छत स्वगृहान्ध्रुवम् ।।\nदेवकार्यं करिष्यामि यथामति न संशयः ।।५१ ।।\nतान्रुद्राद्विमुखान्नूनं करिष्यामि सुयत्नतः ।।\nस्वभक्तिरहिताञ्ज्ञात्वा तान्करिष्यति भस्मसात् ।। ५२ ।।\n।। सनत्कुमार उवाच ।।\nतदाज्ञां शिरसाधायश्वासितास्तेऽमरा मुने ।।\nस्वस्वधामानि विश्वस्ता ययुर्ब्रह्मापि मोदिताः ।। ५३ ।।\nततश्चैवाकरोद्विष्णुर्देवार्थं हितमुत्तमम् ।।\nतदेव श्रूयतां सम्यक्सर्वपापप्रणाशनम् ।।५४।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखण्डे त्रिपुरवधोपाख्याने भूतत्रिपुरधर्मवर्णनं नाम तृतीयोऽध्यायः ।। ३ ।।"
  }
]
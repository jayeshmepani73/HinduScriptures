[
  {
    "text": "सनत्कुमार उवाच ।।\nस्वबलं निहतं दृष्ट्वा मुख्यं बहुतरं ततः ।।\nतथा वीरान् प्राणसमान् चुकोपातीव दानवः ।। १ ।।\nउवाच वचनं शंभुं तिष्ठाम्याजौ स्थिरो भव।।\nकिमेतैर्निहतैर्मेद्य संमुखे समरं कुरु ।। २ ।।\nइत्युक्त्वा दानवेन्द्रोसौ सन्नद्धस्समरे मुने ।।\nअगच्छन्निश्चयं कृत्वाऽभिमुखं शंकरस्य च ।। ३ ।।\nदिव्यान्यस्त्राणि चिक्षेप महारुद्राय दानवः ।।\nचकार शरवृष्टिञ्च तोयवृष्टिं यथा घनः ।। ४ ।।\nमायाश्चकार विविधा अदृश्या भयदर्शिताः ।।\nअप्रतर्क्याः सुरगणैर्निखिलैरपिः सत्तमैः ।।५।।\nता दृष्ट्वा शंकरस्तत्र चिक्षे पास्त्रं च लीलया ।।\nमाहेश्वरं महादिव्यं सर्वमायाविनाशनम् ।। ६ ।।\nतेजसा तस्य तन्माया नष्टाश्चासन् द्रुतं तदा ।।\nदिव्यान्यस्त्राणि तान्येव निस्तेजांस्यभवन्नपि ।। ७ ।।\nअथ युद्धे महेशानस्तद्वधाय महाबलः ।।\nशूलं जग्राह सहसा दुर्निवार्यं सुतेजसाम् ।। ८ ।।\nतदैव तन्निषेद्धुं च वाग्बभूवाशरीरिणी ।।\nक्षिप शूलं न चेदानीं प्रार्थनां शृणु शंकर ।। ९ ।।\nसर्वथा त्वं समर्थो हि क्षणाद् ब्रह्माण्डनाशने ।।\nकिमेकदानवस्येश शङ्खचूडस्य सांप्रतम् ।। 2.5.40.१० ।।\nतथापि वेदमर्यादा न नाश्या स्वामिना त्वया ।।\nतां शृणुष्व महादेव सफलं कुरु सत्यतः ।। ११ ।।\nयावदस्य करेऽत्युग्रं कवचं परमं हरेः ।।\nयावत्सतीत्वमस्त्येव सत्या अस्य हि योषितः ।। १२ ।।\nतावदस्य जरामृत्युश्शंखचूडस्य शंकर ।।\nनास्तीत्यवितथं नाथ विधेहि ब्रह्मणो वचः ।। १३ ।।\nइत्याकर्ण्य नभोवाणीं तथेत्युक्ते हरे तदा ।।\nहरेच्छयागतो विष्णुस्तं दिदेश सतां गतिः ।। १४ ।।\nवृद्धब्राह्मणवेषेण विष्णुर्मायाविनां वरः ।।\nशङ्खचूडोपकंठं च गत्वोवाच स तं तदा ।। १५ ।।\nवृद्धब्राह्मण उवाच।।\nदेहि भिक्षां दानवेन्द्र मह्यं प्राप्ताय सांप्रतम् ।। १६ ।।\nनेदानीं कथयिष्यामि प्रकटं दीनवत्सलम् ।।\nपश्चात्त्वां कथयिष्यामि पुनस्सत्यं करिष्यसि ।। १७ ।।\nओमित्युवाच राजेन्द्रः प्रसन्नवदनेक्षणः ।।\nकवचार्थी जनश्चाहमित्युवाचेति सच्छलात् ।। १८ ।।\nतच्छ्रुत्वा दानवेन्द्रोसौ ब्रह्मण्यः सत्यवाग्विभुः ।।\nतद्ददौ कवचं दिव्यं विप्राय प्राणसंमतम् ।।१९।।\nमायायेत्थं तु कवचं तस्माज्जग्राह वै हरिः ।।\nशङ्खचूडस्य रूपेण जगाम तुलसीं प्रति ।। 2.5.40.२० ।।\nगत्वा तत्र हरिस्तस्या योनौ मायाविशारदः ।।\nवीर्याधानं चकाराशु देवकार्यार्थमीश्वरः ।। २१ ।।\nएतस्मिन्नंतरे शंभुमीरयन् स्ववचः प्रभुः ।।\nशंखचूडवधार्थाय शूलं जग्राह प्रज्वलत् ।।२२।।\nतच्छूलं विजयं नाम शङ्करस्य परमात्मनः ।।\nसञ्चकाशे दिशस्सर्वा रोदसी संप्रकाशयन् ।। २३।।\nकोटिमध्याह्नमार्तंडप्रलयाग्निशिखोपमम्।।\nदुर्निवार्यं च दुर्द्धर्षमव्यर्थं वैरिघातकम् ।।२४।।\nतेजसां चक्रमत्युग्रं सर्वशस्त्रास्त्रसायकम्।।\nसुरासुराणां सर्वेषां दुस्सहं च भयंकरम् ।।२५।।\nसंहर्तुं सर्वब्रह्माडमवलंब्य च लीलया ।।\nसंस्थितं परमं तत्र एकत्रीभूय विज्वलत्।। ।। २६ ।।\nधनुस्सहस्रं दीर्घेण प्रस्थेन शतहस्तकम्।।\nजीवब्रह्मास्वरूपं च नित्यरूपमनिर्मितम् ।।२७।।\nविभ्रमद् व्योम्नि तच्छूलं शंख चूडोपरि क्षणात् ।।\nचकार भस्म तच्छीघ्रं निपत्य शिवशासनात् ।। २८ ।।\nअथ शूलं महेशस्य द्रुतमावृत्य शंकरम।।\nययौ विहायसा विप्रमनोयायि स्वकार्यकृत् ।।२९।।\nनेदुर्दुंदुभयस्स्वर्गे जगुर्गंधर्वकिन्नराः ।।\nतुष्टुवुर्मुनयो देवा ननृतुश्चाप्सरोगणाः ।।2.5.40.३०।।\nबभूव पुष्पवृष्टिश्च शिवस्योपरि संततम् ।।\nप्रशशंस हरिर्ब्रह्मा शक्राद्या मुनयस्तथा ।। ३१ ।।\nशंखचूडो दानवेन्द्रः शिवस्य कृपया तदा ।।\nशाप मुक्तो बभूवाथ पूर्वरूपमवाप ह ।। ३२ ।।\nअस्थिभिश्शंखचूडस्य शंखजातिर्बभूव ह ।।\nप्रशस्तं शंखतोयं च सर्वेषां शंकरं विना ।। ३३ ।।\nविशेषेण हरेर्लक्ष्म्याः शंखतोयं महाप्रियम् ।।\nसंबंधिनां च तस्यापि न हरस्य महामुने ।। ३४ ।।\nतमित्थं शंकरो हत्वा शिवलोकं जगाम सः।।\nसुप्रहृष्टो वृषारूढः सोमस्कन्दगणैर्वृतः।।३५।।\nहरिर्जगाम वैकुंठं कृष्णस्स्ववस्थो बभूव ह।।\nसुरास्स्वविषयं प्रापुः परमानन्दसंयुताः।।३६।।\nजगत्स्वास्थ्यमतीवाप सर्वनिर्विघ्नमापकम्।।\nनिर्मलं चाभवद्व्योम क्षितिस्सर्वा सुमंगला ।।३७।।\nइति प्रोक्तं महेशस्य चरितं प्रमुदावहम्।।\nसर्वदुःखहरं श्रीदं सर्वकामप्रपूरकम्।।३८।।\nधन्यं यशस्यमायुष्यं सर्वविघ्ननिवारणम्।।\nभुक्तिदं मुक्तिदं चैव सर्वकामफलप्रदम्।।३९।।\nय इदं शृणुयान्नित्यं चरितं शशिमौलिनः।।\nश्रावयेद्वा पठेद्वापि पाठयेद्वा सुधीर्नरः।।2.5.40.४०।।\nधनं धान्यं सुतं सौख्यं लभेतात्र न संशयः।।\nसर्वान्कामानवाप्नोति शिवभक्तिं विशेषतः।।४१।।\nइदमाख्यानमतुलं सर्वोपद्रवनाशनम्।।\nपरमज्ञानजननं शिवभक्तिविवर्द्धनम्।।४२।।\nब्राह्मणो ब्रह्मवर्चस्वी क्षत्रियो विजयी भवेत्।।\nधनाढ्यो वैश्यजश्शूद्रश्शृण्वन् सत्तमतामियात्।।४३।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखडे शंखचूडवधोपाख्यानं नाम चत्वारिंशोऽध्यायः ।।४०।।"
  }
]
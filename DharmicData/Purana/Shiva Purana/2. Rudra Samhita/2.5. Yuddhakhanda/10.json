[
  {
    "text": "सनत्कुमार उवाच ।।\nअथ शम्भुर्महादेवो रथस्थस्सर्वसंयुतः ।।\nत्रिपुरं सकलं दग्धुमुद्यतोऽभूत्सुरद्विषाम्।।\nशीर्षं स्थानकमास्थाय संधाय च शरोत्तमम् ।।\nसज्जं तत्कार्मुकं कृत्वा प्रत्यालीढं महाद्भुतम् ।।२।।\nनिवेश्य दृढमुष्टौ च दृष्टिं दृष्टौ निवेश्य च।।\nअतिष्ठन्निश्चलस्तत्र शतं वर्षसहस्रकम् ।।३।।\nततोङ्गुष्ठे गणाध्यक्षस्स तु दैत्यनिशंस्थितः।।\nन लक्ष्यं विविशुस्तानि पुराण्यस्य त्रिशूलिनः ।।४।।\nततोंतरिक्षादशृणोद्धनुर्बाणधरो हरः ।।\nमुंजकेशो विरूपाक्षो वाचं परमशोभनाम् ।।५।।\nभो भो न यावद्भगवन्नर्चितोऽसौ विनायकः।।\nपुराणि जगदीशेश सांप्रतं न हनिष्यति ।। ६ ।।\nएतच्छ्रुत्वा तु वचनं गजवक्त्रमपूजयत् ।।\nभद्रकालीं समाहूय ततोंधकनिषूदनः ।। ७ ।।\nतस्मिन् संपूजिते हर्षात्परितुष्टे पुरस्सरे ।।\nविनायके ततो व्योम्नि ददर्श भगवान्हरः ।। ८ ।।\nपुराणि त्रीणि दैत्यानां तारकाणां महात्मनाम् ।।\nयथातथं हि युक्तानि केचिदित्थं वदंति ह ।। ९ ।।\nपरब्रह्मणि देवेश सर्वोपास्ये महेश्वरे ।।\nअन्यप्रसादतः कार्यं सिद्धिर्घटति नेति हि ।। 2.5.10.१० ।।\nस स्वतंत्रः परं ब्रह्म सगुणो निर्गुणोऽपि ह ।।\nअलक्ष्यः सकलैस्स्वामी परमात्मा निरंजनः ।। ११ ।।\nपंचदेवात्मकः पंचदेवोपास्यः परः प्रभुः ।।\nतस्योपास्यो न कोप्यस्ति स एवोपास्य आलयम् ।। १२ ।।\nअथ वा लीलया तस्य सर्वं संघटते मुने ।।\nचरितं देवदेवस्य वरदातुर्महेशितुः ।। १३ ।।\nतस्मिस्थिते महादेवे पूजयित्वा गणाधिपम् ।।\nपुराणि तत्र कालेन जग्मुरेकत्वमाशु वै ।। १४।।\nएकीभावं मुने तत्र त्रिपुरे समुपागते ।।\nबभूव तुमुलो हर्षो देवादीनां महात्मनाम् ।। १५ ।।\nततो देवगणास्सर्वे सिद्धाश्च परमर्षयः ।।\nजयेति वाचो मुमुचुः स्तुवंतश्चाष्टमूर्तिनम् ।। १६ ।।\nअथाहेति तदा ब्रह्मा विष्णुश्च जगतां पतिः ।।\nसमयोऽपि समायातो दैत्यानां वधकर्मणः ।।१७।।\nतेषां तारकपुत्राणां त्रिपुराणां महेश्वर ।।\nदेवकार्यं कुरु विभो एकत्वमपि चागतम् ।। १८ ।।\nयावन्न यान्ति देवेश विप्रयोगं पुराणि वै ।।\nतावद्बाणं विमुंचश्च त्रिपुरं भस्मसात्कुरु।।।१९।।\nअथ सज्यं धनुः कृत्वा शर्वस्संधाय तं शरम् ।।\nपूज्य पाशुपतास्त्रं स त्रिपुरं समचिंतयत् ।।2.5.10.२०।।\nअथ देवो महादेवो वरलीलाविशारदः ।।\nकेनापि कारणेनात्र सावज्ञं तदवैक्षत ।। २१ ।।\nपुरत्रयं विरूपाक्षः कर्तुं तद्भस्मसात्क्षणात् ।।\nसमर्थः परमेशानो मीनातु च सतां गतिः ।।२२।।\nदग्धुं समर्थो देवेशो वीक्षणेन जगत्त्रयम् ।।\nअस्मद्यशो विवृद्ध्यर्थं शरं मोक्तुमिहार्हसि ।।२३।।\nइति स्तुतोऽमरैस्सर्वैविष्ण्वादिविधिभिस्तदा ।।\nदग्धुं पुरत्रयं तद्वै बाणेनैच्छन्महेश्वरः ।। २४ ।।\nअभिलाख्यमुहूर्ते तु विकृष्य धनुरद्भुतम् ।।\nकृत्वा ज्यातलनिर्घोषं नादमत्यंतदुस्सहम् ।। २५ ।।\nआत्मनो नाम विश्राव्य समाभाष्य महासुरान् ।।\nमार्तंडकोटिवपुषं कांडमुग्रो मुमोच ह ।।२६।।\nददाह त्रिपुरस्थास्तान्दैत्यांस्त्रीन्विमलापहः ।।\nस आशुगो विष्णुमयो वह्निशल्यो महाज्वलन् ।। २७ ।।\nततः पुराणि दग्धानि चतुर्जलधिमेखलाम् ।।\nगतानि युगपद्भूमिं त्रीणि दग्धानि भस्मशः ।। २८ ।।\nदैत्यास्तु शतशो दग्धास्तस्य बाणस्थवह्निना ।।\nहाहाकारं प्रकुर्वंतश्शिवपूजाव्यतिक्रमात् ।। २९ ।।\nतारकाक्षस्तु निर्दग्धो भ्रातृभ्यां सहितोऽभवत् ।।\nसस्मार स्वप्रभुं देवं शंकरं भक्तवत्सलम् ।। 2.5.10.३० ।।\nभक्त्या परमया युक्तः प्रलपन् विविधा गिरः ।।\nमहादेवं समुद्वीक्ष्य मनसा तमुवाच सः ।। ३१ ।।\nतारकाक्ष उवाच ।।\nभव ज्ञातोसि तुष्टोऽसि यद्यस्मान् सह बंधुभिः ।।\nतेन सत्येन भूयोऽपि कदा त्वं प्रदहिष्यसि ।। ३२ ।।\nदुर्लभं लब्धमस्माभिर्यदप्राप्यं सुरासुरैः ।।\nत्वद्भावभाविता बुद्धिर्जातेजाते भवत्विति ।।३३।।\nइत्येवं विब्रुवंतस्ते दानवास्तेन वह्निना ।।\nशिवाज्ञयाद्भुतं दग्धा भस्मसादभवन्मुने ।। ३४ ।।\nअन्येऽपि बाला वृद्धाश्च दानवास्तेन वह्निना ।।\nशिवाज्ञया द्रुतं व्यास निर्दग्धा भस्मसात्कृताः ।। ३५ ।।\nस्त्रियो वा पुरुषा वापि वाहनानि च तत्र ये ।।\nसर्वे तेनाग्निना दग्धाः कल्पान्ते तु जगद्यथा ।। ३६ ।।\nभर्तॄन्कंठगतान्हित्वा काश्चिद्दग्धा वरस्त्रियः ।।\nकाश्चित्सुप्ताः प्रमत्ताश्च रतिश्रांताश्च योषितः ।। ३७ ।।\nअर्द्धदग्धा विबुद्धाश्च बभ्रमुर्मोहमूर्च्छिताः ।।\nतेन नासीत्सुसूक्ष्मोऽपि घोरत्रिपुरवह्निना ।।३८।।\nअविदग्धो विनिर्मुक्तः स्थावरो जंगमोपि वा ।।\nवर्जयित्वा मयं दैत्यं विश्वकर्माणमव्ययम् ।।३९।।\nअविरुद्धं तु देवानां रक्षितं शंभुतेजसा ।।\nविपत्कालेपि सद्भक्तं महेशशरणागतम् ।।2.5.10.४०।।\nसन्निपातो हि येषां नो विद्यते नाशकारकः ।।\nदैत्यानामन्यसत्त्वानां भावाभावे कृताकृते ।। ४१ ।।\nतस्माद्यत्नस्सुसंभाव्यः सद्भिः कर्तव्य एव हि ।।\nगर्हणात्क्षीयते लोको न तत्कर्म समाचरेत् ।। ४२ ।।\nन संयोगो यथा तेषां भूयात्त्रिपुरवासिनाम् ।।\nमतमेतद्धि सर्वेषां दैवाद्यदि यतो भवेत् ।।४३।।\nये पूजयंतस्तत्रापि दैत्या रुद्रं सबांधवाः ।।\nगाणपत्यं ययुस्सर्वे शिवपूजावि धेर्बलात् ।।४४।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखंडे त्रिपुरदाहवर्णनं नाम दशमोऽध्यायः ।। १० ।।"
  }
]
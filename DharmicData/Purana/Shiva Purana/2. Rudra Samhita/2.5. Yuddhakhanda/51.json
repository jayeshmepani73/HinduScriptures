[
  {
    "text": "व्यास उवाच।।\nसनत्कुमार सर्वज्ञ श्राविता सुकथाद्भुता।।\nभवतानुग्रहात्प्रीत्या शभ्वनुग्रहनिर्भरा ।। १ ।।\nइदानीं श्रोतुमिच्छामि चरितं शशिमौलिनः ।।\nगाणपत्यं ददौ प्रीत्या यथा बाणासुराय वै ।। २ ।।\nसनत्कुमार उवाच ।।\nशृणु व्यासादरात्तां वै कथां शंभोः परात्मनः ।।\nगाणपत्यं यथा प्रीत्या ददौ बाणा सुराय हि ।। ३ ।।\nअत्रैव सुचरित्रं च शंकरस्य महाप्रभोः ।।\nकृष्णेन समरोप्यत्र शंभोर्बाणानुगृह्णतः ।। ४ ।।\nअत्रानुरूपं शृणु मे शिवलीलान्वितं परम् ।।\nइतिहासं महापुण्यं मनःश्रोत्रसुखावहम् ।। ५ ।।\nब्रह्मपुत्रो मरीचिर्यो मुनिरासीन्महामतिः ।।\nमानसस्सर्वपुत्रेषु ज्येष्ठः श्रेष्ठः प्रजापतिः ।। ६ ।।\nतस्य पुत्रो महात्मासीत्कश्यपो मुनिसत्तमः।।\nसृष्टिप्रवृद्धकोऽत्यंतं पितुर्भक्तो विधेरपि ।।७।।\nस्वस्य त्रयोदशमितादक्षकन्या स्सुशीलिकाः ।।\nकश्यपस्य मुनेर्व्यास पत्न्यश्चासन्पतिव्रताः ।।८।।\nतत्र ज्येष्ठा दितिश्चासीद्दैत्यास्तत्तनयास्स्मृताः ।।\nअन्यासां च सुता जाता देवाद्यास्सचराचराः ।। ९ ।।\nज्येष्ठायाः प्रथमौ पुत्रौ दितेश्चास्तां महाबलौ ।।\nहिरण्यकशिपुर्ज्येष्ठो हिरण्याक्षोऽनुजस्ततः ।।2.5.51.१०।।\nहिरण्यकशिपोः पुत्राश्चत्वारो दैत्यसत्तमाः।।\nह्रादानुह्रादसंह्रादा प्रह्रादश्चेत्यनुक्रमात्।।११।।\nप्रह्रादस्तत्र हि महान्विष्णुभक्तो जितेन्द्रियः ।।\nयं नाशितुं न शक्तास्तेऽभवन्दैत्याश्च केपि ह ।। १२ ।।\nविरोचनः सुतस्तस्य महा दातृवरोऽभवत् ।।\nशक्राय स्वशिरो योऽदाद्याचमानाय विप्रतः ।। १३ ।।\nतस्य पुत्रो बलिश्चासीन्महादानी शिवप्रियः ।।\nयेन वामनरूपाय हरयेऽदायि मेदिनी ।। १४ ।।\nतस्यौरसः सुतो बाणश्शिवभक्तो बभूव ह ।।\nमान्यो वदान्यो धीमांश्च सत्यसंधस्स हस्रदः ।। १५ ।।\nशोणिताख्ये पुरे स्थित्वा स राज्यमकरोत्पुरा ।।\nत्रैलोक्यं च बलाञ्ज्जित्वा तन्नाथानसुरेश्वरः ।। १६ ।। ।।\nतस्य बाणासुरस्यैव शिवभक्तस्य चामराः ।।\nशंकरस्य प्रसादेन किंकरा इव तेऽभवन् ।।१७।।\nतस्य राज्येऽमरान्हित्वा नाभवन्दुःखिताः प्रजाः ।।\nसापत्न्यादुःखितास्ते हि परधर्मप्रवर्तिनः।।१८।।\nसहस्रबाहुवाद्येन स कदाचिन्महासुरः।।\nतांडवेन हि नृत्येनातोषयत्तं महेश्वरम् ।। १९ ।।\nतेन नृत्येन संतुष्टस्सुप्रसन्नो बभूव ह ।।\nददर्श कृपया दृष्ट्या शंकरो भक्तवत्सलः ।। 2.5.51.२० ।।\nभगवान्सर्वलोकेश्शशरण्यो भक्तकामदः ।।\nवरेण च्छंदयामास बालेयं तं महासुरम् ।।२१।।\nशंकर उवाच।।\nबालेयः स महादैत्यो बाणो भक्तवरस्सुधीः।।\nप्रणम्य शंकरं भक्त्या नुनाव परमेश्वरम् ।।२२।।\nबाणासुर उवाच ।।\nदेवदेव महादेव शरणागतवत्सल ।।\nसंतुष्टोऽसि महेशान ममोपरि विभो यदि ।। २३ ।।\nमद्रक्षको भव सदा मदुपस्थः पुराधिपः ।।\nसर्वथा प्रीतिकृन्मे हि ससुतस्सगणः प्रभो ।। २४ ।।\nसनत्कुमार उवाच ।।\nबलिपुत्रस्स वै बाणो मोहितश्शिवमायया ।।\nमुक्तिप्रदं महेशानं दुराराध्यमपि ध्रुवम् ।। २५ ।।\nस भक्तवत्सलः शंभुर्दत्त्वा तस्मै वरांश्च तान् ।।\nतत्रोवास तथा प्रीत्या सगणस्ससुतः प्रभुः ।। २६ ।।\nस कदाचिद्बाणपुरे चक्रे देवासुरैस्सह ।।\nनदीतीरे हरः क्रीडां रम्ये शोणितकाह्वये ।। २७ ।।\nननृतुर्जहसुश्चापि गंधर्वासरसस्तथा ।।\nजेयुः प्रणेमुर्मुनय आनर्चुस्तुष्टुवुश्च तम् ।।२८।।\nववल्गुः प्रथमास्सर्वे ऋषयो जुहुवुस्तथा ।।\nआययुः सिद्धसंघाश्च दृदृशुश्शांकरी रतिम् ।। २९ ।।\nकुतर्किका विनेशुश्च म्लेच्छाश्च परिपंथिनः ।।\nमातरोभिमुखास्तस्थुर्विनेशुश्च विभीषिका ।। 2.5.51.३० ।।\nरुद्रसद्भावभक्तानां भवदोषाश्च विस्तृताः ।।\nतस्मिन्दृष्टे प्रजास्सर्वाः सुप्रीतिं परमां ययुः ।। ३१ ।।\nववल्गुर्मुनयस्सिद्धाः स्त्रीणां दृष्ट्वा विचेष्टितम् ।।\nपुपुषुश्चापि ऋतवस्स्वप्रभावं तु तत्र च ।।३२।।\nववुर्वाताश्च मृदवः पुष्पकेसरधूसराः ।।\nचुकूजुः पक्षिसंघाश्च शाखिनां मधुलम्पटाः ।।३३।।\nपुष्पभारावनद्धानां रारट्येरंश्च कोकिलाः ।।\nमधुरं कामजननं वनेषूपवनेषु च ।।३४।।\nततः क्रीडाविहारे तु मत्तो बालेन्दुशेखरः ।।\nअनिर्जितेन कामेन दृष्टाः प्रोवाच नन्दिनम् ।।३५।।\nचन्द्रशेखर उवाच ।।\nवामामानय गौरीं त्वं कैलासात्कृतमंडनाम् ।।\nशीघ्रमस्माद्वनाद्गत्वा ह्युक्त्वाऽकृष्णामिहानय ।। ३६ ।।\nसनत्कुमार उवाच ।।\nस तथेति प्रतिज्ञाय गत्वा तत्राह पार्वतीम् ।।\nसुप्रणम्य रहो दूतश्शंकरस्य कृतांजलिः ।। ३७ ।।\n।। नन्दीश्वर उवाच ।।\nद्रष्टुमिच्छति देवि त्वां देवदेवो महेश्वरः ।।\nस्ववल्लभां रूपकृतां मयोक्तं तन्निदेशतः ।। ३८ ।।\nसनत्कुमार उवाच।।\nततस्तद्वचनाद्गौरी मंडनं कर्तुमादरात् ।।\nउद्यताभून्मुनिश्रेष्ठ पतिव्रतपरायणा ।। ३९ ।।\nआगच्छामि प्रभुं गच्छ वद तं त्वं ममाज्ञया ।।\nआजगाम ततो नंदी रुद्रासन्नं मनोगतिः ।।2.5.51.४०।।\nपुनराह ततो रुद्रो नन्दिनं परविभ्रमः।।\nपुनर्गच्छ ततस्तात क्षिप्रमा नय पार्वतीम् ।।४१।।\nबाढमुक्त्वा स तां गत्वा गौरीमाह सुलोचनाम् ।।\nद्रष्टुमिच्छति ते भर्ता कृतवेषां मनोरमाम् ।।४२।।\nशंकरो बहुधा देवि विहर्तुं संप्रतीक्षते ।।\nएवं पतौ सुकामार्ते गम्यतां गिरिनंदिनि ।। ४३ ।।\nक्सरोभिस्समग्राभिरन्योन्यमभिमंत्रितम् ।।\nलब्धभावो यथा सद्यः पार्वत्या दर्शनोत्सुकः ।। ४४ ।।\nअयं पिनाकी कामारिः वृणुयाद्यां नितंबिनीम् ।।\nसर्वासां दिव्यनारीणां राज्ञी भवति वै धुवम् ।। ४५ ।।\nवीक्षणं गौरिरूपेण क्रीडयेन्मन्मथैर्गणैः ।।\nकामोऽयं हंति कामारिमूचुरन्योन्यमादताः ।। ४६ ।।\nस्प्रष्टुं शक्नोति या काचिदृते दाक्षायणी स्त्रियम् ।।\nसा गच्छेत्तत्र निश्शंकं मोहयेत्पार्वतीपतिम् ।। ४७ ।।\nकूष्मांडतनया तत्र शंकरं स्प्रष्टुमुत्सहे ।।\nअहं गौरीसुरूपेण चित्रलेखा वचोऽब्रवीत् ।। ४८ ।।\nचित्रलेखोवाच ।।\nयदधान्मोहिनीरूपं केशवो मोह नेच्छया ।।\nपुरा तद्वैष्णवं योगमाश्रित्य परमार्थतः ।। ४९ ।।\nउर्वश्याश्च ततो दृष्ट्वा रूपस्य परिवर्तनम् ।।\nकालीरूपं घृताची तु विश्वाची चांडिकं वपुः ।। 2.5.51.५० ।।\nसावित्रिरूपं रंभा च गायत्रं मेनका तथा ।।\nसहजन्या जयारूपं वैजयं पुंजिकस्थली ।। ५१ ।।\nमातॄणामप्यनुक्तानामनुक्ताश्चाप्सरोवराः ।।\nरत्नाद्रूपाणि ताश्चक्रुस्स्वविद्यासंयुता अनु ।।५२।।\nततस्तासां तु रूपाणि दृष्ट्वा कुंभां डनंदिनी ।।\nवैष्णवादात्मयोगाच्च विज्ञातार्था व्यडंबयत् ।। ५३ ।।\nऊषा बाणासुरसुता दिव्ययोगविशारदा ।।\nचकार रूपं पार्वत्या दिव्यमत्यद्भुतं शुभम् ।। ५४ ।।\nमहारक्ताब्जसंकाशं चरणं चोक्तमप्रभम् ।।\nदिव्यलक्षणसंयुक्तं मनोऽभीष्टार्थदायकम् ।। ५५ ।।\nतस्या रमणसंकल्पं विज्ञाय गिरिजा ततः ।।\nउवाच सर्वविज्ञाना सर्वान्तर्यामिनी शिवा ।। ५६ ।।\nगिरिजोवाच ।।\nयतो मम स्वरूपं वै धृतभूषे सखि त्वया ।।\nसकामत्वेन समये संप्राप्ते सति मानिनि ।।५७।।\nअस्मिंस्तु कार्तिके मासि ऋतुधर्मास्तु माधवे ।।\nद्वादश्यां शुक्लपक्षे तु यस्तु घोरे निशागमे ।। ५८ ।।\nकृतोपवासां त्वां भोक्ता सुप्तामंतःपुरे नरः ।।\nस ते भर्त्ता कृतो देवैस्तेन सार्द्धं रमिष्यसि ।। ५९ ।।\nआबाल्याद्विष्णुभक्तासि यतोऽनिशमतंद्रिता ।।\nएवमस्त्विति सा प्राह मनसा लज्जितानना ।। 2.5.51.६० ।।\nअथ सा पार्वती देवी कृतकौतुकमण्डना ।।\nरुद्रसंनिधिमागत्य चिक्रीडे तेन शंभुना ।। ६१ ।।\nततो रतांते भगवान्रुद्रश्चादर्शनं ययौ ।।\nसदारः सगणश्चापि सहितो दैवतैर्मुने ।। ६२ ।।\nइति श्रीशिवमहापुराणे द्वितीयायां रुद्रसंहितायां पञ्चमे युद्धखंडे ऊषा चरित्रवर्णनं शिवशिवाविवाहवर्णनं नामैकपंचाशत्तमोऽध्यायः ।। ५१ ।।"
  }
]
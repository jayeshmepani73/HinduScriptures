[
  {
    "text": "।। नारद उवाच ।।\nकृष्णे गते द्वारकायाम निरुद्धेन भार्यया ।।\nअकार्षीत्किं ततो बाणस्तत्त्वं वद महामुने ।।१।।\nसनत्कुमार उवाच।।\nकृष्णे गते द्वारकायामनिरुद्धेन भार्यया ।।\nदुःखितोऽभूत्ततो बाणस्स्वाज्ञानं संस्मरन्हृदा ।।२।।\nततो नन्दीशिवगणो बाणं प्रोवाच दुःखितम् ।।\nदैत्यं शोणितदिग्धांगमनुता पसमन्वितम् ।।३।।\n।। नन्दीश्वर उवाच ।।\nबाण शंकरसद्भक्त मानुतापं कुरुष्व भोः ।।\nभक्तानुकंपी शंभुर्वै भक्तवत्सलनामधृक्।।४।।\nतदिच्छया च यज्जातं तज्जातमिति चेतसा ।।\nमन्यस्व भक्तशार्दूल शिवं स्मर पुनःपुनः।।५।।\nमन आद्ये समाधाय कुरु नित्यं महो त्सवम् ।।\nभक्तानुकंपनश्चाऽस्य शंकरस्य पुनःपुनः।।६।।\nनन्दिवाक्यात्ततो बाणो द्विषा शीर्षकमात्रकः।।\nशिवस्थानं जगामाशु धृत्वा धैर्यं महामनाः ।।७।।\nगत्वा तत्र प्रभुं नत्वा रुरोदातीव विह्वलः ।।\nगतगर्वव्रजो बाणः प्रेमाकुलितमानसः।।८।।\nसंस्तुवन्विविधैः स्तोत्रै स्संनमन्नुतितस्तथा ।।\nयथोचितं पादघातं कुर्वन्विक्षेपयन्करान् ।। ९ ।।\nननर्त तांडवं मुख्यं प्रत्यालीढादिशोभितम् ।।\nस्थानकैर्विविधाकारैरालीढप्रमुखैरपि ।। 2.5.56.१० ।।\nसुखवादसहस्राणि भ्रूक्षेपसहितान्यपि ।।\nशिरःकम्पसहस्राणि प्राप्तानीकः सहस्रशः ।।११।। ।।\nवारीश्च विविधाकारा दर्शयित्वा शनैश्शनः ।।\nतथा शोणितधाराभिस्सिञ्चयित्वा महीतलम्।।१२।।\nरुद्रं प्रसादयामास शूलिनं चन्द्र शेखरम् ।।\nबाणासुरो महाभक्तो विस्मृतात्मगतिर्नतः।।१३।।\nततो नृत्यं महत्कृत्वा भगवान्भक्तवत्सलः ।।\nउवाच बाणं संहृष्टो नृत्य गीतप्रियो हरः ।। १४ ।।\nरुद्र उवाच ।।\nबाण तात बलेः पुत्र संतुष्टो नर्तनेन ते ।।\nवरं गृहाण दैत्येन्द्र यत्ते मनसि वर्तते ।। १५ ।।\nसनत्कुमार उवाच ।।\nइत्याकर्ण्य वचश्शंम्भोर्दैत्येन्द्रेण तदा मुने ।।\nबाणेन संवृणीतोऽभूद्वरस्तु व्रणरोपणे ।।१६।।\nबाहुयुद्धस्य चोद्ध त्तिर्गाणपत्यमथाक्षयम् ।।\nउषापुत्रस्य राज्यं तु तस्मिञ्शोणितकाह्वये।।१७।।\nनिर्वैरता च विबुधैर्विष्णुना च विशेषतः।।\nन पुनर्दैत्यता दुष्टा रजसा तमसा युता ।। १८\nशंभुभक्तिर्विशेषेण निर्विकारा सदा मुने ।।\nशिवभक्तेषु च स्नेहो दया सर्वेषु जंतुषु ।। १९ ।। १९।\nकृत्वा वराञ्शंभोर्बलिपुत्रो महाऽसुरः।।\nप्रेम्णाऽश्रुनयनो रुद्रं तुष्टाव सुकृतांजलिः।।2.5.56.२०।। ।।\nबाण उवाच।।\nदेवदेव महादेव शरणा गतवत्सल ।।\nत्वां नमामि महेशान दीनबन्धो दयानिधे ।।२१।।\nकृता मयि कृपातीव कृपासागर शंकर ।।\nगर्वोपहारितस्सर्वः प्रसन्नेन मम प्रभो ।।२२।।\nत्वं ब्रह्म परमात्मा हि सर्वव्याप्यखिलेश्वरः ।।\nब्रह्मांडतनुरुग्रेशो विराट् सर्वान्वितः परः ।।२३।।\nनाभिर्नभोऽग्निर्वदनमंबु रेतो दिशः श्रुतिः ।।\nद्यौश्शीर्षमंघ्रिरुर्वी ते मनश्चन्द्रस्तव प्रभो ।। २४ ।।\nदृगर्को जठरं वार्द्धिर्भुजेंद्रो धिषणा विधिः ।।\nप्रजापतिर्विसर्गश्च धर्मो हि हृदयं तव।।२५।।\nरोमाण्यौषधयो नाथ केशा जलमुचस्तव।।\nगुणास्त्रयस्त्रिनेत्राणि सर्वात्मा पुरुषो भवान्।।२६।।\nब्राह्मणं ते मुखं प्राहुर्बाहुं क्षत्रियमेव च ।।\nऊरुजं वैश्यमाहुस्ते पादजं शूद्रमेव च ।। २७ ।।\nत्वमेव सर्वदोपास्यस्सर्वैर्जीवैर्महेश्वर ।।\nत्वां भजन्परमां मुक्तिं लभते पुरुषो ध्रुवम् ।। २८ ।।\nयस्त्वां विसृजते मर्त्य आत्मानं प्रियमीश्वरम् ।।\nविपर्ययेन्द्रियार्थार्थं विषमत्त्यमृतं त्यजन् ।।२९।।\nविष्णुर्ब्रह्माऽथ विबुधा मुनयश्चामलाशयाः ।।\nसर्वात्मना प्रपन्नास्त्वां शंकरं प्रियमीश्वरम् ।।2.5.56.३०।।\nसनत्कुमार उवाच ।।\nइत्युक्त्वा बलिपुत्रस्तु विरराम शरासुरः ।।\nप्रेमप्रफुल्लितांगश्च प्रणम्य स महेश्वरम् ।। ३१ ।।\nइति श्रुत्वा स्वभक्तस्य बाणस्य भगवान्भवः ।।\nसर्वं लभिष्यसीत्युक्त्वा तत्रैवांतरधीयत ।। ३२ ।।\nततश्शंभोः प्रसादेन महाकालत्वमागतः ।।\nरुद्रस्यानुचरो बाणो महाप्रमुदितोऽभवत् ।। ३३ ।।\nइति किल शरनाम्नः शंकरस्यापि वृत्तं सकलगुरु जनानां सद्गुरोश्शूलपाणेः ।। कथितमिह वरिष्ठं श्रोत्ररम्यैर्वचोभिस्सकलभुवनमध्ये क्रीडमानस्य नित्यम् ।। ३४ ।। इति श्रीशिवमहापुराणे द्विती यायां रुद्रसंहितायां पं० युद्धखंडे बाणासुरगणपत्वप्राप्तिवर्णनं नाम षट्पंचाशत्तमोऽध्यायः ।। ५६ ।।"
  }
]
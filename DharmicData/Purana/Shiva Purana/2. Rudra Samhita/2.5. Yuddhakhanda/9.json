[
  {
    "text": "सनत्कुमार उवाच ।।\nईदृग्विधं महादिव्यं नानाश्चर्यमयं रथम् ।।\nसंनह्य निगमानश्वांस्तं ब्रह्मा प्रार्पयच्छिवम् ।। १ ।।\nशंभवेऽसौ निवेद्याधिरोपयामास शूलिनम् ।।\nबहुशः प्रार्थ्य देवेशं विष्ण्वादिसुरसमतम् ।। २ ।।\nततस्तस्मिन्रथे दिव्ये रथप्राकारसंयुते ।।\nसर्वदेवमयः शंभुरारुरोह महाप्रभुः ।। ३ ।।\nऋषिभिः स्तूयमानश्च देवगंधर्वपन्नगैः ।।\nविष्णुना ब्रह्मणा चापि लोकपालैर्बभूव ह ।।४।।\nउपावृतश्चाप्सरसां गणैर्गीतविशारदः ।।\nशुशुभे वरदश्शम्भुस्स तं प्रेक्ष्य च सारथिम् ।। ५ ।।\nतस्मिन्नारोऽहतिरथं कल्पितं लोकसंभृतम् ।।\nशिरोभिः पतिता भूमौ तुरगा वेदसंभवाः ।।६।।\nचचाल वसुधा चेलुस्सकलाश्च महीधराः ।।\nचकंपे सहसा शेषोऽसोढा तद्भारमातुरः ।७।।\nअथाधः स रथस्यास्य भगवान्धरणीधरः ।।\nवृषेन्द्ररूपी चोत्थाय स्थापयामास वै क्षणम् ।। ८ ।।\nक्षणांतरे वृषेन्द्रोऽपि जानुभ्यामगमद्धराम् ।।\nरथारूढमहेशस्य सुतेजस्सोढुमक्षमः ।। ९ ।।\nअभीषुहस्तो भगवानुद्यम्य च हयांस्तदा ।।\nस्थापयामास देवस्य पचनाद्वैरथं वरम्।।2.5.9.१०।।\nततोऽसौ नोदयामास मनोमारुतरंहसः ।।\nब्रह्मा हयान्वेदमयान्नद्धान्रथवरे स्थितः ।।११।।\nपुराण्युद्दिश्य वै त्रीणि तेषां खस्थानि तानि हि।।\nअधिष्ठिते महेशे तु दानवानां तरस्विनाम्।।१२।।\nअथाह भगवान्रुद्रो देवानालोक्य शंकरः।।\nपशूनामाधिपत्यं मे धद्ध्वं हन्मि ततोऽसुरान्।।१३।।\nपृथक्पशुत्वं देवानां तथान्येषां सुरोत्तमाः।।\nकल्पयित्वैव वध्यास्ते नान्यथा दैत्यसत्तमाः ।। १४ ।।\nसनत्कुमार उवाच ।।\nइति श्रुत्वा वचस्तस्य देवदेवस्य धीमतः ।।\nविषादमगमन्सर्वे पशुत्वं प्रतिशंकिताः ।। १५ ।।\nतेषां भावमथ ज्ञात्वा देवदेवोऽम्बिकापतिः ।।\nविहस्य कृपया देवाञ्छंभुस्तानिदमब्रवीत् ।। १६ ।।\nशंभुरुवाच ।।\nमा वोऽस्तु पशुभावेऽपि पातो विबुधसत्तमाः ।।\nश्रूयतां पशुभावस्य विमोक्षः क्रियतां च सः ।। १७ ।।\nयौ वै पाशुपतं दिव्यं चरिष्यति स मोक्ष्यति ।।\nपशुत्वादिति सत्यं वः प्रतिज्ञातं समाहिताः ।। १८ ।।\nये चाप्यन्ये करिष्यंति व्रतं पाशुपतं मम ।।\nमोक्ष्यंति ते न संदेहः पशुत्वात्सुरसत्तमाः ।। १९ ।।\nनैष्ठिकं द्वादशाब्दं वा तदर्थं वर्षकत्रयम् ।।\nशुश्रूषां कारयेद्यस्तु स पशुत्वाद्विमुच्यते ।। 2.5.9.२० ।।\nतस्मात्परमिदं दिव्यं चरिष्यथ सुरोत्तमाः ।।\nपशुत्वान्मोक्ष्यथ तदा यूयमत्र न संशयः ।।२१।।\nसनत्कुमार उवाच ।।\nइत्याकर्ण्य वचस्तस्य महेशस्य परात्मनः ।।\nतथेति चाब्रुवन्देवा हरिब्रह्मादयस्तथा ।। २२ ।।\nतस्माद्वै पशवस्सर्वे देवासुरवराः प्रभोः ।।\nरुद्रः पशुपतिश्चैव पशुपाशविमोचकः ।। २३ ।।\nतदा पक्षुपतीत्येतत्तस्य नाम महेशितुः ।।\nप्रसिद्धमभवद्वध्वा सर्वलोकेषु शर्मदम् ।। २४ ।।\nमुदा जयेति भाषंतस्सर्वे देवर्षयस्तदा ।।\nअमुदंश्चाति देवेशो ब्रह्मा विष्णुः परेऽपि च ।।२५।।\nतस्मिंश्च समये यच्च रूपं तस्य महात्मनः ।।\nजातं तद्वर्णितुं शक्यं न हि वर्षशतैरपि ।।२६।।\nएवं विधो महेशानो महेशान्यखिलेश्वरः ।।\nजगाम त्रिपुरं हंतुं सर्वेषां सुखदायकः ।। २७ ।।\nतं देवदेवं त्रिपुरं निहंतुं तदानु सर्वे तु रविप्रकाशाः ।।\nगजैर्हयैस्सिंहवरै रथैश्च वृषैर्ययुस्तेऽमरराजमुख्याः।।२८।।\nहलैश्च शालैर्मुशलैर्भुशुण्डैर्गिरीन्द्रकल्पैर्गिरिसंनिभाश्च।।\nनानायुधैस्संयुतबाहवस्ते ततो नु हृष्टाः प्रययुस्सुरेशाः ।। २९ ।।\nनानायुधाढ्याः परमप्रकाशा महोत्सवश्शंभुजयं वदंतः ।।\nययुः पुरस्तस्य महेश्वरस्य तदेन्द्रपद्मोद्भवविष्णुमुख्याः।।2.5.9.३०।।\nजहृषुर्मुनयस्सर्वे दंडहस्ता जटाधराः ।।\nववृषुः पुष्पवर्षाणि खेचरा सिद्धचारणाः ।। ३१ ।।\nपुत्रत्रयं च विप्रेन्द्रा व्रजन्सर्वे गणेश्वराः ।।\nतेषां संख्या च कः कर्तुं समर्थो वच्मि कांश्चन ।। ३२ ।।\nगणेश्वरैर्देवगणैश्च भृङ्गी समावृतस्सर्वगणेन्द्रवर्यः ।।\nजगाम योगांस्त्रिपुरं निहंतुं विमानमारुह्य यथा महेन्द्रः ।।३३।।।\nकेशो विगतवासश्च महाकेशो महाज्वरः ।।\nसोमवल्लीसवर्णश्च सोमदस्सनकस्तथा ।। ३४ ।।\nसोमधृक् सूर्यवर्चाश्च सूर्यप्रेषणकस्तथा ।।\nसूर्याक्षस्सूरिनामा च सुरस्सुन्दर एव च।।३५।।\nप्रस्कंदः कुन्दरश्चंडः कंपनश्चातिकंपनः ।।\nइन्द्रश्चेन्द्रजवश्चैव यंता हिमकरस्तथा।।३६।।\nशताक्षश्चैव पंचाक्षः सहस्राक्षो महोदरः ।।\nसतीजहुश्शतास्यश्च रंकः कर्पूरपूतनः ।।३७।।\nद्विशिखस्त्रिशिखश्चैव तथाहंकारकारकः।।\nअजवक्त्रोऽष्टवक्त्रश्च हयवक्त्रोऽर्द्धवक्त्रकः ।।३८।।\nइत्याद्या गणपा वीरा बहवोऽपरिमेयकाः ।।\nप्रययुः परिवार्येशं लक्ष्यलक्षणवर्जिताः।।३९।।\nसमावृत्य महादेवं तदापुस्ते पिनाकिनम् ।।\nदग्धुं समर्था मनसा क्षणेन सचराचरम् ।। 2.5.9.४० ।।\nदग्धुं जगत्सर्वमिदं समर्थाः किंत्वत्र दग्धुं त्रिपुरं पिनाकी ।।\nरथेन किं चात्र शरेण तस्य गणैश्च किं देवगणैश्च शम्भोः ।।४१।।\nस एव दग्धुं त्रिपुराणि तानि देवद्विषां व्यास पिनाकपाणिः ।।\nस्वयं गतस्तत्र गणैश्च सार्द्धं निजैस्सुराणामपि सोऽद्भुतोतिः ।।४२।।\nकिं तत्र कारणं चान्यद्वच्मि ते ऋषिसत्तम ।।\nलोकेषु ख्यापनार्थं वै यशः परमलापहम् ।।४३।।\nअन्यच्च कारणं ह्येतद्दुष्टानां प्रत्ययाय वै।।\nसर्वेष्वपि च देवेषु यस्मान्नान्यो विशिष्यते।।४४।।"
  }
]
[
  {
    "text": "सूत उवाच ।।\nश्रीमतीक्ष्वाकुवंशे हि राजा परमधार्मिकः ।।\nआसीन्मित्रसहो नाम श्रेष्ठस्सर्वधनुष्मताम् ।। १ ।।\nतस्य राज्ञः सुधर्मिष्ठा मदयन्ती प्रिया शुभा।।\nदमयन्ती नलस्येव बभूव विदिता सती ।। २ ।।\nस एकदा हि मृगयास्नेही मित्रसहो नृपः ।।\nमहद्बलेन संयुक्तो जगाम गहनं वनम् ।। ३ ।।\nविहरंस्तत्र स नृपः कमठाह्वं निशाचरम् ।।\nनिजघान महादुष्टं साधुपीडाकरं खलम् ।। ४ ।।\nअथ तस्यानुजः पापी जयेयं छद्मनैव तम्।।\nमत्वा जगाम नृपतेरन्तिक च्छद्मकारकः ।।५।।\nतं विनम्राकृतिं दृष्ट्वा भृत्यतां कर्तुमागतम्।।\nचक्रे महानसाध्यक्षमज्ञानात्स महीपतिः।।६।।\nअथ तस्मिन्वने राजा कियत्कालं विहृत्य सः ।।\nनिवृत्तो मृगयां हित्वा स्वपुरीमाययौ मुदा ।। ७ ।।\nपितुः क्षयाहे सम्प्राप्ते निमंत्र्य स्वगुरुं नृपः ।।\nवसिष्ठं गृहमानिन्ये भोजयामास भक्तितः ।।८।।\nरक्षसा सूदरूपेण संमिश्रितनरामिषम् ।।\nशाकामिषं पुरः क्षिप्तं दृष्ट्वा गुरुरथाब्रवीत् ।। ९ ।।\nगुरुरुवाच ।।\nधिक् त्वां नरामिषं राजंस्त्वयैतच्छद्मकारिणा ।।\nखलेनोपहृतं मह्यं ततो रक्षो भविष्यसि ।। 4.10.१० ।।\nरक्षःकृतं च विज्ञाय तदैवं स गुरुस्तदा ।।\nपुनर्विमृश्य तं शापं चकार द्वादशाब्दिकम् ।। ११ ।।\nस राजानुचितं शापं विज्ञाय क्रोधमूर्छितः ।।\nजलांजलिं समादाय गुरुं शप्तुं समुद्यतः ।। १२ ।।\nतदा च तत्प्रिया साध्वी मदयन्ती सुधर्मिणी ।।\nपतित्वा पादयोस्तस्य शापं तं हि न्यवारयत् ।। १३ ।।\nततो निवृत्तशापस्तु तस्या वचनगौरवात् ।।\nतत्याज पादयोरंभः पादौ कल्मषतां गतौ ।। १४ ।।\nततःप्रभृति राजाभूत्स लोकेस्मिन्मुनीश्वराः ।।\nकल्मषांघ्रिरिति ख्यातः प्रभावात्तज्जलस्य हि ।। १५ ।।\nराजा मित्रसहः शापाद्गुरो ऋषिवरस्य हि ।।\nबभूव राक्षसो घोरो हिंसको वनगोचरः ।।१६।।\nस बिभ्रद्राक्षसं रूपं कालान्तकयमोपमम् ।।\nचखाद विविधाञ्जंतून्मानुषादीन्वनेचरः ।। १७ ।।\nस कदाचिद्वने क्वापि रममाणौ किशोरकौ ।।\nअपश्यदन्तकाकारो नवोढौ मुनिदम्पती ।। १८ ।।\nराक्षसः स नराहारः किशोरं मुनिनन्दनम् ।।\nजग्धुं जग्राह शापार्त्तो व्याघ्रो मृगशिशुं यथा ।। १९ ।।\nकुक्षौ गृहीतं भर्तारं दृष्ट्वा भीता च तत्प्रिया।।\nसा चक्रे प्रार्थनं तस्मै वदंती करुणं वचः ।। 4.10.२० ।।\nप्रार्थ्यमानोऽपि बहुशः पुरुषादः स निर्घृणः।।\nचखाद शिर उत्कृत्य विप्रसूनोर्दुराशयः।।२१।\nअथ साध्वी च सा दीना विलप्य भृशदुःखिता।।\nआहृत्य भर्तुरस्थीनि चितां चक्रे किलोल्बणाम् ।।२२।।\nभर्तारमनुगच्छन्ती संविशंती हुताशनम्।।\nराजानं राक्षसाकारं सा शशाप द्विजाङ्गना ।।२३।।\nअद्यप्रभृति नारीषु यदा त्वं संगतो भवेः ।।\nतदा मृतिस्तवेत्युक्त्वा विवेश ज्वलनं सती ।। २४ ।।\nसोपि राजा गुरोश्शापमनुभूय कृतावधिम् ।।\nपुनः स्वरूपमास्थाय स्वगृहं मुदितो ययौ ।। २५ ।।\nज्ञात्वा विप्रसतीशापं मदयन्ती रतिप्रियम् ।।\nपतिं निवारयामास वैधव्यादतिबिभ्यती ।। २६ ।।\nअनपत्यो विनिर्विण्णो राज्यभोगेषु पार्थिवः ।।\nविसृज्य सकलां लक्ष्मीं वनमेव जगाम ह ।। २७ ।।\nस्वपृष्ठतः समायान्तीं ब्रह्महत्यां सुदुःखदाम् ।।\nददर्श विकटाकारां तर्जयन्ती मुहुर्मुहुः ।। २८ ।।\nतस्या निर्भद्रमन्विच्छन् राजा निर्विण्णमानसः ।।\nचकार नानोपायान्स जपव्रतमखादिकान् ।। २९ ।।\nनानोपायैर्यदा राज्ञस्तीर्थस्नानादिभिर्द्विजाः ।।\nन निवृत्ता ब्रह्महत्या मिथिलां स ययौ तदा ।।4.10.३०।।\nबाह्योद्यानगतस्तस्याश्चितया परयार्दितः।।\nददर्श मुनिमायान्तं गौतमं पार्थिवश्च सः।।३१।।\nअभिसृत्य स राजेन्द्रो गौतमं विमलाशयम् ।।\nतद्दर्शनाप्तकिंचित्कः प्रणनाम मुहुर्मुहुः।।।।\nअथ तत्पृष्टकुशलो दीर्घमुष्णं च निश्वसन् ।।\nतत्कृपादृष्टिसंप्राप्तसुख प्रोवाच तं नृपः ।। ३३ ।।\nराजोवाच ।।\nमुने मां बाधते ह्येषा ब्रह्महत्या दुरत्यया ।।\nअलक्षिता परैस्तात तर्जयंती पदेपदे ।। ३४ ।।\nयन्मया शापदग्धेन विप्रपुत्रश्च भक्षितः ।।\nतत्पापस्य न शान्तिर्हि प्रायश्चित्तसहस्रकैः ।। ३५।।\nनानोपायाः कृता मे हि तच्छान्त्यै भ्रमता मुने ।।\nन निवृत्ता ब्रह्महत्या मम पापात्मनः किमु ।। ३६ ।।\nअद्य मे जन्मसाफल्यं संप्राप्तमिव लक्षये ।।\nयतस्त्वद्दर्शनादेव ममानन्दभरोऽभवत् ।। ३७ ।।\nअद्य मे तवपादाब्ज शरणस्य कृतैनसः ।।\nशांतिं कुरु महाभाग येनाहं सुखमाप्नुयाम् ।। ३८ ।।\nसूत उवाच ।।\nइति राज्ञा समादिष्टो गौतमः करुणार्द्रधीः ।।\nसमादिदेश घोराणामघानां साधु निष्कृतिम् ।।३९।।\nगौतम उवाच ।।\nसाधु राजेन्द्र धन्योसि महाघेभ्यो भयन्त्यज।।\nशिवे शास्तरि भक्तानां क्व भयं शरणैषिणाम्।।4.10.४०।।\nशृणु राजन्महाभाग क्षेत्रमन्यत्प्रतिष्ठितम् ।।\nमहापातकसंहारि गोकर्णाख्यं शिवालयम् ।। ४१ ।।\nतत्र स्थितिर्न पापानां महद्भ्यो महतामपि ।।\nमहाबलाभिधानेन शिवः संनिहितः स्वयम् ।।४२।।\nसर्वेषां शिवलिंगानां सार्वभौमो महाबलः ।।\nचतुर्युगे चतुर्वर्णस्सर्वपापापहारकः।।४३।।\nपश्चिमाम्बुधितीरस्थं गोकर्णं तीर्थमुत्तमम् ।।\nतत्रास्ति शिवलिंगं तन्महापातकनाशकम् ।।४४।।\nतत्र गत्वा महापापाः स्नात्वा तीर्थेषु भूरिशः।।\nमहाबलं च संपूज्य प्रयाताश्शांकरम्पदम् ।। ४९ ।।\nतथा त्वमपि राजेन्द्र गोकर्ण गिरिशालयम् ।।\nगत्वा सम्पूज्य तल्लिंगं कृतकृत्यत्वमाप्नुयाः ।। ४६ ।।\nतत्र सर्वेषु तीर्थेषु स्नात्वाभ्यर्च्य महाबलम् ।।\nसर्वपापविनिर्मुक्तः शिवलोकन्त्वमाप्नुयाः ।। ४७ ।।\nसूत उवाच ।।\nइत्यादिष्टः स मुनिना गौतमेन महात्मना ।।\nमहाहृष्टमना राजा गोकर्णं प्रत्यपद्यत ।। ४८ ।।\nतत्र तीर्थेषु सुस्नात्वा समभ्यर्च्य महाबलम् ।।\nनिर्धूताशेषपापौघोऽलभच्छंभोः परम्पदम्।।४९।।\nय इमां शृणुयान्नित्यं महाबलकथां प्रियाम् ।।\nत्रिसप्तकुलजैस्सार्द्धं शिवलोके व्रजत्यसौ ।। 4.10.५० ।।\nइति वश्च समाख्यातं माहात्म्यं परमाद्भुतम् ।।\nमहाबलस्य गिरिशलिंगस्य निखिलाघहृत् ।।५१।।\nइति श्रीशिवमहापुराणे चतुर्थ्यां कोटिरुद्रसंहितायां महाबाह्वशिवलिंगमाहात्म्यवर्णनं नाम दशमोऽध्यायः ।। १० ।।"
  }
]
[
  {
    "text": "सूत उवाच ।।\nकदाचित्सेवकस्तस्य राक्षसस्य दुरात्मनः ।।\nतदग्रे सुंदरं रूपं शंकरस्य ददर्श ह ।।१।।\nतस्मै निवेदितं राज्ञे राक्षसानां यथार्थकम् ।।\nसर्वं तच्चरितं तेन सकौतुकमथाद्भुतम् ।। २ ।।\nराजापि तत्र चागत्य राक्षसानां स दारुकः ।।\nविह्वलस्सबलश्शीघ्रं पर्यपृच्छच्च तं शिवम् ।। ३ ।।\nदारुक उवाच ।।\nकिं ध्यायसि हि वैश्य त्वं सत्यं वद ममाग्रतः ।।\nएवं सति न मृत्युस्ते मम वाक्यं च नान्यथा ।। ४ ।।\nसूत उवाच ।।\nतेनोक्तं च न जानामि तच्छ्रुत्वा कुपितस्य वै ।।\nराक्षसान्प्रेरयामास हन्यतां राक्षसा अयम् ।।५।।\nतदुक्तास्ते तदा हंतुं नानायुधधरा गताः ।।\nद्रुतं तं वैश्यशार्दूलं शंकरासक्तचेतसम् ।।६।।\nतानागतांस्तदा दृष्ट्वा भयवित्रस्तलोचनः ।।\nशिवं सस्मार सुप्रीत्या तन्नामानि जगौ मुहुः ।। ७ ।।\nवैश्यपतिरुवाच ।।\nपाहि शंकर देवेश पाहि शंभो शिवेति च ।।\nदुष्टादस्मात्त्रिलोकेश खलहन्भक्तवत्सल ।।८।।\nसर्वस्वं च भवानद्य मम देव त्वमेव हि ।।\nत्वदधीनस्त्वदीयोऽहं त्वत्प्राणस्सर्वदा प्रभो ।। ९ ।।\nसूत उवाच ।।\nइति संप्रार्थितश्शंभुर्विवरान्निर्गतस्तदा ।।\nभवनेनोत्तमेनाथ चतुर्द्वारयुतेन च ।। 4.30.१० ।।\nमध्यज्योतिस्स्वरूपं च शिवरूपं तदद्भुतम् ।।\nपरिवारसमायुक्तं दृष्ट्वा चापूजयत्स वै ।। ११ ।।\nपूजितश्च तदा शंभुः प्रसन्नो ह्यभवत्स्वयम् ।।\nअस्त्रं पाशुपतं नाम दत्त्वा राक्षसपुंगवान् ।। १२ ।।\nजघान सोपकरणांस्तान्सर्वान्सगणान्द्रुतम् ।।\nअरक्षच्च स्वभक्तं वै दुष्टहा स हि शंकरः ।।१३।।\nसर्वांस्तांश्च तदा हत्वा वरं प्रादाद्वनस्य च ।।\nअत्यद्भुतकरश्शंभुस्स्वलीलात्तसुविग्रहः ।।१४।।\nअस्मिन्वने सदा वर्णधर्मा वै संभवंतु च ।।\nब्राह्मणक्षत्रियविशां शूद्राणां हि तथैव च ।। १५ ।।\nभवत्वत्र मुनिश्रेष्ठास्तामसा न कदाचन ।।\nशिवधर्मप्रवक्तारश्शिवधर्मप्रवर्तकाः ।।१६।।\nसूत उवाच ।।\nएतस्मिन्समये सा वै राक्षसी दारुकाह्वया ।।\nदेव्याः स्तुतिं चकारासौ पार्वत्या दीनमानसा ।। १७ ।।\nप्रसन्ना च तदा देवी किं करोमीत्युवाच हि ।।\nसाप्युवाच पुनस्तत्र वंशो मे रक्ष्यतां त्वया ।। १८ ।।\nरक्षयिष्यामि ते वंशं सत्यं च कथ्यते मया ।।\nइत्युक्त्वा च शिवेनैव विग्रहं सा चकार ह ।। १९ ।।\nशिवोपि कुपितां देवीं दृष्ट्वा वरवशः प्रभुः ।।\nप्रत्युवाचेति सुप्रीत्या यथेच्छसि तथा कुरु ।। 4.30.२० ।।\nसूत् उवाच ।।\nइति श्रुत्वा वचस्तस्य स्वपतेश्शंकरस्य वै ।।\nसुप्रसन्ना विहस्याशु पार्वती वाक्यमब्रवीत् ।। २१ ।।\nपार्वत्युवाच ।।\nभवदीयं वचस्तथ्यं युगांते संभविष्यति ।।\nतावच्च तामसी सृष्टिर्भवत्विति मतं मम ।।२२।।\nअन्यथा प्रलयस्स्याद्वै सत्यं मे व्याहृतं शिव ।।\nप्रमाणीक्रियतां नाथ त्वदीयास्मि त्वदाश्रया ।।२३।।\nइयं च दारुका देवी राक्षसी शक्तिका मम ।।\nबलिष्ठा राक्षसीनां च रक्षोराज्यं प्रशास्तु च ।।२४।।\nइमा राक्षसपत्न्यस्तु प्रसविष्यंति पुत्रकान् ।।\nते सर्वे मिलिताश्चैव वने वासाय मे मताः ।। २५ ।।\nसूत उवाच ।।\nइत्येवं वचनं श्रुत्वा पार्वत्यास्स्वस्त्रियाः प्रभुः ।।\nप्रसन्नमानसो भूत्वा शंकरो वाक्यमब्रवीत् ।। २६ ।।\nशङ्कर उवाच ।।\nइति ब्रवीषि त्वं वै चेच्छृणु मद्वचनं प्रिये ।।\nस्थास्याम्यस्मिन्वने प्रीत्या भक्तानां पालनाय च ।। २७ ।।\nअत्र मे वर्णधर्मस्थो दर्शनं प्रीतिसंयुतम् ।।\nकरिष्यति च यो वै स चक्रवर्ती भविष्यति ।। २८ ।।\nअन्यथा कलिपर्याये सत्यस्यादौ नृपेश्वर ।।\nमहासेनसुतो यो वै वीरसेनेति विश्रुतः ।। २९ ।।\nस मे भक्त्यातिविक्रांतो दर्शनं मे करिष्यति ।।\nदर्शनं मे स कृत्वैव चक्रवर्ती भविष्यति ।।4.30.३०।।\nसूत उवाच ।। ।।\nइत्येवं दंपती तौ च कृत्वा हास्यं परस्परम् ।\nस्थितौ तत्र स्वयं साक्षान्महत्त्वकारकौ द्विजाः ।। ३१ ।।\nज्योतिर्लिंगस्वरूपो हि नाम्ना नागेश्वरश्शिवः ।।\nनागेश्वरी शिवा देवी बभूव च सतां प्रियौ ।। ३५२ ।।\nऋषय ऊचुः ।।\nवीरसेनः कथं तत्र यास्यते दारुकावने ।।\nकथमर्चिष्यति शिवं त्वं तद्वद महामते ।। ३३ ।।\nसूत उवाच ।।\nनिषधे सुंदरे देशे क्षत्रियाणां कुले च सः ।।\nमहासेनसुतो वीरसेनश्चैव शिवप्रियः ।। ३४ ।।\nपार्थिवेशार्चनं कृत्वा तपः परमदुष्करम् ।।\nचकार वीरसेनो वै वर्षाणां द्वादशावधिः ।।३५।।\nततः प्रसन्नो देवेशः प्रत्यक्षं प्राह शंकरः ।।\nकाष्ठस्य मत्स्यिकां कृत्वा त्रपुधातु विलेपनाम् ।। ३६ ।।\nविधाय योगमायां च दास्यामि वीरसेनक ।।\nतां गृहीत्वा प्रविश्यैतं नृभिस्सह व्रजाधुना ।। ३७ ।।\nततस्त्वं तत्र गत्वा च विवरे च कृते मया ।।\nप्रविश्य च तदा पूजां कृत्वा नागेश्वरस्य च ।।३८।।\nततः पाशुपतं प्राप्य हत्वा च राक्षसीमुखान् ।।\nमयि दृष्टे तदा किंचिन्न्यूनं ते न भविष्यति ।।३९।।\nपार्वत्याश्च बलं चैव संपूर्णं वै भविष्यति।।\nअन्ये च म्लेच्छरूपा ये भविष्यंति वने शुभाः ।। 4.30.४० ।।\nसूत उवाच ।।\nइत्युक्त्वा शंकरस्तत्र वीरसेनं हि दुःखह ।।\nकृत्वा कृपां च महतीं तत्रैवांतर्द्दधे प्रभुः ।।४१।।\nइति दत्तवरस्सोऽपि शिवेन परमात्मना ।।\nशक्तस्स वै तदा कर्तुं संबभूव न संशयः ।।४२।।\nएवं नागेश्वरो देव उत्पन्नो ज्योतिषां पतिः ।।\nलिंगरूपस्त्रिलोकस्य सर्वकामप्रदस्सदा ।।४३।।\nएतद्यश्शृणुयान्नित्यं नागेशोद्भवमादरात् ।।\nसर्वान्कामानियाद्धीमान्महापातकनाशनान् ।।४४।।\nइति श्रीशिवमहापुराणे चतुर्थ्यां कोटिरुद्रसंहितायां नागेश्वरज्योतिर्लिंगोद्भवमाहात्म्यवर्णनं नाम त्रिंशोऽध्यायः ।। ३० ।।"
  }
]
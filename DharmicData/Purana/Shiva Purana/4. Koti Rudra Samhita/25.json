[
  {
    "text": "।। सूत उवाच ।।\nकदाचिद्गौतमेनैव जलार्थं प्रेषिता निजाः ।।\nशिष्यास्तत्र गता भक्त्या कमंडलुकरा द्विजाः ।।१।।\nशिष्याञ्जलसमीपे तु गतान्दृष्ट्वा न्यषेधयन् ।।\nजलार्थमगतांस्तत्र चर्षिपत्न्योप्यनेकशः ।। २ ।।\nऋषिपत्न्यो वयं पूर्वं ग्रहीष्यामो विदूरतः ।।\nपश्चाच्चैव जलं ग्राह्यमित्येवं पर्यभर्त्सयन्।।३।।\nपरावृत्य तदा तैश्च ऋषिपत्न्यै निवेदितम् ।।\nसा चापि तान्समादाय समाश्वास्य च तैः स्वयम्।। ४ ।।\nजलं नीत्वा ददौ तस्मै गौतमाय तपस्विनी ।।\nनित्यं निर्वाहयामास जलेन ऋषिसत्तमः ।।५।।\nताश्चैवमृषिपत्न्यस्तु क्रुद्धास्तां पर्यभर्त्सयन् ।।\nपरावृत्य गतास्सर्वास्तूटजान्कुटिलाशयाः ।। ६ ।।\nस्वाम्यग्रे विपरीतं च तद्वृत्तं निखिलं ततः।।\nदुष्टाशयाभिः स्त्रीभिश्च ताभिर्वै विनिवेदितम् ।।७।।\nअथ तासां वचः श्रुत्वा भाविकर्मवशात्तदा ।।\nगौतमाय च संकुद्धाश्चासंस्ते परमर्षयः ।।८।।\nविघ्नार्थं गौतमस्यैव नानापूजोपहारकैः।।\nगणेशं पूजयामासुस्संकुद्धास्ते कुबुद्धयः ।। ९ ।।\nआविर्बभूव च तदा प्रसन्नो हि गणेश्वरः ।।\nउवाच वचनं तत्र भक्ताधीनः फलप्रदः ।। 4.25.१० ।।\nगणेश उवाच ।।\nप्रसन्नोऽस्मि वरं ब्रूत यूयं किं करवाण्यहम् ।।\nतदीयं तद्वचः श्रुत्वा ऋषयस्तेऽबुवंस्तदा ।। ११ ।।\nऋषय ऊचुः ।।\nत्वया यदि वरो देयो गौतमस्स्वाश्रमाद्बहिः ।।\nनिष्कास्यं नो ऋषिभिः परिभर्त्स्य तथा कुरु ।। १२ ।।\nसूत उवाच ।।\nस एवं प्रार्थितस्तैस्तु विहस्य वचनं पुनः ।।\nप्रोवाचेभमुखः प्रीत्या बोधयंस्तान्सतां गतिः ।। १३ ।।\nगणेश उवाच ।।\nश्रूयतामृषयस्सर्वे युक्तं न क्रियतेऽधुना ।।\nअपराधं विना तस्मै क्रुध्यतां हानिरेव च ।। १४ ।।\nउपस्कृतं पुरा यैस्तु तेभ्यो दुःखं हितं न हि ।।\nयदा च दीयते दुःखं तदा नाशो भवेदिह ।। १५ ।।\nईदृशं च तपः कृत्वा साध्यते फलमुत्तमम् ।।\nशुभं फलं स्वयं हित्वा साध्यते नाहितं पुनः ।। १६ ।।\nसूत उवाच ।।\nइत्येवं वचनं श्रुत्वा तस्य ते मुनिसत्तमाः ।।\nबुद्धिमोहं तदा प्राप्ता इदमेव वचोऽब्रुवन् ।। १७ ।।\nऋषय ऊचुः ।।\nकर्तव्यं हि त्वया स्वामिन्निदमेव न चान्यथा ।।\nइत्युक्तस्तु तदा देवो गणेशो वाक्यमब्रवीत् ।। १८ ।।\nगणेश उवाच ।।\nअसाधुस्साधुतां चैव साधुश्चासाधुतां तथा ।।\nकदाचिदपि नाप्नोति ब्रह्मोक्तमिति निश्चितम् ।। १९ ।।\nयदा च भवतां दुःखं जातं चानशनात्पुरा ।।\nतदा सुखं प्रदत्तं वै गौतमेन महर्षिणा ।। 4.25.२० ।।\nइदानीं वै भवद्भिश्च तस्मै दुःखं प्रदीयते ।।\nनेतद्युक्ततमं लोके सर्वथा सुविचार्यताम् ।।२१।।\nस्त्रीबलान्मोहिता यूयं न मे वाक्यं करिष्यथ ।।\nएतद्धिततमं तस्य भविष्यति न संशयः ।।२२।।\nपुनश्चायमृषिश्रेष्ठो दास्यते वस्सुखं ध्रुवम् ।।\nतारणं न च युक्तं स्याद्वरमन्यं वृणीत वै ।। २३ ।।\nसूत उवाच ।।\nइत्येवं वचनं तेन गणेशेन महात्मना ।।\nयद्यप्युक्तमृषिभ्यश्च तदप्येते न मेनिरे ।। २४ ।।\nभक्ताधीनतया सोथ शिवपुत्रोब्रवीत्तदा ।।\nउदासीनेन मनसा तानृषीन्दुष्टशेमुषीन् ।। २५ ।।\nगणेश उवाच ।।\nभवद्भिः प्रार्थ्यते यच्च करिष्येऽहं तथा खलु ।।\nपश्चाद्भावि भवेदेव इत्युक्त्वांतर्दधे पुनः ।। २६ ।।\nगौतमस्स न जानाति मुनीनां वै दुराशयम् ।।\nआनन्दमनसा नित्यं पत्न्या कर्म चकार तत् ।। २७ ।।\nतदन्तरे च यज्जातं चरितं वरयोगतः ।।\nतद्दुष्टर्षिप्रभावात्तु श्रूयतां तन्मुनीश्वराः ।। २८ ।।\nगौतमस्य च केदारे तत्रासन्व्रीहयो यवाः ।।\nगणेशस्तत्र गौर्भूत्वा जगाम किल दुर्बला ।।२९।।\nकंपमाना च सा गत्वा तत्र तद्वरयोगतः ।।\nव्रीहीन्संभक्षयामास यवांश्च मुनिसत्तमाः ।।4.25.३०।।\nएतस्मिन्नन्तरे दैवाद्गौतमस्तत्र चागतः ।।\nस दयालुस्तृणस्तंम्बैर्वारयामास तां तदा ।।३१।।\nतृणस्तंबेन सा स्पृष्टा पपात पृथिवीतले ।।\nमृता च तत्क्षणादेव तदृषेः पश्यतस्तदा ।।३२ ।।\nऋषयश्छन्नरूपास्ते ऋषिपत्न्यस्तथाशुभाः ।।\nऊचुस्तत्र तदा सर्वे किं कृतं गौतमेन च ।। ३३ ।।\nगौतमोऽपि तथाहल्यामाहूयासीत्सुविस्मितः ।।\nउवाच दुःखतो विप्रा दूयमानेन चेतसा ।।३४।।\nगौतम उवाच ।।\nकिं जातं च कथं देवि कुपितः परमेश्वरः ।।\nकिं कर्तव्यं क्व गन्तव्यं हत्या च समुपस्थिता ।। ३५।।\nसूत उवाच ।।एतस्मिन्नन्तरे विप्रो गौतमं पर्यभर्त्सयन् ।।\nविप्रपत्न्यस्तथाऽहल्यां दुर्वचोभिर्व्यथां ददुः ।। ३६ ।।\nदुर्बुद्धयश्च तच्छिष्यास्सुतास्तेषां तथैव च ।।\nगौतम परिभर्त्स्यैव प्रत्यूचुर्धिग्वचो मुहुः ।।३७।।\nऋषय ऊचुः ।।\nमुखं न दर्शनीयं ते गम्यतां गम्यतामिति ।।\nदृष्ट्वा गोघ्नमुखं सद्यस्सचैलं स्नानमाचरेत् ।। ३८ ।।\nयावदाश्रममध्ये त्वं तावदेव हविर्भुजः ।।\nपितरश्च न गृह्णंति ह्यस्मद्दत्तं हि किञ्चन ।।३९।।\nतस्माद्गच्छान्यतस्त्वं च परिवारसमन्वितः ।।\nविलम्बं कुरु नैव त्वं धेनुहन्पापकारक ।।4.25.४०।।\nसूत उवाच ।।\nइत्युक्त्वा ते च तं सर्वे पाषाणैस्समताडयन् ।।\nव्यथां ददुरतीवास्मै त्वहल्यां च दुरुक्तिभिः ।।४१।।\nताडितो भर्त्सितो दुष्टैर्गौतमो गिरमब्रवीत् ।।\nइतो गच्छामि मुनयो ह्यन्यत्र निवसाम्यहम् ।।४२।।\nइत्युक्त्वा गौतमस्तस्मात्स्थानाच्च निर्गतस्तदा।।\nगत्वा क्रोशं तदा चक्रे ह्याश्रमं तदनुज्ञया।।४३।।\nयावच्चैवाभिशापो वै तावत्कार्य्यं न किंचन।।\nन कर्मण्यधिकारोऽस्ति दैवे पित्र्येऽथ वैदिके ।।।४४।।\nमासार्धं च ततो नीत्वा मुनीन्संप्रार्थयत्तदा ।।\nगौतमो मुनिवर्य्यस्स तेन दुःखेन दुखितः ।।४५।।\nगौतम उवाच ।।\nअनुकंप्यो भवद्भिश्च कथ्यतां क्रियते मया।।\nयथा मदीयं पापं च गच्छत्विति निवेद्यताम् ।।४६।।\nसूत उवाच ।।\nइत्युक्तास्ते तदा विप्रा नोचुश्चैव परस्परम् ।।\nअत्यंतं सेवया पृष्टा मिलिता ह्येकतस्स्थिताः ।।४७।।\nगौतमो दूरतः स्थित्वा नत्वा तानृषिसत्तमान्।।\nपप्रच्छ विनयाविष्टः किं कार्यं हि मयाधुना ।।४८।।\nइत्युक्ते मुनिना तेन गौतमेन महात्मना ।।\nमिलितास्सकलास्ते वै मुनयो वाक्यमब्रुवन् ।। ४९ ।।\nऋषय ऊचुः ।।\nनिष्कृतिं हि विना शुद्धिर्जायते न कदाचन ।।\nतस्मात्त्वं देहशुद्ध्यर्थं प्रायश्चित्तं समाचर ।। 4.25.५० ।।\nत्रिवारं पृथिवीं सर्वां क्रम पापं प्रकाशयन् ।।\nपुनरागत्य चात्रैव चर मासव्रतं तथा ।। ५१ ।।\nशतमेकोत्तरं चैव ब्रह्मणोऽस्य गिरेस्तथा ।।\nप्रक्रमणं विधायैवं शुद्धिस्ते च भविष्यति ।। ५२ ।।\nअथवा त्वं समानीय गंगास्नानं समाचर ।।\nपार्थिवानां तथा कोटिं कृत्वा देवं निषेवय ।। ५३ ।।\nगंगायां च ततः स्नात्वा पुनश्चैव भविष्यति ।।\nपुरा दश तथा चैकं गिरेस्त्वं क्रमणं कुरु ।। ५४ ।।\nशत कुंभैस्तथा स्नात्वा पार्थिवं निष्कृतिर्भवेत् ।।\nइति तैर्षिभिः प्रोक्तस्तथेत्योमिति तद्वचः ।। ५५ ।।\nपार्थिवानां तथा पूजां गिरेः प्रक्रमणं तथा ।।\nकरिष्यामि मुनिश्रेष्ठा आज्ञया श्रीमतामिह ।। ५६ ।।\nइत्युक्त्वा सर्षिवर्यश्च कृत्वा प्रक्रमणं गिरेः ।।\nपूजयामास निर्माय पार्थिवान्मुनिसत्तमः ।। ५७ ।।\nअहल्या च ततस्साध्वी तच्च सर्वं चकार सा ।।\nशिष्याश्च प्रतिशिष्याश्च चक्रुस्सेवां तयोस्तदा ।। ५८ ।।\nइति श्रीशिवमहापुराणे चतुर्थ्यां कोटिरुद्रसंहितायां गौतमव्यवस्थावर्णनं नाम पंचविंशोऽध्यायः ।। २५ ।"
  }
]
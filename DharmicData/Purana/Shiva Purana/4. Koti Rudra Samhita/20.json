[
  {
    "text": "।। सूत उवाच ।।\nअतः परं प्रवक्ष्यामि माहात्म्यं भैमशंकरम् ।।\nयस्य श्रवणमात्रेण सर्वाभीष्टं लभेन्नरः ।। १ ।।\nकामरूपाभिधे देशे शंकरो लोककाम्यया ।।\nअवतीर्णः स्वयं साक्षात्कल्याणसुखभाजनम् ।। २ ।।\nयदर्थमवतीर्णोसौ शंकरो लोकशंकरः।।\nशृणुतादरतस्तच्च कथयामि मुनीश्वराः।।३।।\nभीमोनाम महोवीर्यो राक्षसोऽभूत्पुरा द्विजाः।।\nदुःखदस्सर्वभूतानां धर्मध्वंसकरस्सदा।।४।।\nकुंभकर्णात्समुत्पन्नः कर्कट्यां सुमहाबलः।।\nसह्ये च पर्वते सोऽपि मात्रा वासं चकार ह।।५।।\nकुंभकर्णे च रामेण हते लोकभयंकरे।।\nराक्षसी पुत्रसंयुक्ता सह्येऽतिष्ठत्स्वयं तदा।।६।।\nस बाल एकदा भीमः कर्कटीं मातरं द्विजाः।।\nपप्रच्छ च खलो लोकदुःखदो भीमविक्रमः।।७।।\nभीम उवाच।।\nमातर्मे कः पिता कुत्र कथं वैकाकिनी स्थिता।।\nज्ञातुमिच्छामि तत्सर्वं यथार्थं त्वं वदाधुना ।। ८ ।।\nसूत उवाच ।।\nएवं पृष्टा तदा तेन पुत्रेण राक्षसी च सा।।\nउवाच पुत्रं सा दुष्टा श्रूयतां कथयाम्यहम् ।। ९ ।।\nकर्कट्युवाच ।।\nपिता ते कुम्भकर्णश्च रावणानुज एव च ।।\nरामेण मारितस्सोयं भ्रात्रा सह महाबलः ।। 4.20.१० ।।\nअत्रागतः कदाचिद्वै कुम्भकर्णस्य राक्षसः ।।\nमद्भोगं कृतवांस्तात प्रसह्य बलवान्पुरा ।।११।।\nलंकां स गतवान्मां च त्यक्त्वात्रैव महाबलः ।।\nमया न दृष्ट्वा सा लंका ह्यत्रैव निवसाम्यहम् ।। १२ ।।\nपिता मे कर्कटो नाम माता मे पुष्कसी मता ।।\nभर्ता मम विराधो हि रामेण निहतः पुरा ।। १३ ।।\nपित्रोः पार्श्वे स्थिता चाहं निहते स्वामिनि प्रिये ।।\nपितरौ मे मृतौ चात्र ऋषिणा भस्मसात्कृतौ ।। १४ ।।\nभक्षणार्थं गतौ तत्र कुद्धेन सुमहात्मना।।\nसुतीक्ष्णेन सुतपसाऽगस्त्यशिष्येण वै तदा।।१५।।\nसाऽहमेकाकिनी जाता दुःखिता पर्वते पुरा।।\nनिवसामि स्म दुःखार्ता निरालंबा निराश्रया।।१६।।\nएतस्मिन्समये ह्यत्र राक्षसो रावणानुजः।।\nआगत्य कृतवान्संगं मां विहाय गतो हि सः।।१७।।\nततस्त्वं च समुत्पन्नो महाबलपराक्रमः।।\nअवलंब्य पुनस्त्वां च कालक्षेपं करोम्यहम्।।१७।।\nसूत उवाच।।\nइति श्रुत्वा वचस्तस्या भीमो भीमपराक्रमः।।\nकुद्धश्च चिंतयामास किं करोमि हरिं प्रति।।१९।।\nपितानेन हतो मे हि तथा मातामहो ह्यपि।।\nविराधश्च हतोऽनेन दुःखं बहुतरं कृतम्।।4.20.२० ।।\nतत्पुत्रोहं भवेयं चेद्धरिं तं पीडयाम्यहम्।।\nइति कृत्वा मतिं भीमस्तपस्तप्तुं महद्ययौ।।२१।।\nब्रह्माणां च समुद्दिश्य वर्षाणां च सहस्रकम् ।।\nमनसा ध्यानमाश्रित्य तपश्चक्रे महत्तदा।।२२।।\nऊर्ध्वबाहुश्चैकपादस्सूर्य्ये दृष्टिं दधत्पुरा।।\nसंस्थितस्स बभूवाथ भीमो राक्षसपुत्रकः ।।२३।।\nशिरसस्तस्य संजातं तेजः परमदारुणम् ।।\nतेन दग्धास्तदा देवा ब्रह्माणं शरणं ययुः ।। २४ ।।\nप्रणम्य वेधसं भक्त्या तुष्टुवुर्विविधैः स्तवैः ।।\nदुःखं निवेदयांचकुर्ब्रह्मणे ते सवासवाः ।। २५ ।।\nदेवा ऊचुः ।।\nब्रह्मन्वै रक्षसस्तेजो लोकान्पीडितुमुद्यतम् ।।\nयत्प्रार्थ्यते च दुष्टेन तत्त्वं देहि वरं विधे ।।२६।।\nनोचेदद्य वयं दग्धास्तीव्रतत्तेजसा पुनः ।।\nयास्यामस्संक्षयं सर्वे तस्मात्तं देहि प्रार्थितम् ।। २७ ।।\nसूत उवाच ।।\nइति तेषां वचश्श्रुत्वा ब्रह्मा लोकपितामहः ।।\nजगाम च वरं दातुं वचनं चेदमब्रवीत् ।। २८ ।।\nब्रह्मोवाच ।।\nप्रसन्नोऽस्मि वरं ब्रूहि यत्ते मनसि वर्तते ।।\nइति श्रुत्वा विधेर्वाक्यमब्रवीद्राक्षसो हि सः ।। २९ ।।\nभीम उवाच ।।\nयदि प्रसन्नो देवेश यदि देयो वर स्त्वया ।।\nअतुलं च बलं मेऽद्य देहि त्वं कमलासन ।। 4.20.३० ।।\nसूत उवाच ।।\nइत्युक्त्वा तु नमश्चक्रे ब्रह्मणे स हि राक्षसः ।।\nब्रह्मा चापि तदा तस्मै वरं दत्त्वा गृहं ययौ।।३१।।\nराक्षसो गृहमागत्य ब्रह्माप्तातिबलस्तदा ।।\nमातरं प्रणिपत्याशु स भीमः प्राह गर्ववान्।।३२।।\nभीम उवाच ।।\nपश्य मातर्बलं मेऽद्य करोमि प्रलयं महत् ।।\nदेवानां शक्रमुख्यानां हरेर्वै तत्सहायिनः ।। ३३ ।।\n।। सूत उवाच ।।\nइत्युक्त्वा प्रथमं भीमो जिग्ये देवान्सवासवान् ।।\nस्थानान्निस्सारयामास स्वात्स्वात्तान्भीमविक्रमः ।। ३४ ।।\nततो जिग्ये हरिं युद्धे प्रार्थितं निर्जरैरपि ।।\nततो जेतुं रसां दैत्यः प्रारंभं कृतवान्मुदा ।। ३५ ।।\nपुरा सुदक्षिणां तत्र कामरूपेश्वरं प्रभुम् ।।\nजेतुं गतस्ततस्तेन युद्धमासीद्भयंकरम् ।। ३६ ।।\nभीमोऽथ तं महाराजं प्रभावाद्ब्रह्मणोऽसुरः ।।\nजिग्ये वरप्रभावेण महावीरं शिवाश्रयम्।।३७।।\nस हि जित्वा ततस्तं च कामरूपेश्वरं प्रभुम् ।।\nबबंध ताडयामास भीमो भीमपराक्रमः ।। ३८ ।।\nगृहीतं तस्य सर्वस्वं राज्यं सोपस्करं द्विजाः ।।\nतेन भीमेन दुष्टेन शिवदासस्य भूपतेः ।। ३९ ।।\nराजा चापि सुधर्मिष्ठः प्रियधर्मो हरप्रियः ।।\nगृहीतो निगडैस्तेन ह्येकांते स्थापितश्च सः ।। 4.20.४० ।।\nतत्र तेन तदा कृत्वा पार्थिवीं मूर्तिमुत्तमाम् ।।\nभजनं च शिवस्यैव प्रारब्धी प्रियकाम्यया ।। ४१ ।।\nगंगायास्तवनं तेन बहुधा च तदा कृतम् ।।\nमानसं स्नानकर्मादि कृत्वा शंकरपूजनम् ।। ४२ ।।\nपार्थिवेन विधानेन चकार नृपसत्तमः ।।\nतद्ध्यानं च यथा स्याद्वै कृत्वा च विधिपूर्वकम् ।। ४३ ।।\nप्रणिपातैस्तथा स्तोत्रैर्मुद्रासन पुरस्सरम् ।।\nकृत्वा हि सकलं तच्च स भेजे शंकरं मुदा ।। ४४ ।।\nपंचाक्षरमयीं विद्यां जजाप प्रणवान्विताम् ।।\nनान्यत्कार्यं स वै कर्तुं लब्धवानन्तरं तदा ।। ४५ ।।\nतत्पत्नी च तदा साध्वी दक्षिणा नाम विश्रुता ।।\nनिधानं पार्थिवं प्रीत्या चकार नृपवल्लभा ।। ४६ ।।\nदंपती त्वेकभावेन शंकरं भक्तशंकरम् ।।\nभेजाते तत्र तौ नित्यं शिवाराधनतत्परौ ।। ४७ ।।\nराक्षसो यज्ञकर्मादि वरदर्प विमोहितः ।।\nलोपयामास तत्सर्वं मह्यं वै दीयतामिति ।।४८।।\nबहुसैन्यसमायुक्तो राक्षसानां दुरात्मनाम ।।\nचकार वसुधां सर्वां स्ववशे चर्षिसत्तमाः ।। ४९ ।।\nवेदधर्मं शास्त्रधर्मं स्मृतिधर्मं पुराणजम् ।।\nलोपयित्वा च तत्सर्वं बुभुजे स्वयमूर्जितः ।। 4.20.५० ।।\nदेवाश्च पीडितास्तेन सशक्रा ऋषयस्तथा ।।\nअत्यन्तं दुःखमापन्ना लोकान्निस्सारिता द्विजाः ।। ५१ ।।\nते ततो विकलास्सर्वे सवासवसुरर्षयः ।।\nब्रह्मविष्णू पुरोधाय शंकरं शरणं ययुः ।। ५२ ।।\nस्तुत्वा स्तोत्रैरनेकैश्च शंकरं लोक शंकरम् ।।\nप्रसन्नं कृतवंतस्ते महाकोश्यास्तटे शुभे ।। ५३ ।।\nकृत्वा च पार्थिवीं मूर्तिं पूजयित्वा विधानतः ।।\nतुष्टुवुर्विविधैः स्तोत्रैर्नमस्कारादिभिः क्रमात् ।। ५४ ।।\nएवं स्तुतस्तदा शंभुर्देवानां स्तवनादिभिः ।।\nसुप्रसन्नतरो भूत्वा तान्सुरानिदमब्रवीत् ।। ५५ ।।\nशिव उवाच ।।\nहे हरे हे विधे देवा ऋषयश्चाखिला अहम् ।।\nप्रसन्नोस्मि वरं ब्रूत किं कार्यं करवाणि वः ।। ५६ ।।\nसूत उवाच ।।\nइत्युक्ते च तदा तेन शिवेन वचने द्विजाः ।।\nसुप्रणम्य करौ बद्ध्वा देवः ऊचुश्शिवं तदा ।। ५७ ।।\nदेवा ऊचुः ।।\nसर्वं जानासि देवेश सर्वेषां मनसि स्थितम् ।।\nअन्तर्यामी च सर्वस्य नाज्ञातं विद्यते तव ।। ५८ ।।\nतथापि श्रूयतां नाथ स्वदुःखं ब्रूमहे वयम् ।।\nत्वदाज्ञया महादेव कृपादृष्ट्या विलोकय ।। ५९ ।।\nराक्षसः कर्कटीपुत्रः कुंभकर्णोद्भवो बली ।।\nपीडयत्यनिशं देवान्ब्रह्मदत्तवरोर्जितः ।। 4.20.६० ।।\nतमिमं जहि भीमाह्वं राक्षसं दुःखदायकम् ।।\nकृपां कुरु महेशान विलंबं न कुरु प्रभो ।। ६१ ।।\nसूत उवाच ।।\nइत्युक्तस्तु सुरैस्सर्वैश्शंभुवें भक्तवत्सलः ।।\nवधं तस्य करिष्यामीत्युक्त्वा देवांस्ततोऽब्रवीत् ।। ६२ ।।\nशंभुरुवाच ।।\nकामरूपेश्वरो राजा मदीयो भक्त उत्तमः ।।\nतस्मै ब्रूतेति वै देवाः कार्य्यं शीघ्रं भविष्यति ।। ६३ ।।\nसुदक्षिण महाराज काम रूपेश्वर प्रभो ।।\nमद्भक्तस्त्वं विशेषेण कुरु मद्भजनं रतेः ।। ६४ ।।\nदैत्यं भीमाह्वयं दुष्टं ब्रह्मप्राप्तवरोर्जितम् ।।\nहनिष्यामि न संदेहस्त्वत्तिरस्कारकारिणम् ।। ६५ ।।\n।। सूत उवाच ।।\nअथ ते निर्जरास्सर्वे तत्र गत्वा मुदान्विताः ।।\nतस्मै महानृपायोचुर्यदुक्तं शंभुना च तत् ।। ६६ ।।\nतमित्युक्त्वा च वै देवा आनंदं परमं गताः ।।\nमहर्षयश्च ते सर्वे ययुश्शीप्रं निजाश्रमान् ।। ६७ ।।"
  },
  {
    "text": "इति श्रीशिवमहापुराणे चतुर्थ्यां कोटिरुद्रसंहितायां भीमेश्वरज्योतिर्लिगमाहात्म्ये भीमासुरकृतोपद्रववर्णनं नाम विंशोऽध्यायः ।। २० ।।"
  }
]
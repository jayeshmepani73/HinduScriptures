[
  {
    "text": "ऋषय ऊचुः ।।\nशिवः को वा हरिः को वा रुद्रः को वा विधिश्च कः ।।\nएतेषु निर्गुणः को वा ह्येतं नश्छिन्धि संशयम् ।। १ ।।\nसूत उवाच ।।\nयच्चादौ हि समुत्पन्नं निर्गुणात्परमात्मनः ।।\nतदेव शिवसंज्ञं हि वेदवेदांतिनो विदुः ।। २ ।।\nतस्मात्प्रकृतिरुत्पन्ना पुरुषेण समन्विता ।।\nताभ्यान्तपः कृतं तत्र मूलस्थे च जले सुधीः ।। ३ ।।\nपञ्चकोशीति विख्याता काशी सर्वातिवल्लभा ।।\nव्याप्तं च सकलं ह्येतत्तज्जलं विश्वतो गतम् ।। ४ ।।\nसंभाव्य मायया युक्तस्तत्र सुप्तो हरिस्स वै ।।\nनारायणेति विख्यातः प्रकृतिर्नारायणी मता ।। ५ ।।\nतन्नाभिकमले यो वै जातस्स च पितामहः ।।\nतेनैव तपसा दृष्टस्स वै विष्णुरुदाहृतः ।।६।\nउभयोर्वादशमने यद्रूपं स दर्शितं बुधाः ।।\nमहादेवेति विख्यातं निर्गुणेन शिवेन हि ।। ७ ।।\nतेन प्रोक्तमहं शम्भुर्भविष्यामि कभालतः ।।\nरुद्रो नाम स विख्यातो लोकानुग्रहकारकः ।। ८ ।।\nध्यानार्थं चैव सर्वेषामरूपो रूपवानभूत् ।।\nस एव च शिवस्साक्षाद्भक्तवात्सल्यकारकः ।। ९ ।।\nशिवे त्रिगुणसम्भिन्ने रुद्रे तु गुणधामनि ।।\nवस्तुतो न हि भेदोऽस्ति स्वर्णे तद्भूषणे यथा ।। 4.42.१० ।।\nसमानरूपकर्माणौ समभक्तगतिप्रदौ ।।\nसमानाखिलसंसेव्यौ नानालीलाविहारिणौ ।।११।।\nसर्वथा शिवरूपो हि रुद्रो रौद्रपराक्रमः।।\nउत्पन्नो भक्तकार्यार्थं हरिब्रह्मसहायकृत् ।।१२।।\nअन्ये च ये समुत्पन्ना यथानुक्रमतो लयम् ।।\nयांति नैव तथा रुद्रः शिवे रुद्रो विलीयते ।। ४३ ।।\nते वै रुद्रं मिलित्वा तु प्रयान्ति प्रकृता इमे ।।\nइमान्रुद्रो मिलित्वा तु न याति श्रुतिशासनम् ।।१४।।\nसर्वे रुद्रं भजन्त्येव रुद्रः कञ्चिद्भजेन्न हि ।।\nस्वात्मना भक्तवात्सल्याद्भजत्येव कदाचन ।। १५ ।।\nअन्यं भजन्ति ये नित्यं तस्मिंस्ते लीनतां गताः ।।\nतेनैव रुद्रं ते प्राप्ताः कालेन महता बुधाः ।। १६ ।।\nरुद्रभक्तास्तु ये केचित्तत्क्षणं शिवतां गताः ।।\nअन्यापेक्षा न वै तेषां श्रुतिरेषा सनातनी ।। १७ ।।\nअज्ञानं विविधं ह्येतद्विज्ञानं विविधं न हि ।।\nतत्प्रकारमहं वक्ष्ये शृणुतादरतो द्विजाः ।।१८।।\nब्रह्मादि तृणपर्यंतं यत्किंचिद्दृश्यते त्विह ।।\nतत्सर्वं शिव एवास्ति मिथ्या नानात्वकल्पना ।। १९ ।।\nसृष्टेः पूर्वं शिवः प्रोक्तः सृष्टेर्मध्ये शिवस्तथा।।\nसृष्टेरन्ते शिवः प्रोक्तस्सर्वशून्ये तदा शिवः ।।4.42.२०।।\nतस्माच्चतुर्गुणः प्रोक्तः शिव एव मुनीश्वराः।।\nस एव सगुणो ज्ञेयः शक्तिमत्त्वाद्द्विधापि सः ।।२१।।\nयेनैव विष्णवे दत्तास्सर्वे वेदास्सनातनाः ।।\nवर्णा मात्रा ह्यनैकाश्च ध्यानं स्वस्य च पूजनम् ।।२२।।\nईशानः सर्वविद्यानां श्रुतिरेषा सनातनी ।।\nवेदकर्ता वेदपतिस्तस्माच्छंभुरुदाहृतः ।।२३।।\nस एव शंकरः साक्षात्सर्वानुग्रहकारकः ।।\nकर्ता भर्ता च हर्ता च साक्षी निर्गुण एव सः।।२४।।\nअन्येषां कालमानं च कालस्य कलना न हि ।।\nमहाकालस्स्वयं साक्षान्महाकालीसमाश्रितः ।।२५।।\nतथा च ब्राह्मणा रुद्रं तथा कालीं प्रचक्षते।।\nसर्वं ताभ्यान्ततः प्राप्तमिच्छया सत्यलीलया।।२६।।\nन तस्योत्पादकः कश्चिद्भर्ता हर्ता न तस्य हि ।।\nस्वयं सर्वस्य हेतुस्ते कार्यभूताच्युतादयः ।। २७ ।।\nस्वयं च कारणं कार्यं स्वस्य नैव कदाचन ।।\nएकोव्यनेकतां यातोप्यनेकोप्येकतां व्रजेत् ।।२८।।\nएकं बीजं बहिर्भूत्वा पुनर्बीजं च जायते ।।\nबहुत्वे च स्वयं सर्वं शिवरूपी महेश्वरः ।। २९ ।।\nएतत्परं शिवज्ञानं तत्त्वतस्तदुदाहृतम् ।।\nजानाति ज्ञानवानेव नान्यः कश्चिदृषीश्वराः ।। 4.42.३० ।।\nमुनय ऊचुः ।।\nज्ञानं सलक्षणं ब्रूहि यज्ज्ञात्वा शिवताम्व्रजेत् ।।\nकथं शिवश्च तत्सर्वं सर्वं वा शिव एव च ।। ३१ ।।\nव्यास उवाच ।।\nएतदाकर्ण्य वचनं सूतः पौराणिकोत्तमः ।।\nस्मृत्वा शिवपदाम्भोजं मुनींस्तानब्रवीद्वचः ।।३२।।\nइति श्रीशिवमहापुराणे चतुर्थ्यां कोटिरुद्रसंहितायां सगुणनिर्गुणभेदवर्णनं नाम द्विचत्वारिंशोऽध्यायः ।।४२।।"
  }
]
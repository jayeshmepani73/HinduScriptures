[
  {
    "text": "सूत उवाच।।\nयथाभवल्लिंगरूपः संपूज्यस्त्रिभवे शिवः।।\nतथोक्तं वा द्विजाः प्रीत्या किमन्यच्छ्रोतुमिच्छथ ।।१।।\nऋषय ऊचुः।अन्धकेश्वरलिंगस्य महिमानं वद प्रभो ।।\nतथान्यच्छिवलिंगानां प्रीत्या वक्तुमिहार्हसि ।। २ ।।\nसूत उवाच ।।\nपुराब्धिगर्तमाश्रित्य वसन्दैत्योऽन्धकासुरः ।।\nस्ववशं कारयामास त्रैलोक्यं सुरसूदनः ।। ३ ।\nतस्माद्गर्ताच्च निस्सृत्य पीडयित्वा पुनः प्रजाः ।।\nप्राविशच्च तदा दैत्यस्तं गर्तं सुपराक्रमः ।।४।।\nदेवाश्च दुःखितः सर्वे शिवं प्रार्थ्य पुनःपुनः ।।\nसर्वं निवेदयामासुस्स्वदुःखं च मुनीश्वराः ।।५।।\nसूत उवाच ।।\nतदाकर्ण्य वचस्तेषां देवानां परमेश्वरः ।।\nप्रत्युवाच प्रसन्नात्मा दुष्टहंता सतां गतिः ।। ६ ।।\nशिव उवाच ।।\nघातयिष्यामि तं दैत्यमन्धकं सुरसूदनम् ।।\nसैन्यं च नीयतान्देवा ह्यायामि च गणैस्सह ।। ७ ।।\nतस्माद्गर्तादंधके हि देवर्षिद्रुहि भीकरे ।।\nनिस्सृते च तदा तस्मिन्देवा गर्तमुपाश्रिताः ।।८।।\nदैत्याश्च देवताश्चैव युद्धं चक्रुः सुदारुणम् ।।\nशिवानुग्रहतो देवाः प्रबलाश्चाभवँस्तदा ।। ९ ।।\nदेवैश्च पीडितः सोपि यावद्गर्तमुपागतः ।।\nतावच्छूलेन संप्रोतः शिवेन परमात्मना ।।4.13.१०।।\nतत्रत्यश्च तदा शंभुं ध्यात्वा संप्रार्थयत्तदा ।।\nअन्तकाले च त्वां दृष्ट्वा तादृशो भवति क्षणात् ।। ११ ।।\nइत्येवं संस्तुतस्सोपि प्रसन्नः शंकरस्तदा ।।\nउवाच वचनं तत्र वरं ब्रूहि ददामि ते ।। १२ ।।\nइत्येवं वचनं श्रुत्वा स दैत्यः पुनरब्रवीत् ।।\nसुप्रणम्य शिवं स्तुत्वा सत्त्वभावमुपाश्रितः ।। १३ ।।\nअन्धक उवाच ।।\nयदि प्रसन्नो देवेश स्वभक्तिं देहि मे शुभाम् ।।\nकृपां कृत्वा विशेषेण संस्थितो भव चेह वै ।। १४ ।।\nसूत उवाच ।।\nइत्युक्तस्तेन दैत्यं तं तद्गर्ते चाक्षिपद्धरः ।।\nस्वयं तत्र स्थितो लिंगरूपोऽसौ लोककाम्यया ।।१५।।\nअन्धकेशं च तल्लिंगं नित्यं यः पूजयेन्नरः ।।\nषण्मासाज्जायते तस्य वांछासिद्धिर्न संशयः ।। १६ ।।\nवृत्त्यर्थं पूजयेल्लिंगं लोकस्य हितकारकम् ।।\nषण्मासं यो द्विजश्चैव स वै देवलकः स्मृतः ।। १७ ।।\nयथा देवलकश्चैव स भवेदिह वै तदा ।।\nदेवलकश्च यः प्रोक्तो नाधिकारो द्विजस्य हि ।।१८।।\n।। ऋषय ऊचुः ।।\nदेवलकश्च कः प्रोक्तः किं कार्यं तस्य विद्यते ।।\nतत्त्वं वद महाप्राज्ञ लोकानां हितहेतवे ।। १९ ।।\nसूत उवाच ।।\nदधीचिर्नाम विप्रो यो धर्मिष्ठो वेदपारगः ।।\nशिवभक्तिरतो नित्यं शिवशास्त्रपरायणः ।। 4.13.२० ।।\nतस्य पुत्रस्तथा ह्यासीत्स्मृतो नाम्ना सुदर्शनः ।।\nतस्य भार्या दुकूला च नाम्ना दुष्टकुलोद्भवा ।। २१ ।।\nतद्वशे स च भर्तासीत्तस्य पुत्रचतुष्टयम् ।।\nसोऽपि नित्यं शिवस्यैव पूजां च स्म करोत्यसौ ।। २२ ।।\nदधीचेस्तु तदा ह्यासीद्ग्रामान्तरनिवेशनम् ।।\nज्ञातिसंयोगतश्चैव ज्ञातिभिर्न स मोचितः ।। २३ ।।\nकथयित्वा च पुत्रं स शिवभक्तिरतो भव।।\nइत्युक्त्वा स गतो मुक्तो दाधीचिश्शैवसत्तमः ।। २४ ।।\nसुदर्शनस्तत्पुत्रोऽपि शिवपूजां चकार ह ।।\nएवं चिरतरः कालो व्यतीयाय मुनीश्वराः ।। २५ ।।\nएवं च शिवरात्रिश्च समायाता कदाचन ।।\nतस्यां चोपोषितास्सर्वे स्वयं संयोगतस्तदा ।। २६ ।।\nपूजां कृत्वा गतस्सोऽपि सुदर्शन इति स्मृतः ।।\nस्त्रीसंगं शिवरात्रौ तुं कृत्वा पुनरिहागतः ।। २७ ।।\nन स्नानं तेन च कृतं तद्रात्र्यां शिवपूजनम् ।।\nतेन तत्कर्मपाकेन क्रुद्धः प्रोवाच शङ्करः ।। २८ ।।\nमहेश्वर उवाच ।।\nशिवरात्र्यां त्वया दुष्ट सेवनं च स्त्रियाः कृतम् ।।\nअस्नातेन मदीया च कृता पूजाविवेकिना ।। २९ ।।\nज्ञात्वा चैवं कृतं यस्मात्तस्मात्त्वं जडतां व्रज।।\nममास्पृश्यो भव त्वं च दूरतो दर्शनं कुरु ।।4.13.३०।।\nसूत उवाच ।।\nइति शप्तो महेशेन दाधीचिस्स सुदर्शनः ।।\nजडत्वं प्राप्तवान्सद्यश्शिवमायाविमोहितः।।३१।।\nएतस्मिन्समये विप्रा दधीचिः शैवसत्तमः ।।\nग्रामान्तरात्समायातो वृत्तान्तं श्रुतवाँश्च सः ।। ३२ ।।\nशिवेन भर्त्सितः सोऽपि दुःखितोऽभूदतीव हि ।।\nरुरोद हा हतोऽश्मीति दुःखेन सुतकर्मणा ।। ३३ ।।\nपुनःपुनरुवाचेति स दधीचिस्सतां मतः ।।\nअनेनेदं कुपुत्रेण हतं मे कुलमुत्तमम् ।। ३४ ।।\nस पुत्रोऽपि हतो भार्यां पुंश्चलीं कृतवान्द्रुतम् ।।\nपश्चात्तापमनुप्राप्य स्वपित्रा परिभर्त्सितः ।। ३५ ।।\nतत्पित्रा गिरिजा तत्र पूजिता विधिभिर्वरैः ।।\nसुयत्नतो महाभक्त्या स्वपुत्रसुखहेतवे ।। ३६ ।।\nसुदर्शनोऽपि गिरिजां पूजयामास च स्वयम् ।।\nचण्डीपूजनमार्गेण महाभक्त्या शुभैः स्तवैः ।। ३७ ।।\nएवं तौ पितृपुत्रौ हि नानोपायैः सुभक्तितः ।।\nप्रसन्नां चक्रतुर्देवीं गिरिजां भक्तवत्सलाम् ।। ३८ ।।\nतयोः सेवाप्रभावेण प्रसन्ना चण्डिका तदा ।।\nसुदर्शनं च पुत्रत्वे चकार गिरिजा मुने ।। ३९ ।।\nशिवं प्रसादयामास पुत्रार्थे चण्डिका स्वयम् ।।\nक्रुद्धाऽक्रुद्धा पुनश्चण्डी तत्पुत्रस्य प्रसन्नधीः ।। 4.13.४० ।।\nअथाज्ञाय प्रसन्नं तं महेशं वृषभध्वजम् ।।\nनमस्कृत्य स्वयं तस्य ह्युत्संगे तं न्यवेशयत् ।। ४१ ।\nघृतस्नानं ततः कृत्वा पुत्रस्य गिरिजा स्वयम् ।।\nत्रिरावृत्तोपवीतं च ग्रन्थिनैकेन संयुतम् ।। ४२ ।।\nसुदर्शनाय पुत्राय ददौ प्रीत्या तदाम्बिका ।।\nउद्दिश्य शिवगायत्रीं षोडशाक्षरसंयुताम् ।। ४३ ।।\nतदोंनमः शिवायेति श्रीशब्द पूर्वकाय च ।।\nवारान्षोडश संकल्पपूजां कुर्यादयं बटुः।। ४४ ।।\nआस्नानादिप्रणामान्तं पूजयन्वृषभध्वजम् ।।\nमंत्रवादित्रपूजाभिस्सर्षीणां सन्निधौ तथा ।। ४५ ।।\nनाममंत्राननेकांश्च पाठयामास वै तदा ।।\nउवाच सुप्रसन्नात्मा चण्डिका च शिवस्तथा ।। ४६ ।।\nमदर्पितं च यत्किंचिद्धनधान्यादिकन्तथा ।।\nतत्सर्वं च त्वया ग्राह्यं न दोषाय भविष्यति ।। ४७ ।।\nमम कृत्ये भवान्मुख्यो देवीकृत्ये विशेषतः ।।\nघृततैलादिकं सर्वं त्वया ग्राह्यं मदर्पितम् ।। ४८ ।।\nप्राजापत्यं भवेद्यर्हिं तर्ह्येको हि भवान्भवेत् ।।\nतदा पूजा च सम्पूर्णान्यथा सर्वा च निष्फला ।। ४९ ।।\nतिलकं वर्तुलं कार्यं स्नानं कार्यं सदा त्वया ।।\nशिवसन्ध्या च कर्तव्या गायत्री च तदीयिका ।।4.13.५०।।\nमत्सेवां प्रथमं कृत्वा कार्यमन्यत्कुलोचितम् ।।\nएवं कृतेऽखिले भद्रं दोषाः क्षान्ता मया तव।।५१।।\n।। सूत उवाच ।।\nइत्युक्त्वा तस्य पुत्राश्च चत्वारो बटुकास्तदा ।।\nअभिषिक्ताश्चतुर्दिक्षु शिवेन परमात्मना ।।५२।।\nचण्डी चैवात्मनिकटे पुत्रं स्थाप्य सुदर्शनम् ।।\nतत्पुत्रान्प्रेरयामास वरान्दत्त्वा ह्यनेकशः ।। ५३ ।।\nदेव्युवाच ।।\nउभयोर्युवयोर्मध्ये वटुको यो भवेन्मम ।।\nतस्य स्याद्विजयो नित्यं नात्र कार्या विचारणा ।। ५४ ।।\nभवांश्च पूजितो येन तेनैवाहं प्रपूजिता ।।\nकर्तव्यं हि भवद्भिश्च स्वीयं कर्म सदा सुत ।। ५५ ।।\nसूत उवाच ।।\nएवं तस्मै वरान्दत्तास्सपुत्राय महात्मने ।।\nसुदर्शनाय कृपया शिवाभ्यां जगतां कृते ।।५६।।\nशिवाभ्यां स्थापिता यस्मात्तस्मात्तं वटुकाः स्मृताः ।।\nतपोभ्रष्टाश्च ये जाताः स्मृतास्तस्मात्तपोधमाः ।।५७।।\nशिवयोः कृपया सर्वे विस्तारं बहुधा गताः ।।\nतेषां च प्रथमा पूजा महापूजा महात्मनः ।।५८।।\nतेन यावत्कृता नैव पूजा वै शंकरस्य च ।।\nतावत्पूजा न कर्त्तव्या कृता चेन्न शुभापि सा ।। ५९ ।।\nशुभं वाप्यशुभं वापि बटुकं न परित्यजेत् ।।\nप्राजापत्ये च भोज्ये वै वटुरेको विशिष्यते ।। 4.13.६० ।\nशिवयोश्च तथा कार्ये विशेषोऽत्र प्रदृश्यते ।।\nतदेव शृणु सुप्राज्ञ यथाहं वच्मि तेऽनघ ।। ६१ ।'\nतस्यैव नगरे राज्ञो भद्रस्य नित्यभोजने ।।\nप्राजापत्यस्य नियमे ह्यन्धकेशसमीपतः ।।६२।।\nयज्जातमद्भुतं वृत्तं शिवानुग्रहकारणात् ।।\nश्रूयतां तच्च सुप्रीत्या कथयामि यथाश्रुतम्।।६३।।\nध्वज एकश्च तद्राज्ञे दत्तस्तुष्टेन शंभुना।।\nप्रोक्तश्च कृपया राजा देवदेवेन तेन सः।।६४।।\nप्रातश्च वर्ध्यतां राजन्ध्वजो रात्रौ पतिष्यति।।\nमम त्वेवं च सम्पूर्णे प्राजापत्ये तथा पुनः।।६५।।\nअन्यथायं ध्वजो मे हि रात्रावपि स्थिरो भवेत्।।\nइत्युक्त्वान्तर्हितश्शंभू राज्ञे तुष्टः कृपानिधिः।।६६।।\nतथेति नियमश्चासीत्तस्य राज्ञो महामुने।।\nप्राजापत्यं कृतं नित्यं शिवपूजाविधानत ।५७।\nस्वयं प्रातर्विवर्दे्धेत ध्वजः सायं पतेदिति।।\nयदि कार्यं च सम्पूर्णं जातं चैव भवेदिह ।।६८।।\nएकस्मिन्समये चात्र बटोः कार्यं पुरा ह्यभूत् ।।\nध्वजः स पतितो वै हि ब्रह्मभोजं विनापि हि ।। ६९।।\nदृष्ट्वा तच्च तदा तत्र पृष्टा राज्ञा च पण्डिताः ।।\nभुञ्जते ब्राह्मणा ह्यत्र नोत्थितो वै ध्वजस्त्विति।।4.13.७०।।\nकथं च पतितः सोऽत्र ब्राह्मणा ब्रूत सत्यतः ।।\nते पृष्टाश्च तदा प्रोचुर्ब्राह्मणाः पण्डितोत्तमाः।।७१।।\nब्रह्मभोजे महाराज वटुको भोजितः पुरा।।\nचण्डीपुत्रश्शिवस्तुष्टस्तस्माच्च पतितो ध्वजः।।७२।।\nतच्छ्रुत्वा नृपतिस्सोऽथ जनाश्चान्ये ऽपि सर्वशः ।।\nअभवन्विस्मितास्तत्र प्रशंसां चक्रिरे ततः ।। ७३ ।।\nएवं च महिमा तेषां वर्द्धितः शङ्करेण हि ।।\nतस्माच्च वटुकाः श्रेष्ठाः पुरा विद्भिः प्रकीर्तिताः ।। ७४ ।।\nशिवपूजा तु तैः पूर्वमुत्तार्य्या नान्यथा पुनः ।।\nअन्येषां नाधिकारोऽस्ति शिवस्य वचनादिह ।। ७५ ।।\nउत्तारणं च कार्य्यं वै पूजा पूर्णा भवत्विति ।।\nएतावदेव तेषां तु शृणु नान्यत्तथैव च ।। ७६ ।।\nएतत्सर्वं समाख्यातं यत्पृष्टं च मुनीश्वराः ।।\nयच्छ्रुत्वा शिवपूजायाः फलं प्राप्नोति वै नरः।।७७।।\nइति श्रीशिवमहापुराणे चतुर्थ्यां कोटिरुद्रसंहितायां वटुकोत्पत्तिवर्णनं नाम त्रयोदशोऽध्यायः ।। १३ ।।"
  }
]
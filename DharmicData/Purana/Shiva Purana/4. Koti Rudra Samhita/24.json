[
  {
    "text": "सूत उवाच ।।\nश्रूयतामृषयः श्रेष्ठाः कथां पापप्रणाशिनीम्।।\nकथयामि यथा व्यासात्सद्गुरोश्च श्रुता मया।।१।।\nपुरा ऋषिवरश्चासीद्गौतमो नाम विश्रुतः ।।\nअहल्या नाम तस्यासीत्पत्नी परमधार्मिकी ।। २ ।।\nदक्षिणस्यां दिशि हि यो गिरिर्ब्रह्मेति संज्ञकः ।।\nतत्र तेन तपस्तप्तं वर्षाणाम युतं तथा ।। ३ ।।\nकदाचिच्च ह्यनावृष्टिरभवत्तत्र सुव्रताः ।।\nवर्षाणां च शतं रौद्री लोका दुःखमुपागताः ।। ४ ।।\nआर्द्रं च पल्लवं न स्म दृश्यते पृथिवीतले ।।\nकुतो जलं विदृश्येत जीवानां प्राणधारकम् ।। ५ ।।\nतदा ते मुनयश्चैव मनुष्याः पशवस्तथा ।।\nपक्षिणश्च मृगास्तत्र गताश्चैव दिशो दश ।। ६ ।।\nतां दृष्ट्वा चर्षयो विप्राः प्राणायामपरायणाः ।।\nध्यानेन च तदा केचित्कालं निन्युस्सुदारुणम् ।। ७ ।।\nगौतमोऽपि स्वयं तत्र वरुणार्थे तपश्शुभम् ।।\nचकार चैव षण्मासं प्राणायामपरायणः ।। ६ ।।\nततश्च वरुणस्तस्मै वरं दातुं समागताः ।।\nप्रसन्नोऽस्मि वरं ब्रूहि ददामि च वचोऽब्रवीत् ।।९।।\nततश्च गौतमस्तं वै वृष्टिं च प्रार्थयत्तदा ।।\nततस्स वरुणस्तं वै प्रत्युवाच मुनिं द्विजाः ।। 4.24.१० ।।\nवरुण उवाच ।।\nदेवाज्ञां च समुल्लंघ्य कथं कुर्यामहं च ताम् ।।\nअन्यत्प्रार्थय सुज्ञोऽसि यदहं करवाणि ते ।। ११ ।।\nसूत उवाच ।।\nइत्येतद्वचनं तस्य वरुणस्य महात्मनः ।।\nपरोपकारी तच्छुत्वा गोतमो वाक्यमब्रवीत ।। १२ ।।\nगौतम उवाच ।।\nयदि प्रसन्नो देवेश यदि देयो वरो मम ।।\nयदहं प्रार्थयाम्यद्य कर्तव्यं हि त्वया तथा ।। १३ ।।\nयतस्त्वं जलराशीशस्तस्माद्देयं जलं मम ।।\nअक्षयं सर्वदेवेश दिव्यं नित्यफलप्रदम् ।। १४ ।।\nसूत उवाच ।।\nइति संप्रार्थितस्तेन वरुणो गौतमेन वै ।।\nउवाच वचनं तस्मै गर्तश्च क्रियतां त्वया ।। १५ ।।\nइत्युक्ते च कृतस्तेन गर्त्तो हस्तप्रमाणतः ।।\nजलेन पूरितस्तेन दिव्येन वरुणेन सः ।। १६ ।।\nअथोवाच मुनिं देवो वरुणो हि जलाधिपः ।।\nगौतमं मुनिशार्दूलं परोपकृतिशालिनम् ।। १७ ।।\nवरुण उवाच ।।\nअक्षय्यं च जलं तेऽस्तु तीर्थभूतं महामुने ।।\nतव नाम्ना च विख्यातं क्षितावेतद्भविष्यति ।। १८ ।। ।\nअत्र दत्तं हुतं तप्तं सुराणां यजनं कृतम् ।।\nपितॄणां च कृतं श्राद्धं सर्वमेवाक्षयं भवेत्।।१९।।\nसूत उवाच।।\nइत्युक्तांतर्द्दधे देवस्स्तुतस्तेन महर्षिणा।।\nगौतमोऽपि सुखं प्राप कृत्वान्योपकृतिं मुनिः ।। 4.24.२० ।।\nमद्दत्तो ह्याश्रयः पुंसां महत्त्वायोपजायते ।।\nमहांतस्तत्स्वरूपं च पश्यंति नेतरेऽशुभाः।।२१।।\nयादृङ्नरं च सेवेत तादृशं फलमश्नुते।।\nमहतस्सेवयोच्च त्वं क्षुद्रस्य क्षुद्रतां तथा ।।२२।।\nसिंहस्य मंदिरे सेवा मुक्ताफलकरी मता ।।\nशृगालमंदिरे सेवा त्वस्थिलाभकरी स्मृता।।२३।।\nउत्तमानां स्वभावोयं परदुःखासहिष्णुता ।।\nस्वयं दुखं च संप्राप्तं मन्यतेन्यस्य वार्यते।। २४ ।।\nवृक्षाश्च हाटकं चैव चंदनं चेक्षुकस्तथा ।।\nएते भुवि परार्थे च दक्षा एवं न केचन ।।२५।।\nदयालुरमदस्पर्श उपकारी जितेन्द्रियः ।।\nएतैश्च पुण्यस्तम्भैस्तु चतुर्भिर्धार्य्यते मही ।।२६।।\nततश्च गौतमस्तत्र जलं प्राप्य सुदुर्लभम् ।।\nनित्यनैमित्तिकं कर्म चकार विधिवत्तदा।।२७।।\nततो व्रीहीन्यवांश्चैव नीवारानप्यनेकधा।।\nवापयामास तत्रैव हवनार्थं मुनीश्वरः।।२८।।\nधान्यानि विविधानीह वृक्षाश्च विविधास्तथा ।।\nपुष्पाणि च फलान्येव ह्यासंस्तत्रायनेकशः ।।२९।।\nतच्छुत्वा ऋषयश्चान्ये तत्राया तास्सहस्रशः ।।\nपशवः पक्षिणश्चान्ये जीवाश्च बहवोऽगमन् ।।4.24.३०।।\nतद्वनं सुन्दरं ह्यासीत्पृथिव्यां मंडले परम् ।।\nतदक्षयकरायोगादनावृष्टिर्न दुःखदा ।। ३१ ।।\nऋषयोऽपि वने तत्र शुभकर्मपरायणाः ।।\nवासं चक्रुरनेके च शिष्यभार्य्यासुतान्विताः।।३२।।\nधान्या नि वापयामासुः कालक्रमणहेतवे।।\nआनंदस्तद्वने ह्यासीत्प्रभावाद्गौतमस्य च ।। ३३ ।।\nइति श्रीशिवमहापुराणे चतुर्थ्यां कोटिरुद्रसं हितायां त्र्यंबकेश्वरमाहात्म्ये गौतमप्रभाववर्णनं नाम चतुर्विशोऽध्यायः ।। २४ ।।"
  }
]
[
  {
    "text": "सूत उवाच ।।\nगौश्चैकाप्यभवत्तत्र ह्यंगणे बंधिता शुभा ।।\nतदैव ब्राह्मणो रात्रावाजगाम बहिर्गतः ।। १ ।।\nस उवाच प्रियां स्वीयां दृष्ट्वा गामंगणे स्थिताम् ।।\nअदुग्धां खेदनिर्विण्णो दोग्धुकामो मुनीश्वराः ।। २ ।।\nगौः प्रिये नैव दुग्धा ते सेत्युक्ता वत्समानयत् ।।\nदोहनार्थं समाहूय स्त्रियं शीघ्रतरं तदा ।।३।।\nवत्सं कीले स्वयं बद्धुं यत्नं चैवाकरोत्तदा।।\nब्राह्मणस्स गृहस्वामी मुनयो दुग्धलालसः ।। ४ ।।\nवत्सोपि कर्षमाणश्च पादे वै पादपीडनम् ।।\nचकार ब्राह्मणश्चैव कष्टं प्राप्तश्च सुव्रताः ।। ५ ।।\nतेन पादप्रहारेण स द्विजः क्रोधमूर्छितः ।।\nवत्सं च ताडयामास कूपैर्दृढतरं तदा ।।६।।\nवत्सोपि पीडितस्तेन श्रांतश्चैवाभवत्तदा ।।\nदुग्धा गौर्मोचितो वत्सो न क्रोधेन द्विजन्मना ।। ७ ।।\nगौर्दोग्धुं महत्प्रीत्या रोदनं चाकरोत्तदा ।।\nदृष्ट्वा च रोदनं तस्या वत्सो वाक्यमथाब्रवीत् ।। ८ ।।\nवत्स उवाच ।।\nकथं च रुद्यते मातः किन्ते दुःखमुपस्थितम्।।\nतन्निवेदय मे प्रीत्या तच्छ्रुत्वा गौरवोचत।।९।।\nश्रूयतां पुत्र मे दुःखं वक्तुं शक्नोम्यहं न हि।।\nदुष्टेन ताडितत्वं च तेन दुःखं ममाप्यभूत् ।। 4.6.१० ।।\nसूत उवाच ।।\nस्वमातुर्वचनं श्रुत्वा स वत्सः प्रत्यबोधयत् ।।\nप्रत्युवाच स्वजननीं प्रारब्धपरिनिष्ठितः।।११।।\nकिं कर्त्तव्यं क्व गंतव्यं कर्मबद्धा वयं यतः।।\nकृतं चैव यथापूर्वं भुज्यते च तथाधुना।।१२।।\nहसता क्रियते कर्म रुदता परिभुज्यते।।\nदुःखदाता न कोप्यस्ति सुखदाता न कश्चन ।।१३।।\nसुखदुःखे परो दत्त इत्येषा कुमतिर्मता।।\nअहं चापि करोम्यत्र मिथ्याज्ञानं तदोच्यते।।१४।।\nस्वकर्मणा भवेद्दुखं सुखं तेनैव कर्मणा।।\nतस्माच्च पूज्यते कर्म सर्वं कर्मणि संस्थितम।।१५।।\nत्वं चैवाहं च जननी इमे जीवादयश्च ये ।।\nते सर्वे कर्मणा बद्धा न शोच्याः कर्हिचित्त्वया ।। १६ ।।\nसूत उवाच ।।\nएवं श्रुत्वा स्वपुत्रस्य वचनं ज्ञानगर्भितम् ।।\nपुत्रशोकान्विता दीना सा च गौरब्रवीदिदम् ।। १७।।\nगौरुवाच ।।\nवत्स सर्वं विजानामि कर्माधीनाः प्रजा इति ।।\nतथापि मायया ग्रस्ता दुःखं प्राप्नोम्यहं पुनः ।। १८ ।।\nरोदनं च कृतं भूरि दुःखशान्तिर्भवेन्नहि ।।\nइत्येतद्वचनं श्रुत्वा प्रसूं वत्सोऽब्रवीदिदम् ।।१९।।\n।। वत्स उवाच ।।\nयद्येवं च विजानामि पुनश्च रुदनं कुतः ।।\nकृत्वा च साध्यते किञ्चित्तस्माद्दुःखं त्यजाधुना ।।4.6.२०।।\n।। सूत उवाच ।।\nएवं पुत्रवचः श्रुत्वा तन्माता दुःखसंयुता ।।\nनिःश्वस्याति तदा धेनुर्वत्सं वचनमब्रवीत् ।।२१।।\nगौरुवाच ।।\nमम दुःखं तदा गच्छेद्यथा दुखं तथाविधम् ।।\nभवेद्धि ब्राह्मणस्यापि सत्यमेतद्ब्रवीम्यहम् ।। २२ ।।\nप्रातश्चैव मया पुत्र शृंगाभ्यां हि हनिष्यते ।।\nहतस्य जीवितं सद्यो यास्यत्यस्य न संशयः ।।२३।।\nवत्स उवाच।।\nप्रथमं यत्कृतं कर्म तत्फलं भुज्यतेऽधुना ।।\nअस्याश्च ब्रह्महत्याया मातः किं फलमाप्स्यसे ।। २४ ।।\nसमाभ्यां पुण्यपापाभ्यां भवेज्जन्म च भारते ।।\nतयोः क्षये च भोगेन मातर्मुक्तिरवाप्यते ।।२५।।\nकदापि कर्मणो नाशः कदा भोगः प्रजायते।।\nतस्माच्च पुनरेवं त्वं कर्म मा कर्तुमुद्यता ।।२६।।\nअहं कुतस्ते पुत्रोद्य त्वं माता कुत एव च।।\nवृथाभिमानः पुत्रत्वे मातृत्वे च विचार्य्यताम्।।२७।।\nक्व माता क्व पिता विद्धि क्व स्वामी क्व कलत्रकम् ।।\nन कोऽपि कस्य चास्तीह सर्वेपि स्वकृतं भुजः ।।२८।।\nएवं ज्ञात्वा त्वया मातर्दुःखं त्याज्यं सुयत्नतः ।।\nसुभगाचरणं कार्यं परलोकसुखेप्सया।।२९।।\nगौरुवाच।।\nएवं जानाम्यहं पुत्र माया मां न जहात्यसौ।।\nत्वद्दुःखेन सुदुःखं मे तस्मै दास्ये तदेव हि ।।4.6.३०।।\nपुनश्च ब्रह्महत्याया नाशो यत्र भवेदिह।।\nतत्स्थलं च मया दृष्टं हत्या मे हि गमिष्यति।।३१।।\nसूत उवाच।।\nइत्येतद्वचनं श्रुत्वा स्वमातुर्गोर्द्विजोत्तमाः।।\nमौनत्वं स्वीकृतं तत्र वत्सेनोक्तं न किञ्चन।।३२।।\nतयोस्तदद्भुतं वृत्तं श्रुत्वा पान्थो द्विजस्तदा ।।\nहृदा विचारयामास विस्मितो हि मुनीश्वराः ।।३३।।\nइदमत्यद्भुतं वृत्तं दृष्ट्वा प्रातर्मया खलु ।।\nगंतव्यं पुनरेवातो गंतव्यं तत्स्थलं पुनः ।। ३४ ।।\n।। सूत उवाच ।।\nविचार्येति हृदा विप्रः स द्विजाः सेवकेन च ।।\nसुष्वाप तत्र जननीभक्तः परमविस्मितः ।। ३५ ।।\nप्रातःकाले तदा जाते गृहस्वामी समुत्थितः।।\nबोधयामास तं पान्थं वचनं चेदमब्रवीत् ।।३६।।\nद्विज उवाच ।।\nस्वपिषि त्वं किमर्थं हि प्रातःकालो भवत्यलम्।।\nस्वयात्रां कुरु तं देशं गमनेच्छा च यत्र ह ।। ३७ ।।\nतेनोक्तं श्रूयताम्ब्रह्मञ्च्छरीरे सेवकस्य मे।।\nवर्तते हि व्यथा स्थित्वा मुहूर्तं गम्यते ततः ।। ३८ ।।\nसूत उवाच ।।\nइत्येवं च मिषं कृत्वा सुष्वाप पुरुषस्तदा ।।\nतद्वृत्तमखिलं ज्ञातुमद्भुतं विस्मयावहम् ।। ३९ ।।\nदोहनस्य तदा काले ब्राह्मणः स्वसुतं प्रति।।\nउवाच गंतुकामश्च कार्यार्थं कुत्रचिच्च सः।।4.6.४०।।\nपितोवाच।।\nमया तु गम्यते पुत्र कार्यार्थं कुत्रचित्पुनः ।।\nधेनुर्दोह्या त्वया वत्स सावधानादियं निजा ।।४१।।\nसूत उवाच ।।\nइत्युक्त्वा ब्राह्मणवरस्स जगाम च कुत्रचित् ।।\nपुत्रः समुत्थितस्तत्र वत्सं च मुक्तवांस्तदा ।।४२।।\nमाता च तस्य दोहार्थमाजगाम स्वयन्तदा ।।\nद्विजपुत्रस्तदा वत्सं खिन्नं कीलेन ताडितम् ।।४३।।\nबंधनार्थं हि गोः पार्श्वमनयद्दुग्धलालसः ।।\nपुनर्गौश्च तदा क्रुद्धा शृंगेनाताडयच्च तम् ।। ४४ ।।\nपपात मूर्च्छां संप्राप्य सोपि मर्मणि ताडितः ।।\nलोकाश्च मिलितास्तत्र गवा बालो विहिंसितः।।४५।।\nजलं जलं वदन्तस्ते पित्राद्या यत्र संस्थिताः ।।\nयत्नश्च क्रियते यावत्तावद्बालो मृतस्तदा ।। ४६ ।।\nमृते च बालके तत्र हाहाकारो महानभूत् ।।\nतन्माता दुःखिता ह्यासीद्रुरोद च पुनः पुनः ।। ४७ ।।\nकिं करोमि क्व गच्छामि को मे दुःखं व्यपोहति ।।\nरुदित्वेति तदा गां च ताडयित्वा व्यमोचयत् ।।४८।।\nश्वेतवर्णा तदा सा गौर्द्रुतं श्यामा व्यदृश्यत ।।\nअहो च दृश्यतां लोकाश्चुक्रुशुश्च परस्परम् ।।४९।।\nब्राह्मणश्च तदा पान्र्थौ दृष्ट्वाश्चर्यं विनिर्गतः ।।\nयत्र गौश्च गतस्तत्र तामनु ब्राह्मणो गतः ।।4.6.५०।।\nऊर्ध्वपुच्छं तदा कृत्वा शीघ्रं गौर्नर्मदां प्रति ।।\nआगत्य नन्दिकस्यास्य समीपे नर्मदाजले ।। ५१ ।।\nसंनिमज्य त्रिवारं तु श्वेतत्वं च गता हि सा ।।\nयथागतं गता सा च ब्राह्मणो विस्मयं गतः ।। ५२ ।।\nअहो धन्यतमं तीर्थं ब्रह्महत्यानिवारणम् ।।\nस्वयं ममज्ज तत्रासौ ब्राह्मणस्सेवकस्तथा ।। ५३ ।।\nनिमज्ज्य हि गतौ तौ च प्रशंसन्तौ नदी च ताम् ।।\nमार्गे च मिलिता काचित्सुन्दरी भूषणान्विता ।। ५४ ।।\nतयोक्तं तं च भोः पांथ कुतो यासि सुविस्मितः ।।\nसत्यं ब्रूहि च्छलं त्यक्त्वा विप्रवर्य ममाग्रतः ।।५५।।\nसूत उवाच ।।\nएवं वचस्तदा श्रुत्वा द्विजेनोक्तं यथातथम् ।।\nपुनश्चायं द्विजस्तत्र स्त्रियोक्तः स्थीयतां त्वया ।। ५६ ।।\nतयोक्तं च समाकर्ण्य स्थितस्य ब्राह्मणस्ततः।।\nप्रत्युवाच विनीतात्मा कथ्यते किं वदेति च ।।५७।।\nसा चाह पुनरेवात्र त्वया दृष्टं स्थलं च यत् ।।\nतत्राधुना क्षिपास्थीनि मातुः किं गम्यतेऽन्यतः ।।५८।।\nतव माता पान्थवर्य्य साक्षाद्दिव्यमयं वरम् ।।\nदेहं धृत्वा द्रुतं साक्षाच्छंभोर्यास्यति सद्गतिम् ।।५९ ।।\nवैशाखे चैव संप्राप्ते सप्तम्याश्च दिने शुभे ।।\nसितेपक्षे सदा गंगा ह्यायाति द्विजसत्तम ।।4.6.६०।।\nअद्यैव सप्तमी या सा गंगारूपास्ति तत्र वै।।\nइत्युक्त्वान्तर्दधे देवी सा गंगा मुनिसत्तमाः ।। ६१ ।।\nनिवृत्तश्च द्विजः सोपि मात्रस्थ्यर्द्धं स्ववस्त्रतः ।।\nक्षिपेद्यावत्तत्र तीर्थे तावच्चित्रमभूत्तदा ।।६२।।\nदिव्यदेहत्वमापन्ना स्वमाता च व्यदृश्यत ।।\nधन्योसि कृतकृत्योसि पवित्रं च कुलं त्वया ।। ६३ ।।\nधनं धान्यं तथा चायुर्वंशो वै वर्द्धतां तव ।।\nइत्याशिषं मुहुर्दत्त्वा स्वपुत्राय दिवं गता ।। ६४ ।।\nतत्र भुक्त्वा सुखं भूरि चिरकालं महोत्तमम् ।।\nशंकरस्य प्रसादेन गता सा ह्युत्तमां गतिम् ।। ६५ ।।\nब्राह्मणश्च सुतस्तस्याः क्षिप्त्वास्थीनि पुनस्ततः ।।\nप्रसन्नमानसोऽभूत्स शुद्धात्मा स्वगृहं गतः ।। ६६ ।।\nइति श्रीशिवमहापुराणे चतुर्थ्यां कोटिरुद्रसंहितायां नंदिकेश्वरलिंगमाहात्म्यवर्णने ब्राह्मणीस्वर्गतिवर्णनं नाम षष्ठोऽध्यायः ।। ६ ।।"
  }
]
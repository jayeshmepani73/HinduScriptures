[
  {
    "text": "सूत उवाच ।।\nअतःपरं प्रवक्ष्यामि श्रूयतामृषिसत्तमाः ।।\nविश्वेश्वरस्य माहात्म्यं महापातकनाशनम् ।।१।।\nयदिदं दृश्यते किंचिज्जगत्यां वस्तुमात्रकम्।।\nचिदानन्द स्वरूपं च निर्विकारं सनातनम् ।। २ ।।\nतस्यैव कैवल्यरतेर्द्वितीयेच्छा ततोभवत् ।।\nस एव सगुणो जातश्शिव इत्यभिधीयते ।।३।।\nस एव हि द्विधा जातः पुंस्त्रीरूपप्रभेदतः ।।\nयः पुमान्स शिवः ख्यातः स्त्रीशक्तिस्सा हि कथ्यते ।। ४ ।।\nचिदानन्देस्वरूपाभ्यां पुरुषावपि निर्मितौ ।। ५ ।।\nअदृष्टाभ्यां तदा ताभ्यां स्वभावान्मुनिसत्तमाः ।।\nतावदृष्ट्वा तदा तौ च स्वमातृपितरौ द्विजाः ।।६।।\nमहासंशयमापन्नौ प्रकृतिः पुरुषश्च तौ ।।\nतदा वाणी समुत्पन्ना निर्गुणात्परमात्मनः ।।\nतपश्चैव प्रकर्तव्यं ततस्सृष्टिरनुत्तमा ।।७।।\nप्रकृतिपुरुषाबूचतुः ।।\nतपसस्तु स्थलंनास्ति कुत्रावाभ्यां प्रभोऽधुना।।\nस्थित्वा तपः प्रकर्तव्यं तव शासनतश्शिव ।। ८ ।।\nततश्च तेजसस्सारं पंचक्रोशात्मकं शुभम्।।\nसर्वोपकरणैर्युक्तं सुंदरं नगरं तथा।।९।।\nनिर्माय प्रेषितं तत्स्वं निर्गुणेन शिवेन च।।\nअंतरिक्षे स्थितं तच्च पुरुषस्य समीपतः।।4.22.१०।।\nतदधिष्ठाय हरिणा सृष्टिकामनया ततः ।।\nबहुकालं तपस्तप्तं तद्ध्यानमवलंब्य च।।११।।\nश्रमेण जलधारश्च विविधाश्चाभवंस्तदा ।।\nताभिर्व्याप्तं च तच्छून्यं नान्यत्किंचिददृश्यत ।।१२।।\nततश्च विष्णुना दृष्टं किमेतद्दृश्यतेऽद्भुतम्।।\nइत्याश्चर्यं तदा दृष्ट्वा शिरसः कम्पनं कृतम् ।। १३ ।।\nततश्च पतितः कर्णान्मणिश्च पुरतः प्रभो ।।\nतद्बभूव महत्तीर्थं नामतो मणिकर्णिका।।१४।।\nजलौघे प्लाव्यमाना सा पंचक्रोशी यदाभवत ।।\nनिर्गुणेन शिवेनाशु त्रिशूलेन धृता तदा ।। १५ ।।\nविष्णुस्तत्रैव सुष्वाप प्रकृत्या स्वस्त्रिया सह ।।\nतन्नाभिकमलाज्जातो ब्रह्मा शंकरशासनात् ।। १६ ।।\nशिवाज्ञां स समासाद्य सृष्टिचक्रेऽद्भुता तदा ।।\nचतुर्द्दशमिता लोका ब्रह्मांडे यत्र निर्मिताः ।।१७।।\nयोजनानां च पंचाशत्कोटिसंख्याप्रमाणतः।।\nब्रह्मांडस्यैव विस्तारो मुनिभिः परिकीर्तितः।।१८।।\nब्रह्मांडे कर्मणा बद्धा प्राणिनो मां कथं पुनः ।।\nप्राप्स्यंतीति विचिन्त्यैतत्पंचक्रोशी विमोचिता ।। १९ ।।\nइयं च शुभदा लोके कर्म नाशकरी मता ।।\nमोक्षप्रकाशिका काशी ज्ञानदा मम सुप्रिया ।।4.22.२०।।\nअविमुक्तं स्वयं लिंगं स्थापितं परमात्मना।।\nन कदाचित्त्वया त्याज्यमिदं क्षेत्रं ममांशक ।।२१।।\nइत्युक्त्वा च त्रिशूलात्स्वादवतार्य्य हरस्स्वयम् ।।\nमोचयामास भुवने मर्त्यलोके हि काशिकाम् ।। २२ ।।\nब्रह्मणश्च दिने सा हि न विनश्यति निश्चितम् ।।\nतदा शिवस्त्रिशूलेन दधाति मुनयश्च ताम् ।।२३।।\nपुनश्च ब्रह्मणा सृष्टौ कृतायां स्थाप्यते द्विजाः ।।\nकर्मणा कर्षणाच्चैव काशीति परिपठ्यते।।२४।।\nअविमुक्तेश्वरं लिंगं काश्यां तिष्ठति सर्वदा।।\nमुक्तिदातृ च लोकानां महापातकिनामपि ।। २५ ।।\nअन्यत्र प्राप्यते मुक्तिस्सारूप्यादिर्मुनीश्वराः ।।\nअत्रैव प्राप्यते जीवैः सायुज्या मुक्तिरुत्तमा ।। २६ ।।\nयेषां क्वापि गतिर्नास्ति तेषां वाराणसी पुरी।।\nपंचक्रोशी महापुण्या हत्याकोटिविनाशनी ।।२७।।\nअमरा मरणं सर्वे वांछतीह परे च के ।।\nभुक्तिमुक्तिप्रदा चैषा सर्वदा शंकरप्रिया ।। २८ ।।\nब्रह्मा च श्लाघते चामूं विष्णुस्सिद्धाश्च योगिनः ।।\nमुनयश्च तथैवान्ये त्रिलोकस्था जनाः सदा।।२९।।\nकाश्याश्च महिमानं वै वक्तुं वर्षशतैरपि।।\nशक्नोम्यहं न सर्वं हि यथाशक्ति ब्रुवे ततः ।। 4.22.३० ।।\nकैलासस्य पतिर्यो वै ह्यंतस्सत्त्वो बहिस्तमाः ।।\nकालाग्निर्नामतः ख्यातो निर्गुणो गुणवान्भवः ।।\nप्रणिपातैरनेकैश्च वचनं चेदमब्रवीत् ।।।। ३१ ।।\n।। रुद्र उवाच ।।\nविश्वेश्वर महेशान त्वदीयोऽस्मि न संशयः ।।\nकृपां कुरु महादेव मयि त्वं साम्ब आत्मजे ।। ३२ ।।\nस्थातव्यं च सदात्रैव लोकानां हितकाम्यया ।।\nतारयस्व जगन्नाथ प्रार्थयामि जगत्पते ।।३३।।\nसूत उवाच।।\nअविमुक्तेऽपि दान्तात्मा तं संप्रार्थ्य पुनः पुनः ।।\nनेत्राश्रूणि प्रमुच्यैव प्रीतः प्रोवाच शंकरम् ।।३४।।\nअविमुक्त उवाच ।।\nदेवदेव महादेव कालामयसुभेषज।।\nत्वं त्रिलोकपतिस्सत्यं सेव्यो ब्रह्माच्युतादिभिः ।।३५।।\nकाश्यां पुर्यां त्वया देव राजधानी प्रगृह्यताम् ।।\nमया ध्यानतया स्थेयमचिंत्य सुखहेतवे ।।३६।।\nमुक्तिदाता भवानेव कामदश्च न चापरः ।।\nतस्मात्त्वमुपकाराय तिष्ठोमासहितस्सदा ।।३७।।\nजीवान्भवाब्धेरखिलांस्तारय त्वं सदाशिव ।।\nभक्तकार्य्यं कुरु हर प्रार्थयामि पुनःपुनः ।। ३८ ।।\n।। सूत उवाच ।।\nइत्येवं प्रार्थितस्तेन विश्वनाथेन शंकरः।।\nलोकानामुपकारार्थं तस्थौ तत्रापि सर्वराट्।।३९।।\nयद्दिनं हि समारभ्य हरः काश्यामुपागतः ।।\nतदारभ्य च सा काशी सर्वश्रेष्ठतराभवत् ।। 4.22.४० ।।\nइति श्रीशिवमहापुराणे चतुर्थ्यां कोटिरुद्रसंहितायां विश्वेश्वरमाहात्म्ये काश्यां रुद्रागमनवर्णनंनाम द्वाविंशोऽध्यायः ।। २२ ।।"
  }
]
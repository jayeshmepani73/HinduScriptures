[
  {
    "text": "ऋषय ऊचुः ।।\nसूतसूत महाभाग धन्यस्त्वं शैवसत्तमः ।।\nचाण्डाली का समाख्याता तत्कथां कथय प्रभो।।१।।\nसूत उवाच ।।\nद्विजाः शृणुत सद्भक्त्या तां कथां परमाद्भुताम्।।\nशिवप्रभावसंमिश्रां शृण्वतां भक्तिवर्द्धिनीम् ।। २ ।।\nचांडाली सा पूर्वभरेऽभवद्ब्राह्मणकन्यका ।।\nसौमिनी नाम चन्द्रास्या सर्वलक्षणसंयुता ।।३।।\nअथ सा समये कन्या युवतिः सौमिनी द्विजाः ।।\nपित्रा दत्ता च कस्मैचिद्विधिना द्विजसूनवे ।। ४ ।।\nसा भर्तारमनुप्राप्य किंचित्कालं शुभव्रता ।।\nरेमे तेन द्विजश्रेष्ठा नवयौवनशालिनी ।। ५ ।।\nअथ तस्याः पतिर्विप्रस्तरुणस्सुरुजार्दितः ।।\nसौमिन्याः कालयोगात्तु पञ्चत्वमगमद्द्विजाः ।।६।।\nमृते भर्तरि सा नारी दुखितातिविषण्णधीः।।\nकिंचित्कालं शुभाचारा सुशीलोवास सद्मनि ।।७।।\nततस्सा मन्मथाविष्टहृदया विधवापि च।।\nयुवावस्थाविशेषेण बभूव व्यभिचारिणी ।।८।।\nतज्ज्ञात्वा गोत्रिणस्तस्या दुष्कर्म कुलदूषणम् ।।\nसमेतास्तत्यजु दूरं नीत्वा तां सकचग्रहाम्।९।।\nकश्चिच्छूद्रवरस्तां वै विचरन्तीं निजेच्छया।।\nदृष्ट्वा वने स्त्रियं चक्रे निनाय स्वगृहं तत।।4.9.१०।।\nअथ सा पिशिताहारा नित्यमापीतवारुणी ।।\nअजीजनत्सुतान्तेन शूद्रेण सुरतप्रिया।।११।।\nकदाचिद्भर्तरि क्वापि याते पीतसुराथ सा ।।\nइयेष पिशिताहारं सौमिनी व्यभिचारिणी ।।१२ ।।\nततो मेषेषु बद्धेषु गोभिस्सह बहिर्व्रजे ।।\nनिशामुखे तमोऽन्धे हि खड्गमादाय सा ययौ ।। १३ ।।\nअविमृश्य मदावेशान्मेषबुद्याऽऽमिष प्रिया ।।\nएकं जघान गोवत्सं क्रोशंतमतिदुर्भगा ।। १४ ।।\nहतं तं गृहमानीय ज्ञात्वा गोवत्समंगना ।।\nभीता शिवशिवेत्याह केनचित्पुण्यकर्मणा ।।१५।।\nसा मुहूर्तं शिवं ध्यात्वामिषभोजनलालसा ।।\nछित्त्वा तमेव गोवत्सं चकाराहारमीप्सितम् ।। १६ ।।\nएवं बहुतिथे काले गते सा सौमिनी द्विजाः ।।\nकालस्य वशमापन्ना जगाम यमसंक्षयम् ।। १७ ।।\nयमोऽपि धर्ममालोक्य तस्याः कर्म च पौर्विकम् ।।\nनिवर्त्य निरयावासाच्चक्रे चाण्डालजातिकाम् ।। १८।।\nसाथ भ्रष्टा यमपुराच्चाण्डालीगर्भमाश्रिता ।।\nततो बभूव जन्मान्धा प्रशांतांगारमेचका।।१९।।\nजन्मान्धा साथ बाल्येऽपि विध्वस्तपितृमातृका ।।\nऊढा न केनचिद्दुष्टा महाकुष्ठरुजार्दिता ।। 4.9.२० ।।\nततः क्षुधार्दिता दीना यष्टिपाणिर्गतेक्षणा ।।\nचाण्डालोच्छिष्टपिंडेन जठराग्निमतपर्यत् ।। २१ ।।\nएवं कृच्छ्रेण महता नीत्वा स्वविपुलं वयः ।।\nजरयाग्रस्तसवार्ङ्गी दुःखमाप दुरत्ययम् ।। २२ ।।\nकदाचित्साथ चांडाली गोकर्णं तं महाजनान् ।।\nआयास्यंत्यां शिवतिथौ गच्छतो बुबुधेऽन्वगान् ।।२३।।\nअथासावपि चांडाली वसनासनतृष्णया ।।\nमहाजनान् याचयितुं संचचार शनैः शनैः ।।२४।।\nगत्वा तत्राथ चांडाली प्रार्थयन्ती महाजनान्।।\nयत्र तत्र चचारासौ दीनवाक्प्रसृताञ्जलिः ।।२५।।\nएवमभ्यर्थयंत्यास्तु चांडाल्याः प्रसृताञ्जलौ ।।\nएकः पुण्यतमः पान्थः प्राक्षिपद्बिल्वमंजरीम् ।।२६ ।।\nतामंजलौ निपतिता सा विमृश्य पुनः पुनः ।।\nअभक्ष्यमिति मत्वाथ दूरे प्राक्षिपदातुरा ।। २७ ।।\nतस्याः कराद्विनिर्मुक्ता रात्रौ सा बिल्वमंजरी ।।\nपपात कस्यचिद्दिष्ट्या शिवलिंगस्य मस्तके ।। २८ ।।\nसैवं शिवचतुर्दश्यां रात्रौ पान्थजनान्मुहुः ।।\nयाचमानापि यत्किंचिन्न लेभे दैवयोगतः ।।२९।।\nएवं शिवचतुर्दश्या व्रतं जातं च निर्मलम् ।।\nअज्ञानतो जागरणं परमानन्ददायकम् ।।4.9.३०।।\nततः प्रभाते सा नारी शोकेन महता वृता ।।\nशनैर्निववृते दीना स्वदेशायैव केवलम् ।। ३१ ।।\nश्रांता चिरोपवासेन निपतंती पदेपदे ।।\nअतीत्य तावतीं भूमिं निपपात विचेतना ।।३२।।\nअथ सा शंभुकृपया जगाम परमं पदम् ।।\nआरुह्य सुविमानं च नीतं शिवगणैर्द्रुतम् ।।३३।।\nआदौ यदेषा शिवनाम नारी प्रमादतो वाप्यसती जगाद ।।\nतेनेह भूयः सुकृतेन विप्रा महाबलस्थानमवाप दिव्यम् ।।३४।।\nश्रीगोकर्णे शिवतिथावुपोष्य शिवमस्तके ।।\nकृत्वा जागरणं सा हि चक्रे बिल्वार्चनं निशि ।। ३५ ।।\nअकामतः कृतस्यास्य पुण्यस्यैव च तत्फलम् ।।\nभुनक्त्यद्यापि सा चैव महाबलप्रसादतः ।। ३६ ।।\nएवंविधं महालिंगं शंकरस्य महाबलम् ।।\nसर्वपापहरं सद्यः परमानन्ददायकम् ।। ३७ ।।\nएवं वः कथितं विप्रा माहात्म्यं परमं मया ।।\nमहाबलाभिधानस्य शिवलिंगवरस्य हि ।। ३८ ।।\nअथान्यदपि वक्ष्यामि माहात्म्यं तस्य चाद्भुतम् ।।\nश्रुतमात्रेण येनाशु शिवे भक्तिः प्रजायते ।। ३९ ।।\nइति श्रीशिवमहापुराणे चतुर्थ्यां कोटिरुद्रसंहितायां चाण्डालीसद्गतिवर्णनं नाम नवमोऽध्यायः ।।९।।"
  }
]
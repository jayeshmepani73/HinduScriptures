[
  {
    "text": "सूत उवाच ।। ।।\nअतः परं प्रवक्ष्यामि लिंगं रामेश्वराभिधम् ।।\nउत्पन्नं च यथा पूर्वमृषयश्शृणुतादरात् ।। १ ।।\nपुरा विष्णुः पृथिव्यां चावततार सतां प्रियः ।। २ ।।\nतत्र सीता हृता विप्रा रावणेनोरुमायिना ।।\nप्रापिता स्वगृहं सा हि लंकायां जनकात्मजा ।। ३ ।।\nअन्वेषणपरस्तस्याः किष्किन्धाख्यां पुरीमगात् ।।\nसुग्रीवहितकृद्भूत्वा वालिनं संजघान ह ।। ४ ।।\nतत्र स्थित्वा कियत्कालं तदन्वेषणतत्परः ।।\nसुग्रीवाद्यैर्लक्ष्मणेन विचारं कृतवान्स वै ।। ५ ।।\nकपीन्संप्रेषयामास चतुर्दिक्षु नृपात्मजः ।।\nहनुमत्प्रमुखान्रामस्तदन्वेषणहेतवे ।। ६ ।।\nअथ ज्ञात्वा गतां लंकां सीतां कपिवराननात् ।।\nसीताचूडामणिं प्राप्य मुमुदे सोऽति राघवः ।। ७ ।।\nसकपीशस्तदा रामो लक्ष्मणेन युतो द्विजाः ।।\nसुग्रीवप्रमुखैः पुण्यैर्वानरैर्बलवत्तरैः ।। ८ ।।\nपद्मैरष्टादशाख्यैश्च ययौ तीरं पयोनिधेः ।।\nदक्षिणे सागरे यो वै दृश्यते लवणाकरः।।९।।\nतत्रागत्य स्वयं रामो वेलायां संस्थितो हि सः ।।\nवानरैस्सेव्यमानस्तु लक्ष्मणेन शिवप्रियः ।। 4.31.१० ।।\nहा जानकि कुतो याता कदा चेयं मिलिष्यति ।।\nअगाधस्सागरश्चैवातार्या सेना च वानरी ।। ११ ।।\nराक्षसो गिरिधर्त्ता च महाबलपराक्रमः।।\nलंकाख्यो दुर्गमो दुर्ग इंद्रजित्तनयोस्य वै।।१२।।\nइत्येवं स विचार्यैव तटे स्थित्वा सलक्ष्मणः।।\nआश्वासितो वनौकोभिरंगदादिपुरस्सरैः ।।१३।।\nएतस्मिन्नंतरे तत्र राघवश्शैवसत्तमः।।\nउवाच भ्रातरं प्रीत्या जलार्थी लक्ष्मणाभिधम् ।। १४ ।।\nराम उवाच ।।\nभ्रातर्लक्ष्मण वीरेशाहं जलार्थी पिपासितः ।।\nतदानय द्रुतं पाथो वानरैः कैश्चिदेव हि ।।१५।।\nसूत उवाच ।।\nतच्छ्रुत्वा वानरास्तत्र ह्यधावंत दिशो दश ।।\nनीत्वा जलं च ते प्रोचुः प्रणिपत्य पुरः स्थिताः ।। १६ ।।\nवानरा ऊचुः ।।\nजलं च गृह्यतां स्वामिन्नानीतं तत्त्वदाज्ञया।।\nमहोत्तमं च सुस्वादु शीतलं प्राणतर्पणम्।।१७।।\nसूत उवाच।।\nसुप्रसन्नतरो भूत्वा कृपादृष्ट्या विलोक्य तान् ।।\nतच्छ्रुत्वा रामचन्द्रोऽसौ स्वयं जग्राह तज्जलम्।।१८।।\nस शैवस्तज्जलं नीत्वा पातुमारब्धवान्यदा ।।\nतदा च स्मरणं जातमित्थमस्य शिवेच्छया ।। १९ ।।\nन कृतं दर्शनं शंभोर्गृह्यते च जलं कथम् ।।\nस्वस्वामिनः परेशस्य सर्वानंदप्रदस्य वै । 4.31.२० ।।\nइत्युक्त्वा च जलं पीतं तदा रघुवरेण च।।\nपश्चाच्च पार्थिवीं पूजां चकार रघुनंदनः।।२१।।\nआवाहनादिकांश्चैव ह्युपचारान्प्रकल्प्य वै ।\nविधिवत्षोडश प्रीत्या देवमानर्च शङ्करम् ।।२२।।\nप्रणिपातैस्स्तवैर्दिव्यैश्शिवं संतोष्य यत्नतः।।\nप्रार्थयामास सद्भक्त्या स रामश्शंकरं मुदा ।। २३ ।।\nराम उवाच ।। ।।\nस्वामिञ्छंभो महादेव सर्वदा भक्तवत्सल ।।\nपाहि मां शरणापन्नं त्वद्भक्तं दीनमानसम् ।। २४ ।।\nएतज्जलमगाधं च वारिधेर्भवतारण ।।\nरावणाख्यो महावीरो राक्षसो बलवत्तरः ।।२५।।\nवानराणां बलं ह्येतच्चंचलं युद्धसाधनम् ।।\nममकार्यं कथं सिद्धं भविष्यति प्रियाप्तये ।।२६।।\nतस्मिन्देव त्वया कार्यं साहाय्यं मम सुव्रत ।।\nसाहाय्यं ते विना नाथ मम कार्य्यं हि दुर्लभम् ।। २७ ।।\nत्वदीयो रावणोऽपीह दुर्ज्जयस्सर्वथाखिलैः ।।\nत्वद्दत्तवरदृप्तश्च महावीरस्त्रिलोकजित् ।। २८ ।।\nअप्यहं तव दासोऽस्मि त्वदधीनश्च सर्वथा ।।\nविचार्येति त्वया कार्यः पक्षपातस्सदाशिव ।। २९ ।।\nसूत उवाच ।।\nइत्येवं स च संप्रार्थ्य नमस्कृत्य पुनःपुनः ।।\nतदा जयजयेत्युच्चैरुद्धोषैश्शंकरेति च ।। 4.31.३० ।।\nइति स्तुत्वा शिवं तत्र मंत्रध्यानपरायणः ।।\nपुनः पूजां ततः कृत्वा स्वाम्यग्रे स ननर्त ह ।।३१।।\nप्रेमी विक्लिन्नहृदयो गल्लनादं यदाकरोत् ।।\nतदा च शंकरो देवस्सुप्रसन्नो बभूव ह ।। ३२ ।।\nसांगस्सपरिवारश्च ज्योतीरूपो महेश्वरः ।।\nयथोक्तरूपममलं कृत्वाविरभवद्द्रुतम्।। ३३।।\nततस्संतुष्टहृदयो रामभक्त्या महेश्वरः ।।\nशिवमस्तु वरं ब्रूहि रामेति स तदाब्रवीत् ।। ३४ ।।\nतद्रूपं च तदा दृष्ट्वा सर्वे पूतास्ततस्स्वयम् ।।\nकृतवान्राघवः पूजां शिवधर्मपरायणः ।। ३५ ।।\nस्तुतिं च विविधां कृत्वा प्रणिपत्य शिवं मुदा ।।\nजयं च प्रार्थयामास रावणाजौ तदात्मनः ।। ३६ ।।\nततः प्रसन्नहृदयो रामभक्त्या महेश्वरः ।।\nजयोस्तु ते महाराज प्रीत्या स पुनरब्रवीत् ।। ३७ ।।\nशिवदत्तं जयं प्राप्य ह्यनुज्ञां समवाप्य च ।।\nपुनश्च प्रार्थयामास सांजलिर्नतमस्तकः ।। ३८ ।।\n।। राम उवाच ।।\nत्वया स्थेयमिह स्वामिंल्लोकानां पावनाय च ।।\nपरेषामुपकारार्थं यदि तुष्टोऽसि शंकर ।। ३९ ।।\n।। सूत उवाच ।।\nइत्युक्तस्तु शिवस्तत्र लिंगरूपोऽभवत्तदा ।।\nरामेश्वरश्च नाम्ना वै प्रसिद्धो जगतीतले ।। 4.31.४० ।।\nरामस्तु तत्प्रभावाद्वै सिन्धुमुत्तीर्य चांजसा ।।\nरावणादीन्निहत्याशु राक्षसान्प्राप तां प्रियाम् ।।४१।।\nरामेश्वरस्य महिमाद्भुतोऽभूद्भुवि चातुलः ।।\nभुक्तिमुक्तिप्रदश्चैव सर्वदा भक्तकामदः ।। ४२ ।।\nदिव्यगंगाजलेनैव स्नापयिष्यति यश्शिवम् ।।\nरामेश्वरं च सद्भक्त्या स जीवन्मुक्त एव हि ।। ४३ ।।\nइह भुक्त्वाखिलान्भोगान्देवानां दुर्लभानपि ।।\nअंते प्राप्य परं ज्ञानं कैवल्यं प्राप्नुयाद्ध्रुवम् ।। ४४ ।।\nइति वश्च समाख्यातं ज्योतिर्लिगं शिवस्य तु ।।\nरामेश्वराभिधं दिव्यं शृण्वतां पापहारकम्।।४५।।\nइति श्रीशिवमहापुराणे चतुर्थ्यां कोटिरुद्रसंतायां रामेश्वरमाहात्म्यवर्णनं नामैकत्रिंशोऽध्यायः ।। ३१ ।।"
  }
]
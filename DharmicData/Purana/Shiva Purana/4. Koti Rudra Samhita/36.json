[
  {
    "text": "।। सूत उवाच ।।\nश्रुत्वा विष्णुकृतं दिव्यं परनामविभूषितम् ।।\nसहस्रनामस्वस्तोत्रं प्रसन्नोऽभून्महेश्वरः ।। १ ।।\nपरीक्षार्थं हरेरीशः कमलेषु महेश्वरः ।।\nगोपयामास कमलं तदैकं भुवनेश्वरः ।। २ ।।\nपंकजेषु तदा तेषु सहस्रेषु बभूव च ।।\nन्यूनमेकं तदा विष्णुर्विह्वलश्शिवपूजने ।। ३ ।।\nहृदा विचारितं तेन कुतो वै कमलं गतम् ।।\nयातं यातु सुखेनैव मन्नेत्रं कमलं न किम् ।। ४ ।।\nज्ञात्वेति नेत्रमुद्धृत्य सर्वसत्त्वावलम्बनात् ।।\nपूजयामास भावेन स्तवयामास तेन च ।। ५ ।।\nततः स्तुतमथो दृष्ट्वा तथाभूतं हरो हरिम् ।।\nमा मेति व्याहरन्नेव प्रादुरासीज्जगद्गुरुः ।।६।।\nतस्मादवतताराशु मण्डलात्पार्थिवस्य च ।।\nप्रतिष्ठितस्य हरिणा स्वलिंगस्य महेश्वरः ।।७।।\nयथोक्तरूपिणं शम्भुं तेजोराशिसमुत्थितम् ।।\nनमस्कृत्य पुरः स्थित्वा स तुष्टाव विशेषतः ।। ८ ।।\nतदा प्राह महादेवः प्रसन्नः प्रहसन्निव ।।\nसम्प्रेक्ष्य कृपया विष्णुं कृतांजलिपुटं स्थितम् ।। ९ ।।\nशङ्कर उवाच।।\nज्ञातं मयेदं सकलं तव चित्तेप्सितं हरे ।।\nदेवकार्यं विशेषेण देवकार्य्यरतात्मनः ।। 4.36.१० ।।\nदेवकार्य्यस्य सिद्ध्यर्थं दैत्यनाशाय चाश्रमम् ।।\nसुदर्शनाख्यं चक्रं च ददामि तव शोभनम् ।। ११ ।।\nयद्रूपं भवता दृष्टं सर्वलोकसुखावहम् ।।\nहिताय तव देवेश धृतं भावय तद्ध्रुवम् ।। १२ ।।\nरणाजिरे स्मृतं तद्वै देवानां दुःखनाशनम् ।।\nइदं चक्रमिदं रूपमिदं नामसहस्रकम् ।। १३ ।।\nये शृण्वन्ति सदा भक्त्या सिद्धि स्यादनपायिनी ।।\nकामानां सकलानां च प्रसादान्मम सुव्रत ।।१४।।\nसूत उवाच ।।\nएवमुक्त्वा ददौ चक्रं सूर्यायुतसमप्रभम् ।।\nसुदर्शनं स्वपादोत्थं सर्वशत्रुविनाशनम् ।। १५ ।।\nविष्णुश्चापि सुसंस्कृत्य जग्राहोदङ्मुखस्तदा।।\nनमस्कृत्य महादेवं विष्णुर्वचनमब्रवीत् ।। १६ ।।\nविष्णुरुवाच ।।\nशृणु देव मया ध्येयं पठनीयं च किं प्रभो ।।\nदुःखानां नाशनार्थं हि वद त्वं लोकशंकर ।। १७ ।।\nसूत उवाच ।।\nइति पृष्टस्तदा तेन सन्तुष्टस्तु शिवोऽब्रवीत् ।।\nप्रसन्नमानसो भूत्वा विष्णुं देवसहायकम् ।। १८ ।।\n।। शिव उवाच ।।\nरूपं ध्येयं हरे मे हि सर्वानर्थप्रशान्तये ।।\nअनेकदुःखनाशार्थं पठ नामसहस्रकम् ।।१९।।\nधार्य्यं चक्रं सदा मे हि सवार्भीष्टस्य सिद्धये ।।\nत्वया विष्णो प्रयत्नेन सर्वचक्रवरं त्विदम् ।। 4.36.२० ।।\nअन्ये च ये पठिष्यन्ति पाठयिष्यन्ति नित्यशः ।।\nतेषां दुःखं न स्वप्नेऽपि जायते नात्र संशयः ।। २१ ।।\nराज्ञा च संकटे प्राप्ते शतावृत्तिं चरेद्यदा ।।\nसाङ्गः च विधिसंयुक्तं कल्याणं लभते नरः ।।२२।।\nरोगनाशकरं ह्येतद्विद्यावित्तदमुत्तमम् ।।\nसर्वकामप्रदं पुण्यं शिवभक्तिप्रदं सदा ।। २३ ।।\nयदुद्दिश्य फलं श्रेष्ठं पठिष्यन्ति नरास्त्विह ।।\nसप्स्यन्ते नात्र संदेहः फलं तत्सत्यमुत्तमम् ।।२४।।\nयश्च प्रातस्समुत्थाय पूजां कृत्वा मदीयिकाम् ।।\nपठते मत्समक्षं वै नित्यं सिद्धिर्न दूरतः ।। २५ ।।\nऐहिकीं सिद्धिमाप्नोति निखिलां सर्वकामिकाम् ।।\nअन्ते सायुज्यमुक्तिं वै प्राप्नोत्यत्र न संशयः ।। २६ ।।\nसूत उवाच ।।\nएवमुक्त्वा तदा विष्णुं शंकरः प्रीतमानसः ।।\nउपस्पृश्य कराभ्यां तमुवाच गिरिशः पुनः ।।२७।।\n।। शिव उवाच ।।\nवरदोऽस्मि सुरश्रेष्ठ वरान्वृणु यथेप्सितान् ।।\nभक्त्या वशीकृतो नूनं स्तवेनानेन सुव्रतः ।।२८।।\n।। सूत उवाच ।।\nइत्युक्तो देवदेवेन देवदेवं प्रणम्य तम् ।।\nसुप्रसन्नतरो विष्णुस्सांजलिर्वाक्यमब्रवीत् ।। २९ ।।\nविष्णुरुवाच ।।\nयथेदानीं कृपानाथ क्रियते चान्यतः परा ।।\nकार्य्या चैव विशेषेण कृपालुत्वात्त्वया प्रभो ।।4.36.३०।।\nत्वयि भक्तिर्महादेव प्रसीद वरमुत्तमम् ।।\nनान्यमिच्छामि भक्तानामार्त्तयो नैव यत्प्रभो ।। ३१ ।।\nसूत उवाच ।।\nतच्छ्रुत्वा वचनं तस्य दया वान्सुतरां भवः ।।\nपस्पर्श च तदंगं वै प्राह शीतांशुशेखरः ।।३२।।\nशिव उवाच ।।\nमयि भक्तिस्सदा ते तु हरे स्यादनपायिनी ।।\nसदा वन्द्यश्च पूज्यश्च लोके भव सुरैरपि ।।३३।।\nविष्वंभरेति ते नाम सर्वपापहरं परम् ।।\nभविष्यति न संदेहो मत्प्रसादात्सुरोत्तम ।। ३४ ।।\n।। सूत उवाच ।।\nइत्युक्त्वांतर्दधे रुद्रस्सर्वदेवेश्वरः प्रभुः ।।\nपश्यतस्तस्य विष्णोस्तु तत्रैव च मुनीश्वराः ।। ३५ ।।\nजनार्दनोऽपि भगवान्वचनाच्छङ्करस्य च ।।\nप्राप्य चक्रं शुभं तद्वै जहर्षाति स्वचेतसि ।। ३६ ।।\nकृत्वा ध्यानं च तच्छम्भोः स्तोत्रमेतन्निरन्तरम् ।।\nपपाठाध्यापयामास भक्तेभ्यस्तदुपादिशत्।।३७।।\nइति पृष्टं मयाख्यातं शृण्वताम्पापहारकम्।।\nअतःपरं च किं श्रेष्ठाः प्रष्टुमिच्छथ वै पुनः।।३८।।\nइति श्रीशिवमहापुराणे चतुर्थ्यां कोटिरुद्रसंहितायां शिवसहस्रनामस्तोत्रफलवर्णनं नाम षट्त्रिंशोध्यायः ।।३६।।"
  }
]
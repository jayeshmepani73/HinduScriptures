[
  {
    "text": "ऋषय ऊचुः ।।\nधन्योऽसि कृतकृत्योऽसि जीवितं सफलं तव ।।\nयच्छ्रावयसि नस्तात महेश्वरकथां शुभाम् ।। १ ।।\nबहुभिश्चर्षिभि स्सूत श्रुतं यद्यपि वस्तु सत् ।।\nसन्देहो न मतोऽस्माकं तदेतत्कथयामि ते ।।२।।\nकेन व्रतेन सन्तुष्टः शिवो यच्छति सत्सुखम् ।।\nकुशलश्शिवकृत्ये त्वं तस्मात्पृच्छामहे वयम् ।। ३ ।।\nभुक्तिर्मुक्तिश्च लभ्येत भक्तैर्येन व्रतेन वै ।।\nतद्वद त्वं विशेषेण व्यासशिष्य नमोऽस्तु ते ।।४।।\nसूत उवाच ।।\nसम्यक्पृष्टमृषिश्रेष्ठा भवद्भिः करुणात्मभिः ।।\nस्मृत्वा शिवपदांभोजं कथयामि यथाश्रुतम् ।। ५ ।।\nयथा भवद्भिः पृच्छेत तथा पृष्टं हि वेधसा ।।\nहरिणा शिवया चैव तथा वै शंकरं प्रति ।। ६ ।।\nकस्मिंश्चित्समये तैस्तु पृष्टं च परमात्मने ।।\nकेन व्रतेन सन्तुष्टो भुक्तिं मुक्तिं च यच्छसि ।। ७ ।।\nइति पृष्टस्तदा तैस्तु हरिणा तेन वै तदा ।।\nतदहं कथयाम्यद्य शृण्वतां पापहारकम् ।। ८\n।। शिव उवाच ।।\nभूरि व्रतानि मे सन्ति भुक्तिमुक्तिप्रदानि च ।।\nमुख्यानि तत्र ज्ञेयानि दशसंख्यानि तानि वै ।। ९ ।।\nदश शैवव्रतान्याहुर्जाबालश्रुतिपारगाः ।।\nतानि व्रतानि यत्नेन कार्याण्येव द्विजैस्सदा ।। 4.38.१० ।।\nप्रत्यष्टम्यां प्रयत्नेन कर्तव्यं नक्तभोजनम् ।।\nकालाष्टम्यां विशेषेण हरे त्याज्यं हि भोजनम् ।। ११ ।।\nएकादश्यां सितायां तु त्याज्यं विष्णो हि भोजनम् ।।\nअसितायां तु भोक्तव्यं नक्तमभ्यर्च्य मां हरे ।। १२ ।।\nत्रयोदश्यां सितायां तु कर्तव्यं निशि भोजनम् ।।\nअसितायां तु भूतायां तत्र कार्यं शिवव्रतैः ।।१३।।\nनिशि यत्नेन कर्तव्यं भोजनं सोमवासरे ।।\nउभयोः पक्षयोर्विष्णो सर्वस्मिञ्छिव तत्परैः ।।१४।।\nव्रतेष्वेतेषु सर्वेषु शैवा भोज्याः प्रयत्नतः ।।\nयथाशक्ति द्विजश्रेष्ठा व्रतसंपूर्तिहेतवे ।।१५।।\nव्रतान्येतानि नियमात्कर्तव्यानि द्विजन्मभिः ।।\nव्रतान्येतानि तु त्यक्त्वा जायन्ते तस्करा द्विजाः ।। १६ ।।\nमुक्तिमार्गप्रवीणैश्च कर्तव्यं नियमादिति ।।\nमुक्तेस्तु प्रापकं चैव चतुष्टयमुदाहृतम् ।। १७ ।।\nशिवार्चनं रुद्रजपं उपवासश्शिवालये ।।\nवाराणस्यां च मरणं मुक्तिरेषा सनातनी ।। १८ ।।\nअष्टमी सोमवारे च कृष्णपक्षे चतुर्दशी।।\nशिवतुष्टिकरं चैतन्नात्र कार्या विचारणा।।१९।।\nचतुर्ष्वपि बलिष्ठं हि शिवरात्रिव्रतं हरे।।\nतस्मात्तदेव कर्तव्यं भुक्तिमुक्तिफलेप्सुभिः।।4.38.२०।।\nएतस्माच्च मतादन्यन्नास्ति नृणां हितावहम्।।\nएतद्व्रतन्तु सर्वेषां धर्मसाधनमुत्तमम्।।२१।।\nनिष्कामानां सकामानां सर्वेषां च नृणान्तथा।।\nवर्णानामाश्रमाणां च स्त्रीबालानां तथा हरे ।।२२।।\nदासानां दासिकानां च देवादीनां तथैव च।।\nशरीरिणां च सर्वेषां हितमेतद्व्रतं वरम् ।।२३।।\nमाघस्य ह्यसिते पक्षे विशिष्टा सातिकीर्तिता ।।\nनिशीथव्यापिनी ग्राह्या हत्याकोटिविनाशिनी ।।२४।।\nतद्दिने चैव यत्कार्यं प्रातरारभ्य केशव ।।\nश्रूयतान्तन्मनो दत्त्वा सुप्रीत्या कथयामि ते ।। २५ ।।\nप्रातरुत्थाय मेधावी परमानन्दसंयुतः ।।\nसमाचरेन्नित्यकृत्यं स्नानादिकमतन्द्रितः ।। २६ ।।\nशिवालये ततो गत्वा पूजयित्वा यथाविधि ।।\nनमस्कृत्य शिवं पश्चात्संकल्पं सम्यगाचरेत् ।। २७ ।।\nदेवदेव महादेव नीलकण्ठ नमोऽस्तु ते ।।\nकर्तुमिच्छाम्यहं देव शिवरात्रिव्रतं तव ।। २८ ।।\nतव प्रभावाद्देवेश निर्विघ्नेन भवेदिति ।।\nकामाद्याः शत्रवो मां वै पीडां कुर्वन्तु नैव हि।।२९।।\nएवं संकल्पमास्थाय पूजाद्रव्यं समाहरेत्।।\nसुस्थले चैव यल्लिंगं प्रसिद्धं चागमेषु वै।।4.38.३०।।\nरात्रौ तत्र स्वयं गत्वा संपाद्य विधिमुत्तमम्।।\nशिवस्य दक्षिणे भागे पश्चिमे वा स्थले शुभे\n।।३१।। निधाय चैव तद्द्रव्यं पूजार्थं शिवसन्निधौ ।।\nपुनः स्नायात्तदा तत्र विधिपूर्वं नरोत्तमः ।। ३२ ।।\nपरिधाय शुभं वस्त्रमन्तर्वासश्शुभन्तथा।।\nआचम्य च त्रिवारं हि पूजारंभं समाचरेत् ।।३३।।\nयस्य मंत्रस्य यद्द्रव्यं तेन पूजां समाचरेत्।।\nअमंत्रकं न कर्तव्यं पूजनं तु हरस्य च ।।३४।।\nगीतैर्वाद्यैस्तथा नृत्यैर्भक्तिभावसमन्वितः ।।\nपूजनं प्रथमे यामे कृत्वा मंत्रं जपेद्बुधः ।।३५।।\nपार्थिवं च तदा श्रेष्ठं विदध्यान्मंत्रवान्यदि ।।\nकृतनित्यक्रियः पश्चात्पार्थिवं च समर्चयेत् ।।३६।।\nप्रथमं पार्थिवं कृत्वा पश्चात्स्थापनमाचरेत् ।।\nस्तोत्रैर्नानाविधैर्देवं तोषयेद्वृषभध्वजम् ।।३७।।\nमाहात्म्यं व्रतसंभूतं पठितव्यं सुधीमता ।।\nश्रोतव्यं भक्तवर्येण व्रतसम्पूर्तिकाम्यया ।।३८।।\nचतुर्ष्वपि च यामेषु मूर्तीनां च चतुष्टयम् ।।\nकृत्वावाहनपूर्वं हि विसर्गावधि वै क्रमात् ।। ३९ ।।\nकार्यं जागरणं प्रीत्या महोत्सव समन्वितम् ।।\nप्रातः स्नात्वा पुनस्तत्र स्थापयेत्पूजयेच्छिवम् ।।4.38.४०।।\nततः संप्रार्थयेच्छंभुं नतस्कन्धः कृताञ्जलिः ।।\nकृतसम्पूर्ण व्रतको नत्वा तं च पुनः पुनः ।। ४१ ।।\nनियमो यो महादेव कृतश्चैव त्वदाज्ञया ।।\nविसृज्यते मया स्वामिन्व्रतं जातमनुत्तमम् ।। ४२ ।।\nव्रतेनानेन देवेश यथाशक्तिकृतेन च ।।\nसन्तुष्टो भव शर्वाद्य कृपां कुरु ममोपरि ।। ४३ ।।\nपुष्पाञ्जलिं शिवे दत्त्वा दद्याद्दानं यथाविधि ।।\nनमस्कृत्य शिवायैव नियमं तं विसर्जयेत् ।। ४४।।\nयथाशक्ति द्विजाञ्छैवान्यतिनश्च विशेषतः ।।\nभोजयित्वा सुसन्तोष्य स्वयं भोजनमाचरेत् ।। ४५ ।।\nयामेयामे यथा पूजा कार्या भक्तवरैर्हरे ।।\nशिवरात्रौ विशेषेण तामहं कथयामि ते ।।।४६।।\nप्रथमे चैव यामे च स्थापितं पार्थिवं हरे ।।\nपूजयेत्परया भक्त्या सूपचारैरनेकशः ।। ४७ ।।\nपंचद्रव्यैश्च प्रथमं पूजनीयो हरस्सदा ।।\nतस्य तस्य च मन्त्रेण पृथग्द्रव्यं समर्पयेत् ।।४८।।\nतच्च द्रव्यं समर्प्यैव जलधारां ददेत वै ।।\nपश्चाच्च जलधाराभिर्द्रव्याणुत्तारयेद्बुधः ।। ४९ ।।\nशतमष्टोत्तरं मन्त्रं पठित्वा जलधारया ।।\nपूजयेच्च शिवं तत्र निर्गुणं गुणरूपिणम् ।। 4.38.५० ।।\nगुरुदत्तेन मंत्रेण पूजयेद्वृषभध्जम्।।\nअन्यथा नाममंत्रेण पूजयेद्वै सदाशिवम् ।।५१।।\nचन्दनेन विचित्रेण तण्डुलैश्चाप्यखण्डितैः ।।\nकृष्णैश्चैव तिलैः पूजा कार्या शंभोः परात्मनः ।।५२।।\nपुष्पैश्च शतपत्रैश्च करवीरैस्तथा पुनः ।।\nअष्टभिर्नाममंत्रैश्चार्पयेत्पुष्पाणि शंकरे ।। ५३ ।।\nभवः शर्वस्तथा रुद्रः पुनः पशुपतिस्तथा ।।\nउग्रो महांस्तथा भीम ईशान इति तानि वै ।। ५४ ।।\nश्रीपूर्वैश्च चतुर्थ्यंतैर्नामभिः पूजयेच्छिवम् ।।\nपश्चाद्धूपं च दीपं च नैवेद्यं च ततः परम् ।। ५५ ।।\nआद्ये यामे च नैवेद्यं पक्वान्नं कारयेद्बुधः ।।\nअर्घं च श्रीफलं दत्त्वा ताम्बूलं च निवेदयेत् ।। ५६ ।।\nनमस्कारं ततो ध्यानं जपः प्रोक्तो गुरोर्मनोः ।।\nअन्यथा पंचवर्णेन तोषयेत्तेन शंकरम् ।। ५७ ।।\nधेनुमुद्रां प्रदर्श्याथ सुजलैस्तर्पणं चरेत् ।।\nपंचब्राह्मणभोजं च कल्पयेद्वै यथाबलम् ।। ५८ ।।\nमहोत्सवश्च कर्तव्यो यावद्यामो भवेदिह ।।\nततः पूजाफलं तस्मै निवेद्य च विसर्जयेत् ।।५९।।\nपुनर्द्वितीये यामे च संकल्पं सुसमा चरेत् ।।\nअथवैकदैव संकल्प्य कुर्यात्पूजां तथाविधाम् ।।4.38.६०।।\nद्रव्यैः पूर्वैस्तथा पूजां कृत्वा धारां समर्पयेत्।।\nपूर्वतो द्विगुणं मंत्रं समुच्चार्यार्चयेच्छिवम् ।। ६१ ।।\nपूर्वैस्तिलयवैश्चाथ कमलैः पूजयेच्छिवम् ।।\nबिल्वपत्रैर्विशेषेण पूजयेत्परमेश्वरम् ।।६२।।\nअर्घ्यं च बीजपूरेण नैवेद्यं पायसन्तथा ।।\nमंत्रावृत्तिस्तु द्विगुणा पूर्वतोऽपि जनार्दन ।। ६३ ।।\nततश्च ब्राह्मणानां हि भोज्यो संकल्पमाचरेत् ।।\nअन्यत्सर्वं तथा कुर्याद्यावच्च द्वितयावधि ।।६४।।\nयामे प्राप्ते तृतीये च पूर्ववत्पूजनं चरेत्।।\nयवस्थाने च गोधूमाः पुष्पाण्यर्कभवानि च ।।६५।।\nधूपैश्च विविधैस्तत्र दीपैर्नानाविधैरपि ।।\nनैवेद्यापूपकैर्विष्णो शाकैर्नानाविधैरपि ।। ६६ ।।\nकृत्वैव चाथ कर्पूरैरारार्तिक विधिं चरेत ।\nअर्घ्यं सदाडिमं दद्याद्द्विगुणं जपमाचरेत् ।। ६७ ।।\nततश्च ब्रह्मभोजस्य संकल्पं च सदक्षिणम्।।\nउत्सवं पूर्ववत्कुर्या द्यावद्यामावधिर्भवेत् ।। ६८ ।।\nयामे चतुर्थे संप्राते कुर्यात्तस्य विसर्जनम् ।।\nप्रयोगादि पुनः कृत्वा पूजां विधिवदाचरेत् ।।६९।।\nमाषैः प्रियंगुभिर्मुद्गैस्सप्तधान्यैस्तथाथवा ।।\nशंखीपुष्पैर्बिल्वपत्रैः पूजयेत्परमेश्वरम् ।। 4.38.७० ।।\nनैवेद्यं तत्र दद्याद्वै मधुरैर्विविधैरपि।।\nअथवा चैव माषान्नैस्तोषयेच्च सदाशिवम् ।।७१।।\nअर्घं दद्यात्कदल्याश्च फलेनैवाथवा हरे ।।\nविविधैश्च फलैश्चैव दद्यादर्घ्यं शिवाय च ।। ७२ ।।\nपूर्वतो द्विगुणं कुर्यान्मंत्रजापं नरोत्तमः ।।\nसंकल्पं ब्रह्मभोजस्य यथाशक्ति चरेद्बुधः ।।७३।।\nगीतैर्वाद्यैस्तथा नृत्यैर्नयेत्कालं च भक्तितः ।।\nमहोत्सवैर्भक्तजनैर्यावत्स्यादरुणोदयः ।। ७४ ।।\nउदये च तथा जाते पुनस्स्नात्वार्चयेच्छिवम्।।\nनानापूजोपहारैश्च स्वाभिषेकमथाचरेत् ।।७५।।\nनानाविधानि दानानि भोज्यं च विविधन्तथा ।।\nब्राह्मणानां यतीनां च कर्तव्यं यामसंख्यया ।। ७६ ।।\nशंकराय नमस्कृत्य पुष्पाञ्जलिमथाचरेत् ।।\nप्रार्थयेत्सुस्तुतिं कृत्वा मन्त्रैरेतैर्विचक्षणः ।। ७७ ।।\nतावकस्त्वद्गतप्राणस्त्वच्चित्तोऽहं सदा मृड ।।\nकृपानिधे इति ज्ञात्वा यथा योग्यं तथा कुरु ।। ७८ ।।\nअज्ञानाद्यदि वा ज्ञानाज्जपपूजादिकं मया ।।\nकृपानिधित्वाज्ज्ञात्वैव भूतनाथ प्रसीद मे ।।७९।।\nअनेनैवोपवासेन यज्जातं फलमेव च ।।\nतेनैव प्रीयतां देवः शंकरः सुखदायकः।।4.38.८०।।\nकुले मम महादेव भजनं तेऽस्तु सर्वदा ।।\nमाभूत्तस्य कुले जन्म यत्र त्वं नहि देवता ।।८१।।\nपुष्पांजलिं समर्प्यैवं   तिलकाशिष एव च।।\nगृह्णीयाद्ब्राह्मणेभ्यश्च ततश्शंभुं विसर्जयेत् ।।८२।।\nएवं व्रतं कृतं येन तस्माद्दूरो हरो न हि ।।\nन शक्यते फलं वक्तुं नादेयं विद्यते मम ।। ८३ ।।\nअनायासतया चेद्वै कृतं व्रतमिदम्परम् ।।\nतस्य वै मुक्तिबीजं च जातं नात्र विचारणा ।।८४।।\nप्रतिमासं व्रतं चैव कर्तव्यं भक्तितो नरैः ।।\nउद्यापनविधिं पश्चात्कृत्वा सांगफलं लभेत् ।।८५।।\nव्रतस्य करणान्नूनं शिवोऽहं सर्वदुःखहा ।।\nदद्मि भुक्तिं च मुक्तिं च सर्वं वै वाञ्छितं फलम् ।।८६।।\nसूत उवाच ।।\nइति शिववचनं निशम्य विष्णुर्हिततरमद्भुतमाजगाम धाम ।।\nतदनु व्रतमुत्तमं जनेषु समचरदात्महितेषु चैतदेव ।। ८७ ।।\nकदाचिन्नारदायाथ शिवरात्रिव्रतन्त्विदम् ।।\nभुक्तिमुक्तिप्रदं दिव्यं कथयामास केशवः ।। ८८ ।।\nइति श्रीशिवमहापुराणे चतुर्थ्यां कोटिरुद्रसंहितायां व्याधेश्वरमाहात्म्ये शिवरात्रिव्रतमहिमनिरूपणंनामाष्टत्रिंशोऽध्यायः।३८।।"
  }
]
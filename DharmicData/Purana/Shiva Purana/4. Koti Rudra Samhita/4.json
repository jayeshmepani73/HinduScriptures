[
  {
    "text": "।। सूत उवाच ।।\nकदाचित्स ऋषिश्रेष्ठो ह्यत्रिर्ब्रह्मविदां वरः ।।\nजागृतश्च जलं देहि प्रत्युवाच प्रियामिति ।। १ ।।\nसापि साध्वी त्ववश्यं च गृहीत्वाथ कमण्डलुम् ।।\nजगाम विपिने तत्र जलं मे नीयते कुतः ।।२।।\nकिं करोमि क्व गच्छामि कुतो नीयेत वै जलम्।।\nइति विस्मयमापन्ना तां गंगां हि ददर्श सा।। ३ ।।\nतामनुव्रजती यावत् साब्रवीच्च सदा हि ताम् ।।\nगंगा सरिद्वरा देवी बिभ्रती सुन्दरां तनुम्।।४।।\nगंगोवाच ।।\nप्रसन्नास्मि च ते देवि कुत्र यासि वदाधुना।।\nधन्या त्वं सुभगे सत्यं तवाज्ञां च करोम्यहम् ।।५।।\nसूत उवाच।।\nतद्वचश्च तदा श्रुत्वा ऋषिपत्नी तपस्विनी।।\nप्रत्युवाच वचः प्रीत्या स्वयं सुचकिता द्विजाः ।। ६ ।।\nअनसूयोवाच ।।\nका त्वं कमलपत्राक्षि कुतो वा त्वं समागता ।।\nतथ्यं ब्रूहि कृपां कृत्वा साध्वी सुप्रवदा सती।।७।।\nसूत उवाच।।\nइत्युक्ते च तया तत्र मुनिपत्न्या मुनीश्वराः।।\nसरिद्वरा दिव्यरूपा गंगा वाक्यमथाब्रवीत्।।८।।\nगंगोवाच।।\nस्वामिनः सेवनं दृष्ट्वा शिवस्य च परात्मनः ।।\nसाध्वि धर्मं च ते दृष्ट्वा स्थितास्मि तव सन्निधौ ।।९।।\nअहं गंगा समायाता भजनात्ते शुचिस्मिते।।\nवशीभूता ह्यहं जाता यदिच्छसि वृणीष्व तत् ।।4.4.१०।।\nसूत उवाच।।\nइत्युक्ते गंगया साध्वी नमस्कृत्य पुरः स्थिता ।।\nउवाचेति जलं देहि चेत्प्रसन्ना ममाऽधुना ।।११।।\nइत्येतद्वचनं श्रुत्वा गर्तं कुर्ष्विति साऽब्रवीत् ।\nशीघ्रं चायाच्च तत्कृत्वा स्थिता तत्क्षणमात्रतः ।।१२।।\nतत्र सा च प्रविष्टा च जलरूपमभूत्तदा ।।\nआश्चर्य्यं परमं गत्वा गृहीतं च जलं तया ।। १३ ।।\nउवाच वचनं चैतल्लोकानां सुखहेतवे ।।\nअनसूया मुनेः पत्नी दिव्यरूपां सरिद्वराम् ।। १४ ।।\nअनसूयोवाच ।।\nयदि त्वं सुप्रसन्ना मे वर्तसे च कृपामयि ।।\nस्थातव्यं च त्वया तावन्मत्स्वामी यावदा व्रजेत् ।।१५।।\nसूत उवाच ।।\nइति श्रुत्वानसूयाया वचनं सुखदं सताम्।।\nगंगोवाच प्रसन्नाति ह्यत्रेर्दास्यसि मेऽनघे ।।१६।।\nइत्युक्ते च तया तत्र ह्यनपायि कृतन्तथा ।।\nस्वामिने तज्जलं दिव्यं दत्त्वा तत्पुरतः स्थिता ।। १७ ।।\nस ऋषिश्चापि सुप्रीत्या स्वाचम्य विधिपूर्वकम् ।।\nपपौ दिव्यं जलं तच्च पीत्वा सुखमवाप ह ।। १८ ।।\nअहो नित्यं जलं यच्च पीयते तज्जलं न हि ।।\nविचार्येति च तेनाशु परितश्चावलोकितम् ।।१९।।\nशुष्कान्वृक्षान्समालोक्य दिशो रूक्षतरास्तथा।।\nउवाच तामृषिश्रेष्ठो   न जातं वर्षणं पुनः ।।4.4.२०।।\nतदुक्तं तत्समाकर्ण्य नेतिनेति प्रियान्तदा ।।\nतामुवाच पुनः सोऽपि जलं नीतं कुतस्त्वया ।। २१ ।।\nइत्युक्ते तु तदा तेन विस्मयं परमं गता ।।\nअनसूया स्वमनसि सचिन्ता तु मुनीश्वराः ।। २२ ।।\nनिवेद्यते मया चेद्वै तदोत्कर्षो भवेन्मम ।।\nनिवेद्यते यदा नैव व्रतभङ्गो भवेन्मम ।।२३।।\nनोभयं च तथा स्याद्वै निवेद्यं तत्तथा मम ।।\nइति यावद्विचार्येत तावत्पृष्टा पुनः पुनः ।। २४ ।।\nअथानुग्रहतः शंभोः प्राप्तबुद्धिः पतिव्रता ।।\nउवाच श्रूयतां स्वामिन्यज्जातं कथयामि ते ।।२५।।\nअनसूयोवाच ।।\nशंकरस्य प्रतापाच्च तवैव सुकृतैस्तथा ।।\nगंगा समागतात्रैव तदीयं सलिलन्त्विदम् ।। २६ ।।\nसूत उवाच ।।\nएवं वचस्तदा श्रुत्वा मुनिर्विस्मयमानसः ।।\nप्रियामुवाच सुप्रीत्या शंकरं मनसा स्मरन्।। २७ ।।\nअत्रिरुवाच ।।\nप्रिये सुन्दरि त्वं सत्यमथ वाचं व्यलीककाम् ।।\nब्रवीषि च यथार्थं त्वं न मन्ये दुर्लभन्त्विदम् ।। २८ ।।\nअसाध्यं योगिभिर्यच्च  देवैरपि सदा शुभे ।।\nतच्चैवाद्य कथं जातं विस्मयः परमो मम ।। २९ ।।\nयद्येवं दृश्यते चेद्वै तन्मयेहं न चान्यथा ।।\nइति तद्वचनं श्रुत्वा प्रत्युवाच पतिप्रिया ।। 4.4.३० ।।\nअनसूयोवाच ।।\nआगम्यतां मया सार्द्धं त्वया नाथ महामुने ।।\nसरिद्वराया गंगाया द्रष्टुमिच्छा भवेद्यदि ।। ३१ ।।\nसूत उवाच ।।\nइत्युक्त्वा तु समादाय पतिं तं सा पतिव्रता ।।\nगता द्रुतं शिवं स्मृत्वा यत्र गंगा सरिद्वरा।।३२।।\nदर्शयामास तां तत्र गंगां  पत्ये पतिव्रता ।।\nगर्ते च संस्थितां तत्र स्वयं दिव्यस्वरूपिणीम् ।।३३।।\nतत्र गत्वा ऋषिश्रेष्ठो गर्तं च जलपूरितम् ।।\nआकण्ठं सुन्दरं दृष्ट्वा धन्येयमिति चाब्रवीत् ।। ३४।।\nकिं मदीयं तपश्चैव किमन्येषां पुनस्तदा ।।\nइत्युक्तो मुनिशार्दूलो भक्त्या तुष्टाव तां तदा ।।३५।।\nततो हि स मुनिस्तत्र सुस्नातः सुभगे जले ।।\nआचम्य पुनरेवात्र स्तुतिं चक्रे पुनः पुनः ।। ३६ ।।\nअनसूयापि संस्नाता सुन्दरे तज्जले तदा ।।\nनित्यं चक्रे मुनिः कर्म सानसूयापि सुव्रता ।।३७।।\nततस्सोवाच तां गंगा  गम्यते स्वस्थलं मया ।।\nइत्युक्ते च पुनः साध्वी तामुवाच सरिद्वराम् ।।३८।।\nअनसूयोवाच ।।\nयदि प्रसन्ना देवेशि यद्यस्ति च कृपा मयि ।।\nत्वया स्थेयं निश्चलत्वादस्मिन्देवि तपोवने ।। ३९ ।।\nमहतां च स्वभावश्च नांगीकृत्य परित्यजेत्।।\nइत्युक्ता च करौ बद्ध्वा तां तुष्टाव पुनःपुनः।।4.4.४०।।\nऋषिश्चापि तथोवाच त्वया स्थेयं सरिद्वरे ।।\nसानुकूला भव त्वं हि सनाथान्देवि नः कुरु ।। ४१ ।।\nतदीयं तद्वचः श्रुत्वा रम्यं गंगा सरिद्वरा ।।\nप्रसन्नमानसा गंगाऽनसूयां वाक्यमब्रवीत् ।। ४२ ।।\nगंगोवाच ।।\nशंकरार्चनसंभूतफलं वर्षस्य यच्छसि ।।\nस्वामिनश्च तदा स्थास्ये देवानामुपकारणात। ।।४३।।\nतथा दानैर्न मे तुष्टिस्तीर्थस्नानैस्तथा च वै ।।\nयज्ञैस्तथाथ वा योगैर्यथा पातिव्रतेन च ।। ४४ ।।\nपतिव्रतां यथा दृष्ट्वा मनसः प्रीणनं भवेत् ।।\nतथा नान्यैरुपायैश्च सत्यं मे व्याहृतं सति ।।४५।।\nपतिव्रतां स्त्रियं दृष्ट्वा पापनाशो भवेन्मम ।।\nशुद्धा  जाता विशेषेण गौरीतुल्या पतिव्रता ।। ४६ ।।\nतस्माच्च यदि लोकस्य हिताय तत्प्रयच्छसि ।।\nतर्ह्यहं स्थिरतां यास्ये यदि कल्याणमिच्छसि । ४७ ।।\nसूत उवाच ।।\nइत्येवं वचनं श्रुत्वाऽनसूया सा पतिव्रता ।।\nगंगायै प्रददौ पुण्यं सर्वं तद्वर्षसंभवम् ।। ४८ ।।\nमहतां च स्वभावो हि परेषां हितमावहेत् ।।\nसुवर्णं चन्दनं चेक्षुरसस्तत्र निदर्शनम् ।। ४९ ।।\nएतद्दृष्ट्वानसूयं तत्कर्म पातिव्रतं महत् ।।\nप्रसन्नोभून्महादेवः पार्थिवादाविराशु वै ।। 4.4.५० ।।\nशंभुरुवाच ।।\nदृष्ट्वा ते कर्म साध्व्येतत् प्रसन्नोऽस्मि पतिव्रते ।।\nवरं ब्रूहि प्रिये मत्तो यतः प्रियतरासि मे।। ५१ ।।\nअथ तौ दम्पती शंभुमभूतां सुन्दराकृतिम् ।।\nपञ्चवक्त्रादिसंयुक्तं हरं प्रेक्ष्य सुविस्मितौ ।। ५२ ।।\nनत्वा स्तुत्वा करौ बद्ध्वा महाभक्तिसमन्वितौ ।।\nअवोचेतां समभ्यर्च्य शंकरं लोकशंकरम् ।। ५३ ।।\nदम्पती ऊचतुः ।।\nयदि प्रसन्नो देवेश प्रसन्ना जगदम्बिका ।।\nअस्मिंस्तपोवने तिष्ठ लोकानां सुखदो भव ।। ५४ ।।\nप्रसन्ना च तदा गंगा प्रसन्नश्च शिवस्तदा ।।\nउभौ तौ च स्थितौ तत्र यत्रासीदृषिसत्तमः ।। ५५ ।।\nअत्रीश्वरश्च नाम्नासीदीश्वरः परदुःखहा ।।\nगंगा सापि स्थिता तत्र तदा गर्तेथ मायया ।। ५६ ।।\nतद्दिनं हि समारभ्य तत्राक्षय्यजलं सदा ।।\nहस्तमात्रे हि तद्गर्ते गंगा मन्दाकिनी ह्यभूत् ।। ५७ ।।\nतत्रैव ऋषयो दिव्याः समाजग्मुस्सहांगनाः ।।\nतीर्थात्तीर्थाच्च ते सर्वे ते पुरा निर्गता द्विजाः ।। ५८ ।।\nयवाश्च व्रीहयश्चैव यज्ञयागपरायणाः ।।\nयुक्ता ऋषिवरैस्तैश्च होमं चक्रुश्च ते जनाः ।। ५९ ।।\nकर्मभिस्तैश्च संतुष्टा वृष्टिं चक्रुर्घनास्तदा ।।\nआनन्दः परमो लोके बभूवातिमुनीश्वराः।। 4.4.६० ।।\nअत्रीश्वरस्य माहात्म्यमित्युक्तं वः सुखावहम् ।।\nभुक्तिमुक्तिप्रदं सर्वकामदं भक्ति वर्द्धनम् ।। ६१ ।।\nइति श्रीशिवमहापुराणे चतुर्थ्यां कोटिरुद्रसंहितायामत्रीश्वरमाहात्म्यवर्णनं नाम चतुर्थोऽध्यायः ।। ४ ।।"
  }
]
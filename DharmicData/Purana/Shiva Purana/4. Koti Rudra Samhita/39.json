[
  {
    "text": "ऋषय उचुः।।\nउद्यापनविधिं ब्रूहि शिवरात्रिव्रतस्य च।।\nयत्कृत्वा शंकरस्साक्षात्प्रसन्नो भवति धुवम्।।१।।\nसूत उवाच।।\nश्रूयतामृषयो भक्त्या तदुद्यापनमादरात्।।\nयस्यानुष्ठानतः पूर्णं व्रतं भवति तद्ध्रुवम्।।२।।\nचतुर्दशाब्दं कर्तव्यं शिवरात्रिव्रतं शुभम्।।\nएकभक्तं त्रयोदश्यां चतुर्दश्यामुपोषणम्।।३।।\nशिवरात्रिदिने प्राप्ते नित्यं संपाद्य वै विधिम्।।\nशिवालयं ततो गत्वा पूजां कृत्वा यथाविधि।।४।।\nततश्च कारयेद्दिव्यं मण्डलं तत्र यत्नतः।।\nगौरीतिलकनाम्ना वै प्रसिद्धं भुवनत्रये।५।।\nतन्मध्ये लेखयेद्दिव्यं लिंगतो भद्रमण्डलम्।।\nअथवा सर्वतोभद्रं मण्डपान्तः प्रकल्पयेत् ।।६।।\nकुंभास्तत्र प्रकर्तव्याः प्राजापत्यविसंज्ञया।।\nसवस्त्रास्सफलास्तत्र दक्षिणासहिताः शुभाः ।।७।।\nमण्डलस्य च पार्श्वे वै स्थापनीयाः प्रयत्नतः ।।\nमध्ये चैकश्च संस्थाप्यः सौवर्णो वापरो घटः ।। ८ ।।\nतत्रोमासहितां शंभुमूर्तिन्निर्माय हाटकीम् ।।\nपलेन वा तदर्द्धेन यथाशक्त्याथवा व्रती ।। ९ ।।\nनिधाय वामभागे तु शिवामूर्त्तिमतन्द्रितः ।।\nमदीयां दक्षिणे भागे कृत्वा रात्रौ प्रपूजयेत् ।। 4.39.१० ।।\nआचार्यं वरयेत्तत्र चर्त्विग्भिस्सहितं शुचिम् ।।\nअनुज्ञातश्च तैर्भक्त्या शिवपूजां समाचरेत् ।। ११ ।।\nरात्रौ जागरणं कुर्यात्पूजां यामोद्भवां चरन्।।\nरात्रिमाक्रमयेत्सर्वां गीतनृत्यादिना व्रती ।। १२ ।।\nएवं सम्पूज्य विधिवत्संतोष्य प्रातरेव च ।।\nपुनः पूजां ततः कृत्वा होमं कुर्याद्यथाविधि ।। १३ ।।\nयथाशक्ति विधानं च प्राजापत्यं समाचरेत् ।।\nब्राह्मणान्भोजयेत्प्रीत्या दद्याद्दानानि भक्तितः ।। १४ ।।\nऋत्विजश्च सपत्नीकान्वस्त्रालङ्कारभूषणैः ।।\nअलङ्कृत्य विधानेन दद्याद्दानं पृथक्पृथक् ।। १५ ।।\nगां सवत्सां विधानेन यथोपस्करसंयुताम् ।।\nउक्त्वाचार्याय वै दद्याच्छिवो मे प्रीयतामिति ।। १६ ।।\nतत्तस्सकुम्भां तन्मूर्तिं सवस्त्रां वृषभे स्थिताम् ।।\nसर्वालंकारसहितामाचार्याय निवेदयेत् ।। १७ ।।\nततः संप्रार्थयेद्देवं महेशानं महाप्रभुम्।।\nकृतांजलिर्नतस्कन्धस्सुप्रीत्या गद्गदाक्षरः ।।१८।।\nदेवदेव महादेव शरणागतवत्सल ।।\nव्रतेनानेन देवेश कृपां कुरु ममोपरि ।। १९ ।।\nमया भक्त्यनुसारेण व्रतमेतत्कृतं शिवा ।।\nन्यूनं सम्पूर्णतां यातु प्रसादात्तव शङ्कर ।।4.39.२०।।\nअज्ञानाद्यदि वा ज्ञानाज्जपपूजादिकं मया ।।\nकृतं तदस्तु कृपया सफलं तव शङ्कर ।।२१।।\nएवं पुष्पांजलिं दत्त्वा शिवाय परमात्मने ।।\nनमस्कारं ततः कुर्यात्प्रार्थनां पुनरेव च ।। २२ ।।\nएवं व्रतं कृतं येन न्यूनं तस्य न विद्यते ।।\nमनोभीष्टां ततः सिद्धिं लभते नात्र संशयः ।। २३ ।।\nइति श्रीशिवमहापुराणे चतुर्थ्यां कोटित्त्वसंहितायां शिवरात्रिव्रतोद्यापनं नामैकोनचत्वारिंशोऽध्यायः ।। ३९ ।।"
  }
]
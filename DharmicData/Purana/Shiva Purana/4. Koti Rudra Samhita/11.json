[
  {
    "text": "ऋषय ऊचुः ।।\nसूतसूत महाभाग धन्यस्त्वं शिवसक्तधीः ।।\nमहाबलस्य लिंगस्य श्रावितेयं कथाद्भुता ।। १ ।।\nउत्तरस्यां दिशायां च शिवलिंगानि यानि च ।।\nतेषां माहात्म्यमनघ वद त्वं पापनाशकम् ।।२।।\nसूत उवाच।।\nशृणुतादरतो विप्रा औत्तराणां विशेषतः ।।\nमाहात्म्यं शिवलिंगानां प्रवदामि समासतः ।। ३ ।।\nगोकर्णं क्षेत्रमपरं महापातकनाशनम् ।।\nमहावनं च तत्रास्ति पवित्रमतिविस्तरम् ।। ४ ।।\nतत्रास्ति चन्द्रभालाख्यं शिवलिंगमनुत्तमम् ।।\nरावणेन समानीतं सद्भक्त्या सर्वसिद्धिदम् ।। ५ ।।\nतस्य तत्र स्थितिर्वैद्यनाथस्येव मुनीश्वराः ।।\nसर्वलोकहितार्थाय करुणासागरस्य च ।। ६ ।।\nस्नानं कृत्वा तु गोकर्णे चन्द्रभालं समर्च्य च ।।\nशिवलोकमवाप्नोति सत्यंसत्यं न संशयः ।। ७ ।।\nचन्द्रभालस्य लिंगस्य महिमा परमाद्भुतः ।।\nन शक्यो वर्णितुं व्यासाद्भक्तस्नेहितरस्य हि ।। ८ ।।\nचन्द्रभालमहादेव लिंगस्य महिमा महान् ।।\nयथाकथंचित्संप्रोक्तः परलिंगस्य वै शृणु ।। ९ ।।\nदाधीचं शिवलिंगं तु मिश्रर्षिवरतीर्थके ।।\nदधीचिना मुनीशेन सुप्रीत्या च प्रतिष्ठितम् ।। 4.11.१० ।।\nतत्र गत्वा च तत्तीर्थे स्नात्वा सम्यग्विधानतः ।।\nशिवलिंगं समर्चेद्वै दाधीचेश्वरमादरात् ।। ११ ।।\nदाधीचमूर्तिस्तत्रैव समर्च्या विधिपूर्वकम् ।।\nशिवप्रीत्यर्थमेवाशु तीर्थयात्रा फलार्थिभिः ।। १२ ।।\nएवं कृते मुनिश्रेष्ठाः कृतकृत्यो भवेन्नरः ।।\nइह सर्वसुखं भुक्त्वा परत्र गतिमाप्नुयात् ।। १३ ।।\nनैमिषारण्यतीर्थे तु निखिलर्षिप्रतिष्ठितम् ।।\nऋषीश्वरमिति ख्यातं शिवलिंगं सुखप्रदम् ।। १४।।\nतद्दर्शनात्पूजनाच्च जनानां पापिनामपि ।।\nभुक्तिमुक्तिश्च तेषां तु परत्रेह मुनीश्वराः ।। १५।।\nहत्याहरणतीर्थे तु शिवलिंगमघापहम् ।।\nपूजनीयं विशेषेण हत्याकोटिविनाशनम् ।। १६ ।।\nदेवप्रयागतीर्थे तु ललितेश्वरनामकम्।।\nशिवलिंगं सदा पूज्यं नरैस्सर्वाघनाशनम् ।। १७ ।।\nनयपालाख्यपुर्य्यां तु प्रसिद्धायां महीतले ।।\nलिंगं पशुपतीशाख्यं सर्वकामफलप्रदम् ।। १८ ।।\nशिरोभागस्वरूपेण शिवलिंगं तदस्ति हि ।।\nतत्कथां वर्णयिष्यामि केदारेश्वरवर्णने ।। १९ ।।\nतदारान्मुक्तिनाथाख्यं शिवलिंगं महाद्भुतम् ।।\nदर्शनादर्चनात्तस्य भुक्तिर्मुक्तिश्च लभ्यते।।4.11.२०।।\nइति वश्च समाख्यातं लिंगवर्णनमुत्तमम्।।\nचतुर्दिक्षु मुनिश्रेष्ठाः किमन्यच्छ्रोतुमिच्छथ।।२१।।\nइति श्रीशिवमहापुराणे चतुर्थ्यां कोटिरुद्रसंहितायां चन्द्रभालपशुपतिनाथलिंगमाहात्म्यवर्णनं नामैकादशोऽध्यायः ।।११।।"
  }
]
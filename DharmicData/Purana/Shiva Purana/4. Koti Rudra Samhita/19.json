[
  {
    "text": "सूत उवाच।।\nनरनारायणाख्यौ याववतारौ हरेर्द्विजाः ।।\nतेपाते भारते खण्डे बदर्याश्रम एव हि।।१।।\nताभ्यां संप्रार्थितश्शंभुः पार्थिवे पूजनाय वै ।।\nआयाति नित्यं तल्लिंगे भक्ताधीनतया शिव ।।२।।\nएवं पूजयतोश्शंभुं तयोर्विष्ण्ववतारयोः ।।\nचिरकालो व्यतीताय शैवयोर्धर्मपुत्रयोः ।।३।।\nएकस्मिन्समये तत्र प्रसन्नः परमेश्वरः ।।\nप्रत्युवाच प्रसन्नोस्मि वरो मे व्रियतामिति।।४।।\nइत्युक्ते च तदा\nतेन नरो नारायणस्स्वयम्।।\nऊचतुर्वचनं तत्र लोकानां हितकाम्यया ।। ५ ।। ।।\nनरनारायणावूचतुः ।।\nयदि प्रसन्नो देवेश यदि देयो वरस्त्वया ।।\nस्थीयतां स्वेन रूपेण पूजार्थं शंकरस्स्वयम् ।। ६ ।।\nसूत उवाच ।।\nइत्युक्तस्तु तदा ताभ्यां केदारे हिमसंश्रये ।।\nस्वयं च शंकरस्तस्थौ ज्योतीरूपो महेश्वरः ।।७।।\nताभ्यां च पूजितश्चैव सर्वदुःखभयापहः ।।\nलोकानामुपकारार्थं भक्तानां दर्शनाय वै ।।८।।\nस्वयं स्थितस्तदा शंभुः केदारेश्वरसंज्ञकः ।।\nभक्ताभीष्टप्रदो नित्यं दर्शनादर्चनादपि ।।९।।\nदेवाश्च पूजयंतीह ऋषयश्च पुरातनाः।।\nमनोभीष्ट फलं तेते सुप्रसन्नान्महेश्वरात् ।। 4.19.१० ।।\nभवस्य पूजनान्नित्यं बदर्याश्रमवासिनः।।\nप्राप्नुवन्ति यतः सोऽसौ भक्ताभीष्टप्रदः सदा ।।११।।\nतद्दिनं हि समारभ्य केदारेश्वर एव च ।।\nपूजितो येन भक्त्या वै दुःखं स्वप्नेऽति दुर्लभम् ।।१२।।\nयो वै हि पाण्डवान्दृष्ट्वा माहिषं रूपमास्थितः ।।\nमायामास्थाय तत्रैव पलायनपरोऽभवत् ।। १३ ।।\nधृतश्च पाण्डवैस्तत्र ह्यवाङ्मुखतया स्थितः ।।\nपुच्छ चैव धृतं तैस्तु प्रार्थितश्च पुनःपुनः ।। १४ ।।\nतद्रूपेण स्थितस्तत्र भक्तवत्सलनामभाक् ।।\nनयपाले शिरोभागो गतस्तद्रूपतः स्थितः ।। १५ ।।\nस वै व पूजनान्नित्यमाज्ञां चैवाप्यदात्तथा ।।\nपूजितश्च स्वयं शंभुस्तत्र तस्थौ वरानदात् ।। १६ ।।\nपूजयित्वा गतास्ते तु पाण्डवा मुदितास्तदा ।।\nलब्ध्वा चित्तेप्सितं सर्वं विमुक्तास्सर्वदुःखतः ।। १७ ।।\nतत्र नित्यं हस्साक्षात्क्षेत्रे केदारसंज्ञके ।।\nभारतीभिः प्रजाभिश्च तथैव परिपूज्यते ।। १८ ।।\nतत्रत्यं वलयं यो वै ददाति हरवल्लभः ।।\nहररूपांतिकं  तच्च हररूपसमन्वितम् ।। १९ ।।\nतथैव रूपं दृष्ट्वा च सर्वपापैः प्रमुच्यते ।।\nजीवन्मुक्तो भवेत्सोपि यो गतो बदरीवने ।। 4.19.२० ।।\nदृष्ट्वा रूपं नरस्यैव तथा नारायणस्य हि ।।\nकेदारेश्वरशंभोश्च मुक्तभागी न संशयः ।। २१ ।।\nकेदारेशस्य भक्ता ये मार्गस्थास्तस्य वै मृता।।\nगतेऽपि मुक्ता भवंत्येव नात्र कार्य्या विचारणा ।।२२।।\nगत्वा तत्र प्रीतियुक्तः केदारेशं प्रपूज्य च ।।\nतत्रत्यमुदकं पीत्वा पुनर्जन्म न विन्दति ।।२३।।\nखण्डेस्मिन्भारते विप्रा नरनारायणेश्वरः ।।\nकेदारेशः प्रपूज्यश्च सर्वैर्जीवैस्सुभक्तितः ।।२४।।\nअस्य खण्डस्य स स्वामी सर्वेशोपि विशेषतः ।।\nसर्वकामप्रदश्शंभुः केदाराख्यो न संशय ।। २५ ।।\nएतद्वचस्समाख्यातं यत्पृष्टमृषिसत्तमाः ।।\nश्रुत्वा पापं हरेत्सर्वं नात्र कार्या विचारणा ।।२६।।\nइति श्रीशिवमहापुराणे चतुर्थ्यां कोटिरुद्रसंहितायां केदारेश्वरज्योतिर्लिगमाहात्म्यवर्णनं नामैकोनविंशोऽध्यायः ।। १९ ।।"
  },
  {
    "text": "== =="
  }
]
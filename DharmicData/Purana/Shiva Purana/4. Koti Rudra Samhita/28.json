[
  {
    "text": "सूत उवाच ।।\nरावणः राक्षसश्रेष्ठो मानी मानपरायणः ।।\nआरराध हरं भक्त्या कैलासे पर्वतोत्तमे।।१।।\nआराधितः कियत्कालं न प्रसन्नो हरो यदा।।\nतदा चान्यत्तपश्चक्रे प्रासादार्थे शिवस्य सः।।२।।\nनतश्चायं हिमवतस्सिद्धिस्थानस्य वै गिरेः।।\nपौलस्त्यो रावणश्श्रीमान्दक्षिणे वृक्षखंडके।।३।\nभूमौ गर्तं वर कृत्वा तत्राग्निं स्थाप्य स द्विजाः।।\nतत्सन्निधौ शिवं स्थाप्य हवनं स चकार ह।।४।।\nग्रीष्मे पंचाग्निमध्यस्थो वर्षासु स्थंडिलेशयः ।।\nशीते जलांतरस्थो हि त्रिधा चक्रे तपश्च सः।।५।।\nचकारैवं बहुतपो न प्रसन्नस्तदापि हि ।।\nपरमात्मा महेशानो दुराराध्यो दुरात्मभिः ।। ६ ।।\nततश्शिरांसि छित्त्वा च पूजनं शंकरस्य वै ।।\nप्रारब्धं दैत्यपतिना रावणेन महात्मना ।।७।।\nएकैकं च शिरश्छिन्नं विधिना शिवपूजने ।।\nएवं सत्क्रमतस्तेन च्छिन्नानि नव वै यदा ।। ६ ।।\nएकस्मिन्नवशिष्टे तु प्रसन्नश्शंकरस्तदा ।।\nआविर्बभूव तत्रैव संतुष्टो भक्तवत्सलः ।।९।।\nशिरांसि पूर्ववत्कृत्वा नीरुजानि तथा प्रभुः ।।\nमनोरथं ददौ तस्मादतुलं बलमुत्तमम् ।। 4.28.१० ।।\nप्रसादं तस्य संप्राप्य रावणस्स च राक्षसः ।।\nप्रत्युवाच  शिवं शम्भुं नतस्कंधः कृतांजलिः ।।११।।\nरावण उवाच ।।\nप्रसन्नो भव देवेश लंकां च त्वां नयाम्यहम् ।।\nसफलं कुरु मे कामं त्वामहं शरणं गतः ।।१२।।\nसूत उवाच ।।\nइत्युक्तश्च तदा तेन शंभुर्वै रावणेन सः ।।\nप्रत्युवाच विचेतस्कः संकटं परमं गतः ।।१३।।\n।। शिव उवाच ।।\nश्रूयतां राक्षसश्रेष्ठ वचो मे सारवत्तया ।।\nनीयतां स्वगृहे मे हि सद्भक्त्या लिंगमुत्तमम्।।१४।।\nभूमौ लिंगं यदा त्वं च स्थापयिष्यसि तत्र वै ।।\nस्थास्यत्यत्र न संदेहो यथेच्छसि तथा कुरु।।१५।।\nसूत उवाच ।।\nइत्युक्तश्शंभुना तेन रावणो राक्षसेश्वरः।\nतथेति तत्समादाय जगाम भवनं निजम्।।१६।।\nआसीन्मूत्रोत्सर्गकामो मार्गे हि शिवमायया।।\nतत्स्तंभितुं न शक्तोभूत्पौलस्त्यो रावणः प्रभुः।।१७।।\nदृष्ट्वैकं तत्र वै गोपं प्रार्थ्य लिंगं ददौ च तत्।।\nमुहूर्तके ह्यतिक्रांते गोपोभूद्विकलस्तदा।।१८।।\nभूमौ संस्थापयामास तद्भारेणातिपीडितः ।।\nतत्रैव तत्स्थितं लिंगं वजसारसमुद्भवम् ।।\nसर्वकामप्रदं चैव दर्शनात्पापहारकम् ।।१९।।\nवैद्यनाथेश्वरं नाम्ना तल्लिंगमभवन्मुने ।।\nप्रसिद्धं त्रिषु लोकेषु भुक्तिमुक्तिप्रदं सताम्।।4.28.२०।।\nज्योतिर्लिंगमिदं श्रेष्ठं दर्शनात्पूजनादपि ।।\nसर्वपापहरं दिव्यं भुक्तिवर्द्धनमुत्तमम् ।। २१ ।।\nतस्मिँलिंगे स्थिते तत्र सर्वलोकहिताय वै ।।\nरावणः स्वगृहं गत्वा वरं प्राप्य महोत्तमम् ।।\nप्रियायै सर्वमाचख्यौ सुखेनाति महासुरः ।। २२ ।।\nतच्छ्रुत्वा सकला देवाश्शक्राद्या मुनयस्तथा ।।\nपरस्परं समामन्त्र्य शिवासक्तधियोऽमलाः ।। २३ ।।\nतस्मिन्काले सुरास्सर्वे हरिब्रह्मादयो मुने ।।\nआजग्मुस्तत्र सुप्रीत्या पूजां चक्रुर्विशेषतः ।। २४ ।।\nप्रत्यक्षं तं तदा दृष्ट्वा प्रतिष्ठाप्य च ते सुराः ।।\nवैद्यनाथेति संप्रोच्य नत्वा नुत्वा दिवं ययुः ।। २५ ।।\nऋषय ऊचुः ।।\nतस्मिँल्लिंगे स्थिते तत्र रावणे च गृहं गते ।।\nकिं कि चरित्रमभूत्तात ततस्तद्वद विस्तरात् ।।२६।।\nसूत उवाच ।।\nरावणोपि गृहं गत्वा वरं प्राप्य महोत्तमम्।।\nप्रियायै सर्वमाचख्यौ मुमोदाति   महासुरः ।। २७ ।।\nतच्छ्रुत्वा सकलं देवाश्शक्राद्या मुनयस्तथा ।।\nपरस्परं सुमूचुस्ते समुद्विग्ना मुनीश्वराः ।। २८ ।।\nदेवादय ऊचुः ।।\nरावणोयं दुरात्मा हि देवद्रोही खलः कुधीः ।।\nशिवाद्वरं च संप्राप्य दुःखं दास्यति नोऽपि सः ।। २९ ।।\nकिं कुर्मः क्व च गच्छामः किं भविष्यति वा पुनः ।।\nदुष्टश्च दक्षतां प्राप्तः किंकिं नो साधयिष्यति ।।4.28.३०।।\nइति दुःखं समापन्नाश्शक्राद्या मुनयस्सुराः।।\nनारदं च समाहूय पप्रच्छुर्विकलास्तदा ।।३१।।\nदेवा ऊचुः ।।\nसर्वं कार्य्यं समर्थोसि कर्तुं त्वं मुनिसत्तम ।।\nउपायं कुरु देवर्षे देवानां दुःखनाशने ।। ३२ ।।\nरावणोयं महादुष्टः किंकि नैव करिष्यति ।।\nक्व यास्यामो वयं चात्र दुष्टेनापीडिता वयम् ।। ३३ ।।\nनारद उवाच ।।\nदुःखं त्यजत भो देवा युक्तिं कृत्वा च याम्यहम् ।।\nदेवकार्यं करिष्यामि कृपया शंकरस्य वै ।। ३४ ।।\nसूत उवाच।।\nइत्युक्त्वा स तु देवर्षिरगमद्रावणालयम् ।।\nसत्कारं समनुप्राप्य प्रीत्योवाचाखिलं च तत् ।। ३५ ।।\nनारद उवाच ।।\nराक्षसोत्तम धन्यस्त्वं शैववर्य्यस्तपोमनाः ।।\nत्वां दृष्ट्वा च मनो मेद्य प्रसन्नमति रावण ।।३६।।\nस्ववृत्तं ब्रूह्यशेषेण शिवाराधनसंभवम्।।\nइति पृष्टस्तदा तेन रावणो वाक्यमब्रवीत् ।।३७।।\nरावण उवाच ।।\nगत्वा मया तु कैलासे तपोर्थं च महामुने ।।\nतत्रैव बहुकालं वै तपस्तप्तं सुदारुणम् ।। ३८ ।।\nयदा न शंकरस्तुष्टस्ततश्च परिवर्तितम् ।।\nआगत्य वृक्षखंडे वै पुनस्तप्तं मया मुने ।। ३९ ।।\nग्रीष्मे  पंचाग्निमध्ये तु वर्षासु स्थंडिलेशयः ।।\nशीते जलांतरस्थो हि कृतं चैव त्रिधा तपः ।। 4.28.४० ।।\nएवं मया कृतं तत्र तपोत्युग्रं मुनीश्वर ।।\nतथापि शंकरो मह्यं न प्रसन्नोऽभवन्मनाक् ।। ४१ ।।\nतदा मया तु क्रुद्धेन भूमौ गर्तं विधाय च ।।\nतत्राग्निं समाधाय पार्थिवं च प्रकल्प्य च ।। ४२ ।।\nगंधैश्च चंदनैश्चैव धूपैश्च विविधैस्तदा ।।\nनैवेद्यैः पूजितश्शम्भुरारार्तिकविधानतः ।। ४३ ।।\nप्रणिपातैः स्तवैः पुण्यैस्तोषितश्शंकरो मया।।\nगीतैर्नृत्यैश्च वाद्यैश्च मुखांगुलिसमर्पणैः ।। ४४ ।।\nएतैश्च विविधैश्चान्यैरुपायैर्भूरिभिर्मुने ।।\nशास्त्रोक्तेन विधानेन पूजितो भगवान् हरः ।।४५।।\nन तुष्टः सन्मुखो जातो यदा च भगवान्हरः ।।\nतदाहं दुःखितोभूवं तपसोऽप्राप्य सत्फलम् ।।४६।।\nधिक् शरीरं बलं चैव धिक् तपः करणं मम ।।\nइत्युक्त्वा तु मया तत्र स्थापितेग्नौ हुतं बहु ।।४७।।\nपुनश्चेति विचार्यैव त्वक्षाम्यग्नौ निजां तनुम् ।।\nसंछिन्नानि शिरांस्येव तस्मिन् प्रज्वलिते शुचौ ।।४८।।\nसुच्छित्वैकैकशस्तानि कृत्वा शुद्धानि सर्वशः ।।\nशंकरायार्पितान्येव नवसंख्यानि वै मया ।। ४९ ।।\nयावच्च दशमं छेत्तुं प्रारब्धमृषिसत्तम ।।\nतावदाविरभूत्तत्र ज्योतीरूपो हरस्स्वयम् ।।4.28.५०।।\nमामेति व्याहरत् प्रीत्या द्रुतं वै भक्तवत्सलः ।।\nप्रसन्नश्च वरं ब्रूहि ददामि मनसेप्सितम् ।।५१।।\nइत्युक्ते च तदा तेन मया दृष्टो महेश्वरः ।।\nप्राणतस्संस्तुतश्चैव करौ बद्ध्वा सुभक्तितः ।। ५२।।\nतदा वृतं मयैतच्च देहि मे ह्यतुलं बलम् ।।\nयदि प्रसन्नो देवेश दुर्ल्लभं किं भवेन्मम ।। ५३ ।।\nशिवेन परितुष्टेन सर्वं दत्तं कृपालुना ।।\nमह्यं मनोभिलषितं गिरा प्रोच्य तथास्त्विति ।। ५४ ।।\nअमोघया सुदृष्ट्या वै वैद्यवद्योजितानि मे ।।\nशिरांसि संधयित्वा तु दृष्टानि परमात्मना ।। ५५ ।। ।\nएवंकृते तदा तत्र शरीरं पूर्ववन्मम ।।\nजातं तस्य प्रसादाच्च सर्वं प्राप्तं फलं मया।।५६।।\nतदा च प्रार्थितो मे संस्थितोसौ वृषभध्वजः।।\nवैद्यनाथेश्वरो नाम्ना प्रसिद्धोभूज्जगत्त्रये ।।५७।।\nदर्शनात्पूजनाज्ज्योतिर्लिंगरूपो महेश्वरः ।।\nभुक्तिमुक्तिप्रदो लोके सर्वेषां हितकारकः ।। ५८ ।।\nज्योतिर्लिंगमहं तद्वै पूजयित्वा विशेषतः ।।\nप्रणिपत्यागतश्चात्र विजेतुं भुवनत्रयम्।। ५९ ।।\nसूत उवाच ।।\nतदीयं तद्वचः श्रुत्वा देवर्षिर्जातसंभ्रमः ।।\nविहस्य च मनस्येव रावणं नारदोऽब्रवीत् ।। 4.28.६० ।।\nनारद उवाच ।।\nश्रूयतां राक्षसश्रेष्ठ कथयामि हितं तव ।।\nत्वया तदेव कर्त्तव्यं मदुक्तं नान्यथा क्वचित् ।।६१।।\nत्वयोक्तं यच्छिवेनैव हितं दत्तं ममाधुना ।।\nतत्सर्वं च त्वया सत्यं न मन्तव्यं कदाचन ।। ६२ ।।\nअयं वै विकृतिं प्राप्तः किं किं नैव ब्रवीति च ।।\nसत्यं नैव भवेत्तद्वै कथं ज्ञेयं प्रियोस्ति मे ।। ६३ ।।\nइति गत्वा पुनः कार्य्यं कुरु त्वं ह्यहिताय वै।।\nकैलासोद्धरणे यत्नः कर्तव्यश्च त्वया पुनः ।। ६४ ।।\nयदि चैवोद्धृतश्चायं कैलासो हि भविष्यति ।।\nतदैव सफलं सर्वं भविष्यति न संशयः ।।६५।।\nपूर्ववत्स्थापयित्वा त्वं पुनरागच्छ वै सुखम् ।।\nनिश्चयं परमं गत्वा यथेच्छसि तथा कुरु ।।६६।।\nसूत उवाच ।।\nइत्युक्तस्स हितं मेने रावणो विधिमोहित।।\nसत्यं मत्वा मुनेर्वाक्यं कैलासमगमत्तदा ।।६७।।\nगत्वा तत्र समुद्धारं चक्रे तस्य गिरेस्स च ।।\nतत्रस्थं चैव तत्सर्वं विपर्यस्तं परस्परम्।।६८।।\nगिरीशोपि तदा दृष्ट्वा किं जातमिति सोब्रवीत्।।\nगिरिजा च तदा शंभुं प्रत्युवाच विहस्य तम् ।।६९।।\nगिरिजोवाच।।\nसच्छिश्यस्य फलं जातं सम्यग्जातं तु शिष्यतः।।\nशान्तात्मने सुवीराय दत्तं यदतुलं बलम् ।।4.28.७०।।\nसूत उवाच ।।\nगिरिजायाश्च साकूतं वचः श्रुत्वा महेश्वरः ।।\nकृतघ्नं रावणं मत्वा शशाप बलदर्पितम् ।। ७१ ।।\nमहादेव उवाच ।।\nरे रे रावण दुर्भक्त मा गर्वं वह दुर्मते ।।\nशीघ्रं च तव हस्तानां दर्पघ्नश्च भवेदिह ।। ७२ ।।\nसूत उवाव ।।\nइति तत्र च यज्जातं नारदः श्रुतवांस्तदा ।।\nरावणोपि प्रसन्नात्माऽगात्स्वधाम यथागतम् ।।७३।।\nनिश्चयं परमं कृत्वा बली बलविमोहितः ।।\nजगद्वशं हि कृतवान्रावणः परदर्पहा ।।७४।।\nशिवाज्ञया च प्राप्तेन दिव्यास्त्रेण महौजसा।।\nरावणस्य प्रति भटो नालं कश्चिदभूत्तदा ।।७५।।\nइत्येतच्च समाख्यातं वैद्यनाथेश्वरस्य च ।।\nमाहात्म्यं शृण्वतां पापं नृणां भवति भस्मसात् ।।७६।।\nइति श्रीशिवमहापुराणे चतुर्थ्यां कोटिरुद्रसंहितायां वैद्यनाथेश्वरज्योतिर्लिंगमाहात्म्यवर्णनं नामाष्टाविंशोऽध्यायः ।। २८ ।।"
  }
]
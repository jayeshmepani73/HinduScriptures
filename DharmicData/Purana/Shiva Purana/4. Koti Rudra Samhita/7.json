[
  {
    "text": "ऋषय ऊचुः ।।\nकथं गंगा समायाता वैशाखे सप्तमीदिने ।।\nनर्मदायां विशेषेण सूतैतद्वर्णय प्रभो।।१।।\nईश्वरश्च कथं जातो नन्दिकेशो हि नामतः ।।\nवृत्तं तदपि सुप्रीत्या कथय त्वं महामते ।। २।।\nसूत उवाच ।।\nसाधु पृष्टमृषिश्रेष्ठा नन्दिकेशाश्रितं वचः ।।\nतदहं कथयाम्यद्य श्रवणात्पुण्यवर्द्धनम् ।। ३ ।।\nब्राह्मणी ऋषिका नाम्ना कस्यचिच्च द्विजन्मनः ।।\nसुता विवाहिता कस्मैचिद्द्विजाय विधानतः ।। ४ ।।\nपूर्वकर्मप्रभावेन पत्नी सा हि द्विजन्मनः ।।\nसुव्रतापि च विप्रेन्द्रा बालवैधव्यमागता ।। ५ ।।\nअथ सा द्विजपत्नी हि ब्रह्मचर्य्यव्रतान्विता ।।\nपार्थिवार्चनपूर्वं हि तपस्तेपे सुदारुणम् ।। ६ ।।\nतस्मिन्नवसरे दुष्टो मूढनामाऽसुरो बली ।।\nययौ तत्र महामायी कामबाणेन ताडितः ।।७।।\nतपन्तीं तां समालोक्य सुन्दरीमतिकामिनीम् ।।\nतया भोगं ययाचे स नानालोभं प्रदर्शयन् ।। ८ ।।\nअथ सा सुव्रता नारी शिवध्यानपरायणा ।।\nतस्मिन्दृष्टिं दधौ नैव कामदृष्ट्या मुनीश्वराः ।। ९ ।।\nन मानितवती तं च ब्राह्मणी सा तपोरता ।।\nअतीव हि तपोनिष्ठासीच्छिवध्यानमाश्रिता ।। 4.7.१० ।।\nअथ मूढः स दैत्येन्द्रः तया तन्व्या तिरस्कृतः ।।\nचुक्रोध विकटं तस्यै पश्चाद्रूपमदर्शयत् ।।११।।\nअथ प्रोवाच दुष्टात्मा दुर्वचो भयकारकम् ।।\nत्रासयामास बहुशस्तां च पत्नीं द्विजन्मनः ।। १२ ।।\nतदा सा भयसंत्रस्ता बहुवारं शिवेति च ।।\nबभाषे स्नेहतस्तन्वी द्विजपत्नी शिवाश्रया ।। १३ ।।\nविह्वलातीव सा नारी शिवनामप्रभाषिणी ।।\nजगाम शरणं शम्भोः स्वधर्मावनहेतवे ।। १४ ।।\nशरणागतरक्षार्थं कर्तुं सद्वृत्तमाहितम् ।।\nआनन्दार्थं हि तस्यास्तु शिव आविर्बभूव ह ।। १५ ।।\nअथ तं मूढनामानं दैत्येन्द्रं काम विह्वलम् ।।\nचकार भस्मसात्सद्यः शंकरो भक्तवत्सलः ।।१६।।\nततश्च परमेशानो कृपादृष्ट्या विलोक्य ताम् ।।\nवरं ब्रूहीति चोवाच भक्तरक्षणदक्षधीः ।। १७ ।।\nश्रुत्वा महेशवचनं सा साध्वी द्विजकामिनी ।।\nददर्श शांकरं रूपमानन्दजनकं शुभम् ।। १८ ।।\nततः प्रणम्य तं शंभुं परमेशसुखावहम् ।।\nतुष्टाव साञ्जलिः साध्वी नतस्कन्धा शुभाशया ।। १९ ।।\nऋषिकोवाच ।।\nदेवदेव महादेव शरणागतवत्सल ।।\nदीनबन्धुस्त्वमीशानो भक्तरक्षाकरः सदा ।।4.7.२०।।\nत्वया मे रक्षितो धर्मो मूढनाम्नोऽसुरादिह ।।\nयदयं निहतो दुष्टो जगद्रक्षा कृता त्वया ।। २१ ।।\nस्वपादयोः परां भक्तिं देहि मे ह्यनपायिनीम् ।।\nअयमेव वरो नाथ किमन्यदधिकं ह्यतः ।। २२ ।।\nअन्यदाकर्णय विभो प्रार्थनां मे महेश्वर ।।\nलोकानामुपकारार्थमिह त्वं संस्थितो भव ।। २३ ।।\nसूत उवाच ।।\nइति स्तुत्वा महादेवमृषिका सा शुभव्रता ।।\nतूष्णीमासाथ गिरिशः प्रोवाच करुणाकरः ।। २४ ।।\nगिरिश उवाच ।।\nऋषिके सुचरित्रा त्वं मम भक्ता विशेषतः ।।\nदत्ता वराश्च ते सर्वे तुभ्यं येये हि याचिताः ।। २५ ।।\nएतस्मिन्नंतरे तत्र हरिब्रह्मादयः सुराः ।।\nशिवाविर्भावमाज्ञाय ययुर्हर्षसमन्विताः ।।२६।।\nशिवं प्रणम्य सुप्रीत्या समानर्चुश्च तेऽखिलाः ।।\nतुष्टुवुर्नतका विप्राः करौ बद्ध्वा सुचेतसः ।। २७ ।।\nएतस्मिन्समये गंगा साध्वी तां स्वर्धुनी जगौ।।\nऋषिकां सुप्रसन्नात्मा प्रशंसन्तो च तीद्विधिम् ।।२८।।\nगंगोवाच।।\nममार्थे चैव वैशाखे मासि देयं त्वया वचः ।।\nस्थित्यर्थं दिनमेकं मे सामीप्यं कार्य्यमेव हि।।२९।।\nसूत उवाच।।\nगंगावचनमाकर्ण्य सा साध्वी प्राह सुव्रता।।\nतथास्त्विति वचः प्रीत्या लोकानां हितहेतवे ।। 4.7.३० ।।\nआनन्दार्थं शिवस्तस्याः सुप्रसन्नश्च पार्थिवे ।।\nतस्मिँल्लिंगे लयं यातः पूर्णांशेन तया हरः ।।३१।।\nदेवः सर्वे सुप्रसन्नाः प्रशंसंति शिवं च ताम्।।\nस्वंस्वं धाम ययुर्विष्णुब्रह्माद्या अपि स्वर्णदी ।। ३२ ।।\nतद्दिनात्पावनं तीर्थमासीदीदृशमुत्तमम्।।\nनन्दिकेशः शिवः ख्यातः सर्वपापविनाशनः ।।३३।।\nगंगापि प्रतिवर्षं तद्दिने याति शुभेच्छया।\nक्षालनार्थं स्वपापस्य यद्ग्रहीतं नृणां द्विजाः ।। ३४ ।।\nतत्र स्नातो नरः सम्यङ् नंदिकेशं समर्च्य च ।।\nब्रह्महत्यादिभिः पापैर्मुच्यते ह्यखिलैरपि ।।३५।।\nइति श्रीशिवमहापुराणे चतुर्थ्यां कोटिरुद्रसंहितायां नन्दिकेश्वरशिवलिंगमाहात्म्यवर्णनंनाम सप्तमोऽध्यायः।।७।।"
  }
]
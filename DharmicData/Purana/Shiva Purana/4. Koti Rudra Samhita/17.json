[
  {
    "text": "ऋषय ऊचुः ।।\nमहाकालसमाह्वस्थज्योतिर्लिंगस्य रक्षिणः ।।\nभक्तानां महिमानं च पुनर्ब्रूहि महामते ।। १ ।।\nसूत उवाच।।\nशृणुतादरतो विप्रो भक्तरक्षाविधायिनः ।।\nमहाकालस्य लिंगस्य माहात्म्यं भक्तिवर्द्धनम् ।। २ ।।\nउज्जयिन्यामभूद्राजा चन्द्रसेनाह्वयो महान् ।।\nसर्वशास्त्रार्थतत्त्वज्ञश्शिवभक्तो जितेन्द्रियः ।। ३ ।।\nतस्याभवत्सखा राज्ञो मणिभद्रो गणो द्विजाः ।।\nगिरीशगणमुख्यश्च सर्वलोकनमस्कृतः ।। ४ ।।\nएकदा स गणेन्द्रो हि प्रसन्नास्यो महामणिम् ।।\nमणिभद्रो ददौ तस्मै चिंतामणिमुदारधीः ।।५।।\nस वै मणिः कौस्तुभवद्द्योतमानोर्कसन्निभः ।।\nध्यातो दृष्टः श्रुतो वापि मंगलं यच्छति ध्रुवम् ।। ६ ।।\nतस्य कांतितलस्पृष्टं कांस्यं ताम्रमयं त्रपु ।।\nपाषाणादिकमन्यद्वा द्रुतं भवति हाटकम् ।। ७ ।।\nस तु चिन्तामणिं कंठे बिभ्रद्राजा शिवाश्रयः ।।\nचन्द्रसेनो रराजाति देवमध्येव भानुमान् ।।८।।\nश्रुत्वा चिन्तामणिग्रीवं चन्द्रसेनं नृपोत्तमम् ।।\nनिखिलाः क्षितिराजानस्तृष्णाक्षुब्धहृदोऽभवन् ।। ९ ।।\nनृपा मत्सरिणस्सर्वे तं मणिं चन्द्रसेनतः ।।\nनानोपायैरयाचंत देवलब्धमबुद्धयः ।। 4.17.१० ।।\nसर्वेषां भूभृतां याञ्चा चन्द्रसेनेन तेन वै ।।\nव्यर्थीकृता महाकालदृढभक्तेन भूसुराः ।। ११ ।।\nते कदर्थीकृतास्सर्वे चन्द्रसेनेन भूभृता ।।\nराजानस्सर्वदेशानां संरम्भं चक्रिरे तदा ।।१२।।\nअथ ते सर्वराजानश्चतुरंगबलान्विताः ।।\nचन्द्रसेनं रणे जेतुं संबभूवुः किलोद्यताः ।। १३ ।।\nते तु सर्वे समेता वै कृतसंकेतसंविदः ।।\nउज्जयिन्याश्चतुर्द्वारं रुरुधुर्बहुसैनिकाः ।। १४ ।।\nसंरुध्यमानां स्वपुरीं दृष्ट्वा निखिल राजभिः ।।\nतमेव शरणं राजा महाकालेश्वरं ययौ ।।१५।।\nनिर्विकल्पो निराहारस्स नृपो दृढनिश्चयः ।।\nसमानर्च महाकालं दिवा नक्तमनन्यधीः ।। १६ ।।\nततस्स भगवाञ्छंभुर्महाकालः प्रसन्नधीः ।।\nतं रक्षितुमुपायं वै चक्रे तं शृणुतादरात् ।। १७ ।।\nतदैव समये गोपि काचित्तत्र पुरोत्तमे ।।\nचरंती सशिशुर्विप्रा महाकालांतिकं ययौ ।। १८ ।।\nपञ्चाब्दवयसं बालं वहन्ती गतभर्तृका ।।\nराज्ञा कृतां महाकालपूजां सापश्यदादरात् ।। १९ ।।\nसा दृष्ट्वा सुमहाश्चर्यां शिवपूजां च तत्कृताम् ।।\nप्रणिपत्य स्वशिविरं पुनरेवाभ्यपद्यत ।। 4.17.२० ।।\nतत्सर्वमशेषेण स दृष्ट्वा बल्लवीसुतः ।।\nकुतूहलेन तां कर्त्तुं शिवपूजां मनोदधे ।।२१।।\nआनीय हृद्यं पाषाणं शून्ये तु शिविरांतरे ।।\nअविदूरे स्वशिबिराच्छिवलिगं स भक्तितः ।।२२।। गन्धालंकारवासोभिर्धूपदीपाक्षतादिभिः ।।\nविधाय कृत्रिमैर्द्रव्यैर्नैवेद्यं चाप्यकल्पयत् ।। २३ ।।\nभूयोभूयस्समभ्यर्च्य पत्रैः पुष्पैर्मनोरमैः ।।\nनृत्यं च विविधं कृत्वा प्रणनाम पुनःपुनः ।। २४ ।।\nएतस्मिन्समये पुत्रं शिवासक्तसुचेतसम् ।।\nप्रणयाद्गोपिका सा तं भोजनाय समाह्वयत्।।२५।।\nयदाहूतोऽपि बहुशश्शिवपूजाक्तमानसः ।।\nबालश्च भोजनं नैच्छत्तदा तत्र ययौ प्रसूः ।।२६।।\nतं विलोक्य शिवस्याग्रे निषण्णं मीलितेक्षणम् ।।\nचकर्ष पाणिं संगृह्य कोपेन समताडयत् ।।२७।।\nआकृष्टस्ताडितश्चापि नागच्छत्स्वसुतो यदा ।।\nतां पूजां नाशयामास क्षिप्त्वा लिंगं च दूरतः ।।२८।।\nहाहेति दूयमानं तं निर्भर्त्स्य स्वसुतं च सा ।।\nपुनर्विवेश स्वगृहं गोपी क्रोधसमन्विता ।।२९।।\nमात्रा विनाशितां पूजां दृष्ट्वा देवस्य शूलिनः ।।\nदेवदेवेति चुक्रोश निपपात स बालकः ।। 4.17.३० ।।\nप्रनष्टसंज्ञः सहसा स बभूव शुचाकुलः ।।\nलब्धसंज्ञो मुहूर्तेन चक्षुषी उदमीलयत् ।। ३१ ।।\nतदैव जातं शिबिरं महाकालस्य सुन्दरम् ।।\nददर्श स शिशुस्तत्र शिवानुग्रहतोऽचिरात् ।। ३२ ।।\nहिरण्मयबृहद्द्वारं कपाटवरतोरणम् ।।\nमहार्हनीलविमलवज्रवेदीविराजितम् ।। ३३ ।।\nसंतप्तहेमकलशैर्विचित्रैर्बहुभिर्युतम् ।।\nप्रोद्भासितमणिस्तंभैर्बद्धस्फटिकभूतलैः ।। ३४ ।।\nतन्मध्ये रत्नलिंगं हि शंकरस्य कृपानिधे ।।\nस्वकृतार्चनसंयुक्तमपश्यद्गोपिकासुतः ।। ३५ ।।\nस दृष्ट्वा सहसोत्थाय शिशुर्विस्मितमानसः ।।\nसंनिमग्न इवासीद्वै परमानंदसागरे ।। ३६ ।।\nततः स्तुत्वा स गिरिशं भूयोभूयः प्रणम्य च ।।\nसूर्ये चास्तं गते बालो निर्जगाम शिवालयात् ।।३७।।\nअथापश्यत्स्वशिबिरं पुरंदरपुरोपमम्।।\nसद्यो हिरण्मयीभूतं विचित्रं परमोज्ज्वलम्।।३८।।\nसोन्तर्विवेश भवनं सर्वशोभासमन्वितम् ।।\nमणिहेमगणाकीर्ण मोदमानो निशामुखे ।। ३९ ।।\nतत्रापश्यत्स्वजननीं स्वपंतीं दिव्यलक्षणाम्।।\nरत्नालंकारदीप्तांगीं साक्षात्सुरवधूमिव।।4.17.४०।।\nअथो स तनयो विप्राश्शिवानुग्रहभाजनम्।।\nजवेनोत्थापयामास मातरं सुखविह्वलः ।।४१।।\nसोत्थिताद्भुतमालक्ष्यापूर्वं सर्वमिवाभवत् ।।\nमहानंदसुमग्ना हि सस्वजे स्वसुतं च तम्।।४२।।\nश्रुत्वा पुत्रमुखात्सर्वं प्रसादं गिरिजापतेः ।।\nप्रभुं विज्ञापयामास यो भजत्यनिशं शिवम् ।।४३।।\nस राजा सहसागत्य समाप्तनियमो निशि ।।\nददर्श गोपिकासूनोः प्रभावं शिवतोषणम् ।।४४।।\nदृष्ट्वा महीपतिस्सर्वं तत्सामात्यपुरोहितः ।।\nआसीन्निमग्नो विधृतिः परमानंदसागरे।।४५।।\nप्रेम्णा वाष्पजलं मुञ्चञ्चन्द्रसेनो नृपो हि सः ।।\nशिवनामोच्चरन्प्रीत्या परिरेभे तमर्भकम् ।। ४६ ।।\nमहामहोत्सवस्तत्र प्रबभूवाद्भुतो द्विजाः ।।\nमहेशकीर्तनं चक्रुस्सर्वे च सुखविह्वलाः ।।४७।।\nएवमत्यद्भुताचाराच्छिवमाहात्म्यदर्शनात् ।।\nपौराणां सम्भ्रमाच्चैव सा रात्रिः क्षणतामगात् ।। ४८ ।।\nअथ प्रभाते युद्धाय पुरं संरुध्य संस्थिताः ।।\nराजानश्चारवक्त्रेभ्यश्शुश्रुवुश्चरितं च तत् ।। ४९ ।।\nते समेताश्च राजानः सर्वे येये समागताः ।।\nपरस्परमिति प्रोचुस्तच्छ्रुत्वा चकित अति ।। 4.17.५० ।।\nराजान ऊचुः ।।\nअयं राजा चन्द्रसेनश्शिवभक्तोति दुर्जयः ।।\nउज्जयिन्या महाकालपुर्याः पतिरनाकुलः ।। ५१ ।।\nईदृशाश्शिशवो यस्य पुर्य्यां संति शिवव्रताः ।।\nस राजा चन्द्रसेनस्तु महाशंकरसेवकः ।। ५२ ।।\nनूनमस्य विरोधेन शिवः क्रोधं करिष्यति ।।\nतत्क्रोधाद्धि वयं सर्वे भविष्यामो विनष्टकाः ।। ५३ ।।\nतस्मादनेन राज्ञा वै मिलापः कार्य एव हि ।।\nएवं सति महेशानः करिष्यति कृपां पराम् ।। ५४ ।।\nसूत उवाच ।।\nइति निश्चित्य ते भूपास्त्यक्तवैरास्सदाशयाः ।।\nसर्वे बभूवुस्सुप्रीता न्यस्तशस्त्रास्त्रपाणयः ।। ५५ ।।\nविविशुस्ते पुरीं रम्यां महाकालस्य भूभृतः ।।\nमहाकालं समानर्चुश्चंद्रसेनानुमोदिताः ।। ५६ ।।\nततस्ते गोपवनिता गेहं जग्मुर्महीभृतः ।।\nप्रसंशंतश्च तद्भाग्यं सर्वे दिव्यमहोदयम् ।। ५७ ।।\nते तत्र चन्द्रसेनेन प्रत्युद्गम्याभिपूजिताः ।।\nमहार्हविष्टरगताः प्रत्यनंदन्सुविस्मिताः ।।५८ ।।\nगोपसूनोः प्रसादात्तत्प्रादुर्भूतं शिवालयम् ।।\nसंवीक्ष्य शिवलिंगं च शिवे चकुः परां मतिम्।।५९।।\nततस्ते गोपशिशवे प्रीता निखिलभूभुजः ।।\nददुर्बहूनि वस्तूनि तस्मै शिवकृपार्थिनः ।। 4.17.६० ।।\nयेये सर्वेषु देशेषु गोपास्तिष्ठंति भूरिशः ।।\nतेषां तमेव राजानं चक्रिरे सर्वपार्थिवाः ।। ६१ ।।\nअथास्मिन्नन्तरे सर्वैस्त्रिदशैरभिपूजितः ।।\nप्रादुर्बभूव तेजस्वी हनूमान्वानरेश्वरः ।। ६२ ।।\nते तस्याभिगमादेव राजानो जातसंभ्रमाः ।।\nप्रत्युत्थाय नमश्चकुर्भक्तिनम्रात्ममूर्तयः ।। ।। ६३ ।।\nतेषां मध्ये समासीनः पूजितः प्लवगेश्वरः ।।\nगोपात्मजं तमालिंग्य राज्ञो वीक्ष्येदमब्रवीत् ।। ६४ ।।\nहनूमानुवाच ।।\nसर्वे शृण्वन्तु भद्रं वो राजानो ये च देहिनः ।।\nऋते शिवं नान्यतमो गतिरस्ति शरीरिणाम् ।। ६५ ।।\nएवं गोपसुतो दिष्ट्या शिवपूजां विलोक्य च ।।\nअमंत्रेणापि संपूज्य शिवं शिवमवाप्तवान् ।। ६६ ।।\nएष भक्तवरश्शंभोर्गोपानां कीर्तिवर्द्धनः ।।\nइह भुक्त्वाखिलान्भोगानंते मोक्षमवाप्स्यति ।। ६७ ।।\nअस्य वंशेऽष्टमो भावी नन्दो नाम महायशाः ।।\nप्राप्स्यते तस्य पुत्रत्वं कृष्णो नारायणस्स्वयम् ।। ६८ ।।\nअद्यप्रभृति लोकेस्मिन्नेष गोप कुमारकः ।।\nनाम्ना श्रीकर इत्युच्चैर्लोकख्यातिं गमिष्यति ।। ६९ ।।\nसूत उवाच ।।\nएवमुक्त्वाञ्जनीसूनुः शिवरूपो हरीश्वरः।।\nसर्वान्राज्ञश्चन्द्रसेनं कृपादृष्ट्या ददर्श ह।।4.17.७०।।\nअथ तस्मै श्रीकराय गोपपुत्राय धीमते।।\nउपादिदेश सुप्रीत्या शिवाचारं शिवप्रियम्।।७१।।\nहनूमानथ सुप्रीतः सर्वेषां पश्यतां द्विजः।।\nचन्द्रसेनं श्रीकरं च तत्रैवान्तरधी यत।।७२।।\nतं सर्वे च महीपालास्संहृष्टाः प्रतिपूजिताः।।\nचन्द्रसेनं समामंत्र्य प्रतिजग्मुर्यथागतम्।।७३।।\nश्रीकरोपि महातेजा उपदिष्टो हनूमता।।\nब्राह्मणैस्सहधर्मज्ञैश्चक्रे शम्भोस्समर्हणम् ।।७४।।\nचन्द्रसेनो महाराजः श्रीकरो गोपबालकः।।\nउभावपि परप्रीत्या महाकालं च भेजतुः ।। ७५ ।।\nकालेन श्रीकरस्सोपि चन्द्रसेनश्च भूपतिः ।।\nसमाराध्य महाकालं भेजतुः परमं पदम् ।।७६।।\nएवंविधो महाकालश्शिवलिंगस्सतां गतिः ।।\nसर्वथा दुष्टहंता च शंकरो भक्तवत्सलः ।।७७।।\nइदं पवित्रं परमं रहस्यं सर्वसौख्यदम् ।।\nआख्यानं कथितं स्वर्ग्यं शिवभक्तिविवर्द्धनम्।।७८।।\nइति श्रीशिवमहापुराणे चतुर्थ्यां कोटिरुद्रसंहितायां महाकालज्योतिर्लिंगमाहात्म्यवर्णनं नाम सप्तदशोऽध्यायः ।।१७।।"
  }
]
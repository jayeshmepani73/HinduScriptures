[
  {
    "text": "सूत उवाच ।।\nपुत्रं दृष्ट्वा कनिष्ठाया ज्येष्ठा दुःखमुपागता ।।\nविरोधं सा चकाराशु न सहंती च तत्सुखम् ।। १ ।।\nसर्वे पुत्रप्रसूतिं तां प्रशशंसुर्निरन्तरम् ।।\nतया तत्सह्यते न स्म शिशो रूपादिकं तथा ।।२।।\nसुप्रियं तनयं तं च पित्रोस्सद्गुणभाजनम् ।।\nदृष्ट्वाऽभवत्तदा तस्या हृदयं तप्तमग्निवत् ।।३।।\nएतस्मिन्नंतरे विप्राः कन्यां दातुं समागताः ।।\nविवाहं तस्य तत्रैव चकार विधिवच्च सः ।।४।।\nसुधर्मा घुश्मया सार्द्धमानन्दं परमं गतः ।।\nसर्वे संबंधिनस्तस्यां घुश्मायां मानमादधुः ।।५।।\nतं दृष्ट्वा सा सुदेहा हि मनसि ज्वलिता तदा ।।\nअत्यन्तं दुःखमापन्ना हा हतास्मीति वादिनी ।।६।।\nसुधर्म्मा गृहमागत्य वधूं पुत्रं विवाहितम् ।।\nउत्साहं दर्शयामास प्रियाभ्यां हर्षयन्निव ।। ७ ।।\nअभवद्धर्षिता घुष्मा सुदेहा दुःखमागता ।।\nन सहंती सुखं तच्च दुःखं कृत्वापतद्भुवि ।।८।।\nघुश्माऽवदद्वधूपुत्रौ त्वदीयौ न मदीयकौ ।।\nवधूः पुत्रश्च तां प्रीत्या प्रसूं श्वश्रममन्यत ।। ९ ।।\nभर्त्ता प्रियां तां ज्येष्ठां च मेने नैव कनिष्ठिकाम् ।।\nतथापि सा तदा ज्येष्ठा स्वान्तर्मलवती ह्यभूत् ।। 4.33.१० ।।\nएकस्मिन्दिवसे ज्येष्ठा सा सुदेहा च दुःखिनी ।।\nहृदये संचिचिन्तेति दुःखशांतिः कथं भवेत् ।। ११ ।।\nसुदेहोवाच ।।\nमदीयो हृदयाग्निश्च घुश्मानेत्रजलेन वै ।।\nभविष्यति ध्रुवं शांतो नान्यथा दुःखजेन हि ।। १२ ।।\nअतोऽहं मारयाम्यद्य तत्पुत्रं प्रियवादिनम् ।।\nअग्रे भावि भवेदेवं निश्चयः परमो मम ।।१३।।\nसूत उवाच ।।\nकदर्य्याणां विचारश्च कृत्याकृत्ये भवेन्नहि।।\nकठोरः प्रायशो विप्राः सापत्नो भाव आत्महा ।। १४ ।।\nएकस्मिन्दिवसे ज्येष्ठा सुप्तं पुत्रं वधूयुतम् ।।\nचिच्छिदे निशि चांगेषु गृहीत्वा छुरिकां च सा ।। १५ ।।\nसर्वांगं खण्डयामास रात्रौ घुश्मासुतस्य सा ।।\nनीत्वा सरसि तत्रैवाक्षिपद्दृप्ता महाबला ।। १६ ।।\nयत्र क्षिप्तानि लिंगानि घुश्मया नित्यमेव हि।।\nतत्र क्षिप्त्वा समायाता सुष्वाप सुखमागता।।१७।।\nप्रातश्चैव समुत्थाय घुश्मा नित्यं तथाकरोत्।।।\nसुधर्मा च स्वयं श्रेष्ठो नित्यकर्म समाचरत् ।।१८।।\nएतस्मिन्नंतरे सा च ज्येष्ठा कार्यं गृहस्य वै ।।\nचकारानन्दसंयुक्ता सुशांतहृदयानला।।१९।।\nप्रातःकाले समुत्थाय वधूश्शय्यां विलोक्य सा।।\nरुधिरार्द्रां देहखंडैर्युक्तां दुःखमुपागता ।।4.33.२०।।\nश्वश्रूं निवेदयामास पुत्रस्ते च कुतो गतः।।\nशय्या च रुधिरार्द्रा वै दृश्यंते देहखंडकाः।।२१।।\nहा हतास्मि कृतं केन दुष्टं कर्म शुचिव्रते।।\nइत्युच्चार्य रुरोदातिविविधं तत्प्रिया च सा।।२२।।\nज्येष्ठा दुःखं तदापन्ना हा हतास्मि किलेति च ।।\nबहिर्दुःखं चकारासौ मनसा हर्षसंयुता।।२३।।\nघुश्मा चापि तदा तस्या वध्वा दुखं निशम्य सा।।\nन चचाल व्रतात्तस्मान्नित्यपार्थिवपूजनात्।।२४।।\nमनश्चैवोत्सुकं नैव जातं तस्या मनागपि।।\nभर्तापि च तथैवासीद्यावद्व्रतविधिर्भवेत्।।२५।।\nमध्याह्ने पूजनांते च दृष्ट्वा शय्यां भयावहाम्।।\nतथापि न तदा किञ्चित्कृतं दुःखं हि घुश्मया।।२६।।\nयेनैव चार्पितश्चायं स वै रक्षां करिष्यति ।।\nभक्तप्रियस्स विख्यातः कालकालस्सतां गतिः ।। २७ ।।\nयदि नो रक्षिता शंभुरीश्वरः प्रभुरेकलः ।।\nमालाकार इवासौ यान्युङ्क्ते तान्वियुनक्ति च ।। २८ ।।\nअद्य मे चिंतया किं स्यादिति तत्त्वं विचार्य सा ।।\nन चकार तदा दुःखं शिवे धैर्यं समागता ।।२९।।\nपार्थिवांश्च गृहीत्वा सा पूर्ववत्स्वस्थमानसा ।।\nशंभोर्नामान्युच्चरंती जगाम सरसस्तटे ।। 4.33.३० ।।।\nक्षिप्त्वा च पार्थिवांस्तत्र परावर्त्तत सा यदा ।।\nतदा पुत्रस्तडागस्थो दृश्यते स्म तटे तया।।३१।।\nपुत्र उवाच ।।\nमातरेहि मिलिष्यामि मृतोऽहं जीवितोऽधुना ।।\nतव पुण्यप्रभावाद्धि कृपया शंकरस्य वै ।। ३२ ।।\n।। सूत उवाच ।।\nजीवितं तं सुतं दृष्ट्वा घुष्मा सा तत्प्रसूर्द्विजाः ।।\nप्रहृष्ट्वा नाभवत्तत्र दुःखिता न यथा पुरा ।। ३३ ।।\nएतस्मिन्समये तत्र स्वाविरासीच्छिवो द्रुतम् ।।\nज्योतिरूपो महेशश्च संतुष्टः प्रत्युवाच ह ।।३४।।\nशिव उवाच ।।\nप्रसन्नोऽस्मि वरं ब्रूहि दुष्टया मारितो ह्ययम् ।।\nएनां च मारयिष्यामि त्रिशूलेन वरानने ।। ३५ ।।\n।। सूत उवाच ।।\nपुरा तदा वरं वव्रे सुप्रणम्य शिवं नता ।।\nरक्षणीया त्वया नाथ सुदेहेयं स्वसा मम ।। ३६ ।।\nशिव उवाच ।।\nअपकारः कृतस्तस्यामुपकारः कथं त्वया ।।\nक्रियते हननीया च सुदेहा दुष्टकारिणी ।। ३७ ।।\nघुश्मोवाच ।।\nतव दर्शनमात्रेण पातकं नैव तिष्ठति ।।\nइदानीं त्वां च वै दृष्ट्वा तत्पापं भस्मतां व्रजेत् ।।३८।।\nअपकारेषु यश्चैव ह्युपकारं करोति च ।।\nतस्य दर्शनमात्रेण पापं दूरतरं व्रजेत् ।।३९।।\nइति श्रुतं मया देव भगवद्वाक्यमद्भुतम् ।।\nतस्माच्चैवं कृतं येन क्रियतां च सदाशिव ।।4.33.४०।।\nसूत उवाच ।।\nइत्युक्तस्तु तया तत्र प्रसन्नोऽत्यभवत्पुनः ।।\nमहेश्वरः कृपासिंधुः समूचे भक्तवत्सलः।।४१।।\nशिव उवाच।।\nअन्यद्वरं ब्रूहि घुश्मे ददामि च हितं तव ।।\nत्वद्भक्त्या सुप्रसन्नोऽस्मि निर्विकारस्वभावतः ।। ४२ ।।\nसूत उवाच ।।\nसोवाच तद्वचश्श्रुत्वा यदि देयो वरस्त्वया ।।\nलोकानां चैव रक्षार्थमत्र स्थेयं मदाख्यया ।।४३।।\nतदोवाच शिवस्तत्र सुप्रसन्नो महेश्वरः ।।\nस्थास्येऽत्र तव नाम्नाहं घुश्मेशाख्यस्सुखप्रदः ।। ४४ ।।\nघुश्मेशाख्यं सुप्रसिद्धं लिंगं मे जायतां शुभम् ।।\nइदं सरस्तु लिंगानामालयं जायतां सदा ।। ४५ ।।\nतस्माच्छिवालयं नाम प्रसिद्धं भुवनत्रये ।।\nसर्वकामप्रदं ह्येतद्दर्शनात्स्यात्सदा सरः ।।४६।।\nतव वंशे शतं चैकं पुरुषावधि सुव्रते ।।\nईदृशाः पुत्रकाः श्रेष्ठा भविष्यंति न संशयः ।। ४७ ।।\nसुस्त्रीकास्सुधनाश्चैव स्वायुष्याश्च विचक्षणाः ।।\nविद्यावंतो ह्युदाराश्च भुक्तिमुक्तिफलाप्तये ।।४८।।\nशतमेकोत्तरं चैव भविष्यंति गुणाधिकाः ।।\nईदृशो वंशविस्तारो भविष्यति सुशोभनः ।।४९।।\nसूत उवाच ।।\nइत्युक्त्वा च शिवस्तत्र लिंगरूपोऽभवत्तदा ।।\nघुश्मेशो नाम विख्यातः सरश्चैव शिवालयम् ।। 4.33.५० ।।\nसुधर्मा स च घुश्मा च सुदेहा च समागताः ।।\nप्रदक्षिणं शिवस्याशु शतमेकोत्तरं दधुः ।। ५१ ।।\nपूजां कृत्वा महेशस्य मिलित्वा च परस्परम् ।।\nहित्वा चांतर्मलं तत्र लेभिरे परमं सुखम् ।। ५२ ।।\nपुत्रं दृष्ट्वा सुदेहा सा जीवितं लज्जिताभवत् ।।\nतौ क्षमाप्याचरद्विप्रा निजपापापहं व्रतम् ।। ५३ ।।\nघुश्मेशाख्यमिदं लिंगमित्थं जातं मुनीश्वराः ।।\nतं दृष्ट्वा पूजयित्वा हि सुखं संवर्द्धते सदा ।। ५४ ।।\nइति वश्च समाख्याता ज्योतिर्लिंगावली मया ।।\nद्वादशप्रमिता सर्वकामदा भुक्ति मुक्तिदा ।। ५५ ।।\nएतज्ज्योतिर्लिंगकथां यः पठेच्छृणुयादपि ।।\nमुच्यते सर्वपापेभ्यो भुक्तिं मुक्तिं च विंदति ।। ५६ ।।\nइति श्रीशिवमहापुराणे चतुर्थ्यां कोटिरुद्रसहितायां धुश्मेशज्योतिर्लिंगोत्पत्तिमाहात्म्यवर्णनं नाम त्रयस्त्रिंशोऽध्यायः ।। ३३ ।।"
  },
  {
    "text": "इति द्वादशज्योतिर्लिंगमाहात्म्यं समाप्तम् ।।"
  }
]
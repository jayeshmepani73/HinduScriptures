[
  {
    "text": "।। सूत उवाच ।।\nअतः परं प्रवक्ष्यामि मल्लिकार्जुनसंभवम् ।।\nयः श्रुत्वा भक्तिमान्धीमान्सर्वपापैः प्रमुच्यते ।। १ ।।\nपूर्वं चा कथितं यच्च तत्पुनः कथयाम्यहम् ।।\nकुमारचरितं दिव्यं सर्वपापविनाशनम् ।।२।।\nयदा पृथ्वीं समाक्रम्य कैलासं पुनरागतः ।।\nकुमारस्स शिवापुत्रस्तारकारिर्महाबलः ।। ३ ।।\nतदा सुरर्षिरागत्य सर्वं वृत्तं जगाद ह ।।\nगणेश्वरविवाहादि भ्रामयंस्तं स्वबुद्धितः ।। ४ ।।\nतच्छुत्वा स कुमारो हि प्रणम्य पितरौ च तौ ।।\nजगाम पर्वतं क्रौचं पितृभ्यां वारितोऽपि हि ।। ५ ।।\nकुमारस्य वियोगेन तन्माता गिरिजा यदा ।।\nदुःखितासीत्तदा शंभुस्तामुवाच सुबोधकृत् ।। ६ ।।\nकथं प्रिये दुःखितासि न दुःखं कुरु पार्वति ।।\nआयास्यति सुतः सुभ्रूस्त्यज्यतां दुःखमुत्कटम् ।। ७ ।।\nसा यदा च न तन्मेने पार्वती दुःखिता भृशम् ।।\nतदा च प्रेषितास्तत्र शंकरेण सुरर्षयः ।। ८ ।।\nदेवाश्च ऋषयस्सर्वे सगणा हि मुदान्विताः ।।\nकुमारानयनार्थं वै तत्र जग्मुः सुबुद्धयः ।। ९ ।।\nतत्र गत्वा च ते सर्वे कुमारं सुप्रणम्य च ।।\nविज्ञाप्य बहुधाप्येनं प्रार्थनां चक्रुरादरात् ।। 4.15.१० ।।\nदेवादिप्रार्थनां तां च शिवाज्ञासंकुलां गुरुः ।।\nन मेने स कुमारो हि महाहंकारविह्वलः ।। ११ ।।\nततश्च पुनरावृत्य सर्वे ते हि शिवांतिकम् ।।\nस्वंस्वं स्थानं गता नत्वा प्राप्य शंकरशासनम् ।।१२।।\nतदा च गिरिजादेवी विरहं पुत्रसंभवम् ।।\nशंभुश्च परमं दुःखं प्राप तस्मिन्ननागते ।। १३ ।।\nअथो सुदुःखितौ दीनौ लोकाचारकरौ तदा ।।\nजग्मतुस्तत्र सुस्नेहात्स्वपुत्रो यत्र संस्थितः ।। १४ ।।\nस पुत्रश्च कुमाराख्यः पित्रोरागमनं गिरेः ।।\nज्ञात्वा दूरं गतोऽस्नेहाद्योजनत्रयमेव च ।। १५ ।।\nक्रौंचे च पर्वते दूरं गते तस्मिन्स्वपुत्रके ।।\nतौ च तत्र समासीनौ ज्यो तीरूपं समाश्रितौ ।। १६ ।।\nपुत्रस्नेहातुरौ तौ वै शिवौ पर्वणिपर्वणि ।।\nदर्शनार्थं कुमारस्य स्वपुत्रस्य हि गच्छतः ।। १७ ।।\nअमावास्यादिने शंभुस्स्वयं गच्छति तत्र ह ।।\nपौर्णमासीदिने तत्र पार्वती गच्छति ध्रुवम् ।। १८ ।।\nतद्दिनं हि समारभ्य मल्लिकार्जुनसंभवम् ।।\nलिंगं चैव शिवस्यैकं प्रसिद्धं भुवनत्रये ।। १९ ।।\nतल्लिंगं यः समीक्षेत स सर्वैः किल्बिषैरपि ।।\nमुच्यते नात्र सन्देहः सर्वान्कामानवाप्नुयात् ।। 4.15.२० ।।\nदुःखं च दूरतो याति सुखमात्यंतिकं लभेत् ।।\nजननीगर्भसंभूतं कष्टं नाप्नोति वै पुनः ।। २१ ।।\nधनधान्यसमृद्धिश्च प्रतिष्ठारोग्यमेव च ।।\nअभीष्टफलसिद्धिश्च जायते नात्र संशयः ।। २२ ।।\nज्योतिर्लिंगं द्वितीयं च प्रोक्तं मल्लिकसंज्ञितम् ।।\nदर्शनात्सर्वसुखदं कथितं लोकहेतवे ।।२३ ।।\nइति श्रीशिवपुराणे चतुर्थ्यां कोटि रुद्रसंहिताया मल्लिकार्जुनद्वितीयज्योतिर्लिंगवर्णनंनाम पंचदशोऽध्यायः ।। १५ ।।"
  }
]
[
  {
    "text": "यो धत्ते निजमाययैव भुवनाकारं विकारोज्झितो\nयस्याहुः करुणाकटाक्षविभवौ स्वर्गापवर्ग्गाभिधौ ।।\nप्रत्यग्बोधसुखाद्वयं हृदि सदा पश्यन्ति यं योगिनस्तस्मै\nशैलसुताञ्जितार्द्धवपुषे शश्वन्नमस्तेजसे ।। १ ।।\nकृपाललितवीक्षणं स्मितमनोज्ञवक्त्राम्बुजं शशांककलयोज्ज्वलं शमितघोरतापत्रयम् ।।\nकरोतु किमपि स्फुरत्परमसौख्यसच्चिद्वपुर्धराधरसुताभुजोद्वलयितं महो मंगलम् ।।२।।\nऋषय ऊचुः ।।\nसम्यगुक्तं त्वया सूत लोकानां हितकाम्यया ।।\nशिवावतारमाहात्म्यं नानाख्यानसमन्वितम् ।। ३ ।।\nपुनश्च कथ्यतां तात शिवमाहात्म्यमुत्तमम् ।।\nलिंगसम्बन्धि सुप्रीत्या धन्यस्त्वं शैवसत्तमः ।। ४ ।।\nशृण्वन्तस्त्वन्मुखाम्भोजान्न तृप्तास्स्मो वयं प्रभो ।।\nशैवं यशोऽमृतं रम्यं तदेव पुनरुच्यताम्। ।। ५ ।।\nपृथिव्यां यानि यानि लिंगानि तीर्थेतीर्थे शुभानि हि ।।\nअन्यत्र वा स्थले यानि प्रसिद्धानि स्थितानि वै ।। ६ ।।\nतानि तानि च दिव्यानि लिंगानि परमेशितुः ।।\nव्यासशिष्य समाचक्ष्व लोकानां हितकाम्यया ।।७।।\nसूत उवाच ।।\nसाधुपृष्टमृषिश्रेष्ठ लोकानां हितकाम्यया।।\nकथयामि भवत्स्नेहात्तानि संक्षेपतो द्विजाः ।। ८ ।।\nसर्वेषां शिवलिंगानां मुने संख्या न विद्यते ।।\nसर्वं लिंगमयी भूमिः सर्वलिंगमयं जगत् ।। ९ ।।\nलिंगमयानि तीर्थानि सर्वं लिंगे प्रतिष्ठितम् ।।\nसंख्या न विद्यते तेषां तानि किंचिद्ब्रवीम्यहम् ।।4.1.१०।।\nयत्किंचिद्दृश्यते दृश्यं वर्ण्यते स्मर्यते च यत् ।।\nतत्सर्वं शिवरूपं हि नान्यदस्तीति किंचन ।। ११ ।।\nतथापि श्रूयताम्प्रीत्या कथयामि यथाश्रुतम्।।\nलिंगानि च ऋषिश्रेष्ठाः पृथिव्यां यानि तानि ह।।१२।।\nपाताले चापि वर्तन्ते स्वर्गे चापि तथा भुवि ।।\nसर्वत्र पूज्यते शम्भुः सदेवासुरमानुषैः।।१३।।\nत्रिजगच्छम्भुना व्याप्तं सदेवासुरमानुषम्।।\nअनुग्रहाय लोकानां लिंगरूपेण सत्तमाः।।१४।।\nअनुग्रहाय लोकानां लिंगानि च महेश्वरः ।।\nदधाति विविधान्यत्र तीर्थे चान्यस्थले तथा ।। १५ ।।\nयत्रयत्र यदा शंभुर्भक्त्या भक्तैश्च संस्मृतः ।।\nतत्रतत्रावतीर्याथ कार्यं कृत्वा स्थितस्तदा ।। १६ ।।\nलोकानामुपकारार्थं स्वलिंगं चाप्यकल्पयत्।।\nतल्लिंगं पूजयित्वा तु सिद्धिं समधिगच्छति।।१७।।\nपृथिब्यां यानि लिंगानि तेषां संख्या न विद्यते ।।\nतथापि च प्रधानानि कथ्यते च मया द्विजाः ।।१८।।\nप्रधानेषु च यानीह मुख्यानि प्रवदाम्यहम्।।\nयच्छ्रुत्वा सर्वपापेभ्यो मुच्यते मानवः क्षणात्।।१९।।\nज्योतिर्लिंगानि यानीह मुख्यमुख्यानि सत्तम।।\nतान्यहं कथयाम्यद्य श्रुत्वा पापं व्यपोहति।।4.1.२०।।\nसौराष्ट्रे सोमनाथं च श्रीशैले मल्लिकार्जुनम् ।।\nउज्जयिन्यां महाकालमोंकारे परमेश्वरम्।।२१।।\nकेदारं हिमवत्पृष्ठे डाकिन्यां भीमशंकरम्।।\nवाराणस्यां च विश्वेशं त्र्यम्बकं गौतमीतटे ।।२२।।\nवैद्यनाथं चिताभूमौ नागेशं दारुकावने ।।\nसेतुबंधे च रामेशं घुश्मेशं च शिवालये।।२३।।\nद्वादशैतानि नामानि प्रातरुत्थाय यः पठेत् ।।\nसर्वपापविनिर्मुक्तः सर्वसिद्धिफलं लभेत् ।। २४।।\nयं यं काममपेक्ष्यैव पठिष्यन्ति नरोत्तमाः ।।\nप्राप्स्यंति कामं तं तं हि परत्रेव मुनीश्वराः ।। २५ ।।।\nये निष्कामतया तानि पठिष्यन्ति शुभाशयाः ।।\nतेषां च जननीगर्भे वासो नैव भविष्यति ।।२६।।\nएतेषां पूजनेनैव वर्णानां दुःखना शनम् ।।\nइह लोके परत्रापि मुक्तिर्भवति निश्चितम् ।।२७।।\nग्राह्यमेषां च नैवेद्यं भोजनीयं प्रयत्नतः ।।\nतत्कर्तुः सर्व्वपापानि भस्मसाद् यान्ति वै क्षणात् ।। २८ ।।\nज्योतिषां चैव लिंगानां बह्मादिभिरलं द्विजाः ।।\nविशेषतः फलं वक्तुं शक्यते न परैस्तथा ।। २९ ।।\nएकं च पूजितं येन षण्मासं तन्निरन्तरम् ।।\nतस्य दुःखं न जायेत मातृकुक्षिसमुद्भवम् ।। 4.1.३० ।।\nहीनयोनौ यदा जातो ज्योतिर्लिंगं च पश्यति ।।\nतस्य जन्म भवेत्तत्र विमले सत्कुले पुनः ।।३१।।\nसत्कुले जन्म संप्राप्य धनाढ्यो वेदपारगः ।।\nशुभकर्म तदा कृत्वा मुक्तिं यात्यनपायिनीम् ।।३२।।\nम्लेच्छो वाप्यन्त्यजो वापि षण्ढो वापि मुनीश्वराः।।\nद्विजो भूत्वा भवेन्मुक्तस्तस्मात्तद्दर्शनं चरेत् ।। ३३ ।।\nज्योतिषां चैव लिंगानां किंचित्प्रोक्तं फलं मया ।।.\nज्योतिषां चोपलिंगानि श्रूयन्तामृषिसत्तमाः ।। ३४ ।।\nसोमेश्वरस्य यल्लिंगमन्तकेशमुदाहृतम् ।।\nमह्यास्सागरसंयोगे तल्लिंगमुपलिङ्गकम् ।।३५।।\nमल्लिकार्जुनसंभूतमुपलिंगमुदाहृतम् ।।\nरुद्रेश्वरमिति ख्यातं भृगुकक्षे सुखावहम् ।।३६।।\nमहाकालभवं लिंगं दुग्धेशमिति विश्रुतम्।।\nनर्मदायां प्रसिद्धं तत्सर्वपापहरं स्मृतम् ।। ।।३७।।\nॐकारजं च यल्लिंगं कर्दमेशमिति श्रुतम् ।।\nप्रसिद्धं बिन्दुसरसि सर्वकामफलप्रदम् ।। ३८ ।।\nकेदारेश्वरसंजातं भूतेशं यमुना तटे ।।\nमहापापहरं प्रोक्तं पश्यतामर्चतान्तथा ।।३९।।\nभीमशंकरसंभूतं भीमेश्वरमिति स्मृतम् ।।\nसह्याचले प्रसिद्धं तन्महाबलविवर्द्धनम् ।।4.1.४०।।\nनागेश्वरसमुद्भूतं भूतेश्वरमुदाहृतम्।।\nमल्लिकासरस्वतीतीरे दर्शनात्पापहारकम्।।४१।।\nरामेश्वराच्च यज्जातं गुप्तेश्वरमिति स्मृतम् ।।\nघुश्मेशाच्चैव यज्जातं व्याघ्रेश्वरमिति स्मृतम्।।४२।।\nज्योतिर्लिंगोपलिंगानि प्रोक्तानीह मया द्विजाः।।\nदर्शनात्पापहारीणि सर्वकामप्रदानि च ।। ४३ ।।\nएतानि सुप्रधानानि मुख्यतां हि गतानि च ।।\nअन्यानि चापि मुख्यानि श्रूयतामृषिसत्तमा। ।। ४४ ।।\nइति श्रीशिवमहापुराणे चतुर्थ्यां कोटिरुद्रसंहितायां ज्योतिर्लिगतदुपलिंग माहात्म्यवर्णनं नाम प्रथमोऽध्यायः ।। १ ।।।"
  }
]
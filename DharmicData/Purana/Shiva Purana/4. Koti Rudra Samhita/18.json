[
  {
    "text": "ऋषय ऊचुः ।।\nत्वया सूत महाभाग श्राविता ह्यद्भुता कथा ।।\nमहाकालाख्यलिंगस्य निजभक्तसुरक्षिकः।।१।।\nज्योतिर्लिंगं चतुर्थं च कृपया वद वित्तम।।\nॐकारं परमेशस्य सर्वपातकहारिणः।।२।।\nसूत उवाच।।\nॐकारे परमेशाख्यं लिंगमासीद्यथा द्विजाः।।\nतथा वक्ष्यामि वः प्रीत्या श्रूयतां परमर्षयः।।\nकस्मिंश्चित्समये चाञ नारदो भगवान्मुनिः।।\nगोकर्णाख्यं शिवं गत्वा सिषेवे परभक्तिमान्।।४।।\nततस्स आगतो विन्ध्यं नगेशं मुनिसत्तमः।।\nतत्रैव पूजितस्तेन बहुमानपुरस्सरम्।।५।।\nमयि सर्वं विद्यते च न न्यूनं हि कदाचन।।\nइति भावं समास्थाय संस्थितो नारदाग्रतः।।६।।\nतन्मानं तत्तदा श्रुत्वा नारदो मानहा ततः।।\nनिश्श्वस्य संस्थितस्तत्र श्रुत्वाविन्ध्योऽब्रवीदिदम् ।।७ ।।\nविन्ध्य उवाच ।।\nकिं न्यूनं च त्वया दृष्टं मयि निश्श्वासकारणम् ।।\nतच्छ्रुत्वा नारदो वाक्यमब्रवीत्स महामुनिः ।। ८ ।।\n।। नारद उवाच ।।\nविद्यते त्वयि सर्वं हि मेरुरुच्चतरः पुनः ।।\nदेवेष्वपि विभागोऽस्य न तवास्ति कदाचन ।। ९ ।।\n।। सूत उवाच ।।\nइत्युक्त्वा नारदस्तस्माज्जगाम च यथागतम् ।।\nविन्ध्यश्च परितप्तो वै धिग्वै मे जीवितादिकम् ।।4.18.१०।।\nविश्वेश्वरं तथा शंभुमाराध्य   च तपाम्यहम् ।।\nइति निश्चित्य मनसा शंकर शरणं गतः ।। ११ ।।\nजगाम तत्र सुप्रीत्या ह्योंकारो यत्र वै स्वयम् ।।\nचकार च पुनस्तत्र शिवमूर्तिश्च पार्थिवीम् ।। १२ ।।\nआराध्य च तदा शंभुं षण्मासं स निरन्तरम्।।\nन चचाल तपस्थानाच्छिवध्यानपरायणः ।।१३।।\nएवं विंध्यतपो दृष्ट्वा प्रसन्नः पार्वतीपतिः ।।\nस्वरूपं दर्शयामास दुर्ल्लभं योगिनामपि ।। १४ ।।\nप्रसन्नस्स तदोवाच ब्रूहि त्वं मनसेप्सितम् ।।\nतपसा ते प्रसन्नोस्मि भक्तानामीप्सितप्रदः।।१५।।\nविन्ध्य उवाच ।।\nयदि प्रसन्नो देवेश बुद्धिं देहि यथेप्सिताम् ।।\nस्वकार्यसाधिनीं शंभो त्वं सदा भक्तवत्सलः ।।१६।।\nसूत उवाच ।।\nतच्छ्रुत्वा भगवाञ्छंभुश्चिचेत हृदये चिरम्।।\nपरोपतापदं विन्ध्यो वरमिच्छति मूढधीः ।।१७।।\nकिं करोमि यदेतस्मै वरदानं भवेच्छुभम् ।।\nमद्दत्तं परदुःखाय वरदानं यथा नहि ।। १८ ।।\n।। सूत उवाच ।।\nतथापि दत्तवाञ् शंभुस्तस्मै तद्वरमुत्तमम् ।।\nविध्यपर्वतराज त्वं यथेच्छसि तथा कुरु ।। १९ ।।\nएवं च समये देवा ऋपयश्चामलाशयाः ।।\nसंपूज्य शंकरं तत्र स्थातव्यमिति चाबुवन्।।4.18.२०।।\nतच्छुत्वा देववचनं प्रसन्नः परमेश्वरः।।\nतथैव कृतवान्प्रीत्या लोकानां सुखहेतवे ।। २१ ।।\nॐ कारं चैव यल्लिंगमेकं तच्च द्विधा गतम् ।।\nप्रणवे चैव ॐकारनामासीत्स सदाशिवः ।। २२ ।।\nपार्थिवे चैव यज्जातं तदासीत्परमेश्वरः ।।\nभक्ताभीष्टप्रदौ चोभौ भुक्तिमुक्तिप्रदौ द्विजाः ।। २३ ।।\nतत्पूजां च तदा चक्रुर्देवाश्च ऋषयस्तथा ।।\nप्रापुर्वराननेकांश्च संतोष्य वृषभध्वजम् ।।२४।।\nस्वस्वस्थानं ययुर्देवा विन्ध्योपि मुदितोऽधिकम् ।।\nकार्य्यं साधितवान्स्वीयं परितापं जहौ द्विजाः ।।२५।।\nय एवं पूजयेच्छंभुं मातृगर्भं वसेन्न हि ।।\nयदभीष्टफलं तच्च प्राप्नुयान्नात्र संशय ।। २६ ।।\nसूत उवाच ।।\nएतत्ते सर्वमाख्यातमोंकारप्रभवे फलम् ।।\nअतः परं प्रवक्ष्यामि केदारं लिंगमुत्तमम् ।। २७ ।।\nइति श्रीशिवमहापुराणे चतुर्थ्यां कोटिरुद्रसंहितायामोंकारेश्वरज्योतिर्लिंगमाहात्म्यवर्णनं नामाष्टादशोऽध्यायः ।। १८।।"
  }
]
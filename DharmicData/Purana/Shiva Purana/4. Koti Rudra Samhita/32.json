[
  {
    "text": "।। सूत उवाच ।।\nअतः परं च घुश्मेशं ज्योतिर्लिंगमुदाहृतम्।।\nतस्यैव च सुमाहात्म्यं श्रूयतामृषिसत्तमः ।।१।।\nदक्षिणस्यां दिशि श्रेष्ठो गिरिर्देवेति संज्ञकः ।।\nमहाशोभान्वितो नित्यं राजतेऽद्भुत दर्शनः ।। २ ।।\nतस्यैव निकटे कश्चिद्भारद्वाजकुलोद्भवः ।।\nसुधर्मा नाम विप्रश्च न्यवसद्ब्रह्मवित्तमः ।। ३ ।।\nतस्य प्रिया सुदेहा च शिवधर्मपरायणः ।।\nपतिसेवापरा नित्यं गृहकर्मविचक्षणा ।।४।।\nसुधर्मा च द्विजश्रेष्ठो देवतातिथिपूजकः ।।\nवेदमार्गपरो नित्यमग्नि सेवापरायणः ।।५।।\nत्रिकालसंध्यया युक्तस्सूर्य्यरूपसमद्युतिः ।।\nशिष्याणां पाठकश्चैव वेदशास्त्रविचक्षणः ।।६।।\nधनवांश्च परो दाता सौजन्यगुणभाजनः ।।\nशिवकर्मरतो नित्यं शैवश्शैवजनप्रियः ।। ।।७।।\nआयुर्बहु व्यतीयाय तस्य धर्मं प्रकुर्वतः ।।\nपुत्रश्च नाभवत्तस्य ऋतुः स्यादफलः स्त्रियाः ।।८।।\nतेन दुःखं कृतं नैव वस्तुज्ञानपरेण हि ।।\nआत्मनस्तारकश्चात्मा ह्यात्मनः पावनश्च सः ।। ९ ।।\nइत्येवं मानसं धृत्वा दुःखं न कृतवान्स्तदा ।।\nसुदेहा च तदा दुःखं चकार पुत्रसम्भवम् ।।4.32.१०।।\nनित्यं च स्वामिनं सा वै प्रार्थयद्यत्नसाधने ।।\nपुत्रोत्पादनहेतोश्च सर्वविद्याविशारदम् ।। ११ ।।\nसोऽपि स्त्रियं तदा भर्त्स्य किं पुत्रश्च करिष्यति ।।\nका माता कः पिता पुत्रः को बंधुश्च प्रियश्च कः ।। १२ ।।\nसर्वं स्वार्थपरं देवि त्रिलोक्यां नात्र संशयः ।।\nजानीहि त्वं विशेषेण बुद्ध्या शोकं न वै कुरु ।। १३ ।।\nतस्माद्देवि त्वया दुःखं त्यजनीयं सुनिश्चितम् ।।\nनित्यं मह्यं त्वया नैव कथनीयं शुभव्रते ।। १४ ।।\nएवं तां सन्निवार्य्यैव भगवद्धर्मतत्परः ।।\nआसीत्परमसंतुष्टो द्वन्द्वदुःखं समत्यजत् ।। १५।।\nकदाचिच्च सुदेहा वै गेहे च सहवासिनः ।।\nजगाम प्रियगोष्ठ्यर्थं विवादस्तत्र संगतः ।।१६।।\nतत्पत्नी स्त्रीस्वभावाच्च भर्त्सिता सा तया तदा ।।\nउक्ता चेति दुरुक्त्या वै सुदेहा विप्रकामिनी।।१७।।\nद्विजपत्न्युवाच ।। अपुत्रिणि कथं गर्वं कुरुषे पुत्रिणी ह्यहम् ।।\nमद्धनं भोक्ष्यते पुत्रो धनं ते कश्च भोक्ष्यते ।। १८ ।।\nनूनं हरिष्यते राजा त्वद्धनं नात्र संशयः ।।\nधिग्धिक्त्वां ते धनं धिक्च धिक्ते मानं हि वन्ध्यके ।। १९ ।।\n।। सूत उवाच ।।\nभर्त्सिता ताभिरिति सा गृहमागत्य दुःखिता ।।\nस्वामिने कथयामास तदुक्तं सर्वमादरात् ।। 4.32.२० ।।\nब्राह्मणोऽपि तदा दुःखं न चकार सुबुद्धिमान् ।।\nकथितं कथ्यतामेव यद्भावि तद्भवेत्प्रिये ।। २१ ।।\nइत्येवं च तदा तेन ह्याश्वस्तापि पुनः पुनः ।।\nन तदा सात्यजद्दुःखं ह्याग्रहं कृतवत्यसौ ।। २२ ।।\n।सुदेहोवाच ।।\nयथा तथा त्वया पुत्रस्समुत्पाद्यः प्रियोऽसि मे ।।\nत्यक्षामि ह्यन्यथाहं च देहं देहभृतां वर ।। २३ ।।\nसूत उवाच ।।\nएवमुक्तं तया श्रुत्वा सुधर्मा ब्राह्मणोत्तमः ।।\nशिवं सस्मार मनसा तदाग्रहनिपीडितः।।२४।।\nअग्नेरग्रेऽक्षिपत्पुष्पद्वयं विप्रो ह्यतंद्रितः ।।\nमनसा दक्षिणं पुष्पं तन्मेने पुत्रकामदम् ।। २५ ।।\nएवं कृत्वा पणं पत्नीमुवाच ब्राह्मणस्स च ।।\nअनयोर्ग्राह्यमेकं ते पुष्पं पुत्र फलाप्तये ।।२६।।\nतया च मनसा धृत्वा पुत्रश्चैव भवेन्मम ।।\nतदा च स्वामिना यच्च धृतं पुष्पं समेतु माम् ।। २७ ।।\nइत्युक्त्वा च तया तत्र नमस्कृत्य शिवं तदा ।।\nनत्वा चाग्निं पुनः प्रार्थ्य गृहीतं पुष्पमेककम् ।। २८ ।।\nस्वामिना चिंतितं यच्च तद्गृहीतं तया न हि ।।\nसुदेहया विमोहेन शिवेच्छासंभवेन वै।।२९।।\nतद्दृष्ट्वा पुरुषश्चैव निश्वासं पर्यमोचयत् ।।\nस्मृत्वा शिवपदांभोजमुवाच निजकामिनीम् ।।4.32.३०।।\nसुधर्मोवाच ।।\nनिर्मितं चेश्वरेणैव कथं चैवान्यथा भवेत् ।।\nआशां त्यज प्रिये त्वं च परिचर्य्यां कुरु प्रभोः ।।३१।।\nइत्युक्त्वा तु स्वयं विप्र आशां परिविहाय च ।।\nधर्मकार्यरतस्सोऽभूच्छंकरध्यानतत्परः ।। ३२ ।।\nसा सुदेहाग्रहं नैव मुमोचात्मजकाम्यया ।।\nप्रत्युवाच पतिं प्रेम्णा सांजलिर्नतमस्तका ।। ३३ ।।\nसुदेहोवाच ।।\nमयि पुत्रो न चास्त्वन्या पत्नीं कुरु मदाज्ञया ।।\nतस्यां नूनं सुतश्चैव भविष्यति न संशयः ।।३४।।\nसूत उवाच ।।\nतदैव प्रथितो वै स ब्रह्मणश्शैवसत्तमः ।।\nउवाच  स्वप्रियां तां च सुदेहां धर्म तत्परः ।।३५।।\nसुधर्मोवाच ।।\nत्वदीयं च मदीयं च सर्वं दुःखं गतं ध्रुवम् ।।\nतस्मात्त्वं धर्मविघ्नं च प्रियो मा कुरु सांप्रतम् ।।३६।।\nसूत उवाच ।।\nइत्येवं वारिता सा च स्वामातुः पुत्रिकां तदा ।।\nगृहमानीय भर्तारं वृणु त्वेनामिदं जगौ ।।३७।।\nसुधर्मोवाच ।।\nइदानीं वदसि त्वं च मत्प्रियेयं ततः पुनः ।।\nपुत्रसूश्च यदा स्याद्वै तदा स्पर्द्धां करिष्यसि ।।३८।।\nसूत उवाच।।\nइत्युक्त्वा तेन पतिना सा सुदेहा च तत्प्रिया ।।\nपुनः प्राह करौ बद्ध्वा सुधर्माणं पतिं द्विजाः ।। ३९ ।।\n( नाहं स्पर्द्धां भगिन्या वै करिष्ये द्विजसत्तम ।।\nउपयच्छस्व पुत्रार्थमिमामाज्ञापयामि च ।।)\nइत्येवं प्रार्थितस्सोऽपि सुधर्मा प्रियया तया ।।\nघुश्मां तां समुपायंस्त विवाहविधिना द्विजः।।4.32.४०।।\nततस्तां परिणीयाथ प्रार्थयामास तां द्विजः ।।\nत्वदीयेयं कनिष्ठा हि सदा पोष्यानघे प्रिये ।।४१।।\nउक्तैव स च धर्मात्मा सुधर्मा शैवसत्तमः ।।\nयथायोग्यं चकाराशु धर्मसंग्रहमात्मनः ।।४२।।\nसा चापि मातृपुत्रीं तां दासीवत्पर्यवर्त्तत ।।\nपरित्यज्य विरोधं हि पुपोषाहर्निशं प्रिया ।।४३।।\nकनिष्ठा चैव या पत्नी स्वस्रनुज्ञामवाप्य च ।।\nपार्थिवान्सा चकाराशु श्रियमेकोत्तरं शतम् ।।४४।।\nविधानपूर्वकं घुष्मा सोपचारसमन्वितम् ।।\nकृत्वा तान्प्राक्षिपत्तत्र तडागे निकटस्थिते ।। ४५ ।।\nएवं नित्यं सा चकार शिवपूजां स्वकामदाम् ।।\nविसृज्य पुनरावाह्य तत्सपर्य्याविधानतः ।। ४६ ।।\nकुर्वन्त्या नित्यमेवं हि तस्याश्शंकरपूजनम् ।।\nलक्षसंख्याभवत्पूर्णा सर्वकामफलप्रदा ।। ४७ ।।\nकृपया शंकरस्यैव तस्याः पुत्रो व्यजायत ।।\nसुन्दरस्सुभगश्चैव कल्याणगुणभाजम् ।। ४८ ।।\nतं दृष्ट्वा परमप्रीतः स विप्रो धर्मवित्तमः ।।\nअनासक्तस्सुखं भेजे ज्ञानधर्मपरायणः ।। ४९ ।।\nसुदेहा तावदस्यास्तु स्पर्द्धामुग्रां चकार सा ।।\nप्रथमं शीतलं तस्या हृदयं ह्यसिवत्पुनः ।। 4.32.५० ।।\nततः परं च यज्जातं कुत्सितं कर्म दुःखदम् ।।\nसावधानेन मनसा श्रूयतां तन्मुनीश्वरा ।। ५१ ।।\nइति श्रीशिवमहापुराणे चतुर्थ्यां कोटिरुद्रसंहितायां घुश्मेश्वरमाहात्म्ये सुदेहासुधर्मचरितवर्णनं नाम द्वात्रिंशोऽध्यायः ।। ३२ ।।"
  }
]
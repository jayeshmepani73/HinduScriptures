[
  {
    "text": "।। ऋषय ऊचुः ।।\nसूतसूत महाभाग ज्ञानवानसि सुव्रत ।।\nपुनरेव शिवस्य वै चरितं ब्रूहि विस्तरात् ।। १ ।।\nपुरातनाश्च राजान ऋषयो देवतास्तथा।।\nआराधनञ्च तस्यैव चकुर्देववरस्य हि ।। २ ।।\nसूत उवाच।।\nसाधु पृष्टमृषिश्रेष्ठाः श्रूयतां कथयामि वः ।। ।\nचरित्रं शांकरं रम्यं शृण्वतां भुक्तिमुक्तिदम् ।। ३ ।।\nएतदेव पुरा पृष्टो नारदेन पितामहः ।।\nप्रत्युवाच प्रसन्नात्मा नारदं मुनिसत्तमम् ।।। ४ ।।\nब्रह्मोवाच ।।\nशृणु नारद सुप्रीत्या शांकरं चरितं वरम्।।\nप्रवक्ष्यामि भवत्स्नेहान्महापातकनाशनम् ।।५।।\nरमया सहितो विष्णुश्शिवपूजां चकार ह ।।\nकृपया परमेशस्य सर्वान्कामानवाप हि ।। ६ ।।\nअहं पितामहश्चापि शिवपूजनकारकः ।।\nतस्यैव कृपया तात विश्वसृष्टिकरस्सदा ।। ७ ।।\nशिवपूजाकरा नित्यं मत्पुत्राः परमर्षयः ।।\nअन्ये च ऋषयो ये ते शिवपूजनकारकाः ।। ८ ।। ।।\nनारद त्वं विशेषेण शिवपूजनकारकः ।।\nसप्तर्षयो वसिष्ठाद्याः शिवपूजनकारकाः।।९।।\nअरुंधती मदासाध्वी लोपामुद्रा तथैव च ।।\nअहल्या गौतमस्त्री च शिवपूजनकारिकाः।।4.37.१०।।\nदुर्वासाः कौशिकश्शक्तिर्दधीचो गौतमस्तथा ।।\nकणादो भार्गवो जीवो वैशंपायन एव च ।।११।।\nएते च मुनयस्सर्वे शिवपूजाकरा मताः।।\nतथा पराशरो व्यासश्शिवपूजारतस्सदा ।।१२।।\nउपमन्युर्महाभक्तश्शिवस्य परमात्मनः ।।\nयाज्ञवल्क्यो महाशैवो जैमिनिर्गर्ग एव च ।।१३।।\nशुकश्च शौनकाद्याश्च शङ्करस्य प्रपूजकाः ।।\nअन्येऽपि बहवस्सन्ति मुनयो मुनिसत्तमाः ।।१४।।\nअदितिर्देवमाता च नित्यं प्रीत्या चकार ह ।।\nपार्थिवीं शैवपूजां वै सवधूः प्रेमतत्परा।।१५।।\nशक्रादयो लोकपाला वसवश्च सुरास्तथा ।।\nमहाराजिकदेवाश्च साध्याश्च शिवपूजकाः ।।१६।।\nगन्धर्वा किन्नराद्याश्चोपसुराश्शिवपूजकाः ।।\nतथाऽसुरा महात्मानश्शिवपूजाकरा मताः ।।१७।।\nहिरण्यकशिपुर्देत्यस्सानुजत्ससुतो मुने।।\nशिवपूजाकरो नित्यं विरोचनबली तथा।।१८।।\nमहाशैव स्मृतो बाणो हिरण्याक्षसुतास्तथा।।\nवृषपर्वा दनुस्तात दानवाः शिवपूजकाः ।। १९ ।।\nशेषश्च वासुकिश्चैव तक्षकश्च तथा परे ।।\nशिवभक्ता महानागा गरुडाद्याश्च पक्षिणः ।।4.37.२०।।\nसूर्यचन्द्रावुभौ देवौ पृथ्व्यां वंशप्रवर्त्तकौ।।\nशिवसेवारतौ नित्यं सवंश्यौ तौ मुनीश्वर ।।२१।।\nमनवश्च तथा चक्रुस्स्वायंभुवपुरस्सराः ।।\nशिवपूजां विशेषेण शिववेषधरा मुने ।। २२ ।।\nप्रियव्रतश्च तत्पुत्रास्तथा चोत्तानपात्सुतः ।।\nतद्वंशाश्चैव राजानश्शिवपूजनकारकाः ।। २३ ।।\nध्रुवश्च ऋषभश्चैव भरतो नव योगिनः ।।\nतद्भ्रातरः परे चापि शिवपूजनकारकाः।।२४।।\nवैवस्वतसुतास्तार्क्ष्य इक्ष्वाकुप्रमुखा नृपाः।।\nशिवपूजारतात्मानः सर्वदा सुखभोगिनः ।।२५।।\nककुत्स्थश्चापि मांधाता सगरश्शैवसत्तमः।।\nमुचुकुन्दो हरिश्चन्द्रः कल्माषांघ्रिस्तथैव च।।२६।।\nभगीरथादयो भूपा बहवो नृपसत्तमाः।।\nशिवपूजाकरा ज्ञेयाः शिववेषविधायिनः ।।२७।।\nखट्वांगश्च महाराजो देवसाहाय्यकारकः ।।\nविधितः पार्थिवीम्मूर्तिं शिवस्यापूजयत्सदा ।।२८।।\nतत्पुत्रो हि दिलीपश्च शिवपूजनकृत्सदा ।।\nरघुस्तत्तनयः शैवः सुप्रीत्याः शिवपूजकः ।। २९ ।।\nअजश्शिवार्चकस्तस्य तनयो धर्मयुद्धकृत् ।।\nजातो दशरथो भूयो महाराजो विशेषतः ।।4.37.३०।।\nपुत्रार्थे पार्थिवी मूर्त्ति शैवी दशरथो हि सः ।।\nसमानर्च विशेषेण वसि ष्ठस्याज्ञया मुनेः ।।३१।।\nपुत्रेष्टिं च चकारासौ पार्थिवो भवभक्तिमान्।।\nऋष्यशृङ्गमुनेराज्ञां संप्राप्य नृपसत्तमः ।। ३२ ।।\nकौसल्या तत्प्रिया मूर्त्ति पार्थिवीं शांकरीं मुदा ।।\nऋष्यशृंगसमादिष्टा समानर्च सुताप्तये ।।३३।।\nसुमित्रा च शिवं प्रीत्या कैकेयी नृपवल्लभा।।\nपूजयामास सत्पुत्रप्राप्तये मुनिसत्तम ।। ३४ ।।\nशिवप्रसादतस्ता वै पुत्रान्प्रापुश्शुभंकरान् ।।\nमहाप्रतापिनो वीरान्सन्मार्गनिरतान्मुने ।।३५।।\nततः शिवाज्ञया तस्मात्तासु राज्ञस्स्वयं हरिः ।।\nचतुर्भिश्चैव रूपैश्चाविर्बभूव नृपात्मजः ।। ३६ ।।\nकौसल्यायाः सुतो राम सुमित्रायाश्च लक्ष्मण ।।\nशत्रुघ्नश्चैव कैकेय्या भरतश्चेति सुव्रताः ।।३७।।\nरामस्ससहजो नित्यं पार्थिवं समपूजयत् ।।\nभस्म रुद्राक्षधारी च विरजागममास्थितः ।। ३८ ।।\nतद्वंशे ये समुत्पन्ना राजानः सानुगा मुने ।।\nते सर्वे पार्थिवं लिंगं शिवस्य समपूजयन् ।।३९।।\nसुद्युम्नश्च महाराजश्शैवो मुनिसुतो मुने ।।\nशिवशापात्प्रियाहेतोरभून्नारी ससेवकः ।।4.37.४०।।\nपार्थिवेशसमर्चातः पुनस्सोऽभूत्पुमान्वरः ।।\nमासं स्त्री पुरुषो मासमेवं स्त्रीत्वं न्यवर्त्तत ।। ४१ ।।\nततो राज्यं परित्यज्य शिवधर्मपरायणः ।।\nशिववेषधरो भक्त्या दुर्लभं मोक्षमाप्तवान् ।।४२।।\nपुरूरवाश्च तत्पुत्रो महाराजस्तु पूजक ।।\nशिवस्य देवदेवस्य तत्सुतः शिवपूजकः ।। ४३ ।।\nभरतस्तु महापूजां शिवस्यैव सदाकरोत् ।।\nनहुषश्च महा शैवः शिवपूजारतो ह्यभूत् ।।४४।।\nययातिः शिवपूजातः सर्वान्कामानवाप्तवान् ।।\nअजीजनत्सुतान्पंच शिवधर्मपरायणान् ।।४५।।\nतत्सुता यदुमुख्याश्च पंचापि शिवपूजकाः ।।\nशिवपूजाप्रभावेण सर्वान्कामांश्च लेभिरे ।। ४६ ।।\nअन्येऽपि ये महाभागाः समानर्चुश्शिवं हि ते ।।\nतद्वंश्या अन्यवंश्याश्च भुक्तिमुक्तिप्रदं मुने।। ४७ ।।\nकृष्णेन च कृतं नित्यं बदरीपर्वतोत्तमे ।।\nपूजनं तु शिवस्यैव सप्तमासावधि स्वयम् ।। ४८ ।।\nप्रसन्नाद्भगवांस्तस्माद्वरान्दिव्यानने कशः।।\nसम्प्राप्य च जगत्सर्वं वशेऽनयत शङ्करात् ।। ४९ ।।\nप्रद्युम्नः तत्सुतस्तात शिवपूजाकरस्सदा ।।\nअन्ये च कार्ष्णिप्रवरास्साम्बाद्याश्शिवपूजकाः ।। 4.37.५०\nजरासंधो महाशैवस्तद्वंश्याश्च नृपास्तथा ।।\nनिमिश्शैवश्च जनकस्तत्पुत्राश्शिवपूजकाः।।५१।।\nनलेन च कृता पूजा वीरसेनसुतेन वै ।।\nपूर्वजन्मनि यो भिल्लो वने पान्थसुरक्षकः ।। ५२ ।।\nयतिश्च रक्षितस्तेन पुरा हरसमीपतः ।।\nस्वयंव्याघ्रादिभी रात्रौ भक्षितश्च मृतो वृषात् ।। ५३ ।।\nतेन पुण्यप्रभावेण स भिल्लो हि नलोऽभवत् ।।\nचक्रवर्ती महाराजो दमयन्ती प्रियोऽभवत् ।। ५४ ।।\nइति ते कथितं तात यत्पृष्टं भवतानघ ।।\nशाङ्करं चरितं दिव्यं किमन्यत्प्रष्टुमिच्छसि ।। ५५ ।।\nइति श्रीशिवमहापुराणे चतुर्थ्यां कोटिरुद्रसहितायां देवर्षिनृपशैवत्ववर्णनं नाम सप्तत्रिंशोऽध्यायः ।। ३७ ।।"
  }
]
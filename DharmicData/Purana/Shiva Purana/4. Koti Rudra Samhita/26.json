[
  {
    "text": "सूत उवाच ।।\nएवं कृते तु ऋषिणा सस्त्रीकेन द्विजाश्शिवः ।।\nआविर्बभूव स शिवः प्रसन्नस्सगणस्तदा ।।१।।\nअथ प्रसन्नस्स शिवो वरं ब्रूहि महामुने ।।\nप्रसन्नोऽहं सुभक्त्या त इत्युवाच कृपानिधिः ।।२।।\nतदा तत्सुंदरं रूपं दृष्ट्वा शंभोर्महात्मनः ।।\nप्रणम्य शंकरं भक्त्या स्तुतिं चक्रे मुदान्वितः ।। ३ ।।\nस्तुत्वा बहु प्रणम्येशं बद्धाञ्जलिपुटः स्थितः ।।\nनिष्पापं कुरु मां देवाब्रवीदिति स गौतमः ।।४।।\nसूत उवाच ।।\nइत्याकर्ण्य वचस्तस्य गौतमस्य महात्मनः ।।\nसुप्रसन्नतरो भूत्वा शिवो वाक्यमुपाददे ।।५।।\nशिव उवाच ।।\nधन्योऽसि कृतकृत्योऽसि निष्पापोऽसि सदा मुने ।।\nएतैर्दुष्टैः किल त्वं च च्छलितोऽसि खिलात्मभिः ।। ६ ।।\nत्वदीयदर्शनाल्लोका निष्पापाश्च भवंति हि ।।\nकिं पुनस्त्वं सपापोऽसि मद्भक्तिनिरतस्सदा ।। ७ ।।\nउपद्रवस्त्वयि मुने यैः कृतस्तु दुरात्मभिः ।।\nते पापाश्च दुराचारा हत्यावंतस्त एव हि ।।८।।\nएतेषां दर्शनादन्ये पापिष्ठाः संभवंतु च ।।\nकृतघ्नाश्च तथा जाता नैतेषां निष्कृतिः क्वचित् ।। ९ ।।\nसूत उवाच ।।\nइत्युक्त्वा शंकरस्तस्मै तेषां दुश्चरितं तदा ।।\nबहूवाच प्रभुर्विप्राः सत्कदोऽसत्सु दंडदः ।। 4.26.१० ।।\nशर्वोक्तमिति स श्रुत्वा सुविस्मितमना ऋषिः ।।\nसुप्रणम्य शिवं भक्त्या सांजलिः पुनरब्रवीत् ।।११।।\nगौतम उवाच ।।\nऋषिभिस्तैर्महेशान ह्युपकारः कृतो महान् ।।\nयद्येवं न कृतं तैस्तु दर्शनं ते कुतो भवेत् ।। १२ ।।\nधन्यास्ते ऋषयो यैस्तु मह्यं शुभतरं कृतम् ।।\nतद्दुराचरणादेव मम स्वार्थो महानभूत् ।। १३ ।।\nसूत उवाच ।।\nइत्येवं तद्वचश्श्रुत्वा सुप्रसन्नो महेश्वरः।।\nगौतमं प्रत्युवाचाशु कृपादृष्ट्या विलोक्य च ।। १४ ।।\nशिव उवाच ।।\nऋषि धन्योसि विप्रेंद्र ऋषे श्रेष्ठतरोऽसि वै ।।\nज्ञात्वा मां सुप्रसन्नं हि वृणु त्वं वरमुत्तमम् ।।१५ ।।\nसूत उवाच ।।\nगौतमोऽपि विचार्यैव लोके विश्रुतमित्युत।।\nअन्यथा न भवेदेव तस्मादुक्तं समाचरेत्।।१६।।\nनिश्चित्यैवं मुनिश्रेष्ठो गौतमश्शिवभक्तिमान् ।।\nसांजलिर्नतशीर्षो हि शंकरं वाक्यमब्रवीत् ।। १७ ।।\nगौतम उवाच ।।\nसत्यं नाथ ब्रवीषि त्वं तथापि पंचभिः कृतम् ।।\nनान्यथा भवतीत्यत्र यज्जातं जायतां तु तत्।।१८।।\nयदि प्रसन्नो देवेश गंगा च दीयतां मम।।\nकुरु लोकोपकारं हि नमस्तेऽस्तु नमोऽस्तु ते ।। १९ ।।\nसूत उवाच ।।\nइत्युक्त्वा वचनं तस्य धृत्वा वै पादपंकजम् ।।\nनमश्चकार देवेशं गौतमो लोककाम्यया ।। 4.26.२० ।।\nततस्तु शंकरो देवः पृथिव्याश्च दिवश्च सः ।।\nसारं चैव समुद्धृत्य रक्षितं पूर्वमेव तत् । २१ ।।\nविवाहे ब्रह्मणा दत्तमवशिष्टं च किंचन ।।\nतत्तस्मै दत्तवाञ्च्छंभुर्मुनये भक्तवत्सलः ।। २२ ।।\nगंगाजलं तदा तत्र स्त्रीरूपमभवत्परम् ।।\nतस्याश्चैव ऋषिश्रेष्ठः स्तुतिं कृत्वा नतिं व्यधात् ।। ।। २३ ।।\nगौतम उवाच ।।\nधन्यासि कृतकृत्यासि पावितं भुवनं त्वया ।।\nमां च पावय गंगे त्वं पततं निरये ध्रुवम् ।। २४ ।।\nसूत उवाच ।।\nशंभुश्चापि तदोवाच सर्वेषां हितकृच्छृणु ।।\nगंगे गौतममेनं त्वं पावयस्व मदाज्ञया ।। २५ ।।\n।। सूत उवाच ।।\nइति श्रुत्वा वचस्तस्य शंभोश्च गौतमस्य च ।।\nउवाचैव शिवं गंगा शिवभक्तिर्हि पावनी ।।२६।।\nगंगोवाच ।।\nऋषिं तु पावयित्वाहं परिवारयुतं प्रभो ।।\nगमिष्यामि निजस्थानं वचस्सत्यं ब्रवीमि ह ।। २७ ।।\nसूत उवाच ।। ।।\nइत्युक्तो गंगया तत्र महेशो भक्तवत्सलः ।।\nलोकोपकरणार्थाय पुनर्गगां वचोऽब्रवीत् ।। २८ ।।\nशिव उवाच ।।\nत्वया स्थातव्यमत्रैव व्रजेद्यावत्कलिर्युगः ।।\nवैवस्वतो मनुर्देवि ह्यष्टाविंशत्तमो भवेत् ।।२९।।\nसूत उवाच।।\nइति श्रुत्वा   वचस्तस्य स्वामिनश्शंकरस्य तत् ।।\nप्रत्युवाच पुनर्गंगा पावनी सा सरिद्वरा ।। 4.26.३० ।।\nगंगोवाच ।।\nमाहात्म्यमधिकं चेत्स्यान्मम स्वामिन्महेश्वर ।।\nसर्वेभ्यश्च तदा स्थास्ये धरायां त्रिपुरान्तकः ।।३१।।\nकिं चान्यच्च शृणु स्वामिन्वपुषा सुन्दरेण ह ।।\nतिष्ठ त्वं मत्समीपे वै सगणसांबिकः प्रभो ।।३२।।\nसूत उवाच ।।\nएवं तस्या वचः श्रुत्वा शंकरो भक्तवत्सलः ।।\nलोकोपकरणार्थाय पुनर्गंगां वचोब्रवीत् ।।३३।।\nशिव उवाच ।।\nधन्यासि श्रूयतां गंगे ह्यहं भिन्नस्त्वया न हि ।।\nतथापि स्थीयते ह्यत्र स्थीयतां च त्वयापि हि ।।३४।।\nसूत उवाच ।।\nइत्येवं वचनं श्रुत्वा स्वामिनः परमेशितुः ।।\nप्रसन्नमानसा भूत्वा गंगा च प्रत्यपूजयत् ।।३५।।\nएतस्मिन्नंतरे देवा ऋषयश्च पुरातनाः ।।\nसुतार्थान्यप्यनेकानि क्षेत्राणि विविधानि च ।। ३६ ।।\nआगत्य गौतमं सर्वे गंगां च गिरिशं तथा ।।\nजयजयेति भाषंतः पूजयामासुरादरात् ।।३७।।\nततस्ते निर्जरा सर्वे तेषां चक्रुः स्तुतिं मुदा ।।\nकरान् बद्ध्वा नतस्कंधा हरिब्रह्मादयस्तदा ।।३८।।।\nगंगा प्रसन्ना तेभ्यश्च गिरिशश्चोचतुस्तदा।।\nवरं ब्रूत सुरश्रेष्ठा दद्वो वः प्रियकाम्यया ।।३९।।\nदेवा ऊचुः ।।\nयदि प्रसन्नो देवेश प्रसन्ना त्वं सरिद्वरे ।।\nस्थातव्यमत्र कृपया नः प्रियार्थं तथा नृणाम् ।। 4.26.४० ।।\n।। गंगोवाच ।।\nयूयं सर्वप्रियार्थं च तिष्ठथात्र न किं पुनः ।।\nगौतमं क्षालयित्वाहं गमिष्यामि यथागतम्।।४१।।\nभवत्सु मे विशेषोत्र ज्ञेयश्चैव कथं सुराः ।।\nतत्प्रमाणं कृतं चेत्स्यात्तदा तिष्ठाम्यसंशयम् ।।४२।।\n।। सर्वे ऊचुः ।।\nसिंहराशौ यदा स्याद्वै गुरुस्सर्वसुहृत्तमः ।।\nतदा वयं च सर्वे त्वागमिष्यामो न संशयः ।। ४३ ।।\nएकादश च वर्षाणि लोकानां पातकं त्विह ।।\nक्षालितं यद्भवेदेवं मलिनास्स्मः सरिद्वरे ।।४४।।\nतस्यैव क्षालनाय त्वायास्यामस्सर्वथा प्रिये ।।\nत्वत्सकाशं महादेवि प्रोच्यते सत्यमादरात् ।।४५।।\nअनुग्रहाय लोकानामस्माकं प्रियकाम्यया।।\nस्थातव्यं शंकरेणापि त्वया चैव सरिद्वरे ।। ४६ ।।\nयावत्सिंहे गुरुश्चैव स्थास्यामस्तावदेव हि ।।\nत्वयि स्नानं त्रिकालं च शंकरस्य च दर्शनम् ।। ४७ ।।\nकृत्वा स्वपापं निखिलं विमोक्ष्यामो न संशयः ।।\nस्वदेशांश्च गमिष्यामो भवच्छासनतो वयम् ।।४८।।\nसूत उवाच ।।\nइत्येवं प्रार्थितस्तैस्तु गौतमेन महर्षिणा ।।\nस्थितोऽसौ शंकरः प्रीत्या स्थिता सा च सरिद्वरा ।।४९।।\nसा गंगा गौतमी नाम्ना लिंगं त्र्यंबकमीरितम् ।।\nख्याता ख्यातं बभूवाथ महापातकनाशनम् ।।4.26.५०।।\nतद्दिनं हि समारभ्य सिंहस्थे च बृहस्पतौ ।।\nआयांति सर्वतीर्थानि क्षेत्राणि देवतानि च ।। ५१ ।।\nसरांसि पुष्करादीनि गंगाद्यास्सरितस्तथा ।।\nवासुदेवादयो देवाः संति वै गोतमीतटे ।। ५२ ।।\nयावत्तत्र स्थितानीह तावत्तेषां फलं न हि ।।\nस्वप्रदेशे समायातास्तर्ह्येतेषां फलं भवेत् ।।५३।।\nज्योतिर्लिंगमिदं प्रोक्तं त्र्यंबकं नाम विश्रुतम्।।\nस्थितं तटे हि गौतम्या महापातकनाशनम् ।। ५४ ।।\nयः पश्येद्भक्तितो ज्योतिर्लिंगं त्र्यंबकनामकम् ।।\nपूजयेत्प्रणमेत्स्तुत्वा सर्वपापैः प्रमुच्यते ।। ५५ ।।\nज्योतिर्लिंगं त्र्यंबकं हि पूजितं गौतमेन ह ।।\nसर्वकामप्रदं चात्र परत्र परमुक्तिदम् ।। ५६ ।।\nइति वश्च समाख्यातं यत्पृष्टोऽहं मुनीश्वराः ।।\nकिमन्यदिच्छथ श्रोतुं तद् ब्रूयां वो न संशयः ।।५७।।\nइति श्री शिवमहापुराणे चतुर्थ्यां कोटिरुद्रसंहितायां\nत्र्यंबकेश्वरमाहात्म्यवर्णनं नाम षड्विंशोऽध्यायः ।। २६।।"
  }
]
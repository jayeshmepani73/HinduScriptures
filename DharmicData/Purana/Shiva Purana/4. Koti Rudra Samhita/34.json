[
  {
    "text": "व्यास उवाच ।।\nइति श्रुत्वा वचस्तस्य सूतस्य च मुनीश्वराः ।।\nसमूचुस्तं सुप्रशस्य लोकानां हितकाम्यया ।। १ ।।\nऋषय ऊचुः ।।\nसूत सर्वं विजानासि ततः पृच्छामहे वयम् ।।\nहरीश्वरस्य लिंगस्य महिमानं वद प्रभो ।। २ ।।\nचक्रं सुदर्शनं प्राप्तं विष्णुनेति श्रुतं पुरा ।।\nतदाराधनतस्तात तत्कथा च विशेषतः ।। ३ ।।\nसूत उवाच ।।\nश्रूयतां च ऋषिश्रेष्ठा हरीश्वरकथा शुभा ।।\nयतस्सुदर्शनं लब्धं विष्णुना शंकरात्पुरा ।। ४ ।।\nकस्मिंश्चित्समये दैत्याः संजाता बलवत्तराः ।।\nलोकांस्ते पीडयामासुर्धर्मलोपं च चक्रिरे ।। ।। ५ ।।\nते देवाः पीडिता दैत्यैर्महाबलपराक्रमैः ।।\nस्वं दुखं कथयामासुर्विष्णुं निर्जररक्षकम् ।। ६ ।।\nदेवा ऊचुः ।।\nकृपां कुरु प्रभो त्वं च दैत्यैस्संपीडिता भृशम् ।।\nकुत्र यामश्च किं कुर्मश्शरण्यं त्वां समाश्रिताः ।। ७ ।।\nसूत उवाच ।।\nइत्येवं वचनं श्रुत्वा देवानां दुःखितात्मनाम् ।।\nस्मृत्वा शिवपदांभोजं विष्णुर्वचनमब्रवीत ।। ८ ।।\nविष्णुरुवाच ।।\nकरिष्यामि च वः कार्य्यमाराध्य गिरिशं सुराः ।।\nबलिष्ठाश्शत्रवो ह्येते विजेतव्याः प्रयत्नतः ।। ९ ।।\nसूत उवाच ।।\nइत्युक्तास्ते सुरास्सर्वे विष्णुना प्रभविष्णुना ।।\nमत्वा दैत्यान्हतान्दुष्टान्ययुर्धाम स्वकंस्वकम् ।। 4.34.१० ।।\nविष्णुरप्यमराणां तु जयार्थमभजच्छिवम्।।\nसर्वामराणामधिपं सर्वसाक्षिणमव्ययम् ।।११।।\nगत्वा कैलासनिकटे तपस्तेपे हरिस्स्वयम् ।।\nकृत्वा कुंडं च संस्थाप्य जातवेदसमग्रतः ।।१२।।\nपार्थिवेन विधानेन मंत्रैर्नानाविधैरपि।।\nस्तोत्रैश्चैवाप्यनेकैश्च गिरिशं चाभजन्मुदा ।।१३।।\nकमलैस्सरसो जातैर्मानसाख्यान्मुनीश्वराः ।।\nबद्ध्वा चैवासनं तत्र न चचाल हरिस्स्वयम् ।। १४ ।।\nप्रसादावधि चैवात्र स्थेयं वै सर्वथा मया ।।\nइत्येवं निश्चयं कृत्वा समानर्च शिवं हरिः।।१५।।\nयदा नैव हरस्तुष्टो बभूव हरये द्विजाः ।।\nतदा स भगवान्विष्णुर्विचारे तत्परोऽभवत्।।१६।।\nविचार्यैवं स्वमनसि सेवनं बहुधा कृतम् ।।\nतथापि न हरस्तुष्टो बभूवोतिकरः प्रभुः ।।१७।।\nततस्तु विस्मितो विष्णुर्भक्त्या परमयान्वितः ।। १९ ।।\nसहस्रैर्नामभिः प्रीत्या तुष्टाव परमेश्वरम् ।। १८ ।।\nप्रत्येकं कमलं तस्मै नाममंत्रमुदीर्य च ।।\nपूजयामास वै शंभुं शरणागतवत्सलम् ।। १९ ।।\nपरीक्षार्थं विष्णुभक्तेस्तदा वै शंकरेण ह ।।\nकमलानां सहस्रात्तु हृतमेकं च नीरजम् ।।4.34.२०।।\nन ज्ञातं विष्णुना तच्च मायाकारणमद्भुतम् ।।\nन्यूनं तच्चापि सञ्ज्ञाय तदन्वेषणतत्परः ।। २१ ।।\nबभ्राम सकलां पृथ्वीं तत्प्रीत्यै सुदृढव्रतः ।।\nतदप्राप्य विशुद्धात्मा नेत्रमेकमुदाहरत् ।। २२ ।।\nतं दृष्ट्वा स प्रसन्नोऽभूच्छंकरस्सर्वदुःखहा ।।\nआविर्बभूव तत्रैव जगाद वचनं हरिम् ।। २३ ।।\nशिव उवाच ।।\nप्रसन्नोऽस्मि हरे तुभ्यं वरं ब्रूहि यथेप्सितम् ।।\nमनोऽभिलषितं दद्मि नादेयं विद्यते तव ।। २४ ।।\nसूत उवाच ।।\nतच्छ्रुत्वा शंभुवचनं केशवः प्रीतमानसः ।।\nमहाहर्षसमापन्नो ह्यब्रवीत्सांजलिश्शिवम् ।। २५ ।।\nविष्णुरुवाच ।।\nवाच्यं किं मे त्वदग्रे वै ह्यन्तर्यामी त्वमास्थितः ।।\nतथापि कथ्यते नाथ तव शासनगौरवात्।।२६।।\nदैत्यैश्च पीडितं विश्वं सुखं नो नस्सदा शिव ।।\nदैत्यान्हंतुं मम स्वामिन्स्वायुधं न प्रवर्त्तते।।२७।।\nकिं करोमि क्व गच्छामि नान्यो मे रक्षकः परः।।\nअतोऽहं परमेशान शरणं त्वां समागतः ।।२८।।\nसूत उवाच ।।\nइत्युक्त्वा च नमस्कृत्य शिवाय परमात्मने।।\nस्थितश्चैवाग्रतश्शंभोः स्वयं च पुरुपीडितः।।२९।।\nसूत उवाच ।।\nइति श्रुत्वा वचो विष्णोर्देवदेवो महेश्वरः ।।\nददौ तस्मै स्वकं चक्रं तेजोराशिं सुदर्शनम्।।4.34.३०।।\nतत्प्राप्य भगवान्विष्णुर्दैत्यांस्तान्बलवत्तरान् ।।\nजघान तेन चक्रेण द्रुतं सर्वान्विना श्रमम् ।। ३१ ।।\nजगत्स्वास्थ्यं परं लेभे बभूवुस्सुखिनस्सुराः ।।\nसुप्रीतः स्वायुधं प्राप्य हरिरासीन्महासुखी ।। ३२ ।।\nऋषय ऊचुः ।।\nकिं तन्नामसहस्रं वै कथय त्वं हि शांकरम् ।।\nयेन तुष्टो ददौ चक्रं हरये स महेश्वरः ।। ३३ ।।\nतन्माहात्म्यम्मम ब्रूहि शिवसंवादपूर्वकम् ।।\nकृपालुत्वं च शंभोर्हि विष्णूपरि यथातथम् ।।३४।।\nव्यास उवाच ।।\nइति तेषां वचश्श्रुत्वा मुनीनां भावितात्मनाम् ।।\nस्मृत्वा शिवपदांभोजं सूतो वचनमब्रवीत् ।।३५।।\nइति श्रीशिव महापुराणे चतुर्थ्यां कोटिरुद्रसंहितायां विष्णुसुदर्शनचक्रलाभवर्णनं नाम चतुस्त्रिंशोऽध्यायः ।।३४।।"
  }
]
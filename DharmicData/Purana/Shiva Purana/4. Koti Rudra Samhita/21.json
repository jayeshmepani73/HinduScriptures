[
  {
    "text": "।। सूत उवाच ।।\nशिवोऽपि च गणैस्सार्द्धं जगाम हितकाम्यया ।।\nस्वभक्तनिकटं गुप्तस्तस्थौ रक्षार्थमादरात् ।। १ ।।\nएतस्मिन्नन्तरे तत्र कामरूपेश्वरेण च ।।\nअत्यंतं ध्यानमारब्धं पार्थिवस्य पुरस्तदा ।। २ ।।\nकेनचित्तत्र गत्वा च राक्षसाय निवेदितम् ।।\nराजा किंचित्करोत्येवं त्वदर्थं ह्याभिचारिकम्।।३।।\nसूत उवाच ।।\nराक्षसस्स च तच्छुत्वा क्रुद्धस्तद्धननेच्छया ।।\nगृहीत्वा करवालं च जगाम नृपतिं प्रति ।। ४ ।।\nतद्दृष्ट्वा राक्षसस्तत्र पार्थिवादि स्थितं च यत् ।।\nतदर्थं तत्स्वरूपं च दृष्ट्वा किंचित्करोत्यसौ ।। ५ ।।\nअत एनं बलादद्य हन्मि सोपस्करं नृपम् ।।\nविचार्येति महाक्रुद्धो राक्षसः प्राह तं नृपम् ।। ६ ।।\nभीम उवाच ।।\nरेरे पार्थिव दुष्टात्मन्क्रियते किं त्वयाधुना ।।\nसत्यं वद न हन्यां त्वामन्यथा हन्मि निश्चितम् ।।७।।\nसूत उवाच ।।\nइति श्रुत्वा वचस्तस्य कामरूपेश्वरश्च सः ।।\nमनसीति चिचिन्ताशु शिवविश्वासपूरितः ।। ८ ।।\nभविष्यं यद्भवत्येव नास्ति तस्य   निवर्तकः ।।\nप्रारब्धाधीनमेवात्र प्रारब्धस्स शिवः स्मृतः ।। ९ ।।\nकृपालुश्शंकरश्चात्र पार्थिवे वर्तते ध्रुवम् ।।\nमदर्थं न करोतीह कुतः कोयं च राक्षसः ।। 4.21.१० ।।\nस्वानुरूपां प्रतिज्ञां स सत्यं चैव करिष्यति ।।\nसत्यप्रतिज्ञो भगवाञ्छिवश्चेति श्रुतौ श्रुतः ।। ११ ।।\nमम भक्तं यदा कश्चित्पीडयत्यतिदारुणः ।।\nतदाहं तस्य रक्षार्थं दुष्टं हन्मि न संशयः ।। १२ ।।\nएवं धैर्य्यं समालंब्य ध्यात्वा देवं च शंकरम् ।।\nप्रार्थयामास सद्भक्त्या मनसैव रसेश्वरः ।। १३ ।।\nत्वदीयोऽस्मि महाराज यथेच्छसि तथा कुरु ।।\nसत्यं च वचनं ह्यत्र ब्रवीमि कुरु मे हितम् ।। १४ ।।\nएवं मनसि स ध्यात्वा सत्यपाशेन मंत्रितः ।।\nप्राह सत्यं वचो राजा राक्षसं चावमानयन् ।। १५ ।।\nनृप उवाच ।।\nभजामि शंकरं देवं स्वभक्तपरिपालकम् ।।\nचराचराणां सर्वेषामीश्वरं निर्विकारकम् ।। १६ ।।\nसूत उवाच ।।\nइति तस्य वचः श्रुत्वा कामरूपेश्वरस्य सः ।।\nक्रोधेन प्रचलद्गात्रो भीमो वचनमब्रवीत् ।। १७ ।।\n।। भीम उवाच ।।\nशंकरस्ते मया ज्ञातः किं करिष्यति वै मम ।।\nयो मे पितृव्यकेनैव स्थापितः किंकरो यथा ।। १८ ।।\nतद्बलं हि समाश्रित्य विजेतुं त्वं समीहसे ।।\nतर्हि त्वया जितं सर्वं नात्र कार्या विचारणा ।। १९ ।।\nयावन्मया न दृष्टो हि शंकरस्त्वत्प्रपालकः ।।\nतावत्त्वं स्वामिनं मत्वा सेवसे नान्यथा क्वचित् ।। 4.21.२० ।।\nमया दृष्टे च तत्सर्वं स्फुटं स्यात्सर्वथा नृप ।।\nतस्मात्त्वं वै शिवस्येदं रूपं दूरतरं कुरु ।। २१ ।।\nअन्यथा हि भयं तेऽद्य भविष्यति न संशयः ।।\nस्वामिनस्ते करं तीक्ष्णं दास्येऽहं भीमविक्रमः ।। २२ ।।\n।। सूत उवाच ।।\nइति तद्वचनं श्रुत्वा कामरूपेश्वरो नृपः ।।\nदृढं शंकरविश्वासो द्रुतं वाक्यमुवाच तम् ।।२३।।\nराजोवाच ।।\nअहं च पामरो दुष्टो न मोक्ष्ये शंकरं पुनः ।।\nसर्वोत्कृष्टश्च मे स्वामी न मां मुंचति कर्हिचित् ।।२४।।\nसूत उवाच ।।\nएवं वचस्तदा श्रुत्वा तस्य राज्ञश्शिवात्मनः ।।\nतं प्रहस्य द्रुतं भीमो भूपतिं राक्षसोऽब्रवीत् ।। २५ ।।\n।। भीम उवाच ।।\nमत्तो भिक्षयते नित्यं स किं जानाति स्वाकृतिम् ।।\nयोगिनां का च निष्ठा वै भक्तानां प्रतिपालने ।।२६।।\nइति कृत्वा मतिं त्वं च दूरतो भव सर्वथा।।\nअहं च तव स स्वामी युद्धं वै करवावहे ।। २७ ।।\nसूत उवाच ।।\nइत्युक्तस्य नृपश्रेष्ठश्शंभुभक्तो दृढव्रतः ।।\nप्रत्युवाचाभयो भीमं दुःखदं जगतां सदा ।। २८ ।।\nराजोवाच ।।\nशृणु राक्षस दुष्टात्मन्मया कर्तुं न शक्यते ।।\nत्वया विक्रियते तर्हि कुतस्त्वं शक्तिमानसि ।। २९ ।।\nसूत उवाच ।।\nइत्युक्तस्सैन्यमादाय राजानं परिभर्त्स्य तम् ।।\nकरालं करवालं च पार्थिवे प्राक्षिपत्तदा ।। 4.21.३० ।।\nपश्य त्वं स्वामिनोऽद्यैव बलं भक्तसुखावहम् ।।\nइत्युवाच विहस्यैव राक्षसैस्स महाबलः ।। ३१ ।।\nकरवालः पार्थिवं च यावत्स्पृशति नो द्विजाः ।।\nयावच्च पार्थिवात्तस्मादाविरासीत्स्वयं हरः ।। ३२ ।।\nपश्य भीमेश्वरोहं च रक्षार्थं प्रकटोऽभवम् ।।\nमम पूर्वव्रतं ह्येतद्रक्ष्यो भक्तो मया सदा ।। ३३ ।।\nएतस्मात्पश्य मे शीघ्रं बलं भक्तसुखावहम् ।।\nइत्युक्त्वा स पिनाकेन करवालो द्विधा कृतः ।। ३४ ।।\nपुनश्चैव त्रिशूलं स्वं चिक्षिपे तेन रक्षसा ।।\nतच्छूलं शतधा नीतमपि दुष्टस्य शंभुना ।। ३५ ।।\nपुनश्शक्तिश्च निःक्षिप्ता तेन शंभूपरि द्विजाः ।।\nशंभुना सापि बाणैस्स्वैर्लक्षधा च कृता द्रुतम् ।। ३६ ।।\nपट्टिशश्च ततस्तेन निःक्षिप्तो हि शिवोपरि ।।\nशिवेन स त्रिशूलेन तिलशश्च कृतं क्षणात् ।।३७।।\nततश्शिवगणानां च राक्षसानां परस्परम् ।।\nयुद्धमासीत्तदा घोरं पश्यतां दुःखकावहम् ।।३८।।\nततश्च पृथिवी सर्वा व्याकुला चाभवत्क्षणात् ।।\nसमुद्राश्च तदा सर्वे चुक्षुभुस्समहीधराः ।। ३९ ।।\nदेवाश्च ऋषयस्सर्वे बभूवुर्विकला अति ।।\nऊचुः परस्परं चेति व्यर्थं वै प्रार्थितश्शिवः ।। 4.21.४० ।।\nनारदश्च समागत्य शंकरं दुःखदाहकम् ।।\nप्रार्थयामास तत्रैव सांजलिर्नतमस्तकः ।। ४१ ।।\nनारद उवाच ।।\nक्षम्यतां क्षम्यतां नाथ त्वया विभ्रमकारक ।।\nतृणेकश्च कुठारो वै हन्यतां शीघ्रमेव हि ।। ४२ ।।\nइति संप्रार्थितश्शंभुः सर्वान्रक्षोगणान्प्रभुः ।।\nहुंकारेणैव चास्त्रेण भस्मसात्कृतवांस्तदा ।। ४३ ।।\nसर्वे ते राक्षसा दग्धाः शंकरेण क्षणं मुने ।।\nबभूवुस्तत्र सर्वेषां देवानां पश्यताद्भुतम्।।४४।।\nदावानलगतो वह्निर्यथा च वनमादहेत् ।।\nतथा शिवेन क्रुद्धेन राक्षसानां बलं क्षणात्।।४५।।\nभीमस्यैव च किं भस्म न ज्ञातं केनचित्तदा ।।\nपरिवारयुतो दग्धो नाम न श्रूयते क्वचित् ।। ४६ ।।\nततश्शिवस्य कृपया शांतिं प्राप्ता मुनीश्वराः ।।\nदेवास्सर्वे च शक्राद्यास्स्वास्थ्यं प्रापाखिलं जगत् ।।४७।।\nक्रोधज्वाला महेशस्य निस्ससार वनाद्वनम् ।।\nराक्षसानां च तद्भस्म सर्वं व्याप्तं वनेऽखिलम् ।। ४८ ।।\nततश्चौषधयो जाता नानाकार्यकरास्तथा ।।\nरूपान्तरं ततो नॄणां भवेद्वेषांतरं तथा ।।४९।।\nभूतप्रेतपिशाचादि दूरतश्च ततो व्रजेत् ।।\nतन्न कार्यं च यच्चैव ततो न भवति द्विजाः ।। 4.21.५० ।।\nततः प्रार्थितश्शम्भुर्मुनिभिश्च विशेषतः ।।\nस्थातव्यं स्वामिना ह्यत्र लोकानां सुखहेतवे ।। ५१ ।।\nअयं वै कुत्सितो देश अयोध्यालोकदुःखदः ।।\nभवंतं च तदा दृष्ट्वा कल्याणं संभविष्यति ।। ५२ ।।\nभीमशंकरनामा त्वं भविता सर्वसाधकः ।।\nएतल्लिंगं सदा पूज्यं सर्वापद्विनिवारकम् ।। ५३ ।।\nसूत उवाच।।\nइत्येवं प्रार्थितश्शम्भुर्लोकानां हितकारकः ।।\nतत्रैवास्थितवान्प्रीत्या स्वतन्त्रो भक्तवत्सलः ।।५४।।\nइति श्रीशिवमहापुराणे चतुर्थ्यां कोटिरुद्रसंहितायां भीमेश्वरज्योतिर्लिङ्गोत्पत्तिमाहात्म्यवर्णनं नामैकविंशोऽध्यायः ।।२१।।"
  }
]
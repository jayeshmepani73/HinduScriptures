[
  {
    "text": "सूत उवाच ।।\nगंगातीरे सुप्रसिद्धा काशी खलु विमुक्तिदा ।।\nसा हि लिंगमयी ज्ञेया शिववासस्थली स्मृता ।। १ ।।\nलिंगं तत्रैव मुख्यं च सम्प्रोक्तमविमुक्तकम् ।।\nकृत्तिवासेश्वरः साक्षात्तत्तुल्यो   वृद्धबालकः ।।२।।\nतिलभाण्डेश्वरश्चैव दशाश्वमेध एव च ।।\nगंगा सागरसंयोगे संगमेश इति स्मृतः ।।३।।\nभूतेश्वरो यः संप्रोक्तो भक्तसर्वार्थदः सदा।।\nनारीश्वर इति ख्यातः कौशिक्याः स समीपगः ।। ४ ।।\nवर्तते गण्डकीतीरे बटुकेश्वर एव सः।।\nपूरेश्वर इति ख्यातः फल्गुतीरे सुखप्रदः ।।५।।\nसिद्धनाथेश्वरश्चैव दर्शनात्सिद्धिदो नृणाम् ।।\nदूरेश्वर इति ख्यातः पत्तने चोत्तरे तथा ।।६।।\nशृंगेश्वरश्च नाम्ना वै वैद्यनाथस्तथैव च ।।\nजप्येश्वरस्तथा ख्यातो यो दधी चिरणस्थले ।। ७ ।।\nगोपेश्वरः समाख्यातः रंगेश्वर इति स्मृतः ।।\nवामेश्वरश्च नागेशः काजेशो विमलेश्वरः।।८।।\nव्यासेश्वरश्च विख्यातः सुकेशश्च तथैव हि ।।\nभाण्डेश्वराश्च विख्यातो हुंकारेशस्तथैव च ।।९।।\nसुरोचनश्च विख्यातो भूतेश्वर इति स्वयम्।।\nसंगमेशस्तथा प्रोक्तो महापातकनाशनः ।।4.2.१०।।\nततश्च तप्तकातीरे कुमारेश्वर एव च।।\nसिद्धेश्वरश्च विख्यातः सेनेशश्च तथा स्मृतः ।।\nरामेश्वर इति प्रोक्तः कुंभेशश्च परो मतः ।।\nनन्दीश्वरश्च पुंजेशः पूर्णायां पूर्णकस्तथा ।। १२।।\nब्रह्मेश्वरः प्रयोगे च ब्रह्मणा स्थापितः पुरा।।\nदशाश्वमेधतीर्थे हि चतुर्वर्गफलप्रदः ।। १३ ।।\nतथा सोमेश्वरस्तत्र सर्ब्वापद्विनिवारकः ।।\nभारद्वाजेश्वरश्चैव ब्रह्मवर्चःप्रवर्द्धकः   ।।१४।।\nशूलटंकेश्वरः साक्षात्कामनाप्रद ईरितः ।।\nमाधवेशश्च तत्रैव भक्तरक्षाविधायकः ।। १५।।\nनागेशाख्यः प्रसिद्धो हि साकेतनगरे द्विजा ।।\nसूर्य्यवंशोद्भवानां च विशेषेण सुखप्रदः ।।१६।।\nपुरुषोत्तमपुर्यां तु भुवनेशस्तु सिद्धिदः ।।\nलोकेशश्च महालिंगः सर्वानन्दप्रदायकः ।। १७ ।।\nकामेश्वरः शंभुलिंगो गंगेशः परशुद्धिकृत् ।।\nशक्रेश्वरः शुक्रसिद्धो लोकानां हितकाम्यया ।। १८ ।।\nतथा वटेश्वरः ख्यातः सर्वकामफलप्रदः ।।\nसिन्धुतीरे कपालेशो वक्त्रेशः सर्वपापहा ।।१९।।\nधौतपापेश्वरः साक्षादंशेन परमेश्वर.।।\nभीमेश्वर इति प्रोक्तः सूर्येश्वर इति स्मृतः।।4.2.२०।।\nनन्देश्वरश्च विज्ञेयो ज्ञानदो लोकपूजितः।।\nनाकेश्वरो महापुण्यस्तथा रामेश्वरः स्मृतः।।२१।।\nविमलेश्वरनामा वै कंटकेश्वर एव च।।\nपूर्णसागरसंयोगे धर्तुकेशस्तथैव च।।२२।।\nचन्द्रेश्वरश्च विज्ञेयश्चन्द्रकान्तिफलप्रदः।।\nसर्वकाम प्रदश्चैव सिद्धेश्वर इति स्मृतः ।। २३ ।।\nबिल्वेश्वरश्च विख्यातश्चान्धकेशस्तथैव च ।।\nयत्र वा ह्यन्धको दैत्यः शंकरेण हतः पुरा ।।२४।।\nअयं स्वरूपमंशेन धृत्वा शंभुः पुनः स्थितः ।।\nशरणेश्वरविख्यातो लोकानां सुखदः सदा ।।२५।।\nकर्दमेशः परः प्रोक्त कोटीशश्चार्बुदाचले ।।\nअचलेशश्च विख्यातो लोकानां सुखदः सदा।।२६।।\nनागेश्वरस्तु कौशिक्यास्तीरे तिष्ठति नित्यशः।।\nअनन्तेश्वरसंज्ञश्च कल्याणशुभभाजनः ।। २७ ।।\nयोगेश्वरश्च विख्यातो वैद्यनाथेश्वरस्तथा ।।\nकोटीश्वरश्च विज्ञेयः सप्तेश्वर इति स्मृतः।।२८।।\nभद्रेश्वरश्च विख्यातो भद्रनामा हरः स्वयम्।।\nचण्डीश्वरस्तथा प्रोक्तः संगमेश्वर एव च।।२९।।\nपूर्वस्यां दिशि जातानि शिवलिंगानि यानि च।।\nसामान्यान्यपि चान्यानि तानीह कथितानि ते।।4.2.३०।।\nदक्षिणस्यां दिशि तथा शिवलिंगानि यानि च।।\nसंजातानि मुनिश्रेष्ठ तानि ते कथयाम्यहम् ।। ३१ ।।\nइति श्रीशिवमहापुराणे चतुर्थ्यां कोटिरुद्रसंहितायां शिवलिंगमाहात्म्यवर्णनंनाम द्वितीयोऽध्यायः ।।२।।"
  }
]
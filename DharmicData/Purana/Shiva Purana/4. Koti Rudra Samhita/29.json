[
  {
    "text": "सूत उवाच ।।\nअथातः संप्रवक्ष्यामि नागेशाख्यं परात्मनः ।।\nज्योतीरूपं यथा जातं परमं लिंगमुत्तमम् ।। १ ।।\nदारुका राक्षसी काचित्पार्वती वरदर्पिता ।।\nदारुकश्च पतिस्तस्या बभूव बलवत्तरः ।। २ ।।\nबहुभी राक्षसैस्तत्र चकार कदनं सताम् ।।\nयज्ञध्वंसं च लोकानां धर्मध्वंसं तदाकरोत् ।। ३ ।।\nपश्चिमे सागरे तस्य वनं सर्वसमृद्धिमत् ।।\nयोजनानां षोडशभिर्विस्तृतं सर्वतो दिशम् ।। ४ ।।\nदारुका स्वविलासार्थं यत्र गच्छति तद्वनम् ।।\nभूम्या च तरुभिस्तत्र सर्वोपकरणैर्युतम् ।। ५ ।।।\nदारुकायै ददौ देवी तद्वनस्यावलोकनम्।।\nप्रयाति तद्वनं सा हि पत्या सह यदृच्छया।।६।।\nतत्र स्थित्वा तदा सोपि सर्वेषां च भयं ददौ ।।\nदारुको राक्षसः पत्न्या तया दारुकया सह ।।७।।\nते सर्वे पीडिता लोका और्वस्य शरणं ययुः ।।\nनत्वा प्रीत्या विशेषेण तमूचुर्नतमस्तकाः ।। ८ ।।\nलोका ऊचुः ।।\nमहर्षे शरणं देहि नो चेद्दुष्टैश्च मारिताः ।।\nसर्वं कर्तुं समर्थोसि तेजसा दीप्तिमानसि ।। ९ ।।\nपृथ्व्यां न वर्तते कश्चित्त्वां विना शरणं च नः ।।\nयामो यस्य समीपे तु स्थित्वा सुखमवाप्नुमः ।। 4.29.१० ।।\nत्वां दृष्ट्वा राश्रसास्सर्वे पला यंते विदूरतः ।।\nत्वयि शैवं सदा तेजो विभाति ज्वलनो यथा ।। ११ ।।\nसूत उवाच ।।\nइत्येवं प्रार्थितो लोकैरौर्वो हि मुनिसत्तमः।।\nशोचमानः शरण्यश्च रक्षायै हि वचोऽब्रवीत् ।। १२ ।।\nऔर्व उवाच ।।\nपृथिव्यां यदि रक्षांसि हिंस्युर्वै प्राणिनस्तदा ।।\nस्वयं प्राणैर्वियुज्येयू राक्षसा बलवत्तराः ।। १३ ।।\nयदा यज्ञा न हन्येरंस्तदा प्राणैर्वियोजिताः ।।\nभवंतु राक्षसास्सर्वे सत्यमेतन्मयोच्यते ।। १४ ।।\nसूत उवाच ।।\nइत्युक्त्वा वचनं तेभ्यस्समाश्वास्य प्रजाः पुनः ।।\nतपश्चकार विविधमौर्वो लोकसुखावहः ।।१५।।\nदेवास्तदा ते विज्ञाय शापस्य कारणं हि तत् ।।\nयुद्धाय च समुद्योगं चक्रुर्देवारिभिस्सह ।।१६।।\nसर्वैश्चैव प्रयत्नैश्च नानायुधधरास्सुराः।।\nसर्वे शक्रादयस्तत्र युद्धार्थं समुपागताः ।।१७।।\nतान्दृष्ट्वा राक्षसास्तत्र विचारे तत्पराः पुनः ।।\nबभूवुस्तेऽखिला दुष्टा मिथो ये यत्र संस्थिताः । १८ ।।\nराक्षसा ऊचुः ।।\nकिं कर्तव्यं क्व गंतव्यं संकटं समुपागताः ।।\nयुद्ध्यते म्रियते चैव युद्ध्यते न विहन्यते ।।१९।।\nतथैव स्थीयते चेद्वै भक्ष्यते किं परस्परम् ।।\nदुःखं हि सर्वथा जातं क एनं विनिवारयेत् ।।4.29.२०।।\nसूत उवाच।।\nविचार्येति च ते तत्र दारुकाद्याश्च राक्षसाः ।।\nउपायं न विजानन्तो दुःखं प्राप्तास्सदा हि वै ।। २१ ।।\nदारुका राक्षसी चापि ज्ञात्वा दुःखं समागतम् ।।\nभवान्याश्च वरं तञ्च कथयामास सा तदा ।। २२ ।।\nदारुकोवाच ।।\nमया ह्याराधिता पूर्वं भवपत्नी वरं ददौ ।।\nवनं गच्छ निजैः सार्धं यत्र गंतुं त्वमिच्छसि ।। २३ ।।\nतद्वरश्च मया प्राप्तः कथं दुःखं विषह्यते ।।\nजलं वनं च नीत्वा वै सुखं स्थेयं तु राक्षसैः ।। २४ ।।\nभूत उवाच ।।\nतस्यास्तद्वचनं श्रुत्वा राक्षस्या हर्षमागताः ।।\nउचुस्सर्वे मिथस्ते हि राक्षसा निर्भयास्तदा ।। २५ ।।\nधन्येयं कृतकृत्येयं राज्ञ्या वै जीवितास्स्वयम् ।।\nनत्वा तस्यै च तत्सर्वं कथयामासुरादरात् ।।२६।।\nयदि गंतुं भवेच्छक्तिर्गम्यतां किं विचार्यते।।\nतत्र गत्वा जले देवि सुखं स्थास्याम नित्यशः ।।२७।।\nएतस्मिन्नंतरे लोका देवैस्सार्द्धं समागताः ।।\nयुद्धाय विविधैर्दुःखैः पीडिता राक्षसैः पुरा । २८ ।।\nपीडिताश्च तदा तस्या भवान्या बलमाश्रिताः ।।\nसमग्रं नगरं नीत्वा जलस्थलसमन्वितम् ।।२९।।\nजयजयेति देव्यास्तु स्तुतिमुच्चार्य राक्षसी ।।\nतत उड्डीयनं कृत्वा सपक्षो गिरिराड्यथा ।। 4.29.३० ।।\nसमुद्रस्य च मध्ये सा संस्थिता निर्भया तदा ।।\nसकलैः परिवारैश्च मुमुदेति शिवानुगा ।। ३१ ।।\nतत्र सिंधौ च ते स्थित्वा नगरे च विलासिनः ।।\nराक्षसाश्च सुखं प्रापु्र्निर्भयाश्च विजह्रिरे।।३२।।\nराक्षसाश्च पृथिव्यां वै  नाजग्मुश्च कदाचन ।।\nमुनेश्शापभयादेव बभ्रमुस्ते चले तदा ।। ३३ ।।\nनौषु स्थिताञ्जनान्नीत्वा नगरे तत्र तांस्तदा ।।\nचिक्षिपुर्बन्धनागारे कांश्चिज्जघ्नुस्तदा हि ते ।।३४।।\nयथायथा पुनः पीडां चक्रुस्ते राक्षसास्तदा।।\nतत्रस्थिता भवान्याश्च वरदानाच्च निर्भयाः।।३५।।\nयथापूर्वं स्थले लोके भयं चासीन्निरन्तरम्।।\nतथा भयं जले तेषामासीन्नित्यं मुनीश्वराः।।३६।।\nकदाचिद्राक्षसी सा च निस्सृता नगराज्जले।।\nरुद्ध्वा मार्गं स्थिता लोकपीडार्थं धरणौ च हि।।३७।।\nएतस्मिन्नंतरे तत्र नावो बहुतराः शुभाः।।\nआगता बहुधा तत्र सर्वतो लोकसंवृताः।।३८।।\nता नावश्च तदा दृष्ट्वा हर्षं संप्राप्य राक्षसाः।।\nद्रुतं गत्वा हि तत्रस्थान्वेगात्संदध्रिरे खलाः।।३९।।\nआजग्मुर्नगरं ते च तानादाय महाबलाः।।\nचिक्षिपुर्बन्धनागारे बद्ध्वा हि निगडैर्दृढैः।।4.29.४०।।\nबद्धास्ते निगडैर्लोका संस्थिता बंधनालये।।\nअतीव दुःखमाजग्मुर्भर्त्सितास्ते मुहुर्मुहुः।।४१।।\nतेषां मध्ये च योऽधीशस्स वैश्यस्सुप्रियाभिधः।।\nशिवप्रियश्शुभाचारश्शैवश्चासीत्सदातनः ।। ४२ ।।\nविना च शिवपूजां वै न तिष्ठति कदाचन ।।\nसर्वथा शिवधर्मा हि भस्मरुद्राक्षभूषणः ।। ४३ ।।\nयदि पूजा न जाता चेन्न भुनक्ति तदा तु सः ।।\nअतस्तत्रापि वैश्योऽसौ चकार शिवपूजनम् ।। ४४ ।।\nकारागृहगतस्सोपि बहूंश्चाशिक्षयत्तदा ।।\nशिवमंत्रं च पूजां च पार्थिवीमृषिसत्तमाः ।। ४५ ।।\nते सर्वे च तदा तत्र शिवपूजां स्वकामदाम् ।।\nचक्रिरे विधिवत्तत्र यथादृष्टं यथाश्रुतम् ।। ४६ ।।\nकेचित्तत्र स्थिता ध्याने बद्ध्वासनमनुत्तमम् ।।\nमानसीं शिवपूजां च केचिच्चक्रुर्मुदान्विताः ।। ४७ ।।\nतदधीशेन तत्रैव प्रत्यक्षं शिवपूजनम् ।।\nकृतं च पार्थिवस्यैव विधानेन मुनीश्वराः ।। ४८ ।।\nअन्ये च ये न जानन्ति विधानं स्मरणं परम् ।।\nनमश्शिवाय मंत्रेण ध्यायंतश्शंकरं स्थिताः ।। ४९ ।।\nसुप्रियो नाम यश्चासीद्वैश्यवर्यश्शिवप्रियः ।।\nध्यायंश्च मनसा तत्र चकार शिवपूजनम् ।। 4.29.५० ।।\nयथोक्तरूपी शंभुश्च प्रत्यक्षं सर्वमाददे ।।\nसोपि स्वयं न जानाति गृह्यते न शिवेन वै ।। ५१ ।।\nएवं च क्रियमाणस्य वैश्यस्य शिवपूजनम् ।।\nव्यतीयुस्तत्र षण्मासा निर्विघ्नेन मुनीश्वराः ।। ५२ ।।\nअतः परं च यज्जातं चरितं शशिमौलिनः।।\nतच्छृणुध्वमृषिश्रेष्ठाः सावधानेन चेतसा।।५३।।\nइति श्रीशिवमहापुराणे चतुर्थ्यां कोटिरुद्र संहितायां नागेश्वरज्योतिर्लिंगमाहात्म्ये दारुकावनराक्षसोपद्रववर्णनंनामैकोनत्रिंशोऽध्यायः ।।२९।।"
  }
]
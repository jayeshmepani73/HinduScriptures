[
  {
    "text": "सूत उवाच ।।\nकालंजरे गिरौ दिव्ये नीलकण्ठो महेश्वरः ।।\nलिंगरूपस्सदा चैव भक्तानन्दप्रदः सदा ।। १ ।।\nमहिमा तस्य दिव्योस्ति श्रुतिस्मृतिप्रकीतितः ।।\nतीर्थं तदाख्यया तत्र स्नानात्पातकनाशकृत् ।। २ ।।\nरेवातीरे यानि सन्ति शिवलिंगानि सुव्रताः ।।\nसर्वसौख्यकराणीह तेषां संख्या न विद्यते ।।३।।\nसा च रुद्रस्वरूपा हि दर्शनात्पापहारिका ।।\nतस्यां स्थिताश्च ये केचित्पाषाणाः शिवरूपिणः ।। ४ ।।\nतथापि च प्रवक्ष्यामि यथान्यानि मुनीश्वराः ।।\nप्रधानशिवलिंगानि भुक्तिमुक्तिप्रदानि च ।।५।।\nआर्तेश्वरसुनामा हि वर्तते पापहारकः ।।\nपरमेश्वर इति ख्यातः सिंहेश्वर इति स्मृतः ।।६।।\nशर्मेशश्च तथा चात्र कुमारेश्वर एव च ।।\nपुण्डरीकेश्वरः ख्यातो मण्डपेश्वर एव च ।।७।।\nतीक्ष्णेशनामा तत्रासीद्दर्शनात्पापहारकः ।।\nधुंधुरेश्वरनामासीत्पापहा नर्मदातटे।।८।।\nशूलेश्वर इति ख्यातस्तथा कुंभेश्वरः स्मृतः ।।\nकुबेरेश्वरनामापि तथा सोमेश्वरः स्मृतः ।। ९ ।।\nनीलकण्ठो मंगलेशो मंगलायतनो महान् ।।\nमहाकपीश्वरो देवः स्थापितो हि हनूमता।।4.5.१०।।\nततश्च नंदिको देवो हत्याकोटिनिवारकः ।।\nसर्वकामार्थदश्चैव मोक्षदो हि प्रकीर्तित.।।११।।\nनन्दीकेशं च यश्चैव पूजयेत्परया मुदा ।।\nनित्यं तस्याखिला सिद्धिर्भविष्यति न संशयः ।।१२।।\nतत्र तीरे च यः स्नाति रेवायां मुनिसत्तमाः ।।\nतस्य कामाश्च सिध्यन्ति सर्वं पापं विनश्यति ।।१३।।\nऋषय ऊचुः।।\nएवं तस्य च माहात्म्यं कथं तत्र महामते ।।\nनन्दिकेशस्य कृपया कथ्यतां च त्वयाधुना।।१४।।\nसूत उवाच ।।\nसम्यक्पृष्टं भवद्भिश्च कथयामि यथाश्रुतम्।।\nशौनकाद्याश्च मुनयः सर्वे हि शृणुतादरात् ।।१५।।\nपुरा युधिष्ठिरेणैव पृष्टश्च ऋषिसत्तमः ।।\nयथोवाच तथा वच्मि भवत्स्नेहानुसारतः।।१६।।\nरेवायाः पश्चिमे तीरे कर्णिकी नाम वै पुरी ।।\nविराजते सुशोभाढ्या चतुर्वर्णसमाकुला ।। १७ ।।\nतत्र द्विजवरः कश्चिदुत्तस्य? कुलसम्भवः ।।\nकाश्यां गतश्च पुत्राभ्यामर्पयित्वा स्वपत्निकाम्।।१८।।\nतत्रैव स मृतो विप्रः पुत्राभ्यां च श्रुतन्तदा।।\nतदीयं चैव तत्कृत्यं चक्राते पुत्रकावुभौ ।। १९ ।।\nपत्नी च पालयामास पुत्रौ पुत्रहितैषिणी ।।\nपुत्रौ च वर्जयित्वा च विभक्तं वै धनं तया ।। 4.5.२० ।।\nस्वीयं च रक्षितं किंचिद्धनं मरणहेतवे ।।\nततश्च द्विजपत्नी हि कियत्कालं मृता च सा ।। २१ ।।\nकदाचित्क्रियमाणा सा विविधं पुण्यमाचरत् ।।\nन मृता दैवयोगेन द्विजपत्नी च सा द्विजाः ।। २२ ।।\nयदा प्राणान्न मुमुचे माता दैवात्तयोश्च सा ।।\nतद्दृष्ट्वा जननीकष्टं पुत्रकावूचतुस्तदा ।। २३ ।।\nपुत्रावूचतुः ।।\nकिं न्यूनं विद्यते मातः कष्टं यद्विद्यते महत् ।।\nव्रियतां तदृतं प्रीत्या तदावां करवावहे ।। २४ ।।\nसूत उवाच ।।\nतच्छ्रुत्वोक्तं तया तत्र न्यूनं तु विद्यते बहु ।।\nतदेव क्रियते चेद्वै सुखेन मरणं भवेत् ।। २५ ।।\nज्येष्ठपुत्रश्च यस्तस्यास्तेनोक्तं कथ्यतान्त्वया ।।\nकरिष्यामि तदेतद्धि तया च कथितन्तदा ।। २६ ।।\nद्विजपत्न्युवाच ।।\nशृणु पुत्र वचः प्रीत्या पुरासीन्मे मनः स्पृहा ।।\nकाश्यां गंतुं तथा नासीदिदानीं म्रियते पुनः ।।२७।।\nममास्थीनि  त्वया पुत्र क्षेपणीयान्यतन्द्रितम् ।।\nगंगाजले शुभं तेद्य भविष्यति न संशयः ।। २८ ।।\n।। सूत उवाच ।।\nइत्युक्ते च तया मात्रा स ज्येष्ठतनयोब्रवीत् ।।\nमातरं मातृभक्तिस्तु सुव्रतां मरणोन्मुखीम् ।। २९ ।।\n।। पुत्र उवाच ।।\nमातस्त्वया सुखेनैव प्राणास्त्याज्या न संशयः ।।\nतव कार्यं पुरा कृत्वा पश्चात्कार्यं मदीयकम् ।।4.5.३०।।\nइति हस्ते जलं दत्त्वा यावत्पुत्रो गृहं गतः ।।\nतावत्सा च मृता तत्र हरस्मरणतत्परा ।। ३१ ।।\nतस्याश्चैव तु यत्कृत्यं तत्सर्वं संविधाय सः ।।\nमासिकं कर्म कृत्वा तु गमनाय प्रचक्रमे ।। ३२ ।।\nद्वयोः श्रेष्ठतमो यो वै सुवादो नाम विश्रुतः ।।\nतदस्थीनि समादाय निस्सृतस्तीर्थकाम्यया।।३३।।\nसंगृह्य सेवकं कंचित्तेनैव सहितस्तदा ।।\nआश्वास्य भार्य्यापुत्राँश्च मातुः प्रियचिकीर्षया ।। ३४ ।।\nश्राद्धदानादिकं भोज्यं कृत्वा विधिमनुत्तमम् ।।\nमंगलस्मरणं कृत्वा निर्जगाम गृहाद्द्विजः।। ३५ ।।\nतद्दिने योजनं गत्वा विंशति ग्रामके शुभे ।।\nउवासास्तं गते भानौ गृहे विप्रस्य कस्यचित् ।। ३६ ।।\nचक्रे सन्ध्यादिसत्कर्म स द्विजो विधिपूर्वकम् ।।\nस्तवादि कृतवांस्तत्र शंभोरद्भुतकर्मणः ।।३७।।\nसेवकेन तदा युक्तो ब्राह्मणः संस्थितस्तदा ।।\nयामिनी च गता तत्र मुहूर्तद्वयसंमिता ।। ३८ ।।\nएतस्मिन्नंतरे तत्रैकमाश्चर्य्यमभूत्तदा ।।\nशृणुतादरतस्तच्च मुनयो वो वदाम्यहम् ।। ३९ ।।\nइति श्रीशिवमहापुराणे चतुर्थ्यां कोटिरुद्रसंहितायां नन्दिकेश्वरमाहात्म्ये ब्राह्मणीमरणवर्णनं नाम पंचमोऽध्यायः ।। ५ ।।"
  }
]
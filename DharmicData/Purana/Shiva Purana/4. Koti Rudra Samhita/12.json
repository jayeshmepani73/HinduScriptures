[
  {
    "text": "ऋषय ऊचुः ।।\nसूत जानासि सकलं वस्तु व्यासप्रसादतः ।।\nतवाज्ञातं न विद्येत तस्मात्पृच्छामहे वयम् ।।१।।\nलिंगं च पूज्यते लोके तत्त्वया कथितं च यत्।।\nतत्तथैव न चान्यद्वा कारणं विद्यते त्विह।।२।।\nबाणरूपा श्रुता लोके पार्वती शिववल्लभा।।\nएतत्किं   कारणं सूत कथय त्वं यथाश्रुतम्।।३।।\nसूत उवाच ।।\nकल्पभेदकथा चैव श्रुता व्यासान्मया द्विजाः ।।\nतामेव कथयाम्यद्य श्रूयतामृषिसत्तमाः ।।४।।\nपुरा दारुवने जातं यद्वृत्तं तु द्विजन्मनाम्।।\nतदेव श्रूयतां सम्यक् कथयामि कथाश्रुतम् ।। ५ ।।\nदारुनामवनं श्रेष्ठं तत्रासन्नृषिसत्तमाः।।\nशिवभक्तास्सदा नित्यं शिवध्यानपरायणाः ।।६।।\nत्रिकालं शिवपूजां च कुर्वंति स्म निरन्तरम् ।।\nनानाविधैः स्तवैर्दिव्यैस्तुष्टुवुस्ते मुनीश्वराः ।।७।।\nते कदाचिद्वने यातास्समिधाहरणाय च ।।\nसर्वे द्विजर्षभाश्शैवाश्शिवध्यानपरायणाः ।। ८ ।।\nएतस्मिन्नंतरे साक्षाच्छंकरो नील लोहितः ।।\nविरूपं च समास्थाय परीक्षार्थं समागतः ।। ९ ।।\nदिगम्बरोऽतितेजस्वी भूतिभूषणभूषितः।।\nस चेष्टामकरोद्दुष्टां हस्ते लिंगं विधारयन् ।। 4.12.१० ।।\nमनसा च प्रियं तेषां कर्तुं वै वनवासिनाम् ।।\nजगाम तद्वनं प्रीत्या भक्तप्रीतो हरः स्वयम् ।। ११ ।।\nतं दृष्ट्वा ऋषिपत्न्यस्ताः परं त्रासमुपागताः ।।\nविह्वला विस्मिताश्चान्यास्समाजग्मुस्तथा पुनः ।।१२।।\nअलिलिंगुस्तथा चान्याः करं धृत्या तथापराः ।।\nपरस्परं तु संघर्षात्संमग्नास्ताः स्त्रियस्तदा ।। १३ ।।\nएतस्मिन्नेव समये ऋषिवर्याः समागमन्।।\nविरुद्धं तं च ते दृष्ट्वा दुःखिताः क्रोधमूर्च्छिताः ।।१४।।\nतदा दुःखमनुप्राप्ताः कोयं कोयं तथाऽबुवन् ।।\nसमस्ता ऋषयस्ते वै शिवमायाविमोहिताः ।। १५ ।।\nयदा च नोक्तवान्किंचित्सोवधूतो दिगम्बरः ।।\nऊचुस्तं पुरुषं भीमं तदा ते परमर्षयः ।।१६।।\nत्वया विरुद्धं क्रियते वेदमार्ग विलोपि यत् ।।\nततस्त्वदीयं तल्लिंगं पततां पृथिवीतले ।।१७।।\nसूत उवाच ।।\nइत्युक्ते तु तदा तैश्च लिंगं च पतितं क्षणात् ।।\nअवधूतस्य तस्याशु शिवस्याद्भुतरूपिणः।।१८।।\nतल्लिंगं चाग्निवत्सर्वं यद्ददाह पुरा स्थितम् ।।\nयत्रयत्र च तद्याति तत्रतत्र दहेत्पुनः ।।१९।।\nपाताले च गतं तश्च स्वर्गे चापि तथैव च ।।\nभूमौ सर्वत्र तद्यातं न कुत्रापि स्थिरं हि तत् ।।4.12.२०।।\nलोकाश्च व्याकुला जाता ऋषयस्तेतिदुःखिताः ।।\nन शर्म लेभिरे केचिद्देवाश्च ऋषयस्तथा ।।२१।।\nन ज्ञातस्तु शिवो यैस्तु ते सर्वे च सुरर्षयः।।\nदुःखिता मिलिताश्शीघ्रं ब्रह्माणं शरणं ययुः ।। २२ ।।\nतत्र गत्वा च ते सर्वे नत्वा स्तुत्वा विधिं द्विजाः ।।\nतत्सर्वमवदन्वृत्तं ब्रह्मणे सृष्टिकारिणे ।। २३ ।।\nब्रह्मा तद्वचनं श्रुत्वा शिवमायाविमोहितान् ।।\nज्ञात्वा ताञ्च्छंकरं नत्वा प्रोवाच ऋषिसत्तमान् ।। २४ ।।\n।। ब्रह्मोवाच ।।\nज्ञातारश्च भवन्तो वै कुर्वते गर्हितं द्विजाः ।।\nअज्ञातारो यदा कुर्युः किं पुनः कथ्यते पुनः ।। २५ ।।\nविरुद्ध्यैवं शिवं देवं कुशलं कस्समीहते ।।\nमध्याह्नसमये यो वै नातिथिं च परामृशेत् ।।२६।।\nतस्यैव सुकृतं नीत्वा स्वीयं च दुष्कृतं पुनः।।\nसंस्थाप्य चातिथिर्याति किं पुनः शिवमेव वा ।। २७ ।।\nयावल्लिंगं स्थिरं नैव जगतां त्रितये शुभम् ।।\nजायते न तदा क्वापि सत्यमेतद्वदाम्यहम् ।। २८ ।।\nभवद्भिश्च तथा कार्यं यथा स्वास्थ्यं भवेदिह ।।\nशिवलिंगस्य ऋषयो मनसा संविचार्य्यताम् ।। २९ ।।\nसूत उवाच ।।\nइत्युक्तास्ते प्रणम्योचुर्ब्रह्माणमृषयश्च वै ।।\nकिमस्माभिर्विधे कार्यं तत्कार्यं त्वं समादिश ।। 4.12.३० ।।\nइत्युक्तश्च मुनीशैस्तैस्सर्वलोकपितामहः ।।\nमुनीशांस्तांस्तदा ब्रह्मा स्वयं प्रोवाच वै तदा ।। ३१ ।।\nब्रह्मोवाच ।।\nआराध्य गिरिजां देवीं प्रार्थयन्तु सुराश्शिवम् ।।\nयोनिरूपा भवेच्चेद्वै तदा तत्स्थिरतां व्रजेत् ।। ३२ ।।\nतद्विधिम्प्रवदाम्यद्य सर्वे शृणुत सत्तमाः ।।\nतामेव कुरुत प्रेम्णा प्रसन्ना सा भविष्यति ।। ३३ ।।\nकुम्भमेकं च संस्थाप्य कृत्वाष्टदलमुत्तमम् ।।\nदूर्वायवांकुरैस्तीर्थोदकमापूरयेत्ततः ।।३४।।\nवेदमंत्रैस्ततस्तं वै कुंभं चैवाभिमंत्रयेत् ।।\nश्रुत्युक्तविधिना   तस्य पूजां कृत्वा शिवं स्मरन् ।। ३५ ।।\nतल्लिंगं तज्जलेनाभिषेचयेत्परमर्षयः ।।\nशतरुद्रियमंत्रैस्तु प्रोक्षितं शांतिमाप्नुयात् ।।३६।।\nगिरिजां योनिरूपां च बाणं स्थाप्य शुभं पुनः ।।\nतत्र लिंगं च तत्स्थाप्यं पुनश्चैवाभिमंत्रयेत् ।। ३७ ।।\nसुगन्धैश्चन्दनैश्चैव पुष्पधूपादिभिस्तथा ।।\nनैवेद्यादिकपूजाभिस्तोषयेत्परमेश्वरम् ।। ३८ ।।\nप्रणिपातैः स्तवैः पुण्यैर्वाद्यैर्गानैस्तथा पुनः ।।\nततः स्वस्त्ययनं कृत्वा जयेति व्याहरेत्तथा ।। ३९ ।।\nप्रसन्नो भव देवेश जगदाह्लादकारक ।।\nकर्ता पालयिता त्वञ्च संहर्ता त्वं निरक्षरः ।। 4.12.४० ।।\nजगदादिर्जगद्योनिर्जगदन्तर्गतोपि च ।।\nशान्तो भव महेशान सर्वांल्लोकांश्च पालय ।। ४१ ।।\nएवं कृते विधौ स्वास्थ्यं भविष्यति न संशय ।।\nविकारो न त्रिलोकेस्मिन्भविष्यति सुखं सदा ।। ४२ ।।\nसूत उवाच ।।\nइत्युक्तास्ते द्विजा देवाः प्रणिपत्य पितामहम् ।।\nशिवं तं शरणं प्राप्तस्सर्वलोकसुखेप्सया ।।४३।।\nपूजितः परया भक्त्या प्रार्थितः शंकरस्तदा ।।\nसुप्रसन्नस्ततो भूत्वा तानुवाच महेश्वरः ।।४४।।\nमहेश्वर उवाच ।।\nहे देवा ऋषयः सर्वे मद्वचः शृणुतादरात् ।।\nयोनिरूपेण मल्लिंगं धृतं चेत्स्यात्तदा सुखम् ।। ४५ ।।\nपार्वतीं च विना नान्या लिंगं धारयितुं क्षमा।।\nतया धृतं च मल्लिंगं द्रुतं शान्तिं गमिष्यति ।। ४६ ।।\nसूत उवाच।।\nतच्छ्रुत्वा ऋषिभिर्देवैस्सुप्रसन्नैर्मुनीश्वराः ।।\nगृहीत्वा चैव ब्रह्माणं गिरिजा प्रार्थिता तदा ।। ४७ ।।\nप्रसन्नां गिरिजां कृत्वा वृषभध्वजमेव च ।।\nपूर्वोक्तं च विधिं कृत्वा स्थापितं लिंगमुत्तमम् ।। ४८ ।।\nमंत्रोक्तेन विधानेन देवाश्च ऋषयस्तथा ।।\nचक्रुः प्रसन्नां गिरिजां शिवं च धर्महेतवे ।।४९।।\nसमानर्चुर्विशेषेण सर्वे देवर्षयः शिवम् ।।\nब्रह्मा विष्णुः परे चैव त्रैलोक्यं सचराचरम् ।। 4.12.५० ।।\nसुप्रसन्नः शिवो जातः शिवा च जगदम्बिका।।\nधृतं तया च तल्लिंगं तेन रूपेण वै तदा ।। ५१ ।।\nलोकानां स्थापिते लिंगे कल्याणं चाभवत्तदा ।।\nप्रसिद्धं चैव तल्लिंगं त्रिलोक्यामभवद्द्विजाः ।।५२।।\nहाटकेशमिति ख्यातं तच्छिवाशिवमित्यपि।।\nपूजनात्तस्य लोकानां सुखं भवति सर्वथा ।। ५३ ।।\nइह सर्वसमृद्धिः स्यान्नानासुखवहाधिका ।।\nपरत्र परमा मुक्तिर्नात्र कार्या विचारणा ।। ५४ ।।\nइति श्रीशिवमहापुराणे चतुर्थ्यां कोटिरुद्रसंहितायां लिंगस्वरूपकारणवर्णनं नाम द्वादशोऽध्यायः ।।१२।।"
  }
]
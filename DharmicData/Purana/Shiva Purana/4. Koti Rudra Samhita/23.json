[
  {
    "text": "ऋषय ऊचुः ।।\nएवं वाराणसी पुण्या यदि सूत महापुरी ।।\nतत्प्रभावं वदास्माकमविमुक्तस्य च प्रभो ।। १ ।।\nसूत उवाच।।\nवक्ष्ये संक्षेपतस्सम्यग्वाराणस्यास्सुशोभनम् ।।\nविश्वेश्वरस्य माहात्म्यं श्रूयतां च मुनीश्वराः ।।२।।\nकदाचित्पार्वती देवी शङ्करं परया मुदा ।।\nलोककामनयापृच्छन्माहात्म्यमविमुक्तयोः ।।३।।\nपार्वत्युवाच ।।\nअस्य क्षेत्रस्य माहात्म्यं वक्तुमर्हस्य शेषतः ।।\nममोपरि कृपां कृत्वा लोकानां हितकाम्यया ।। ४ ।।\nसूत उवाच ।।\nदेव्यास्तद्वचनं श्रुत्वा देवदेवो जगत्प्रभुः।।\nप्रत्युवाच भवानीं तां जीवानां प्रियहेतवे ।।५।।\nपरमेश्वर उवाच।।\nसाधु पृष्टं त्वया भद्रे लोकानां सुखदं शुभम् ।।\nकथयामि यथार्थं वै महा त्म्यमविमुक्तयोः ।।६।।\nइदं गुह्यतमं क्षेत्रं सदा वाराणसी मम।।\nसर्वेषामेव जंतूनां हेतुर्मोक्षस्य सर्वथा ।।७।।\nअस्मिन्सिद्धास्सदा क्षेत्रे मदीयं व्रतमाश्रिताः ।।\nनानालिंगधरा नित्यं मम लोकाभिकांक्षिणः ।। ८ ।।\nअभ्यस्यंति महायोगं जितात्मानो जितेन्द्रियाः ।।\nपरं पाशुपतं श्रौतं भुक्तिमुक्तिफलप्रदम्।।९।।\nरोचते मे सदा वासो वाराणस्यां महेश्वरि।।\nहेतुना येन सर्वाणि विहाय शृणु तद्ध्रुवम्।।4.23.१०।।\nयो मे भक्तश्च विज्ञानी तावुभौ मुक्तिभागिनौ ।।\nतीर्थापेक्षा च न तयोर्विहिता विहिते समौ ।। ११ ।।\nजीवन्मुक्तौ तु तौ ज्ञेयौ यत्रकुत्रापि वै मृतौ ।।\nप्राप्नुतो मोक्षमाश्वेव मयोक्तं निश्चितं वचः ।। १२ ।।\nअत्र तीर्थे विशेषोस्त्यविमुक्ताख्ये परोत्तमे ।।\nश्रूयतां तत्त्वया देवि परशक्ते सुचित्तया।।१३।।\nसर्वे वर्णा आश्रमाश्च बालयौवनवार्द्धकाः ।।\nअस्यां पुर्यां मृताश्चेत्त्स्युर्मुक्ता एव न संशयः ।।१४।।\nअशुचिश्च शुचिर्वापि कन्या परिणता तथा ।।\nविधवा वाथ वा वंध्या रजोदोषयुतापि वा ।।१५।।\nप्रसूता संस्कृता कापि यादृशी तादृशी द्विजाः ।।\nअत्र क्षेत्रे मृता चेत्स्यान्मोक्षभाङ् नात्र संशयः ।।१६।।\nस्वेदजश्चांडजो वापि द्युद्भिज्जोऽथ जरायुजः ।\nमृतो मोक्षमवाप्नोति यथात्र न तथा क्वचित् ।।१७।।\nज्ञानापेक्षा न चात्रैव भत्तयपेक्षा न वै पुनः ।।\nकर्मापेक्षा न देव्यत्र दानापेक्षा न चैव हि ।। १८ ।।\nसंस्कृत्यपेक्षा नैवात्र ध्यानापेक्षा न कर्हिचित् ।।\nनामापेक्षार्चनापेक्षा सुजातीनां तथात्र न ।। १९ ।।\nमम क्षेत्रे मोक्षदे हि यो वा वसति मानवः ।।\nयथा तथा मृतः स्याच्चेन्मोक्षमाप्नोति निश्चितम् ।। 4.23.२० ।।\nएतन्मम पुरं दिव्यं गुह्याद्गुह्यतरं प्रिये ।।\nब्रह्मादयोऽपि जानंति माहात्म्यं नास्य पार्वति ।। २१ ।।\nमहत्क्षेत्रमिदं तस्मादविमुक्तमिति स्मृतम् ।।\nसर्वेभ्यो नैमिषादिभ्यः परं मोक्षप्रदं मृते ।। २२ ।।\nधर्मस्योपनिषत्सत्यं मोक्षस्योपनिषत्समम् ।।\nक्षेत्रतीर्थोपनिषदमविमुक्तं विदुर्बुधाः ।। २३ ।।\nकामं भुंजन्स्वपन्क्रीडन्कुर्वन्हि विविधाः क्रियाः ।।\nअविमुक्ते त्यजन्प्राणाञ्जंतुर्मोक्षाय कल्पते ।। २४ ।।\nकृत्वा पापसहस्राणि पिशाचत्वं वरं नृणाम् ।।\nन च क्रतुसहस्रत्वं स्वर्गे काशीं पुरीं विना ।। २५ ।।\nतस्मात्सर्वप्रयत्नेन सेव्यते काशिका पुरी ।।\nअव्यक्तलिंगं मुनिभिर्ध्यायते च सदाशिवः ।। २६ ।।\nयद्यत्फलं समुद्दिश्य तपन्त्यत्र नरः प्रिये ।।\nतेभ्यश्चाहं प्रय च्छामि सम्यक्तत्तत्फलं धुवम्।।२७।।\nसायुज्यमात्मनः पश्चादीप्सितं स्थानमेव च।।\nन कुतश्चित्कर्मबंधस्त्यजतामत्र वै तनुम्।।२८।।\nब्रह्मा देवर्षिभिस्सार्द्धं विष्णुर्वापि दिवाकरः ।।\nउपासते महात्मानस्सर्वे मामिह चापरे ।। २९ ।।\nविषयासक्तचित्तोऽपि त्यक्त धर्मरुचिर्नरः ।।\nइह क्षेत्रे मृतो यो वै संसारं न पुनर्विशेत् ।। 4.23.३० ।।\nकिं पुनर्निर्ममा धीरासत्त्वस्था दंभवर्जिताः ।।\nकृतिनश्च निरारंभास्सर्वे ते मयि भाविताः ।। ३१ ।।\nजन्मांतरसहस्रेषु जन्म योगी समाप्नुयात् ।।\nतदिहैव परं मोक्षं मरणादधिगच्छति ।। ३२ ।।\nअत्र लिंगान्यनेकानि भक्तैस्संस्थापितानि हि ।।\nसर्वकामप्रदानीह मोक्षदानि च पार्वति ।। ३३ ।।\nपंचक्रोशं चतुर्दिक्षु क्षेत्रमेतत्प्रकीर्तितम् ।।\nसमंताच्च तथा जंतोर्मृतिकालेऽमृतप्रदम् ।। ३४ ।।\nअपापश्च मृतो यो वै सद्यो मोक्षं समश्नुते ।।\nसपापश्च मृतौ यस्स्यात्कायव्यूहान्समश्नुते ।। ३५ ।।\nयातनां सोनुभूयैव पश्चान्मोक्षमवाप्नुयात् ।।\nपातकं योऽविमुक्ताख्ये क्षेत्रेऽस्मिन्कुरुते ध्रुवम् ।। ३६ ।।\nभैरवीं यातनां प्राप्य वर्षाणामयुते पुनः ।।\nततो मोक्षमवाप्नोति भुक्त्वा पापं च सुन्दरि ।। ।। ३७ ।।\nइति ते च समाख्याता पापाचारे च या गतिः ।।\nएवं ज्ञात्वा नरस्सम्यक्सेवयेदविमुक्तकम् ।। ३८ ।।\nकृतकर्मक्षयो नास्ति कल्पकोटिशतैरपि ।।\nअवश्यमेव भोक्तव्यं कृतं कर्म शुभाशुभम् ।। ३९ ।।\nकेवलं चाशुभं कर्म नरकाय भवेदिह ।।\nशुभं स्वर्गाय जायेत द्वाभ्यां मानुष्यमीरितम् ।। 4.23.४० ।।\nजन्म सम्यगसम्यक् च न्यूनाधिक्ये भवेदिह ।।\nउभयोश्च क्षयो मुक्तिर्भवेत्सत्यं हि पार्वति ।। ४१ ।।\nकर्म च त्रिविधं प्रोक्तं कर्मकाण्डे महेश्वरि ।।\nसंचितं क्रियमाणं च प्रारब्धं चेति बंधकृत् ।। ४२ ।।\nपूर्वजन्मसमुद्भूतं संचितं समुदाहृतम् ।।\nभुज्यते च शरीरेण प्रारब्धं परिकीर्तितम् ।। ४३ ।।\nजन्मना यच्च क्रियते कर्म सांप्रतम् ।।\nशुभाशुभं च देवेशि क्रियमाणं विदुर्बुधाः ।। ४४ ।।\nप्रारब्धकर्मणो भोगात्क्षयश्चैव चान्यथा ।।\nउपायेन द्वयोर्नाशः कर्मणोः पूजनादिना ।। ४५ ।।\nसर्वेषां कर्मणां नाशो नास्ति काशीं पुरीं विना ।।\nसर्वं च सुलभं तीर्थं दुर्ल्लभा काशिका पुरी ।।४६।।\nपूर्वजन्मकृतं चेद्वै काशीदर्शनमादरात् ।।\nतदा काशीं च संप्राप्य लभेन्मृत्युं न चान्यथा ।।४७।।\nकाशीं प्राप्य नरो यस्तु गंगायां स्नानमाचरेत् ।।\nतदा च क्रियमाणस्य संचितस्यापि संक्षयः ।। ४८ ।।\nप्रारब्धं न विना भोगो नश्य तीति सुनिश्चितम् ।।\nमृतिश्च तस्य संजाता तदा तस्य क्षयो भवेत् ।। ४९ ।।\nपूर्वं चैव कृता काशी पश्चात्पापं समाचरेत् ।।\nतद्बीजेन बलवता नीयते काशिका पुनः ।।4.23.५०।।\nतदा सर्वाणि पापानि भस्मसाच्च भवंति हि ।।\nतस्मात्काशीं नरस्सेवेत्कर्मनिर्मूलनीं ध्रुवम् ।। ।।५१।।\nएकोऽपि ब्राह्मणो येन काश्यां संवासितः प्रिये ।।\nकाशीवासमवाप्यैव ततो मुक्तिं स विंदति ।।५२।।\nकाश्यां यो वै मृतश्चैव तस्य जन्म पुनर्नहि ।।\nसमुद्दिश्य प्रयागे च मृतस्य कामनाफले ।। ५३ ।।\nसंयोगश्च तयोश्चेत्स्यात्काशीजन्यफलं वृथा ।।\nयदि न स्यात्तयोर्योगस्तीर्थराजफलं वृथा।।५४।।\nतस्मान्मच्छासनाद्विष्णुस्सृष्टिं साक्षाद्धि नूतनाम् ।।\nविधाय मनसोद्दिष्टां तत्सिद्धिं यच्छति ध्रुवम् ।। ५५ ।।\nसूत उवाच ।।\nइत्यादि बहुमाहात्म्यं काश्यां वै मुनिसत्तमाः ।।\nतथा विश्वेश्वरस्यापि भुक्तिमुक्तिप्रदं सताम् ।। ५६ ।।\nअतः परं प्रवक्ष्यामि माहात्म्यं त्र्यंबकस्य च ।।\nयच्छ्रुत्वा सर्वपापेभ्यो मुच्यते मानवः क्षणात् ।। ५७ ।।\nइति श्रीशिवमहापुराणे चतुर्थ्यां कोटिरुद्रसंहितायां काशीविश्वेश्वरज्योतिर्लिङ्गमाहात्म्यवर्णनंनामत्रयोविंशोध्याय. ।। २३।।"
  }
]
[
  {
    "text": "ऋषय ऊचुः ।।\nसूत ते वचनं श्रुत्वा परानन्दं वयं गताः ।।\nविस्तरात्कथय प्रीत्या तदेव व्रतमुत्तमम् ।। १ ।।\nकृतं पुरा तु केनेह सूतैतद्व्रतमुत्तमम् ।।\nकृत्वाप्यज्ञानतश्चैव प्राप्तं किं फलमुत्तमम् ।। २ ।।\n।। सूत उवाच ।।\nश्रूयतामृषयस्सर्वे कथयामि पुरातनम्।।\nइतिहासं निषादस्य सर्वपापप्रणाशनम् ।। ३ ।।\nपुरा कश्चिद्वने भिल्लो नाम्ना ह्यासीद्गुरुद्रुहः।।\nकुटुम्बी बलवान्क्रूरः क्रूरकर्मपरायणः ।।४।।\nनिरन्तरं वने गत्वा मृगान्हन्ति स्म नित्यशः ।।\nचौर्य्यं च विविधं तत्र करोति स्म वने वसन् ।।५ ।।\nबाल्यादारभ्य तेनेह कृतं किंचिच्छुभं नहि ।।\nमहान्कालो व्यतीयाय वने तस्य दुरात्मनः ।। ६ ।।\nकदाचिच्छिवरात्रिश्च प्राप्तासीत्तत्र शोभना ।।\nन दुरात्मा स्म जानाति महद्वननिवासकृत् ।। ७ ।।\nएतस्मिन्समये भिल्लो मात्रा पित्रा स्त्रिया तथा।।\nप्रार्थितश्च क्षुधाऽविष्टैर्भक्ष्यं देहि वनेचर।।८।।\nइति संप्रार्थितः सोऽपि धनुरादाय सत्वरम्।।\nजगाम मृगहिंसार्थं बभ्राम सकलं वनम्।।९।।\nदैवयोगात्तदा तेन न प्राप्तं किंचिदेव हि।।\nअस्तप्राप्तस्तदा सूर्यस्स वै  दुःखमुपागतः।।4.40.१०।।\nकिं कर्तव्यं क्व गंतव्यं न प्राप्तं मेऽद्य किंचन।।\nबालाश्च ये गृहे तेषां किं पित्रोश्च भविष्यति ।। ११ ।।\nमदीयं वै कलत्रं च तस्याः किंचिद्भविष्यति।।\nकिंचिद्गृहीत्वा हि मया गंतव्यं नान्यथा भवेत्।।१२।।\nइत्थं विचार्य स व्याधो जलाशय समीपगः।।\nजलावतरणं यत्र तत्र गत्वा स्वयं स्थितः ।।१३।।\nअवश्यमत्र कश्चिद्वै जीवश्चैवागमिष्यति।।\nतं हत्वा स्वगृहं प्रीत्या यास्यामि कृतकार्यकः ।।१४।।\nइति मत्वा स वै वृक्षमेकं बिल्वेतिसंज्ञकम्।।\nसमारुह्य स्थितस्तत्र जलमादाय भिल्लकः ।।१५।।\nकदा यास्यति कश्चिद्वै कदा हन्यामहं पुनः।।\nइति बुद्धिं समास्थाय स्थितोऽसौ क्षुत्तृषान्वितः ।। १६ ।।\nतद्रात्रौ प्रथमे यामे मृगी त्वेका समागता ।।\nतृषार्ता चकिता सा च प्रोत्फालं कुर्वती तदा ।। १७ ।।\nतां दृष्ट्वा च तदा तेन तद्वधार्थमथो शरः ।।\nसंहृष्टेन द्रुतं विष्णो धनुषि स्वे हि संदधे ।। १८ ।।\nइत्येवं कुर्वतस्तस्य जलं बिल्वदलानि च ।।\nपतितानि ह्यधस्तत्र शिवलिंगमभूत्ततः ।।१९।।\nयामस्य प्रथमस्यैव पूजा जाता शिवस्य च ।।\nतन्महिम्ना हि तस्यैव पातकं गलितन्तदा ।।4.40.२०।।\nतत्रत्यं चैव तच्छब्दं श्रुत्वा सा हरिणी भिया ।।\nव्याधं दृष्ट्वा व्याकुला हि वचनं चेदमब्रवीत्।।२१।।\n।।मृग्युवाच ।।\nकिं कर्तुमिच्छसि व्याध सत्यं वद ममाग्रतः ।।\nतच्छुत्वा हरिणीवाक्यं व्याधो वचनमब्रवीत् ।।२२।।\n।।व्याध उवाच।।\nकुटुम्बं क्षुधितं मेऽद्य हत्वा त्वां तर्पयाम्यहम्।।\nदारुणं तद्वचश्श्रुत्वा दृष्ट्वा तं दुर्द्धरं खलम्।।२३।।\nकिं करोमि क्व गच्छामि ह्युपायं रचयाम्यहम् ।।\nइत्थं विचार्यं सा तत्र वचनं चेदमब्रवीत् ।। २४ ।।\n।। मृग्युवाच ।।\nमन्मांसेन सुखं ते स्याद्देहस्यानर्थकारिणः ।।\nअधिकं किं महत्पुण्यं धन्याहं नात्र संशयः ।। २५ ।।\nउपकारकरस्यैव यत्पुण्यं जायते त्विह ।।\nतत्पुण्यं शक्यते नैव वक्तुं वर्षशतैरपि ।। २५ ।।\nपरं तु शिशवो मेऽद्य वर्तंते स्वाश्रमेऽखिलाः ।।\nभगिन्यै तान्समर्प्यैव प्रायास्ये स्वामिनेऽथ वा ।। २७ ।।\nन मे मिथ्यावचस्त्वं हि विजानीहि वनेचर ।।\nआयास्येह पुनश्चेह समीपं ते न संशयः ।।२८।।\nस्थिता सत्येन धरणी सत्येनैव च वारिधिः ।।\nसत्येन जलधाराश्च सत्ये सर्वम्प्रतिष्ठितम् ।।२९।।\n।। सूत उवाच ।।\nइत्युक्तोऽपि तया व्याधो न मेने तद्वचो यदा।।\nतदा सुविस्मिता भीता वचनं साब्रवीत्पुनः ।। 4.40.३० ।।\nमृग्युवाच ।।\nशृणु व्याध प्रवक्ष्यामि शपथं हि करोम्यहम् ।।\nआगच्छेयं यथा ते न समीपं स्वगृहाद्गता ।। ३१ ।।\nब्राह्मणो वेदविक्रेता सन्ध्याहीनस्त्रिकालकम्।।\nस्त्रियस्स्वस्वामिनो ह्याज्ञां समुल्लंघ्य क्रियान्विताः ।। ३२ ।।\nकृतघ्ने चैव यत्पापं तत्पापं विमुखे हरे ।।\nद्रोहिणश्चैव यत्पापं तत्पापं धर्मलंघने ।।३३।।\nविश्वासघातके तच्च तथा वै छलकर्तरि ।।\nतेन पापेन लिम्पामि यद्यहं नागमे पुनः ।। ३४ ।।\nइत्याद्यनेकशपथान्मृगी कृत्वा स्थिता यदा ।।\nतदा व्याधस्य विश्वस्य गच्छेति गृहमब्रवीत् ।। ३५ ।।\nमृगी हृष्टाजलं पीत्वा गता स्वाश्रममण्डलम् ।।\nतावच्च प्रथमो यामस्तस्य निद्रां विना गतः ।।३६।।\nतदीया भगिनी या वै मृगी च परिभाविता ।।\nतस्या मार्गं विचिन्वन्ती ह्याजगाम जलार्थिनी ।।३७।।\nतां दृष्ट्वा च स्वयं भिल्लोऽकार्षीद्बाणस्य कर्षणम् ।।\nपूर्ववज्जलपत्राणि पतितानि शिवोपरि ।।३८।।\nयामस्य च द्वितीयस्य तेन शंभोर्महात्मनः ।।\nपूजा जाता प्रसंगेन व्याधस्य सुखदायिनी ।। ३९ ।।\nमृगी सा प्राह तं दृष्ट्वा किं करोषि वनेचर ।।\nपूर्ववत्कथितं तेन तच्छ्रुत्वाह मृगी पुनः ।।4.40.४०।।\nमृग्युवाच ।।\nधन्याहं श्रूयतां व्याध सफलं देहधारणम् ।।\nअनित्येन शरीरेण ह्युपकारो भविष्यति ।।४१।।\nपरन्तु मम बालाश्च गृहे   तिष्ठन्ति चार्भकाः ।।\nभर्त्रे तांश्च समर्प्यैव ह्यागमिष्याम्यहं पुनः ।।४२।।\nव्याध उवाच ।।\nत्वया चोक्तं न मन्येहं हन्मि त्वां नात्र संशयः ।।\nतच्छुत्वा हरिणी प्राह शपथं कुर्वती हरे ।। ४३ ।।\nमृग्युवाच ।।\nशृणु व्याध प्रवक्ष्यामि नागच्छेयं पुनर्यदि ।।\nवाचा विचलितो यस्तु सुकृतं तेन हारितम् ।। ४४ ।।\nपरिणीता स्त्रियं हित्वा गच्छत्यन्यां च यः पुमान् ।।\nवेदधर्मं समुल्लंघ्य कल्पितेन च यो व्रजेत् ।। ४५ ।।\nविष्णुभक्तिसमायुक्तः शिवनिन्दां करोति यः ।।\nपित्रोः क्षयाहमासाद्य शून्यं चैवाक्रमेदिह ।। ४६ ।।\nकृत्वा च पारतापं हि करोति वचनं पुनः ।।\nतेन पापेन लिंपामि नागच्छेयं पुनर्यदि ।। ४७ ।।\nसूत उवाच ।।।\nइत्युक्तश्च तया व्याधो गच्छेत्याह मृगीं च सः ।।\nसा मृगी च जलं पीत्वा हृष्टाऽगच्छत्स्वमाश्रमम् ।। ४८ ।।\nतावद्द्वितीयो यामो वै तस्य निद्रां विना गतः ।।\nएतस्मिन्समये तत्र प्राप्ते यामे तृतीयके ।। ४९ ।।\nज्ञात्वा विलंबं चकितस्तदन्वेषणतत्परः ।।।\nतद्यामे मृगमद्राक्षीज्जलमार्गगतं ततः।।4.40.५०।।\nपुष्टं मृगं च तं दृष्ट्वा हृष्टो वनचरस्स वै ।।\nशरं धनुषि संधाय हन्तुं तं हि प्रचक्रमे ।।५१।।\nतदैवं कुर्वतस्तस्य बिल्वपत्राणि कानिचित् ।।\nतत्प्रारब्धवशाद्विष्णो पतितानि शिवोपरि ।। ५२ ।।\nतेन तृतीययामस्य तद्रात्रौ तस्य भाग्यतः ।।\nपूजा जाता शिवस्यैव कृपालुत्वं प्रदर्शितम् ।।५३।।\nश्रुत्वा तत्र च तं शब्दं किं करोषीति प्राह सः ।।\nकुटुम्बार्थमहं हन्मि त्वां व्याधश्चेति सोब्रवीत् ।। ५४ ।।\nतच्छ्रुत्वा व्याधवचनं हरिणो हृष्टमानसः ।।\nद्रुतमेव च तं व्याधं वचनं चेदमब्रवीत् ।। ५५ ।।\nहरिण उवाच ।।\nधन्योहं पुष्टिमानद्य भवत्तृप्तिर्भविष्यति ।।\nयस्यांगं नोपकाराय तस्य सर्वं वृथा गतम् ।। ५६ ।।\nयो वै सामर्थ्ययुक्तश्च नोपकारं करोति वै ।।\nतत्सामर्थ्यं भवेद्व्यर्थं परत्र नरकं व्रजेत् ।। ५७ ।।\nपरन्तु बालकान् स्वांश्च समर्प्य जननीं शिशून् ।।\nआश्वास्याप्यथ तान् सर्वानागमिष्याम्यहं पुनः ।। ५८ ।।\nइत्युक्तस्तेन स व्याधो विस्मितोतीव चेतसि ।।\nमनाक् शुद्धमनानष्टपापपुंजो वचोऽब्रवीत् ।। ५९ ।।\nव्याध उवाच ।।\nये ये समागताश्चात्र तेते सर्वे त्वया यथा ।।\nकथयित्वा गता ह्यत्र नायान्त्यद्यापि वंचकाः ।। 4.40.६० ।।\nत्वं चापि संकटे प्राप्तो व्यलीकं च गमिष्यसि ।।\nमम सञ्जीवनं चाद्य भविष्यति कथं मृग ।। ६१ ।।\nमृग उवाच ।।\nशृणु व्याध प्रवक्ष्यामि नानृतं विद्यते मयि ।।\nसत्येन सर्वं ब्रह्माण्डं तिष्ठत्येव चराचरम् ।।६२।।\nयस्य वाणी व्यलीका हि तत्पुण्यं गलितं क्षणात् ।।\nतथापि शृणु वै सत्यां प्रतिज्ञां मम भिल्लक ।। ६३ ।।\nसन्ध्यायां मैथुने घस्रे शिवरात्र्यां च भोजने ।।\nकूटसाक्ष्ये न्यासहारे संध्याहीने द्विजे तथा ।। ६४ ।।\nशिवहीनं मुखं यस्य नोपकर्ता क्षमोऽपि सन् ।।\nपर्वणि श्रीफलस्यैव त्रोटनेऽभक्ष्यभक्षणे ।। ६५ ।।\nअसंपूज्य शिवं भस्मरहितश्चान्नभुक् च यः ।।\nएतेषां पातकं मे स्यान्नागच्छेयं पुनर्यदि ।। ६६ ।।\nशिव उवाच ।।\nइति श्रुत्वा वचस्तस्य गच्छ शीघ्रं समाव्रज ।।\nस व्याधेनैवमुक्तस्तु जलं पीत्वा गतो मृगः ।। ६७ ।।\nते सर्वे मिलितास्तत्र स्वाश्रमे कृतसुप्रणाः ।।\nवृत्तांतं चैव तं सर्वं श्रुत्वा सम्यक् परस्परम्।।६८।।\nगन्तव्यं निश्चयेनेति सत्यपाशेन यंत्रिताः ।।\nआश्वास्य बालकांस्तत्र गन्तुमुत्कण्ठितास्तदा ।। ६९ ।।\nमृगी ज्येष्ठा च या तत्र स्वामिनं वाक्यमब्रवीत् ।।\nत्वां विना बालका ह्यत्र कथं स्थास्यंति वै मृग ।। 4.40.७० ।।\nप्रथमं तु मया तत्र प्रतिज्ञा च कृता प्रभो ।।\nतस्मान्मया च गन्तव्यं भवद्भ्यां स्थीयतामिह ।। ७१ ।।\nइति तद्वचनं श्रुत्वा कनिष्ठा वाक्यमब्रवीत् ।।\nअहं त्वत्सेविका चाद्य गच्छामि स्थीयतां त्वया।।७२।।\nतच्छ्रुत्वा च मृगः प्राह गम्यते तत्र वै मया ।।\nभवत्यौ तिष्ठतां चात्र मातृतः शिशुरक्षणम्।।७३।।\nतत्स्वामिवचनं श्रुत्वा मेनाते तन्न धर्मतः ।।\nप्रोचुः प्रीत्या स्वभर्तारं वैधव्ये जीवितं च धिक् ।।७४।।\nबालानाश्वास्य तांस्तत्र समर्प्य सहवासिनः ।।\nगतास्ते सर्व एवाशु यत्रास्ते व्याधसत्तमः ।। ७५ ।।\nते बाला अपि सर्वे वै विलोक्यानुसमागताः ।।\nएतेषां या गतिः स्याद्वै ह्यस्माकं सा भवत्विति ।। ७६ ।।\nतान् दृष्ट्वा हर्षितो व्याधो बाणं धनुषि संदधे ।।\nपुनश्च जलपत्राणि पतितानि शिवोपरि ।। ७७ ।।\nतेन जाता चतुर्थस्य पूजा यामस्य वै शुभा ।।\nतस्य पापन्तदा सर्वं भस्मसादभवत् क्षणात् ।। ७८ ।।\nमृगी मृगी मृगश्चोचुश्शीघ्रं वै व्याधसत्तम ।।\nअस्माकं सार्थकं देहं कुरु त्वं हि कृपां कुरु ।। ७९ ।।\n।। शिव उवाच ।।\nइति तेषां वचश्श्रुत्वा व्याधो विस्मयमागतः ।।\nशिवपूजाप्रभावेण ज्ञानं दुर्लभमाप्तवान् ।। 4.40.८० ।।\nएते धन्या मृगाश्चैव ज्ञानहीनास्सुसंमताः ।।\nस्वीयेनैव शरीरेण परोपकरणे रताः ।।८१।।\nमानुष्यं जन्म संप्राप्य साधितं किं मयाधुना ।।\nपरकायं च संपीड्य शरीरं पोषितं मया ।। ८२ ।।\nकुटुम्बं पोषितं नित्यं कृत्वा पापान्यनेकशः ।।\nएवं पापानि हा कृत्वा का  गतिर्मे भविष्यति ।। २३ ।।\nकां वा गतिं गमिष्यामि पातकं जन्मतः कृतम् ।।\nइदानीं चिंतयाम्येवं धिग्धिक् च जीवनं मम ।। ८४ ।।\nइति ज्ञानं समापन्नो बाणं संवारयंस्तदा ।।\nगम्यतां च मृगश्रेष्ठा धन्याः स्थ इति चाब्रवीत् ।। ८५ ।।\nशिव उवाच ।।\nइत्युक्ते च तदा तेन प्रसन्नश्शंकरस्तदा ।।\nपूजितं च स्वरूपं हि दर्शयामास संमतम् ।।८६।।\nसंस्पृश्य कृपया शंभुस्तं व्याधं प्रीतितोऽब्रवीत् ।।\nवरं ब्रूहि प्रसन्नोऽस्मि व्रतेनानेन भिल्लक ।। ८७ ।।\nव्याधोऽपि शिवरूपं च दृष्ट्वा मुक्तोऽभवत्क्षणात्।।\nपपात शिवपादाग्रे सर्वं प्राप्तमिति बुवन् ।।८८।।\nशिवोऽपि सुप्रन्नात्मा नाम दत्वा गुहेति च ।।\nविलोक्य तं कृपादृष्ट्या तस्मै दिव्यान्वरानदात् ।।।८९।।\nशिव उवाच ।।\nशृणु व्याधाद्य भोगांस्त्वं भुंक्ष्व दिव्यान्यथेप्सितान् ।।\nराजधानीं समाश्रित्य शृंगवेरपुरे पराम् ।।4.40.९०।।\nअनपाया वंशवृद्धिश्श्लाघनीयः सुरैरपि ।।\nगृहे रामस्तव व्याध समायास्यति निश्चितम् ।।९१।।\nकरिष्यति त्वया मैत्री मद्भक्तस्नेहकारकः ।।\nमत्सेवासक्तचेतास्त्वं मुक्तिं यास्यसि दुर्लभाम् ।।९२।।\nएतस्मिन्नंतरे ते तु कृत्वा शंकरदर्शनम् ।।\nसर्वे प्रणम्य सन्मुक्तिं मृगयोनेः प्रपेदिरे ।। ९३ ।।\nविमानं च समारुह्य दिव्यदेहा गतास्तदा ।।\nशिवदर्शनमात्रेण शापान्मुक्ता दिवं गताः ।। ९४ ।।\nव्याधेश्वरः शिवो जातः पर्वते ह्यर्बुदाचले ।।\nदर्शनात्पूजनात्सद्यो भुक्तिमुक्तिप्रदायकः ।।९५।।\nव्याधोपि तद्दिनान्नूनं भोगान्स सुरसत्तम ।।\nभुक्त्वा रामकृपां प्राप्य शिवसायुज्यमाप्तवान् ।। ९६ ।।\nअज्ञानात्स व्रतञ्चैतत्कृत्वा सायुज्यमाप्तवान् ।।\nकिं पुनर्भक्तिसंपन्ना यान्ति तन्मयतां शुभाम्।।९७।।\nविचार्य्य सर्वशास्त्राणि धर्मांश्चैवाप्यनेकशः।।\nशिवरात्रिव्रतमिदं सर्वोत्कृष्टं प्रकीर्तितम्।।९८।।\nव्रतानि विविधान्यत्र तीर्थानि विविधानि च ।।\nदानानि च विचित्राणि मखाश्च विविधास्तथा ।।९९।।\nतपांसि विविधान्येव जपाश्चैवाप्य नेकशः ।।\nनैतेन समतां यान्ति शिवरात्रिव्रतेन च ।।4.40.१००।।\nतस्माच्छुभतरं चैतत्कर्तव्यं हितमीप्सुभिः ।।\nशिवरात्रिव्रतन्दिव्यं भुक्ति मुक्तिप्रदं सदा ।। १०१ ।।\nएतत्सर्वं समाख्यातं शिवरात्रिव्रतं शुभम् ।।\nव्रतराजेति विख्यातं किमन्यच्छ्रोतुमिच्छसि ।। १०२ ।।\nइति  श्रीशिवमहापुराणे चतुर्थ्यां कोटिरुद्रसंहितायां व्याधेश्वरमाहात्म्ये शिवरात्रिव्रतमाहात्म्यवर्णनं नाम चत्वारिंशोऽध्यायः ।। ४०।।"
  }
]
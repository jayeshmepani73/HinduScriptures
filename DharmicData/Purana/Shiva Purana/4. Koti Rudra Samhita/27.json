[
  {
    "text": "ऋषय ऊचुः ।।\nगंगा च जलरूपेण कुतो जाता वद प्रभो ।।\nतन्माहात्म्यं विशेषेण कुतो जात वद प्रभो ।।१।।\nयैर्विप्रैर्गौतमायेव दुःखं दत्तं दुरात्मभिः ।।\nतेषां किंच ततो जातमुच्यतां व्यास सद्गुरो ।। २ ।।\nसूत उवाच ।।\nएवं संप्रार्थिता गंगा गौतमेन तदा स्वयम् ।।\nब्रह्मणश्च गिरेर्विप्रा द्रुतं तस्मादवातरत् ।। ३ ।।\nऔदुंबरस्य शाखायास्तत्प्रवाहो विनिस्सृतः ।।\nतत्र स्नानं मुदा चक्रे गौतमो विश्रुतो मुनिः ।।४।।\nगौतमस्य च ये शिष्या अन्ये चैव महर्षयः ।।\nसमागताश्च ते तत्र स्नानं चक्रुर्मुदान्विताः ।। ५ ।।\nगंगाद्वारं च तन्नाम प्रसिद्धमभवत्तदा ।।\nसर्वपापहरं रम्यं दर्शनान्मुनिसत्तमः ।। ६ ।।\nगौतमस्पर्द्धिनस्ते च ऋषयस्तत्र चागताः ।।\nस्नानार्थं तांश्च सा दृष्ट्वा ह्यंतर्धानं गता द्रुतम् ।।७।।\nमामेति गौतमस्तत्र व्याजहार वचो द्रुतम् ।।\nमुहुर्मुहुः स्तुवन् गंगां सांजलिर्नतमस्तकः ।। ८ ।।\nगौतम उवाच ।।\nइमे च श्रीमदांधाश्च साधवो वाप्यसाधवः ।।\nएतत्पुण्यप्रभावेण दर्शनं दीयतां त्वया ।।९।।\nसूत उवाच।।\nततो वाणी समुत्पन्ना गंगाया व्योममंडलात्।।\nतच्छृणुध्वमृषिश्रेष्ठा गंगावचनमुत्तमम् ।।4.27.१०।।\nएते दुष्टतमाश्चैव कृतघ्नाः स्वामिद्रोहिणः ।।\nजाल्माः पाखंडिनश्चैव द्रष्टुं वर्ज्याश्च सर्वदा ।।११।।\nगौतम उवाच ।।\nमातश्च श्रूयतामेतन्महता गिर एव च ।।\nतस्मात्त्वया च कर्त्तव्यं सत्यं च भगवद्वचः ।।१२।।\nअपकारिषु यो लोक उपकारं करोति वै ।।\nतेन पूतो भवाम्यत्र भगवद्वचनं त्विदम् ।। १३ ।।\nसूत उवाच ।।\nइति श्रुत्वा मुनेर्वाक्यं गौतमस्य महात्मनः ।।\nपुनर्वाणी समुत्पन्ना गंगाया व्योममंडलात् ।। १४ ।।\nकथ्यते हि त्वया सत्यं गौतमर्षे शिवं वचः ।।\nतथापि संग्रहार्थ च प्रायश्चितं चरंतु वै ।।१५।।\nशतमेकोत्तरं चात्र कार्य्यं प्रक्रमणं गिरेः ।।\nभवच्छासनतस्त्वेतैस्त्वदधीनैर्विशेषतः ।। १६ ।।\nततश्चैवाधिकारश्च जायते दुष्टकारिणाम्।।\nमद्दर्शने विशेषेण सत्यमुक्तं मया मुने।।१७।।\nसूत उवाच।।\nइति श्रुत्वा वचस्तस्याश्चक्रुर्वै ते तथाऽखिलाः ।।\nसंप्रार्थ्य गौतमं दीनाः क्षंतव्यो नोऽपराधकः ।।१८।।\nएवं कृते तदा तेन गौतमेन तदाज्ञया ।।\nकुशावर्तं नाम चक्रे गङ्गाद्वारादधोगतम् ।।१९।।\nततः प्रादुरभूत्तत्र सा तस्य प्रीतये पुनः ।।\nकुशावर्तं च विख्यातं तीर्थमासीत्तदुत्तमम् ।।4.27.२०।।\nतत्र स्नातो नरो यस्तु मोक्षाय परिकल्पते ।।\nत्यक्त्वा सर्वानघान्सद्यो विज्ञानं प्राप्य दुर्लभम् ।। २१ ।।\nगौतमो ऋषयश्चान्ये मिलिताश्च परस्परम् ।।\nलज्जितास्ते तदा ये च कृतघ्ना ह्यभवन्पुरा ।।२२।।\nऋषय ऊचुः ।।\nअस्माभिरन्यथा सूत श्रुतं तद्वर्णयामहे।।\nगौतमस्तान्द्विजान् क्रुद्धश्शशापेति प्रबुध्यताम् ।। २३ ।।\nसूत उवाच ।।\nद्विजास्तदपि सत्यं वै कल्पभेदसमाश्रयात् ।।\nवर्णयामि विशेषेण तां कथामपि सुव्रता ।।२४।।\nगौतमोपि ऋषीन्दृष्ट्वा तदा दुर्भिक्षपीडितान् ।।\nतपश्चकार सुमहद्वरुणस्य महात्मनः ।। २५ ।।\nअक्षय्यं कल्पयामास जलं वरुणदां यया ।।\nततो व्रीहीन्यवांश्चैव वापयामास भूरिशः ।। २६ ।।\nएवं परोपकारी स गौतमो मुनिसत्तमाः ।।\nआहारं कल्पयामास तेभ्यः स्वतपसो बलात् ।। २७ ।।\nकदाचित्तत्स्त्रियो दुष्टा जलार्थमपमानिताः ।।\nऊचु पतिभ्यस्ताः क्रुद्धा गौतमेर्ष्याकरं वचः ।। २८ ।।\nततस्ते भिन्नमतयो गां कृत्वा कृत्रिमां द्विजाः ।।\nतद्धान्यभक्षणासक्तां चक्रुस्तां कुटिलाशयाः ।।२९।।\nस्वधान्यभक्षणासक्तां गां दृष्ट्वा गौतमस्तदा ।।\nतृणेन ताडयामास शनैस्तां संनिवारयन् ।।4.27.३०।।\nतृणसंस्पर्शमात्रेण सा भूमौ पतिता च गौः ।।\nमृता ह्यभूत्क्षणं विप्रा भाविकर्मवशात्तदा ।। ३१ ।।\nगौर्हता गौतमेनेति तदा ते कुटिलाशयाः ।।\nएकत्रीभूय तत्रत्यैः सकला ऋषयोऽवदन् ।।३२।।\nततस्स गौतमो भीतो गौर्हतेति बभूव ह ।।\nचकार विस्मयं नार्यहल्याशिष्यैश्शिवानुगः ।। ३३ ।।\nततस्स गौतमो ज्ञात्वा तां गां क्रोधसमाकुलः ।।\nशशाप तानृषीन् सर्वान् गौतमो मुनिसत्तमः ।।३४।।\nगौतम उवाच ।।\nयूयं सर्वे दुरात्मानो दुःखदा मे विशेषतः ।।\nशिवभक्तस्य सततं स्युर्वेदविमुखास्सदा ।।३५।।\nअद्यप्रभृति वेदोक्ते सत्कर्मणि विशेषतः ।।\nमा भूयाद्भवतां श्रद्धा शैवमार्गे विमुक्तिदे ।।३६।।\nअद्यप्रभृति दुर्मार्गे तत्र श्रद्धा भवेत्तु वः।।\nमोक्षमार्गविहीने हि सदा श्रुतिबहिर्मुखे।।३७।।\nअद्यप्रभृति भालानि मृल्लिप्तानि भवन्तु वः ।।\nस्रसध्वं नरके यूयं भालमृल्लेपनाद्द्विजाः।।३८।।\nभवंतो मा भविष्यंतु शिवैक परदैवताः।।\nअन्यदेवसमत्वेन जानंतु शिवमद्वयम् ।।३९।। ।\nमा भूयाद्भवतां प्रीतिश्शिवपूजादिकर्मणि।।\nशिवनिष्ठेषु भक्तेषु शिवपर्वसु सर्वदा।।4.27.४०।।\nअद्य दत्ता मया शापा यावंतो दुःखदायकाः।।\nतावंतस्संतु भवतां संततावपि सर्वदा।।४१।।\nअशैवास्संतु भवतां पुत्रपौत्रादयो द्विजाः।।\nपुत्रैस्सहैव तिष्ठंतु भवंतो नरके ध्रुवम्।।४२।।\nततो भवंतु चण्डाला दुःखदारिद्र्यपीडिताः ।।\nशठा निन्दाकरास्सर्वे तप्तमुद्रांकितास्सदा ।। ४३ ।।\nसूत उवाच ।।\nइति शप्त्वा मुनीन् सर्वान् गौतमस्स्वाश्रमं ययौ ।।\nशिवभक्तिं चकाराति स बभूव सुपावनः ।। ४४ ।।\nततस्तैः खिन्नहृदया ऋषयस्तेखिला द्विजाः ।।\nकांच्यां चक्रुर्निवासं हि शैवधर्मबहिष्कृताः ।। ४५ ।।\nतत्पुत्राश्चाभवन्सर्वे शैवधर्मबहिष्कृताः ।।\nअग्रे तद्वद्भविष्यंति कलौ बहुजनाः खलाः ।।४६।।\nइति प्रोक्तमशेषेण तद्वृत्तं मुनिसत्तमाः ।।\nपूर्ववृत्तमपि प्राज्ञाः श्रुतं सर्वैस्तु चादरात् ।।४७।।\nइति वश्च समाख्यातो गौतम्याश्च समुद्भवः ।।\nमाहात्म्यमुत्तमं चैव सर्वपापहरं परम् ।। ४८ ।।\nत्र्यंबकस्य च माहात्म्यं ज्योतिर्लिंगस्य कीर्तितम् ।।\nयच्छ्रुत्वा सर्वपापेभ्यो मुच्यते नात्र संशयः ।। ४९ ।।\nअतः परं प्रवक्ष्यामि वैद्यनाथेश्वरस्य हि ।।\nज्योतिर्लिंगस्य माहात्म्यं श्रूयतां पापहारकम् ।। 4.27.५० ।।\nइति श्रीशिवमहापुराणे चतुर्थ्यां कोटिरुद्रसंहितायां त्र्यंबकेश्वरज्योतिर्लिंग माहात्म्यवर्णनं नाम सप्तविंशोध्यायः ।। २७ ।।"
  }
]
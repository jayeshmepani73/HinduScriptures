[
  {
    "text": "सूत उवाच ।।\nब्रह्मपुर्यां चित्रकूटं लिंगं मत्तगजेन्द्रकम् ।।\nब्रह्मणा स्थापितं पूर्वं सर्वकामसमृद्धिदम् ।। १ ।।\nतत्पूर्वदिशि कोटीशं लिंगं सर्ववरप्रदम् ।।\nगोदावर्य्याः पश्चिमे तल्लिंगं पशुपतिनामकम् ।। २ ।।\nदक्षिणस्यां दिशि कश्चिदत्रीश्वर इति स्वयम् ।।\nलोकानामुपकारार्थमनसूयासुखाय च ।। ३ ।।\nप्रादुर्भूतः स्वयं देवो ह्यनावृष्ट्यामजीवयत् ।।\nस एव शंकरः साक्षादंशेन स्वयमेव हि ।। ४ ।।\nऋषय ऊचुः ।।\nसूतसूत महाभाग कथमत्रीश्वरो हरः ।।\nउत्पन्नः परमो दिव्यस्तत्त्वं कथय सुव्रत ।। ५ ।।\nसूत उवाच।।\nसाधु पृष्ठमृषिश्रेष्ठाः कथयामि कथां शुभाम् ।।\nयां कथां सततं श्रुत्वा पातकैर्मुच्यते ध्रुवम् ।।६।।\nदक्षिणस्यां दिशि महत् कामदं नाम यद्वनम् ।।\nचित्रकूटसमीपेस्ति तपसां हितदं सताम् ।।७।।\nतत्र च ब्रह्मणः पुत्रो ह्यत्रिनामा ऋषिः स्वयम् ।।\nतपस्तेपेऽति कठिनमनसूयासमन्वितः ।। ८ ।।\nपूर्वं कदाचित्तत्रैव ह्यनावृष्टिरभून्मुने ।।\nदुःखदा प्राणिनां दैवाद्विकटा शतवार्षिकी ।। ९।\nवृक्षाश्शुष्कास्तदा सर्वे पल्लवानि फलानि च ।।\nनित्यार्थं न जलं क्वापि दृष्टमासीन्मुनीश्वराः।। 4.3.१०।।\nआर्द्रीभावो न लभ्येत खरा वाता दिशो दश ।।\nहाहाकारो महानासीत्पृथिव्यां दुःखदोऽति हि ।। ११।।\nसंवर्तं चैव भूतानां दृष्ट्वात्रि गृहिणी प्रिया ।।\nसाध्वी चैवाब्रवीदत्रिं मया दुःखं न सह्यते।।१२।।\nसमाधौ च विलीनोभूदासने संस्थितः स्वयम् ।।\nप्राणायामं त्रिरावृत्त्या कृत्वा मुनिवरस्तदा ।।१३।।\nध्यायति स्म परं ज्योतिरात्मस्थमात्मना च सः ।।\nअत्रिर्मुनिवरो ज्ञानी शंकरं निर्विकारकम् ।। १४ ।।\nस्वामिनि ध्यानलीने च शिष्यास्ते दूरतो गताः ।।\nअन्नं विना तदा ते तु मुक्त्वा तं स्वगुरुं मुनिम्।।१५।।\nएकाकिनी तदा जाता सानसूया पतिव्रता ।। १६ ।।\nसिषेवे सा च सततं तं मुदा मुनिसत्तमम् ।।\nपार्थिवं सुन्दरं कृत्वा मंत्रेण विधि पूर्वकम् ।। १७ ।।\nमानसैरुपचारैश्च पूजयामास शंकरम्।।\nतुष्टाव शंकरं भक्त्या संसेवित्वा मुहुर्मुहुः ।। १८ ।।\nबद्धाञ्जलिपुटा भूत्वा प्रक्रम्य स्वामिनं शिवम् ।।\nदण्डवत्प्रणिपातेन प्रतिप्रक्रमणं तदा ।।१९।।\nचकार सुचरित्रा सानसूया मुनिकामिनी ।।\nदैत्याश्च दानवाः सर्वे दृष्ट्वा तु सुन्दरीं तदा ।।4.3.२०।।\nविह्वलाश्चाभवंस्तत्र तेजसा दूरतः स्थिताः।।\nअग्निं दृष्ट्वा यथा दूरे वर्तन्ते तद्वदेव हि।।२१।।\nतथैनां च तदा दृष्ट्वा नायान्तीह समीपगाः ।।\nअत्रेश्च तपसश्चैवानसूया शिवसेवनम् ।।२२।।\nविशिष्यते स्म विप्रेन्द्रा मनोवाक्कायसंस्कृतम।\nतावत्कालं तु सा देवी परिचर्यां चकार ह ।।२३।।\nयावत्कालं मुनिवरः प्राणायामपरायणः ।।\nतौ दम्पती तदा तत्र स्वस्व कार्यपरायणौ ।। २४ ।।\nसंस्थितौ मुनिशार्दूल नान्यः कश्चित्परः स्थितः ।।\nएवं जातं तदा काले ह्यत्रिश्च ऋषिसत्तमः ।।२५।।\nध्याने च परमे लीनो न व्यबुध्यत किंचन ।।\nअनसूयापि सा साध्वी स्वामिनं वै शिवं तथा ।। २६ ।।\nनान्यत्परं किंचिज्जानीते स्म च सा सती ।।\nतस्यैव तपसा सर्वे तस्याश्च भजनेन च ।।२७।।\nदेवाश्च ऋषयश्चैव गंगाद्यास्सरितस्तथा।।\nदर्शनार्थं तयोः सर्वाः परे प्रीत्या समाययुः ।। २८ ।।\nदृष्ट्वा च तत्तपस्सेवां विस्मयं परमं ययुः ।।\nतयोस्तदद्भुतं दृष्ट्वा समूचुर्भजनं वरम् ।।२९।।\nउभयोः किं विशिष्टं च तपसो भजनस्य च ।।\nअत्रेश्चैव तपः प्रोक्तमनसूयानुसेवनम् ।।4.3.३०।।\nतत्सर्वमुभयोर्दृष्ट्वा समूचुर्भजनं वरम्।।\nपूर्वैश्च ऋषिभिश्चैव दुष्करं तु तपः कृतम् ।। ३१ ।।\nएतादृशं तु केनापि क्व कृतं नैतदब्रुवन् ।।\nधन्योऽयं च मुनिर्धन्या तथेयमनसूयिका ।। ३२ ।।\nयदैताभ्यां परप्रीत्या क्रियते सुतपः पुनः ।।\nएतादृशं शुभं चैतत्तपो दुष्करमुत्तमम् ।। ३३ ।।\nत्रिलोक्यां क्रियते केन साम्प्रतं ज्ञायते न हि ।।\nतयोरेव प्रशंसां च कृत्वा ते तु यथागतम्।।३४।।\nगतास्ते च तदा तत्र गंगा न गिरिशं विना।\nगंगा मद्भजनप्रीता साध्वी धर्मविमोहिता ।।३५।।\nकृत्वोपकारमेतस्या गमिष्यामीत्युवाच सा।।\nशिवोऽपि ध्यानसम्बद्धो मुनेरत्रेर्मुनीश्वराः ।।३६।।\nपूर्णांशेन स्थितस्तत्र कैलासं तं जगाम ह।।\nपंचाशच्च तथा चात्र चत्वारि ऋषिसत्तमाः ।।३७।।\nवर्षाणि च गतान्यासन्वृष्टिर्नैवाभवत्तदा ।।\nयावच्चाप्यत्रिणा ह्येवं तपसा ध्यानमाश्रितम् ।। ३८ ।।\nअनसूया तदा नैव गृह्णामीतीषणा कृता ।।\nएवं च क्रियमाणे हि मुनिना तपसि स्थिते ।।\nअनसूयासुभजने यज्जातं श्रूयतामिति।।३९।।\nइति श्रीशिवमहापुराणे चतुर्थ्यां कोटिरुद्रसंहितायामनसूयात्रितपोवर्णनं नाम तृतीयो ऽध्यायः ।। ३ ।।"
  }
]
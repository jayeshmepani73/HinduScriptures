[
  {
    "text": "सूत उवाच ।।\nश्रूयतामृषयः श्रेष्ठाः कथयामि यथा श्रुतम् ।।\nविष्णुना प्रार्थितो येन संतुष्टः परमेश्वरः ।।\nतदाहं कथयाम्यद्य पुण्यं नाम सहस्रकम् ।। १ ।।\nश्रीविष्णुरुवाच ।।\nशिवो हरो मृडो रुद्रः पुष्करः पुष्पलोचनः ।।\nअर्थिगम्यः सदाचारः शर्वः शंभुर्महेश्वरः ।। २ ।।\nचंद्रापीडश्चंद्रमौलिर्विश्वं विश्वंभरेश्वरः ।।\nवेदांतसारसंदोहः कपाली नीललोहितः ।। ३ ।।\nध्यानाधारोऽपरिच्छेद्यो गौरीभर्त्ता गणेश्वरः ।।\nअष्टमूर्तिर्विश्वमूर्तिस्त्रिवर्गस्वर्गसाधनः ।। ४ ।।\nज्ञानगम्यो दृढप्रज्ञो देवदेवस्त्रिलोचनः ।।\nवामदेवो महादेवः पटुः परिवृढो दृढः ।। ५ ।।\nविश्वरूपो विरूपाक्षो वागीशः शुचिसत्तमः ।।\nसर्वप्रमाणसंवादी वृषाङ्को वृषवाहनः ।। ६ ।।\nईशः पिनाकी खट्वांगी चित्रवेषश्चिरंतनः ।।\nतमोहरो महायोगी गोप्ता ब्रह्मा च धूर्जटिः ।। ७ ।।\nकालकालः कृत्तिवासाः सुभगः प्रणवात्मकः ।।\nउन्नध्रः पुरुषो जुष्यो दुर्वासाः पुरशासनः ।। ८ ।।\nदिव्यायुधः स्कंदगुरुः परमेष्ठीः परात्परः ।।\nअनादिमध्यनिधनो गिरीशो गिरिजाधवः ।। ९ ।।\nकुबेरबंधुः श्रीकंठो लोकवर्णोत्तमो मृदुः ।।\nसमाधिवेद्यः कोदंडी नीलकंठः परस्वधीः ।। 4.35.१० ।।\nविशालाक्षो मृगव्याधः सुरेशः सूर्यतापनः ।।\nधर्मधाम क्षमाक्षेत्रं भगवान्भगनेत्रभित् ।। ११ ।।\nउग्रः पशुपतिस्तार्क्ष्यः प्रियभक्तः परंतपः ।।\nदाता दयाकरो दक्षः कर्मंदीः कामशासनः ।। १२ ।।\nश्मशाननिलयः सूक्ष्मः श्मशानस्थो महेश्वरः ।।\nलोककर्त्ता मृगपतिर्महाकर्त्ता महौषधिः ।।१३।।\nउत्तरो गोपतिर्गोप्ता ज्ञानगम्यः पुरातनः।।\nनीतिः सुनीतिः शुद्धात्मा सोमः सोमरतः सुखी ।।१४।।\nसोमपोऽमृतपः सौम्यो महातेजा महाद्युतिः ।।\nतेजोमयोऽमृतमयोऽन्नमयश्च सुधापतिः ।। १५ ।।\nअजातशत्रुरालोकः संभाव्यो हव्यवाहनः ।।\nलोककरो वेदकरः सूत्रकारः सनातनः ।। १६ ।।\nमहर्षिकपिलाचार्यो विश्वदीप्तिस्त्रिलोचनः ।।\nपिनाकपाणिर्भूदेवः स्वस्तिदः स्वस्तिकृत्सुधीः ।। १७ ।।\nधातृधामा धामकरः सर्वगः सर्वगोचरः ।।\nब्रह्मसृग्विश्वसृक्सर्गः कर्णिकारः प्रियः कविः ।। १८ ।।\nशाखो विशाखो गोशाखः शिवो भिषगनुत्तमः ।।\nगंगाप्लवोदको भव्यः पुष्कलः स्थपतिः स्थिरः ।। १९ ।।\nविजितात्मा विधेयात्मा भूतवाहनसारथिः ।।\nसगणो गणकायश्च सुकीर्तिच्छिन्नसंशयः।।4.35.२०।।\nकामदेवः कामपालो भस्मोद्धूलितविग्रहः ।।\nभस्मप्रियो भस्मशायी कामी कांतः कृतागमः ।।२१।।\nसमावर्तोऽनिवृत्तात्मा धर्मपुंजः सदाशिवः ।।\nअकल्मषश्च पुण्यात्मा चतुर्बाहुर्दुरासदः।।२२।।\nदुर्लभो दुर्गमो दुर्गः सर्वायुधविशारदः ।।\nअध्यात्मयोगनिलयः सुतंतुस्तंतुवर्धनः ।।२३।।\nशुभांगो लोकसारंगो जगदीशो जनार्दनः।।\nभस्मशुद्धिकरो मेरुरोजस्वी शुद्धविग्रहः ।। २४ ।।\nअसाध्यः साधुसाध्यश्च भृत्यमर्कटरूपधृक् ।।\nहिरण्यरेताः पौराणो रिपुजीवहरो बली ।। २५ ।।\nमहाह्रदो महागर्तस्सिद्धोवृंदारवंदितः ।।\nव्याघ्रचर्मांबरो व्याली महाभूतो महानिधिः ।। २६ ।।\nअमृतोऽमृवपुः श्रीमान्पाञ्चजन्यः प्रभंजनः ।।\nपंचविंशतितत्त्वस्थः पारिजातः परात्परः ।।२७।।\nसुलभस्सुव्रतश्शूरो वाङ्मयैकनिधिर्निधिः ।।\nवर्णाश्रमगुरुर्वर्णी शत्रुजिच्छत्रुतापनः ।। २८ ।।\nआश्रमः क्षपणः क्षामो ज्ञानवानचलेश्वरः ।।\nप्रमाणभूतो दुर्ज्ञेयः सुपर्णो वायुवाहनः ।। ।।२९।।\nधनुर्धरो धनुर्वेदो गुणः शशिगुणाकरः।।\nसत्यस्सत्यपरोऽदीनो धर्मो गोधर्मशासनः।।4.35.३०।।\nअनंतदृष्टिरानंदो दंडो दमयिता दमः ।।\nअभिचार्य्यो महामायो विश्वकर्म विशारदः।।३१।।\nवीतरागो विनीतात्मा तपस्वीभूतभावनः।।\nउन्मत्तवेषः प्रच्छन्नो जितकामोऽजितप्रियः।।३२।।\nकल्याणप्रकृतिः कल्पः सर्वलोकप्रजापतिः।।\nतरस्वी तारको धीमान्प्रधानः प्रभुरव्ययः ।।३३।।\nलोकपालोंऽतर्हितात्मा कल्पादिः कमलेक्षणः ।।\nवेदशास्त्रार्थतत्त्वज्ञोऽनियमो नियताश्रयः ।। ३४ ।।\nचंद्रः सूर्यः शनिः केतुर्वरांगो विद्रुमच्छविः ।।\nभक्तिवश्यः परं ब्रह्म मृगबाणापर्णोऽनघः ।।३५।।\nअद्रिरद्र्यालयः कांतः परमात्मा जगद्गुरुः।।\nसर्वकर्मालयस्तुष्टो मंगल्यो मंगलावृतः ।। ३६ ।।\nमहातपा दीर्घतपाः स्थविष्ठ स्थविरो ध्रुवः ।।\nअहः संवत्सरो व्याप्तिः प्रमाणं परमं तपः ।। ३७ ।।\nसंवत्सरकरो मंत्रः प्रत्ययः सर्वतापनः ।।\nअजः सर्वेश्वरस्सिद्धो महातेजा महाबलः ।।३८।।\nयोगी योग्यो महारेता सिद्धिः सर्वादिरग्रहः ।।\nवसुर्वसुमनाः सत्यः सर्वपापहरो हरः ।। ३९ ।।\nसुकीर्ति शोभनस्स्रग्वी वेदांगो वेदविन्मुनिः ।।\nभ्राजिष्णुर्भोजनं भोक्ता लोकनाथो दुराधरः ।। 4.35.४० ।।\nअमृतश्शाश्वतश्शांतो बाणहस्तः प्रतापवान् ।।\nकमंडलुधरो धन्वी ह्यवाङ्मनसगोचरः ।। ४१ ।।\nअतींद्रियो महामायस्सर्ववासश्चतुष्पथः ।।\nकालयोगी महानादो महोत्साहो महाबलः ।। ४२ ।।\nमहाबुद्धिर्महावीर्यो भूतचारी पुरं दरः।।\nनिशाचरः प्रेतचारी महाशक्तिर्महाद्युतिः ।।४३।।\nअनिर्देश्यवपुः श्रीमान्सर्वाचार्यमनोगतिः ।।\nबहुश्रुतिर्महामायो नियतात्मा ध्रुवोऽध्रुवः ।। ४४ ।।\nतेजस्तेजो द्युतिधरो जनकः सर्वशासकः ।।\nनृत्यप्रियो नृत्यनित्यः प्रकाशात्मा प्रकाशकः ।। ४५ ।।\nस्पष्टाक्षरो बुधो मंत्रः समानः सारसंप्लवः ।।\nयुगादिकृद्युगावर्तो गंभीरो वृषवाहनः ।।४६।।\nइष्टो विशिष्टः शिष्टेष्टः सुलभः सारशो धनः ।।\nतीर्थरूपस्तीर्थनामा तीर्थादृश्यस्तु तीर्थदः ।। ४७ ।।\nअपांनिधिरधिष्ठानं विजयो जयकालवित् ।।\nप्रतिष्ठितः प्रमाणज्ञो हिरण्यकवचो हरिः ।। ४८ ।।\nविमोचनस्सुरगणो विद्येशो बिंदुसंश्रयः ।।\nवातरूपोऽमलोन्मायी विकर्ता गहनो गुहः ।। ४९ ।।\nकरणं कारणं कर्ता सर्वबंधविमोचनः ।।\nव्यवसायो व्यवस्थानः स्थानदो जगदादिजः ।। 4.35.५० ।।\nगुरुदो ललितोऽभेदो भावात्मात्मनि संस्थितः ।।\nवीरेश्वरो वीरभद्रो वीरासनविधिर्गुरुः ।। ५१ ।।\nवीरचूडामणिर्वेत्ता चिदानंदो नदीधरः ।।\nआज्ञाधारस्त्रिशूली च शिपिविष्टः शिवालयः ।। ५२ ।।\nबालखिल्यो महावीरस्तिग्मांशुर्बधिरः खगः ।।\nअभिरामः सुशरणः सुब्रह्मण्यः सुधापतिः ।। ५३ ।।\nमघवान्कौशिको गोमान्विरामः सर्वसाधनः ।।\nललाटाक्षो विश्वदेहः सारः संसारचक्रभृत् ।। ५४ ।।\nअमोघदंडी मध्यस्थो हिरण्यो ब्रह्मवर्चसः ।।\nपरमार्थः परोमायी शंबरो व्याघ्रलोचनः ।। ९५ ।।\nरुचिर्बहुरुचिर्वेद्यो वाचस्पतिरहस्पतिः ।।\nरविर्विरोचनः स्कंदः शास्ता वैवस्वतो यमः ।। ५६ ।।\nयुक्तिरुन्नतकीर्तिश्च सानुरागः पुरंजयः ।।\nकैलासाधिपतिः कांतः सविता रविलोचनः ।। ५७ ।।\nविश्वोत्तमो वीतभयो विश्वभर्त्ताऽनिवारितः ।।\nनित्यो नियतकल्याणः पुण्यश्रवणकीर्त्तनः ।। ५८ ।।\nदूरश्रवो विश्वसहो ध्येयो दुःस्वप्ननाशनः ।।\nउत्तारणो दुष्कृतिहा विज्ञेयो दुःसहोऽभवः ।। ५९ ।।\nअनादिर्भूर्भुवो लक्ष्मीः किरीटी त्रिदशाधिपः ।।\nविश्वगोप्ता विश्वकर्त्ता सुवीरो रुचिरांगदः ।। 4.35.६० ।।\nजननो जनजन्मादिः प्रीतिमान्नीतिमान्ध्रुवः ।।\nवशिष्ठः कश्यपो भानुर्भीमो भीमपराक्रमः।।६१।।\nप्रणवः सत्पथाचारो महाकोशो महाधनः ।।\nजन्माधिपो महा देवः सकलागमपारगः ।। ६२ ।।\nतत्त्वं तत्त्वविदेकात्मा विभुर्विष्णुर्विभूषणः ।।\nऋषिर्ब्राह्मण ऐश्वर्यजन्ममृत्युजरातिगः ।। ६३ ।।\nपंचयज्ञसमुत्पत्तिर्विश्वेशो विमलोदयः ।।\nआत्मयोनिरनाद्यंतो वत्सलो भक्तलोकधृक् ।। ६४ ।।\nगायत्रीवल्लभः प्रांशुर्विश्वावासः प्रभाकरः ।।\nशिशुर्गिरिरतः सम्राट् सुषेणः सुरशत्रुहा ।। ६५ ।।\nअनेमिरिष्टनेमिश्च मुकुन्दो विगतज्वरः ।।\nस्वयंज्योतिर्महाज्योतिस्तनुज्योतिरचंचलः ।। ६६ ।।\nपिंगलः कपिलश्मश्रुर्भालनेत्रस्त्रयीतनुः ।।\nज्ञानस्कंदो महानीतिर्विश्वोत्पत्तिरुपप्लवः ।। ६७ ।।\nभगो विवस्वानादित्यो गतपारो बृहस्पतिः ।।\nकल्याणगुणनामा च पापहा पुण्यदर्शनः ।।६८।।\nउदारकीर्तिरुद्योगी सद्योगी सदसत्त्रपः ।।\nनक्षत्रमाली नाकेशः स्वाधिष्ठानः षडाश्रयः ।। ६९ ।।\nपवित्रः पापहारी च मणिपूरो नभोगतिः ।।\nहृत्पुंडरीकमासीनः शक्रः शांतो वृषाकपिः ।। 4.35.७० ।।\nउष्णो गृहपतिः कृष्णः समर्थोऽनर्थनाशनः ।।\nअधर्मशत्रुरज्ञेयः पुरुहूतः पुरुश्रुतः ।। ७१ ।।\nब्रह्मगर्भो बृहद्गर्भो धर्मधेनुर्धनागमः ।।\nजगद्धितैषी सुगतः कुमारः कुशलागमः ।। ७२ ।।\nहिरण्यवर्णो ज्योतिष्मान्नानाभूतरतो ध्वनिः ।।\nआरोग्यो नमनाध्यक्षो विश्वामित्रो धनेश्वरः ।। ७३ ।।\nब्रह्मज्योतिर्वसुधामा महाज्योतिरनुत्तमः ।।\nमातामहो मातरिश्वा नभस्वान्नागहारधृक् ।। ७४ ।।\nपुलस्त्यः पुलहोऽगस्त्यो जातूकर्ण्यः पराशरः ।।\nनिरावरणनिर्वारो वैरंच्यो विष्टरश्रवाः ।। ७५ ।।\nआत्मभूरनिरुद्धोऽत्रिर्ज्ञानमूर्तिर्महायशाः ।।\nलोकवीराग्रणीर्वीरश्चण्डः सत्यपराक्रमः ।। ७६ ।।\nव्यालकल्पो महाकल्पः कल्पवृक्षः कलाधरः।।\nअलंकरिष्णुरचलो रोचिष्णुर्विक्रमोन्नतः।।७७।।\nआयुः शब्दपतिर्वाग्मी प्लवनश्शिखिसारथिः।।\nअसंसृष्टोऽतिथिश्शत्रुः प्रमाथी पादपासनः ।।७८।।\nवसुश्रवा कव्यवाहः प्रतप्तो विश्वभोजनः ।।\nजप्यो जरादिशमनो लोहितश्च तनूनपात्।।७९।।\nपृषदश्वो नभोयोनिः सुप्रतीकस्तमिस्रहा ।।\nनिदाघस्तपनो मेघभक्षः परपुरंजयः ।। 4.35.८० ।।\nसुखानिलस्सुनिष्पन्नस्सुरभिश्शिशिरात्मकः ।।\nवसंतो माधवो ग्रीष्मो नभस्यो बीजवाहनः ।। ८१ ।।\nअंगिरा गुरुरात्रेयो विमलो विश्वपावनः ।।\nपावनः पुरजिच्छक्रस्त्रैविद्यो नववारण ।। ८२ ।।\nमनोबुद्धिरहंकारः क्षेत्रज्ञः क्षेत्रपालकः ।।\nजमदग्निर्बलनिधिर्विगालो विश्वगालवः ।। ८३ ।।\nअघोरोऽनुत्तरो यज्ञः श्रेयो निःश्रेयसप्रदः ।।\nशैलो गगनकुंदाभो दानवारिररिंदमः ।। ८४ ।।\nचामुण्डो जनकश्चारुर्निश्शल्यो लोकशल्यधृक् ।।\nचतुर्वेदश्चतुर्भावश्चतुरश्चतुर प्रियः ।।८५।।\nआम्नायोऽथ समाम्नायस्तीर्थदेवशिवालयः ।।\nबहुरूपो महारूपस्सर्वरूपश्चराचरः ।। ८६ ।।\nन्यायनिर्मायको नेयो न्यायगम्यो निरंजनः ।।\nसहस्रमूर्द्धा देवेंद्रस्सर्वशस्त्रप्रभंजनः ।। ८७ ।।\nमुंडी विरूपो विकृतो दंडी नादी गुणोत्तमः ।।\nपिंगलाक्षो हि बह्वयो नीलग्रीवो निरामयः ।।८८।।\nसहस्रबाहुस्सर्वेशश्शरण्यस्सर्वलोकधृक्।।\nपद्मासनः परं ज्योतिः पारम्पर्य्यफलप्रदः।।८९।।\nपद्मगर्भो महागर्भो विश्वगर्भो विचक्षणः ।।\nपरावरज्ञो वरदो वरेण्यश्च महास्वनः ।। 4.35.९० ।।\nदेवासुरगुरुर्देवो देवासुरनमस्कृतः ।।\nदेवासुरमहा मित्रो देवासुरमहेश्वरः ।। ९१ ।।\nदेवासुरेश्वरो दिव्यो देवासुरमहाश्रयाः ।।\nदेवदेवोऽनयोऽचिंत्यो देवतात्मात्मसंभवः ।। ९२ ।।।\nसद्यो महासुरव्याधो देवसिंहो दिवाकरः।।\nविबुधामचरः श्रेष्ठः सर्वदेवोत्तमोत्तम।।९३।।\nशिवज्ञानरतः श्रीमाञ्शिखी श्रीपर्वतप्रियः।।\nवज्रहस्तस्सिद्धखङ्गो नरसिंहनिपातनः ।।९४।।\nब्रह्मचारी लोकचारी धर्मचारी धनाधिपः ।।\nनन्दी नंदीश्वरोऽनंतो नग्नव्रतधरश्शुचिः ।। ९५ ।।\nलिंगाध्यक्षः सुराध्यक्षो युगाध्यक्षो युगापहः ।।\nस्वधामा स्वगतः स्वर्गी स्वरः स्वरमयः स्वनः ।। ९६ ।।\nबाणाध्यक्षो बीजकर्ता कर्मकृद्धर्मसंभवः ।।\nदंभो लोभोऽथ वै शंभुस्सर्व भूतमहेश्वरः ।।९७।।\nश्मशाननिलयस्त्र्यक्षस्स तुरप्रतिमाकृतिः।।\nलोकोत्तरस्फुटोलोकः त्र्यंबको नागभूषणः ।।९८।।\nअंधकारि मखद्वेषी विष्णुकंधरपातनः ।।\nहीनदोषोऽक्षयगुणो दक्षारिः पूषदंतभित्।।९९।।\nपूर्णः पूरयिता पुण्यः सुकुमारः सुलोचनः ।।\nसन्मार्गमप्रियो धूर्त्तः पुण्यकीर्तिरनामयः ।। 4.35.१०० ।।\nमनोजवस्तीर्थकरो जटिलो नियमेश्वरः ।।\nजीवितांतकरो नित्यो वसुरेता वसुप्रदः ।। १०१ ।।\nसद्गतिः सिद्धिदः सिद्धिः सज्जातिः खलकंटकः।।\nकलाधरो महाकालभूतः सत्यपरायणः ।। १०२ ।।\nलोकलावण्यकर्ता च लोकोत्तरसुखालयः ।।\nचंद्रसंजीवनश्शास्ता लोकग्राहो महाधिपः ।। १०३ ।।\nलोकबंधुर्लोकनाथः कृतज्ञः कृतिभूषितः ।।\nअनपायोऽक्षरः कांतः सर्वशस्त्रभृतां वरः ।। १०४ ।।\nतेजोमयो श्रुतिधरो लोकमानी घृणार्णवः ।।\nशुचिस्मितः प्रसन्नात्मा ह्यजेयो दुरतिक्रमः ।। १०५ ।।\nज्योतिर्मयो जगन्नाथो निराकारो जलेश्वरः ।।\nतुम्बवीणो महाकायो विशोकश्शोकनाशनः ।।१०६।।\nत्रिलोकपस्त्रिलोकेशः सर्वशुद्धिरधोक्षजः ।।\nअव्यक्तलक्षणो देवो व्यक्तोऽव्यक्तो विशांपतिः।।१०७।।\nपरः शिवो वसुर्नासासारो मानधरो यमः ।।\nब्रह्मा विष्णुः प्रजापालो हंसो हंसगतिर्वयः ।।१०८।।\nवेधा विधाता धाता च स्रष्टा हर्त्ता चतुर्मुखः ।।\nकैलासशिखरावासी सर्वावासी सदागति ।। १०९ ।।\nहिरण्यगर्भो द्रुहिणो भूतपालोऽथ भूपतिः ।।\nसद्योगी योगविद्योगीवरदो ब्राह्मणप्रिय ।। 4.35.११० ।।\nदेवप्रियो देवनाथो देवको देवचिंतकः ।।\nविषमाक्षो विरूपाक्षो वृषदो वृषवर्धनः ।। १११ ।।\nनिर्ममो निरहंकारो निर्मोहो निरुपद्रवः।।\nदर्पहा दर्पदो दृप्तः सर्वार्थपरिवर्त्तकः ।।११२।।\nसहस्रार्चिर्भूतिभूषः स्निग्धाकृतिरदक्षिणः ।।\nभूतभव्यभवन्नाथो विभवो भूतिनाशनः ।। ११३ ।।\nअर्थोऽनर्थो महाकोश परकायैकपंडित ।।\nनिष्कंटकः कृतानंदो निर्व्याजो व्याजमर्दनः ।।११४।।\nसत्त्ववान्सात्त्विकः सत्यः कृतस्नेहः कृतागमः ।।\nअकंपितो गुणग्राही नैकात्मानैककर्मकृत्।।११५।।\nसुप्रीतः सुखदः सूक्ष्मः सुकरो दक्षिणानिलः ।।\nनंदिस्कंदो धरो धुर्यः प्रकटः प्रीतिवर्धनः ।। ११६ ।।\nअपराजितः सर्वसहो गोविंदः सत्त्ववाहनः ।।\nअधृतः स्वधृतः सिद्धः पूतमूर्तिर्यशोधनः ।।११७।।\nवाराहशृंगधृक् शृंगी बलवानेकनायकः ।।\nश्रुतिप्रकाशः श्रुतिमाने कबंधुरनेकधृक् ।। ११८ ।।\nश्रीवत्सलः शिवारंभः शांतभद्रः समो यशः ।।\nभूयशो भूषणो भूतिर्भूतिकृद्भूतभावनः ।।११९।।\nअकंपो भक्तिकायस्तु कालहानिः कलाविभुः ।।\nसत्यव्रती महात्यागी नित्यशांतिपरायणः ।।4.35.१२०।।\nपरार्थवृत्तिर्वरदो विरक्तस्तु विशारदः।।\nशुभदः शुभकर्ता च शुभनामा शुभः स्वयम् ।। १२१ ।।\nअनर्थितो गुणग्राही ह्यकर्ता कनकप्रभः ।।\nस्वभावभद्रो मध्यस्थ शत्रुघ्नो विघ्ननाशनः ।।१२२।।\nशिखंडी कवची शूली जटी मुंडी च कुंडली ।।\nअमृत्युः सर्वदृक् सिंहस्तेजोराशिर्महामणिः ।।१२३ ।।\nअसंख्येयोऽप्रमेयात्मा वीर्यवान् वीर्यकोविदः ।।\nवेद्यश्च वै वियोगात्मा सप्तावरमुनीश्वरः ।। १२४ ।।\nअनुत्तमो दुराधर्षो मधुरः प्रियदर्शनः ।।\nसुरेश स्मरणः सर्वः शब्दः प्रतपतां वरः ।। १२५ ।।\nकालपक्षः कालकालः सुकृती कृतवासुकिः ।।\nमहेष्वासो महीभर्ता निष्कलंको विशृंखल।।१२६।।\nद्युमणिस्तरणिर्धन्यः सिद्धिदः सिद्धिसाधनः ।।\nविश्वतस्संवृतस्तु व्यूढोरस्को महाभुजः ।।१२७।।\nसर्वयोनिर्निरातंको नरनारायणप्रियः ।।\nनिर्लेपो यतिसंगात्मा निर्व्यंगो व्यंगनाशनः ।।१२८।।\nस्तव्यः स्तवप्रियः स्तोता व्यासमूर्तिर्निरंकुलः ।।\nनिरवद्यमयोपायो विद्याराशिश्च सत्कृतः ।। १२९ ।।\nप्रशांतबुद्धिरक्षुण्णः संग्रहो नित्यसुंदरः ।।\nवैयाघ्रधुर्यो धात्रीशः संकल्पः शर्वरीपतिः ।। 4.35.१३० ।।\nपरमार्थगुरुर्दत्तः सूरिराश्रितवत्सलः ।।\nसोमो रसज्ञो रसदः सर्वसत्त्वावलंबनः ।।१३१।।\nएवं नाम्नां सहस्रेण तुष्टाव हि हरं हरिः ।।\nप्रार्थयामास शम्भुं वै पूजयामास पंकजः ।। १३२ ।।\nततः स कौतुकी शम्भुश्चकार चरितं द्विजाः ।।\nमहाद्भुतं सुखकरं तदेव शृणुतादरात् ।। १३३ ।।\nइति श्रीशिवमहापुराणे चतुर्थ्यां कोटिरुद्रसंहितायां शिवसहस्रनामवर्णनं नाम पञ्चत्रिंशोध्यायः ।।३५।।"
  }
]
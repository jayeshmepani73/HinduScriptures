[
  {
    "text": "सूत उवाच।।\nद्विजाः शृणुत सद्भक्त्या शिवलिंगानि तानि च ।।\nपश्चिमायां दिशायां वै यानि ख्यातानि भूतले।।१।।\nकपिलायां नगर्यां तु कालरामेश्वराभिधे ।।\nशिवलिंगे महादिव्ये दर्शनात्पापहारके ।।२ ।।\nपश्चिमे सागरे चैव महासिद्धेश्वरः स्मृतः ।।\nधर्मार्थकामदश्चैव तथा मोक्षप्रदोऽपि हि ।।३।।\nपश्चिमाम्बुधितीरस्थं गोकर्णं क्षेत्रमुत्तमम् ।।\nब्रह्महत्यादिपापघ्नं सर्वकामफलप्रदम् ।।५।।\nगोकर्णे शिवलिंगानि विद्यन्ते कोटिकोटिशः ।।\nअसंख्यातानि तीर्थानि तिष्ठन्ति च पदेपदे ।।५।।\nबहुनात्र किमुक्तेन गोकर्णस्थानि सर्वशः ।।\nशिवप्रत्यक्षलिंगानि तीर्थान्यम्भांसि सर्वशः ।। ६ ।।\nगोकर्णे शिवलिंगानां तीर्थानामपि सर्वशः ।।\nवर्ण्यते महिमा तात पुराणेषु महर्षिभिः ।।७।।\nकृतेयुगे स हि श्वेतस्त्रेतायां सोतिलोहितः ।।\nद्वापरे पीतवर्णश्च कलौ श्यामो भविष्यति ।। ८ ।।\nआक्रान्तसप्तपातालकुहरोपि महाबलः ।।\nप्राप्ते कलियुगे घोरे मृदुतामुपयास्यति ।। ९ ।।\nमहापातकिनश्चात्र समभ्यर्च्य महाबलम् ।।\nशिवलिंगं च गोकर्णे प्रयाताश्शांकरम्पदम् ।।4.8.१०।।\nगोकर्णे तत्र मुनयो गत्वा पुण्यर्क्षवासरे ।।\nयेऽर्चयन्ति च तं भक्त्या ते रुद्राः स्युर्न संशय ।। ११ ।।\nयदा कदाचिद्गोकर्णे यो वा को वापि मानवः ।।\nपूजयेच्छिवलिंगं तत्स गच्छेद्ब्रह्मणः पदम् ।।१२।।\nब्रह्मविष्ण्वादिदेवानां शंकरो हित काम्यया ।।\nमहाबलाभिधानेन देवः संनिहितस्सदा ।।।२।।\nघोरेण तपसा लब्धं रावणाख्येन रक्षसा।।\nतल्लिंगं स्थापयामास गोकर्ण गणनायकः ।।१४।।\nविष्णुर्ब्रह्मा महेन्द्रश्च विश्वदेवो मरुद्गणाः।।\nआदित्या वसवो दस्रौ शशांकश्च सतारकः।।१५।।\nएते विमानगतयो देवाश्च सह पार्षदैः ।।\nपूर्वद्वारं निषेवन्ते तस्य वै प्रीतिकारणात् ।।१६।।\nयमो मृत्युः स्वयं साक्षाच्चित्रगुप्तश्च पावकः।।\nपितृभिः सह रुद्रैश्च दक्षिणद्वारमाश्रितः ।।१७।।\nवरुणः सरितां नाथो गंगादिसरिता गणैः ।।\nमहाबलं च सेवन्ते पश्चिमद्वारमाश्रिताः।।१८।।\nतथा वायुः कुबेरश्च देवेशी भद्रकालिका ।।\nमातृभिश्चण्डिकाद्याभिरुत्तरद्वारमाश्रिताः ।। १९ ।।\nसर्वे देवास्सगन्धर्वाः पितरः सिद्धचारणाः ।।\nविद्याधराः किंपुरुषाः किन्नरा गुह्यकाः खगाः ।। 4.8.२० ।।\nनानापिशाचा वेताला दैतेयाश्च महाबलाः ।।\nनागाश्शेषादयस्सर्वे सिद्धाश्च मुनयोऽखिलाः ।। २१ ।।\nप्रणुवन्ति च तं देवं प्रणमन्ति महाबलम् ।।\nलभन्त ईप्सितान्कामान्रमन्ते च यथासुखम् ।।२२।।\nबहुभिस्तत्र सुतपस्तप्तं सम्पूज्य तं विभुम् ।।\nलब्धा हि परमा सिद्धिरिहामुत्रापि सौख्यदा ।। २३ ।।\nगोकर्णे शिवलिंगं तु मोक्षद्वार उदाहृतः ।।\nमहाबलाभिधानोऽसौ पूजितः संस्तुतो द्विजाः ।। २४ ।।\nमाघासितचतुर्दश्यां महाबलसमर्चनम् ।।\nविमुक्तिदं विशेषेण सर्वेषां पापिनामपि ।। २५ ।।\nअस्यां शिवतिथौ सर्वे महोत्सवदिदृक्षवः ।।\nआयांति सर्वदेशेभ्यश्चातुर्वर्ण्यमहाजनाः ।। २६ ।।\nस्त्रियो वृद्धाश्च बालाश्च चतुराश्रमवासिनः ।।\nदृष्ट्वा तत्रेत्य देवेशं लेभिरे कृतकृत्यताम् ।। २७ ।।\nमहाबलप्रभावात्तु तच्च लिंगं शिवस्य तु ।।\nसम्पूज्यैकाथ चाण्डाली शिवलोकं गता द्रुतम्।।२८।।\nइति श्रीशिवमहापुराणे चतुर्थ्यां कोटिरुद्रसंहितायां महाबलमाहात्म्यवर्णनं नामाष्टमोऽध्यायः ।।८।।"
  }
]
[
  {
    "text": "ऋषय ऊचुः ।\nप्रणवस्य च माहात्म्यं षड्लिंगस्य महामुने ।\nशिवभक्तस्य पूजां च क्रमशो ब्रूहि नःप्रभो १ ।\nसूत उवाच ।\nतपोधनैर्भवद्भिश्च सम्यक्प्रश्नस्त्वयं कृतः ।\nअस्योत्तरं महादेवो जानाति स्म न चापरः २ ।\nअथापि वक्ष्ये तमहं शिवस्य कृपयैव हि ।\nशिवोऽस्माकं च युष्माकं रक्षां गृह्णातु भूरिशः ३ ।\nप्रो हि प्रकृतिजातस्य संसारस्य महोदधेः ।\nनवं नावांतरमिति प्रणवं वै विदुर्बुधाः ४ ।\nप्रः प्रपंचो न नास्तिवो युष्माकं प्रणवं विदुः ।\nप्रकर्षेण नयेद्यस्मान्मोक्षं वः प्रणवं विदुः ५ ।\nस्वजापकानां योगिनां स्वमंत्रपूजकस्य च ।\nसर्वकर्मक्षयं कृत्वा दिव्यज्ञानं तु नूतनम् ६ ।\nतमेव मायारहितं नूतनं परिचक्षते ।\nप्रकर्षेण महात्मानं नवं शुद्धस्वरूपकम् ७ ।\nनूतनं वै करोतीति प्रणवं तं विदुर्बुधाः ।\nप्रणवं द्विविधं प्रोक्तं सूक्ष्मस्थूलविभेदतः ८ ।\nसूक्ष्ममेकाक्षरं विद्यात्स्थूलं पंचाक्षरं विदुः ।\nसूक्ष्ममव्यक्तपंचार्णं सुव्यक्तार्णं तथेतरत् ९ ।\nजीवन्मुक्तस्य सूक्ष्मं हि सर्वसारं हि तस्य हि ।\nमंत्रेणार्थानुसंधानं स्वदेहविलयावधि 1.17.१० ।\nस्वदेहेगलिते पूर्णं शिवं प्राप्नोति निश्चयः ।\nकेवलं मंत्रजापी तु योगं प्राप्नोति निश्चयः ११ ।\nषट्त्रिंशत्कोटिजापी तु निश्चयं योगमाप्नुयात् ।\nसूक्ष्मं च द्विविधं ज्ञेयं ह्रस्वदीर्घविभेदतः १२ ।\nअकारश्च उकारश्च मकारश्च ततः परम् ।\nबिंदुनादयुतं तद्धि शब्दकालकलान्वितम् १३ ।\nदीर्घप्रणवमेवं हि योगिनामेव हृद्गतम् ।\nमकारं तंत्रितत्त्वं हि ह्रस्वप्रणव उच्यते १४ ।\nशिवः शक्तिस्तयोरैक्यं मकारं तु त्रिकात्मकम् ।\nह्रस्वमेवं हि जाप्यं स्यात्सर्वपापक्षयैषिणाम् १५ ।\nभूवायुकनकार्णोद्योःशब्दाद्याश्च तथा दश ।\nआशान्वयेदशपुनः प्रवृत्ता इति कथ्यते १६ ।\nह्रस्वमेव प्रवृत्तानां निवृत्तानां तु दीर्घकम् ।\nव्याहृत्यादौ च मंत्रादौ कामं शब्दकलायुतम् १७ ।\nवेदादौ च प्रयोज्यं स्याद्वंदने संध्ययोरपि ।\nनवकौटिजपाञ्जप्त्वा संशुद्धः पुरुषो भवेत् १८ ।\nपुनश्च नवकोट्या तु पृथिवीजयमाप्नुयात् ।\nपुनश्च नवकोट्या तु ह्यपांजयमवाप्नुयात् १९ ।\nपुनश्च नवकोट्या तु तेजसांजयमाप्नुयात् ।\nपुनश्च नवकोट्या तु वायोर्जयमवाप्नुयात् ।\nआकाशजयमाप्नोति नवकोटिजपेन वै 1.17.२०।\nगंधादीनांक्रमेणैवनवकोटिजपेणवै ।\nअहंकारस्य च पुनर्नव कोटिजपेन वै २१ ।\nसहस्रमंत्रजप्तेन नित्यशुद्धो भवेत्पुमान् ।\nततः परं स्वसिद्ध्यर्थं जपो भवति हि द्विजाः २२ ।\nएवमष्टोत्तरशतकोटिजप्तेन वै पुनः ।\nप्रणवेन प्रबुद्धस्तु शुद्धयोगमवाप्नुयात् २३ ।\nशुद्धयोगेन संयुक्तो जीवन्मुक्तो न संशयः ।\nसदा जपन्सदाध्यायञ्छिवं प्रणवरूपिणम् २४ ।\nसमाधिस्थो महायोगीशिव एव न संशयः ।\nऋषिच्छंदोदेवतादि न्यस्य देहेपुनर्जपेत् २५ ।\nप्रणवं मातृकायुक्तं देहे न्यस्य ऋषिर्भवेत् ।\nदशमातृषडध्वादि सर्वं न्यासफलं लभेत् २६ ।\nप्रवृत्तानां च मिश्राणां स्थूलप्रणवमिष्यते ।\nक्रियातपोजपैर्युक्तास्त्रिविधाः शिवयोगिनः २७ ।\nधनादिविभवैश्चैव कराद्यंगैर्नमादिभिः ।\nक्रियया पूजया युक्तः क्रियायोगीति कथ्यते २८ ।\nपूजायुक्तश्च मितभुग्बाह्येंद्रि यजयान्वितः ।\nपरद्रो हादिरहितस्तपोयोगीति कथ्यते २९ ।\nएतैर्युक्तः सदा क्रुद्धः सर्वकामादिवर्जितः ।\nसदा जपपरः शांतोजपयोगीति तं विदुः 1.17.३० ।\nउपचारैः षोडशभिः पूजया शिवयोगिनाम् ।\nसालोक्यादिक्रमेणैव शुद्धो मुक्तिं लभेन्नरः ३१ ।\nजपयोगमथो वक्ष्ये गदतः शृणुत द्विजाः ।\nतपःकर्तुर्जपः प्रोक्तो यज्जपन्परिमार्जते ३२ ।\nशिवनाम नमःपूर्वं चतुर्थ्यां पंचतत्त्वकम् ।\nस्थूलप्रणवरूपं हि शिवपंचाक्षरं द्विजाः ३३ ।\nपंचाक्षरजपेनैव सर्वसिद्धिं लभेन्नरः ।\nप्रणवेनादिसंयुक्तं सदा पंचाक्षरं जपेत् ३४ ।\nगुरूपदेशं संगम्य सुखवासे सुभूतले ।\nपूर्वपक्षे समारभ्य कृष्णभूतावधि द्विजाः ३५ ।\nमाघं भाद्रं विशिष्टं तु सर्वकालोत्तमोत्तमम् ।\nएकवारं मिताशीतु वाग्यतो नियतेंद्रि यः ३६ ।\nस्वस्य राजपितृ-णां च शुश्रूषणं च नित्यशः ।\nसहस्रजपमात्रेण भवेच्छुद्धोऽन्यथा ऋणी ३७ ।\nपंचाक्षरं पंचलक्षं जपेच्छिवमनुस्मरन् ।\nपद्मासनस्थं शिवदं गंगाचंद्र कलान्वितम् ३८ ।\nवामोरुस्थितशक्त्या च विराजं तं महागणैः ।\nमृगटंकधरं देवं वरदाभयपाणिकम् ३९ ।\nसदानुग्रहकर्त्तारं सदा शिवमनुस्मरन् ।\nसंपूज्य मनसा पूर्वं हृदिवासूर्यमंडले 1.17.४० ।\nजपेत्पंचाक्षरीं विद्यां प्राण्मुखः शुद्धकर्मकृत् ।\nप्रातः कृष्णचतुर्दश्यां नित्यकर्मसमाप्य च ४१ ।\nमनोरमे शुचौ देशे नियतः शुद्धमानसः ।\nपंचाक्षरस्य मंत्रस्य सहस्रं द्वादशं जपेत् ४२ ।\nवरयेच्च सपत्नीकाञ्छैवान्वै ब्राह्मणोत्तमान् ।\nएकं गुरुवरं शिष्टं वरयेत्सांबमूर्तिकम् ४३ ।\nईशानं चाथ पुरुषमघोरं वाममेव च ।\nसद्योजातं च पंचैव शिवभक्तान्द्विजोत्तमान् ४४ ।\nपूजाद्र व्याणि संपाद्य शिवपूजां समारभेत् ।\nशिवपूजां च विधिवत्कृत्वा होमं समारभेत् ४५ ।\nमुखांतं च स्वसूत्रेण कृत्वा होमं समारभेत् ।\nदशैकं वा शतैकं वा सहस्रैकमथापि वा ४६ ।\nकापिलेन घृतेनैव जुहुयात्स्वयमेव हि ।\nकारयेच्छिवभक्तैर्वाप्यष्टोत्तरशतं बुधः ४७ ।\nहोमान्ते दक्षिणा देया गुरोर्गोमिथुनं तथा ।\nईशानादिस्वरूपांस्तान्गुरुं सांबं विभाव्य च ४८ ।\nतेषां पत्सिक्ततोयेन स्वशिरः स्नानमाचरेत् ।\nषट्त्रिंशत्कोटितीर्थेषु सद्यः स्नानफलं लभेत् ४९ ।\nदशांगमन्नं तेषां वै दद्याद्वैभक्तिपूर्वकम् ।\nपराबुद्ध्या गुरोः पत्नीमीशानादिक्रमेण तु 1.17.५० ।\nपरमान्नेन संपूज्य यथाविभवविस्तरम् ।\nरुद्रा क्षवस्त्रपूर्वं च वटकापूपकैर्युतम् ५१ ।\nबलिदानं ततः कृत्वा भूरिभोजनमाचरेत् ।\nततः संप्रार्थ्य देवेशं जपं तावत्समापयेत् ५२ ।\nपुरश्चरणमेवं तु कृत्वा मन्त्रीभवेन्नरः ।\nपुनश्च पंचलक्षेण सर्वपापक्षयो भवेत् ५३ ।\nअतलादि समारभ्य सत्यलोकावधिक्रमात् ।\nपंचलक्षजपात्तत्तल्लोकैश्वर्यमवाप्नुयात् ५४ ।\nमध्ये मृतश्चेद्भोगांते भूमौ तज्जापको भवेत् ।\nपुनश्च पंचलक्षेण ब्रह्मसामीप्यमाप्नुयात् ५५ ।\nपुनश्च पंचलक्षेण सारूप्यैश्वर्यमाप्नुयात् ।\nआहत्य शतलक्षेण साक्षाद्ब्रह्मसमो भवेत् ५६ ।\nकार्यब्रह्मण एवं हि सायुज्यं प्रतिपद्य वै ।\nयथेष्टं भोगमाप्नोति तद्ब्रह्मप्रलयावधि ५७ ।\nपुनः कल्पांतरे वृत्ते ब्रह्मपुत्रः सजायते ।\nपुनश्च तपसा दीप्तः क्रमान्मुक्तो भविष्यति ५८ ।\nपृथ्व्यादिकार्यभूतेभ्यो लोका वै निर्मिताः क्रमात् ।\nपातालादि च सत्यांतं ब्रह्मलोकाश्चतुर्दश ५९ ।\nसत्यादूर्ध्वं क्षमांतं वैविष्णुलोकाश्चतुर्दश ।\nक्षमलोके कार्यविष्णुर्वैकुंठे वरपत्तने 1.17.६० ।\nकार्यलक्ष्म्या महाभोगिरक्षां कृत्वाऽधितिष्ठति ।\nतदूर्ध्वगाश्च शुच्यंतां लोकाष्टाविंशतिः स्थिताः ६१ ।\nशुचौ लोके तु कैलासे रुद्रो वै भूतहृत्स्थितः ।\nषडुत्तराश्च पंचाशदहिंसांतास्तदूर्ध्वगाः ६२ ।\nअहिंसालोकमास्थाय ज्ञानकैलासके पुरे ।\nकार्येश्वरस्तिरोभावं सर्वान्कृत्वाधितिष्ठति ६३ ।\nतदंते कालचक्रं हि कालातीतस्ततः परम् ।\nशिवेनाधिष्ठितस्तत्र कालश्चक्रेश्वराह्वयः ६४ ।\nमाहिषं धर्ममास्थाय सर्वान्कालेन युंजति ।\nअसत्यश्चाशुचिश्चैव हिंसा चैवाथ निर्घृणा ६५ ।\nअसत्यादिचतुष्पादः सर्वांशः कामरूपधृक् ।\nनास्तिक्यलक्ष्मीर्दुःसंगो वेदबाह्यध्वनिः सदा ६६ ।\nक्रोधसंगः कृष्णवर्णो महामहिषवेषवान् ।\nतावन्महेश्वरः प्रोक्तस्तिरोधास्तावदेव हि ६७ ।\nतदर्वाक्कर्मभोगो हि तदूर्ध्वं ज्ञानभोगकम् ।\nतदर्वाक्कर्ममाया हि ज्ञानमाया तदूर्ध्वकम् ६८ ।\nमा लक्ष्मीः कर्मभोगो वै याति मायेति कथ्यते ।\nमा लक्ष्मीर्ज्ञानभोगो वै याति मायेति कथ्यते ६९ ।\nतदूर्ध्वं नित्यभोगो हि तदर्वाण्नश्वरं विदुः ।\nतदर्वाक्च तिरोधानं तदूर्ध्वं न तिरोधनम् 1.17.७० ।\nतदर्वाक्पाशबंधो हि तदूर्ध्वं न हि बंधनम् ।\nतदर्वाक्परिवर्तंते काम्यकर्मानुसारिणः ७१ ।\nनिष्कामकर्मभोगस्तु तदूर्ध्वं परिकीर्तितः ।\nतदर्वाक्परिवर्तंते बिंदुपूजापरायणाः ७२ ।\nतदूर्ध्वं हि व्रजंत्येव निष्कामा लिंगपूजकाः ।\nतदर्वाक्परिवर्तंते शिवान्यसुरपूजकाः ७३ ।\nशिवैकनिरता ये च तदूर्ध्वं संप्रयांति ते ।\nतदर्वाग्जीवकोटिः स्यात्तदूर्ध्वं परकोटिकाः ७४ ।\nसांसारिकास्तदर्वाक्च मुक्ताः खलु तदूर्ध्वगाः ।\nतदर्वाक्परिवर्तंते प्राकृतद्र व्यपूजकाः ७५ ।\nतदूर्ध्वं हि व्रजंत्येते पौरुषद्र व्यपूजकाः ।\nतदर्वाक्छक्तिलिंगं तु शिवलिंगं तदूर्ध्वकम् ७६ ।\nतदर्वागावृतं लिंगं तदूर्ध्वं हि निरावृति ।\nतदर्वाक्कल्पितं लिंगं तदूर्ध्वं वै न कल्पितम् ७७ ।\nतदर्वाग्बाह्यलिंगं स्यादंतरंगं तदूर्ध्वकम् ।\nतदर्वाक्छक्तिलोका हि शतं वै द्वादशाधिकम् ७८ ।\nतदर्वाग्बिंदुरूपं हि नादरूपं तदुत्तरम् ।\nतदर्वाक्कर्मलोकस्तु तदूर्ध्वं ज्ञानलोककः ७९ ।\nनमस्कारस्तदूर्ध्वं हि मदाहंकारनाशनः ।\nजनिजं वै तिरोधानं नानिषिद्ध्यातते इति 1.17.८० ।\nज्ञानशब्दार्थ एवं हि तिरोधाननिवारणात् ।\nतदर्वाक्परिवर्तंते ह्याधिभौतिकपूजकाः ८१ ।\nआध्यात्मिकार्चका एव तदूर्ध्वं संप्रयांतिवै ।\nतावद्वै वेदिभागं तन्महालोकात्मलिंगके ८२ ।\nप्रकृत्याद्यष्टबंधोपि वेद्यंते संप्रतिष्ठतः ।\nएवमेतादृशं ज्ञेयं सर्वं लौकिकवैदिकम् ८३ ।\nअधर्ममहिषारूढं कालचक्रं तरंति ते ।\nसत्यादिधर्मयुक्ता ये शिवपूजापराश्च ये ८४ ।\nतदूर्ध्वं वृषभो धर्मो ब्रह्मचर्यस्वरूपधृक् ।\nसत्यादिपादयुक्तस्तु शिवलोकाग्रतः स्थितः ८५ ।\nक्षमाशृङ्गः शमश्रोत्रो वेदध्वनिविभूषितः ।\nआस्तिक्यचक्षुर्निश्वासगुरुबुद्धिमना वृषः ८६ ।\nक्रियादिवृषभा ज्ञेयाः कारणादिषु सर्वदा ।\nतं क्रियावृषभं धर्मं कालातीतोधितिष्ठति ८७ ।\nब्रह्मविष्णुमहेशानां स्वस्वायुर्दिनमुच्यते ।\nतदूर्ध्वं न दिनं रात्रिर्न जन्ममरणादिकम् ८८ ।\nपुनः कारणसत्यांताः कारणब्रह्मणस्तथा ।\nगंधादिभ्यस्तु भूतेभ्यस्तदूर्ध्वं निर्मिताः सदा ८९ ।\nसूक्ष्मगंधस्वरूपा हि स्थिता लोकाश्चतुर्दश ।\nपुनः कारणविष्णोर्वै स्थिता लोकाश्चतुर्दश 1.17.९० ।\nपुनःकारणरुद्र स्य लोकाष्टाविंशका मताः ।\nपुनश्च कारणेशस्य षट्पंचाशत्तदूर्ध्वगाः ९१ ।\nततः परं ब्रह्मचर्यलोकाख्यं शिवसंमतम् ।\nतत्रैव ज्ञानकैलासे पंचावरणसंयुते ९२ ।\nपंचमंडलसंयुक्तं पंचब्रह्मकलान्वितम् ।\nआदिशक्तिसमायुक्तमादिलिंगं तु तत्र वै ९३ ।\nशिवालयमिदं प्रोक्तं शिवस्य परमात्मनः ।\nपरशक्त्यासमायुक्तस्तत्रैव परमेश्वरः ९४ ।\nसृष्टिः स्थितिश्च संहारस्तिरोभावोप्यनुग्रहः ।\nपंचकृत्यप्रवीणोऽसौ सच्चिदानंदविग्रहः ९५ ।\nध्यानधर्मः सदा यस्य सदानुग्रहतत्परः ।\nसमाध्यासनमासीनः स्वात्मारामो विराजते ९६ ।\nतस्य संदर्शनं सांध्यं कर्मध्यानादिभिः क्रमात् ।\nनित्यादिकर्मयजनाच्छिवकर्ममतिर्भवेत् ९७ ।\nक्रियादिशिवकर्मभ्यः शिवज्ञानं प्रसाधयेत् ।\nतद्दर्शनगताः सर्वे मुक्ता एव न संशयः ९८ ।\nमुक्तिरात्मस्वरूपेण स्वात्मारामत्वमेव हि ।\nक्रियातपोजपज्ञानध्यानधर्मेषु सुस्थितः ९९ ।\nशिवस्य दर्शनं लब्धा स्वात्मारामत्वमेव हि ।\nयथा रविः स्वकिरणादशुद्धिमपनेष्यति 1.17.१०० ।\nकृपाविचक्षणः शंभुरज्ञानमपनेष्यति ।\nअज्ञानविनिवृत्तौ तु शिवज्ञानं प्रवर्तते १०१ ।\nशिवज्ञानात्स्वस्वरूपमात्मारामत्वमेष्यति ।\nआत्मारामत्वसंसिद्धौ कृतकृत्यो भवेन्नरः १०२ ।\nपुनश्च शतलक्षेण ब्रह्मणः पदमाप्नुयात् ।\nपुनश्च शतलक्षेण विष्णोः पदमवाप्नुयात् १०३ ।\nपुनश्च शतलक्षेण रुद्र स्य पदमाप्नुयात् ।\nपुनश्च शतलक्षेण ऐश्वर्यं पदमाप्नुयात् १०४ ।\nपुनश्चैवंविधेनैव जपेन सुसमाहितः ।\nशिवलोकादिभूतं हि कालचक्रमवाप्नुयात् १०५ ।\nकालचक्रं पंचचक्रमेकैकेन क्रमोत्तरे ।\nसृष्टिमोहौ ब्रह्मचक्रं भोगमोहौ तु वैष्णवम् १०६ ।\nकोपमोहौ रौद्र चक्रं भ्रमणं चैश्वरं विदुः ।\nशिवचक्रं ज्ञानमोहौ पंचचक्रं विदुर्बुधाः १०७ ।\nपुनश्च दशकोट्या हि कारणब्रह्मणः पदम् ।\nपुनश्च दशकोट्या हि तत्पदैश्वर्यमाप्नुयात् १०८ ।\nएवं क्रमेण विष्ण्वादेः पदं लब्ध्वा महौजसः ।\nक्रमेण तत्पदैश्वर्यं लब्ध्वा चैव महात्मनः १०९ ।\nशतकोटिमनुं जप्त्वा पंचोत्तरमतंद्रि तः ।\nशिवलोकमवाप्नोति पंचमावरणाद्बहिः 1.17.११० ।\nराजसं मंडपं तत्र नंदीसंस्थानमुत्तमम् ।\nतपोरूपश्च वृषभस्तत्रैव परिदृश्यते १११ ।\nसद्योजातस्य तत्स्थानं पंचमावरणं परम् ।\nवामदेवस्य च स्थानं चतुर्थावरणं पुनः ११२ ।\nअघोरनिलयं पश्चात्तृतीयावरणं परम् ।\nपुरुषस्यैव सांबस्य द्वितीयावरणं शुभम् ११३ ।\nईशानस्य परस्यैव प्रथमावरणं ततः ।\nध्यानधर्मस्य च स्थानं पंचमं मंडपं ततः ११४ ।\nबलिनाथस्य संस्थानं तत्र पूर्णामृतप्रदम् ।\nचतुर्थं मंडपं पश्चाच्चंद्र शेखरमूर्तिमत् ११५ ।\nसोमस्कंदस्य च स्थानं तृतीयं मंडपं परम् ।\nद्वितीयं मंडपं नृत्यमंडपं प्राहुरास्तिकाः ११६ ।\nप्रथमं मूलमायायाः स्थानं तत्रैव शोभनम् ।\nततः परं गर्भगृहं लिंगस्थानं परं शुभम् ११७ ।\nनंदिसंस्थानतः पश्चान्न विदुः शिववैभवम् ।\nनंदीश्वरो बहिस्तिष्ठन्पंचाक्षरमुपासते ११८ ।\nएवं गुरुक्रमाल्लब्धं नंदीशाच्च मया पुनः ।\nततः परं स्वसंवेद्यं शिवे नैवानुभावितम् ११९ ।\nशिवस्य कृपया साक्षाच्छिव लोकस्य वैभवम् ।\nविज्ञातुं शक्यते सर्वैर्नान्यथेत्याहुरास्तिकाः 1.17.१२० ।\nएवंक्रमेणमुक्ताः स्युर्ब्राह्मणा वै जितेंद्रि यः ।\nअन्येषां च क्रमं वक्ष्ये गदतः शृणुतादरात् १२१ ।\nगुरूपदेशाज्जाप्यं वै ब्राह्मणानां नमोऽतकम् ।\nपंचाक्षरं पंचलक्षमायुष्यं प्रजपेद्विधिः १२२ ।\nस्त्रीत्वापनयनार्थं तु पंचलक्षं जपेत्पुनः ।\nमंत्रेण पुरुषो भूत्वा क्रमान्मुक्तो भवेद्बुधः १२३ ।\nक्षत्रियः पंचलक्षेण क्षत्त्रत्वमपनेष्यति ।\nपुनश्च पंचलक्षेण क्षत्त्रियो ब्राह्मणो भवेत् १२४ ।\nमंत्रसिद्धिर्जपाच्चैव क्रमान्मुक्तो भवैन्नरः ।\nवैश्यस्तु पंचलक्षेण वैश्यत्वमपनेष्यति १२५ ।\nपुनश्च पंचलक्षेण मंत्रक्षत्त्रिय उच्यते ।\nपुनश्च पंचलक्षेण क्षत्त्रत्वमपनेष्यति १२६ ।\nपुनश्च पंचलक्षेण मंत्रब्राह्मण उच्यते ।\nशूद्र श्चैव नमॐतेन पंचविंशतिलक्षतः १२७ ।\nमंत्रविप्रत्वमापद्य पश्चाच्छुद्धो भवेद्द्विजः ।\nनारीवाथ नरो वाथ ब्राह्मणो वान्य एव वा १२८ ।\nनमोन्तं वा नमःपूर्वमातुरः सर्वदा जपेत् ।\nततः स्त्रीणां तथैवोह्यगुरुर्निर्दर्शयेत्क्रमात् १२९ ।\nसाधकः पंचलक्षान्ते शिवप्रीत्यर्थमेव हि ।\nमहाभिषेक नैवेद्यं कृत्वा भक्तांश्च पूजयेत् 1.17.१३० ।\nपूजया शिवभक्तस्य शिवः प्रीततरो भवेत् ।\nशिवस्य शिवभक्तस्य भेदो नास्ति शिवो हि सः १३१ ।\nशिवस्वरूपमंत्रस्य धारणाच्छिव एव हि ।\nशिवभक्तशरीरे हि शिवे तत्परमो भवेत् १३२ ।\nशिवभक्ताः क्रियाः सर्वा वेदसर्वक्रियां विदुः ।\nयावद्यावच्छिवं मंत्रं येन जप्तं भवेत्क्रमात् १३३ ।\nतावद्वै शिवसान्निध्यं तस्मिन्देहे न संशयः ।\nदेवीलिंगं भवेद्रू पं शिवभक्तस्त्रियास्तथा १३४ ।\nयावन्मंत्रं जपेद्देव्यास्तावत्सान्निध्यमस्ति हि ।\nशिवं संपूजयेद्धीमान्स्वयं वै शब्दरूपभाक् १३५ ।\nस्वयं चैव शिवो भूत्वा परां शक्तिं प्रपूजयेत् ।\nशक्तिं बेरं च लिंगं च ह्यालेख्या मायया यजेत् १३६ ।\nशिवलिंगं शिवं मत्वा स्वात्मानं शक्तिरूपकम् ।\nशक्तिलिंगं च देवीं च मत्वा स्वं शिवरूपकम् १३७ ।\nशिवलिंगं नादरूपं बिंदुरूपं तु शक्तिकम् ।\nउपप्रधानभावेन अन्योन्यासक्तलिंगकम् १३८ ।\nपूजयेच्च शिवं शक्तिं स शिवो मूलभावनात् ।\nशिवभक्ताञ्छिवमंत्ररूपकाञ्छिवरूपकान् १३९ ।\nषोडशैरुपचारैश्च पूजयेदिष्टमाप्नुयात् ।\nयेन शुश्रूषणाद्यैश्च शिवभक्तस्य लिंगिनः 1.17.१४० ।\nआनंदं जनयेद्विद्वाञ्छिवः प्रीततरो भवेत् ।\nशिवभक्तान्सपत्नीकान्पत्न्या सह सदैव तत् १४१ ।\nपूजयेद्भोजनाद्यैश्च पंच वा दश वा शतम् ।\nधने देहे च मंत्रे च भावनायामवंचकः १४२ ।\nशिवशक्तिस्वरूपेण न पुनर्जायते भुवि ।\nनाभेरधो ब्रह्मभागमाकंठं विष्णुभागकम् १४३ ।\nमुखं लिंगमिति प्रोक्तं शिवभक्तशरीरकम् ।\nमृतान्दाहादियुक्तान्वा दाहादिरहितान्मृतान् १४४ ।\nउद्दिश्य पूजयेदादिपितरं शिवमेव हि ।\nपूजां कृत्वादिमातुश्च शिवभक्तांश्च पूजयेत् १४५ ।\nपितृलोकं समासाद्यक्रमान्मुक्तो भवेन्मृतः ।\nक्रियायुक्तदशभ्यश्च तपोयुक्तो विशिष्यते १४६ ।\nतपोयुक्तशतेभ्यश्च जपयुक्तो विशिष्यते ।\nजपयुक्तसहस्रेभ्यः शिवज्ञानी विशिष्यते १४७ ।\nशिवज्ञानिषु लक्षेषु ध्यानयुक्तो विशिष्यते ।\nध्यानयुक्तेषु कोटिभ्यः समाधिस्थो विशिष्यते १४८ ।\nउत्तरोत्तर वै शिष्ट्यात्पूजायामुत्तरोत्तरम् ।\nफलं वैशिष्ट्यरूपं च दुर्विज्ञेयं मनीषिभिः १४९ ।\nतस्माद्वै शिवभक्तस्य माहात्म्यं वेत्ति को नरः ।\nशिवशक्त्योः पूजनं च शिवभक्तस्य पूजनम् 1.17.१५० ।\nकुरुते यो नरो भक्त्या स शिवः शिवमेधते ।\nय इमं पठतेऽध्यायमर्थवद्वेदसंमतम् १५१ ।\nशिवज्ञानी भवेद्विप्रः शिवेन सह मोदते ।\nश्रावयेच्छिवभक्तांश्च विशेषज्ञो मनीश्वराः १५२ ।\nशिवप्रसादशिद्धिः स्याच्छिवस्य कृपया बुधाः १५३ ।\nइति श्रीशिवमहापुराणे विद्येश्वरसंहितायां सप्तदशोऽध्यायः १७ ।\n।"
  }
]
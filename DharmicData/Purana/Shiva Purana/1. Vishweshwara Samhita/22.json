[
  {
    "text": "ऋषयः ऊचुः ।\nअग्राह्यं शिवनैवेद्यमिति पूर्वं श्रुतं वचः ।\nब्रूहि तन्निर्णयं बिल्वमाहात्म्यमपि सन्मुने १ ।\nसूत उवाच ।\nशृणुध्वं मुनयः सर्वे सावधानतयाधुना ।\nसर्वं वदामि संप्रीत्या धन्या यूयं शिवव्रताः २ ।\nशिवभक्तः शुचिः शुद्धः सद्व्रतीदृढनिश्चयः ।\nभक्षयेच्छिवनैवेद्यं त्यजेदग्राह्यभावनाम् ३ ।\nदृष्ट्वापि शिवनैवेद्ये यांति पापानि दूरतः ।\nभक्ते तु शिवनैवेद्ये पुण्यान्या यांति कोटिशः ४ ।\nअलं यागसहस्रेणाप्यलं यागार्बुदैरपि ।\nभक्षिते शिवनैवेद्ये शिवसायुज्यमाप्नुयात् ५ ।\nयद्गृहे शिवनैवेद्यप्रचारोपि प्रजायते ।\nतद्गृहं पावनं सर्वमन्यपावनकारणम् ६ ।\nआगतं शिवनैवेद्यं गृहीत्वा शिरसा मुदा ।\nभक्षणीयं प्रयत्नेन शिवस्मरणपूर्वकम् ७ ।\nआगतं शिवनैवेद्यमन्यदा ग्राह्यमित्यपि ।\nविलंबे पापसंबंधो भवत्येव हि मानवे ८ ।\nन यस्य शिवनैवेद्यग्रहणेच्छा प्रजायते ।\nस पापिष्ठो गरिष्ठः स्यान्नरकं यात्यपि ध्रुवम् ९ ।\nहृदये चन्द्र कान्ते च स्वर्णरूप्यादिनिर्मिते ।\nशिवदीक्षावता भक्तेनेदं भक्ष्यमितीर्य्यते 1.22.१० ।\nशिवदीक्षान्वितो भक्तो महाप्रसादसंज्ञकम् ।\nसर्वेषामपि लिंगानां नैवेद्यं भक्षयेच्छुभम् ११ ।\nअन्यदीक्षायुजां नॄणां शिवभक्तिरतात्मनाम् ।\nशृणुध्वं निर्णयं प्रीत्या शिवनैवेद्यभक्षणे १२ ।\nशालग्रामोद्भवे लिंगे रसलिंगे तथा द्विजाः ।\nपाषाणे राजते स्वर्णे सुरसिद्धप्रतिष्ठिते १३ ।\nकाश्मीरे स्फाटिके रात्ने ज्योतिर्लिंगेषु सर्वशः ।\nचान्द्रायणसमं प्रोक्तं शंभोर्नैवेद्यभक्षणम् १४ ।\nब्रह्महापि शुचिर्भूत्वा निर्माल्यं यस्तु धारयेत् ।\nभक्षयित्वा द्रुतं तस्य सर्वपापं प्रणश्यति १५ ।\nचंडाधिकारो यत्रास्ति तद्भोक्तव्यं न मानवैः ।\nचंडाधिकारो नो यत्र भोक्तव्यं तच्च भक्तितः १६ ।\nबाणलिंगे च लौहे च सिद्धे लिंगे स्वयंभुवि ।\nप्रतिमासु च सर्वासु न चंडोधिकृतो भवेत् १७ ।\nस्नापयित्वा विधानेन यो लिंगस्नापनोदकम् ।\nत्रिःपिबेत्त्रिविधं पापं तस्येहाशु विनश्यति १८ ।\nअग्राह्यं शिवनैवेद्यं पत्रं पुष्पं फलं जलम् ।\nशालग्रामशिलासंगात्सर्वं याति पवित्रिताम् १९ ।\nलिंगोपरि च यद्द्रव्यं तदग्राह्यं मुनीश्वराः ।\nसुपवित्रं च तज्ज्ञेयं यल्लिंगस्पर्शबाह्यतः 1.22.२० ।\nनैवेद्यनिर्णयः प्रोक्तं इत्थं वो मुनिसत्तमाः ।\nशृणुध्वं बिल्वमाहात्म्यं सावधानतयाऽदरात् २१ ।\nमहादेवस्वरूपोयं बिल्वो देवैरपि स्तुतिः ।\nयथाकथंचिदेतस्य महिमा ज्ञायते कथम् २२ ।\nपुण्यतीर्थानि यावंति लोकेषु प्रथितान्यपि ।\nतानि सर्वाणि तीर्थानिबिल्वमूलेव संति हि २३ ।\nबिल्वमूले महादेवं लिंगरूपिणमव्ययम् ।\nयः पूजयति पुण्यात्मा स शिवं प्राप्नुयाद्ध्रुवम् २४ ।\nबिल्वमूले जलैर्यस्तु मूर्द्धानमभिषिंचति ।\nस सर्वतीर्थस्नातः स्यात्स एव भुवि पावनः २५ ।\nएतस्य बिल्वमूलस्याथालवालमनुत्तमम् ।\nजलाकुलं महादेवो दृष्ट्वा तुष्टोभवत्यलम् २६ ।\nपूजयेद्बिल्वमूलं यो गंधपुष्पादिभिर्नरः ।\nशिवलोकमवाप्नोति संततिर्वर्द्धते सुखम् २७ ।\nबिल्वमूले दीपमालां यः कल्पयति सादरम् ।\nस तत्त्वज्ञानसंपन्नो महेशांतर्गतो भवेत् २८ ।\nबिल्वशाखां समादाय हस्तेन नवपल्लवम् ।\nगृहीत्वा पूजयेद्बिल्वं स च पापैः प्रमुच्यते २९ ।\nबिल्वमूले शिवरतं भोजयेद्यस्तु भक्तितः ।\nएकं वा कोटिगुणितं तस्य पुण्यं प्रजायते 1.22.३० ।\nबिल्वमूले क्षीरमुक्तमन्नमाज्येन संयुतम् ।\nयो दद्याच्छिवभक्ताय स दरिद्रो न जायते ३१ ।\nसांगोपांगमिति प्रोक्तं शिवलिंगप्रपूजनम् ।\nप्रवृत्तानां निवृत्तानां भेदतो द्विविधं द्विजाः ३२ ।\nप्रवृत्तानां पीठपूजां सर्वपूजां समाचरेत् 33।\nअभिषेकान्ते नैवेद्यं शाल्यन्नेन समाचरेत् ।\nपूजान्ते स्थापयेल्लिंगं पुटे शुद्धे पृथग्गृहे ३४ ।\nकरपूजानिवृत्तानां स्वभोज्यं तु निवेदयेत् ।\nनिवृत्तानां परं सूक्ष्मं लिंगमेव विशिष्यते ३५ ।\nविभूत्यभ्यर्चनं कुर्याद्विभूतिं च निवेदयेत् ।\nपूजां कृत्वा तथा लिंगं शिरसाधारयेत्सदा ३६ ।\nइति श्रीशिवमहापुराणे विद्येश्वरसंहितायां साध्यसाधनखण्डे शिवनैवेद्यवर्णनोनामद्वाविंशोऽध्यायः २२ ।"
  }
]
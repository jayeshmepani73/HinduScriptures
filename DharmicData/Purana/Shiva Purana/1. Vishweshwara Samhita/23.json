[
  {
    "text": "ऋषय ऊचुः ।\nसूत सूत महाभाग व्यासशिष्य नमोस्तु ते ।\nतदेव व्यासतो ब्रूहि भस्ममाहात्म्यमुत्तमम् १ ।\nतथा रुद्रा क्षमाहात्म्यं नाम माहात्म्यमुत्तमम् ।\nत्रितयं ब्रूहि सुप्रीत्या ममानंदयचेतसम् २ ।\nसूत उवाच ।\nसाधुपृष्टं भवद्भिश्च लोकानां हितकारकम् ।\nभवंतो वै महाधन्याः पवित्राः कुलभूषणाः ३ ।\nयेषां चैव शिवः साक्षाद्दैवतं परमं शुभम् ।\nसदा शिवकथा लोके वल्लभा भवतां सदा ४ ।\nते धन्याश्च कृतार्थाश्च सफलं देहधारणम् ।\nउद्धृतञ्च कुलं तेषां ये शिवं समुपासते ५ ।\nमुखे यस्य शिवनाम सदाशिवशिवेति च ।\nपापानि न स्पृशंत्येव खदिरांगारंकयथा ६ ।\nश्रीशिवाय नमस्तुभ्यं मुखं व्याहरते यदा ।\nतन्मुखं पावनं तीर्थं सर्वपापविनाशनम् ७ ।\nतन्मुखञ्च तथा यो वै पश्यतिप्रीतिमान्नरः ।\nतीर्थजन्यं फलं तस्य भवतीति सुनिश्चितम् ८ ।\nयत्र त्रयं सदा तिष्ठेदेतच्छुभतरं द्विजा ।\nतस्य दर्शनमात्रेण वेणीस्नानफलंलभेत् ९ ।\nशिवनामविभूतिश्च तथा रुद्रा क्ष एव च ।\nएतत्त्रयं महापुण्यं त्रिवेणीसदृशं स्मृतम् 1.23.१० ।\nएतत्त्रयं शरीरे च यस्य तिष्ठति नित्यशः ।\nतस्यैव दर्शनं लोके दुर्लभं पापहारकम् ११ ।\nतद्दर्शनं यथा वेणी नोभयोरंतरं मनाक् ।\nएवं योनविजानाति सपापिष्ठो न संशयः १२ ।\nविभूतिर्यस्य नो भाले नांगे रुद्रा क्षधारणम् ।\nनास्ये शिवमयी वाणी तं त्यजेदधमं यथा १३ ।\nशैवं नाम यथा गंगा विभूतिर्यमुना मता ।\nरुद्रा क्षं विधिना प्रोक्ता सर्वपापाविनाशिनी १४ ।\nशरीरे च त्रयं यस्य तत्फलं चैकतः स्थितम् ।\nएकतो वेणिकायाश्च स्नानजंतुफलं बुधैः १५ ।\nतदेवं तुलितं पूर्वं ब्रह्मणाहितकारिणा ।\nसमानं चैव तज्जातं तस्माद्धार्यं सदा बुधैः १६ ।\nतद्दिनं हि समारभ्य ब्रह्मविष्ण्वादिभिः सरैः ।\nधार्यते त्रितयं तच्च दर्शनात्पापहारकम् १७ ।\nऋष्य ऊचुः ।\nईदृशं हि फलं प्रोक्तं नामादित्रितयोद्भवम् ।\nतन्माहात्म्यं विशेषेण वक्तुमर्हसि सुव्रत १८ ।\nसूत उवाच ।\nऋषयो हि महाप्राज्ञाः सच्छैवा ज्ञानिनां वराः ।\nतन्माहात्म्यं हि सद्भक्त्या शृणुतादरतो द्विजाः १९ ।\nसुगूढमपि शास्त्रेषु पुराणेषु श्रुतिष्वपि ।\nभवत्स्नेहान्मया विप्राः प्रकाशः क्रियतेऽधुना 1.23.२० ।\nकस्तत्त्रितयमाहात्म्यं संजानाति द्विजोत्तमाः ।\nमहेश्वरं विना सर्वं ब्रह्माण्डे सदसत्परम् २१ ।\nवच्म्यहं नाम माहात्म्यं यथाभक्ति समासतः ।\nशृणुत प्रीतितो विप्राः सर्वपापहरं परम् २२ ।\nशिवेति नामदावाग्नेर्महापातकपर्वताः ।\nभस्मीभवंत्यनायासात्सत्यंसत्यं न संशयः २३ ।\nपापमूलानि दुःखानि विविधान्यपि शौनक ।\nशिवनामैकनश्यानि नान्यनश्यानि सर्वथा २४ ।\nस वैदिकः स पुण्यात्मा स धन्यस्स बुधो मतः ।\nशिवनामजपासक्तो यो नित्यं भुवि मानव २५ ।\nभवंति विविधा धर्मास्तेषां सद्यः फलोन्मुखाः ।\nयेषां भवति विश्वासः शिवनामजपे मुने २६ ।\nपातकानि विनश्यंति यावंति शिवनामतः ।\nभुवि तावंति पापानि क्रियंते न नरैर्मुने २७ ।\nब्रह्महत्यादिपापानां राशीनप्रमितान्मुने ।\nशिवनाम द्रुतं प्रोक्तं नाशयत्यखिलान्नरैः २८ ।\nशिवनामतरीं प्राप्य संसाराब्धिं तरंति ये ।\nसंसारमूलपापानि तानि नश्यंत्यसंशयम् २९ ।\nसंसारमूलभूतानां पातकानां महामुने ।\nशिवनामकुठारेण विनाशो जायते ध्रुवम् 1.23.३० ।\nशिवनामामृतं पेयं पापदावानलार्दितैः ।\nपापदावाग्नितप्तानां शांतिस्तेन विना न हि ३१ ।\nशिवेति नामपीयूषवर्षधारापरिप्लुताः ।\nसंसारदवमध्येपि न शोचंति कदाचन ३२ ।\nशिवनाम्नि महद्भक्तिर्जाता येषां महात्मनाम् ।\nतद्विधानां तु सहसा मुक्तिर्भवति सर्वथा ३३ ।\nअनेकजन्मभिर्येन तपस्तप्तं मुनीश्वर ।\nशिवनाम्नि भवेद्भक्तिः सर्वपापापहारिणी ३४ ।\nयस्या साधारणं शंभुनाम्नि भक्तिरखंडिता ।\nतस्यैव मोक्षः सुलभो नान्यस्येति मतिर्मम ३५ ।\nकृत्वाप्यनेकपापानि शिवनामजपादरः ।\nसर्वपापविनिर्मुक्तो भवत्येव न संशयः ३६ ।\nभवंति भस्मसाद्वृक्षा दवदग्धा यथा वने ।\nतथा तावंति दग्धानि पापानि शिवनामतः ३७ ।\nयो नित्यं भस्मपूतांगः शिवनामजपादरः ।\nसंतरत्येव संसारं सघोरमपि शौनक ३८ ।\nब्रह्मस्वहरणं कृत्वा हत्वापि ब्राह्मणान्बहून् ।\nन लिप्यते नरः पापैः शिवनामजपादरः ३९ ।\nविलोक्य वेदानखिलाञ्छिवनामजपः परम् ।\nसंसारतारणोपाय इति पूर्वैर्विनिश्चितः 1.23.४० ।\nकिं बहूक्त्या मुनिश्रेष्ठाः श्लोकेनैकेन वच्म्यहम् ।\nशिवनाम्नो महिमानं सर्वपापापहारिणम् ४१ ।\nपापानां हरणे शंभोर्नामः शक्तिर्हि पावनी ।\nशक्नोति पातकं तावत्कर्तुं नापि नरः क्वचित् ४२ ।\nशिवनामप्रभावेण लेभे सद्गतिमुत्तमाम् ।\nइन्द्र द्युम्ननृपः पूर्वं महापापः पुरामुने ४३ ।\nतथा काचिद्द्विजायोषा सौ मुने बहुपापिनी ।\nशिवनामप्रभावेण लेभे सद्गतिमुत्तमाम् ४४ ।\nइत्युक्तं वो द्विजश्रेष्ठा नाममाहात्म्यमुत्तमम् ।\nशृणुध्वं भस्ममाहात्म्यं सर्वपावनपावनम् ४५ ।\nइति श्रीशिवमहापुराणे विद्येश्वरसंहितायां साध्यसाधनखंडेशिवनममाहात्म्यवर्णनोनामत्रयोविंशोऽध्यायः २३ ।"
  }
]
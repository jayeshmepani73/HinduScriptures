[
  {
    "text": "ऋषयः ऊचुः ।\nबंधमोक्षस्वरूपं हि ब्रूहि सर्वार्थवित्तम ।\nसूत उवाच ।\nबंधमोक्षं तथोपायं वक्ष्येऽहं शृणुतादरात् १ ।\nप्रकृत्याद्यष्टबंधेन बद्धो जीवः स उच्यते ।\nप्रकृत्याद्यष्टबंधेन निर्मुक्तो मुक्त उच्यते २ ।\nप्रकृत्यादिवशीकारो मोक्ष इत्युच्यते स्वतः ।\nबद्धजीवस्तु निर्मुक्तो मुक्तजीवः स कथ्यते ३ ।\nप्रकृत्यग्रे ततो बुद्धिरहंकारो गुणात्मकः ।\nपंचतन्मात्रमित्येते प्रकृत्याद्यष्टकं विदुः ४ ।\nप्रकृट्याद्यष्टजो देहो देहजं कर्म उच्यते ।\nपुनश्च कर्मजो देहो जन्मकर्म पुनः पुनः ५ ।\nशरीरं त्रिविधं ज्ञेयं स्थूलं सूक्ष्मं च कारणम् ।\nस्थूलं व्यापारदं प्रोक्तं सूक्ष्ममिंद्रि यभोगदम् ६ ।\nकारणं त्वात्मभोगार्थं जीवकर्मानुरूपतः ।\nसुखं दुःखं पुण्यपापैः कर्मभिः फलमश्नुते ७ ।\nतस्माद्धि कर्मरज्ज्वा हि बद्धो जीवः पुनः पुनः ।\nशरीरत्रयकर्मभ्यां चक्रवद्भ्राम्यते सदा ८ ।\nचक्रभ्रमनिवृत्यर्थं चक्रकर्तारमीडयेत् ।\nप्रकृत्यादि महाचक्रं प्रकृतेः परतः शिवः ९ ।\nचक्रकर्ता महेशो हि प्रकृतेः परतोयतः ।\nपिबति वाथ वमति जीवन्बालो जलं यथा 1.18.१० ।\nशिवस्तथा प्रकृत्यादि वशीकृत्याधितिष्ठति ।\nसर्वं वशीकृतं यस्मात्तस्माच्छिव इति स्मृतः ।\nशिव एव हि सर्वज्ञः परिपूर्णश्च निःस्पृहः ११।\nसर्वज्ञता तृप्तिरनादिबोधः स्वतंत्रता नित्यमलुप्तशक्तिः ।\nअनंतशक्तिश्च महेश्वरस्य यन्मानसैश्वर्यमवैति वेदः १२ ।\nअतः शिवप्रसादेन प्रकृत्यादिवशं भवेत् ।\nशिवप्रसादलाभार्थं शिवमेव प्रपूजयेत् १३ ।\nनिःस्पृहस्य च पूर्णस्य तस्य पूजा कथं भवेत् ।\nशिवोद्देशकृतं कर्म प्रसादजनकं भवेत् १४ ।\nलिंगे बेरे भक्तजने शिवमुद्दिश्य पूजयेत् ।\nकायेन मनसा वाचा धनेनापि प्रपूजयेत् १५ ।\nपुजया तु महेशो हि प्रकृतेः परमः शिवः ।\nप्रसादं कुरुते सत्यं पूजकस्य विशेषतः १६ ।\nशिवप्रसादात्कर्माद्यं क्रमेण स्ववशं भवेत् ।\nकर्मारभ्य प्रकृत्यंतं यदासर्वं वशं भवेत् १७ ।\nतदामुक्त इति प्रोक्तः स्वात्मारामो विराजते ।\nप्रसादात्परमेशस्य कर्म देहो यदावशः १८ ।\nतदा वै शिवलोके तु वासः सालोक्यमुच्यते ।\nसामीप्यं याति सांबस्य तन्मात्रे च वशं गते १९ ।\nतदा तु शिवसायुज्यमायुधाद्यैः क्रियादिभिः ।\nमहाप्रसादलाभे च बुद्धिश्चापि वशा भवेत् 1.18.२० ।\nबुद्धिस्तु कार्यं प्रकृतेस्तत्सृष्टिरिति कथ्यते ।\nपुनर्महाप्रसादेन प्रकृतिर्वशमेष्यति २१ ।\nशिवस्य मानसैश्वर्यं तदाऽयत्नं भविष्यति ।\nसार्वज्ञाद्यं शिवैश्वर्यं लब्ध्वा स्वात्मनि राजते २२ ।\nतत्सायुज्यमिति प्राहुर्वेदागमपरायणाः ।\nएवं क्रमेण मुक्तिः स्याल्लिंगादौ पूजया स्वतः २३ ।\nअतः शिवप्रसादार्थं क्रियाद्यैः पूजयेच्छिवम् ।\nशिवक्रिया शिवतपः शिवमंत्रजपः सदा २४ ।\nशिवज्ञानं शिवध्यानमुत्तरोत्तरमभ्यसेत् ।\nआसुप्तेरामृतेः कालं नयेद्वै शिवचिंतया २५ ।\nसद्यादिभिश्च कुसुमैरर्चयेच्छिवमेष्यति ।\nऋषय ऊचुः ।\nलिंगादौ शिवपूजाया विधानं ब्रूहि सर्वतः २६ ।\nसूत उवाच ।\nलिंगानां च क्रमं वक्ष्ये यथावच्छृणुत द्विजाः ।\nतदेव लिंगं प्रथमं प्रणवं सार्वकामिकम् २७ ।\nसूक्ष्मप्रणवरूपं हि सूक्ष्मरूपं तु निष्फलम् ।\nस्थूललिंगं हि सकलं तत्पंचाक्षरमुच्यते २८ ।\nतयोः पूजा तपः प्रोक्तं साक्षान्मोक्षप्रदे उभे ।\nपौरुषप्रकृतिभूतानि लिंगानिसुबहूनि च २९ ।\nतानि विस्तरतो वक्तुं शिवो वेत्ति न चापरः ।\nभूविकाराणि लिंगानि ज्ञातानि प्रब्रवीमि वः 1.18.३० ।\nस्वयं भूलिंगं प्रथमं बिंदुलिंगंद्वितीयकम् ।\nप्रतिष्ठितं चरंचैव गुरुलिंगं तु पंचमम् ३१ ।\nदेवर्षितपसा तुष्टः सान्निध्यार्थं तु तत्र वै ।\nपृथिव्यन्तर्गतः शर्वो बीजं वै नादरूपतः ३२ ।\nस्थावरांकुरवद्भूमिमुद्भिद्य व्यक्त एव सः ।\nस्वयंभूतं जातमिति स्वयंभूरिति तं विदुः ३३ ।\nतल्लिंगपूजया ज्ञानं स्वयमेव प्रवर्द्धते ।\nसुवर्णरजतादौ वा पृथिव्यां स्थिंडिलेपि वा ३४ ।\nस्वहस्ताल्लिखितं लिंगं शुद्धप्रणवमंत्रकम् ।\nयंत्रलिंगं समालिख्य प्रतिष्ठावाहनं चरेत् ३५ ।\nबिंदुनादमयं लिंगं स्थावरं जंगमं च यत् ।\nभावनामयमेतद्धि शिवदृष्टं न संशयः ३६ ।\nयत्र विश्वस्य ते शंभुस्तत्र तस्मै फलप्रदः ।\nस्वहस्ताल्लिख्यते यंत्रे स्थावरादावकृत्रिमे ३७ ।\nआवाह्य पूजयेच्छंभुं षोडशैरुपचारकैः ।\nस्वयमैश्वर्यमाप्नोति ज्ञानमभ्यासतो भवेत् ३८ ।\nदेवैश्च ऋषिभिश्चापि स्वात्मसिद्ध्यर्थमेव हि ।\nसमंत्रेणात्महस्तेन कृतं यच्छुद्धमंडले ३९ ।\nशुद्धभावनया चैव स्थापितं लिंगमुत्तमम् ।\nतल्लिंगं पौरुषं प्राहुस्तत्प्रतिष्ठितमुच्यते 1.18.४० ।\nतल्लिंगपूजया नित्यं पौरुषैश्वर्यमाप्नुयात् ।\nमहद्भिर्ब्राह्मणैश्चापि राजभिश्च महाधनैः ४१ ।\nशिल्पिनाकल्पितं लिंगं मंत्रेण स्थापितं च यत् ।\nप्रतिष्ठितं प्राकृतं हि प्राकृतैश्वर्यभोगदम् ४२ ।\nयदूर्जितं च नित्यं च तद्धि पौरुषमुच्यते ।\nयद्दुर्बलमनित्यं च तद्धि प्राकृतमुच्यते ४३ ।\nलिंगं नाभिस्तथा जिह्वा नासाग्रञ्च शिखा क्रमात् ।\nकट्यादिषु त्रिलोकेषु लिंगमाध्यात्मिकं चरम् ४४ ।\nपर्वतं पौरुषं प्रोक्तं भूतलं प्राकृतं विदुः ।\nवृक्षादि पौरुषं ज्ञेयं गुल्मादि प्राकृतं विदुः ४५ ।\nषाष्टिकं प्राकृतं ज्ञेयं शालिगोधूमपौरुषम् ।\nऐश्वर्यं पौरुषं विद्यादणिमाद्यष्टसिद्धिदम् ४६ ।\nसुस्त्रीधनादिविषयं प्राकृतं प्राहुरास्तिकाः ।\nप्रथमं चरलिंगेषु रसलिंगं प्रकथ्यते ४७ ।\nरसलिंगं ब्राह्मणानां सर्वाभीष्टप्रदं भवेत् ।\nबाणलिंगं क्षत्रियाणां महाराज्यप्रदं शुभम् ४८ ।\nस्वर्णलिंगं तु वैश्यानां महाधनपतित्वदम् ।\nशिलालिंगं तु शूद्रा णां महाशुद्धिकरं शुभम् ४९ ।\nस्फाटिकं बाणलिंगं च सर्वेषांसर्वकामदम् ।\nस्वीयाभावेऽन्यदीयं तु पूजायां न निषिद्ध्यते 1.18.५० ।\nस्त्रीणां तु पार्थिवं लिंगं सभर्तृणां विशेषतः ।\nविधवानां प्रवृत्तानां स्फाटिकं परिकीर्तितम् ५१ ।\nविधवानां निवृत्तानां रसलिंगं विशिष्यते ।\nबाल्येवायौवनेवापि वार्द्धकेवापि सुव्रताः ५२ ।\nशुद्धस्फटिकलिंगं तु स्त्रीणां तत्सर्वभोगदम् ।\nप्रवृत्तानां पीठपूजा सर्वाभीष्टप्रदा भुवि ५३ ।\nपात्रेणैव प्रवृत्तस्तु सर्वपूजां समाचरेत् ।\nअभिषेकांते नैवेद्यं शाल्यन्नेन समाचरेत् ५४ ।\nपूजांते स्थापयेल्लिंगं संपुटेषु पृथग्गृहे ।\nकरपूजानि वृत्तानां स्वभोज्यं तु निवेदयेत् ५५ ।\nनिवृत्तानां परं सूक्ष्मलिंगमेव विशिष्यते ।\nविभूत्यभ्यर्चनं कुर्याद्विभूतिं च निवेदयेत् ५६ ।\nपूजां कृत्वाथ तल्लिंगं शिरसा धारयेत्सदा ।\nविभूतिस्त्रिविधा प्रोक्ता लोकवेदशिवाग्निभिः ५७ ।\nलोकाग्निजमथो भस्मद्र व्यशुद्ध्यर्थमावहेत् ।\nमृद्दारुलोहरूपाणां धान्यानां च तथैव च ५८ ।\nतिलादीनां च द्र व्याणां वस्त्रादीनां तथैव च ।\nतथा पर्युषितानां च भस्मना शिद्धिरिष्यते ५९ ।\nश्वादिभिर्दूषितानां च भस्मना शुद्धिरिष्यते ।\nसजलं निर्जलं भस्म यथायोग्यं तु योजयेत् 1.18.६० ।\nवेदाग्निजं तथा भस्म तत्कर्मांतेषु धारयेत् ।\nमंत्रेण क्रियया जन्यं कर्माग्नौ भस्मरूपधृक् ६१ ।\nतद्भस्मधारणात्कर्म स्वात्मन्यारोपितं भवेत् ।\nअघोरेणात्ममंत्रेण बिल्वकाष्ठं प्रदाहयेत् ६२ ।\nशिवाग्निरिति संप्रोक्तस्तेन दग्धं शिवाग्निजम् ।\nकपिलागोमयं पूर्वं केवलं गव्यमेव वा ६३ ।\nशम्यस्वत्थपलाशान्वा वटारम्वधबिल्वकान् ।\nशिवाग्निना दहेच्छुद्धं तद्वै भस्म शिवाग्निजम् ६४ ।\nदर्भाग्नौ वा दहेत्काष्ठं शिवमंत्रं समुच्चरन् ।\nसम्यक्संशोध्य वस्त्रेण नवकुंभे निधापयेत् ६५ ।\nदीप्त्यर्थं तत्तु संग्राह्यं मन्यते पूज्यतेपि च ।\nभस्मशब्दार्थ एवं हि शिवः पूर्वं तथाऽकरोत् ६६ ।\nयथा स्वविषये राजा सारं गृह्णाति यत्करम् ।\nयथा मनुष्याः सस्यादीन्दग्ध्वा सारं भजंति वै ६७ ।\nयथा हि जाठराग्निश्च भक्ष्यादीन्विविधान्बहून् ।\nदग्ध्वा सारतरं सारात्स्वदेहं परिपुष्यति ६८ ।\nतथा प्रपंचकर्तापि स शिवः परमेश्वरः ।\nस्वाधिष्ठेयप्रपंचस्य दग्ध्वा सारं गृहीतवान् ६९ ।\nदग्ध्वा प्रपंचं तद्भस्म् अस्वात्मन्यारोपयच्छिवः ।\nउद्धूलनेन व्याजेन जगत्सारं गृहीतवान् 1.18.७० ।\nस्वरत्नं स्थापयामास स्वकीये हि शरीरके ।\nकेशमाकाशसारेण वायुसारेण वै मुखम् ७१ ।\nहृदयं चाग्निसारेण त्वपां सारेण वैकटिम् ।\nजानु चावनिसारेण तद्वत्सर्वं तदंगकम् ७२ ।\nब्रह्मविष्ण्वोश्च रुद्रा णां सारं चैव त्रिपुंड्रकम् ।\nतथा तिलकरूपेण ललाटान्ते महेश्वरः ७३ ।\nभवृद्ध्या सर्वमेतद्धि मन्यते स्वयमैत्यसौ ।\nप्रपंचसारसर्वस्वमनेनैव वशीकृतम् ७४ ।\nतस्मादस्य वशीकर्ता नास्तीति स शिवः स्मृतः ।\nयथा सर्वमृगाणां च हिंसको मृगहिंसकः ७५ ।\nअस्य हिंसामृगो नास्ति तस्मात्सिंह इतीरितः ।\nशं नित्यं सुखमानंदमिकारः पुरुषः स्मृतः ७६ ।\nवकारः शक्तिरमृतं मेलनं शिव उच्यते ।\nतस्मादेवं स्वमात्मानं शिवं कृत्वार्चयेच्छिवम् ७७ ।\nतस्मादुद्धूलनं पूर्वं त्रिपुंड्रं धारयेत्परम् ।\nपूजाकाले हि सजलं शुद्ध्यर्थं निर्जलं भवेत् ७८ ।\nदिवा वा यदि वारात्रौ नारी वाथ नरोपि वा ।\nपूजार्थं सजलं भस्म त्रिपुंड्रेणैव धारयेत् ७९ ।\nत्रिपुंड्रं सजलं भस्म धृत्वा पूजां करोति यः ।\nशिवपूजां फलं सांगं तस्यैव हि सुनिश्चितम् 1.18.८० ।\nभस्म वै शिवमंत्रेण धृत्वा ह्यत्याश्रमी भवेत् ।\nशिवाश्रमीति संप्रोक्तः शिवैकपरमो यतः ८१ ।\nशिवव्रतैकनिष्ठस्य नाशौचं न च सूतकम् ।\nललाटेऽग्रे सितं भस्म तिलकं धारयेन्मृदा ८२ ।\nस्वहस्ताद्गुरुहस्ताद्वाशिवभक्तस्य लक्षणम् ।\nगुणान्रुंध इति प्रोक्तो गुरुशब्दस्य विग्रहः ८३ ।\nसविकारान्राजसादीन्गुणान्रुंधे व्यपोहति ।\nगुणातीतः परशिवो गुरुरूपं समाश्रितः ८४ ।\nगुणत्रयं व्यपोह्याग्रे शिवं बोधयतीति सः ।\nविश्वस्तानां तु शिष्याणां गुरुरित्यभिधीयते ८५ ।\nतस्माद्गुरुशरीरं तु गुरुलिंगं भवेद्बुधः ।\nगुरुलिंगस्य पूजा तु गुरुशुश्रूषणं भवेत् ८६ ।\nश्रुतं करोति शुश्रूषा कायेन मनसा गिरा ।\nउक्तं यद्गुरुणा पूर्वं शक्यं वाऽशक्यमेव वा ८७ ।\nकरोत्येव हि पूतात्मा प्राणैरपि धनैरपि ।\nतस्माद्वै शासने योग्यः शिष्य इत्यभिधीयते ८८ ।\nशरीराद्यर्थकं सर्वं गुरोर्दत्त्वा सुशिष्यकः ।\nअग्रपाकं निवेद्याग्रेभुंजीयाद्गुर्वनुज्ञया ८९ ।\nशिष्यः पुत्र इति प्रोक्तः सदाशिष्यत्वयोगतः ।\nजिह्वालिंगान्मंत्रशुक्रं कर्णयोनौ निषिच्यवै 1.18.९० ।\nजातः पुत्रो मंत्रपुत्रः पितरं पूजयेद्गुरुम् ।\nनिमज्जयति पुत्रं वै संसारे जनकः पिता ९१ ।\nसंतारयति संसाराद्गुरुर्वै बोधकः पिता ।\nउभयोरंतरं ज्ञात्वा पितरं गुरुमर्चयेत् ९२ ।\nअंगशुश्रूषया चापि धनाद्यैः स्वार्जितैर्गुरुम् ।\nपादादिकेशपर्यंतं लिंगान्यंगानि यद्गुरोः ९३ ।\nधनरूपैः पादुकाद्यैः पादसंग्रणादिभिः ।\nस्नानाभिषेकनैवेद्यैर्भोजनैश्च प्रपूजयेत् ९४ ।\nगुरुपूजैव पूजा स्याच्छिवस्य परमात्मनः ।\nगुरुशेषं तु यत्सर्वमात्मशुद्धिकरं भवेत् ९५ ।\nगुरोः शेषः शिवोच्छिष्टं जलमन्नादिनिर्मितम् ।\nशिष्याणां शिवभक्तानां ग्राह्यं भोज्यं भवेद्द्विजाः ९६ ।\nगुर्वनुज्ञाविरहितं चोरवत्सकलं भवेत् ।\nगुरोरपि विशेषज्ञं यत्नाद्गृह्णीत वै गुरुम् ९७ ।\nअज्ञानमोचनं साध्यं विशेषज्ञो हि मोचकः ।\nआदौ च विघ्नशमनं कर्तव्यं कर्म पूर्तये ९८ ।\nनिर्विघ्नेन कृतं सांगं कर्म वै सफलं भवेत् ।\nतस्मात्सकलकर्मादौ विघ्नेशं पूजयेद् बुधः ९९ ।\nसर्वबाधानिवृत्त्यर्थं सर्वान्देवान्यजेद्बुधः ।\nज्वरादिग्रंथिरोगाश्च बाधा ह्याध्यात्मिका मता 1.18.१०० ।\nपिशाचजंबुकादीनां वल्मीकाद्युद्भवे तथा ।\nअकस्मादेव गोधादिजंतूनां पतनेपि च १०१ ।\nगृहे कच्छपसर्पस्त्रीदुर्जनादर्शनेपि च ।\nवृक्षनारीगवादीनां प्रसूतिविषयेपि च १०२ ।\nभाविदुःखं समायाति तस्मात्ते भौतिका मता ।\nअमेध्या शनिपातश्च महामारी तथैव च १०३ ।\nज्वरमारी विषूचिश्च गोमारी च मसूरिका ।\nजन्मर्क्षग्रहसंक्रांतिग्रहयोगाः स्वराशिके १०४ ।\nदुःस्वप्नदर्शनाद्याश्च मता वै ह्यधिदैविकाः ।\nशवचांडालपतितस्पर्शाद्येंतर्गृहे गते १०५ ।\nएतादृशे समुत्पन्ने भाविदुःखस्य सूचके ।\nशांतियज्ञं तु मतिमान्कुर्यात्तद्दोषशांतये १०६ ।\nदेवालयेऽथ गोष्ठे वा चैत्ये वापि गृहांगणे ।\nप्रादेशोन्नतधिष्ण्ये वै द्विहस्ते च स्वलंकृते १०७ ।\nभारमात्रव्रीहिधान्यं प्रस्थाप्य परिसृत्य च ।\nमध्ये विलिख्यकमलं तथा दिक्षुविलिख्य वै १०८ ।\nतंतुना वेष्टितं कुंभं नवगुग्गुलधूपितम् ।\nमध्ये स्थाप्य महाकुंभं तथा दिक्ष्वपि विन्यसेत् १०९ ।\nसनालाम्रककूर्चादीन्कलशांश्च तथाष्टसु ।\nपूरयेन्मंत्रपूतेन पंचद्र व्ययुतेन हि 1.18.११० ।\nप्रक्षिपेन्नव रत्नानि नीलादीन्क्रमशस्तथा ।\nकर्मज्ञं च सपत्नीकमाचार्यं वरयेद्बुधः १११ ।\nसुवर्णप्रतिमां विष्णोरिंद्रा दीनां च निक्षिपेत् ।\nसशिरस्के मध्यकुंभे विष्णुमाबाह्य पूजयेत् ११२ ।\nप्रागादिषु यथामंत्रमिंद्रा दीन्क्रमशो यजेत् ।\nतत्तन्नाम्ना चतुर्थ्यां च नमोन्ते न यथाक्रमम् ११३ ।\nआवाहनादिकं सर्वमाचार्येणैव कारयेत् ।\nआचार्य ऋत्विजा सार्धं तन्मात्रान्प्रजपेच्छतम् ११४ ।\nकुंभस्य पश्चिमे भागे जपांते होममाचरेत् ।\nकोटिं लक्षं सहस्रं वा शतमष्टोत्तरं बुधाः ११५ ।\nएकाहं वा नवाहं वा तथा मंडलमेव वा ।\nयथायोग्यं प्रकुर्वीत कालदेशानुसारतः ११६ ।\nशमीहोमश्च शांत्यर्थे वृत्त्यर्थे च पलाशकम् ।\nसमिदन्नाज्यकैर्द्र व्यैर्नाम्ना मंत्रेण वा हुनेत् ११७ ।\nप्रारंभे यत्कृतं द्र व्यं तत्क्रियांतं समाचरेत् ।\nपुण्याहं वाचयित्वांते दिने संप्रोक्ष्ययेज्जलैः ११८ ।\nब्राह्मणान्भोजयेत्पश्चाद्यावदाहुतिसंख्यया ।\nआचार्यश्च हविष्याशीऋत्विजश्च भवेद्बुधाः ११९ ।\nआदित्यादीन्ग्रहानिष्ट्वा सर्वहोमांत एव हि ।\nऋत्विभ्यो दक्षिणां दद्यान्नवरत्नं यथाक्रमम् 1.18.१२० ।\nदशदानं ततः कुर्याद्भूरिदानं ततः परम् ।\nबालानामुपनीतानां गृहिणां वनिनां धनम् १२१ ।\nकन्यानां च सभर्तृ-णां विधवानां ततः परम् ।\nतंत्रोपकरणं सर्वमाचार्याय निवेदयेत् १२२ ।\nउत्पातानां च मारीणां दुःखस्वामी यमः स्मृतः ।\nतस्माद्यमस्य प्रीत्यर्थं कालदानं प्रदापयेत् १२३ ।\nशतनिष्केण वा कुर्याद्दशनिष्केण वा पुनः ।\nपाशांकुशधरं कालं कुर्यात्पुरुषरूपिणम् १२४ ।\nतत्स्वर्णप्रतिमादानं कुर्याद्दक्षिणया सह ।\nतिलदानं ततः कुर्यात्पूर्णायुष्यप्रसिद्धये १२५ ।\nआज्यावेक्षणदानं च कुर्याद्व्याधिनिवृत्तये ।\nसहस्रं भोजयेद्विप्रान्दरिद्रः शतमेव वा १२६ ।\nवित्ताभावे दरिद्र स्तु यथाशक्ति समाचरेत् ।\nभैरवस्य महापूजां कुर्याद्भूतादिशांतये १२७ ।\nमहाभिषेकं नैवेद्यं शिवस्यान्ते तुकारयेत् ।\nब्राह्मणान्भोजयेत्पश्चाद्भूरिभोजनरूपतः १२८ ।\nएवं कृतेन यज्ञेन दोषशांतिमवाप्नुयात् ।\nशांतियज्ञमिमं कुर्याद्वर्षे वर्षे तु फाल्गुने १२९ ।\nदुर्दर्शनादौ सद्यो वै मासमात्रे समाचरेत् ।\nमहापापादिसंप्राप्तौ कुर्याद्भैरवपूजनम् 1.18.१३० ।\nमहाव्याधिसमुत्पत्तौ संकल्पं पुनराचरेत् ।\nसर्वभावे दरिद्र स्तु दीपदानमथाचरेत् १३१ ।\nतदप्यशक्तः स्नात्वा वै यत्किंचिद्दानमाचरेत् ।\nदिवाकरं नमस्कुर्यान्मन्त्रेणाष्टोत्तरं शतम् १३२ ।\nसहस्रमयुतं लक्षं कोटिं वा कारयेद् बुधः ।\nनमस्कारात्मयज्ञेन तुष्टाः स्युः सर्वदेवताः १३३ ।\nत्वत्स्वरूपेर्पिता बुद्धिर्नतेऽशून्ये च रोचति ।\nया चास्त्यस्मदहंतेति त्वयि दृष्टे विवर्जिता १३४ ।\nनम्रोऽहं हि स्वदेहेन भो महांस्त्वमसि प्रभो ।\nन शून्यो मत्स्वरूपो वै तव दासोऽस्मि सांप्रतम् १३५ ।\nयथायोग्यं स्वात्मयज्ञं नमस्कारं प्रकल्पयेत् ।\nअथात्र शिवनैवेद्यं दत्त्वा तांबूलमाहरेत् १३६ ।\nशिवप्रदक्षिणं कुर्यात्स्वयमष्टोत्तरं शतम् ।\nसहस्रमयुतं लक्षं कोटिमन्येन कारयेत् १३७ ।\nशिवप्रदक्षिणात्सर्वं पातकं नश्यति क्षणात् ।\nदुःखस्य मूलं व्याधिर्हि व्याधेर्मूलं हि पातकम् १३८ ।\nधर्मेणैव हि पापानामपनोदनमीरितम् ।\nशिवोद्देशकृतो धर्मः क्षमः पापविनोदने १३९ ।\nअध्यक्षं शिवधर्मेषु प्रदक्षिणमितीरितम् ।\nक्रियया जपरूपं हि प्रणवं तु प्रदक्षिणम् 1.18.१४० ।\nजननं मरणं द्वंद्वं मायाचक्रमितीरितम् ।\nशिवस्य मायाचक्रं हि बलिपीठं तदुच्यते १४१ ।\nबलिपीठं समारभ्य प्रादक्षिण्यक्रमेण वै ।\nपदे पदांतरं गत्वा बलिपीठं समाविशेत् १४२ ।\nनमस्कारं ततः कुर्यात्प्रदक्षिणमितीरितम् ।\nनिर्गमाज्जननं प्राप्तं नमस्त्वात्मसमर्पणम् १४३ ।\nजननं मरणं द्वंद्वं शिवमायासमर्पितम् ।\nशिवमायार्पितद्वंद्वो न पुनस्त्वात्मभाग्भवेत् १४४ ।\nयावद्देहं क्रियाधीनः सजीवो बद्ध उच्यते ।\nदेहत्रयवशीकारे मोक्ष इत्युच्यते बुधैः १४५ ।\nमायाचक्रप्रणेता हि शिवः परमकारणम् ।\nशिवमायार्पितद्वंद्वं शिवस्तु परिमार्जति १४६ ।\nशिवेन कल्पितं द्वंद्वं तस्मिन्नेव समर्पयेत् ।\nशिवस्यातिप्रियं विद्यात्प्रदक्षिणं नमो बुधाः १४७ ।\nप्रदक्षिणनमस्काराः शिवस्य परमात्मनः ।\nषोडशैरुपचारैश्च कृतपूजा फलप्रदा १४८ ।\nप्रदक्षिणाऽविनाश्यं हि पातकं नास्ति भूतले ।\nतस्मात्प्रदक्षिणेनैव सर्वपापं विनाशयेत् १४९ ।\nशिवपूजापरो मौनी सत्यादिगुणसंयुतः ।\nक्रियातपोजपज्ञानध्यानेष्वेकैकमाचरेत् 1.18.१५० ।\nऐश्वर्यं दिव्यदेहश्च ज्ञानमज्ञानसंशयः ।\nशिवसान्निध्यमित्येते क्रियादीनां फलं भवेत् १५१ ।\nकरणेन फलं याति तमसः परिहापनात् ।\nजन्मनः परिमार्जित्वाज्ज्ञबुद्ध्या जनितानि च १५२ ।\nयथादेशं यथाकालं यथादेहं यथाधनम् ।\nयथायोग्यं प्रकुर्वीत क्रियादीञ्छिवभक्तिमान् १५३ ।\nन्यायार्जितसुवित्तेन वसेत्प्राज्ञः शिवस्थले ।\nजीवहिंसादिरहितमतिक्लेशविवर्जितम् १५४ ।\nपंचाक्षरेण जप्तं च तोयमन्नं विदुः सुखम् ।\nअथवाऽहुर्दरिद्र स्य भिक्षान्नंज्ञानदं भवेत् १५५ ।\nशिवभक्तस्य भिक्षान्नंशिवभक्तिविवर्धनम् ।\nशंभुसत्रमिति प्राहुर्भिक्षान्नंशिवयोगिनः १५६ ।\nयेन केनाप्युपायेन यत्र कुत्रापि भूतले ।\nशुद्धान्नभुक्सदा मौनीरहस्यं न प्रकाशयेत् १५७ ।\nप्रकाशयेत्तु भक्तानां शिवमाहात्म्यमेव हि ।\nरहस्यं शिवमंत्रस्य शिवो जानाति नापरः १५८ ।\nशिवभक्तो वसेन्नित्यं शिवलिंगं समाश्रितः ।\nस्थाणुलिंगाश्रयेणैव स्थाणुर्भवति भूसुराः १५९ ।\nपूजया चरलिंगस्य क्रमान्मुक्तो भवेद्ध्रुवम् ।\nसर्वमुक्तं समासेन साध्यसाधनमुत्तमम् 1.18.१६० ।\nव्यासेन यत्पुराप्रोक्तं यच्छ्रुतं हि मया पुरा ।\nभद्र मस्तु हि वोऽस्माकं शिवभक्तिर्दृढाऽस्तुसा १६१ ।\nय इमं पठतेऽध्यायं यः शृणोति नरः सदा ।\nशिवज्ञानं स लभतेशिवस्य कृपया बुधाः १६२ ।\nइति श्रीशैवेमहापुराणे विद्येश्वरसंहितायां साध्यसाधनखंडे शिवलिंगमहिमावर्णनं नामाष्टादशोऽध्यायः १८ ।"
  }
]
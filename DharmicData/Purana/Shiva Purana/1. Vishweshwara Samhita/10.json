[
  {
    "text": "ब्रह्मविष्णू ऊचतुः ।\nसर्गादिपंचकृत्यस्य लक्षणं ब्रूहि नौ प्रभो ।\nशिव उवाच ।\nमत्कृत्यबोधनं गुह्यं कृपया प्रब्रवीमि वाम् १ ।\nसृष्टिः स्थितिश्च संहारस्तिरोभावोऽप्यनुग्रहः ।\nपंचैव मे जगत्कृत्यं नित्यसिद्धमजाच्युतौ २ ।\nसर्गः संसारसंरंभस्तत्प्रतिष्ठा स्थितिर्मता ।\nसंहारो मर्दनं तस्य तिरोभावस्तदुत्क्रमः ३ ।\nतन्मोक्षोऽनुग्रहस्तन्मे कृत्यमेवं हि पंचकम् ।\nकृत्यमेतद्वहत्यन्यस्तूष्णीं गोपुरबिंबवत् ४ ।\nसर्गादि यच्चतुष्कृत्यं संसारपरिजृंभणम् ।\nपंचमं मुक्तिहेतुर्वै नित्यं मयि च सुस्थिरम् ५"
  }
]
[
  {
    "text": "सूत उवाच ।\nश्रवणादित्रिकेऽशक्तो लिंगं बेरं च शांकरम् ।\nसंस्थाप्य नित्यमभ्यर्च्य तरेत्संसारसागरम् १ ।\nअपि द्र व्यं वहेदेव यथाबलमवंचयन् ।\nअर्पयेल्लिंगबेरार्थमर्चयेदपि संततम् २ ।\nमंडपं गोपुरं तीर्थं मठं क्षेत्रं तथोत्सवम् ।\nवस्त्रं गंधं च माल्यं च धूपं दीपं च भक्तितः ३ ।\nविविधान्नं च नैवेद्यमपूपव्यंजनैर्युतम् ।\nछत्रं ध्वजं च व्यजनं चामरं चापि सांगकम् ४ ।\nराजोपचारवत्सर्वं धारयेल्लिंगबेरयोः ।\nप्रदक्षिणां नमस्कारं यथाशक्ति जपं तथा ५ ।\nआवाहनादिसर्गांतं नित्यं कुर्यात्सुभक्तितः ।\nइत्थमभ्यर्च्य यन्देवं लिंगेबेरे च शांकरे ६ ।\nसिद्धिमेति शिवप्रीत्या हित्वापि श्रवणादिकम् ।\nलिंगबेरार्चनामात्रान्मुक्ताः पुर्वे महाजनाः ७ ।\nमनुय ऊचुः ।\nबेरमात्रे तु सर्वत्र पूज्यंते देवतागणाः ।\nलिंगेबेरे च सर्वत्र कथं संपूज्यते शिवः ८ ।\nसूत उवाच ।\nअहो मुनीश्वराः पुण्यं प्रश्नमेतन्महाद्भुतम् ।\nअत्र वक्ता महादेवो नान्योऽस्ति पुरुषः क्वचित् ९ ।\nशिवेनोक्तं प्रवक्ष्यामि क्रमाद्गुरुमुखाच्छ्रुतम् ।\nशिवैको ब्रह्मरूपत्वान्निष्कलः परिकीर्तितः 1.5.१० ।\nरूपित्वात्सकलस्तद्वत्तस्मात्सकलनिष्कलः ।\nनिष्कलत्वान्निराकारं लिंगं तस्य समागतम् ११ ।\nसकलत्वात्तथा बेरं साकारं तस्य संगतम् ।\nसकलाकलरूपत्वाद्ब्रह्मशब्दाभिधः परः १२ ।\nअपि लिंगे च बेरे च नित्यमभ्यर्च्यते जनैः ।\nअब्रह्मत्वात्तदन्येषां निष्कलत्वं न हि क्वचित् १३ ।\nतस्मात्ते निष्कले लिंगे नाराध्यंते सुरेश्वराः ।\nअब्रह्मत्वाच्च जीवत्वात्तथान्ये देवतागणाः १४ ।\nतूष्णीं सकलमात्रत्वादर्च्यंते बेरमात्रके ।\nजीवत्वं शंकरान्येषां ब्रह्मत्वं शंकरस्य च १५ ।\nवेदांतसारसंसिद्धं प्रणवार्थे प्रकाशनात् ।\nएवमेव पुरा पृष्टो मंदरे नंदिकेश्वरः १६ ।\nसनत्कुमारमुनिना ब्रह्मपुत्रेण धीमता १७ब्।\nसनत्कुमार उवाच ।\nशिवान्यदेववश्यानां सर्वेषामपि सर्वतः १७ ।\nबेरमात्रं च पूजार्थं श्रुतं दृष्टं च भूरिशः ।\nशिवमात्रस्य पूजायां लिंगं बेरं च दृश्यते १८ ।\nअतस्तद्ब्रूहि कल्याण तत्त्वं मे साधुबोधनम् ।\nनंदिकेश्वर उवाच ।\nअनुत्तरमिमं प्रश्नं रहस्यं ब्रह्मलक्षणम् १९ ।\nकथयामि शिवेनोक्तं भक्तियुक्तस्य तेऽनघ ।\nशिवस्य ब्रह्मरूपत्वान्निष्कलत्वाच्च निष्कलम् 1.5.२० ।\nलिंगं तस्यैव पूजायां सर्ववेदेषु संमतम् ।\nतस्यैव सकलत्वाच्च तथा सकलनिष्कलम् २१ ।\nसकलं च तथा बेरं पूजायां लोकसंमतम् ।\nशिवान्येषां च जीवत्वात्सकलत्वाच्च सर्वतः २२ ।\nबेरमात्रं च पूजायां संमतं वेदनिर्णये ।\nस्वाविर्भावे च देवानां सकलं रूपमेव हि २३ ।\nशिवस्य लिंगं बेरं च दर्शने दृश्यते खलु ।\nसनत्कुमार उवाच।\nउक्तं त्वया महाभाग लिंगबेरप्रचारणम् २४ ।\nशिवस्य च तदन्येषां विभज्य परमार्थतः ।\nतस्मात्तदेव परमं लिंगबेरादिसंभवम् २५ ।\nश्रोतुमिच्छामि योगींद्र लिंगाविर्भावलक्षणम् ।\nनंदिकेश्वर उवाच ।\nशृणु वत्स भवत्प्रीत्या वक्ष्यामि परमार्थतः २६ ।\nपुरा कल्पे महाकाले प्रपन्ने लोकविश्रुते ।\nआयुध्येतां महात्मानौ ब्रह्मविष्णू परस्परम् २७ ।\nतयोर्मानं निराकर्तुं तन्मध्ये परमेश्वरः ।\nनिष्कलस्तंभरूपेण स्वरूपं समदर्शयत् २८ ।\nततः स्वलिंगचिह्नत्वात्स्तंभतो निष्कलं शिवः ।\nस्वलिंगं दर्शयामास जगतां हितकाम्यया २९ ।\nतदाप्रभृति लोकेषु निष्कलं लिंगमैश्वरम् ।\nसकलं च तथा बेरं शिवस्यैव प्रकल्पितम् 1.5.३० ।\nशिवान्येषः तु देवानां बेरमात्रं प्रकल्पितम् ।\nतत्तद्बेरं तु देवानां तत्तद्भोगप्रदं शुभम् ।\nशिवस्य लिंगबेरत्वं भोगमोक्षप्रदं शुभम् ३१।\nइति श्रीशिवमहापुराणे विद्येश्वरसंहितायां पंचमोऽध्यायः ५ ।"
  }
]
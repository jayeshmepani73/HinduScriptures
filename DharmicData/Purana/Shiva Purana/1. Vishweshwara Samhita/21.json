[
  {
    "text": "ऋषय ऊचुः ।\nसूत सूत महाभाग व्यासशिष्य नमोस्तु ते ।\nसम्यगुक्तं त्वया तात पार्थिवार्चाविधानकम् १ ।\nकामनाभेदमाश्रित्य संख्यां ब्रूहि विधानतः ।\nशिवपार्थिवलिंगानां कृपया दीनवत्सल २ ।\nसूत उवाच ।\nशृणुध्वमृषयः सर्वे पार्थिवार्चाविधानकम् ।\nयस्यानुष्ठानमात्रेण कृतकृत्यो भवेन्नरः ३ ।\nअकृत्वा पार्थिवं लिंगं योन्यदेवं प्रपूजयेत् ।\nवृथा भवति सा पूजा दमदानादिकं वृथा ४ ।\nसंख्या पार्थिवलिंगानां यथाकामं निगद्यते ।\nसंख्या सद्यो मुनिश्रेष्ठ निश्चयेन फलप्रदा ५ ।\nप्रथमावाहनं तत्र प्रतिष्ठा पूजनं पृथक् ।\nलिंगाकारं समं तत्र सर्वं ज्ञेयं पृथक्पृथक् ६ ।\nविद्यार्थी पुरुषः प्रीत्या सहस्रमितपार्थिवम् ।\nपूजयेच्छिवलिंगं हि निश्चयात्तत्फलप्रदम् ७ ।\nनरः पार्थिवलिंगानां धनार्थी च तदर्द्धकम् ।\nपुत्रार्थी सार्द्धसाहस्रं वस्त्रार्थी शतपंचक्रम् ८ ।\nमोक्षार्थी कोटिगुणितं भूकामश्च सहस्रकम् ।\nदयार्थी च त्रिसाहस्रं तीर्थार्थी द्विसहस्रकम् ९ ।\nसुहृत्कामी त्रिसाहस्रं वश्यार्थी शतमष्टकम् ।\nमारणार्थी सप्तशतं मोहनार्थी शताष्टकम् 1.21.१० ।\nउच्चाटनपरश्चैव सहस्रं च यथोक्ततः ।\nस्तंभनार्थी सहस्रं तु द्वेषणार्थी तदर्द्धकम् ११ ।\nनिगडान्मुक्तिकामस्तु सहस्रं सर्द्धमुत्तमम् ।\nमहाराजभये पंचशतं ज्ञेयं विचक्षणैः १२ ।\nचौरादिसंकटे ज्ञेयं पार्थिवानां शतद्वयम् ।\nडाकिन्यादिभये पंचशतमुक्तं जपार्थिवम् १३ ।\nदारिद्र ये! पंचसाहस्रमयुतं सर्वकामदम् ।\nअथ नित्यविधिं वक्ष्ये शृणुध्वं मुनिसत्तमाः १४ ।\nएकं पापहरं प्रोक्तं द्विलिंगं चार्थसिद्धिदम् ।\nत्रिलिंगं सर्वकामानां कारणं परमीरितम् १५ ।\nउत्तरोत्तरमेवं स्यात्पूर्वोक्तगणनाविधि ।\nमतांतरमथो वक्ष्ये संख्यायां मुनिभेदतः १६ ।\nलिंगानामयुतं कृत्वा पार्थिवानां सुबुद्धिमान् ।\nनिर्भयो हि भवेन्नूनं महाराजभयं हरेत् १७ ।\nकारागृहादिमुक्त्यर्थमयुतं कारयेद्बुधः ।\nडाकिन्यादिभये सप्तसहस्रं कारयेत्तथा १८ ।\nसहस्राणि पंचपंचाशदपुत्रः प्रकारयेत् ।\nलिंगानामयुतेनैव कन्यकासंततिं लभेत् १९ ।\nलिंगानामयुतेनैव विष्ण्वादैश्वर्यमाप्नुयात् ।\nलिंगानां प्रयुतेनैव ह्यतुलां श्रियमाप्नुयात् 1.21.२० ।\nकोटिमेकां तु लिंगानां यः करोति नरो भुवि ।\nशिव एव भवेत्सोपि नात्र कार्य्या विचारणा २१ ।\nअर्चा पार्थिवलिंगानां कोटियज्ञफलप्रदा ।\nभुक्तिदा मुक्तिदा नित्यं ततः कामर्थिनां नृणाम् २२ ।\nविना लिंगार्चनं यस्य कालो गच्छति नित्यशः ।\nमहाहानिर्भवेत्तस्य दुर्वृत्तस्य दुरात्मनः २३ ।\nएकतः सर्वदानानि व्रतानि विविधानि च ।\nतीर्थानि नियमा यज्ञा लिंगार्चा चैकतः स्मृता २४ ।\nकलौ लिंगार्चनं श्रेष्ठं तथा लोके प्रदृश्यते ।\nतथा नास्तीति शास्त्राणामेष सिद्धान्तनिश्चयः २५ ।\nभुक्तिमुक्तिप्रदं लिंगं विविधापन्निवारणम् ।\nपूजयित्वा नरो नित्यं शिवसायुज्यमाप्नुयात् २६ ।\nशिवानाममयं लिंगं नित्यं पूज्यं महर्षिभिः ।\nयतश्च सर्वलिंगेषु तस्मात्पूज्यं विधानतः २७ ।\nउत्तमं मध्यमं नीचं त्रिविधं लिंगमीरितम् ।\nमानतो मुनिशार्दूलास्तच्छृणुध्वं वदाम्यहम् २८ ।\nचतुरंगुलमुच्छ्रायं रम्यं वेदिकया युतम् ।\nउत्तमं लिंगमाख्यातं मुनिभिः शास्त्रकोविदैः २९ ।\nतदर्द्धं मध्यमं प्रोक्तं तदर्द्धमघमं स्मृतम् ।\nइत्थं त्रिविधमाख्यातमुत्तरोत्तरतः परम् 1.21.३० ।\nअनेकलिंगं यो नित्यं भक्तिश्रद्धासमन्वितः ।\nपूजयेत्स लभेत्कामान्मनसा मानसेप्सितान् ३१ ।\nन लिंगाराधनादन्यत्पुण्यं वेदचतुष्टये ।\nविद्यते सर्वशास्त्राणामेष एव विनिश्चयः ३२ ।\nसर्वमेतत्परित्यज्य कर्मजालमशेषतः ।\nभक्त्या परमया विद्वाँ ल्लिंगमेकं प्रपूजयेत् ३३ ।\nलिंगेर्चितेर्चितं सर्वं जगत्स्थावरजंगमम् ।\nसंसारांबुधिमग्नानां नान्यत्तारणसाधनम् ३४ ।\nअज्ञानतिमिरांधानां विषयासक्तचेतसाम् ।\nप्लवो नान्योस्ति जगति लिंगाराधनमंतरा ३५ ।\nहरिब्रह्मादयो देवा मुनयो यक्षराक्षसाः ।\nगंधर्वाश्चरणास्सिद्धा दैतेया दानवास्तथा ३६ ।\nनागाः शेषप्रभृतयो गरुडाद्याःखगास्तथा ।\nसप्रजापतयश्चान्ये मनवः किन्नरा नराः ३७ ।\nपूजयित्वा महाभक्त्या लिंगं सर्वार्थसिद्धिदम् ।\nप्राप्ताः कामानभीष्टांश्च तांस्तान्सर्वान्हृदि स्थितान् ३८ ।\nब्राह्मणः क्षत्रियो वैश्यः शूद्रो वा प्रतिलोमजः ।\nपूजयेत्सततं लिंगं तत्तन्मंत्रेण सादरम् ३९ ।\nकिं बहूक्तेन मुनयः स्त्रीणामपि तथान्यतः ।\nअधिकारोस्ति सर्वेषां शिवलिंगार्चने द्विजाः 1.21.४० ।\nद्विजानां वैदिकेनापि मार्गेणाराधनं वरम् ।\nअन्येषामपि जंतूनां वैदिकेन न संमतम् ४१ ।\nवैदिकानां द्विजानां च पूजा वैदिकमार्गतः ।\nकर्तव्यानान्यमार्गेण इत्याह भगवाञ्छिवः ४२ ।\nदधीचिगौतमादीनां शापेनादग्धचेतसाम् ।\nद्विजानां जायते श्रद्धानैव वैदिककर्मणि ४३ ।\nयो वैदिकमनादृत्य कर्म स्मार्तमथापि वा ।\nअन्यत्समाचरेन्मर्त्यो न संकल्पफलं लभेत् ४४ ।\nइत्थं कृत्वार्चनं शंभोर्नैवेद्यांतं विधानतः ।\nपूजयेदष्टमूर्तीश्च तत्रैव त्रिजगन्मयीः ४५ ।\nक्षितिरापोनलो वायुराकाशः सूर्य्यसोमकौ ।\nयजमान इति त्वष्टौ मूर्तयः परिकीर्तिताः ४६ ।\nशर्वो भवश्च रुद्र श्च उग्रोभीम इतीश्वरः ।\nमहादेवः पशुपतिरेतान्मूर्तिभिरर्चयेत् ४७ ।\nपूजयेत्परिवारं च ततः शंभोः सुभक्तितः ।\nईशानादिक्रमात्तत्र चंदनाक्षतपत्रकैः ४८ ।\nईशानं नंदिनं चंडं महाकालं च भृंगिणम् ।\nवृषं स्कंदं कपर्दीशं सोमं शुक्रं च तत्क्रमात् ४९ ।\nअग्रतो वीरभद्रं च पृष्ठे कीर्तिमुखं तथा ।\nतत एकादशान्रुद्रा न्पूजयेद्विधिना ततः 1.21.५० ।\nततः पंचाक्षरं जप्त्वा शतरुद्रि यमेव च ।\nस्तुतीर्नानाविधाः कृत्वा पंचांगपठनं तथा ५१ ।\nततः प्रदक्षिणां कृत्वा नत्वा लिंगं विसर्जयेत् ।\nइति प्रोक्तमशेषं च शिवपूजनमादरात् ५२ ।\nरात्रावुदण्मुखः कुर्याद्देवकार्यं सदैव हि ।\nशिवार्चनं सदाप्येवं शुचिः कुर्यादुदण्मुखः ५३ ।\nन प्राचीमग्रतः शंभोर्नोदीचीं शक्तिसंहितान् ।\nन प्रतीचीं यतः पृष्ठमतो ग्राह्यं समाश्रयेत् ५४ ।\nविना भस्मत्रिपुंड्रेण विना रुद्रा क्षमालया ।\nबिल्वपत्रं विना नैव पूजयेच्छंकरं बुधः ५५ ।\nभस्माप्राप्तौ मुनिश्रेष्ठाः प्रवृत्ते शिवपूजने ।\nतस्मान्मृदापि कर्तव्यं ललाटे च त्रिपुंड्रकम् ५६ ।\nइति श्रीशिवमहापुराणे प्रथमायां विद्येश्वरसंहितायां साध्यसाधनखण्डे पार्थिवपूजनवर्णनं नामैकविंशोऽध्यायः २१ ।"
  }
]
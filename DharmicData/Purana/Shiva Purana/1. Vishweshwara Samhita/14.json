[
  {
    "text": "ऋषय ऊचुः ।\nअग्नियज्ञं देवयज्क्तं ब्रह्मयज्क्तं तथैव च ।\nगुरुपूजां ब्रह्मतृप्तिं क्रमेण ब्रूहि नः प्रभो १ ।\nसूत उवाच ।\nअग्नौ जुहोति यद्द्रव्यमग्नियज्ञः स उच्यते ।\nब्रह्मचर्याश्रमस्थानां समिदाधानमेव हि २ ।\nसमिदग्रौ व्रताद्यं च विशेषयजनादिकम् ।\nप्रथमाश्रमिणामेवं यावदौपासनं द्विजाः ३ ।\nआत्मन्यारोपिताग्नीनां वनिनां यतिनां द्विजाः ।\nहितं च मितमेध्यान्नं स्वकाले भोजनं हुतिः ४ ।\nऔपासनाग्निसंधानं समारभ्य सुरक्षितम् ।\nकुंडे वाप्यथ भांडे वा तदजस्रं समीरितम् ५ ।\nअग्निमात्मन्यरण्यां वा राजदैववशाद्ध्रुवम् ।\nअग्नित्यागभयादुक्तं समारोपितमुच्यते ६ ।\nसंपत्करी तथा ज्ञेया सायमग्न्याहुतिर्द्विजाः ।\nआयुष्करीति विज्ञेया प्रातः सूर्याहुतिस्तथा ७ ।\nअग्नियज्ञो ह्ययं प्रोक्तो दिवा सूर्यनिवेशनात् ।\nइंद्रा दीन्सकलान्देवानुद्दिश्याग्नौ जुहोतियत् ८ ।\nदेवयज्ञं हि तं विद्यात्स्थालीपाकादिकान्क्रतून् ।\nचौलादिकं तथा ज्ञेयं लौकिकाग्नौ प्रतिष्ठितम् ९ ।\nब्रह्मयज्ञं द्विजः कुर्याद्देवानां तृप्तये सकृत् ।\nब्रह्मयज्ञ इति प्रोक्तो वेदस्याऽध्ययनं भवेत् 1.14.१० ।\nनित्यानंतरमासोयं ततस्तु न विधीयते ।\nअनग्नौ देवयजनं शृणुत श्रद्धयादरात् ११ ।\nआदिसृष्टौ महादेवः सर्वज्ञः करुणाकरः ।\nसर्वलोकोपकारार्थं वारान्कल्पितवान्प्रभुः १२ ।\nसंसारवैद्यः सर्वज्ञः सर्वभेषजभेषजम् ।\nआदावारोग्यदं वारं स्ववारं कृतवान्प्रभुः १३ ।\nसंपत्कारं स्वमायाया वरं च कृतवांस्ततः ।\nजनने दुर्गतिक्रांते कुमारस्य ततः परम् १४ ।\nआलस्यदुरितक्रांत्यै वारं कल्पितवान्प्रभुः ।\nरक्षकस्य तथा विष्णोर्लोकानां हितकाम्यया १५ ।\nपुष्ट्यर्थं चैव रक्षार्थं वारं कल्पितवान्प्रभुः ।\nआयुष्करं ततो वारमायुषां कर्तुरेव हि १६ ।\nत्रैलोक्यसृष्टिकर्त्तुर्हि ब्रह्मणः परमेष्ठिनः ।\nजगदायुष्यसिद्ध्यर्थं वारं कल्पितवान्प्रभुः १७ ।\nआदौ त्रैलोक्यवृद्ध्यर्थं पुण्यपापे प्रकल्पिते ।\nतयोः कर्त्रोस्ततो वारमिंद्र स्य च यमस्य च १८ ।\nभोगप्रदं मृत्युहरं लोकानां च प्रकल्पितम् ।\nआदित्यादीन्स्वस्वरूपान्सुखदुःखस्य सूचकान् १९ ।\nवारेशान्कल्पयित्वादौ ज्योतिश्चक्रेप्रतिष्ठितान् ।\nस्वस्ववारे तु तेषां तु पूजा स्वस्वफलप्रदा 1.14.२० ।\nआरोग्यं संपदश्चैव व्याधीनां शांतिरेव च ।\nपुष्टिरायुस्तथा भोगो मृतेर्हानिर्यथाक्रमम् २१ ।\nवारक्रमफलं प्राहुर्देवप्रीतिपुरःसरम् ।\nअन्येषामपि देवानां पूजायाः फलदः शिवः २२ ।\nदेवानां प्रीतये पूजापंचधैव प्रकल्पिता ।\nतत्तन्मंत्रजपो होमो दानं चैव तपस्तथा २३ ।\nस्थंडिले प्रतिमायां च ह्यग्नौ ब्राह्मणविग्रहे ।\nसमाराधनमित्येवं षोडशैरुपचारकैः २४ ।\nउत्तरोत्तरवैशिष्ट्यात्पूर्वाभावे तथोत्तरम् ।\nनेत्रयोः शिरसो रोगे तथा कुष्ठस्य शांतये २५ ।\nआदित्यं पूजयित्वा तु ब्राह्मणान्भोजयेत्ततः ।\nदिनं मासं तथा वर्षं वर्षत्रयमथवापि वा २६ ।\nप्रारब्धं प्रबलं चेत्स्यान्नश्येद्रो गजरादिकम् ।\nजपाद्यमिष्टदेवस्य वारादीनां फलं विदुः २७ ।\nपापशांतिर्विशेषेण ह्यादिवारे निवेदयेत् ।\nआदित्यस्यैव देवानां ब्राह्मणानां विशिष्टदम् २८ ।\nसोमवारे च लक्ष्म्यादीन्संपदर्थं यजेद्बुधः ।\nआज्यान्नेन तथा विप्रान्सपत्नीकांश्च भोजयेत् २९ ।\nकाल्यादीन्भौम वारे तु यजेद्रो गप्रशांतये ।\nमाषमुद्गाढकान्नेन ब्रह्मणांश्चैव भोजयेत् 1.14.३० ।\nसौम्यवारे तथा विष्णुं दध्यन्नेन यजेद्बुधः ।\nपुत्रमित्रकलत्रादिपुष्टिर्भवति सर्वदा ३१ ।\nआयुष्कामो गुरोर्वारे देवानां पुष्टिसिद्धये ।\nउपवीतेन वस्त्रेण क्षीराज्येन यजेद्बुधः ३२ ।\nभोगार्थं भृगवारे तु यजेद्देवान्समाहितः ।\nषड्रसोपेतमन्नं च दद्याद्ब्राह्मणतृप्तये ३३ ।\nस्त्रीणां च तृप्तये तद्वद्देयं वस्त्रादिकं शुभम् ।\nअपमृत्युहरे मंदे रुद्रा द्री श्चं! यजेद्बुधः ३४ ।\nतिलहोमेन दानेन तिलान्नेन च भोजयेत् ।\nइत्थं यजेच्च विबुधानारोग्यादिफलं लभेत् ३५ ।\nदेवानां नित्ययजने विशेषयजनेपि च ।\nस्नाने दाने जपे होमे ब्राह्मणानां च तर्पणे ३६ ।\nतिथिनक्षत्रयोगे च तत्तद्देवप्रपूजने ।\nआदिवारादिवारेषु सर्वज्ञो जगदीश्वरः ३७ ।\nतत्तद्रू पेण सर्वेषामारोग्यादिफलप्रदः ।\nदेशकालानुसारेण तथा पात्रानुसारतः ३८ ।\nद्र व्यश्रद्धानुसारेण तथा लोकानुसारतः ३९ब्।\nतारतम्यक्रमाद्देवस्त्वारोग्यादीन्प्रयच्छति ३९ ।\nशुभादावशुभांते च जन्मर्क्षेषु गृहे गृही ।\nआरोग्यादिसमृद्ध्यर्थमादित्यादीन्ग्रहान्यजेत् 1.14.४० ।\nतस्माद्वै देवयजनं सर्वाभीष्टफलप्रदम् ।\nसमंत्रकं ब्राह्मणानामन्येषां चैव तांत्रिकम् ४१ ।\nयथाशक्त्यानुरूपेण कर्तव्यं सर्वदा नरैः ।\nसप्तस्वपि च वारेषु नरैः शुभफलेप्सुभिः ४२ ।\nदरिद्र स्तपसा देवान्यजेदाढ्यो धनेन हि ।\nपुनश्चैवंविधं धर्मं कुरुते श्रद्धया सह ४३ ।\nपुनश्च भोगान्विविधान्भुक्त्वा भूमौ प्रजायते ।\nछायां जलाशयं ब्रह्मप्रतिष्ठां धर्मसंचयम् ४४ ।\nसर्वं च वित्तवान्कुर्यात्सदा भोगप्रसिद्धये ।\nकालाच्च पुण्यपाकेन ज्ञानसिद्धिः प्रजायते ४५ ।\nय इमं शृणुतेऽध्यायं पठते वा नरो द्विजाः ।\nश्रवणस्योपकर्त्ता च देवयज्ञफलं लभेत् ४६ ।\nइति श्रीशिवमहापुराणे विद्येश्वरसंहितायां चतुर्दशोऽध्यायः १४ ।"
  }
]
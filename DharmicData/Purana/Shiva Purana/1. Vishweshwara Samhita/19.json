[
  {
    "text": "ऋषय ऊचुः ।\nसूत सूत चिरंजीव धन्यस्त्वं शिवभक्तिमान् ।\nसम्यगुक्तस्त्वया लिंगमहिमा सत्फलप्रदः १ ।\nयत्र पार्थिवमाहेशलिंगस्य महिमाधुना ।\nसर्वोत्कृष्टश्च कथितो व्यासतो ब्रूहि तं पुनः २ ।\nसूत उवाच ।\nशृणुध्वमृषयः सर्वे सद्भक्त्या हरतो खिलाः ।\nशिवपार्थिवलिंगस्य महिमा प्रोच्यते मया ३ ।\nउक्तेष्वेतेषु लिंगेषु पार्थिवं लिंगमुत्तमम् ।\nतस्य पूजनतो विप्रा बहवः सिद्धिमागताः ४ ।\nहरिर्ब्रह्मा च ऋषयः सप्रजापतयस्तथा ।\nसंपूज्य पार्थिवं लिंगं प्रापुःसर्वेप्सितं द्विजाः ५ ।\nदेवासुरमनुष्याश्च गंधर्वोरगराक्षसाः ।\nअन्येपि बहवस्तं संपूज्य सिद्धिं गताः परम् ६ ।\nकृते रत्नमयं लिंगं त्रेतायां हेमसंभवम् ।\nद्वापरे पारदं श्रेष्ठं पार्थिवं तु कलौ युगे ७ ।\nअष्टमूर्तिषु सर्वासु मूर्तिर्वै पार्थिवी वरा ।\nअनन्यपूजिता विप्रास्तपस्तस्मान्महत्फलम् ८ ।\nयथा सर्वेषु देवेषु ज्येष्ठः श्रेष्ठो महेश्वरः ।\nएवं सर्वेषु लिंगेषु पार्थिवं श्रेष्टमुच्यते ९ ।\nयथा नदीषु सर्वासु ज्येष्ठा श्रेष्ठा सुरापगा ।\nतथा सर्वेषु लिंगेषु पार्थिवं श्रेष्ठमुच्यते 1.19.१० ।\nयथा सर्वेषु मंत्रेषु प्रणवो हि महान्स्मृतः ।\nतथेदं पार्थिवं श्रेष्ठमाराध्यं पूज्यमेव हि ११ ।\nयथा सर्वेषु वर्णेषु ब्राह्मणःश्रेष्ठ उच्यते ।\nतथा सर्वेषु लिंगेषु पार्थिवं श्रेष्ठमुच्यते १२ ।\nयथा पुरीषु सर्वासु काशीश्रेष्ठतमा स्मृता ।\nतथा सर्वेषु लिंगेषु पार्थिवं श्रेष्ठमुच्यते १३ ।\nयथा व्रतेषु सर्वेषु शिवरात्रिव्रतं परम् ।\nतथा सर्वेषु लिंगेषु पार्थिवं श्रेष्थमुच्यते १४ ।\nयथा देवीषु सर्वासु शैवीशक्तिः परास्मृता ।\nतथा सर्वेषु लिंगेषु पार्थिवं श्रेष्ठमुच्यते १५ ।\nप्रकृत्यपार्थिवं लिंगं योन्यदेवं प्रपूजयेत् ।\nवृथा भवति सा पूजा स्नानदानादिकं वृथा १६ ।\nपार्थिवाराधनं पुण्यं धन्यमायुर्विवर्धनम् ।\nतुष्टिदं पुष्टिदंश्रीदं कार्यं साधकसत्तमैः १७ ।\nयथा लब्धोपचारैश्च भक्त्या श्रद्धासमन्वितः ।\nपूजयेत्पार्थिवं लिंगं सर्वकामार्थसिद्धिदम् १८ ।\nयः कृत्वा पार्थिवं लिंगे पूजयेच्छुभवेदिकम् ।\nइहैव धनवाञ्छ्रीमानंते रुद्रो भिजायते १९ ।\nत्रिसंध्यं योर्चयंल्लिंगं कृत्वा बिल्वेन पार्थिवम् ।\nदशैकादशकंयावत्तस्य पुण्यफलं शृणु 1.19.२० ।\nअनेनैव स्वदेहेन रुद्र लोके महीयते ।\nपापहं सर्वमर्त्यानां दर्शनात्स्पर्शनादपि २१ ।\nजीवन्मुक्तः स वैज्ञानी शिव एव न संशयः ।\nतस्य दर्शनमात्रेण भुक्तिर्मुक्तिश्च जायते २२ ।\nशिवं यः पूजयेन्नित्यं कृत्वा लिंगं तु पार्थिवम् ।\nयावज्जीवनपर्यंतं स याति शिवमन्दिरम् २३ ।\nमृडेनाप्रमितान्वर्षाञ्छिवलोकेहि तिष्ठति ।\nसकामः पुनरागत्य राजेन्द्रो भारते भवेत् २४ ।\nनिष्कामः पूजयेन्नित्यं पार्थिवंलिंगमुत्तमम् ।\nशिवलोके सदा तिष्ठेत्ततः सायुज्यमाप्नुयात् २५ ।\nपार्थिवं शिवलिंगं च विप्रो यदि न पूजयेत् ।\nस याति नरकं घोरं शूलप्रोतं सुदारुणम् २६ ।\nयथाकथंचिद्विधिना रम्यं लिंगं प्रकारयेत् ।\nपंचसूत्रविधानां च पार्थिवेन विचारयेत् २७ ।\nअखण्डं तद्धि कर्तव्यं न विखण्डं प्रकारयेत् ।\nद्विखण्डं तु प्रकुर्वाणो नैव पूजाफलं लभेत् २८ ।\nरत्नजं हेमजं लिंगं पारदं स्फाटिकं तथा ।\nपार्थिवं पुष्परागोत्थमखंडं तु प्रकारयेत् २९ ।\nअखंडं तु चरं लिंगं द्विखंडमचरं स्मृतम् ।\nखंडाखंडविचारोयं सचराचरयोः स्मृतः 1.19.३० ।\nवेदिका तु महाविद्या लिंगं देवो महेश्वरः ।\nअतो हि स्थावरे लिंगे स्मृता श्रेष्ठादिखंडिता ३१ ।\nद्विखंडं स्थावरं लिंगं कर्तव्यं हि विधानतः ।\nअखंडं जंगमं प्रोक्तंश् ऐवसिद्धान्तवेदिभिः ३२ ।\nद्विखंडं तु चरां लिंगं कुर्वन्त्यज्ञानमोहिताः ।\nनैव सिद्धान्तवेत्तारो मुनयः शास्त्रकोविदाः ३३ ।\nअखंडं स्थावरं लिंगं द्विखंडं चरमेव च ।\nयेकुर्वन्तिनरामूढानपूजाफलभागिनः ३४ ।\nतस्माच्छास्त्रोक्तविधिना अखंडं चरसंज्ञकम् ।\nद्विखंडं स्थावरं लिंगं कर्तव्यं परया मुदा ३५ ।\nअखंडे तु चरे पूजा सम्पूर्णफलदायिनी ।\nद्विखंडे तु चरे पूजामहाहानिप्रदा स्मृता ३६ ।\nअखंडे स्थावरे पूजा न कामफलदायिनी ।\nप्रत्यवायकरी नित्यमित्युक्तं शास्त्रवेदिभिः ३७ ।\nइति श्रीशिवमहापुराणे विद्येश्वरसंहितायां साध्यसाधनखंडे पार्थिवशिवलिंगपूजनमाहात्म्यवर्णनं नामैकोनविंशोऽध्यायः १९ ।"
  }
]
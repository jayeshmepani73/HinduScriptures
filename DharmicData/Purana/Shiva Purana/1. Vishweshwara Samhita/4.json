[
  {
    "text": "मुनय ऊचुः ।\nमननं कीदृशं ब्रह्मञ्छ्रवणं चापि कीदृशम् ।\nकीर्तनं वा कथं तस्य कीर्तयैतद्यथायथम् १ ।\nब्रह्मोवाच ।\nपूजाजपेशगुणरूपविलासनाम्नां युक्तिप्रियेण मनसा परिशोधनं यत् ।\nतत्संततं मननमीश्वरदृष्टिलभ्यं सर्वेषु साधनवरेष्वपि मुख्यमुख्यम् २ ।\nगीतात्मना श्रुतिपदेन च भाषया वा शंभुप्रतापगुणरूपविलासनाम्नाम् ।\nवाचा स्फुटं तु रसवत्स्तवनं यदस्य तत्कीर्तनं भवति साधनमत्र मध्यम् ३ ।\nयेनापि केन करणेन च शब्दपुंजं यत्र क्वचिच्छिवपरं श्रवणेंद्रि येण ।\nस्त्रीकेलिवद्दृढतरं प्रणिधीयते यत्तद्वै बुधाः श्रवणमत्र जगत्प्रसिद्धम् ४ ।\nसत्संगमेन भवति श्रवणं पुरस्तात्संकीर्तनं पशुपतेरथ तद्दृढं स्यात् ।\nसर्वोत्तमं भवति तन्मननं तदंते सर्वं हि संभवति शंकरदृष्टिपाते ५ ।\nसूत उवाच ।\nअस्मिन्साधनमाहत्म्ये पुरा वृत्तं मुनीश्वराः ।\nयुष्मदर्थं प्रवक्ष्यामि शृणुध्वमवधानतः ६ ।\nपुरा मम गुरुर्व्यासः पराशरमुनेः सुतः ।\nतपश्चचार संभ्रांतः सरस्वत्यास्तटे शुभे ७ ।\nगच्छन्यदृछया तत्र विमानेनार्करोचिषा ।\nसनत्कुमारो भगवान्ददर्श मम देशिकम् ८ ।\nध्यानारूढः प्रबुद्धोऽसौ ददर्श तमजात्मजम् ।\nप्रणिपत्याह संभ्रांतः परं कौतूहलं मुनिः ९ ।\nदत्त्वार्घ्यमस्मै प्रददौ देवयोग्यं च विष्टिरम् १०ब्।\nप्रसन्नः प्राह तं प्रह्वं प्रभुर्गंभीरया गिरा 1.4.१० ।\nसनत्कुमार उवाच ।\nसत्यं वस्तु मुने दध्याः साक्षात्करणगोचरः ।\nस शिवोथासहायोत्र तपश्चरसि किं कृते ११ ।\nएवमुक्तः कुमारेण प्रोवाच स्वाशयं मुनिः ।\nधर्मार्थकाममोक्षाश्च वेदमार्गे कृतादराः १२ ।\nबहुधा स्थापिता लोके मया त्वत्कृपया तथा ।\nएवं भुतस्य मेप्येवं गुरुभूतस्य सर्वतः १३ ।\nमुक्तिसाधनकं ज्ञानं नोदेति परमाद्भुतम् ।\nतपश्चरामि मुक्त्यर्थं न जाने तत्र कारणम् १४ ।\nइत्थं कुमारो भगवान्व्यासेन मुनिनार्थितः ।\nसमर्थः प्राह विप्रेंद्रा निश्चयं मुक्तिकारणम् १५ ।\nश्रवणं कीर्तनं शंभोर्मननं च महत्तरम् ।\nत्रयं साधनमुक्तं च विद्यते वेदसंमतम् १६ ।\nपुराहमथ संभ्रांतो ह्यन्यसाधनसंभ्रमः ।\nअचले मंदरे शैले तपश्चरणमाचरम् १७ ।\nशिवाज्ञया ततः प्राप्तो भगवान्नंदिकेश्वरः ।\nस मे दयालुर्भगवान्सर्वसाक्षी गणेश्वरः १८ ।\nउवाच मह्यं सस्नेहं मुक्तिसाधनमुत्तमम् ।\nश्रवणं कीर्तनं शंभोर्मननं वेदसंमतम् १९ ।\nत्रिकं च साधनं मुक्तौ शिवेन मम भाषितम् ।\nश्रवणादिं त्रिकं ब्रह्मन्कुरुष्वेति मुहुर्मुहुः 1.4.२० ।\nएवमुक्त्वा ततो व्यासं सानुगो विधिनंदनः ।\nजगाम स्वविमानेन पदं परमशोभनम् २१ ।\nएवमुक्तं समासेन पूर्ववृत्तांतमुत्तमम् ।\nऋषय ऊचुः ।\nश्रवणादित्रयं सूत मुक्त्योपायस्त्वयेरितः २२ ।\nश्रवणादित्रिकेऽशक्तः किं कृत्वा मुच्यते जनः ।\nअयत्नेनैव मुक्तिः स्यात्कर्मणा केन हेतुना २३ ।\nइति श्रीशिवमहापुराणे प्रथमायां विद्येश्वरसंहितायं साध्यसाधनखण्डे चतुर्थोऽध्यायः ४ ।\n।"
  }
]
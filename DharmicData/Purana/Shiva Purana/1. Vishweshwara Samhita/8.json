[
  {
    "text": "नंदिकेश्वर उवाच ।\nससर्जाथ महादेवः पुरुषं कंचिदद्भुतम् ।\nभैरवाख्यं भ्रुवोर्मध्याद्ब्रह्मदर्पजिघांसया १ ।\nस वै तदा तत्र पतिं प्रणम्य शिवमंगणे ।\nकिं कार्यं करवाण्यत्र शीघ्रमाज्ञापय प्रभो २ ।\nवत्सयोऽयं विधिः साक्षाज्जगतामाद्यदैवतम् ।\nनूनमर्चय खड्गेन तिग्मेन जवसा परम् ३ ।\nस वै गृहीत्वैककरेण केशं तत्पंचमं दृप्तमसत्यभाषणम् ।\nछित्त्वा शिरांस्यस्य निहंतुमुद्यतः प्रकंपयन्खड्गमतिस्फुटं करैः ४ ।\nपिता तवोत्सृष्टविभूषणांबरस्रगुत्तरीयामलकेशसंहतिः ।\nप्रवातरंभेव लतेव चंचलः पपात वै भैरवपादपंकजे ५ ।\nतावद्विधिं तात दिदृक्षुरच्युतः कृपालुरस्मत्पतिपादपल्लवम् ।\nनिषिच्य बाष्पैरवदत्कृतांजलिर्यथा शिशुः स्वं पितरं कलाक्षरम् ६ ।\nअच्युत उवाच ।\nत्वया प्रयत्नेन पुरा हि दत्तं यदस्य पंचाननमीशचिह्नम् ।\nतस्मात्क्षमस्वाद्यमनुग्रहार्हं कुरु प्रसादं विधये ह्यमुष्मै ७ ।\nइत्यर्थितोऽच्युतेनेशस्तुष्टः सुरगणांगणे ।\nनिवर्तयामास तदा भैरवं ब्रह्मदंडतः ८ ।\nअथाह देवः कितवं विधिं विगतकंधरम् ।\nब्रह्मंस्त्वमर्हणाकांक्षी शठमीशत्वमास्थितः ९ ।\nनातस्ते सत्कृतिर्लोके भूयात्स्थानोत्सवादिकम् ।\nब्रह्मोवच ।\nस्वामिन्प्रसीदाद्य महाविभूते मन्ये वरं वरद मे शिरसः प्रमोक्षम् 1.8.१० ।\nनमस्तुभ्यं भगवते बंधवे विश्वयोनये ।\nसहिष्णवे सर्वदोषाणां शंभवे शैलधन्वने ११ ।\nईश्वर उवाच ।\nअराजभयमेतद्वै जगत्सर्वं न शिष्यति ।\nततस्त्वं जहि दंडार्हं वह लोकधुरं शिशो १२ ।\nवरं ददामि ते तत्र गृहाण दुर्लभं परम् ।\nवैतानिकेषु गृह्येषु यज्ञे च भवान् गुरुः १३ ।\nनिष्फलस्त्वदृते यज्ञः सांगश्च सहदक्षिणः ।\nअथाह देवः कितवं केतकं कूटसाक्षिणम् १४ ।\nरे रे केतक दुष्टस्त्वं शठ दूरमितो व्रज ।\nममापि प्रेम ते पुष्पे मा भूत्पूजास्वितः परम् १५ ।\nइत्युक्ते तत्र देवेन केतकं देवजातयः ।\nसर्वानि वारयामासुस्तत्पार्श्वादन्यतस्तदा १६ ।\nकेतक उवाच ।\nनमस्ते नाथ मे जन्मनिष्फलं भवदाज्ञया ।\nसफलं क्रियतां तात क्षम्यतां मम किल्बिषम् १७ ।\nज्ञानाज्ञानकृतं पापं नाशयत्येव ते स्मृतिः ।\nतादृशे त्वयि दृष्टे मे मिथ्यादोषः कुतो भवेत् १८ ।\nतथा स्तुतस्तु भगवान्केतकेन सभातले ।\nन मे त्वद्धारणं योग्यं सत्यवागहमीश्वरः १९ ।\nमदीयास्त्वां धरिष्यंति जन्म ते सफलं ततः ।\nत्वं वै वितानव्याजेन ममोपरि भविष्यसि 1.8.२० ।\nइत्यनुगृह्य भगवान्केतकं विधिमाधवौ ।\nविरराज सभामध्ये सर्वदेवैरभिष्टुतः २१ ।\nइति श्रीशिवमहापुराणे विद्येश्वरसंहितायामष्टमोऽध्यायः ८ ।"
  }
]
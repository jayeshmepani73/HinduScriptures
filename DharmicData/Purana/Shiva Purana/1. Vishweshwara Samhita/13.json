[
  {
    "text": "ऋषय ऊचुः ।\nसदाचारं श्रावयाशु येन लोकाञ्जयेद्बुधः ।\nधर्माधर्ममयान्ब्रूहि स्वर्गनारकदांस्तथा १ ।\nसूत उवाच ।\nसदाचारयुतो विद्वान्ब्राह्मणो नाम नामतः ।\nवेदाचारयुतो विप्रो ह्येतैरेकैकवान्द्विजः २ ।\nअल्पाचारोल्पवेदश्च क्षत्रियो राजसेवकः ।\nकिंचिदाचारवान्वैश्यः कृषिवाणिज्यकृत्तया ३ ।\nशूद्र ब्राह्मण इत्युक्तः स्वयमेव हि कर्षकः ।\nअसूयालुः परद्रो ही चंडालद्विज उच्यते ४ ।\nपृथिवीपालको राजा इतरेक्षत्रिया मताः ।\nधान्यादिक्रयवान्वैश्य इतरो वणिगुच्यते ५ ।\nब्रह्मक्षत्रियवैश्यानां शुश्रूषुः शूद्र उच्यते ।\nकर्षको वृषलो ज्ञेय इतरे चैव दस्यवः ६ ।\nसर्वो ह्युषःप्राचीमुखश्चिन्तयेद्देवपूर्वकान् ।\nधर्मानर्थांश्च तत्क्लेशानायं च व्ययमेव च ७ ।\nआयुर्द्वेषश्च मरणं पापं भाग्यं तथैव च ।\nव्याधिः पुष्टिस्तथा शक्तिः प्रातरुत्थानदिक्फलम् ८ ।\nनिशांत्यायामोषा ज्ञेया यामार्धं संधिरुच्यते ।\nतत्काले तु समुत्थाय विण्मूत्रे विसृजेद्द्विजः ९ ।\nगृहाद्दूरं ततो गत्वा बाह्यतः प्रवृतस्तथा ।\nउदण्मुखः समाविश्य प्रतिबंधेऽन्यदिण्मुखः 1.13.१० ।\nजलाग्निब्राह्मणादीनां देवानां नाभिमुख्यतः ।\nलिंगं पिधाय वामेन मुखमन्येन पाणिना ११ ।\nमलमुत्सृज्य चोत्थाय न पश्येच्चैव तन्मलम् ।\nउद्धृतेन जलेनैव शौचं कुर्याज्जलाद्बहिः १२ ।\nअथवा देवपित्रार्षतीर्थावतरणं विना ।\nसप्त वा पंच वा त्रीन्वा गुदं संशोधयेन्मृदा १३ ।\nलिंगे कर्कोटमात्रं तु गुदे प्रसृतिरिष्यते ।\nतत उत्थाय पद्धस्तशौचं गण्डूषमष्टकम् १४ ।\nयेन केन च पत्रेण काष्ठेन च जलाद्बहिः ।\nकार्यं संत्यज्य तर्ज्जनीं दंतधावनमीरितम् १५ ।\nजलदेवान्नमस्कृत्य मंत्रेण स्नानमाचरेत् ।\nअशक्तः कंठदघ्नं वा कटिदघ्नमथापि वा १६ ।\nआजानु जलमाविश्य मंत्रस्नानं समाचरेत् ।\nदेवादींस्तर्पयेद्विद्वांस्तत्र तीर्थजलेन च १७ ।\nधौतवस्त्रं समादाय पंचकच्छेन धारयेत् ।\nउत्तरीयं च किं चैव धार्यं सर्वेषु कर्मसु १८ ।\nनद्यादितीर्थस्नाने तु स्नानवस्त्रं न शोधयेत् ।\nवापीकूपगृहादौ तु स्नानादूर्ध्वं नयेद्बुधः १९ ।\nशिलादार्वादिके वापि जले वापि स्थलेपि वा ।\nसंशोध्य पीडयेद्वस्त्रं पितृ-णां तृप्तये द्विजाः 1.13.२० ।\nजाबालकोक्तमंत्रेण भस्मना च त्रिपुंड्रकम् ।\nअन्यथा चेज्जले पात इतस्तन्नरकमृच्छति २१ ।\nआपोहिष्ठेति शिरसि प्रोक्षयेत्पापशांतये ।\nयस्येति मंत्रं पादे तु संधिप्रोक्षणमुच्यते २२ ।\nपादे मूर्ध्नि हृदि चैव मूर्ध्नि हृत्पाद एव च ।\nहृत्पादमूर्ध्नि संप्रोक्ष्य मंत्रस्नानं विदुर्बुधाः २३ ।\nईषत्स्पर्शे च दौः स्वास्थ्ये राजराष्ट्रभयेऽपि च ।\nअत्यागतिकाले च मंत्रस्नानं समाचरेत् २४ ।\nप्रातः सूर्यानुवाकेन सायमग्न्यनुवाकतः ।\nअपः पीत्वा तथामध्ये पुनः प्रोक्षणमाचरेत् २५ ।\nगायत्र्! या जपमंत्रांते त्रिरूर्ध्वं प्राग्विनिक्षिपेत् ।\nमंत्रेण सह चैकं वै मध्येऽर्घ्यं तु रवेर्द्विजा २६ ।\nअथ जाते च सायाह्ने भुवि पश्चिमदिण्मुखः ।\nउद्धृत्य दद्यात्प्रातस्तु मध्याह्नेंगुलिभिस्तथा २७ ।\nअंगुलीनां च रंध्रेण लंबं पश्येद्दिवाकरम् ।\nआत्मप्रदक्षिणं कृत्वा शुद्धाचमनमाचरेत् २८ ।\nसायं मुहूर्तादर्वाक्तु कृता संध्या वृथा भवेत् ।\nअकालात्काल इत्युक्तो दिनेऽतीते यथाक्रमम् २९ ।\nदिवाऽतीते च गायत्रीं शतं नित्ये क्रमाज्जपेत् ।\nआदर्शाहात्पराऽतीते गायत्रीं लक्षमभ्यसेत् 1.13.३० ।\nमासातीते तु नित्ये हि पुनश्चोपनयं चरेत् ।\nईशो गौरीगुहो विष्णुर्ब्रह्मा चेंद्र श्च वै यमः ३१ ।\nएवं रूपांश्च वै देवांस्तर्पयेदर्थसिद्धये ।\nब्रह्मार्पणं ततः कृत्वा शुद्धाचमनमाचरेत् ३२ ।\nतीर्थदक्षिणतः शस्ते मठे मंत्रालये बुधः ।\nतत्र देवालये वापि गृहे वा नियतस्थले ३३ ।\nसर्वान्देवान्नमस्कृत्य स्थिरबुद्धिः स्थिरासनः ।\nप्रणवं पूर्वमभ्यस्य गायत्रीमभ्यसेत्ततः ३४ ।\nजीवब्रह्मैक्यविषयं बुद्ध्वा प्रणवमभ्यसेत् ।\nत्रैलोक्यसृष्टिकर्त्तारं स्थितिकर्तारमच्युतम् ३५ ।\nसंहर्तारं तथा रुद्रं स्वप्रकाशमुपास्महे ।\nज्ञानकर्मेंद्रि याणां च मनोवृत्तीर्धियस्तथा ३६ ।\nभोगमोक्षप्रदे धर्मे ज्ञाने च प्रेरयेत्सदा ।\nइत्थमर्थं धियाध्यायन्ब्रह्मप्राप्नोति निश्चयः ३७ ।\nकेवलं वा जपेन्नित्यं ब्राह्मण्यस्य च पूर्तये ।\nसहस्रमभ्यसेन्नित्यं प्रातर्ब्राह्मणपुंगवः ३८ ।\nअन्येषां च यथा शक्तिमध्याह्ने च शतं जपेत् ।\nसायं द्विदशकं ज्ञेयं शिखाष्टकसमन्वितम् ३९ ।\nमूलाधारं समारभ्य द्वादशांतस्थितांस्तथा ।\nविद्येशब्रह्मविष्ण्वीशजीवात्मपरमेश्वरान् 1.13.४० ।\nब्रह्मबुद्ध्या तदैक्यं च सोहं भावनया जपेत् ।\nतानेव ब्रह्मरंध्रादौ कायाद्बाह्ये च भावयेत् ४१ ।\nमहत्तत्त्वं समारभ्य शरीरं तु सहस्रकम् ।\nएकैकस्माज्जपादेकमतिक्रम्य शनैः शनैः ४२ ।\nपरस्मिन्योजयेज्जीवं जपतत्त्वमुदाहृतम् ।\nशतद्विदशकं देहं शिखाष्टकसमन्वितम् ४३ ।\nमंत्राणां जप एवं हि जपमादिक्रमाद्विदुः ।\nसहस्रं ब्राह्मदं विद्याच्छतमैंद्र प्रदं विदुः ४४ ।\nइतरत्त्वात्मरक्षार्थं ब्रह्मयोनिषु जायते ।\nदिवाकरमुपस्थाय नित्यमित्थं समाचरेत् ४५ ।\nलक्षद्वादशयुक्तस्तु पूर्णब्राह्मण ईरितः ।\nगायत्र्! या लक्षहीनं तु वेदकार्येन योजयेत् ४६ ।\nआसप्ततेस्तु नियमं पश्चात्प्रव्राजनं चरेत् ।\nप्रातर्द्वादशसाहस्रं प्रव्राजीप्रणवं जपेत् ४७ ।\nदिने दिने त्वतिक्रांते नित्यमेवं क्रमाज्जपेत् ।\nमासादौ क्रमशोऽतीते सार्धलक्षजपेन हि ४८ ।\nअत ऊर्ध्वमतिक्रांते पुनः प्रैषं समाचरेत् ।\nएवं कृत्वा दोषशांतिरन्यथा रौरवं व्रजेत् ४९ ।\nधर्मार्थयोस्ततो यत्नं कुर्यात्कामी न चेतरः ।\nब्राह्मणो मुक्तिकामः स्याद्ब्रह्मज्ञानं सदाभ्यसेत् 1.13.५० ।\nधर्मादर्थोऽर्थतो भोगो भोगाद्वैराग्यसंभवः ।\nधर्मार्जितार्थभोगेन वैराग्यमुपजायते ५१ ।\nविपरीतार्थभोगेन राग एव प्रजायते ।\nधर्मश्च द्विविधः प्रोक्तो द्र व्यदेहद्वयेन च ५२ ।\nद्र व्यमिज्यादिरूपं स्यात्तीर्थस्नानादि दैहिकम् ।\nधनेन धनमाप्नोति तपसा दिव्यरूपताम् ५३ ।\nनिष्कामः शुद्धिमाप्नोति शुद्ध्या ज्ञानं न संशयः ।\nकृतादौ हि तपःश्लोघ्यं द्र व्यधर्मः कलौ युगे ५४ ।\nकृतेध्यानाज्ज्ञानसिद्धिस्त्रेतायां तपसा तथा ।\nद्वापरे यजनाज्ज्ञानं प्रतिमापूजया कलौ ५५ ।\nयादृशं पुण्यं पापं वा तादृशं फलमेव हि ।\nद्र व्यदेहांगभेदेन न्यूनवृद्धिक्षयादिकम् ५६ ।\nअधर्मो हिंसिकारूपो धर्मस्तु सुखरूपकः ।\nअधर्माद्दुःखमाप्नोति धर्माद्वै सुखमेधते ५७ ।\nविद्यादुर्वृत्तितो दुःखं सुखं विद्यात्सुवृत्तितः ।\nधर्मार्जनमतः कुर्याद्भोगमोक्षप्रसिद्धये ५८ ।\nसकुटुंबस्य विप्रस्य चतुर्जनयुतस्य च ।\nशतवर्षस्य वृत्तिं तु दद्यात्तद्ब्रह्मलोकदम् ५९ ।\nचांद्रा यणसहस्रं तु ब्रह्मलोकप्रदं विदुः ।\nसहस्रस्य कुटुंबस्य प्रतिष्ठां क्षत्रियश्चरेत् 1.13.६० ।\nइंद्र लोकप्रदं विद्यादयुतं ब्रह्मलोकदम् ।\nयां देवतां पुरस्कृत्य दानमाचरते नरः ६१ ।\nतत्तल्लोकमवाप्नोति इति वेदविदो विदुः ।\nअर्थहीनः सदा कुर्यात्तपसा मार्जनं तथा ६२ ।\nतीर्थाच्च तपसा प्राप्यं सुखमक्षय्यमश्नुते ।\nअर्थार्जनमथो वक्ष्ये न्यायतः सुसमाहितः ६३ ।\nकृतात्प्रतिग्रहाच्चैव याजनाच्च विशुद्धितः ।\nअदैन्यादनतिक्लेशाद्ब्राह्मणो धनमर्जयेत् ६४ ।\nक्षत्रियो बाहुवीर्येण कृषिगोरक्षणाद्विशः ।\nन्यायार्जितस्य वित्तस्य दानात्सिद्धिं समश्नुते ६५ ।\nज्ञानसिद्ध्या मोक्षसिद्धिः सर्वेषां गुर्वनुग्रहात् ।\nमोक्षात्स्वरूपसिद्धिः स्यात्परानन्दं समश्नुते ६६ ।\nसत्संगात्सर्वमेतद्वै नराणां जायते द्विजाः ।\nधनधान्यादिकं सर्वं देयं वै गृहमेधिना ६७ ।\nयद्यत्काले वस्तुजातं फलं वा धान्यमेव च ।\nतत्तत्सर्वं ब्राह्मणेभ्यो देयं वै हितमिच्छता ६८ ।\nजलं चैव सदा देयमन्नं क्षुद्व्याधिशांतये ।\nक्षेत्रं धान्यं तथाऽऽमान्नमन्नमेवं चतुर्विधम् ६९ ।\nयावत्कालं यदन्नं वै भुक्त्वा श्रवणमेधते ।\nतावत्कृतस्य पुण्यस्य त्वर्धं दातुर्न संशयः 1.13.७० ।\nग्रहीताहिगृहीतस्य दानाद्वै तपसा तथा ।\nपापसंशोधनं कुर्यादन्यथा रौरवं व्रजेत् ७१ ।\nआत्मवित्तं त्रिधा कुर्याद्धर्मवृद्ध्यात्मभोगतः ।\nनित्यं नैमित्तकं काम्यं कर्म कुर्यात्तु धर्मतः ७२ ।\nवित्तस्य वर्धनं कुर्याद्वृद्ध्यंशेन हि साधकः ।\nहितेन मितमे ध्येन भोगं भोगांशतश्चरेत् ७३ ।\nकृष्यर्जिते दशांशं हि देयं पापस्य शुद्धये ।\nशेषेण कुर्याद्धर्मादि अन्यथा रौरवं व्रजेत् ७४ ।\nअथवा पापबुद्धिः स्यात्क्षयं वा सत्यमेष्यति ।\nवृद्धिवाणिज्यके देयष्षडंशो हि विचक्षणैः ७५ ।\nशुद्धप्रतिग्रहे देयश्चतुर्थांशो द्विजोत्तमैः ।\nअकस्मादुत्थितेऽर्थे हि देयमर्धं द्विजोत्तमैः ७६ ।\nअसत्प्रतिग्रहसर्वं दुर्दानं सागरे क्षिपेत् ।\nआहूय दानं कर्तव्यमात्मभोगसमृद्धये ७७ ।\nपृष्टं सर्वं सदा देयमात्मशक्त्यनुसारतः ७८ब्।\nजन्मांतरे ऋणी हि स्याददत्ते पृष्टवस्तुनि ७८ ।\nपरेषां च तथा दोषं न प्रशंसेद्विचक्षणः ।\nविशेषेण तथा ब्रह्मञ्छ्रुतं दृष्टं च नो वदेत् ७९ ।\nन वदेत्सर्वजंतूनां हृदि रोषकरं बुधः ।\nसंध्ययोरग्निकार्यं च कुर्यादैश्वर्यसिद्धये 1.13.८० ।\nअशक्तस्त्वेककाले वा सूर्याग्नी च यथाविधि ।\nतंडुलं धान्यमाज्यं वा फलं कंदं हविस्तथा ८१ ।\nस्थालीपाकं तथा कुर्याद्यथान्यायं यथाविधि ।\nप्रधानहोममात्रं वा हव्याभावे समाचरेत् ८२ ।\nनित्यसंधानमित्युक्तं तमजस्रं विदुर्बुधाः ।\nअथवा जपमात्रं वा सूर्यवंदनमेव च ८३।\nएवमात्मार्थिनः कुर्युरर्थार्थी च यथाविधि ।\nब्रह्मयज्ञरता नित्यं देवपूजारतास्तथा ८४ ।\nअग्निपूजापरा नित्यं गुरुपूजारतास्तथा ।\nब्राह्मणानां तृप्तिकराः सर्वे स्वर्गस्य भागिनः ८५ ।\nइति श्रीशिवमहापुराणे विद्येश्वरसंहितायां त्रयोदशोऽध्यायः १३ ।\n।"
  }
]
[
  {
    "text": "व्यास उवाच ।\nइत्याकर्ण्य वचः सौतं प्रोचुस्ते परमर्षयः ।\nवेदांतसारसर्वस्वं पुराणं श्रावयाद्भुतम् १ ।\nइति श्रुत्वा मुनीनां स वचनं सुप्रहर्षितः ।\nसंस्मरञ्छंकरं सूतः प्रोवाच मुनिसत्तमान् २ ।\nसूत उवाच ।\nशृण्वंतु ऋषयः सर्वे स्मृत्वा शिवमनामयम् ।\nपुराणप्रवणं शैवं पुराणं वेदसारजम् ३ ।\nयत्र गीतं त्रिकं प्रीत्या भक्तिज्ञानविरागकम् ४ ।\nवेदांतवेद्यं सद्वस्तु विशेषेण प्रवर्णितम् ५ ।\nसूत उवाच ।\nशृण्वंतु ऋषयः सर्वे पुराणं वेदसारजम् ।\nपुरा कालेन महता कल्पेऽतीते पुनःपुनः ६ ।\nअस्मिन्नुपस्थिते कल्पे प्रवृत्ते सृष्टिकर्मणि ।\nमुनीनां षट्कुलीनानां ब्रुवतामितरेतरम् ७ ।\nइदं परमिदं नेति विवादः सुमहानभूत् ।\nतेऽभिजग्मुर्विधातारं ब्रह्माणं प्रष्टुमव्ययम् ८ ।\nवाग्भिर्विनयगर्भाभिः सर्वे प्रांजलयोऽब्रुवन् ।\nत्वं हि सर्वजगद्धाता सर्वकारणकारणम् ९ ।\nकः पुमान्सर्वतत्त्वेभ्यः पुराणः परतः परः ।\nब्रह्मोवाच ।\nयतो वाचो निवर्तंते अप्राप्य मनसा सह 1.3.१० ।\nयस्मात्सर्वमिदं ब्रह्मविष्णुरुद्रे द्रं! पूर्वकम् ।\nसहभूतेंद्रि यैः सर्वैः प्रथमं संप्रसूयते ११ ।\nएष देवो महादेवः सर्वज्ञो जगदीश्वरः ।\nअयं तु परया भक्त्या दृश्यते नाऽन्यथा क्वचित् १२ ।\nरुद्रो हरिर्हरश्चैव तथान्ये च सुरेश्वराः ।\nभक्त्या परमया तस्य नित्यं दर्शनकांक्षिणः १३ ।\nबहुनात्र किमुक्तेन शिवे भक्त्या विमुच्यते।\nप्रसादाद्देवताभक्तिः प्रसादो भक्तिसंभवः ।\nयथेहांकुरतो बीजं बीजतो वा यथांकुरः १४।\nतस्मादीशप्रसादार्थं यूयं गत्वा भुवं द्विजाः ।\nदीर्घसत्रं समाकृध्वं यूयं वर्षसहस्रकम् १५ ।\nअमुष्यैवाध्वरेशस्य शिवस्यैव प्रसादतः ।\nवेदोक्तविद्यासारं तु ज्ञायते साध्यसाधनं १६ ।\nमुनय ऊचुः ।\nअथ किं परमं साध्यं किंवा तत्साधनं परम् ।\nसाधकः कीदृशस्तत्र तदिदं ब्रूहि तत्त्वतः १७ ।\nब्रह्मोवाच ।\nसाध्यं शिवपदप्राप्तिः साधनं तस्य सेवनम् ।\nसाधकस्तत्प्रसादाद्योऽनित्यादिफलनिःस्पृहः १८ ।\nकर्म कृत्वा तु वेदोक्तं तदर्पितमहाफलम् ।\nपरमेशपदप्राप्तः सालोक्यादिक्रमात्ततः १९ ।\nतत्तद्भक्त्यनुसारेण सर्वेषां परमं फलम् ।\nतत्साधनं बहुविधं साक्षादीशेन बोधितम् 1.3.२० ।\nसंक्षिप्य तत्र वः सारं साधनं प्रब्रवीम्यहम् ।\nश्रोत्रेण श्रवणं तस्य वचसा कीर्तनं तथा २१ ।\nमनसा मननं तस्य महासाधनमुच्यते ।\nश्रोतव्यः कीर्तितव्यश्च मन्तव्यश्च महेश्वरः २२ ।\nइति श्रुतिप्रमाणं नः साधनेनाऽमुना परम् ।\nसाध्यं व्रजत सर्वार्थसाधनैकपरायणाः २३ ।\nप्रत्यक्षं चक्षुषा दृष्ट्वा तत्र लोकः प्रवर्तते ।\nअप्रत्यक्षं हि सर्वत्र ज्ञात्वा श्रोत्रेण चेष्टते २४ ।\nतस्माच्छ्रवणमेवादौ श्रुत्वा गुरुमुखाद्बुधः ।\nततः संसाधयेदन्यत्कीर्तनं मननं सुधीः २५ ।\nक्रमान्मननपर्यंते साधनेऽस्मिन्सुसाधिते ।\nशिवयोगो भवेत्तेन सालोक्यादिक्रमाच्छनैः २६ ।\nसर्वांगव्याधयः पश्चात्सर्वानंदश्च लीयते ।\nअभ्यासात्क्लेशमेतद्वै पश्चादाद्यंतमंगलम् २७ ।\nइति श्रीशिवमहापुराणे विद्येश्वरसंहितायां साध्यसाधनखण्डे ।\nतृतीयोऽध्यायः ३ ।\n।"
  }
]
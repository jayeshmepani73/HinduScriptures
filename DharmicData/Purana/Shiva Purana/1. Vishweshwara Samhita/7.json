[
  {
    "text": "ईश्वर उवाच ।\nवत्सकाः स्वस्तिवः कच्चिद्वर्तते मम शासनात् ।\nजगच्च देवतावंशः स्वस्वकर्मणि किं नवा १ ।\nप्रागेव विदितं युद्धं ब्रह्मविष्ण्वोर्मयासुराः ।\nभवतामभितापेन पौनरुक्त्येन भाषितम् २ ।\nइति सस्मितया माध्व्या कुमारपरिभाषया ।\nसमतोषयदंबायाः स पतिस्तत्सुरव्रजम् ३ ।\nअथ युद्धांगणं गंतुं हरिधात्रोरधीश्वरः ।\nआज्ञापयद्गणेशानां शतं तत्रैव संसदि ४ ।\nततो वाद्यं बहुविधं प्रयाणाय परेशितुः ।\nगणेश्वराश्च संनद्धा नानावाहनभूषणाः ५ ।\nप्रणवाकारमाद्यंतं पंचमंडलमंडितम्।\nआरुरोह रथं भद्र मंबिकापतिरीश्वरः ।\nससूनुगणमिंद्रा द्याः सर्वेप्यनुययुः सुराः ६।\nचित्रध्वजव्यजनचामरपुष्पवर्षसंगतिनृत्यनिवहैरपि वाद्यवर्गैः ।\nसंमानितः पशुपतिः परया च देव्या साकं तयोः समरभूमिमगात्ससैन्यः ७ ।\nसमीक्ष्यं तु तयोर्युद्धं निगूढोऽभ्रं समास्थितः ।\nसमाप्तवाद्यनिर्घोषः शांतोरुगणनिःस्वनः ८ ।\nअथ ब्रह्माच्युतौ वीरौ हंतुकामौ परस्परम् ।\nमाहेश्वरेण चाऽस्त्रेण तथा पाशुपतेन च ९ ।\nअस्त्रज्वालैरथो दग्धं ब्रह्मविष्ण्वोर्जगत्त्रयम् ।\nईशोपि तं निरीक्ष्याथ ह्यकालप्रलयं भृशम् 1.7.१० ।\nमहानलस्तंभविभीषणाकृतिर्बभूव तन्मध्यतले स निष्कलः 11।\nते अस्त्रे चापि सज्वाले लोकसंहरणक्षमे ।\nनिपतेतुः क्षणे नैव ह्याविर्भूते महानले १२ ।\nदृष्ट्वा तदद्भुतं चित्रमस्त्रशांतिकरं शुभम् ।\nकिमेतदद्भुताकारमित्यूचुश्च परस्परम् १३ ।\nअतींद्रि यमिदं स्तंभमग्निरूपं किमुत्थितम् ।\nअस्योर्ध्वमपि चाधश्च आवयोर्लक्ष्यमेव हि १४ ।\nइति व्यवसितौ वीरौ मिलितौ वीरमानिनौ ।\nतत्परौ तत्परीक्षार्थं प्रतस्थातेऽथ सत्वरम् १५ ।\nआवयोर्मिश्रयोस्तत्र कार्यमेकं न संभवेत् ।\nइत्युक्त्वा सूकरतनुर्विष्णुस्तस्यादिमीयिवान् १६ ।\nतथा ब्रह्माहं सतनुस्तदंतं वीक्षितुं ययौ ।\nभित्त्वा पातालनिलयं गत्वा दूरतरं हरिः १७ ।\nनाऽपश्यत्तस्य संस्थानं स्तंभस्यानलवर्चसः ।\nश्रांतः स सूकरहरिः प्राप पूर्वं रणांगणम् १८ ।\nअथ गच्छंस्तु व्योम्ना च विधिस्तात पिता तव ।\nददर्श केतकी पुष्पं किंचिद्विच्युतमद्भुतम् १९ ।\nअतिसौरभ्यमम्लानं बहुवर्षच्युतं तथा ।\nअन्वीक्ष्य च तयोः कृत्यं भगवान्परमेश्वरः 1.7.२० ।\nपरिहासं तु कृतवान्कंपनाच्चलितं शिरः ।\nतस्मात्तावनुगृह्णातुं च्युतं केतकमुत्तमम् २१ ।\nकिं त्वं पतसि पुष्पेश पुष्पराट् केन वा धृतम् ।\nआदिमस्याप्रमेयस्य स्तंभमध्याच्च्युतश्चिरम् २२ ।\nन संपश्यामि तस्मात्त्वं जह्याशामंतदर्शने ।\nअस्यां तस्य च सेवार्थं हंसमूर्तिरिहागतः २३ ।\nइतः परं सखे मेऽद्य त्वया कर्तव्यमीप्सितम् ।\nमया सह त्वया वाच्यमेतद्विष्णोश्च सन्निधौ २४ ।\nस्तंभांतो वीक्षितो धात्रा तत्र साक्ष्यहमच्युत ।\nइत्युक्त्वा केतकं तत्र प्रणनाम पुनः नः ।\nअसत्यमपि शस्तं स्यादापदीत्यनुशासनम् २५॑!।\nसमीक्ष्य तत्राऽच्युतमायतश्रमं प्रनष्टहर्षं तु ननर्त हर्षात् ।\nउवाच चैनं परमार्थमच्युतं षंढात्तवादः स विधिस्ततोऽच्युतम् २६ ।\nस्तंभाग्रमेतत्समुदीक्षितं हरे तत्रैव साक्षी ननु केतकं त्विदम् ।\nततोऽवदत्तत्र हि केतकं मृषा तथेति तद्धातृवचस्तदंतिके २७ ।\nहरिश्च तत्सत्यमितीव चिंतयंश्चकार तस्मै विधये नमः स्वयम् ।\nषोडशैरुपचारैश्च पूजयामास तं विधिम् २८ ।\nविधिं प्रहर्तुं शठमग्निलिंगतः स ईश्वरस्तत्र बभूव साकृतिः ।\nसमुत्थितः स्वामि विलोकनात्पुनः प्रकंपपाणिः परिगृह्य तत्पदम् २९ ।\nआद्यंतहीनवपुषि त्वयि मोहबुद्ध्या भूयाद्विमर्श इह नावति कामनोत्थः ।\nस त्वं प्रसीद करुणाकर कश्मलं नौ मृष्टं क्षमस्व विहितं भवतैव केल्या 1.7.३० ।\nईश्वर उवाच ।\nवत्सप्रसन्नोऽस्मि हरे यतस्त्वमीशत्वमिच्छन्नपि सत्यवाक्यम् ।\nब्रूयास्ततस्ते भविता जनेषु साम्यं मया सत्कृतिरप्यलप्थाः ३१ ।\nइतः परं ते पृथगात्मनश्च क्षेत्रप्रतिष्ठोत्सवपूजनं च ३२ ।\nइति देवः पुरा प्रीतः सत्येन हरये परम् ।\nददौ स्वसाम्यमत्यर्थं देवसंघे च पश्यति ३३ ।\nइति श्रीशिवमहापुराणे विद्येश्वरसंहितायां सप्तमोऽध्यायः ७ ।"
  }
]
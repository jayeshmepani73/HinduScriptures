[
  {
    "text": "सूत उवाच ।\nसाधुपृष्टं साधवो वस्त्रैलोक्यहितकारकम् ।\nगुरुं स्मृत्वा भवत्स्नेहाद्वक्ष्ये तच्छृणुतादरात् १ ।\nवेदांतसारसर्वस्वं पुराणं शैवमुत्तमम् ।\nसर्वाघौघोद्धारकरं परत्र परमार्थदम् २ ।\nकलिकल्मषविध्वंसि यस्मिञ्छिवयशः परम् ।\nविजृम्भते सदा विप्राश्चतुर्वर्गफलप्रदम् ३ ।\nतस्याध्ययनमात्रेण पुराणस्य द्विजोत्तमाः ।\nसर्वोत्तमस्य शैवस्य ते यास्यंति सुसद्गतिम् ४ ।\nतावद्विजृंभते पापं ब्रह्महत्यापुरस्सरम् ।\nयावच्छिवपुराणं हि नोदेष्यति जगत्यहो ५ ।\nतावत्कलिमहोत्पाताः संचरिष्यंति निर्भयाः ।\nयावच्छिवपुराणं हि नोदेष्यति जगत्यहो ६ ।\nतावत्सर्वाणि शास्त्राणि विवदंति परस्परम् ।\nयावच्छिवपुराणं हि नोदेष्यति जगत्यहो ७ ।\nतावत्स्वरूपं दुर्बोधं शिवस्य महतामपि ।\nयावच्छिवपुराणं हि नो देष्यति जगत्यहो ८ ।\nतावद्यमभटाः क्रूराः संचरिष्यंति निर्भयाः ।\nयावच्छिवपुराणं हि नोदेष्यति जगत्यहो ९ ।\nतावत्सर्वपुराणानि प्रगर्जंति महीतले ।\nयावच्छिवपुराणं हि नोदेष्यति जगत्यहो 1.2.१० ।\nतावत्सर्वाणि तीर्थानि विवदंति महीतले ।\nयावच्छिवपुराणं हि नोदेष्यति जगत्यहो ११ ।\nतावत्सर्वाणि मंत्राणि विवदंति महीतले ।\nयावच्छिवपुराणं हि नोदेष्यति महीतले १२ ।\nतावत्सर्वाणि क्षेत्राणि विवदंति महीतले ।\nयावच्छिवपुराणं हि नोदेष्यति महीतले १३ ।\nतावत्सर्वाणि पीठानि विवदंति महीतले ।\nयावच्छिवपुराणं हि नोदेष्यति महीतले १४ ।\nतावत्सर्वाणि दानानि विवदंति महीतले ।\nयावच्छिवपुराणं हि नोदेष्यति महीतले १५ ।\nतावत्सर्वे च ते देवा विवदंति महीतले ।\nयावच्छिवपुराणं हि नोदेष्यति महीतले १६ ।\nतावत्सर्वे च सिद्धान्ता विवदंति महीतले ।\nयावच्छिवपुराणं हि नोदेष्यति महीतले १७ ।\nअस्य शैवपुराणस्य कीर्तनश्रवणाद्द्विजाः ।\nफलं वक्तुं न शक्नोमि कार्त्स्न्येन मुनिसत्तमाः १८ ।\nतथापि तस्य माहात्म्यं वक्ष्ये किंचित्तु वोनघाः ।\nचित्तमाधाय शृणुत व्यासेनोक्तं पुरा मम १९ ।\nएतच्छिवपुराणं हि श्लोकं श्लोकार्द्धमेव च ।\nयः पठेद्भक्तिसंयुक्तस्स पापान्मुच्यते क्षणात् 1.2.२० ।\nएतच्छिवपुराणं हि यः प्रत्यहमतंद्रि तः ।\nयथाशक्ति पठेद्भक्त्या स जीवन्मुक्त उच्यते २१ ।\nएतच्छिवपुराणं हि यो भक्त्यार्चयते सदा ।\nदिने दिनेऽश्वमेधस्य फलं प्राप्नोत्यसंशयम् २२ ।\nएतच्छिवपुराणं यस्साधारणपदेच्छया ।\nअन्यतः शृणुयात्सोऽपि मत्तो मुच्येत पातकात् २३ ।\nएतच्छिवपुराणं यो नमस्कुर्याददूरतः ।\nसर्वदेवार्चनफलं स प्राप्नोति न संशयः २४ ।\nएतच्छिवपुराणं वै लिखित्वा पुस्तकं स्वयम् ।\nयो दद्याच्छिवभक्तेभ्यस्तस्य पुण्यफलं शृणु २५ ।\nअधीतेषु च शास्त्रेषु वेदेषु व्याकृतेषु च ।\nयत्फलं दुर्लभं लोके तत्फलं तस्य संभवेत् २६ ।\nएतच्छिवपुराणं हि चतुर्दश्यामुपोषितः ।\nशिवभक्तसभायां यो व्याकरोति स उत्तमः २७ ।\nप्रत्यक्षरं तु गायत्रीपुरश्चर्य्याफलं लभेत् ।\nइह भुक्त्वाखिलान्कामानं ते निर्वाणतां व्रजेत् २८ ।\nउपोषितश्चतुर्दश्यां रात्रौ जागरणान्वितः ।\nयः पठेच्छृणुयाद्वापि तस्य पुण्यं वदाम्यहम् २९ ।\nकुरुक्षेत्रादिनिखिलपुण्यतीर्थेष्वनेकशः ।\nआत्मतुल्यधनं सूर्य्यग्रहणे सर्वतोमुखे 1.2.३० ।\nविप्रेभ्यो व्यासमुख्येभ्यो दत्त्वायत्फलमश्नुते ।\nतत्फलं संभवेत्तस्य सत्यं सत्यं न संशयः ३१ ।\nएतच्छिवपुराणं हि गायते योप्यहर्निशम् ।\nआज्ञां तस्य प्रतीक्षेरन्देवा इन्द्र पुरो गमाः ३२ ।\nएतच्छिवपुराणं यः पठञ्छृण्वन्हि नित्यशः ।\nयद्यत्करोति सत्कर्म तत्कोटिगुणितं भवेत् ३३ ।\nसमाहितः पठेद्यस्तु तत्र श्रीरुद्र संहिताम् ।\nस ब्रह्मघ्नोऽपि पूतात्मा त्रिभिरेवादिनैर्भवेत् ३४ ।\nतां रुद्र संहितां यस्तु भैरवप्रतिमांतिके ।\nत्रिः पठेत्प्रत्यहं मौनी स कामानखिलाँ ल्लभेत् ३५ ।\nतां रुद्र संहितां यस्तु सपठेद्वटबिल्वयोः ।\nप्रदक्षिणां प्रकुर्वाणो ब्रह्महत्या निवर्तते ३६ ।\nकैलाससंहिता तत्र ततोऽपि परमस्मृता ।\nब्रह्मस्वरूपिणी साक्षात्प्रणवार्थप्रकाशिका ३७ ।\nकैलाससंहितायास्तु माहात्म्यं वेत्ति शंकरः ।\nकृत्स्नं तदर्द्धं व्यासश्च तदर्द्धं वेद्म्यहं द्विजाः ३८ ।\nतत्र किंचित्प्रवक्ष्यामि कृत्स्नं वक्तुं न शक्यते ।\nयज्ज्ञात्वा तत्क्षणाल्लोकश्चित्तशुद्धिमवाप्नुयात् ३९ ।\nन नाशयति यत्पापं सा रौद्री संहिता द्विजाः ।\nतन्न पश्याम्यहं लोके मार्गमाणोऽपि सर्वदा 1.2.४० ।\nशिवेनोपनिषत्सिंधुमन्थनोत्पादितां मुदा ।\nकुमारायार्पितां तां वै सुधां पीत्वाऽमरो भवेत् ४१ ।\nब्रह्महत्यादिपापानां निष्कृतिं कर्तुमुद्यतः ।\nमासमात्रं संहितां तां पठित्वा मुच्यते ततः ४२ ।\nदुष्प्रतिग्रहदुर्भोज्यदुरालापादिसंभवम् ।\nपापं सकृत्कीर्तनेन संहिता सा विनाशयेत् ४३ ।\nशिवालये बिल्ववने संहितां तां पठेत्तु यः ।\nस तत्फलमवाप्नोति यद्वाचोऽपि न गोचरे ४४ ।\nसंहितां तां पठन्भक्त्या यः श्राद्धे भोजयेद्द्विजान् ।\nतस्य ये पितरः सर्वे यांति शंभोः परं पदम् ४५ ।\nचतुर्दश्यां निराहारो यः पठेत्संहितां च ताम् ।\nबिल्वमूले शिवः साक्षात्स देवैश्च प्रपूज्यते ४६ ।\nअन्यापि संहिता तत्र सर्वकामफलप्रदा ।\nउभे विशिष्टे विज्ञेये लीलाविज्ञानपूरिते ४७ ।\nतदिदं शैवमाख्यातं पुराणं वेदसंमितम् ।\nनिर्मितं तच्छिवेनैव प्रथमं ब्रह्मसंमितम् ४८ ।\nविद्येशंच तथारौद्रं वैनायकमथौमिकम् ।\nमात्रं रुद्रै कादशकं कैलासं शतरुद्र कम् ४९ ।\nकोटिरुद्र सहस्राद्यं कोटिरुद्रं तथैव च ।\nवायवीयं धर्मसंज्ञं पुराणमिति भेदतः 1.2.५० ।\nसंहिता द्वादशमिता महापुण्यतरा मता ।\nतासां संख्यां ब्रुवे विप्राः शृणुतादरतोखिलम् ५१ ।\nविद्येशं दशसाहस्रं रुद्रं वैनायकं तथा ।\nऔमं मातृपुराणाख्यं प्रत्येकाष्टसहस्रकम् ५२ ।\nत्रयोदशसहस्रं हि रुद्रै कादशकं द्विजाः ।\nषट्सहस्रं च कैलासं शतरुद्रं तदर्द्धकम् ५३ ।\nकोटिरुद्रं त्रिगुणितमेकादशसहस्रकम् ।\nसहस्रकोटिरुद्रा ख्यमुदितं ग्रंथसंख्यया ५४ ।\nवायवीयं खाब्धिशतं घर्मं रविसहस्रकम् ।\nतदेवं लक्षसंख्याकं शैवसंख्याविभेदतः ५५ ।\nव्यासेन तत्तु संक्षिप्तं चतुर्विंशत्सहस्रकम् ।\nशैवं तत्र चतुर्थं वै पुराणं सप्तसंहितम् ५६ ।\nशिवे संकल्पितं पूर्वं पुराणं ग्रन्थसंख्यया ।\nशतकोटिप्रमाणं हि पुरा सृष्टौ सुविस्मृतम् ५७ ।\nव्यस्तेष्टादशधा चैव पुराणे द्वापरादिषु ।\nचतुर्लक्षेण संक्षिप्ते कृते द्वैपायनादिभिः ५८ ।\nप्रोक्तं शिवपुराणं हि चतुर्विंशत्सहस्रकम् ।\nश्लोकानां संख्यया सप्तसंहितं ब्रह्मसंमितम् ५९ ।\nविद्येश्वराख्या तत्राद्या रौद्री ज्ञेया द्वितीयिका ।\nतृतीया शतरुद्रा ख्या कोटिरुद्रा चतुर्थिका 1.2.६० ।\nपंचमी चैव मौमाख्या षष्ठी कैलाससंज्ञिका ।\nसप्तमी वायवीयाख्या सप्तैवं संहितामताः ६१ ।\nससप्तसंहितं दिव्यं पुराणं शिवसंज्ञकम् ।\nवरीवर्ति ब्रह्मतुल्यं सर्वोपरि गतिप्रदम् ६२ ।\nएतच्छिवपुराणं हि सप्तसंहितमादरात् ।\nपरिपूर्णं पठेद्यस्तु स जीवन्मुक्त उच्यते ६३ ।\nश्रुतिस्मृतिपुराणेतिहासागमशतानि च ।\nएतच्छिवपुराणस्य नार्हंत्यल्पां कलामपि ६४ ।\nशैवं पुराणममलं शिवकीर्तितं तद्व्यासेन शैवप्रवणेन न ।\nसंगृहीतम् ।\nसंक्षेपतः सकलजीवगुणोपकारे तापत्रयघ्नमतुलं शिवदं सतां ।\nहि ६५ ।\nविकैतवो धर्म इह प्रगीतो वेदांतविज्ञानमयः प्रधानः ।\nअमत्सरांतर्बुधवेद्यवस्तु सत्कॢप्तमत्रैव त्रिवर्गयुक्तम् ६६ ।\nशैवं पुराणतिलकं खलु सत्पुराणं ।\nवेदांतवेदविलसत्परवस्तुगीतम् ।\nयो वै पठेच्च शृणुयात्परमादरेण शंभुप्रियः स हि लभेत्परमां ।\nगतिं वै ६७ ।\nइति श्रीशिवमहापुराणे विद्येश्वरसंहितायां द्वितीयोऽध्यायः २ ।\n।"
  }
]
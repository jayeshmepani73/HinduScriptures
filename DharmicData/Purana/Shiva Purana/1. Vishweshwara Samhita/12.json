[
  {
    "text": "सूत उवाच ।\nशृणुध्वमृषयः प्राज्ञाः शिवक्षेत्रं विमुक्तिदम् ।\nतदागमांस्ततो वक्ष्ये लोकरक्षार्थमेव हि १ ।\nपंचाशत्कोटिविस्तीर्णा सशैलवनकानना ।\nशिवाज्ञया हि पृथिवी लोकं धृत्वा च तिष्ठति २ ।\nतत्र तत्र शिवक्षेत्रं तत्र तत्र निवासिनाम् ।\nमो-क्षार्थं कृपया देवः क्षेत्रं कल्पितवान्प्रभुः ३ ।\nपरिग्रहादृषीणां च देवानां परिग्रहात् ।\nस्वयंभूतान्यथान्यानि लोकरक्षार्थमेव हि ४ ।\nतीर्थे क्षेत्रे सदाकार्यं स्नानदानजपादिकम् ।\nअन्यथा रोगदारिद्र य्मूकत्वाद्याप्नुयान्नरः ५ ।\nअथास्मिन्भारते वर्षे प्राप्नोति मरणं नरः ।\nस्वयंभूस्थानवासेन पुनर्मानुष्यमाप्नुयात् ६ ।\nक्षेत्रे पापस्य करणं दृढं भवति भूसुराः ।\nपुण्यक्षेत्रे निवासे हि पापमण्वपि नाचरेत् ७ ।\nयेन केनाप्युपायेन पुण्यक्षेत्रे वसेन्नरः ।\nसिंधोः शतनदीतीरे संति क्षेत्राण्यनेकशः ८ ।\nसरस्वती नदी पुण्या प्रोक्ता षष्टिमुखा तथा ।\nतत्तत्तीरे वसेत्प्राज्ञः क्रमाद्ब्रह्मपदं लभेत् ९ ।\nहिमवद्गिरिजा गंगा पुण्या शतमुखा नदी ।\nतत्तीरे चैव काश्यादिपुण्यक्षेत्राण्यनेकशः 1.12.१० ।\nतत्र तीरं प्रशस्तं हि मृगे मृगबृहस्पतौ ।\nशोणभद्रो दशमुखः पुण्योभीष्टफलप्रदः ११ ।\nतत्र स्नानोपवासेन पदं वैनायकं लभेत् ।\nचतुर्वींशमुखा पुण्या नर्मदा च महानदी १२ ।\nतस्यां स्नानेन वासेन पदं वैष्णवमाप्नुयात् ।\nतमसा द्वादशमुखा रेवा दशमुखा नदी १३ ।\nगोदावरी महापुण्या ब्रह्मगोवधनाशिनी ।\nएकविंशमुखा प्रोक्ता रुद्र लोकप्रदायिनी १४ ।\nकृष्णवेणी पुण्यनदी सर्वपापक्षयावहा ।\nसाष्टादशमुखाप्रोक्ता विष्णुलोकप्रदायिनी १५ ।\nतुंगभद्रा दशमुखा ब्रह्मलोकप्रदायिनी ।\nसुवर्णमुखरी पुण्या प्रोक्ता नवमुखा तथा १६ ।\nतत्रैव सुप्रजायंते ब्रह्मलोकच्युतास्तथा ।\nसरस्वती च पंपा च कन्याश्वेतनदी शुभा १७ ।\nएतासां तीरवासेन इंद्र लोकमवाप्नुयात् ।\nसह्याद्रि जा महापुण्या कावेरीति महानदी १८ ।\nसप्तविंशमुखा प्रोक्ता सर्वाभीष्टं प्रदायिनी ।\nतत्तीराः स्वर्गदाश्चैव ब्रह्मविष्णुपदप्रदाः १९ ।\nशिवलोकप्रदा शैवास्तथाऽभीष्टफलप्रदाः ।\nनैमिषे बदरे स्नायान्मेषगे च गुरौ रवौ 1.12.२० ।\nब्रह्मलोकप्रदं विद्यात्ततः पूजादिकं तथा ।\nसिंधुनद्यां तथा स्नानं सिंहे कर्कटगे रवौ २१ ।\nकेदारोदकपानं च स्नानं च ज्ञानदं विदुः ।\nगोदावर्यां सिंहमासे स्नायात्सिंहबृहस्पतौ २२ ।\nशिवलोकप्रदमिति शिवेनोक्तं तथा पुरा ।\nयमुनाशोणयोः स्नायाद्गुरौ कन्यागते रवौ २३ ।\nधर्मलोके दंतिलोके महाभोगप्रदं विदुः ।\nकावेर्यां च तथास्नायात्तुलागे तु रवौ गुरौ २४ ।\nविष्णोर्वचनमाहात्म्यात्सर्वाभीष्टप्रदं विदुः ।\nवृश्चिके मासि संप्राप्ते तथार्के गुरुवृश्चिके २५ ।\nनर्मदायां नदीस्नानाद्विष्णुलोकमवाप्नुयात् ।\nसुवर्णमुखरीस्नानं चापगे च गुरौ रवौ २६ ।\nशिवलोकप्रदमिति ब्राह्मणो वचनं यथा ।\nमृगमासि तथा स्नायाज्जाह्नव्यां मृगगे गुरौ २७ ।\nशिवलोकप्रदमिति ब्रह्मणो वचनं यथा ।\nब्रह्मविष्ण्वोः पदे भुक्त्वा तदंते ज्ञानमाप्नुयात् २८ ।\nगंगायां माघमासे तु तथाकुंभगते रवौ ।\nश्राद्धं वा पिंडदानं वा तिलोदकमथापिवा २९ ।\nवंशद्वयपितृ-णां च कुलकोट्युद्धरं विदुः ।\nकृष्णवेण्यां प्रशंसंति मीनगे च गुरौ रवौ 1.12.३० ।\nतत्तत्तीर्थे च तन्मासि स्नानमिंद्र पदप्रदम् ।\nगंगां वा सह्यजां वापि समाश्रित्य वसेद्बुधः ३१ ।\nतत्कालकृतपापस्य क्षयो भवति निश्चितम् ।\nरुद्र लोकप्रदान्येव संति क्षेत्राण्यनेकशः ३२ ।\nताम्रपर्णी वेगवती ब्रह्मलोकफलप्रदे ।\nतयोस्तीरे हि संत्येव क्षेत्राणि स्वर्गदानि च ३३ ।\nसंति क्षेत्राणि तन्मध्ये पुण्यदानि च भूरिशः ।\nतत्र तत्र वसन्प्राज्ञस्तादृशं च फलं लभेत् ३४ ।\nसदाचारेण सद्वृत्त्या सदा भावनयापि च ।\nवसेद्दयालुः प्राज्ञो वै नान्यथा तत्फलं लभेत् ३५ ।\nपुण्यक्षेत्रे कृतं पुण्यं बहुधा ऋद्धिमृच्छति ।\nपुण्यक्षेत्रे कृतं पापं महदण्वपि जायते ३६ ।\nतत्कालं जीवनार्थश्चेत्पुण्येन क्षयमेष्यति ।\nपुण्यमैश्वर्यदं प्राहुः कायिकं वाचिकं तथा ३७ ।\nमानसं च तथा पापं तादृशं नाशयेद्द्विजाः ।\nमानसं वज्रलेपं तु कल्पकल्पानुगं तथा ३८ ।\nध्यानादेव हि तन्नश्येन्नान्यथा नाशमृच्छति ।\nवाचिकं जपजालेन कायिकं कायशोषणात् ३९ ।\nदानाद्धनकृतं नश्येन्नाऽन्यथाकल्पकोटिभिः ।\nक्वचित्पापेन पुण्यं च वृद्धिपूर्वेण नश्यति 1.12.४० ।\nबीजांशश्चैव वृद्ध्यंशो भोगांशः पुण्यपापयोः ।\nज्ञाननाश्यो हि बीजांशो वृद्धिरुक्तप्रकारतः ४१ ।\nभोगांशो भोगनाश्यस्तु नान्यथा पुण्यकोटिभिः ।\nबीजप्ररोहे नष्टे तु शेषो भोगाय कल्पते ४२ ।\nदेवानां पूजया चैव ब्रह्मणानां च दानतः ।\nतपोधिक्याच्च कालेन भोगः सह्यो भवेन्नृणाम् ।\nतस्मात्पापमकृत्वैव वस्तव्यं सुखमिच्छता ४३।\nइति श्रीशिवमहापुराणे विद्येश्वरसंहितायां द्वादशोऽध्यायः १२ ।"
  }
]
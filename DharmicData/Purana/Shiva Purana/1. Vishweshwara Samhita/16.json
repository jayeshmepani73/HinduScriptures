[
  {
    "text": "ऋषय ऊचुः ।\nपार्थिवप्रतिमापूजाविधानं ब्रूहि सत्तम ।\nयेन पूजाविधानेन सर्वाभिष्टमवाप्यते १ ।\nसूत उवाच ।\nसुसाधुपृष्टं युष्माभिः सदा सर्वार्थदायकम् ।\nसद्यो दुःखस्य शमनं शृणुत प्रब्रवीमि वः २ ।\nअपमृत्युहरं कालमृत्योश्चापि विनाशनम् ।\nसद्यः कलत्रपुत्रादिधनधान्यप्रदं द्विजाः ३ ।\nअन्नादिभोज्यं वस्त्रादिसर्वमुत्पद्यते यतः ।\nततो मृदादिप्रतिमापूजाभीष्टप्रदा भुवि ४ ।\nपुरुषाणां च नारीणामधिकारोत्र निश्चितम् ।\nनद्यां तडागे कूपे वा जलांतर्मृदमाहरेत् ५ ।\nसंशोध्य गंधचूर्णेन पेषयित्वा सुमंडपे ।\nहस्तेन प्रतिमां कुर्यात्क्षीरेण च सुसंस्कृताम् ६ ।\nअंगप्रत्यंगकोपेतामायुधैश्च समन्विताम् ।\nपद्मासनस्थितां कृत्वा पूजयेदादरेण हि ७ ।\nविघ्नेशादित्यविष्णूनामंबायाश्च शिवस्य च ।\nशिवस्यशिवलिंगं च सर्वदा पूजयेद्द्विज ८ ।\nषोडशैरुपचारैश्च कुर्यात्तत्फलसिद्धये ।\nपुष्पेण प्रोक्षणं कुर्यादभिषेकं समंत्रकम् ९ ।\nशाल्यन्नेनैव नैवेद्यं सर्वं कुडवमानतः ।\nगृहे तु कुडवं ज्ञेयं मानुषे प्रस्थमिष्यते 1.16.१० ।\nदैवे प्रस्थत्रयं योग्यं स्वयंभोः प्रस्थपंचकम् ।\nएवं पूर्णफलं विद्यादधिकं वै द्वयं त्रयम् ११ ।\nसहस्रपूजया सत्यं सत्यलोकं लभेद्द्विजः ।\nद्वादशांगुलमायामं द्विगुणं च ततोऽधिकम् १२ ।\nप्रमाणमंगुलस्यैकं तदूर्ध्वं पंचकत्रयम् ।\nअयोदारुकृतं पात्रं शिवमित्युच्यते बुधैः १३ ।\nतदष्टभागः प्रस्थः स्यात्तच्चतुःकुडवं मतम् ।\nदशप्रस्थं शतप्रस्थं सहस्रप्रस्थमेव च १४ ।\nजलतैलादिगंधानां यथायोग्यं च मानतः ।\nमानुषार्षस्वयंभूनां महापूजेति कथ्यते १५ ।\nअभिषेकादात्मशुद्धिर्गंधात्पुण्यमवाप्यते ।\nआयुस्तृप्तिश्च नैवेद्याद्धूपादर्थमवाप्यते १६* तु. <a href=\"/wiki/%E0%A4%AE%E0%A4%A3%E0%A5%8D%E0%A4%A1%E0%A4%B2%E0%A4%AC%E0%A5%8D%E0%A4%B0%E0%A4%BE%E0%A4%B9%E0%A5%8D%E0%A4%AE%E0%A4%A3%E0%A5%8B%E0%A4%AA%E0%A4%A8%E0%A4%BF%E0%A4%B7%E0%A4%A4%E0%A5%8D\" title=\"मण्डलब्राह्मणोपनिषत्\">मण्डलब्राह्मणोपनिषत् २.२.५</a>।\nदीपाज्ज्ञानमवाप्नोति तांबूलाद्भोगमाप्नुयात् ।\nतस्मात्स्नानादिकं षट्कं प्रयत्नेन प्रसाधयेत् १७ ।\nनमस्कारो जपश्चैव सर्वाभीष्टप्रदावुभौ ।\nपूजान्ते च सदाकार्यौ भोगमोक्षार्थिभिर्नरैः १८ ।\nसंपूज्य मनसा पूर्वं कुर्यात्तत्तत्सदा नरः ।\nदेवानां पूजया चैव तत्तल्लोकमवाप्नुयात् १९ ।\nतदवांतरलोके च यथेष्टं भोग्यमाप्यते ।\nतद्विशेषान्प्रवक्ष्यामि शृणुत श्रद्धया द्विजाः 1.16.२० ।\nविघ्नेशपूजया सम्यग्भूर्लोकेऽभीष्टमाप्नुयात् ।\nशुक्रवारे चतुर्थ्यां च सिते श्रावणभाद्र के २१ ।\nभिषगृक्षे धनुर्मासे विघ्नेशं विधिवद्यजेत् ।\nशतं पूजासहस्रं वा तत्संख्याकदिनैर्व्रजेत् २२ ।\nदेवाग्निश्रद्धया नित्यं पुत्रदं चेष्टदं नृणाम् ।\nसर्वपापप्रशमनं तत्तद्दुरितनाशनम् २३ ।\nवारपूजांशिवादीनामात्मशुद्धिप्रदां विदुः ।\nतिथिनक्षत्रयोगानामाधारं सार्वकामिकम् २४ ।\nतथा बृद्धिक्षयाभावात्पूर्णब्रह्मात्मकं विदुः ।\nउदयादुदयं वारो ब्रह्मप्रभृति कर्मणाम् २५ ।\nतिथ्यादौ देवपूजा हि पूर्णभोगप्रदा नृणाम् ।\nपूर्वभागः पितृ-णां तु निशि युक्तः प्रशस्यते २६ ।\nपरभागस्तु देवानां दिवा युक्तः प्रशस्यते ।\nउदयव्यापिनी ग्राह्या मध्याह्ने यदि सा तिथिः २७ ।\nदेवकार्ये तथा ग्राह्यास्थिति ऋक्षादिकाः शुभाः ।\nसम्यग्विचार्य वारादीन्कुर्यात्पूजाजपादिकम् २८ ।\nपूजार्यते ह्यनेनेति वेदेष्वर्थस्य योजना ।\nपूर्णभोगफलसिद्धिश्च जायते तेन कर्मणा २९ ।\nमनोभावांस्तथा ज्ञानमिष्टभोगार्थयोजनात् ।\nपूजाशब्दर्थ एवं हि विश्रुतो लोकवेदयोः 1.16.३० ।\nनित्यनैमित्तिकं कालात्सद्यः काम्ये स्वनुष्ठिते ।\nनित्यं मासं च पक्षं च वर्षं चैव यथाक्रमम् ३१ ।\nतत्तत्कर्मफलप्राप्तिस्तादृक्पापक्षयः क्रमात् ।\nमहागणपतेः पूजा चतुर्थ्यां कृष्णपक्षके ३२ ।\nपक्षपापक्षयकरी पक्षभोगफलप्रदा ।\nचैत्रे चतुर्थ्यां पूजा च कृता मासफलप्रदा ३३ ।\nवर्षभोगप्रदा ज्ञेया कृता वै सिंहभाद्र के ।\nश्रवण्यादित्यवारे च सप्तम्यां हस्तभे दिने ३४ ।\nमाघशुक्ले च सप्तम्यामादित्ययजनं चरेत् ।\nज्येष्ठभाद्र कसौम्ये च द्वादश्यां श्रवर्णक्षके ३५ ।\nद्वादश्यां विष्णुयजनमिष्टंसंपत्करं विदुः ।\nश्रावणे विष्णुयजनमिष्टारोग्यप्रदं भवेत् ३६ ।\nगवादीन्द्वादशानर्थान्सांगान्दत्वा तु यत्फलम् ।\nतत्फलं समवाप्नोति द्वादश्यां विष्णुतर्पणात् ३७ ।\nद्वादश्यां द्वादशान्विप्रान्विष्णोर्द्वादशनामतः ।\nषोडशैरुपचारैश्च यजेत्तत्प्रीतिमाप्नुयात् ३८ ।\nएवं च सर्वदेवानां तत्तद्द्वादशनामकैः ।\nद्वादशब्रह्मयजनं तत्तत्प्रीतिकरं भवेत् ३९ ।\nकर्कटे सोमवारे च नवम्यां मृगशीर्षके ।\nअंबां यजेद्भूतिकामः सर्वभोगफलप्रदाम् 1.16.४० ।\nआश्वयुक्छुक्लनवमी सर्वाभीष्टफलप्रदा ।\nआदिवारे चतुर्दश्यां कृष्णपक्षे विशेषतः ४१ ।\nआर्द्रायां च महार्द्रायां शिवपूजा विशिष्यते ।\nमाघकृष्णचतुर्दश्यां सर्वाभीष्टफलप्रदा ४२ ।\nआयुष्करी मृत्युहरा सर्वसिद्धिकरी नृणाम् ।\nज्येष्ठमासे महार्द्रायां चतुर्दशीदिनेपि च ४३ ।\nमार्गशीर्षार्द्रकायां वा षोडशैरुपचारकैः ।\nतत्तन्मूर्तिशिवं पूज्य तस्य वै पाददर्शनम् ४४ ।\nशिवस्य यजनं ज्ञेयं भोगमोक्षप्रदं नृणाम् ।\nवारादिदेवयजनं कार्तिके हि विशिष्यते ४५ ।\nकार्तिके मासि संप्राप्ते सर्वान्देवान्यजेद्बुधः ।\nदानेन तपसा होमैर्जपेन नियमेन च ४६ ।\nषोडशैरुपचारैश्च प्रतिमा विप्रमंत्रकैः ।\nब्राह्मणानां भोजनेन निष्कामार्तिकरो भवेत् ४७ ।\nकार्तिके देवयजनं सर्वभोगप्रदं भवेत् ।\nव्याधीनां हरणं चैव भवेद्भूतग्रहक्षयः ४८ ।\nकार्तिकादित्यवारेषु नृणामादित्यपूजनात् ।\nतैलकार्पासदानात्तु भवेत्कुष्ठादिसंक्षयः ४९ ।\nहरीतकीमरीचीनां वस्त्रक्षीरादिदानतः ।\nब्रह्मप्रतिष्ठया चैव क्षयरोगक्षयो भवेत् 1.16.५० ।\nदीपसर्षपदानाच्च अपस्मारक्षयो भवेत् ।\nकृत्तिकासोमवारेषु शिवस्य यजनं नृणाम् ५१ ।\nमहादारिद्र्य शमनं सर्वसंपत्करं भवेत् ।\nगृहक्षेत्रादिदानाच्च गृहोपकरणादिना ५२ ।\nकृत्तिकाभौमवारेषु स्कंदस्य यजनान्नृणाम् ।\nदीपघंटादिदानाद्वै वाक्सिद्धिरचिराद्भवेत् ५३ ।\nकृत्तिकासौम्यवारेषु विष्णोर्वै यजनं नृणाम् ।\nदध्योदनस्य दानं च सत्संतानकरं भवेत् ५४ ।\nकृतिकागुरुवारेषु ब्रह्मणो यजनाद्धनैः ।\nमधुस्वर्णाज्यदानेन भोगवृद्धिर्भवेन्नृणाम् ५५ ।\nकृत्तिकाशुक्रवारेषु गजकोमेडयाजनात् १ ।\nगंधपुष्पान्नदानेन भोग्यवृद्धिर्भवेन्नृणाम् ५६ ।\nवंध्या सुपुत्रं लभते स्वर्णरौप्यादिदानतः ।\nकृत्तिकाशनिवारेषु दिक्पालानां च वंदनम् ५७ ।\nदिग्गजानां च नागानां सेतुपानां च पूजनम् ।\nत्र्यंबकस्य च रुद्रस्य विष्णोः पापहरस्य च ५८ ।\nज्ञानदं ब्रह्मणश्चैव धन्वंतर्यश्विनोस्तथा ।\nरोगापमृत्युहरणं तत्कालव्याधिशांतिदम् ५९ ।\nलवणायसतैलानां माषादीनां च दानतः ।\nत्रिकटुफलगंधानां जलादीनां च दानतः 1.16.६० ।\nद्रवाणां कठिनानां च प्रस्थेन पलमानतः ।\nस्वर्गप्राप्तिर्धनुर्मासे ह्युषःकाले च पूजनम् ६१ ।\nशिवादीनां च सर्वेषां क्रमाद्वै सर्वसिद्धये ।\nशाल्यन्नस्य हविष्यस्य नैवेद्यं शस्तमुच्यते* ६२ ।\nविविधान्नस्य नैवेद्यं धनुर्मासे विशिष्यते ।\nमार्गशीर्षेऽन्नदस्यैव सर्वमिष्टफलं भवेत् ६३ ।\nपापक्षयं चेष्टसिद्धिं चारोग्यं धर्ममेव च ।\nसम्यग्वेदपरिज्ञानं सदनुष्ठानमेव च ६४ ।\nइहामुत्र महाभोगानंते योगं च शाश्वतम् ।\nवेदांतज्ञानसिद्धिं च मार्गशीर्षान्नदो लभेत् ६५ ।\nमार्गशीर्षे ह्युषःकाले दिनत्रयमथापि वा ।\nयजेद्देवान्भोगकामो नाधनुर्मासिको भवेत् ६६ ।\nयावत्संगवकालं तु धनुर्मासो विधीयते ।\nधनुर्मासे निराहारो मासमात्रं जितेंद्रियः ६७ ।\nआमध्याह्नजपेद्विप्रो गायत्रीं वेदमातरम् ।\nपंचाक्षरादिकान्मंत्रान्पश्चादासप्तिकं जपेत् ६८ ।\nज्ञानं लब्ध्वा च देहांते विप्रो मुक्तिमवाप्नुयात् ।\nअन्येषां नरनारीणां त्रिःस्नानेन जपेन च ६९ ।\nसदा पंचाक्षरस्यैव विशुद्धं ज्ञानमाप्यते ।\nइष्टमन्त्रान्सदा जप्त्वा महापापक्षयं लभेत् 1.16.७० ।\nधनुर्मासे विशेषेण महानैवेद्यमाचरेत् ।\nशालितंडुलभारेण मरीचप्रस्थकेन च ७१ ।\nगणनाद्द्वादशं सर्वं मध्वाज्यकुडवेन हि ।\nद्रोणयुक्तेन मुद्गेन द्वादशव्यंजनेन च ७२ ।\nघृतपक्वैरपूपैश्च मोदकैः शालिकादिभिः ।\nद्वादशैश्च दधिक्षीरैर्द्वादशप्रस्थकेन च ७३ ।\nनारिकेलफलादीनां तथा गणनया सह ।\nद्वादशक्रमुकैर्युक्तं षट्त्रिंशत्पत्रकैर्युतम् ७४ ।\nकर्पूरखुरचूर्णेन पंचसौगंधिकैर्युतम् ।\nतांबूलयुक्तं तु यदा महानैवेद्यलक्षणम्* ७५ ।\nमहानैवेद्यमेतद्वै देवतार्पणपूर्वकम् ।\nवर्णानुक्रमपूर्वेण तद्भक्तेभ्यः प्रदापयेत् ७६ ।\nएवं चौदननैवेद्याद्भूमौ राष्ट्रपतिर्भवेत् ।\nमहानैवेद्यदानेन नरः स्वर्गमवाप्नुयात् ७७ ।\nमहानैवेद्यदानेन सहस्रेण द्विजर्षभाः ।\nसत्यलोके च तल्लोके पूर्णमायुरवाप्नुयात् ७८ ।\nसहस्राणां च त्रिंशत्या महानैवेद्यदानतः ।\nतदूर्ध्वलोकमाप्यैव न पुनर्जन्मभाग्भवेत् ७९ ।\nसहस्राणां च षट्त्रिंशज्जन्म नैवेद्यमीरितम् ।\nतावन्नैवेद्यदानं तु महापूर्णं तदुच्यते 1.16.८० ।\nमहापूर्णस्य नैवेद्यं जन्मनैवेद्यमिष्यते ।\nजन्मनैवेद्यदानेन पुनर्जन्म न विद्यते ८१ ।\nऊर्जे मासि दिने पुण्ये जन्म नैवेद्यमाचरेत् ।\nसंक्रांतिपातजन्मर्क्षपौर्णमास्यादिसंयुते ८२ ।\nअब्दजन्मदिने कुर्याज्जन्मनैवेद्यमुत्तमम् ।\nमासांतरेषु जन्मर्क्षपूर्णयोगदिनेपि च ८३ ।\nमेलने च शनैर्वापि तावत्साहस्रमाचरेत् ।\nजन्मनैवेद्यदानेन जन्मार्पणफलं लभेत् ८४ ।\nजन्मार्पणाच्छिवः प्रीतिः स्वसायुज्यं ददाति हि ।\nइदं तज्जन्मनैवेद्यं शिवस्यैव प्रदापयेत् ८५ ।\nयोनिलिंगस्वरूपेण शिवो जन्मनिरूपकः ।\nतस्माज्जन्मनिवृत्त्यर्थं जन्म पूजा शिवस्य हि ८६ ।\nबिंदुनादात्मकं सर्वं जगत्स्थावरजंगमम् ।\nबिंदुः शक्तिः शिवो नादः शिवशक्त्यात्मकं जगत् ८७ ।\nनादाधारमिदं बिंदुर्बिंद्वाधारमिदं जगत् ।\nजगदाधारभूतौ हि बिंदुनादौ व्यवस्थितौ ८८ ।\nबिन्दुनादयुतं सर्वं सकलीकरणं भवेत् ।\nसकलीकरणाज्जन्मजगत्प्राप्नोत्यसंशयः ८९ ।\nबिंदुनादात्मकं लिंगं जगत्कारणमुच्यते ।\nबिंदुर्देवीशिवो नादः शिवलिंगं तु कथ्यते 1.16.९० ।\nतस्माज्जन्मनिवृत्त्यर्थं शिवलिंगं प्रपूजयेत् ।\nमाता देवी बिंदुरूपा नादरूपः शिवः पिता ९१ ।\nपूजिताभ्यां पितृभ्यां तु परमानंद एव हि ।\nपरमानंदलाभार्थं शिवलिंगं प्रपूजयेत् ९२ ।\nसा देवी जगतां माता स शिवो जगतः पिता ।\nपित्रोः शुश्रूषके नित्यं कृपाधिक्यं हि वर्धते ९३ ।\nकृपयांतर्गतैश्वर्यं पूजकस्य ददाति हि ।\nतस्मादंतर्गतानंदलाभार्थं मुनिपुंगवाः ९४ ।\nपितृमातृस्वरूपेण शिवलिंगं प्रपूजयेत् ।\nभर्गः पुरुषरूपो हि भर्गा प्रकृतिरुच्यते ९५ ।\nअव्यक्तांतरधिष्ठानं गर्भः पुरुष उच्यते ।\nसुव्यक्तांतरधिष्ठानं गर्भः प्रकृतिरुच्यते ९६ ।\nपुरुषत्वादिगर्भो हि गर्भवाञ्जनको यतः ।\nपुरुषात्प्रकृतो युक्तं प्रथमं जन्म कथ्यते ९७ ।\nप्रकृतेर्व्यक्ततां यातं द्वितीयं जन्म कथ्यते ।\nजन्म जंतुर्मृत्युजन्म पुरुषात्प्रतिपद्यते ९८ ।\nअन्यतो भाव्यतेऽवश्यं मायया जन्म कथ्यते ।\nजीर्यते जन्मकालाद्यत्तस्माज्जीव इति स्मृतः ९९ ।\nजन्यते तन्यते पाशैर्जीवशब्दार्थ एव हि ।\nजन्मपाशनिवृत्त्यर्थं जन्मलिंगं प्रपूजयेत् 1.16.१०० ।\nभं वृद्धिं गच्छतीत्यर्थाद्भगः प्रकृतिरुच्यते ।\nप्राकृतैः शब्दमात्राद्यैः प्राकृतेंद्रियभोजनात् १०१ ।\nभगस्येदं भोगमिति शब्दार्थो मुख्यतः श्रुतः ।\nमुख्यो भगस्तु प्रकृतिर्भगवाञ्छिव उच्यते १०२ ।\nभगवान्भोगदाता हि नाऽन्यो भोगप्रदायकः ।\nभगस्वामी च भगवान्भर्ग<sup class=\"reference\" id=\"cite_ref-1\"><a href=\"#cite_note-1\">[१]</a></sup> इत्युच्यते बुधैः १०३ ।\nभगेन सहितं लिंगं भगंलिंगेन संयुतम् ।\nइहामुत्र च भोगार्थं नित्यभोगार्थमेव च १०४ ।\nभगवंतं महादेवं शिवलिंगं प्रपूजयेत् ।\nलोकप्रसविता सूर्यस्तच्चिह्नं प्रसवाद्भवेत् १०५ ।\nलिंगेप्रसूतिकर्तारं लिंगिनं पुरुषो यजेत् ।\nलिंगार्थगमकं चिह्नं लिंगमित्यभिधीयते १०६ ।\nलिंगमर्थं हि पुरुषं शिवं गमयतीत्यदः ।\nशिवशक्त्योश्च चिह्नस्य मेलनं लिंगमुच्यते १०७ ।\nस्वचिह्नपूजनात्प्रीतश्चिह्नकार्यं न वीयते ।\nचिह्नकार्यं तु जन्मादिजन्माद्यं विनिवर्तते १०८ ।\nप्राकृतैः पुरुषैश्चापि बाह्याभ्यंतरसंभवैः ।\nषोडशैरुपचारैश्च शिवलिंगं प्रपूजयेत् १०९ ।\nएवमादित्यवारे हि पूजा जन्मनिवर्तिका ।\nआदिवारे महालिंगं प्रणवेनैव पूजयेत् 1.16.११० ।\nआदिवारे पंचगव्यैरभिषेको विशिष्यते ।\nगोमयं गोजलं क्षीरं दध्याज्यं पंचगव्यकम् १११ ।\nक्षीराद्यं च पृथक्च्चैव मधुना चेक्षुसारकैः ।\nगव्यक्षीरान्ननैवेद्यं प्रणवेनैव कारयेत् ११२ ।\nप्रणवं ध्वनिलिंगं तु नादलिंगं स्वयंभुवः ।\nबिंदुलिंगं तु यंत्रं स्यान्मकारं तु प्रतिष्ठितम् ११३ ।\nउकारं चरलिंगं स्यादकारं गुरुविग्रहम् ।\nषड्लिंगं पूजया नित्यं जीवन्मुक्तो न संशयः ११४ ।\nशिवस्य भक्त्या पूजा हि जन्ममुक्तिकरी नृणाम् ।\nरुद्रा क्षधारणात्पादमर्धं वैभूतिधारणात् ११५ ।\nत्रिपादं मंत्रजाप्याच्च पूजया पूर्णभक्तिमान् ।\nशिवलिंगं च भक्तं च पूज्य मोक्षं लभेन्नरः ११६ ।\nय इमं पठतेऽध्यायं शृणुयाद्वा समाहितः ।\nतस्यैव शिवभक्तिश्च वर्धते सुदृढा द्विजाः ११७ ।\nइति श्रीशिवमहापुराणे विद्येश्वरसंहितायां षोडशोऽध्यायः १६ ।"
  }
]
[
  {
    "text": "ऋषय ऊचुः ।\nकथं लिंगं प्रतिष्ठाप्यं कथं वातस्य लक्षणम् ।\nकथं वा तत्समभ्यर्च्यं देशे काले च केन हि १ ।\nसूत उवाच ।\nयुष्मदर्थं प्रवक्ष्यामि बुद्ध्यतामवधानतः ।\nअनुकूले शुभे काले पुण्ये तीर्थे तटे तथा २।\nयथेष्टं लिंगमारोप्यं यत्र स्यान्नित्यमर्चनम् ।\nपार्थिवेन तथाप्येनं तैजसेन यथारुचि ३ ।\nकल्पलक्षणसंयुक्तं लिंगं पूजाफलं लभेत् ।\nसर्वलक्षणसंयुक्तं सद्यः पूजाफलप्रदम् ४ ।\nचरे विशिष्यते सूक्ष्मं स्थावरे स्थूलमेव हि ।\nसलक्षणं सपीठं च स्थापयेच्छिवनिर्मितम् ५ ।\nमंडलं चतुरस्रं वा त्रिकोणमथवा तथा ।\nखट्वांगवन्मध्यसूक्ष्मं लिंगपीठं महाफलं ६ ।\nप्रथमं मृच्छिलादिभ्यो लिगं लोहादिभिः कृतम् ।\nयेन लिंगं तेन पीठं स्थावरे हि विशिष्यते ७ ।\nलिंगं पीठं चरे त्वेकं लिंगं बाणकृतं विना ।\nलिंगप्रमाणं कर्तृ-णां द्वादशांगुलमुत्तमम् ८ ।\nन्यूनं चेत्फलमल्पं स्यादधिकं नैव दूष्यते ।\nकर्तुरेकांगुलन्यूनं चरेपि च तथैव हि ९ ।\nआदौ विमानं शिल्पेन कार्यं देवगणैर्युतम् ।\nतत्र गर्भगृहे रम्ये दृढे दर्पणसंनिभे 1.11.१० ।\nभूषिते नवरत्नैश्च दिग्द्वारे च प्रधानकैः ।\nनीलं रक्तं च वै दूर्यं श्यामं मारकतं तथा ११ ।\nमुक्ताप्रवालगोमेदवज्राणि नवरत्नकम् १२ब्।\nमध्ये लिंगं महद्द्रव्यं निक्षिपेत्सहवैदिके १२ ।\nसंपूज्य लिंगं सद्याद्यैः पंचस्थाने यथाक्रमम् ।\nअग्नौ च हुत्वा बहुधा हविषास कलं च माम् १३ ।\nअभ्यर्च्य गुरुमाचार्यमर्थैः कामैश्च बांधवम् ।\nदद्यादैश्वर्यमर्थिभ्यो जडमप्यजडं तथा १४ ।\nस्थावरं जंगमं जीवं सर्वं संतोष्य यत्नतः ।\nसुवर्णपूरिते श्वभ्रे नवरत्नैश्च पूरिते १५ ।\nसद्यादि ब्रह्म चोच्चार्य ध्यात्वा देवं परं शुभम् ।\nउदीर्य च महामंत्रमॐकारं नादघोषितम् १६ ।\nलिंगं तत्र प्रतिष्ठाप्य लिगं पीठेन योजयेत् ।\nलिंगं सपीठं निक्षिप्य नित्यलेपेन बंधयेत् १७ ।\nएवं बेरं च संस्थाप्यं तत्रैव परमं शुभम् ।\nपंचाक्षरेण बेरं तु उत्सवार्थं वहिस्तथा १८ ।\nबेरं गुरुभ्यो गृह्णीयात्साधुभिः पूजितं तु वा ।\nएवं लिंगे च बेरे च पूजा शिवपदप्रदा १९ ।\nपुनश्च द्विविधं प्रोक्तं स्थावरं जंगमं तथा ।\nस्थावरं लिंगमित्याहुस्तरुगुल्मादिकं तथा 1.11.२० ।\nजंगमं लिंगमित्याहुः कृमिकीटादिकं तथा ।\nस्थावरस्य च शुश्रूषा जंगमस्य च तर्पणम् २१ ।\nतत्तत्सुखानुरागेण शिवपूजां विदुर्बुधाः ।\nपीठमंबामयं सर्वं शिवलिंगं च चिन्मयम् २२ ।\nयथा देवीमुमामंके धृत्वा तिष्ठति शंकरः ।\nतथा लिंगमिदं पीठं धृत्वा तिष्ठति संततम् २३ ।\nएवं स्थाप्य महालिंगं पूजयेदुपचारकैः ।\nनित्यपूजा यथा शक्तिध्वजादिकरणं तथा २४ ।\nइति संस्थापयेल्लिंगं साक्षाच्छिवपदप्रदम् ।\nअथवा चरलिंगं तु षोडशैरुपचारकैः २५ ।\nपूजयेच्च यथान्यायं क्रमाच्छिवपदप्रदम् ।\nआवाहनं चासनं च अर्घ्यं पाद्यं तथैव च २६ ।\nतदंगाचमनं चैव स्नानमभ्यंगपूर्वकम् ।\nवस्त्रं गंधं तथा पुष्पं धूपं दीपं निवेदनम् २७ ।\nनीराजनं च तांबूलं नमस्कारो विसर्जनम् ।\nअथवाऽर्घ्यादिकं कृत्वा नैवेद्यां तं यथाविधि २८ ।\nअथाभिषेकं नैवेद्यं नमस्कारं च तर्पणम् ।\nयथाशक्ति सदाकुर्यात्क्रमाच्छिवपदप्रदम् २९ ।\nअथवा मानुषे लिंगेप्यार्षे दैवे स्वयंभुवि ।\nस्थापितेऽपूर्वके लिंगे सोपचारं यथा तथा 1.11.३० ।\nपूजोपकरणे दत्ते यत्किंचित्फलमश्नुते ।\nप्रदक्षिणानमस्कारैः क्रमाच्छिवपदप्रदम् ३१ ।\nलिंगं दर्शनमात्रं वा नियमेन शिवप्रदम् ।\nमृत्पिष्टगोशकृत्पुष्पैः करवीरेण वा फलैः ३२ ।\nगुडेन नवनीतेन भस्मनान्नैर्यथारुचि ।\nलिंगं यत्नेन कृत्वांते यजेत्तदनुसारतः ३३ ।\nअंगुष्ठादावपि तथा पूजामिच्छंति केचन ।\nलिंगकर्मणि सर्वत्र निषेधोस्ति न कर्हिचित् ३४ ।\nसर्वत्र फलदाता हि प्रयासानुगुणं शिवः ।\nअथवा लिंगदानं वा लिंगमौल्यमथापि वा ३५ ।\nश्रद्धया शिवभक्ताय दत्तं शिवपदप्रदम् ।\nअथवा प्रणवं नित्यं जपेद्दशसहस्रकम् ३६ ।\nसंध्ययोश्च सहस्रं वा ज्ञेयं शिवपदप्रदम् ।\nजपकाले मकारांतं मनःशुद्धिकरं भजेत् ३७ ।\nसमाधौ मानसं प्रोक्तमुपांशु सार्वकालिकम् ।\nसमानप्रणवं चेमं बिंदुनादयुतं विदुः ३८ ।\nअथ पंचाक्षरं नित्यं जपेदयुतमादरात् ।\nसंध्ययोश्च सहस्रं वा ज्ञेयं शिवपदप्रदम् ३९ ।\nप्रणवेनादिसंयुक्तं ब्राह्मणानां विशिष्यते ।\nदीक्षायुक्तं गुरोर्ग्राह्यं मंत्रं ह्यथ फलाप्तये 1.11.४० ।\nकुंभस्नानं मंत्रदीक्षां मातृकान्यासमेव च ।\nब्राह्मणः सत्यपूतात्मा गुरुर्ज्ञानी विशिष्यते ४१ ।\nद्विजानां च नमःपूर्वमन्येषां च नमोन्तकम् ४२ब्।\nस्त्रीणां च क्वचिदिच्छंति नमो तं च यथाविधि ४२ ।\nविप्रस्त्रीणां नमः पूर्वमिदमिच्छंति केचन ।\nपंचकोटिजपं कृत्वा सदा शिवसमो भवेत् ४३ ।\nएकद्वित्रिचतुःकोट्याब्रह्मादीनां पदं व्रजेत् ।\nजपेदक्षरलक्षंवा अक्षराणां पृथक्पृथक् ४४ ।\nअथवाक्षरलक्षं वा ज्ञेयं शिवपदप्रदम् ।\nसहस्रं तु सहस्राणां सहस्रेण दिनेन हि ४५ ।\nजपेन्मंत्रादिष्टसिद्धिर्नित्यं ब्राह्मणभोजनात् ।\nअष्टोत्तरसहस्रं वै गायत्रीं प्रातरेव हि ४६ ।\nब्राह्मणस्तु जपेन्नित्यं क्रमाच्छिवपदप्रदान् ।\nवेदमंत्रांस्तु सूक्तानि जपेन्नियममास्थितः ४७ ।\nएकं दशार्णं मंत्रं च शतोनं च तदूर्ध्वकम् ।\nअयुतं च सहस्रं च शतमेकं विना भवेत् ४८ ।\nवेदपारायणं चैव ज्ञेयं शिवपदप्रदम् ।\nअन्यान्बहुतरान्मंत्राञ्जपेदक्षरलक्षतः ४९ ।\nएकाक्षरांस्तथा मंत्राञ्जपेदक्षरकोटितः ।\nततः परं जपेच्चैव सहस्रं भक्तिपूर्वकम् 1.11.५० ।\nएवं कुर्याद्यथाशक्ति क्रमाच्छिव पदं लभेत् ।\nनित्यं रुचिकरं त्वेकं मंत्रमामरणांतिकम् ५१ ।\nजपेत्सहस्रमोमिति सर्वाभीष्टं शिवाज्ञया ।\nपुष्पारामादिकं वापि तथा संमार्जनादिकम् ५२ ।\nशिवाय शिवकार्याथे कृत्वा शिवपदं लभेत् ।\nशिवक्षेत्रे तथा वासं नित्यं कुर्याच्च भक्तितः ५३ ।\nजडानामजडानां च सर्वेषां भुक्तिमुक्तिदम् ।\nतस्माद्वासं शिवक्षेत्रे कुर्यदामरणं बुधः ५४ ।\nलिंगाद्धस्तशतं पुण्यं क्षेत्रे मानुषके विदुः ।\nसहस्रारत्निमात्रं तु पुण्यक्षेत्रे तथार्षके ५५ ।\nदैवलिंगे तथा ज्ञेयं सहस्रारत्निमानतः ।\nधनुष्प्रमाणसाहस्रं पुण्यं क्षेत्रे स्वयं भुवि ५६ ।\nपुण्यक्षेत्रे स्थिता वापी कूपाद्यं पुष्कराणि च ।\nशिवगंगेति विज्ञेयं शिवस्य वचनं यथा ५७ ।\nतत्र स्नात्वा तथा दत्त्वा जपित्वा हि शिवं व्रजेत् ।\nशिवक्षेत्रं समाश्रित्य वसेदामरणं तथा ५८ ।\nदाहं दशाहं मास्यं वा सपिंडीकरणं तु वा ।\nआब्दिकं वा शिवक्षेत्रे क्षेत्रे पिंडमथापि वा ५९ ।\nसर्वपाप विनिर्मुक्तः सद्यः शिवपदं लभेत् ।\nअथवा सप्तरात्रं वा वसेद्वा पंचरात्रकम् 1.11.६० ।\nत्रिरात्रमेकरात्रं वा क्रमाच्छिवपदं लभेत् ।\nस्ववर्णानुगुणं लोके स्वाचारात्प्राप्नुते नरः ६१ ।\nवर्णोद्धारेण भक्त्या च तत्फलातिशयं नरः ।\nसर्वं कृतं कामनया सद्यः फलमवाप्नुयात् ६२ ।\nसर्वं कृतमकामेन साक्षाच्छिवपदप्रदम् ।\nप्रातर्मध्याह्नसायाह्नमहस्त्रिष्वेकतः क्रमात् ६३ ।\nप्रातर्विधिकरं ज्ञेयं मध्याह्नं कामिकं तथा ।\nसायाह्नं शांतिकं ज्ञेयं रात्रावपि तथैव हि ६४ ।\nकालो निशीथो वै प्रोक्तोमध्ययामद्वयं निशि ।\nशिवपूजा विशेषेण तत्कालेऽभीष्टसिद्धिदा ६५ ।\nएवं ज्ञात्वा नरः कुर्वन्यथोक्तफलभाग्भवेत् ।\nकलौ युगे विशेषेण फलसिद्धिस्तु कर्मणा ६६ ।\nउक्तेन केनचिद्वापि अधिकारविभेदतः ।\nसद्वृत्तिः पापभीरुश्चेत्ततत्फलमवाप्नुयात् ६७ ।\nऋषय ऊचुः ।\nअथ क्षेत्राणि पुण्यानि समासात्कथयस्व नः ।\nसर्वाः स्त्रियश्च पुरुषा यान्याश्रित्य पदं लभेत् ६८ ।\nसूत योगिवरश्रेष्ठ शिवक्षेत्रागमांस्तथा ।\nसूत उवाच ।\nशृणुत श्रद्धया सर्वक्षेत्राणि च तदागमान् ६९ ।\nइति श्रीशिवमहापुराणे विद्येश्वरसंहितायांएकदशोऽध्यायः ११ ।\n।"
  }
]
[
  {
    "text": "नंदिकेश्वर उवाच ।\nपुरा कदाचिद्योगींद्र विष्णुर्विषधरासनः ।\nसुष्वाप परया भूत्या स्वानुगैरपि संवृतः १ ।\nयदृच्छया गतस्तत्र ब्रह्मा ब्रह्मविदांवरः ।\nअपृच्छत्पुंडरीकाक्षं शयनं सर्वसुन्दरम् २ ।\nकस्त्वं पुरुषवच्छेषे दृष्ट्वा मामपि दृप्तवत् ।\nउत्तिष्ठ वत्स मां पश्य तव नाथमिहागतम् ३ ।\nआगतं गुरुमाराध्यं दृष्ट्वा यो दृप्तवच्चरेत् ।\nद्रो हिणस्तस्य मूढस्य प्रायश्चित्तं विधीयते ४ ।\nइति श्रुत्वा वचः क्रुद्धो बहिः शांतवदाचरत् ।\nस्वस्ति ते स्वागतं वत्स तिष्ठ पीठमितो विश ५ ।\nकिमु ते व्याघ्रवद्वक्त्रं विभाति विषमेक्षणम् ।\nब्रह्मोवाच ।\nवत्स विष्णो महामानमागतं कालवेगतः ६ ।\nपितामहश्च जगतः पाता च तव वत्सक ।\nविष्णुरुवाच ।\nमत्स्थं जगदिदं वत्स मनुषे त्वं हि चोरवत् ७ ।\nमन्नाभिकमलाज्जातः पुत्रस्त्वं भाषसे वृथा ।\nनंदिकेश्वर उवाच ।\nएवं हि वदतोस्तत्र मुग्धयोरजयोस्तदा ८ ।\nअहमेव वरो न त्वमहं प्रभुरहं प्रभुः ।\nपरस्परं हंतुकामौ चक्रतुः समरोद्यमम् ९ ।\nयुयुधातेऽमरौ वीरौ हंसपक्षींद्र वाहनौ ।\nवैरंच्या वैष्णवाश्चैवं मिथो युयुधिरे तदा 1.6.१० ।\nतावद्विमानगतयः सर्वा वै देवजातयः ।\nदिदृक्षवः समाजग्मुः समरं तं महाद्भुतम् ११ ।\nक्षिपंतः पुष्पवर्षाणि पश्यंतः स्वैरमंबरे ।\nसुपर्णवाहनस्तत्र क्रुद्धो वै ब्रह्मवक्षसि १२ ।\nमुमोच बाणानसहानस्त्रांश्च विविधान्बहून् ।\nमुमोचाऽथ विधिः क्रुद्धो विष्णोरुरसि दुःसहान् १३ ।\nबाणाननलसंकाशानस्त्रांश्च बहुशस्तदा ।\nतदाश्चर्यमिति स्पष्टं तयोः समरगोचरम् १४ ।\nसमीक्ष्य दैवतगणाः शशंसुर्भृशमाकुलाः ।\nततो विष्णुः सुसंक्रुद्धः श्वसन्व्यसनकर्शितः १५ ।\nमाहेश्वरास्त्रं मतिमान् संदधे ब्रह्मणोपरि ।\nततो ब्रह्मा भृशं क्रुद्धः कंपयन्विश्वमेव हि १६ ।\nअस्त्रं पाशुपतं घोरं संदधे विष्णुवक्षसि ।\nततस्तदुत्थितं व्योम्नि तपनायुतसन्निभम् १७ ।\nसहस्रमुखमत्युग्रं चंडवातभयंकरम् ।\nअस्त्रद्वयमिदं तत्र ब्रह्मविष्ण्वोर्भयंकरम् १८ ।\nइत्थं बभूव समरो ब्रह्मविष्ण्वोः परस्परम् ।\nततो देवगणाः सर्वे विषण्णा भृशमाकुलाः ।\nऊचुः परस्परं तात राजक्षोभे यथा द्विजाः १९।\nसृष्टिः स्थितिश्च संहारस्तिरो भावोप्यनुग्रहः ।\nयस्मात्प्रवर्तते तस्मै ब्रह्मणे च त्रिशूलिने 1.6.२० ।\nअशक्यमन्यैर्यदनुग्रहं विना तृणक्षयोप्यत्र यदृच्छया क्वचित् 21।\nइति देवाभयं कृत्वा विचिन्वंतः शिवक्षयम् ।\nजग्मुः कैलासशिखरं यत्रास्ते चंद्र शेखरः २२ ।\nदृष्ट्वैवममरा हृष्टाः पदंतत्पारमेश्वरम् ।\nप्रणेमुः प्रणवाकारं प्रविष्टास्तत्र सद्मनि २३ ।\nतेपि तत्र सभामध्ये मंडपे मणिविष्टरे ।\nविराजमानमुमया ददृशुर्देवपुंगवम् २४ ।\nसव्योत्तरेतरपदं तदर्हितकरां बुजम् ।\nस्वगणैः सर्वतो जुष्टं सर्वलक्षणलक्षितम् २५ ।\nवीज्यमानं विशेषजैः स्त्रीजनैस्तीव्रभावनैः ।\nशस्यमानं सदावेदैरनुगृह्णंतमीश्वरम् २६ ।\nदृष्ट्वैवमीशममराः संतोषसलिलेक्षणाः ।\nदंडवद्दूरतो वत्स नमश्चक्रुर्महागणाः २७ ।\nतानवेक्ष्य पतिर्देवान्समीपे चाह्वयद्गणैः ।\nअथ संह्लादयन्देवान्देवो देवशिखामणिः ।\nअवोचदर्थगंभीरं वचनं मधुमंगलम् २८॑!।\nइति श्रीशिवमहापुराणे विद्येश्वरसंहितायां षष्ठोऽध्यायः ६ ।"
  }
]
[
  {
    "text": "ऋषय ऊचुः ।\nदेशादीन्क्रमशो ब्रूहि सूत सर्वार्थवित्तम् ।\nसूत उवाच ।\nशुद्धं गृहं समफलं देवयज्ञादिकर्मसु १ ।\nततो दशगुणं गोष्ठं जलतीरं ततो दश ।\nततो दशगुणं बिल्वतुलस्यश्वत्थमूलकम् २ ।\nततो देवालयं विद्यात्तीर्थतीरं ततो दश ।\nततो दशगुणं नद्यास्तीर्थनद्यास्ततो दश ३ ।\nसप्तगंगानदीतीरं तस्या दशगुणं भवेत् ।\nगंगा गोदावरी चैव कावेरी ताम्रपर्णिका ४ ।\nसिंधुश्च सरयू रेवा सप्तगंगाः प्रकीर्तिताः ।\nततोऽब्धितीरं दश च पर्वताग्रे ततो दश ५ ।\nसर्वस्मादधिकं ज्ञेयं यत्र वा रोचते मनः ।\nकृते पूर्णफलं ज्ञेयं यज्ञदानादिकं तथा ६ ।\nत्रेतायुगे त्रिपादं च द्वापरेऽर्धं सदा स्मृतम् ।\nकलौ पादं तु विज्ञेयं तत्पादोनं ततोर्द्धके ७ ।\nशुद्धात्मनः शुद्धदिनं पुण्यं समफलं विदुः ।\nतस्माद्दशगुणं ज्ञेयं रविसंक्रमणे बुधाः ८ ।\nविषुवे तद्दशगुणमयने तद्दश स्मृतम् ।\nतद्दश मृगसंक्रांतौ तच्चंद्र ग्रहणे दश ९ ।\nततश्च सूर्यग्रहणे पूर्णकालोत्तमे विदुः ।\nजगद्रूपस्य सूर्यस्य विषयोगाच्च रोगदम् 1.15.१० ।\nअतस्तद्विषशांत्यर्थं स्नानदानजपांश्चरेत् ।\nविषशांत्यर्थकालत्वात्स कालः पुण्यदः स्मृतः ११ ।\nजन्मर्क्षे च व्रतांते च सूर्यरागोपमं विदुः ।\nमहतां संगकालश्च कोट्यर्कग्रहणं विदुः १२ ।\nतपोनिष्ठा ज्ञाननिष्ठा योगिनो यतयस्तथा ।\nपूजायाः पात्रमेते हि पापसंक्षयकारणम् १३ ।\nचतुर्विंशतिलक्षं वा गायत्र्या जपसंयुतः ।\nब्राह्मणस्तु भवेत्पात्रं संपूर्णफलभोगदम् १४ ।\nपतनात्त्रायत इति पात्रं शास्त्रे प्रयुज्यते ।\nदातुश्च पातकात्त्राणात्पात्रमित्यभिधीयते १५ ।\nगायकं त्रायते पाताद्गायत्रीत्युच्यते हि सा ।\nयथाऽर्थहिनो लोकेऽस्मिन्परस्यार्थं न यच्छति १६ ।\nअर्थवानिह यो लोके परस्यार्थं प्रयच्छति ।\nस्वयं शुद्धो हि पूतात्मा नरान्संत्रातुमर्हति १७ ।\nगायत्रीजपशुद्धो हि शुद्धब्राह्मण उच्यते ।\nतस्माद्दाने जपे होमे पूजायां सर्वकर्मणि १८ ।\nदानं कर्तुं तथा त्रातुं पात्रं तु ब्राह्मणोर्हति ।\nअन्नस्य क्षुधितं पात्रं नारीनरमयात्मकम् १९ ।\nब्राह्मणं श्रेष्ठमाहूय यत्काले सुसमाहितम् ।\nतदर्थं शब्दमर्थं वा सद्बोधकमभीष्टदम् 1.15.२० ।\nइच्छावतः प्रदानं च संपूर्णफलदं विदुः ।\nयत्प्रश्नानंतरं दत्तं तदर्धं फलदं विदुः २१ ।\nयत्सेवकाय दत्तं स्यात्तत्पादफलदं विदुः ।\nजातिमात्रस्य विप्रस्य दीनवृत्तेर्द्विजर्षभाः २२ ।\nदत्तमर्थं हि भोगाय भूर्लोकेदशवार्षिकम् ।\nवेदयुक्तस्य विप्रस्य स्वर्गे हि दशवार्षिकम् २३ ।\nगायत्रीजपयुक्तस्य सत्ये हि दशवार्षिकम् ।\nविष्णुभक्तस्य विप्रस्य दत्तं वैकुंठदं विदुः २४ ।\nशिवभक्तस्य विप्रस्य दत्तं कैलासदं विदुः ।\nतत्तल्लोकोपभोगार्थं सर्वेषां दानमिष्यते २५ ।\nदशांगमन्नं विप्रस्य भानुवारे ददन्नरः ।\nपरजन्मनि चारोग्यं दशवर्षं समश्नुते २६ ।\nबहुमानमथाह्वानमभ्यंगं पादसेवनम् ।\nवासो गंधाद्यर्चनं च घृतापूपरसोत्तरम् २७ ।\nषड्रसं व्यंजनं चैव तांबूलं दक्षिणोत्तरम् ।\nनमश्चानुगमश्चैव स्वन्नदानं दशांगकम् २८ ।\nदशांगमन्नं विप्रेभ्यो दशभ्यो वै ददन्नरः ।\nअर्कवारे तथाऽऽरोग्यं शतवर्षं समश्नुते २९ ।\nसोमवारादिवारेषु तत्तद्वारगुणं फलम् ।\nअन्नदानस्य विज्ञेयं भूर्लोके परजन्मनि 1.15.३० ।\nसप्तस्वपि च वारेषु दशभ्यश्च दशांगकम् ।\nअन्नं दत्त्वा शतं वर्षमारोग्यादिकमश्नुते ३१ ।\nएवं शतेभ्यो विप्रेभ्यो भानुवारे ददन्नरः ।\nसहस्रवर्षमारोग्यं शर्वलोके समश्नुते ३२ ।\nसहस्रेभ्यस्तथा दत्त्वाऽयुतवर्षं समश्नुते ।\nएवं सोमादिवारेषु विज्ञेयं हि विपश्चिता ३३ ।\nभानुवारे सहस्राणां गायत्रीपूतचेतसाम् ।\nअन्नं दत्त्वा सत्यलोके ह्यारोग्यादि समश्नुते ३४ ।\nअयुतानां तथा दत्त्वा विष्णुलोके समश्नुते ।\nअन्नं दत्त्वा तु लक्षाणां रुद्र लोके समश्नुते ३५ ।\nबालानां ब्रह्मबुद्ध्या हि देयं विद्यार्थिभिर्नरैः ।\nयूनां च विष्णुबुद्ध्या हि पुत्रकामार्थिभिर्नरैः ३६ ।\nवृद्धानां रुद्र बुद्ध्या हि देयं ज्ञानार्थिभिर्नरैः ।\nबालस्त्रीभारतीबुद्ध्या बुद्धिकामैर्नरोत्तमैः ३७ ।\nलक्ष्मीबुद्ध्या युवस्त्रीषु भोगकामैर्नरोत्तमैः ।\nवृद्धासु पार्वतीबुद्ध्या देयमात्मार्थिभिर्जनैः ३८ ।\nशिलवृत्त्योञ्छवृत्त्या च गुरुदक्षिणयार्जितम् ।\nशुद्धद्रव्यमिति प्राहुस्तत्पूर्णफलदं विदुः ३९ ।\nशुक्लप्रतिग्रहाद्दत्तं मध्यमं द्रव्यमुच्यते ।\nकृषिवाणिज्यकोपेतमधमं द्रव्यमुच्यते 1.15.४० ।\nक्षत्रियाणां विशां चैव शौर्यवाणिज्यकार्जितम् ।\nउत्तमं द्रव्यमित्याहुः शूद्राणां भृतकार्जितम् ४१ ।\nस्त्रीणां धर्मार्थिनां द्रव्यं पैतृकं भर्तृकं तथा ।\nगवादीनां द्वादशीनां चैत्रादिषु यथाक्रमम् ४२ ।\nसंभूय वा पुण्यकाले दद्यादिष्टसमृद्धये ।\nगोभूतिलहिरण्याज्यवासोधान्यगुडानि च ४३ ।\nरौप्यं लवणकूष्मांडे कन्याद्वादशकं तथा ।\nगोदानाद्दत्तगव्येन गोमयेनोपकारिणा ४४ ।\nधनधान्याद्याश्रितानां दुरितानां निवारणम् ।\nजलस्नेहाद्याश्रितानां दुरितानां तु गोजलैः ४५ ।\nकायिकादित्राणां तु क्षीरदध्याज्यकैस्तथा ।\nतथा तेषां च पुष्टिश्च विज्ञेया हि विपश्चिता ४६ ।\nभूदानं तु प्रतिष्ठार्थमिह चाऽमुत्र च द्विजाः ।\nतिलदानं बलार्थं हि सदा मृत्युजयं विदुः ४७ ।\nहिरण्यं जाठराग्नेस्तु वृद्धिदं वीर्यदं तथा ।\nआज्यं पुष्टिकरं विद्याद्वस्त्रमायुष्करं विदुः ४८ ।\nधान्यमन्नं समृद्ध्यर्थं मधुराहारदं गुडम् ।\nरौप्यं रेतोभिवृद्ध्यर्थं षड्रसार्थं तु लावणम् ४९ ।\nसर्वं सर्वसमृद्ध्यर्थं कूष्मांडं पुष्टिदं विदुः ।\nप्राप्तिदं सर्वभोगानामिह चाऽमुत्र च द्विजाः 1.15.५० ।\nयावज्जीवनमुक्तं हि कन्यादानं तु भोगदम् ।\nपनसाम्रकपित्थानां वृक्षाणां फलमेव च ५१ ।\nकदल्याद्यौषधीनां च फलं गुल्मोद्भवं तथा ।\nमाषादीनां च मुद्गानां फलं शाकादिकं तथा ५२ ।\nमरीचिसर्षपाद्यानां शाकोपकरणं तथा ।\nयदृतौ यत्फलं सिद्धं तद्देयं हि विपश्चिता ५३ ।\nश्रोत्रादींद्रियतृप्तिश्च सदा देया विपश्चिता ।\nशब्दादिदशभोगार्थं दिगादीनां च तुष्टिदा ५४ ।\nवेदशास्त्रं समादाय बुद्ध्वा गुरुमुखात्स्वयम् ।\nकर्मणां फलमस्तीति बुद्धिरास्तिक्यमुच्यते ५५ ।\nबंधुराजभयाद्बुद्धिश्रद्धा सा च कनीयसी ।\nसर्वाभावे दरिद्र स्तु वाचा वा कर्मणा यजेत् ५६ ।\nवाचिकं यजनं विद्यान्मंत्रस्तोत्रजपादिकम् ।\nतीर्थयात्राव्रताद्यं हि कायिकं यजनं विदुः ५७ ।\nयेन केनाप्युपायेन ह्यल्पं वा यदि वा बहु ।\nदेवतार्पणबुद्ध्या च कृतं भोगाय कल्पते ५८ ।\nतपश्चर्या च दानं च कर्तव्यमुभयं सदा ।\nप्रतिश्रयं प्रदातव्यं स्ववर्णगुणशोभितम् ५९ ।\nदेवानां तृप्तयेऽत्यर्थं सर्वभोगप्रदं बुधैः ।\nइहाऽमुत्रोत्तमं जन्मसदाभोगं लभेद्बुधः ।\nईश्वरार्पणबुद्ध्या हि कृत्वा मोक्षफलं लभेत् 1.15.६०।\nय इमं पठतेऽध्यायं यः शृणोति सदा नरः ।\nतस्य वैधर्मबुद्धिश्च ज्ञानसिद्धिः प्रजायते ६१ ।\nइति श्रीशिवमहापुराणे विद्येश्वरसंहितायां पंचदशोध्यायः १५ ।"
  }
]
[
  {
    "text": "।। सनत्कुमार उवाच ।।\nएषु पापाः प्रपच्यंते शोष्यंते नरकाग्निषु ।।\nयातनाभिर्विचित्राभिरास्वकर्म्मक्षयाद्भृशम् ।।१।।\nस्वमलप्रक्षयाद्यद्वदग्नौ धास्यंति धातवः ।।\nतत्र पापक्षयात्पापा नराः कर्मानुरूपतः ।।२।।\nसुगाढं हस्तयोर्बद्ध्वा ततश्शृंखलया नराः ।।\nमहावृक्षाग्रशाखासु लम्ब्यन्ते यमकिंकरैः ।। ३ ।।\nततस्ते सर्वयत्नेन क्षिप्ता दोलंति किंकरैः ।।\nदोलंतश्चातिवेगेन विसंज्ञा यांति योजनम् ।। ४ ।।\nअंतरिक्षस्थितानां च लोहभारशतं पुनः ।।\nपादयोर्बध्यते तेषां यमदूतैर्महाबलैः ।। ५ ।।\nतेन भारेण महता प्रभृशं ताडिता नराः ।।\nध्यायंति स्वानि कर्माणि तूष्णीं तिष्ठन्ति निश्चलाः ।। ६ ।।\nततोंऽकुशैरग्निवर्णैर्लोह दण्डैश्च दारुणैः ।।\nहन्यंते किंकरैघोरैस्समन्तात्पापकर्म्मिणः ।।७।।\nततः क्षारेण दीप्तेन वह्नेरपि विशेषतः ।।\nसमंततः प्रलिप्यंते तीवेण तु पुनः पुनः ।। ८ ।।\nद्रुतेनात्यंतलिप्तेन कृत्तांगा जर्जरीकृताः ।।\nपुनर्विदार्य्य चांगानि शिरसः प्रभृति क्रमात् ।।९।।\nवृताकवत्प्रपच्यंते तप्तलोहकटाहकैः।।\nविष्ठापूर्णे तथा कूपे कृमीणां निचये पुनः ।।5.9.१०।।\nमेदोऽसृक्पूयपूर्णायां वाप्यां क्षिप्यंति ते पुनः ।।\nभक्ष्यंते कृमिभिस्तीक्ष्णैर्लोंहतुंडैश्च वायसैः।।११।।\nश्वभिर्द्दंशैर्वृकैर्व्याघ्रैर्रौद्रैश्च विकृताननैः ।।\nपच्यंते मत्स्यवच्चापि प्रदीप्तांगारराशिषु ।।१२।।\nभिन्नाः शूलैस्तु तीक्ष्णैश्च नराः पापेन कर्म्मणा ।।\nतैलयन्त्रेषु चाक्रम्य घोरैः कर्म्मभिरात्मनः।।१३।।\nतिला इव प्रपीड्यंते चक्राख्ये जनपिंडकाः ।।\nभ्रज्यंते चातपे तप्ते लोहभाण्डेष्वनेकधा ।।१४।।\nतैलपूर्णकटाहेषु सुतप्तेषु पुनःपुनः।।\nबहुधा पच्यते जिह्वा प्रपीड्योरसि पादयोः ।। १५ ।।\nयातनाश्च महत्योऽत्र शरीरस्याति सर्वतः ।।\nनिश्शेषनरकेष्वेवं क्रमंति क्रमशो नराः ।। १६ ।।\nनरकेषु च सर्वेषु विचित्रा यमयातना।।\nयाम्यैश्च दीयते व्यास सर्वांगेषु सुकष्टदा ।।१७।।\nज्वलदंगारमादाय मुखमापूर्य्य ताड्यते ।।\nततः क्षारेण दीप्तेन ताम्रेण च पुनःपुनः ।। १८ ।।\nघृतेनात्यन्ततप्तेन तदा तैलेन तन्मुखम् ।।\nइतस्ततः पीडयित्वा भृशमापूर्य्य हन्यते ।।१९।।\nविष्ठाभिः कृमिभिश्चापि पूर्यमाणाः क्वचित्क्वचित् ।।\nपरिष्वजंति चात्युग्रां प्रदीप्तां लोहशाल्मलीम्।।5.9.२०।।\nहन्यंते पृष्ठदेशे च पुनर्दीप्तैर्महाघनैः ।।\nदन्तुरेणादिकंठेन क्रकचेन बलीसया।।२१।।\nशिरःप्रभृति पीड्यंते घोरैः कर्मभिरात्मजैः ।।\nखाद्यंते च स्वमांसानि पीयते शोणितं स्वकम्।।२२।।\nअन्नं पानं न दत्तं यैस्सर्वदा स्वात्मपोषकैः।।\nइक्षुवत्ते प्रपीड्यंते जर्जरीकृत्य मुद्गरैः ।।२३।।\nअसितालवने घोरे छिद्यन्ते खण्डशस्ततः ।।\nसूचीभिर्भिन्नसर्वाङ्गास्तप्तशूलाग्ररोपिताः।।२४।।\nसंचाल्यमाना बहुशः क्लिश्यंते न म्रियन्ति च ।।\nतथा च तच्छरीराणि सुखदुःखसहानि च ।।२५।।\nदेहादुत्पाट्य मांसानि भिद्यंते स्वैश्च मुद्गरैः।।\nदंतुराकृतिभिर्र्घोरैर्यमदूतैर्बलोत्कटैः ।।२६।।\nनिरुच्छ्वासे निरुछ्वासास्तिष्ठंति नरके चिरम् ।।\nउत्ताड्यंते तथोछ्वासे वालुकासदने नराः।।२७।।\nरौरवे रोदमानाश्च पीड्यंते विविधै वधैः ।।\nमहारौरवपीडाभिर्महांतोऽपि रुदंति च ।। २८ ।।\nपत्सु वक्त्रे गुदे मुंडे नेत्रयोश्चैव मस्तके ।।\nनिहन्यंते घनैस्तीक्ष्णैस्सुतप्तैर्लोह शंकुभिः ।।२९।।\nसुतप्तावालुकायां तु प्रयोज्यंते मुहुर्मुहुः ।।\nजंतुपंके भृशं तप्ते क्षिप्ताः क्रन्दंति विस्वरम् ।।5.9.३०।।\nकुंभीपाकेषु च तथा तप्ततैलेषु वै मुने।।\nपापिनः कूरकर्म्माणोऽसह्येषु सर्वथा पुनः।।३१।।\nलालाभक्षेषु पापास्ते पात्यंते दुःखदेषु वै ।।\nनानास्थानेषु पच्यंते नरकेषु पुनःपुनः ।।३२।।\nसूचीमुखे महाक्लेशे नरके पात्यते नरः ।।\nपापी पुण्यविहीनश्च ताड्यते यमकिंकरैः ।।३३।।\nलौहकुम्भे विनिःक्षिप्ताः श्वसन्तश्च शनैःशनैः ।।\nमहाग्निना प्रपच्यंते स्वपापैरेव मानवाः।।३४।।\nदृढं रज्ज्वादिभिर्बद्ध्वा प्रपीड्यंते शिलासु च ।।\nक्षिप्यंते चान्धकूपेषु दश्यंते भ्रमरैर्भृशम् ।।३५।।\nकृमिभिर्भिन्नसर्वांगाश्शतशो जर्जरीकृताः ।।\nसुतीक्ष्णक्षारकूपेषु क्षिप्यंते तदनंतरम् ।। ३६ ।।\nमहाज्वालेऽत्र नरके पापाः क्रन्दंति दुःखिताः ।।\nइतश्चेतश्च धावंति दह्यमानास्तदर्चिषा ।। ३७ ।।\nपृष्ठे चानीय तुण्डाभ्यां विन्यस्त स्कंधयोजिते ।।\nतयोर्मध्येन वाकृष्य बाहुपृष्ठेन गाढतः ।।३८।।\nबद्ध्वा परस्परं सर्वे सुभृशं पापरज्जुभिः ।।\nबद्धपिंडास्तु दृश्यंते महा ज्वाले तु यातनाः ।। ३९ ।।\nरज्जुभिर्वेष्टिताश्चैव प्रलिप्ताः कर्द्दमेन च ।।\nकरीषतुषवह्नौ च पच्यंते न म्रियंति च ।। 5.9.४० ।।\nसुतीक्ष्णं चरितास्ते हि कर्कशासु शिलासु च ।।\nआस्फाल्य शतशः पापाः पच्यंते तृणवत्ततः।।४१।।\nशरीराभ्यंतरगतैः प्रभूतैः कृमिभिर्नराः ।।\nभक्ष्यंते तीक्ष्णवदनैरात्मदेहक्षयाद्भृशम् ।।४२।।\nकृमीणां निचये क्षिप्ताः पूयमांसास्थिराशिषु।।\nतिष्ठंत्युद्विग्नहृदयाः पर्वताभ्यां निपीडिताः ।।४३।।\nतप्तेन वज्रलेपेन शरीरमनुलिप्यते ।।\nअधोमुखोर्ध्वपादाश्च तातप्यंते स्म वह्निना ।। ४४ ।।\nवदनांतः प्रविन्यस्तां सुप्रतप्तामयोगदाम् ।।\nते खादन्ति पराधीनास्तैस्ताड्यंते समुद्गरैः ।।४५।।\nइत्थं व्यास कुकर्म्माणो नरकेषु पचंति हि।।\nवर्णयामि विवर्णत्वं तेषां तत्त्वाय कर्म्मिणाम्।।४६।।\nइति श्रीशिवमहापुराणे पञ्चम्यामुमासंहितायां सामान्यतो नरकगतिवर्णनंनाम नवमोऽध्यायः।।९।।"
  }
]
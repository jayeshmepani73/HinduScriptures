[
  {
    "text": "व्यास उवाच ।।\nये पापनिरता जीवा महानरकहेतवः ।।\nभगवंस्तान्समाचक्ष्व ब्रह्मपुत्र नमोऽस्तु ते ।।१।।\nसनत्कुमार उवाच ।।\nये पापनिरता जीवा महानरकहेतवः ।।\nते समासेन कथ्यंते सावधानतया शृणु ।।२।।।\nपरस्त्रीद्रव्यसंकल्पश्चेतसाऽनिष्टचिंतनम् ।।\nअकार्याभिनिवेशश्च चतुर्द्धा कर्म मानसम् ।। ३ ।। तु. <a href=\"/wiki/%E0%A4%AE%E0%A4%B9%E0%A4%BE%E0%A4%AD%E0%A4%BE%E0%A4%B0%E0%A4%A4%E0%A4%AE%E0%A5%8D-13-%E0%A4%85%E0%A4%A8%E0%A5%81%E0%A4%B6%E0%A4%BE%E0%A4%B8%E0%A4%A8%E0%A4%AA%E0%A4%B0%E0%A5%8D%E0%A4%B5-035\" title=\"महाभारतम्-13-अनुशासनपर्व-035\">महाभारतम् अनुशासन १३.२</a>\nअविबद्धप्रलापत्वमसत्यं चाप्रियं च यत् ।।\nपरोक्षतश्च पैशुन्यं चतुर्द्धा कर्म वाचिकम् ।। ४ ।।\nअभक्ष्यभक्षणं हिंसा मिथ्याकार्य्य निवेशनम् ।।\nपरस्वानामुपादानं चतुर्द्धा कर्म कायिकम् ।। ५ ।।\nइत्येतद्वा दशविधं कर्म प्रोक्तं त्रिसाधनम् ।।\nअस्य भेदान्पुनर्वक्ष्ये येषां फलमनंतकम् ।। ६ ।।\nये द्विषंति महादेवं संसारार्णवतारकम् ।।\nसुमहत्पातकं तेषां निरयार्णवगामिनाम् ।। ७ ।।\nये शिवज्ञानवक्तारं निन्दंति च तपस्विनम् ।।\nगुरून्पितॄनथोन्मत्तास्ते यांति निरयार्णवम् ।।८।।\nशिवनिन्दा गुरोर्निन्दा शिवज्ञानस्य दूषणम् ।।\nदेवद्रव्यापहरणं द्विजद्रव्यविनाशनम् ।। ९ ।।\nहरंति ये च संमूढाश्शिवज्ञानस्य पुस्तकम् ।।\nमहांति पातकान्याहुरनन्तफलदानि षट् ।।5.5.१०।।\nनाभिनन्दंति ये दृष्ट्वा शिवपूजां प्रकल्पिताम् ।।\nन नमंत्यर्चितं दृष्ट्वा शिवलिंगं स्तुवंति न ।। ११ ।।\nयथेष्टचेष्टा निश्शंकास्संतिष्ठंते रमंति च ।।\nउपचारविनिर्मुक्ताश्शिवाग्रे गुरुसन्निधौ ।।१२।।\nस्थानसंस्कारपूजां च ये न कुर्वंति पर्वसु ।।\nविधिवद्वा गुरूणां च कर्म्मयोगव्यवस्थिताः ।। १३ ।।\nये त्यजंति शिवाचारं शिवभक्तान्द्विषंति च ।।\nअसंपूज्य शिवज्ञानं येऽधीयंते लिखंति च ।। १४ ।।\nअन्यायतः प्रयच्छंति शृण्वन्त्युच्चारयंति च ।।\nविक्रीडंति च लोभेन कुज्ञाननियमेन च ।। १५ ।।\nअसंस्कृतप्रदेशेषु यथेष्टं स्वापयंति च ।।\nशिवज्ञानकथाऽऽक्षेपं यः कृत्वान्यत्प्रभाषते ।। १६ ।।\nन ब्रवीति च यः सत्यं न प्रदानं करोति च ।।\nअशुचिर्वाऽशुचिस्थाने यः प्रवक्ति शृणोति च ।। १७ ।।\nगुरुपूजामकृत्वैव यश्शास्त्रं श्रोतुमिच्छति ।।\nन करोति च शुश्रूषामाज्ञां च भक्तिभावतः ।। १८ ।।\nनाभिनन्दंति तद्वाक्यमुत्तरं च प्रयच्छति ।।\nगुरुकर्मण्यसाध्यं यत्तदुपेक्षां करोति च ।। १९ ।।\nगुरुमार्त्तमशक्तं च विदेशं प्रस्थितं तथा ।।\nवैरिभिः परिभूतं वा यस्संत्यजति पापकृत् ।। 5.5.२० ।।\nतद्भार्य्यापुत्रमित्रेषु यश्चावज्ञां करोति च ।।\nएवं सुवाचकस्यापि गुरोर्धर्मानुदर्शिनः ।। २१ ।।\nएतानि खलु सर्वाणि कर्माणि मुनिसत्तम ।।\nसुमहत्पातकान्याहुश्शिवनिन्दासमानि च ।। २२ ।।\nब्रह्मघ्नश्च सुरापश्च स्तेयी च गुरुतल्पगः ।।\nमहापातकिनस्त्वेते तत्संयोगी च पंचमः ।।२३।।\nक्रोधाल्लोभाद्भयाद्द्वेषाद्ब्राह्मणस्य वधे तु यः ।।\nमर्मांतिकं महादोषमुक्त्वा स ब्रह्महा भवेत् ।।२४।।\nब्राह्मणं यः समाहूय दत्त्वा यश्चाददाति च ।।\nनिर्द्दोषं दूषयेद्यस्तु स नरो ब्रह्महा भवेत् ।। २५ ।।\nयश्च विद्याभिमानेन निस्तेजयति सुद्विजम् ।।\nउदासीनं सभामध्ये ब्रह्महा स प्रकीर्तितः ।। २६ ।।\nमिथ्यागुणैर्य आत्मानं नयत्युत्कर्षतां बलात् ।।\nगुणानपि निरुद्वास्य स च वै ब्रह्महा भवेत् ।।२७।।\nगवां वृषाभिभूतानां द्विजानां गुरुपूर्वकम् ।।\nयस्समाचरते विप्र तमाहुर्ब्रह्मघातकम् ।।२८।।\nदेवद्विजगवां भूमिं प्रदत्तां हरते तु यः ।।\nप्रनष्टामपि कालेन तमाहुर्ब्रह्मघातकम् ।। ।। २९ ।।\nदेवद्विजस्वहरणमन्यायेनार्जितं तु यत् ।।\nब्रह्महत्यासमं ज्ञेयं पातकं नात्र संशयः ।। 5.5.३० ।।\nअधीत्य यो द्विजो वेदं ब्रह्मज्ञानं शिवात्मकम् ।।\nयदि त्यजति यो मूढः सुरापानस्य तत्समम् ।। ३१ ।।\nयत्किंचिद्धि व्रतं गृह्य नियमं यजनं तथा ।।\nसंत्यागः पञ्चयज्ञानां सुरापानस्य तत्समम् ।।३२।।\nपितृमातृपरित्यागः कूटसाक्ष्यं द्विजानृतम् ।।\nआमिषं शिवभक्तानामभक्ष्यस्य च भक्षणम् ।।३३।।\nवने निरपराधानां प्राणिनां चापघातनम् ।।\nद्विजार्थं प्रक्षिपेत्साधुर्न धर्मार्थं नियोजयेत् ।। ३४ ।।\nगवां मार्गे वने ग्रामे यैश्चैवाग्निः प्रदीयते ।।\nइति पापानि घोराणि ब्रह्महत्यासमानि च ।। ३५ ।।\nदीनसर्वस्वहरणं नरस्त्रीगजवाजिनाम् ।।\nगोभूरजतवस्त्राणामौषधीनां रसस्य च ।।३६।।\nचन्दनागरुकर्पूरकस्तूरीपट्टवाससाम्।।\nविक्रयस्त्वविपत्तौ यः कृतो ज्ञानाद् द्विजातिभिः ।। ३७ ।।\nहस्तन्यासापहरणं रुक्मस्तेयसमं स्मृतम् ।।\nकन्यानां वरयोग्यानामदानं सदृशे वरे ।।३८।।\nपुत्रमित्रकलत्रेषु गमनं भगिनीषु च ।।\nकुमारीसाहसं घोरमद्यपस्त्रीनिषेवणम् ।। ३९ ।।\nसवर्णायाश्च गमनं गुरुभार्य्यासमं स्मृतम् ।।\nमहापापानि चोक्तानि शृणु त्वमुपपातकम् ।।5.5.४०।।\nइति श्रीशिवमहापुराणे पंचम्यामुमासंहितायां महापातकवर्णनं नाम पंचमोऽध्यायः ।।५।।"
  }
]
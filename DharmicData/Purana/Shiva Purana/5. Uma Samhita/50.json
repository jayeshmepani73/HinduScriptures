[
  {
    "text": "मुनय ऊचुः ।।\nश्रोतुकामा वयं सर्वे दुर्गाचरितमन्वहम् ।।\nअपरं च महाप्राज्ञ तत्त्वं वर्णय नोऽद्भुतम् ।।१।।\nशृण्वतान्त्वन्मुखाम्भोजात्कथा नाना सुधोपमाः ।।\nन तृप्यति मनोऽस्माकं सूत सर्वार्थवित्तम ।। २ ।।\n।। सूत उवाच ।।\nदुर्गमः प्रथितो नाम्ना रुरुपुत्रो महाबलः ।।\nब्रह्मणो वरदानेन चतस्रोऽलभत श्रुतीः ।। ३ ।।\nदेवाजेयबलं चापि संप्राप्य जगतीतले ।।\nकरोति स्म बहूत्पातान्दिवि देवाश्चकम्पिरे ।।४।।\nसर्वा नष्टेषु वेदेषु क्रिया नष्टा बभूव ह ।।\nब्राह्मणाश्च दुराचारा बभूबुस्ससुरास्तदा ।। ५ ।।\nन दानं न तपोऽत्युग्रं न यागो हवनं न हि ।।\nअनावृष्टिस्ततो जाता पृथिव्यां शतवार्षिकी ।।६।।\nहाहाकारो महानासीत्त्रिषु लोकेषु दुःखिताः ।।\nअभवंश्च जनास्सर्वे क्षुत्तृड्भ्यां पीडिता भृशम् ।। ७ ।।\nसरितः सागराश्चैव वापीकूपसरांसि च ।।\nनिर्जला अभवन्सर्वे संशुष्का वृक्षवीरुधः ।। ८ ।।\nततो दृष्ट्वा मदाद्दुःखं प्रजानां दीनचेतसाम् ।।\nत्रिदशाश्शरणं याता योगमायां महेश्वरीम् ।। ९ ।।\nदेवा ऊचुः ।।\nरक्षरक्ष महामाये स्वकीयास्सकलाः प्रजाः ।।\nकोपं संहर नूनन्त्वं लोका नंक्ष्यंति वान्यथा ।। 5.50.१० ।।\nकथा शुंभोहतो दैत्यो निशुंभश्च महाबलः ।।\nधूम्राक्षश्चण्डमुण्डौ च रक्तबीजो महाबलः ।। ११ ।।\nस मधुः कैटभो दैत्यो महिषासुर एव च ।।\nतथैवामुं कृपासिन्धो दीनबन्धो जहि द्रुतम् ।। १२ ।।\nअपराधो भवत्येव बालकानां पदे पदे ।।\nसहते को जनो लोके केवलं मातरं विना ।। १३ ।।\nयदायदाभवद्दुःख देवानां ब्रह्मणान्तथा ।।\nतदातदावतीर्याशु कुरुषे सुखिनो जनान् ।। १४ ।।\nइति विक्लवितन्तेषां समाकर्ण्य कृपामयी ।।\nअनन्ताक्षमयं रूपन्दर्शयामास साम्प्रतम् ।। १५ ।।\nधनुर्बाणौ तथा पद्म नानामूलफलानि च ।।\nचतुर्भिर्दधती हस्तैः प्रसन्नमुखपङ्कजा।।१६।।\nततो दृष्ट्वा प्रजास्तप्ताः करुणापूरितेक्षणा।।\nरुरोद नव घस्राणि नव रात्रीस्समाकुला ।। १७ ।।\nमोचयामास दृष्टिभ्यो वारिधाराः सहस्रशः ।।\nताभिः प्रतर्प्पिता लोका औषध्यः सकला अपि ।। १८ ।।\nअगाधतोयास्सरितो बभूवुः सागरा अपि ।।\nरुरुहुर्धरणीपृष्ठे शाकमूलफलानि च ।। १९ ।।\nविततार करस्थानि सुमनोभ्यः फलानि च ।।\nगोभ्यस्तृणानि रम्याणि तथान्येभ्यो यथार्हतः ।।5.50.२०।।\nसन्तुष्टा अभवन्सर्वे सदैव द्विजमानुषाः ।।\nततो जगाद सा देवी किमन्यत्करवाणि वः ।।२१।।\nसमेत्योचुस्तदा देवा भवत्या तोषिता जनाः ।।\nवेदान्देहि कृपां कृत्वा दुर्गमेण समाहृताम् ।।२२।।\nतथास्त्विति प्रभाष्याह यातयात निजालयम् ।।\nवितरिष्यामि वो वेदानचिरेणैव कालतः ।।२३।।\nततः प्रमुदिता देवास्स्वं स्वं धाम समाययुः ।।\nसुप्रणम्य जगद्योनिं फुल्लेन्दीवरलोचनाम् ।। २४ ।।\nततः कोलाहलो जातो दिवि भूम्यन्तरिक्षके ।।\nतच्छ्रुत्वा रौरवः सद्यो न्यरुणत्सर्वतः पुरीम् ।।२५।।\nततस्तेजोमयं चक्रं विधाय परितः शिवा ।।\nरक्षणार्थं देवतानां स्वयं तस्माद्बहिर्गता ।। २६ ।।\nततः समभवयुद्धं देव्या दैत्यस्य चोभयोः ।।\nववृषुः समरे बाणान्निशितान्कंकटच्छिदः ।। २७ ।।\nएतस्मिन्नंतरे तस्याः शरीराद्रम्यमूर्त्तयः ।।\nकाली तारा च्छिन्नमस्ता श्रीविद्या भुवनेश्वरी ।। २८ ।।\nभैरवी बगला धूम्र श्रीमत्त्रिपुरसुदरी ।।\nमातंगी च महाविद्या निर्गता दश सायुधाः।।२९।।\nअसंख्यातास्ततो जाता मातरो दिव्यमूर्त्तयः ।।\nचन्द्रलेखाधरास्सर्वास्सर्वा विद्युतत्समप्रभाः ।।5.50.३०।।\nततो मातृगणैर्युद्धं प्रावर्तत भयंकरम् ।।\nरौरवीयं हतन्ताभिर्दलमक्षौहिणीशतम् ।। ३१ ।।\nजघान सा तदा दैत्यं दुर्गमं शूलधारया ।।\nपपात धरणीपृष्ठे खातमूलद्रुमो यथा ।। ३२ ।।\nइत्थं हत्वा तदा दैत्यं दुर्गमासुरनाम कम् ।।\nआदाय चतुरो वेदान्ददौ देवेभ्य ईश्वरी ।।३३।।\nदेवा ऊचुः ।।\nअस्मदर्थं त्वया रूपमनन्ताक्षिमयं धृतम् ।।\nमुनयः कीर्तयिष्यन्ति शताक्षीन्त्वामतोऽम्बिके ।। ३४ ।।\nआत्मदेहसमुद्भूतैः शाकैर्लोका मृता यतः ।।\nशाकंभरीति विख्यातन्तत्ते नाम भविष्यति ।। ३५ ।।\nदुर्गमाख्यो महादैत्यो हतो यस्मात्ततः शिवे ।।\nदुर्गां भगवतीं भद्रां व्याहरिष्यंति मानवाः ।। ३६ ।।\nयोगनिद्रे नमस्तुभ्यं नमस्तेऽस्तु महाबले ।।\nनमो ज्ञानप्रदे तुभ्यं विश्वमात्रे नमो नमः ।। ३७ ।।\nतत्त्वमस्यादिवाक्यैर्या बोध्यते परमेश्वरी ।।\nअनन्तकोटिब्रह्माण्डनायिकायै नमो नमः ।। ३८ ।।\nवाङ्मनःकायदुष्प्रापां सूर्यचन्द्राग्निलोचनाम् ।।\nस्तोतुं न शक्नुमो मातस्त्व त्प्रभावाबुधा वयम् ।। ३९ ।।\nमादृशानमरान्दृष्ट्वा कः कुर्यादीदृशीन्दयाम् ।।\nवर्जयित्वा सुरेशानीं शताक्षी मातरं विना ।। 5.50.४० ।।\nत्रिलोकी नाभिभूयेत बाधाभिश्च निरन्तरम् ।।\nएवं कार्यस्त्वया यत्नोऽस्माकं वैरिविनाशनम् ।। ४१ ।।\nदेव्युवाच ।। ।।\nवत्सान्दृष्ट्वा यथा गावो व्यग्रा धावन्ति सत्वरम् ।।\nतथैव भवतो दृष्ट्वा धावामि व्याकुला सती ।। ४२ ।।\nमम युष्मानपश्यन्त्या पश्यन्त्या बालकानिव ।।\nअपि प्राणान्प्रयच्छन्त्याः क्षण एको युगायते ।।४३।।\nकापि चिन्ता न कर्त्तव्या युष्माभिर्भ क्तिशालिभिः ।।\nभवत्यां मयि तिष्ठन्त्यां संहरन्त्यां निजापदः ।।४४।।\nयथा पूर्वं हता दैत्या हनिष्यामि तथाऽसुरान्।।\nसंशयो नात्र कर्त्तव्यस्सत्यंसत्यं ब्रवीम्यहम् ।। ४५ ।।\nयदा शुंभो निशुंभश्चापरौ दैत्यौ भविष्यतः ।।\nतदाहं नन्दभार्यायां यशोदायां यशोमयी ।। ४६ ।।\nयोनिजं रूपमास्थाय जनिष्ये गोपगोकुले ।।\nहनिष्याम्यसुरौ तन्मां व्याहरिष्यन्ति नन्दजाम् ।। ४७ ।।\nभ्रामरं रूपमास्थाय वधिष्याम्यरुणं यतः ।।\nभ्रामरीति च मां लोके कीर्तयिष्यन्ति मानवाः ।। ४८ ।।\nकृत्वा भीमं पुना रूपं रक्षांस्यत्स्याम्यहं यदा ।।\nभीमा देवीति विख्यातं तन्मे नाम भविष्यति ।। ४९ ।।\nयदायदाऽसुरोत्थैव बाधा भुवि भविष्यति ।।\nतदातदावतीर्याहं शं करिष्याम्यसंशयम् ।। 5.50.५० ।।\nया शताक्षी स्मृता देवी सैव शाकंभरी मता ।।\nसैव प्रकीर्तिता दुर्गा व्यक्तिरेकैव त्रिष्वपि ।। ५१ ।।\nन शताक्षीसमा काचिद्दयालुर्भुवि देवता ।।\nदृष्ट्वाऽरुदत्प्रजास्तप्ता या नवाहं महेश्वरी ।।५२।।\nइति श्रीशिवमहापुराणे पञ्चम्यामुमासंहितायां शताक्ष्याद्यवतारवर्णनं नाम पंचाशत्तमोऽध्यायः ।।५०।।"
  }
]
[
  {
    "text": "मुनय ऊचुः ।।\nव्यासशिष्य महाभाग सूत पौराणिकोत्तम ।।\nअपरं श्रोतुमिच्छामः किमप्याख्यानमीशितुः।।१।।\nउमाया जगदम्बायाः क्रियायोगमनुत्तमम् ।।\nप्रोक्तं सनत्कुमारेण व्यासाय च महात्मने ।। २ ।।\nसूत उवाच ।।\nधन्या यूयं महात्मानो देवीभक्तिदृढव्रताः ।।\nपराशक्तेः परं गुप्तं रहस्यं शृणुतादरात् ।। ३ ।।\nव्यास उवाच ।।\nसनत्कुमार सर्वज्ञ ब्रह्मपुत्र महामते ।।\nउमायाश्श्रोतुमिच्छामि क्रियायोगं महाद्भुतम् ।। ४ ।।\nकीदृक्च लक्षणं तस्य किं कृते च फलं भवेत् ।।\nप्रियं यच्च पराम्बायास्तदशेषं वदस्व मे ।। ५ ।।\nसनत्कुमार उवाच ।।\nद्वैपायन यदेतत्त्वं रहस्यं परिपृच्छसि ।।\nतच्छृणुष्व महाबुद्धे सर्वं मे वर्णयिष्यतः ।। ६ ।।\nज्ञानयोगः क्रियायोगो भक्तियोगस्तथैव च ।।\nत्रयो मार्गास्समाख्याताः श्रीमातुर्मुक्तिमुक्तिदा ।। ७ ।।\nज्ञानयोगस्तु संयोगश्चित्तस्यैवात्मना तु यः ।।\nयस्तु बाह्यार्थसंयोगः क्रियायोगः स उच्यते ।। ८ ।।\nभक्तियोगो मतो देव्या आत्मनश्चैक्यभावनम् ।।\nत्रयाणामपि योगानां क्रियायोगस्स उच्यते ।। ९ ।।\nकर्मणा जायते भक्तिर्भक्त्या ज्ञानं प्रजायते ।।\nज्ञानात्प्रजायते मुक्तिरिति शास्त्रेषु निश्चयः।।5.51.१०।।\nप्रधानं कारणं योगो विमुक्तेर्मुनिसत्तम ।।\nक्रियायोगस्तु योगस्य परमन्ध्येयसाधनम् ।।१ १।।\nमायान्तु प्रकृतिं विद्यान्मायावि ब्रह्म शाश्वतम् ।।\nअभिन्नं तद्वपुर्ज्ञात्वा मुच्यते भवबन्धनात् ।। १२ ।।\nयस्तु देव्यालयं कुर्यात्पाषाणन्दारवन्तथा ।।\nमृन्मयं वाथ कालेय तस्य पुण्यफलं शृणु ।।\nअहन्यहनियोगेन जयतो यन्महाफलम्।। ।।१३।।\nप्राप्नोति तत्फलन्देव्या यः कारयति मन्दिरम्।।\nसहस्रकुलमागामि व्यतीतं च सहस्रकम् ।।\nतारयति धर्मात्मा श्रीमातुर्धाम कारयन् ।।१४।।\nकोटिजन्मकृतं पापं स्वल्पं वा यदि वा बहु ।।\nश्रीमातुर्मन्दिरारम्भक्षणादेव प्रणश्यति ।। १५ ।।\nनदीषु च यथा गंगा शोणः सर्वनदेषु च ।।\nक्षमायां च यथा पृथ्वी गांभीर्ये च यथोदधिः ।।१६।।\nग्रहाणां च समस्तानां यथा सूर्यो विशिष्यते।।।\nतथा सर्वेषु देवेषु श्रीपराम्बा विशिष्यते ।। १७ ।।\nसर्वदेवेषु सा मुख्या यस्तस्याः कारयेद्गृहम् ।।\nप्रतिष्ठां समवाप्नोति स च जन्म निजन्मनि ।। १८ ।।\nवाराणस्यां कुरुक्षेत्रे प्रयागे पुष्करे तथा ।।\nगंगासमुद्रतीरे च नैमिषेऽमरकण्टके ।। १९ ।।\nश्रीपर्वते महापुण्ये गोकर्णे ज्ञानपर्वते ।।\nमथुरायामयोध्यायां द्वारावत्यां तथैव च ।। 5.51.२० ।।\nइत्यादि पुण्यदेशेषु यत्र कुत्र स्थलेऽपि वा ।।\nकारयन्मातुरावासं मुक्तो भवति बन्धनात् ।। २१ ।।\nइष्टकानां तु विन्यासो यावद्वर्षाणि तिष्ठति ।।\nतावद्वर्षसहस्राणि मणिद्वीपे महीयते ।। २२ ।।\nप्रतिमाः कारयेद्यस्तु सर्वलक्षणलक्षिताः ।।\nस उमायाः परं लोकं निर्भयो व्रजति धुवम् ।। २३ ।।\nदेवीमूर्तिं प्रतिष्ठाप्य शुभर्तुं ग्रहतारके ।।\nकृतकृत्यो भवेन्मर्त्यो योगमायाप्रसादतः ।। २४ ।।\nये भविष्यन्ति येऽतीता आकल्पात्पुरुषाः कुले ।।\nतांस्तांस्तारयते देव्या मूर्तिं संस्थाप्य शोभनाम् ।। २५ ।।\nत्रिलोकीस्थापनात्पुण्यं यद्भवेन्मुनिपुंगव ।।\nतत्कोटिगुणितं पुण्यं श्रीदेवीस्थापनाद्भवेत् ।।२६।।\nमध्ये देवीं स्थापयित्वा पञ्चायतनदेवताः ।।\nचतुर्द्दिक्षु स्थापयेद्यस्तस्य पुण्यं न गण्यते ।।२७।।।\nविष्णोर्नाम्नां कोटिजपाद्ग्रहणेचन्द्रसूर्ययोः ।।\nयत्फलं लभ्यते तस्माच्छतकोटिगुणोत्तरम् ।।२८।।\nशिवनाम्नो जपादेव तस्मात्कोटि गुणोत्तरम् ।।\nश्रीदेवीनामजापात्तु ततः कोटिगुणोत्तरम् ।।२९।।\nदेव्याः प्रासादकरणात्पुण्यन्तु समवाप्यते ।।\nस्थापिता येन सा देवी जगन्माता त्रयीमयी ।।5.51.३०।।\nन तस्य दुर्लभं किंचिच्छ्रीमातुः करुणावशात् ।।\nवर्द्धते पुत्रपौत्राद्या नश्यत्यखिलकश्मलम् ।।३१।।\nमनसा ये चिकीर्षंति मूर्तिस्थापनमुत्तमम् ।।\nतेत्युमायाः परं लोकं प्रयान्ति मुनिदुर्लभम् ।।३२।।\nक्रियमाणन्तु यः प्रेक्ष्य चेतसा ह्यनुचिन्तयेत् ।।\nकारयिष्याम्यहं यर्हि संपन्मे संभविष्यति ।।३३।।\nएवन्तस्य कुलं सद्यो याति स्वर्गं न संशयः ।।\nमहामायाप्रभावेण दुर्लभं किं जगत्त्रये ।।३४।।\nश्रीपराम्बाजगद्योनिं केवलं ये समाश्रिताः ।।\nते मनुष्या न मन्तव्यास्साक्षाद्देवीगणाश्च ते ।।३५।।\nये व्रजन्तः स्वपन्तश्च तिष्ठन्तो वाप्यहर्निशम् ।।\nउमेति द्व्यक्षरं नाम ब्रुवते ते शिवागणाः ।।३६।।\nनित्ये नैमित्तिके देवीं ये यजन्ति परां शिवाम्।।\nपुष्पैर्धूपैस्तथादीपैस्ते प्रयास्यन्त्युमालयम् ।।३७।।\nये देवीमण्डपं नित्यं गोमयेन मृदाथवा ।।\nउपलिंपन्ति मार्जन्ति ते प्रयास्यन्त्युमालयम् ।।३८।।\nयैर्देव्या मन्दिरं रम्यं निर्मापि तमनुत्तमम् ।।\nतत्कुलीनाञ्जनान्माता ह्याशिषः संप्रयच्छति ।।३९।।\nमदीयाः शतवर्षाणि जीवन्तु प्रेमभाग्जनाः।।\nनापदामयनानीत्थं श्रीमाता वक्त्यहर्निशम्।।5.51.४०।।\nयेन मूर्तिर्म्महादेब्या उमायाः कारिता शुभा।।\nनरायुतन्तत्कुलजं मणिद्वीपे महीयते।।४१।।\nस्थापयित्वा महामायामूर्तिं सम्यक्प्रपूज्य च।।\nयंयं प्रार्थयते कामं तंतं प्राप्नोति साधकः ।।४२।।\nयः स्नापयति श्रीमातुः स्थापितां मूर्तिमुत्तमाम् ।।\nघृतेन मधुनाक्तेन तत्फलं गणयेत्तु कः।।४३।।\nचन्दनागुरुकर्पूर मांसीमुस्तादियुग्जलैः ।।\nएकवर्णगवां क्षीरैः स्नापयेत्परमेश्वरीम्।।४४।।\nधूपेनाष्टादशांगेन दद्यादाहुतिमुत्तमाम् ।।\nनीराजनं चरेद्देव्या स्साज्यकर्पूरवर्तिभिः ।। ४५ ।।\nकृष्णाष्टम्यां नवम्यां वामायां वा पंचदिक्तिथौ ।।\nपूजयेज्जगतां धात्रीं गंधपुष्पैर्विशेषतः ।। ४६ ।।\nसंपठञ्जननीसूक्तं श्रीसूक्तमथ वा पठन्।।\nदेवीसूक्तमथो वापि मूकमन्त्रमथापि वा ।।४७।।\nविष्णुक्रान्तां च तुलसीं वर्जयित्वाखिलं सुमम् ।।\nदेवीप्रीतिकरं ज्ञेयं कमलन्तु विशेषतः ।।४८।।\nअर्पयेत्स्वर्णपुष्पं यो देव्यै राजतमेव वा ।।\nस याति परमं धाम सिद्धकोटि भिरन्वितम् ।।४९।।\nपूजनान्ते   सदा कार्यं दासैरेनः क्षमापनम्।।\nप्रसीद परमेशानि जगदानन्ददायिनि।।5.51.५०।।\nइति वाक्यैस्स्तुवन्मन्त्री देवीभक्तिपरायणः ।।\nध्यायेत्कण्ठीरवारूढां वरदाभयपाणिकाम् ।।५१।।\nइत्थं ध्यात्वा महेशानीं भक्ताभीष्टफलप्रदाम् ।।\nनानाफलानि पक्वानि नैवेद्यत्वे प्रकल्पयेत् ।।५२।।\nनैवेद्यं भक्षयेद्यस्तु शंभुशक्तेः परात्मनः ।।\nस निर्भूयाखिलं पङ्कं निर्मलो मानवो भवेत् ।।५३।।\nचैत्रशुक्लतृतीयायां यो भवानीव्रतं चरेत् ।।\nभववन्धननिर्मुक्तः प्राप्नुयात्परमं पदम् ।। ५४ ।।\nअस्यामेव तृतीयायां कुर्याद्दोलोत्सवं बुधः ।।\nपूजयेज्जगतां धात्रीमुमां शंकरसंयुताम्।।५५।।\nकुसुमैः कुंकुमैर्वस्त्रैः कर्पूरागुरुचन्दनैः ।।\nधूपैर्द्दीपैस्सनैवेद्यैः स्रग्गन्धैरपरैरपि।। ।। ५६ ।।\nआन्दोलयेत्ततो देवीं महामायां महेश्वरीम् ।।\nश्रीगौरीं शिवसंयुक्तां सर्वकल्याणकारिणीम् ।। ५७ ।।\nप्रत्यब्दं कुरुते योस्यां बतमान्दोलनं तथा ।।\nनियमेन शिवा तस्मै सर्वमिष्टं प्रयच्छति ।। ५८ ।।\nमाधवस्य सिते पक्षे तृतीया याऽक्षयाभिधा।।\nतस्यां यो जगदम्बाया व्रतं कुर्यादतन्द्रितः।।५९।।\nमल्लिकामालतीचंपाजपाबन्धूकपंकजैः।।\nकुसुमैः पूजयेद्गौरीं शंकरेण समन्विताम् ।। ।।। 5.51.६० ।।\nकोटिजन्मकृतं पापं मनोवाक्कायसम्भवम् ।।\nनिर्धूय चतुरो वर्गानक्षयानिह सोऽश्नुते ।। ६१ ।।\nज्येष्ठे शुक्लतृतीयायां व्रतं कृत्वा महेश्वरीम् ।।\nयोऽर्चयेत्परमप्रीत्या तस्यासाध्यं न किंचन ।। ६२ ।।\nआषाढशुक्लपक्षीयतृतीयायां रथोत्सवम ।।\nदेव्याः प्रियतमं कुर्याद्यथावित्तानुसारतः ।। ६३ ।।\nरथं पृथ्वीं विजानीयाद्रथांगे चन्द्रभास्करौ ।।\nवेदानश्वान्विजानीयात्सारथिं पद्मसं भवम् ।। ६४ ।।\nनानामणिगणाकीर्णं पुष्पमालाविराजितम् ।।\nएवं रथं कल्पयित्वा तस्मिन्त्संस्थापयेच्छिवाम् ।। ६५ ।।\nलोकसंरक्षणार्थाय लोकं द्रष्टुं पराम्बिका ।।\nरथमध्ये संस्थितेति भावयेन्मतिमान्नरः ।।६६।।\nरथे प्रचलिते मन्दं जयशब्दमुदीरयेत्।।\nपाहि देवि जनानस्मान्प्रपन्नान्दीनवत्सले ।। ६७ ।।\nइति वाक्यैस्तोषयेच्च नानावादित्रनिस्वनैः ।।\nसीमान्ते तु रथं नीत्वा तत्र संपूजये द्रथे ।। ६८ ।।\nनानास्तोत्रैस्ततः स्तुत्वाप्यानयेत्तां स्ववेश्मनि ।।\nप्रणिपातशतं कृत्वा प्रार्थयेज्जगदम्बिकाम् ।। ६९ ।।\nएवं यः कुरुते विद्वान्पूजाव्रतरथोत्सवम् ।।\nइह भुक्त्वाखिलान्भोगान्सोन्ते देवीपदं व्रजेत् ।। 5.51.७० ।।\nशुक्लायान्तु तृतीयायामेवं श्रावणभाद्रयोः।।\nयो व्रतं कुरुतेऽम्बायाः पूजनं च यथाविधि ।। ७१ ।।\nमोदते पुत्रपौत्राद्यैर्धनाद्यैरिह सन्ततम् ।।\nसोऽन्ते गच्छेदुमालोकं सर्वलोकोपरि स्थितम्।। ७२ ।।\nआश्विने धवले पक्षे नवरात्रव्रतं चरेत् ।।\nयत्कृते सकलाः कामास्सिद्ध्यन्त्येव न संशयः ।। ७३ ।।\nनवरात्रव्रतस्यास्य प्रभावं वक्तुमीश्वरः ।।\nचतुरास्यो न पंचास्यो न षडास्यो न कोऽपरः ।।७४।।\nनवरात्रव्रतं कृत्वा भूपालो विरथात्मजः।।\nहृतं राज्यं निजं लेभे सुरथो मुनिसत्तमाः ।। ७५ ।।\nध्रुवसंधिसुतो धीमानयोध्याधिपतिर्नृपः ।।\nसुदर्शनो हृतं राज्यं प्रापदस्य प्रभावतः।।।।७६।।\nव्रतराजमिमं कृत्वा समाराध्य महेश्वरीम्।।\nसंसारबन्धनान्मुक्तः समाधिर्मुक्तिभागभूत्।।७७।।\nतृतीयायां च पञ्चम्यां सप्तम्याम ष्टमीतिथौ ।।\nनवम्यां वा चतुर्दश्यां यो देवी पूजयेन्नरः ।।७८।।\nआश्विनस्य सिते पक्षे व्रतं कृत्वा विधानतः ।।\nतस्य सर्वं मनोभीष्टं पूरयत्यनिशं शिवा ।।७९।।\nयः कार्त्तिकस्य मार्गस्य पौषस्य तपसस्तथा ।।\nतपस्यस्य सिते पक्षे तृतीयायां व्रतं चरेत्।।5.51.८०।।\nलोहितैः करवीराद्यैः पुष्पैर्धूपैस्सुगन्धितैः ।।\nपूजयेन्मङ्गलान्देवीं स सर्वं मंगलं लभेत्।।८१।।\nसौभाग्याय सदा स्त्रीभिः कार्य्यमेतन्महाव्रतम्।।\nविद्याधनसुताप्त्यर्थं विधेयं पुरुषैरपि ।। ८२ ।।\nउमामहेश्वरादीनि व्रतान्यन्यानि यान्यपि ।।\nदेवीप्रियाणि कार्याणि स्वभक्त्यैवं मुमुक्षुभिः।।८३।।\nसंहितेयं महापुण्या शिवभक्तिविवर्द्धिनी।।\nनानाख्यानसमायुक्ता भुक्तिमुक्तिप्रदा शिवा।।८४।।\nय एनां शृणुयाद्भक्त्या श्रावयेद्वा समाहितः ।।\nपठेद्वा पाठयेद्वापि स याति परमां गतिम् ।।८५।।\nयस्य गेहे स्थिता चेयं लिखिता ललिताक्षरैः ।।\nसंपूजिता च विधिवत्सर्वान्कामान्स आप्नुयात् ।।८६।।\nभूतप्रेतपिशाचादिदुष्टेभ्यो न भयं क्वचित।।\nपुत्रपौत्रादिसम्पत्तिं लभत्येव न संशयः।।। ।। ८७ ।।\nतस्मादियं महापुण्या रम्योमासंहिता सदा ।।\nश्रोतव्या पठितव्या च शिवभक्तिमभीप्सुभिः ।। ८८ ।। ।।\nइति श्रीशिव महापुराणे पञ्चम्यामुमासंहितायां क्रियायोगनिरूपणं नामैकपञ्चाशत्तमोऽध्यायः ।। ५१ ।।"
  },
  {
    "text": "।। समाप्तेयं पञ्चम्युमासंहिता ।।।"
  }
]
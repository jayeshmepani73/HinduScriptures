[
  {
    "text": "शौनक उवाच।।\nश्रुतं मे महदाख्यानं यत्त्वया परिकीर्तितम् ।।\nसनत्कुमारकालेयसंवादं परमार्थदम् ।।१।।\nअतोहं श्रोतुमिच्छामि यथा सर्गस्तु ब्रह्मणः ।।\nसमुत्पन्नं तु मे ब्रूहि यथा व्यासाच्च ते श्रुतम् ।।२।।\nसूत उवाच ।।\nमुने शृणु कथां दिव्यां सर्वपापप्रणाशिनीम् ।।\nकथ्यमानां मया चित्रां बह्वर्थां श्रुतविस्तराम् ।। ३ ।।\nयश्चैनां पाठयेत्तां च शृणुयाद्वाऽप्यभीक्ष्णशः ।।\nस्ववंशधारणं कृत्वा स्वर्गलोके महीयते ।। ४ ।।\nप्रधानं पुरुषो यत्तन्नित्यं सदसदात्मकम् ।।\nप्रधानपुरुषो भूत्वा निर्ममे लोकभावनः ।। ५ ।।\nस्रष्टारं सर्वभूतानां नारायणपरायणम् ।।\nतं वै विद्धि मुनिश्रेष्ठ ब्रह्माणममितौजसम् ।। ६ ।।\nयस्मादकल्पयत्कल्पान्तमग्राश्शुचयो यतः ।।\nभवंति मुनिशार्दूल नमस्तस्मै स्वयम्भुवे ।।७।।\nतस्मै हिरण्यगर्भाय पुरुषायेश्वराय च ।।\nनमस्कृत्य प्रवक्ष्यामि भूयः सर्गमनुत्तमम् ।।८।।\nब्रह्मा स्रष्टा हरिः पाता संहर्ता च महेश्वरः ।।\nतस्य सर्गस्य नान्योऽस्ति काले काले तथा गते ।। ९ ।।\nसोऽपि स्वयंभूर्भगवान्सिसृक्षुर्विविधाः प्रजाः ।।\nअप एव ससर्जादौ तासु वीर्यमवासृजत् ।।5.29.१०।।\nआपो नारा इति प्रोक्ता आपो वै नरसूनवः ।।\nअयनं तस्य ताः पूर्वं तेन नारायणः स्मृतः ।। ११ ।।\nहिरण्यवर्णमभवत्तदंडमुदकेशयम् ।।\nतत्र जज्ञे स्वयं ब्रह्मा स्वयंभूरिति विश्रुतः ।। १२ ।।\nहिरण्यगर्भो भगवानुषित्वा परिवत्सरम् ।।\nतदंडमकरोद्द्वैधं दिवं भूमि च निर्ममे ।। १३ ।।\nअधोऽथोर्द्ध्वं प्रयुक्तानि भुवनानि चतुर्द्दश ।।\nतयोश्शकलयोर्मध्य आकाशममृजत्प्रभुः ।।१४।।\nअप्सु पारिप्लवां पृथ्वीं दिशश्च दशधा दिवि ।।\nतत्र काले मनो वाचं कामक्रोधावथो रतिम्।।१५।।\nमरीचिमत्र्यंगिरसौ पुलस्त्यं पुलहं क्रतुम ।।\nवसिष्ठं तु महतेजास्सोऽसृजत्सप्त मानसान्।। १६ ।।\nसप्त बह्माण इत्येते पुराणे निश्चयं गताः ।।\nततोऽसृजत्पुनर्ब्रह्मा रुद्रान्क्रोधसमुद्भवान् ।। १७ ।।\nसनत्कुमारं च ऋषिं सर्वेषामपि पूर्वजम् ।।\nसप्त चैते प्रजायंते पश्चाद्रुद्राश्च सर्वतः ।। १८ ।।\nअतस्सनत्कुमारस्तु तेजस्संक्षिप्य तिष्ठति ।।\nतेषां सप्तमहावंशा दिव्या देवर्षिपूजिताः ।।१९।।\nप्रजायन्ते क्रियावन्तो महर्षिभिरलंकृताः ।।\nविद्युतोऽशनि मेघांश्च रोहितेन्द्रधनूंषि च ।।5.29.२०।।\nपयांसि च ससर्जादौ पर्जन्यं च ससर्ज ह ।।\nऋचो यजूंषि सामानि निर्ममे यज्ञसिद्धये ।। २१ ।।\nपूज्यांस्तैरयजन्देवानित्येवमनुशुश्रुम ।।\nमुखाद्देवानजनयत्पितॄंश्चैवाथ वक्षसः ।।\nप्रजनाच्च मनुष्यान्वै जघनान्निर्ममेऽसुरान् ।। २२ ।।\nउच्चावचानि भूतानि गात्रेभ्यस्तस्य जज्ञिरे ।।\nआपवस्य प्रजासर्गं सृजतो हि प्रजापतेः ।।२३।।\nसृज्यमानाः प्रजाश्चैव नावर्द्धन्त यदा तदा ।।\nद्विधा कृत्वात्मनो देहं स्त्री चैव पुरुषोऽभवत्।। २४ ।।\nससृजेऽथ प्रजास्सर्वा महिम्ना व्याप्य विश्वतः ।।\nविराजमसृजद्विष्णुस्स सृष्टः पुरुषो विराट् ।। २५ ।।\nद्वितीयं तं मनुं विद्धि मनोरन्तरमेव च ।।\nस वैराजः प्रजास्सर्वास्ससर्ज पुरुषः प्रभुः ।। २६ ।।\nनारायणविसर्गस्य प्रजास्तस्याप्ययोनिजः ।।\nआयुष्मान्कीर्तिमान्धन्यः प्रजावांश्चाभवत्ततः ।।२७।।\nइत्येवमादिसर्गस्ते वर्णितो मुनिसत्तम ।।\nआदिसर्गं विदित्वैवं यथेष्टां प्राप्नुयाद्गतिम् ।। २८ ।।\nइति श्रीशिवमहापुराणे पञ्चम्यामुमासंहितायामादिसर्गवर्णनं नाम एकोनत्रिंशोऽध्यायः ।।२९।।"
  }
]
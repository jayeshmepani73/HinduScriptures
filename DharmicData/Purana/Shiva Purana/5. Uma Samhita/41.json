[
  {
    "text": "सनत्कुमार उवाच।।\nसप्त ते तपतां श्रेष्ठ स्वर्गे पितृगणास्स्मृताः ।।\nचत्वारो मूर्त्तिमंतो वै त्रयश्चैव ह्यमूर्तयः ।।१।।\nतान्यजंते देवगणा आद्या विप्रादयस्तथा।।\nआप्याययंति ते पूर्वं सोमं योगबलेन वै ।।२।।\nतस्माच्छ्राद्धानि देयानि योगिनां तु विशेषतः।।\nसर्वेषां राजतं पात्रमथ वा रजतान्वितम्।।३।।\nदत्तं स्वधां पुरोधाय श्राद्धे प्रीणाति वै पितॄन्।।\nवह्नेराप्यायनं कृत्वा सोमस्य तु यमस्य वै।।४।।\nउदगायनमप्यग्नावग्न्यभावेऽप्सु वा पुनः ।।\nपितॄन्प्रीणाति यो भक्त्या पितरः प्रीणयंति तम् ।।५।।\nयच्छंति पितरः पुष्टिं प्रजाश्च विपुलास्तथा ।।\nस्वर्गमारोग्यवृद्धिं च यदन्यदपि चेप्सितम् ।। ६ ।।\nदेवकार्यादपि मुने पितृकार्य्यं विशिष्यते ।।\nपितृभक्तोऽसि विप्रर्षे तेन त्वमजरामरः ।। ७ ।।\nन योगेन गतिस्सा तु पितृभक्तस्य या मुने ।।\nपितृभक्तिर्विशेषेण तस्मात्कार्या महामुने ।। ८ ।।\nमार्कण्डेय उवाच ।।\nएवमुक्त्वाऽऽशु देवेशो देवानामपि दुर्लभम्।।\nचक्षुर्दत्त्वा सविज्ञानं जगाम यौगिकीं गतिम् ।। ९ ।।\nशृणु भीष्म पुरा भूयो भारद्वाजात्मजा द्विजाः ।।\nयोगधर्ममनुप्राप्य भ्रष्टा दुश्चरितेन वै ।। 5.41.१० ।।\nवाग्दुष्टः क्रोधनो हिंस्रः पिशुनः कविरेव च ।।\nस्वसृषः पितृवर्ती च नामभिः कर्मभिस्तथा ।। ११ ।।\nकौशिकस्य सुतास्तात शिष्या गर्गस्य चाभवन्  ।।\nपितर्युपरते सर्वे प्रवसंतस्तदाभवन् ।।१२।।\nविनियोगाद्गुरोस्तस्य गां दोग्ध्रीं समकालयन् ।।\nसमानवत्सां कपिलां सर्वेऽन्यायागतास्तदा ।। ।। १३ ।।\nतेषां पथि क्षुधार्तानां बाल्यान्मोहाच्च भारत ।।\nक्रूरा बुद्धिस्समुत्पन्ना तां गां तै हिंसितुं तदा ।। १४ ।।।\nतां कविसस्वसृपश्चैव याचेते नैति वै तदा ।।\nन चाशक्यास्तु ताभ्यां वा तदा वारयितुं निजाः ।। १५ ।।\nपितृवर्ती तु यस्तेषां नित्यं श्राद्धाह्निको द्विजः ।।\nस सर्वानब्रवीत्कोपात्पितृभक्तिसमन्वितः ।।१६।।\nयद्यशक्यं प्रकर्तव्यं पितॄनुद्दिश्य साध्यताम् ।।\nप्रकुर्वंतो हि श्राद्धं तु सर्व एव समाहिताः।।१७।।\nएवमेषा च गौर्धर्मं प्राप्स्यते नात्र संशयः ।।\nपितॄनभ्यर्च्य   धर्मेण नाधर्मो नो भविष्यति ।।१८।।\nएवमुक्ताश्च ते सर्वे प्रोक्षयित्वा च गां तदा ।।\nपितृभ्यः कल्पयित्वा तु ह्युपायुंजत भारत ।।१९।।\nउपयुज्य च गां सर्वे गुरोस्तस्य न्यवेदयन् ।।\nशार्दूलेन हता धेनुर्वत्सा वै गृह्यतामिति ।।5.41.२०।।\nआर्तवत्स तु तं वत्सं प्रतिजग्राह वै द्विजः।।\nमिथ्योपचारतः पापमभूत्तेषां च गोघ्नताम् ।।२१।।\nततः कालेन कियता कालधर्ममुपागताः।।\nते सप्त भ्रातरस्तात बभूवुस्स्वायुषःक्षये।।२२।।\nते वै क्रूरतया हैंस्त्र्यात्स्वानार्य्यत्वाद्गुरोस्तथा ।।\nउग्रहिंसाविहाराश्च जातास्सप्त सहोदराः ।। २३ ।।\nलुब्धकस्य सुतास्तावद्बलवंतो मनस्विनः ।।\nजाता व्याधा दशार्णेषु सप्त धर्मविचक्षणाः ।।२४।।\nस्वधर्मनिरतास्सर्वे मृगा मोहविवर्जिताः ।।\nआसन्नुद्वेगसंविग्ना रम्ये कालंजरे गिरौ ।। २५ ।।\nतमेवार्थमनुध्याय ज्ञानं मरणसंभवम् ।।\nआसन्वनचराः क्षांता निर्द्वंद्वा निष्परिग्रहाः ।। २६ ।।\nते सर्वे शुभकर्माणस्सद्धर्माणो वनेचराः ।।\nविधर्माचरणैर्हीना जातिस्मरणसिद्धयः ।।२७।।\nपूर्वजातिषु यो धर्मः श्रुतो गुरुकुलेषु वै ।।\nतथैव चास्थिता बुद्धौ संसारेऽप्य निवर्तने ।।२८।।\nगिरिमध्ये जहुः प्राणाँल्लब्धाहारास्तपस्विनः ।।\nतेषां तु पतितानां च यानि स्थानानि भारत ।। २९ ।।\nतथैवाद्यापि दृश्यंते गिरौ कालञ्जरे नृप ।।\nकर्मणा तेन ते जाताः शुभाशुभविवर्जकाः ।।5.41.३०।।\nशुभाऽशुभतरां योनिं चक्रवाकत्वमागताः ।।\nशुभे देशे शरद्वीपे सप्तैवासञ्जलौकसः ।। ३१ ।।\nत्यक्त्वा सहचरीधर्मं मुनयो धर्मधारिणः ।।\nनिस्संगा निर्ममाश्शांता निर्द्वंद्वा निष्परिग्रहाः ।। ३२ ।।\nनिवृत्तिनिर्वृताश्चैव शकुना नामतः स्मृताः ।।\nते ब्रह्मचारिणस्सर्वे शकुना धर्मधारिणः ।।३३।।\nजातिस्मरास्सुसंवृद्धास्सप्तैव ब्रह्मचारिणः।।\nस्थिता एकत्र सद्धर्मा विकाररहितास्सदा।।३४।।\nविप्रयोनौ तु यन्मोहान्मिथ्यापचरितं गुरौ।।\nतिर्य्यग्योनौ तथा जन्म श्राद्धाज्ज्ञानं च लेभिरे।।३५।।\nतथा तु पितृकार्य्यार्थं कृतं श्राद्धं व्यवस्थितैः।।\nतदा ज्ञानं च जातिं च क्रमात्प्राप्तं गुणोत्तरम्।।३६।।\nपूर्वजादिषु यद्ब्रह्म श्रुतं गुरुकुलेषु वै ।।\nतथैव संस्थितज्ञानं तस्माज्ज्ञानं समभ्यसेत् ।। ३७ ।।\nसुमनाश्च सुवाक्छुद्धः पञ्चमश्छिद्रदर्शकः ।।\nस्वतंत्रश्च सुयज्ञश्च कुलीना नामतः स्मृताः ।।३८।।\nतेषां तत्र विहंगानां चरतां धर्मचारिणाम् ।।\nसुवृत्तमभवत्तत्र तच्छृणुष्व महामुने।।३९।।\nनीपानामीश्वरो राजा प्रभावेण समन्वितः।।\nश्रीमानन्तःपुरवृतो वनं तत्राविवेश ह ।। 5.41.४० ।।\nस्वतंत्रश्चक्रवाकस्सस्पृहयामास तं नृपम्।।\nदृष्ट्वा यांतं सुखोपेतं राज्यशोभासमन्वितम् ।।४१।।\nयद्यस्ति सुकृतं किंचित्तपो वा नियमोऽपि वा।।\nखिन्नोहमुपवासेन तपसा निश्चलेन च ।। ४२ ।।\nतस्य सर्वस्य पूर्णेन फलेनापि कृतेन हि ।।\nसर्वसौभाग्यपात्रश्च भवेयमहमीदृशः ।।४३।।।\nमार्कण्डेय उवाच ।।\nततस्तु चक्रवाकौ द्वावासतुस्सहचारिणौ।।\nआवां वै सचिवौ स्याव तव प्रियहितैषिणौ ।।४४।।\nतथेत्युक्त्वा तु तस्यासीत्तदा योगात्मनो गतिः ।।\nएवं तौ चक्रवाकौ च स्ववाक्यं प्रत्यभाषताम् ।। ४५ ।।\nयस्मात्कर्मब्रुवाणस्वं योगधर्ममवाप्य तम्।।\nएवं वरं प्रार्थयसे तस्माद्वाक्यं निबोध मे।।४६।।\nराजा त्वं भविता तात कांपिल्ये नगरोत्तमे।।\nएतौ ते सचिवौ स्यातां व्यभिचारप्रधर्षितौ।।४७।।\nन तानूचुस्त्रयो राज्यं चतुरस्सहचारिणः।।\nसप्रसादं पुनश्चक्रे तन्मध्ये सुमनाब्रवीत्।।४८।।\nअंतर्वो भविता शापः पुनर्योगमवाप्स्यथ।।\nसर्वसत्त्वः सुयज्ञश्च स्वतंत्रोऽयं भविष्यति।।४९।।\nपितृप्रसादाद्युष्माभिस्संप्राप्तं सुकृतं भवेत्।।\nगां प्रोक्षयित्वा धर्मेण पितृभ्यश्चोपकल्पिताः।।5.41.५०।।\nअस्माकं ज्ञानसंयोगस्सर्वेषां योगसाधनम्।।\nइदं च कार्यं संरब्धं श्लोकमेकमुदाहृतम्।।५१।।\nपुरुषान्तरितं श्रुत्वा ततो योगमवाप्स्यथ।।\nइत्युक्त्वा स तु मौनोभूद्विहंगस्सुमना बुधः।।५२।।\nमार्कण्डेय उवाच।।\nलोकानां स्वस्तये तात शन्तनुप्रवरात्मज।।\nइत्युक्तं तच्चरित्रं मे किं भूयश्श्रोतुमिच्छसि।।५३।।\nइति श्रीशिवमहापुराणे पञ्चम्यामुमासंहितायां पितृसर्गवर्णनं सप्तव्याधगति वर्णनंनामैकचत्वारिंशोऽध्यायः ।।४१।।"
  }
]
[
  {
    "text": "सूत उवाच।।\nपूर्वतस्तु मनोर्जज्ञे इक्ष्वाकुर्घ्राणतस्सुतः।।\nतस्य पुत्रशतं त्वासीदिक्ष्वाकोर्भूरिदक्षिणम्।।१।।\nतेषां पुरस्तादभवन्नार्य्यावर्ते नृपा द्विजाः।।\nतेषां विकुक्षिर्ज्येष्ठस्तु सोऽयोध्यायां नृपोऽभवत्।।२।।\nतत्कर्म शृणु तत्प्रीत्या यज्जातं वंशतो विधेः।\nश्राद्धकर्म्मणि चोद्दिष्टो ह्यकृते श्राद्धकर्मणि ।।३।।\nभक्षयित्वा शशं शीघ्रं शशादत्वमतो गतः।।\nइक्ष्वाकुणा परित्यक्तश्शशादो वनमाविशत ।। ४ ।।\nइक्ष्वाकौ संस्थिते राजा वसिष्ठवचनादभूत्।।\nशकुनिप्रमुखास्तस्य पुत्राः पञ्चदश स्मृताः।।५।।\nउत्तरापथदेशस्य रक्षितारो महीक्षितः ।।\nअयोधस्य तु दायादः ककुत्स्थो नाम वीर्य्यवान् ।।६।।\nअरिनाभः ककुत्स्थस्य पृथुरेतस्य वै सुतः ।।\nविष्टराश्वः पृथोः पुत्रस्तस्मादिंद्रः प्रजापतिः ।।७।।\nइंद्रस्य युवनाश्वस्तु श्रावस्तस्य प्रजापतिः।।\nजज्ञे श्रावस्तकः प्राज्ञः श्रावस्ती येन निर्मिता।।\nश्रावस्तस्य तु दायादो बृहदश्वो महायशाः ।। ८ ।।\nयुवनाश्वस्सुतस्तस्य कुवलाश्वश्च तत्सुतः ।।\nस हि धुंधुवधाद्भूतो धुंधुमारो नृपोत्तमः।।९।।\nकुवलाश्वस्य पुत्राणां शतमुत्तमधन्विनाम् ।।\nबभूवात्र पिता राज्ये कुवलाश्वं न्ययोजयत् ।। 5.37.१० ।।\nपुत्रसंक्रामितश्रीको वनं राजा समाविशत् ।।\nतमुत्तंकोऽथ राजर्षि प्रयांतं प्रत्यवारयत् ।। ११ ।।\nउत्तंक उवाच।।\nभवता रक्षणं कार्यं पृथिव्या धर्मतः शृणु।।\nत्वया हि पृथिवी राजन्रक्ष्यमाणा महात्मना ।। १२ ।।\nभविष्यति निरुद्विग्ना नारण्यं गंतुमर्हसि ।।\nममाश्रमसमीपे तु हिमेषु मरुधन्वसु ।। १३ ।।\nसमुद्रवालुकापूर्णो दानवो बलदर्पितः ।।\nदेवतानामवध्यो हि महाकायो महाबलः ।।१४।।\nअंतर्भूभिगतस्तत्र वालुकांतर्हितः स्थितः ।।\nराक्षसस्य मधोः पुत्रो धुंधुनामा सुदारुणः ।। १५ ।।\nशेते लोकविनाशाय तप आस्थाय दारुणम् ।।\nसंवत्सरस्य पर्यन्ते स निश्वासं विमुंचति।।१६।।\nयदा तदा भूश्चलति सशैलवनकानना।।\nसविस्फुलिंगं सांगारं सधूममपि वारुणम्।।१७।।\nतेन रायन्न शक्नोमि तस्मिंस्स्थातुं स्व आश्रमे ।।\nतं वारय महाबाहो लोकानां हितकाम्यया ।। १८ ।।\nलोकास्स्वस्था भवंत्वद्य तस्मिन्विनिहते त्वया ।।\nत्वं हि तस्य वधायैव समर्थः पृथवीपते ।।१९।।\nविष्णुना च वरो दत्तो महान्पूर्व युगेऽनघ ।।\nतेजसा स्वेन ते विष्णुस्तेज आप्याययिष्यति ।। 5.37.२० ।।\nपालने हि महाधर्मः प्रजानामिह दृश्यते ।।\nन तथा दृश्यतेऽरण्ये मा तेऽभूद्बुद्धिरीदृशी ।।२१।।\nईदृशो नहि राजेन्द्र क्वचिद्धर्मः प्रविद्यते ।।\nप्रजानां पालने यादृक् पुरा राजर्षिभिः कृतः ।।२२।।\nस एवमुक्तो राजर्षिरुत्तंकेन महात्मना ।।\nकुवलाश्वः सुतं प्रादात्तस्मै धुन्धुनिवारणे ।। २३ ।।\nभगवन्न्यस्तशस्त्रोहमयं तु तनयो मम ।।\nभविष्यति द्विजश्रेष्ठ धुन्धुमारो न संशयः ।। २४ ।।\nइत्युक्त्वा पुत्रमादिश्य ययौ स तपसे नृपः ।।\nकुवलाश्वश्च सोत्तङ्को ययौ धुन्धुविनिग्रहे ।।२५।।\nतमाविशत्तदा विष्णुर्भगवांस्तेजसा प्रभुः ।।\nउत्तंकस्य नियोगाद्वै लोकानां हितकाम्यया ।। २६ ।।\nतस्मिन्प्रयाते दुर्द्धर्षे दिवि शब्दो महानभूत् ।।\nएष श्रीमान्नृपसुतो धुन्धुमारो भविष्यति ।। २७ ।।\nदिव्यैर्माल्यैश्च तं देवास्समंतात्समवारयन् ।।\nप्रशंसां चक्रिरे तस्य जय जीवेति वादिनः ।।२८।।\nस गत्वा जयतां श्रेष्ठस्तनयैस्सह पार्थिवः ।।\nसमुद्रं खनयामास वालुकार्णवमध्यतः ।।२९।।\nनारायणस्य विप्रर्षेस्तेजसाप्यायितस्तु सः।।\nबभूव सुमहातेजा भूयो बलसमन्वितः।।5.37.३०।।\nतस्य पुत्रैः खनद्भिस्तु वालुकांतर्गतस्तु सः।।\nधुन्धुरासादितो ब्रह्मन्दिशमाश्रित्य पश्चि माम् ।। ३१ ।।\nमुखजेनाग्निना क्रोधाल्लोकान्संवर्तयन्निव ।।\nवारि सुस्राव वेगेन विधोः कधिरिवोदये।। ३२ ।।\nततोऽनलैरभिहतं दग्धं पुत्रशतं हि तत् ।।\nत्रय एवावशिष्टाश्च तेषु मध्ये मुनीश्वर ।।३३।।\nततस्स राजा विप्रेन्द्र राक्षसं तं महाबलम् ।।\nआससाद महातेजा धुन्धुं विप्रविनाशनम् ।।३४।।\nतस्य वारिमयं वेगमापीय स नराधिपः ।।\nवह्निबाणेन वह्निं तु शमयामास वारिणा ।।३५।।\nतं निहत्य महाकायं बलेनोदकराक्षसम्।।\nउत्तंकस्येक्षयामास कृतं कर्म नराधिपः ।।३६।।\nउत्तंकस्तु वरं प्रादात्तस्मै राज्ञे महामुने।।\nअददच्चाक्षयं वित्तं शत्रुभिश्चापराजयम् ।।३७।।\nधर्मे मतिं च सततं स्वर्गे वासं तथाक्षयम् ।।\nपुत्राणां चाक्षयं लोकं रक्षसा ये तु संहताः।।३८।।\nतस्य पुत्रास्त्रयश्शिष्टाः दृढाश्वः श्रेष्ठ उच्यते ।।\nहंसाश्वकपिलाश्वौ च कुमारौ तत्कनीयसौ।।३९।।\nधौंधुमारिर्दृढाश्वो यो हर्य्यश्वस्तस्य चात्मजः ।।\nहर्यश्वस्य निकुंभोभूत्पुत्रो धर्मरतस्सदा ।।5.37.४०।।\nसंहताश्वो निकुंभस्य पुत्रो रणविशारदः।।\nअक्षाश्वश्च कृताश्वश्च संहताश्वसुतोऽभवत।।४१।।\nतस्य हैमवती कन्या सतां मान्या वृषद्वती।।\nविख्याता त्रिषु लोकेषु पुत्रस्तस्याः प्रसेनजित् ।। ४२ ।।\nलेभे प्रसेनजिद्भार्यां गौरीं नाम पतिव्रताम् ।।\nअभिशप्ता तु सा भर्त्रा नदी सा बाहुदा कृता ।। ४३ ।।\nतस्य पुत्रो महानासीद्युवनाश्वो महीपतिः ।।\nमांधाता युवनाश्वस्य त्रिषु लोकेषु विश्रुतः ।। ४४ ।।\nतस्य चैत्ररथी भार्या शशबिंदुसुता ऽभवत् ।।\nपतिव्रता च ज्येष्ठा च भ्रातॄणामयुतं च सः ।। ४५ ।।\nतस्यामुत्पादयामास मान्धाता द्वौ सुतौ तदा ।।\nपुरुकुत्सं च धर्मज्ञं मुचुकुंदं च धार्मिकम् ।। ४६ ।।\nपुरुकुत्ससुतस्त्वासीद्विद्वांस्त्रय्यारुणिः कविः ।।\nतस्य सत्यव्रतो नाम कुमारोऽभून्महाबली ।। ४७ ।।\nपाणिग्रहणमंत्राणां विघ्रं चक्रे महात्मभिः ।।\nयेन भार्य्या हृता पूर्वं कृतोद्वाहः परस्य वै ।। ४८ ।।\nबलात्कामाच्च मोहाच्च संहर्षाच्च यदोत्कटात् ।।\nजहार कन्यां कामाच्च कस्यचित्पुरवासिनः ।। ४९ ।।\nअधर्मसंगिनं तं तु राजा त्रय्यारुणिस्त्यजन् ।।\nअपध्वंसेति बहुशोऽवदत्क्रोधसमन्वितः ।। 5.37.५० ।।\nपितरं सोऽब्रवीन्मुक्तः क्व गच्छामीति वै तदा ।।\nवस श्वपाकनिकटे राजा प्राहेति तं तदा ।। ५१ ।।\nस हि सत्यव्रतस्तेन श्वपाकवसथांतिके ।।\nपित्रा त्यक्तोऽवसद्वीरो धर्मपालेन भूभुजा ।। ५२ ।।\nततस्त्रय्यारुणी राजा विरक्तः पुत्रकर्मणा ।।\nस शंकरतपः कर्त्तुं सर्वं त्यक्त्वा वनं ययौ ।।५३।।\nततस्तस्य स्व विषये नावर्षत्पाकशासनः ।।\nसमा द्वादश विप्रर्षे तेनाधर्मेण वै तदा ।।५४।।\nदारां तस्य तु विषये विश्वामित्रो महातपाः ।।\nसंत्यज्य सागरानूपे चचार विपुलं तपः ।।५५।।\nतस्य पत्नी गले बद्ध्वा मध्यमं पुत्रमौरसम्।।\nशेषस्य भरणार्थाय व्यक्रीणाद्गोशतेन च।।५६।।\nतां तु दृष्ट्वा गले बद्धं विक्रीणंती स्वमात्मजम् ।।\nमहर्षिपुत्रं धर्म्मात्मा मोचयामास तं तदा ।। ५७ ।।\nसत्यव्रतो महाबाहुर्भरणं तस्य चाकरोत् ।।\nविश्वामित्रस्य तुष्ट्यर्थमनुक्रोशार्थमेव च ।।५७८।।\nतदारभ्य स पुत्रस्तु विश्वामित्रस्य वै मुनेः ।।\nअभवद्गालवो नाम गलबंधान्महातपाः ।।५९।।\nइति श्रीशिवमहापुराणे पञ्चम्यामुमासंहितायां मनुवंशवर्णनंनाम सप्तत्रिंशोऽध्यायः ।।३७।।"
  }
]
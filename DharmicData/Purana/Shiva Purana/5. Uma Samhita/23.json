[
  {
    "text": "सनत्कुमार उवाच ।।\nशृणु व्यास महाबुद्धे देहस्याशुचितां मुने ।।\nमहत्त्वं च स्वभावस्य समासात्कथयाम्यहम् ।।१।।\nशुक्रशोणितसंयोगाद्देहस्संजायते यतः।।\nनित्यं विण्मूत्रसंपूर्णस्तेनायमशुचिस्स्मृतः।।२।।\nयथांतर्विष्ठया पूर्णश्शुचिमान्न बहिर्घटः ।।\nशोध्यमानो हि देहोऽयं तेनायमशुचिस्ततः ।। ३ ।।\nसंप्राप्यातिपवित्राणि पंचगव्यहवींषि चा।\nअशुचित्वं क्षणाद्यांति किमन्यदशुचिस्ततः ।।४।।\nहृद्यान्यप्यन्नपानानि यं प्राप्य सुरभीणि च ।।\nअशुचित्वं प्रयांत्याशु किमन्यदशुचिस्ततः ।।५।।\nहे जनाः किन्न पश्यंति यन्निर्याति दिनेदिने ।।\nस्वदेहात्कश्मलं पूतिस्तदाधारः कथं शुचिः ।। ६ ।।\nदेहस्संशोध्यमानोऽपि पंचगव्यकुशांबुभिः ।।\nघृष्यमाण इवांगारो निर्मलत्वं न गच्छति ।। ७ ।।\nस्रोतांसि यस्य सततं प्रभवंति गिरेरिव ।।\nकफमूत्रपुरीषाद्यैस्स देहश्शुध्यते कथम् ।।८।।\nसर्वाशुचिनिधानस्य शरीरस्य न विद्यते ।।\nशुचिरेकः प्रदेशोऽपि विण्मूत्रस्य दृतेरिव ।। ९ ।।\nसृष्ट्वात्मदेहस्रोतांसि मृत्तोयैः शोध्यते करः ।।\nतथाप्यशुचिभांडस्य न विभ्रश्यति किं करः ।। 5.23.१० ।।\nकायस्सुगंधधूपाद्यैर्य न्नेनापि सुसंस्कृतः ।।\nन जहाति स्वभावं स श्वपुच्छमिव नामितम्।।११।।\nयथा जात्यैव कृष्णोर्थः शुक्लस्स्यान्न ह्युपायतः।।\nसंशोद्ध्यमानापि तथा भवेन्मूर्तिर्न निर्मला ।। १२ ।।\nजिघ्रन्नपि स्वदुर्गंधं पश्यन्नपि स्वकं मलम् ।।\nन विरज्येत लोकोऽयं पीडयन्नपि नासिकाम् ।।१३।।\nअहो मोहस्य माहात्म्यं येनेदं छादितं जगत् ।।\nशीघ्रं पश्यन्स्वकं दोषं कायस्य न विरज्यते ।।१४।।\nस्वदेहस्य विगंधेन न विरज्येत यो नरः ।।\nविरागकारणं तस्य किमेतदुपदिश्यते ।। १५ ।।\nसर्वस्यैव जगन्मध्ये देह एवाशुचिर्भवेत् ।।\nतन्मलावयवस्पर्शाच्छुचिरप्यशुचिर्भवेत् ।। १६ ।।\nगंधलेपापनोदार्थ शौचं देहस्य कीर्तितम् ।।\nद्वयस्यापगमाच्छुद्धिश्शुद्धस्पर्शाद्विशुध्यति ।।१७।।\nगंगातोयेन सर्वेण मृद्भारैः पर्वतोपमैः ।।\nआमृत्योराचरेच्छौचं  भावदुष्टो न शुध्यति ।। १८ ।।\nतीर्थस्नानैस्तपोभिर्वा दुष्टात्मा नैव शुध्यति ।।\nश्वदृतिः क्षालिता तीर्थे किं शुद्धिमधिगच्छति ।। १९ ।।\nअंतर्भावप्रदुष्टस्य विशतोऽपि हुताशनम्  ।।\nन स्वर्गो नापवर्गश्च देहनिर्दहनं परम् ।।5.23.२०।।\nसर्वेण गांगेन जलेन सम्यङ् मृत्पर्वतेनाप्यथ भावदुष्टः ।।\nआजन्मनः स्नानपरो मनुष्यो न शुध्यतीत्येव वयं वदामः ।। २१ ।।\nप्रज्वाल्य वह्निं घृततैलसिक्तं प्रदक्षिणावर्तशिखं महांतम् ।।\nप्रविश्य दग्धस्त्वपि भावदुष्टो न धर्ममाप्नोति फलं न चान्यत ।। २२ ।।\nगंगादितीर्थेषु वसंति मत्स्या देवालये पक्षिगणाश्च नित्यम् ।।\nभावोज्झितास्ते न फलं लभंते तीर्थावगाहाच्च तथैव दानात् ।। २३ ।।\nभावशुद्धिः परं शौचं प्रमाणे सर्वकर्मसु ।।\nअन्यथाऽऽलिंग्यते कांता भावेन दुहितान्यथा ।। २४ ।।\nमनसो भिद्यते वृत्तिरभिन्नेष्वपि वस्तुषु ।।\nअन्यथैव सुतं नारी चिन्तयत्यन्यथा पतिम् ।। २५ ।।\nपश्यध्वमस्य भावस्य महाभाग्यमशेषतः ।।\nपरिष्वक्तोपि यन्नार्य्या भावहीनं न कामयेत् ।। २६ ।।\nनाद्याद्विविधमन्नाद्यं भक्ष्याणि सुरभीणि च ।।\nयदि चिंतां समाधत्ते चित्ते कामादिषु त्रिषु ।। २७ ।।\nगृह्यते तेन भावेन नरो भावाद्विमुच्यते ।।\nभावतश्शुचि शुद्धात्मा स्वर्गं मोक्षं च विंदति ।। २८ ।।\nभावेनैकात्मशुद्धात्मा दहञ्जुह्वन्स्तुवन्मृतः ।।\nज्ञानावाप्तेरवाप्याशु लोकान्सुबहुयाजिनाम् ।। २९ ।।\nज्ञानामलांभसा पुंसां सद्वैराग्यमृदा पुनः ।।\nअविद्यारागविण्मूत्रलेपगंधविशोधनम् ।। 5.23.३० ।।\nएवमेतच्छरीरं हि निसर्गादशुचि स्मृतम् ।।\nत्वङ्मात्रसारं निःसारं कदलीसारसन्निभम् ।। ३१ ।।\nज्ञात्वैवं दोषवद्देहं यः प्राज्ञश्शिथिलो भवेत् ।।\nदेह भोगोद्भवाद्भावाच्छमचित्तः प्रसन्नधीः ।। ३२ ।।\nसोऽतिक्रामति संसारं जीवन्मुक्तः प्रजायते ।।\nसंसारं कदलीसारदृढग्राह्यवतिष्ठते ।। ।। ३३ ।।\nएवमेतन्महाकष्टं जन्म दुःखं प्रकीर्तितम् ।।\nपुंसामज्ञानदोषेण नानाकार्मवशेन च ।। ३४ ।।\nश्लोकार्धेन तु वक्ष्यामि यदुक्तं ग्रन्थकोटिभिः ।।\nममेति परमं दुःखं न ममेति परं सुखम् ।। ३५ ।।\nबहवोपीह राजानः परं लोक मितो गताः ।।\nनिर्ममत्वसमेतास्तु बद्धाश्शतसहस्रशः ।।३६।।\nगर्भस्थस्य स्मृतिर्यासीत्सा च तस्य प्रणश्यति ।।\nसंमूर्छितेन दुःखेन योनियन्त्रनिपीडनात् ।।३७।।\nबाह्येन वायुना वास्य मोहसङ्गेन देहिनः ।।\nस्पृष्टमात्रेण घोरेण ज्वरस्समुपजायते ।।३८।।\nतेन ज्वारेण महता सम्मोहश्च प्रजायते ।।\nसम्मूढस्य स्मृतिभ्रंशश्शीघ्रं संजायते पुनः ।। ३९ ।।\nस्मृतिभ्रंशात्ततस्तस्य स्मृतिर्न्नोऽपूर्वकर्मणः।।\nरतिः संजायते तूर्णं जन्तोस्तत्रैव जन्मनि ।। 5.23.४० ।।\nरक्तो मूढश्च लोकोऽयं न कार्य्ये सम्प्रवर्तते ।।\nन चात्मानं विजानाति न परं न च दैवतम् ।। ४१ ।।\nन शृणोति परं श्रेयस्सति कर्णेऽपि सन्मुने ।।\nन पश्यति परं श्रेयस्सति चक्षुषि तत्क्षमे ।। ४२ ।।\nसमे पथि शनैर्गच्छन् स्खलतीव पदेपदे ।।\nसत्यां बुद्धौ न जानाति बोध्यमानो बुधैरपि ।। ४३ ।।\nसंसारे क्लिश्यते तेन गर्भलोभवशानुगः ।।\nगर्भस्मृतेन पापेन समुज्झितमतिः पुमान् ।।४४।।\nइत्थं महत्परं दिव्यं शास्त्रमुक्तं शिवेन तु ।।\nतपसः कथनार्थाय स्वर्गमोक्षप्रसाधनम् ।। ४५ ।।\nये सत्यस्मिच्छिवे ज्ञाने सर्वकामार्थ साधने ।।\nन कुर्वन्त्यात्मनः श्रेयस्तदत्र महदद्भुतम् ।।४६।।\nअव्यक्तेन्द्रियवृत्तित्वाद्बाल्ये दुःखं महत्पुनः ।।\nइच्छन्नपि न शक्नोति वक्तुं कर्त्तुं प्रतिक्रियाम् ।। ४७ ।।\nदंतोत्थाने महद्दुःखमल्पेन व्याधिना तथा ।।।\nबालरोगैश्च विविधै पीडा बालग्रहैरपि ।। ४८ ।।\nक्वचित्क्षुत्तृट्परीतांगः क्वचित्तिष्ठति संरटन् ।।\nविण्मूत्रभक्षणाद्यं च मोहाद्बालस्समाचरेत् ।।४९।।\nकौमारे कर्णपीडायां मातापित्रोश्च साधनः ।।\nअक्षराध्ययनाद्यैश्च नानादुःखं प्रवर्तते ।।5.23.५०।।\nबाल्ये दुःखमतीत्यैव पश्यन्नपि विमूढधीः।।\nन कुर्वीतात्मनः श्रेयस्तदत्र महदद्भुतम् ।। ५१ ।।\nप्रवृत्तेन्द्रियवृत्तित्वात्कामरोगप्रपीडनात्।।\nतदप्राप्ते तु सततं कुतस्सौख्यं तु यौवने ।। ५२ ।।\nईर्ष्यया च महद्दुःखं मोहाद्रक्तस्य तस्य च ।।\nनेत्रस्य कुपितस्येव त्यागी दुःखाय केवलम् ।। ५३ ।।\nन रात्रौ विंदते निद्रां कामाग्निपरिवेदितः ।।\nदिवापि च कुतस्सौख्यमर्थोपार्जनचिंतया ।। ५४ ।।\nस्त्रीष्वध्यासितचित्तस्य ये पुंसः शुक्रबिन्दवः ।।\nते सुखाय न मन्यन्ते स्वेदजा इव ते तथा ।। ५५ ।।\nकृमिभिस्तुद्यमानस्य कुष्ठिनो वानरस्य च ।।\nकंडूयनाभितापेन यद्भवेत्स्त्रिषु तद्विदः ।। ५६ ।।\nयादृशं मन्यते सौख्यं गंडे पूतिविनिर्गमात् ।।\nतादृशं स्त्रीषु मन्तव्यं नाधिकं तासु विद्यते ।। ५७ ।।\nविण्मूत्रस्य समुत्सर्गात्सुखं भवति यादृशम्।।\nतादृशं स्त्रीषु विज्ञेयं मूढैः कल्पितमन्यथा ।।५८।।\nनारीष्ववस्तुभूतासु सर्वदोषाश्रयासु वा।\nनाणुमात्रं सुखं तासु कथितं पंचचूडया ।। ५९ ।।\nसम्माननावमानाभ्यां वियोगेनेष्टसंगमात् ।।\nयौवनं जरया ग्रस्तं क्व सौख्यमनुपद्रवम्।।5.23.६०।।\nवलीपलितखालित्यैश्शिथिलिकृतविग्रहम्।।\nसर्वक्रियास्वशक्तिं च जरया जर्जरीकृतम्।।६१।।\nस्त्रीपुंसयौवनं हृद्यमन्योऽन्यस्य प्रियं पुरा।।\nतदेव जरयाग्रस्तमनयोरपि न प्रियम्।।६२।।\nअपूर्ववत्स्वमात्मानं जरया परिवर्तितम्।।\nयः पश्यन्नपि रज्येत कोऽन्यस्तस्मादचेतनः।।६३।।\nजराभिभूतः पुरुषः पुत्रीपुत्रादिबांधवैः।।\nआसक्तत्वाद्दुराधर्षैर्भृत्यैश्च परिभूयते।।६४।।\nधर्ममर्थं च कामं वा मोक्षं वातिजरातुरः।।\nअशक्तस्साधितुं तस्माद्युवा धर्मं समाचरेत्।।६५।।\nइति श्रीशिवमहापुराणे पञ्चम्यामुमासंहितायां संसारचिकित्सायां देहा शुचित्वबाल्याद्यवस्थादुःखवर्णनं नाम त्रयोविंशोऽध्यायः।।२३।।"
  }
]
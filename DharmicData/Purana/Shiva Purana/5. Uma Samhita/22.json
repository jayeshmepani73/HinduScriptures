[
  {
    "text": "व्यास उवाच ।।\nविधिं तात वदेदानीं जीव जन्मविधानतः ।।\nगर्भे स्थितिं च तस्यापि वैराग्यार्थं मुनीश्वर ।। १ ।।\nसनत्कुमार उवाच।।\nशृणु व्यास समासेन शास्त्रसारमशेषतः ।।\nवदिष्यामि सुवैराग्यं मुमुक्षोर्भवबंधकृत्।।२।।\nपाकपात्रस्य मध्ये तु पृथगन्नं पृथग्जलम्।।\nअग्नेरूर्ध्वं जलं स्थाप्यं तदन्नं च जलोपरि।।३।।\nजलस्याधस्स चाग्निर्हि स्थितोऽग्निं धमते शनैः ।।\nवायुनाधम्यमानोऽग्निरत्युष्णं कुरुते जलम् ।।४।।\nतदन्नमुष्णतोयेन समन्तात्पच्यते पुनः।।\nद्विधा भवति तत्पक्वं पृथक्किट्टं पृथग्रसः।।५।।\nमलैर्द्वादशभिः किट्टं भिन्नं   देहाद्बहिर्भवेत्।।\nरसस्तु देहे सरति स पुष्टस्तेन जायते।।६।।\nकर्णाक्षिनासिका जिह्वा दन्ताः शिश्नो गुदं नखाः ।।\nमलाश्रयः कफः स्वेदो विण्मूत्रं द्वादश स्मृताः ।। ७ ।।\nहृत्पद्मे प्रतिबद्धाश्च सर्वनाड्यस्समंततः ।।\nज्ञेया रसप्रवाहिन्यस्तत्प्रकारं ब्रुवे मुने ।। ८ ।।\nतासां मुखेषु तं सूक्ष्मं प्राणस्स्थापयेत् रसम् ।।\nरसेन तेन नाडीस्ताः प्राणं पूरयते पुनः ।।९।।\nपुनः प्रयांति संपूर्णास्ताश्च देहं समंततः ।।\nततस्स नाडीमध्यस्थश्शरीरेणात्मना रसः ।।5.22.१०।।\nपच्यते पच्यमानाच्च भवेत्पाकद्वयं पुनः ।।\nत्वक् तया वेष्ट्यते पूर्वं रुधिरं च प्रजायते।।११।।\nरक्ताल्लोमानि मांसं च केशाः स्नायुश्च मांसतः।।\nस्नायुतश्च तथास्थीनि नखा मज्जास्थिसंभवाः।।१२।।\nमज्जाकारणवैकल्यं शुक्रं हि प्रसवात्मकम्।।\nइति द्वादशधान्नस्य परिणामः प्रकीर्तिताः।।१३।।\nशुक्रोऽन्नाज्जायते शुक्राद्दिव्यदेहस्य संभवः।।\nऋतुकाले यदा शुक्रं निर्दोषं योनिसंस्थितम्।।१४।।\nतद्वा तद्वायुसंस्पृष्टं स्त्रीरक्तेनैकतां व्रजेत् ।।\nविसर्गकाले शुक्रस्य जीवः कारणसंयुतः ।।१५।।\nसंवृतः प्रविशेद्योनिं कर्मभिस्स्वैर्नियोजितः ।।\nतच्छुक्ररक्तमेकस्थमेकाहात्कलिलं भवेत् ।।३१।\nपंचरात्रेण कलिलं बुद्बुदाकारतां व्रजेत् ।।\nबुद्बुदस्सप्तरात्रेण मांसपेशी भवेत्पुनः।।१७।।\nग्रीवा शिरश्च स्कंधौ च पृष्ठवंशस्तथोदरम्।।\nपाणिपादन्तथा पार्श्वे कटिर्गात्रं तथैव च।।१८।।\nद्विमासाभ्यन्तरेणैव क्रमशस्संभवेदिह।।\nत्रिभिर्मासैः प्रजायंते सर्वे ह्यंकुरसंधयः।।१९।।\nमासैश्चतुर्भिरंगुल्यः प्रजायंते यथाक्रमम्।।\nमुखं नासा च कर्णौ मासैः पंचभिरेव च।।5.22.२०।।\nदन्तपंक्तिस्तथा गुह्यं जायंते च नखाः पुनः।।\nकर्णयोस्तु भवेच्छिद्रं षण्मासाभ्यंतरेण तु ।।२१।।\nपायुर्मेहमुपस्थं च नाभिश्चाभ्युपजायते।।\nसंधयो ये च गात्रेषु मासैर्जायंति सप्तभिः ।।२२।।\nअंगप्रत्यंगसंपूर्णः परिपक्वस्स तिष्ठति ।।\nउदरे मातुराच्छन्नो जरायौ मुनि सत्तम ।। २३ ।।\nमातुराहारचौर्य्येण षड्विधेन रसेन तु ।।\nनाभिनालनिबद्धेन वर्द्धते स दिनेदिने ।। २४ ।।\nततस्मृतिं लभेज्जीवस्संपूर्णेऽस्मिञ्शरीरके ।।\nसुखं दुःखं विजानाति निद्रास्वप्नं पुराकृतम् ।। २५ ।।\nमृतश्चाहं पुनर्जातो जातश्चाहं पुनर्मृतः ।।\nनानायोनिसहस्राणि मया दृष्टानि जायता ।। २६ ।।\nअधुना जातमात्रोऽहं प्राप्तसंस्कार एव च ।।\nश्रेयोऽमुना करिष्यामि येन गर्भे न संभवः ।। २७ ।।\nगर्भस्थश्चिंतयत्येवमहं गर्भाद्विनिस्सृतः ।।\nअन्वेष्यामि शिवज्ञानं संसारविनिवर्तकम् ।।२८।।\nएवं स गर्भदुःखेन महता परिपीडितः ।।\nजीवः कर्मवशादास्ते मोक्षोपायं विचिंतयन् ।। २९ ।।\nयथा गिरिवराक्रांतः कश्चिद्दुःखेन तिष्ठति ।।\nतथा जरायुणा देही दुःखं तिष्ठति वेष्टितः ।। 5.22.३० ।।\nपतितस्सागरे यद्वद्दुःखमास्ते समाकुलः ।।\nगर्भोदकेन सिक्तांगस्सर्वदाकुलितस्तदा ।। ३१ ।।\nलोहकुंभे यथा न्यस्तः पच्यते कश्चिदग्निना ।।\nगर्भकुंभे तथा क्षिप्तः पच्यते जठराग्निना ।। ३२ ।।\nसूचीभिरग्निवर्णाभिनिर्भिन्नस्य निरंतरम् ।।\nयद्दुःखं जायते तस्य तत्र संस्थस्य चाधिकम् ।। ३३ ।।\nगर्भावासात्परं दुःखं कष्टं नैवास्ति कुत्रचित् ।।\nदेहिनां दुःखबहुलं सुघोरमतिसंकटम् ।। ३४ ।।\nइत्येतत्सुमहद्दुःखं पापिनां परिकीर्तितम् ।।\nकेवलं धर्मबुदीनां सप्तमासैर्भवस्सदा ।।३५।।\nगर्भात्सुदुर्लभं दुःखं योनियंत्रनिपीडनात् ।।\nभवेत्पापात्मनां व्यास न हि धर्मयुतात्मनाम् ।।। ३६ ।।\nइक्षुवत्पीड्यमानस्य यंत्रेणैव समंततः ।।\nशिरसा ताड्यमानस्य पाप मुद्गरकेण च ।।३७।।\nयंत्रेण पीडिता यद्वन्निस्सारा स्स्युस्तिलाः क्षणात् ।।\nतथा शरीरं निस्सारं योनियंत्रनिपीडनात् ।। ३८ ।।\nअस्थिपादतुलास्तंभं स्नायुबन्धेन यंत्रितम्।।\nरक्तमांसमृदालिप्तं विण्मूत्रद्रव्यभाजनम् ।। ३९ ।।\nकेशरोमनखच्छन्नं रोगायतनमातुरम् ।।\nवदनैकमहाद्वारं गवाक्षाष्टकभूषितम् ।। 5.22.४० ।।\nओष्ठद्वयकपाटं च तथा जिह्वार्गलान्वितम्।।\nभोगतृष्णातुरं मूढं रागद्वेषवशानुगम्।।४१।।\nसंवर्तितांगप्रत्यंगं जरायुपरिवेष्टितम्।।\nसंकटेनाविविक्तेन योनिमार्गेण निर्गतम्।।४२।।\nविण्मूत्ररक्तसिक्तांगं विकोशिकसमुद्भवम्।।\nअस्थिपञ्जरविख्यातमस्मिञ्ज्ञेयं कलेवरम्।।४३।।\nशतत्रयं षष्ट्यधिकं पंचपेशीशतानि च।।\nसार्द्धाभिस्तिसृभिश्छन्नं समंताद्रोमकोटिभिः ।।४४ ।।\nशरीरं स्थूलसूक्ष्माभिर्दृश्याऽदृश्या हि तास्स्मृताः ।।\nएतावतीभिर्नाडीभिः कोटिभिस्तत्समंततः।।४५।।\nअस्वेदमधुभिर्याभिरंतस्थः स्रवते बहिः।।\nद्वात्रिंशद्दशनाः प्रोक्ता विंशतिश्च नखाः स्मृताः ।। ४६ ।।\nपित्तस्य कुडवं ज्ञेयं कफस्याथाढकं स्मृतम् ।।\nवसायाश्च पलं विंशत्तदर्धं कपिलस्य च ।।४७।।\nपंचार्द्धं तु तुला ज्ञेया पलानि दश मेदसः ।।\nपलत्रयं महारक्तं मज्जायाश्च चतुर्गुणम् ।। ४८ ।।\nशुक्रोर्द्धं कुडवं ज्ञेयं तद्बीजं देहिनां बलम् ।।\nमांसस्य चैकपिंडेन पलसाहस्रमुच्यते ।।४९।।\nरक्तं पलशतं ज्ञेयं विण्मूत्रं यत्प्रमाणत।।\nअंजलयश्च चत्वारश्चत्वारो मुनिसत्तम।।5.22.५०।।\nइति देहगृहं ह्येतन्नित्यस्यानित्यमात्मनः ।।\nअविशुद्धं विशुद्धस्य कर्मबंधाद्विनिर्मितम् ।। ५१ ।।\nइति श्रीशिवमहापुराणे पञ्चम्यामुमासंहितायां देहोत्पत्तिवर्णनं नाम द्वाविंशोऽध्यायः ।। २२ ।।"
  }
]
[
  {
    "text": "चित्रगुप्त उवाच ।।\nभो भो दुष्कृतकर्म्माणः पर द्रव्यापहारकाः ।।\nगर्विता रूपवीर्येण परदारावमर्द्दकाः ।।१।।\nयस्त्वयं क्रियते कर्म तदिदं भुज्यते पुनः ।।\nतत्किमात्मोपघातार्थं भवद्भिर्दुष्कृतं कृतम् ।। २ ।।\nइदानीं किं प्रलप्यध्वे पीड्यमानास्स्वकर्मभिः ।।\nभुज्यंतां स्वानि कर्म्माणि नास्ति दोषो हि कस्यचित् ।। ३ ।।\nसनत्कुमार उवाच ।।\nएवं ते पृथिवीपालास्संप्राप्तास्तत्समीपतः ।।\nस्वकीयैः कर्म्मभिघौरैर्दुष्कर्म्मबलदर्पिणः ।। ४ ।।\nतानपि क्रोधसंयुक्तश्चित्रगुप्तो महाप्रभुः ।।\nसंशिक्षयति धर्मज्ञो यमराजानुशिक्षया ।। ५ ।।\nचित्रगुप्त उवाच।।\nभो भो नृपा दुराचाराः प्रजा विध्वंसकारिणः ।।\nअल्पकालस्य राज्यस्य कृते किं दुष्कृतं कृतम् ।। ६ ।।\nराज्यभोगेन मोहेन बलादन्यायतः प्रजाः ।।\nयद्दण्डिताः फलं तस्य भुज्यतामधुना नृपाः ।।७।।\nक्व तद्राज्यं कलत्रं च यदर्थमशुभं कृतम् ।।\nतत्सर्वं संपरित्यज्य यूयमेकाकिनः स्थिताः ।।८।।\nपश्यामि तद्बलं नष्टं येन विध्वंसिताः प्रजाः ।।\nयमदूतैर्योज्यमाना अधुना कीदृशं भवेत् ।। ९ ।।\nसनत्कुमार उवाच ।।\nएवं बहुविधैर्वाक्यैरुपलब्धा यमेन ते ।।\nस्वानि कर्माणि शोचंति तूष्णीं तिष्ठंति पार्थिवाः ।।5.8.१०।।\nइति कर्म्म समुद्दिश्य नृपाणां धर्म्मराड्यमः।।\nतत्पापपंकशुद्ध्यर्थमिदं दूतान्ब्रवीति च ।। ११ ।।\nयमराज उवाच ।।\nभोभोश्चण्ड महाचंड गृहीत्वा नृपतीन्बलात् ।।\nनियमेन विशुद्यध्वं क्रमेण नरकाग्निषु ।।१२।।\nसनत्कुमार उवाच ।।\nततश्शीघ्रं समादाय नृपान्संगृह्य पादयोः।।\nभ्रामयित्वा तु वेगेन निक्षिप्योर्ध्वं प्रगृह्य च ।।।\nसर्वप्रायेण महतातीव तप्ते शिलातले।।\nआस्फालयंति तरसा वज्रेणेव महाद्रुमान्।।१४।।\nततस्सरक्तं श्रोत्रेण स्रवते जर्जरीकृतः।।\nनिस्संज्ञस्स सदा देही निश्चेष्टस्संप्रजायते।।१५।।\nततस्स वायुना स्पृष्टस्सतैरुज्जीवितः पुनः।।\nततः पापविशुद्ध्यर्थं क्षिपंति नरकार्णवे।।१६।।\nअष्टाविंशतिसंख्याभिः क्षित्यधस्सप्तकोटयः।।\nसप्तमस्य तलस्यांते घोरे तमसि संस्थितः।।१७।।\nघोराख्या प्रथमा कोटिः सुघोरा तदधः स्थिता ।।\nअतिघोरा महाघोरा घोररूपा च पंचमी ।।१८।।\nषष्ठी तलातलाख्या च सप्तमी च भयानका।।\nअष्टमी कालरात्रिश्च नवमी च भयोत्कटा।।१९।।\nदशमी तदधश्चण्डा महाचण्डा ततोऽप्यधः ।।\nचण्डकोलाहला चान्या प्रचण्डा चण्डनायिका ।। 5.8.२० ।।\nपद्मा पद्मावती भीता भीमा भीषणनायिका ।।\nकराला विकराला च वज्राविंशतिमा स्मृता ।।२१।।\nत्रिकोणा पञ्चकोणा च सुदीर्घा चाखिलार्तिदा।।\nसमा भीमबला भोग्रा दीप्तप्रायेति चान्तिमी।।२२।।\nइति ते नामतः प्रोक्ता घोरा नरककोटयः।।\nअष्टाविंशतिरेवैताः पापानां यातनात्मिकाः।।२३।।\nतासां क्रमेण विज्ञेयाः पंच पञ्चैव नायकाः।।\nप्रत्येकं सर्वकोटीनां नामतस्संनिबोधत ।।२४।।\nरौरवः प्रथमस्तेषां रुवंते यत्र देहिनः ।।\nमहारौरवपीडाभिर्महांतोऽपि रुदंति च ।। २५ ।।\nततश्शीतं तथा चोष्णं पंचाद्या नायकास्स्मृताः ।।\nसुघोरस्तु महातीक्ष्णस्तथा संजीवनः स्मृतः ।।२६।।\nमहातमो विलोमश्च विलोपश्चापि कंटक।।\nतीव्रवेगः करालश्च विकरालः प्रकंपनः ।।२७।।\nमहावक्रश्च कालश्च कालसूत्रः प्रगर्जनः ।।\nसूचीमुखस्सुनेतिश्च खादकस्सुप्रपीडनः ।। २८ ।।\nकुम्भीपाकसुपाकौ च क्रकचश्चातिदारुणः ।।\nअंगारराशिभवनं मेरुरसृक्प्रहितस्ततः ।।२९।।\nतीक्ष्णतुण्डश्च शकुनिर्महासंवर्तकः क्रतुः।।\nतप्तजंतुः पंकलेपः प्रतिमांसस्त्रपूद्भवः।।5.8.३०।।\nउच्छ्वासस्सुनिरुच्छ्वासो सुदीर्घः कूटशाल्मलिः।।\nदुरिष्टस्सुमहावादः प्रवादस्सुप्रतापनः ।।३१।।\nततो मेघो वृषः शाल्मस्सिंहव्याघ्रगजाननाः।।\nश्वसूकराजमहिषघूककोकवृकाननाः।।३२।।\nग्राहकुंभीननक्राख्या स्सर्पकूर्माख्यवायसाः।।\nगृध्रोलूकहलोकाख्याः शार्दूलक्रथकर्कटाः।।३३।।\nमंडूकाः पूतिवक्त्राश्च रक्ताक्षः पूतिमृत्तिकाः।।\nकणधूम्रस्तथाग्निश्च कृमिगन्धिवपुस्तथा ।।३४।।\nअग्नीध्रश्चाप्रतिष्ठश्च रुधिराभश्श्वभोजनः ।।\nलाला भेक्षांत्रभक्षौ च सर्वभक्षः सुदारुणः।।३५।।\nकंटकस्सुविशालश्च विकटः कटपूतनः।।\nअंबरीषः कटाहश्च कष्टा वैतरणी नदी।।३६।।\nसुतप्तलोहशयन एकपादः प्रपूरणः ।।\nअसितालवनं घोरमस्थिभंगः सुपूरणः।।३७।।\nविलातसोऽसुयंत्रोऽपि कूटपाशः प्रमर्दनः ।।\nमहाचूर्ण्णो सुचूर्ण्णोऽपि तप्तलोहमयं तथा ।।३८।।\nपर्वतः क्षुरधारा च तथा यमलपर्वतः ।।\nमूत्रविष्ठाश्रुकूपश्च क्षारकूपश्च शीतलः ।।३९।।\nमुसलोलूखलं यन्त्रं शिलाशकटलांगलम्।।\nतालपत्रासिगहनं महाशकटमण्डपम्।।5.8.४०।।\nसंमोहमस्थिभंगश्च तप्तश्चलमयो गुडम्।।\nबहुदुखं महाक्लेशः कश्मलं समलं मलात् ।।४१।।\nहालाहलो विरूपश्च स्वरूपश्च यमानुगः ।। ,\nएकपादस्त्रिपादश्च तीव्रश्चाचीवरं तमः ।। ४२ ।।\nअष्टाविंशतिरित्येते क्रमशः पंचपंचकम् ।।\nकोटीनामानुपूर्व्येण पंच पंचैव नायकाः ।।।४३।।\nरौरवाय प्रबोध्यंते नरकाणां शतं स्मृतम्।।\nचत्वारिंशच्छतं प्रोक्तं महानरकमण्डलम् ।। ४४ ।।\nइति ते व्यास संप्रोक्ता नरकस्य स्थितिर्मया ।।\nप्रसंख्यानाच्च वैराग्यं शृणु पापगतिं च ताम् ।। ४५ ।।\nइति श्रीशिवमहापुराणे पञ्चम्यामुमासंहितायां नरकलोकवर्णनं नामाष्टमोऽध्यायः ।। ८"
  }
]
[
  {
    "text": "सनत्कुमार उवाच।।\nतेषां मूर्द्धोपरिष्टाद्वै नरकांस्ताञ्छृणुष्व च।।\nमत्तो मुनिवरश्रेष्ठ पच्यंते यत्र पापिनः ।।१।।\nरौरवश्शूकरो रोधस्तालो विवसनस्तथा ।।\nमहाज्वालस्तप्तकुंभो लवणोपि विलोहितः।।२।।\nवैतरणी पूयवहा कृमिणः कृमिभोजनः ।।\nअसिपत्रवनं घोरं लालाभक्षश्च दारुणः ।। ३ ।।\nतथा पूयवहः प्रायो बहिर्ज्वालो ह्यधश्शिराः ।।\nसंदंशः कालसूत्रश्च तमश्चावीचिरो धनः ।। ४ ।।\nश्वभोजनोऽथ रुष्टश्च महारौरवशाल्मली ।।\nइत्याद्या बहवस्तत्र नरका दुःखदायकाः ।। ५ ।।\nपच्यंते तेषु पुरुषाः पापकर्मरतास्तु ये ।।\nक्रमाद्वक्ष्ये तु तान् व्यास सावधानतया शृणु ।। ६ ।।\nकूटसाक्ष्यं तु यो वक्ति विना विप्रान् सुरांश्च गाः ।।\nसदाऽनृतं वदेद्यस्तु स नरो याति रौरवम्।। ७ ।।\nभ्रूणहा स्वर्णहर्ता च गोरोधी विश्वघातकः ।।\nसुरापो ब्रह्महंता च परद्रव्यापहारकः ।। ८ ।।\nयस्तत्संगी स वै याति मृतो व्यास गुरोर्वधात् ।।\nततः कुंभे स्वसुर्मातुर्गोश्चैव दुहितुस्तथा ।। ९ ।।\nसाध्व्या विक्रयकृच्चाथ वार्द्धकी केशविक्रयी ।।\nतप्तलोहेषु पच्यंते यश्च भक्तं परित्यजेत् ।। 5.16.१० ।।\nअवमंता गुरूणां यः पश्चाद्भोक्ता नराधमः ।।\nदेवदूषयिता चैव देवविक्रयिकश्च यः ।। ११ ।।\nअगम्यगामी यश्चांते याति सप्तबलं द्विज ।।\nचौरो गोघ्नो हि पतितो मर्यादादूषकस्तथा ।। १२ ।।।\nदेवद्विजपितृद्वेष्टा रत्नदूषयिता च यः ।।\nस याति कृमिभक्षं वै कृमीनत्ति दुरिष्टकृत् ।।१३।।\nपितृदेवसुरान् यस्तु पर्यश्नाति नराधमः।।\nलालाभक्षं स यात्यज्ञो यश्शस्त्रकूटकृन्नरः ।।१४।।\nयश्चांत्यजेन संसेव्यो ह्यसद्ग्राही तु यो द्विजः ।।\nअयाज्ययाजकश्चैव तथैवाभक्ष्य भक्षकः।। १५ ।।\nरुधिरौघे पतंत्येते सोमविक्रयिणश्च ये।।\nमधुहा ग्रामहा याति क्रूरां वैतरणीं नदीम् ।। १६ ।।\nनवयौवनमत्ताश्च मर्यादाभेदिनश्च ये ।।\nते कृत्यं यांत्यशौचाश्च कुलकाजीविनश्च ये ।। १७ ।।\nअसिपत्रवनं याति वृक्षच्छेदी वृथैव यः।।\nक्षुरभ्रका मृगव्याधा वह्निज्वाले पतंति ते ।। १८ ।।\nभ्रष्टाचारो हि यो विप्रः क्षत्रियो वैश्य एव च ।।\nयात्यंते द्विज तत्रैव यः श्वपाकेषु वह्निदः ।। १९ ।।\nव्रतस्य लोपका ये च स्वाश्रमाद्विच्युताश्च ये।।\nसंदंशयातनामध्ये पतंति भृशदारुणे।।5.16.२०।।\nवीर्यं स्वप्नेषु स्कंदेयुर्ये नरा ब्रह्मचारिणः।।\nपुत्रा नाध्यापिता यैश्च ते पतंति श्वभोजने ।। २१ ।।\nएते चान्ये च नरकाः शतशोऽथ सहस्रशः ।।\nयेषु दुष्कृतकर्माणः पच्यते यातनागताः ।। २२ ।।\nतथैव पापान्येतानि तथान्यानि सहस्रशः ।।\nभुज्यंते यानि पुरुषैर्नरकांतरगोचरैः ।।२३।।\nवर्णाश्रमविरुद्धं च कर्म कुर्वंति ये नराः।।\nकर्मणा मनसा वाचा निरये तु पतंति ते।।२४।।\nअधश्शिरोभिर्दृश्यंते नारका दिवि दैवतैः।।\nदेवानधोमुखान्सर्वानधः पश्यंति नारकाः ।।२५।।\nस्थावराः कृमिपाकाश्च पक्षिणः पशवो मृगाः ।।\nधार्मिकास्त्रिदशास्तद्वन्मोक्षिणश्च यथाक्रमम्।।२६।।\nयावंतो जंतवस्स्वर्गे तावंतो नरकौकसः ।।\nपापकृद्याति नरकं प्रायश्चित्तपराङ्मुखः ।।२७।।\nगुरूणि गुरुभिश्चैव लघूनि लघुभिस्तथा ।।\nप्रायश्चित्तानि कालेय मनुस्स्वायम्भुवोऽब्रवीत्।।२८।।\nयानि तेषामशेषाणां कर्मार्ण्युक्तानि तेषु वै।।\nप्रायश्चित्तमशेषेण हरानुस्मरणं परम् ।।२९।।\nप्रायश्चित्तं तु यस्यैव पापं पुंसः प्रजायते।।\nकृते पापेऽनुतापोऽपि शिवसंस्मरणं परम्।।5.16.३०।।\nमाहेश्वरमवाप्नोति मध्याह्नादिषु संस्मरन्।।\nप्रातर्निशि च संध्यायां क्षीणपापो भवेन्नरः।।३१।।\nमुक्तिं प्रयाति स्वर्गं वा समस्तक्लेशसंक्षयम।।\nशिवस्य स्मरणादेव तस्य शंभोरुमापतेः ।। ३२ ।।\nपापन्तरायो विप्रेन्द्र जपहोमार्चनादि च ।।\nभवत्येव न कुत्रापि त्रैलोक्ये मुनिसत्तम ।। ३३ ।।\nमहेश्वरे मतिर्यस्य जपहोमार्चनादिपु ।।\nयत्पुण्यं तत्कृतं तेन देवेन्द्रत्वादिकं फलम् ।।३४।।\nपुमान्न नरकं याति यः स्मरन्भक्तितो मुने ।।\nअहर्निशं शिवं तस्मात्स क्षीणाशेषपातकः ।। ३५ ।।\nनरकस्वर्गसंज्ञाये पापपुण्ये द्विजोत्तम ।।\nययोस्त्वेकं तु दुःखायान्यत्सुखायोद्भवाय च ।।३६।।\nतदेव प्रीतये भूत्वा पुनर्दुःखाय जायते ।।\nतत्स्याद्दुःखात्मकं नास्ति न च किंचित्सुखात्मकम् ।।३७।।\nमनसः परिणामोऽयं सुखदुःखोपलक्षणः ।।\nज्ञानमेव परं ब्रह्म ज्ञानं तत्त्वाय कल्पते ।। ३८ ।।\nज्ञानात्मकमिदं विश्वं सकलं सचराचरम् ।।\nपरविज्ञानतः किंचिद्विद्यते न परं मुने ।। ३९ ।।\nएवमेतन्मयाख्यातं सर्वं नरकमण्डलम् ।।\nअत ऊर्ध्वं प्रवक्ष्यामि सांप्रतं मंडलं भुवः ।।5.16.४०।।\nइति श्रीशिवमहापुराणे पञ्चम्यामुमासंहितायां ब्रह्माण्डवर्णने नरकोद्धारवर्णनं नाम षोडशोऽध्यायः ।। १६ ।।"
  }
]
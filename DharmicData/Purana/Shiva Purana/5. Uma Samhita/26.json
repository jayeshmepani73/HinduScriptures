[
  {
    "text": "देव्युवाच ।।\nकथितं तु त्वया देव कालज्ञानं यथार्थतः ।।\nकालस्य वंचनं ब्रूहि यथा तत्त्वेन योगिनः ।। १ ।।\nकालस्तु सन्निकृष्टो हि वर्तते सर्वजंतुषु ।।\nयथा चास्य न मृत्युश्च वंचते कालमागतम् ।। २ ।।\nतथा कथय मे देव प्रीतिं कृत्वा ममोपरि ।।\nयोगिनां च हिताय त्वं ब्रूहि सर्वसुखप्रद ।। ३ ।।\n।। शंकर उवाच ।।\nशृणु देवि प्रवक्ष्यामि पृष्टोहं यत्त्वया शिवे ।।\nसमासेन च सर्वेषां मानुषाणां हितार्थतः ।। ४ ।।\nपृथिव्यापस्तथा तेजो वायुराकाशमेव च ।।\nएतेषां हि समायोगः शरीरं पांचभौतिकम् ।। ५ ।।\nआकाशस्तु ततो व्यापी सर्वेषां सर्वगः स्थितः।।\nआकाशे तु विलीयंते संभवंति पुनस्ततः ।। ६ ।।\nवियोगे तु सदा कस्य स्वं धाम प्रतिपेदिरे ।।\nतस्या स्थिरता चास्ति सन्निपातस्य सुंदरि ।। ७ ।।\nज्ञानिनोऽपि तथा तत्र तपोमंत्रबलादपि ।।\nते सर्वे सुविजानंति सर्वमेतन्न संशयः ।।८।।\nदेव्युवाच ।।\nखं तेन यन्नश्यति घोररूपः कालः करालस्त्रिदिवैकनाथः ।।\nदग्धस्त्वया त्वं पुनरेव तुष्टः स्तोत्रै स्तुतः स्वां प्रकृतिं स लेभे ।।९।।\nत्वया स चोक्तः कथया जनानामदृष्टरूपः प्रचरिष्यसीति ।।\nदृष्टस्त्वया तत्र महाप्रभावः प्रभोर्वरात्ते पुनरुत्थितश्च।।5.26.१०।।\nतदद्य भोः काल इहास्थि किंचिन्निहन्यते येन वदस्व तन्मे ।।\nत्वं योगिवर्यः प्रभुरात्मतंत्रः परोपकारात्ततनुर्महेश ।। ११ ।।\nशंकर उवाच ।।\nन हन्यते देववरैस्तु दैत्यैस्सयक्षरक्षोरगमानुषैश्च ।।\nये योगिनो ध्यानपरास्सदेहा भवंति ते घ्नंति सुखेन कालम् ।।१२।।\nसनत्कुमार उवाच ।।\nएतच्छ्रुत्वा त्रिभुवनगुरोः प्राह गौरी विहस्य सत्यं त्वं मे वद कथमसौ हन्यते येन कालः ।।\nशम्भुस्तामाह सद्यो हि मकरवदने योगिनो ये क्षिपंति कालव्यालं सकलमनघास्तच्छृणुष्वैकचित्ता ।। १३ ।।\nशङ्कर उवाच ।।\nपंचभूतात्मको देहस्सदायुक्तस्तु तद्गुणैः ।।\nउत्पाद्यते वरारोहे तद्विलीनो हि पार्थिवः ।। १४ ।।\nआकाशाज्जायते वायुर्वायोस्तेजश्च जायते ।।\nतेजसोऽम्बु विनिर्द्दिष्टं तस्माद्धि पृथिवी भवेत् ।। १५ ।।\nपृथिव्यादीनि भूतानि गच्छंति क्रमशः परम् ।।\nधरा पंचगुणा प्रोक्ता ह्यापश्चैव चतुर्गुणाः ।। १६ ।।\nत्रिगुणं च तथा तेजो वायुर्द्विगुण एव च ।।\nशब्दैकगुणमाकाशं पृथिव्यादिषु कीर्तितम् ।। १७ ।।\nशब्दस्स्पर्शश्च रूपं च रसो गन्धश्च पंचमः ।।\nविजहाति गुणं स्वं स्वं तदा भूतं विपद्यते ।। १८ ।।\nतदा गुणं विगृह्णाति प्रादुर्भूतं तदुच्यते ।।\nएवं जानीहि देवेशि पंचभूतानि तत्त्वतः ।। १९ ।।\nतस्माद्धि योगिना नित्यं स्वस्वकालेंऽशजा गुणाः ।।\nचिंतनीयाः प्रयत्नेन देवि कालजिगीषुणा ।।5.26.२०।।\nदेव्युवाच ।।\nकथं जेजीय्यते कालो योगिभिर्योगवित्प्रभो ।।\nध्यानेन चाथ मन्त्रेण तत्सर्वं कथयस्व मे ।।२३।।।\nशङ्कर उवाच।।\nशृणु देवि प्रवक्ष्यामि योगिनां हितकाम्यया ।।\nपरज्ञानप्रकथनं न देयं यस्य कस्यचित् ।।२२।।\nश्रद्दधानाय दातव्यं भक्तियुक्ताय धीमते ।।\nअनास्तिकाय शुद्धाय धर्मनित्याय भामिनि ।।२३।।\nसुश्वासेन सुशय्यायां योगं युंजीत योगवित् ।।\nदीपं विनांधकारे तु प्रजाः सुप्तेषु धारयेत् ।।२४।।\nतर्जन्या पिहितौ कर्णौ पीडयित्वा मुहूर्त्तकम्।।\nतस्मात्संश्रूयते शब्दस्तुदन्वह्निसमुद्भवः ।। २५ ।।\nसन्ध्यातो भुक्तमेवं हि चावसन्नं क्षणादपि ।।\nसर्वरोगान्निहत्याशु ज्वरोपद्रवकान्बहून् ।। २६ ।।\nयश्चोपलक्षयेन्नित्यैराकारं घटिकाद्वयम्।।\nजित्वा मृत्युं तथा कामं स्वेच्छया पर्य्यटेदिह ।।२७।।\nसर्वज्ञस्सर्वदर्शी च सर्वसिद्धिमवाप्नुयात्।।\nयथा नदति खेऽब्दो हि प्रावृडद्भिस्सुसंयतः ।।२८।।\nतं श्रुत्वा मुच्यते योगी सद्यः संसारबन्धनात्।।\nततस्स योगिभिर्न्नित्यं सूक्ष्मात्सूक्ष्मतरो भवेत्।।२९।।\nएष ते कथितो देवि शब्दब्रह्मविधिक्रमः ।।\nपलालमिव धान्यार्थी त्यजेद्बन्धमशेषतः।।5.26.३०।।\nशब्दब्रह्मत्विदं प्राप्य ये केचिदन्यकांक्षिणः ।।\nघ्नंति ते मुष्टिनाकाशं कामयंते क्षुधां तृषाम् ।।३१।।\nज्ञात्वा परमिदं ब्रह्म सुखदं मुक्तिकारणम्।।\nअवाह्यमक्षरं चैव सर्वोपाधिविवर्जितम् ।। ३२ ।।\nमोहिताः कालपाशेन मृत्युपाशवशंगताः ।।\nशब्दब्रह्म न जानंति पापिनस्ते कुबुद्धयः।।३३।।\nतावद्भवंति संसारे यावद्धाम न विंदते ।।\nविदिते तु परे तत्त्वे मुच्यते जन्मबन्धनात् ।।३४।।\nनिद्रालस्यं महा विघ्नं जित्वा शत्रुं प्रयत्नतः।।\nसुखासने स्थितो नित्यं शब्दब्रह्माभ्यसन्निति ।।३५।।\nशतवृद्धः पुमांल्लब्ध्वा यावदायुस्समभ्यसेत् ।।\nमृत्युञ्जयवपुस्तम्भ आरोग्यं वायुवर्द्धनम् ।।३६।।\nप्रत्ययो दृश्यते वृद्धे किं पुनस्तरुणे जने।।\nन चोंकारो न मन्त्रोपि नैव बीजं न चाक्षरम् ।।३७।।\nअनाहतमनुच्चार्य्यं   शब्दब्रह्म शिवं परम् ।।\nध्यायन्ते देवि सततं सुधिया यत्नतः प्रिये ।। ३८ ।।\nतस्माच्छब्दा नव प्रोक्ताः प्राणविद्भिस्तु लक्षिताः ।।\nतान्प्रवक्ष्यामि यत्नेन नादसिद्धिमनुक्रमात् ।।३९।।\nघोषं १ कांस्यं २ तथा शृंगं ३ घण्टां ४ वीणा ५ दिवंशजान् ६ ।।\nदुन्दुभिं ७ शंखशब्दं ८  तु नवमं मेघगर्जितम् ९ ।। 5.26.४० ।।\nनव शब्दान्परित्यज्य तुंकारं तु समभ्यसेत् ।।\nध्यायन्नेवं सदा योगी पुण्यैः पापैर्न लिप्यते ।। ४१ ।\nन शृणोति यदा शृण्वन्योगाभ्यासेन देविके ।।\nम्रियतेभ्यसमानस्तु योगी तिष्ठेद्दिवानिशम् ।। ४२ ।।\nतस्मादुत्पद्यते शब्दो मृ त्सप्तभिर्दिनैः ।।\nस वै नवविधो देवि तं ब्रवीमि यथार्थतः ।। ।।\nप्रथमं नदते घोषमात्मशुद्धिकरं परम् ।।\nसर्वव्याधिहरं नादं वश्याकर्षणमुत्तमम् ।। ४४ ।।\nद्वितीयं नादते कांस्यस्तम्भयेत्प्राणिनां गतिम् ।।\nविषभूतग्रहान्सर्वान्बध्नीयान्नात्र संशयः ।। ४५ ।।\nतृतीयं नादते शृंगमभिचारि नियोजयेत् ।।\nविद्विडुच्चाटने शत्रोर्मारणे च प्रयोजयेत्।।४६।।\nघंटानादं चतुर्थ तु वदते परमेश्वरः ।।\nआकर्षस्सर्वदेवानां किं पुनर्मानुषा भुवि।।४७।।\nयक्षगन्धर्वकन्याश्च तस्याकृष्टा ददंति हि ।।\nयथेप्सितां महासिद्धिं योगिने कामतोऽपि वा ।।४८।।\nवीणा तु पंचमो नादः श्रूयते योगिभिस्सदा।।\nतस्मादुत्पद्यते देवि दूरादर्शनमेव हि ।। ४९ ।।\nध्यायतो वंशनादं तु सर्वतत्त्वं प्रजायते ।।\nदुन्दुभिं ध्यायमानस्तु जरामृत्युविवर्जितः ।।5.26.५०।।\nशंखशब्देन देवेशि कामरूपं प्रपद्यते ।।\nयोगिनो मेघनादेन न विपत्संगमो भवेत् ।।५१।।\nयश्चैकमनसा नित्यं तुंकारं ब्रह्मरूपिणम् ।।\nकिमसाध्यं न तस्यापि यथामति वरानने ।।५२।।\nसर्वज्ञस्सर्वदर्शी च कामरूपी व्रजत्यसौ ।।\nन विकारैः प्रयुज्येत शिव एव न संशयः ।। ५३ ।।\nएतत्ते परमेशानि शब्दब्रह्मस्वरूपकम् ।।\nनवधा सर्वमाख्यातं किं भूयः श्रोतुमिच्छसि ।। ५४ ।।\nइति श्रीशिवमहापुराणे पञ्चम्यामुमासंहितायां कालवंचनवर्णनं नाम षड्विंशोऽध्यायः ।। २६ ।।"
  }
]
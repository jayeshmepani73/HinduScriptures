[
  {
    "text": "।। व्यास उवाच ।। ।।\nकृतपापा नरा यांति दुःखेन महतान्विताः ।।\nयममार्गे सुखं यैश्च तान्धर्मान्वद मे प्रभो ।। १ ।।\n।। सनत्कुमार उवाच ।।\nअवश्यं हि कृतं कर्म भोक्तव्यमविचारतः ।।\nशुभाशुभमथो वक्ष्ये तान्धर्म्मान्सुखदायकान् ।२।।\nअत्र ये शुभकर्म्माणः सौम्यचित्ता दयान्विताः ।।\nसुखेन ते नरा यांति यममार्गं भयावहम् ।। ३ ।।\nयः प्रदद्याद् द्विजेन्द्राणामुपानत्काष्ठपादुके ।।\nस नरोऽश्वेन महता सुखं याति यमालयम् ।। ४ ।। ।।\nछत्रदानेन गच्छंति यथा छत्रेण देहिनः ।।\nशिबिकायाः प्रदानेन तद्रथेन सुखं व्रजेत् ।। ५ ।।\nशय्यासनप्रदानेन सुखं याति सुविश्रमम् ।।\nआरामच्छायाकर्तारो मार्गे वा वृक्षरोपकाः ।।\nव्रजन्ति यमलोकं च आतपेऽति गतक्लमाः ।।६।।\nयांति पुष्पगयानेन पुष्पारामकरा नराः ।।\nदेवायतनकर्तारः क्रीडंति च गृहोदरे ।। ७।।\nकर्तारश्च तथा ये च यतीनामाश्रमस्य च ।।\nअनाथमण्डपानां तु क्रीडंति च गृहोदरे ।। ८ ।।\nदेवाग्निगुरुविप्राणां मातापित्रोश्च पूजकाः ।।\nपूज्यमाना नरा यांति कामुकेन यथासुखम् ।। ९ ।।\nद्योतयंतो दिशस्सर्वा यांति दीपप्रदायिनः ।।\nप्रतिश्रयप्रदानेन सुखं यांति निरामयाः ।। 5.11.१० ।।\nविश्राम्यमाणा गच्छंति गुरुशुश्रूषका नराः ।।\nआतोद्यविप्रदातारस्सुखं यांति स्वके गृहे ।। ११ ।।\nसर्वकामसमृद्धेन यथा गच्छंति गोप्रदाः ।।\nअत्र दत्तान्नपानानि 'तान्याप्नोति नरः पथि ।। १२ ।।\nपादशौचप्रदानेन सजलेन पथा व्रजेत् ।।\nपादाभ्यंगं च यः कुर्यादश्वपृष्ठेन गच्छति ।। १३ ।।\nपादशौचं तथाभ्यंगं दीपमन्नं प्रतिश्रयम् ।।\nयो ददाति सदा व्यास नोपसर्पति तं यमः ।। १४ ।।\nहेमरत्नप्रदानेन याति दुर्गाणि निस्तरन् ।।\nरौप्यानडुत्स्रग्दानेन यमलोकं सुखेन सः ।। १५ ।।\nइत्येवमादिभिर्दानैस्सुखं यांति यमालयम् ।।\nस्वर्गे तु विविधान्भोगान्प्राप्नुवंति सदा नराः ।। १६ ।।\nसर्वेषामेव दानानामन्नदानं परं स्मृतम् ।।\nसद्यः प्रीतिकरं हृद्यं बलबुद्धिविवर्धनम् ।।१७।।\nनान्नदानसमं दानं विद्यते मुनिसत्तम ।।\nअन्नाद्भवंति भूतानि तदभावे म्रियंति च ।।१८।।\nरक्तं मांसं वसा शुक्रं क्रमादन्नात्प्रवर्धते ।।\nशुक्राद्भवंति भूतानि तस्मादन्नमयं जगत् ।। १९ ।।\nहेमरत्नाश्वनागेन्द्रैर्नारीस्रक्चंदनादिभिः ।।\nसमस्तैरपि संप्राप्तैर्न रमंति बुभुक्षिताः ।।5.11.२०।।\nगर्भस्था जायमानाश्च बालवृद्धाश्च मध्यमाः ।।\nआहारमभिकांक्षंति देवदानवराक्षसाः।।२१।।\nक्षुधा निश्शेषरोगाणां व्याधिः श्रेष्ठतमः स्मृतः ।।\nस चान्नौषधिलेपेन नश्यतीह न संशयः ।। २२ ।।\nनास्ति क्षुधासमं दुःखं नास्ति रोगः क्षुधासमः ।।\nनास्त्यरोगसमं सौख्यं नास्ति क्रोधसमो रिपुः ।।२३।।\nअतएव महत्पुण्यमन्नदाने प्रकीर्तितम्।।\nतथा क्षुधाग्निना तप्ता म्रियंते सर्वदेहिनः।।२४।।\nअन्नदः प्राणदः प्रोक्तः प्राणदश्चापि सर्वदः।।\nतस्मादन्नप्रदानेन सर्वदानफलं लभेत् ।।२५।।\nयस्यान्नपानपुष्टाङ्गः कुरुते पुण्यसंचयम्।।\nअन्नप्रदातुस्तस्यार्द्धं कर्तुश्चार्द्धं न संशयः ।। २६ ।।\nत्रैलोक्ये यानि रत्नानि भोगस्त्रीवाहनानि च ।।\nअन्नदानप्रदस्सर्वमिहामुत्र च तल्लभेत् ।। २७ ।।\nधर्म्मार्थकाममोक्षाणां देहः परमसाधनम् ।।\nतस्मादन्नेन पानेन पालयेद्देहमात्मनः ।। २८ ।।\nअन्नमेव प्रशंसंति सर्वमेव प्रतिष्ठितम् ।।\nअन्नेन सदृशं दानं न भूतं न भविष्यति ।। २९ ।।\nअन्नेन धार्य्यते सर्वं विश्वं जगदिदं मुने ।।\nअन्नमूर्जस्करं लोके प्राणा ह्यन्ने प्रतिष्ठिताः ।। 5.11.३० ।।\nदातव्यं भिक्षवे चान्नं ब्राह्मणाय महात्मने ।।\nकुटुंबं पीडयित्वापि ह्यात्मनो भूतिमिच्छता ।।३१।।\nविददाति निधिश्रेष्ठं यो दद्यादन्नमर्थिने।।\nब्राह्मणायार्तरूपाय पारलौकिकमात्मनः ।।३२।।\nअर्चयेद्भूतिमन्विच्छन्काले द्विजमुपस्थितम् ।।\nश्रांतमध्वनि वृत्त्यर्थं गृहस्थो गृहमागतम् ।। ।। ३३ ।।\nअन्नदः पूजयेद्व्यासः सुशीलस्तु विमत्सरः ।।\nक्रोधमुत्पतितं हित्वा दिवि चेह महत्सुखम् ।।३४।।\nनाभिनिंदेदधिगतं न प्रणुद्यात्कथंचन ।।\nअपि श्वपाके शुनि वा नान्नदानं प्रणश्यति।।३५।। ।\nश्रांतायादृष्टपूर्वाय ह्यन्नमध्वनि वर्तते ।।\nयो दद्यादपरिक्लिष्टं स समृद्धिमवाप्नुयात ।।३६।।\nपितॄन्देवांस्तथा विप्रानतिथींश्च महामुने ।।\nयो नरः प्रीणयत्यन्नैस्तस्य पुण्यफलं महत् ।। ३७ ।।\nअन्नं पानं च शूद्रेऽपि ब्राह्मणे च विशिष्यते ।।\nन पृच्छेद्गोत्रचरणं स्वाध्यायं देशमेव च ।। ३८ ।।\nभिक्षितो ब्राह्मणेनेह दद्यादन्नं च यः पुमान् ।।\nस याति परमं स्वर्गं यावदाभूतसंप्लवम् ।।३९।।\nअन्नदस्य च वृक्षाश्च सर्वकामफलान्विताः ।।\nभवंतीह यथा विप्रा हर्षयुक्तास्त्रिविष्टपे ।।5.11.४०।।\nअन्नदानेन ये लोकास्स्वर्गे विरचिता मुने ।।\nअन्नदातुर्महादिव्यास्ताञ्छृणुष्व महामुने ।। ४१ ।।\nभवनानि प्रकाशंते दिवि तेषां महात्मनाम् ।।\nनानासंस्थानरूपाणि नाना कामान्वितानि च ।। ४२ ।।\nसर्वकामफलाश्चापि वृक्षा भवनसंस्थिताः ।।\nहेमवाप्यः शुभाः कूपा दीर्घिकाश्चैव सर्वशः।।४३।।\nघोषयंति च पानानि शुभान्यथ सहस्रशः ।।\nभक्ष्यभोज्यमयाश्शैला वासांस्याभरणानि च ।। ४४ ।।\nक्षीरं स्रवंत्यस्सरितस्तथैवाज्यस्य पर्वताः ।।\nप्रासादाः पाण्डुराभासाश्शय्याश्च कनकोज्ज्वलाः ।।४५।।\nतानन्नदाश्च गच्छंति तस्मादन्नप्रदो भवेत् ।।\nयदीच्छेदात्मनो भव्यमिह लोके परत्र च ।। ४६ ।।\nएते लोकाः पुण्यकृतामन्नदानां महाप्रभाः ।।\nतस्मादन्नं विशेषेण दातव्यं मानवैर्ध्रुवम् ।। ४७ ।।\nअन्नं प्रजापतिस्साक्षादन्नं विष्णुस्स्वयं हरः ।।\nतस्मादन्नसमं दानं न भूतं न भविष्यति ।। ४८ ।।\nकृत्वापि सुमहत्पापं यः पश्चादन्नदो भवेत् ।।\nविमुक्तस्सर्वपापेभ्यस्स्वर्गलोकं स गच्छति ।। ४९ ।।\nअन्नपानाश्वगोवस्त्रशय्याच्छत्रासनानि च ।।\nप्रेतलोके प्रशस्तानि दानान्यष्टौ विशेषतः ।। 5.11.५० ।।\nएवं दानविशेषेण धर्मराजपुरं नरः ।।\nयस्माद्याति विमानेन तस्माद्दानं समाचरेत् ।। ५१ ।।\nएतदाख्यानमनघमन्नदानप्रभावतः ।।\nयः पठेत्पाठयेदन्यान्स समृद्धः प्रजायते ।। ५२ ।।\nशृणुयाच्छ्रावयेच्छ्राद्धे ब्राह्मणान्यो महामुने ।।।\nअक्षय्यमन्नदानं च पितॄणामुपतिष्ठति।।५३।।\nइति श्रीशिवमहापुराणे पंचम्यामुमासंहितायामन्नदानमाहात्म्यवर्णनं नामैकादशोऽध्यायः। ।। ११ ।।"
  }
]
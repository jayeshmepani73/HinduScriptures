[
  {
    "text": "सनत्कुमार उवाच ।।\nरविचन्द्रमसोर्यावन्मयूखा भासयंति हि।।\nतावत्प्रमाणा पृथिवी भूलोकस्स तु गीयते ।।१।।\nभूमेर्योजनलक्षे तु संस्थितं रविमण्डलम् ।।\nयोजनानां सहस्राणि सदैव परिसंख्यया।।२।।\nशशिनस्तु प्रमाणाय जगतः परिचक्षते।।\nरवेरूर्ध्वं   शशी तस्थौ लक्षयोजनसंख्यया।।३।।\nग्रहाणां मण्डलं कृत्स्नं शशेरुपरि संस्थितम्।।\nसनक्षत्रं सहस्राणि दशैव परितोपरि ।।४।।\nबुधस्तस्मादथो काव्यस्तस्माद्भौमस्य मण्डलम्।।\nबृहस्पतिस्तदूर्ध्वं तु तस्योपरि शनैश्चरः।।५।।\nसप्तर्षिमण्डलं तस्माल्लक्षेणैकेन संस्थितम् ।।\nऋषिभ्य तु सहस्राणां शतादूर्ध्वं ध्रुवः स्थितः ।।६।।\nमेढीभूतस्स यस्तस्य ज्योतिश्चक्रस्य वै ध्रुवः।।\nभूर्भुवःस्वरिति ज्ञेयं भुव ऊर्ध्वं ध्रुवादवाक्।।७।।\nएकयोजनकोटिस्तु यत्र ते कल्पवासिनः।।\nध्रुवादूर्ध्वं महर्लोकस्सप्तैते ब्रह्मणस्सुताः।।८।।\nसनकश्च सनन्दश्च तृतीयश्च सनातनः।।\nकपिलश्चासुरिश्चैव वोढुः पंचशिखस्तथा।।९।।\nउपरिष्टात्ततश्शुक्रो द्विलक्षाभ्यंतरे स्थितः।।\nद्विलक्षयोजनं तस्मादधः सोमसुतः स्मृतः ।।5.19.१०।।\nद्विलक्षयोजनं तस्मादूर्ध्वं भौमस्स्थितो मुने।।\nद्विलक्षयोजनं तस्मादूर्ध्वं जीवः स्थितो गुरु ।।११।।\nद्विलक्षयोजनं जीवादूर्ध्वं सौरिर्व्यवस्थितः ।।\nएते सप्तग्रहाः प्रोक्तास्स्वस्वराशिव्यवस्थिता ।। १२ ।।\nरुद्रलक्षैर्योजनतस्सप्तोर्ध्वमृषयः स्थिताः ।।\nविश्वलक्षैर्योजनतो ध्रुवस्थितिरुदाहृता ।। १३ ।।\nचतुर्गुणोत्तरे चार्द्धे जनलोकात्तपः स्मृतम् ।।\nवैराजा यत्र देवा वै स्थिता दाहविवर्जिताः ।। १४ ।।\nषड्गुणेन तपोलोकात्सत्यलोको व्यवस्थितः ।।\nब्रह्मलोकः स विज्ञेयो वसंत्यमलचेतसः ।।१५।।\nसत्यधर्मरताश्चैव ज्ञानिनो ब्रह्मचारिणः।।\nयद्गामिनोऽथ भूलोकान्निवसंति हि मानवाः ।।१६।।\nभुवर्लोके तु संसिद्धा मुनयो देवरूपिणः ।।\nस्वर्गलोके सुरादित्या मरुतो वसवोऽश्विनौ ।। १७ ।।\nविश्वेदेवास्तथा रुद्रास्साध्या नागाः खगादयः ।।\nनवग्रहास्ततस्तत्र ऋषयो वीतकल्मषाः ।।१८।।\nएते सप्त महालोकाः कालेय कथितास्तव ।।\nपातालानि च सप्तैव ब्रह्माण्डस्य च विस्तरः ।। १९ ।।\nदधिवृक्षफलं यद्वद्वृत्तिश्चोर्ध्वमधस्तथा ।।\nएतदंडकटाहेन सर्वतो वै समावृतम् ।।5.19.२०।।\nदशगुणेन पयसा सर्वतस्तत्समावृतम् ।।\nवह्निना वायुना चापि नभसा तमसा तथा ।।२१।।\nभूतादिनापि महता दिग्गुणोत्तरवेष्टितः ।।\nमहांतं च समावृत्य प्रधानं पुरुषः स्थितः ।।२२।।\nअनंतस्य न तस्यास्ति संख्यापि परमात्मनः ।।\nतेनानंत इति ख्यातः प्रमाणं नास्ति वै यतः ।।२३।।\nहेतुभूतस्समस्तस्य प्रकृतिस्सा परा मुने ।।\nअंडानां तु सहस्राणां सहस्राण्ययुतानि च ।। २४ ।।\nईदृशानां प्रभूतानि तस्मादव्यक्तजन्मनः ।।\nदारुण्यग्निस्तिले तैलं पयस्सु च यथा घृतम् ।। २५ ।।\nतथासौ परमात्मा वै सर्वं व्याप्यात्मवेदनः ।।\nआदिबीजात्प्रसुवते ततस्तेभ्यः परेण्डजाः ।।२६।।\nतेभ्यः पुत्रास्तथान्येषां बीजान्यन्यानि वै ततः ।।\nमहदादयो विशेषांतास्तद्भवंति सुरादयः।।२७।।\nबीजाद्वृक्षप्ररोहेण यथा नापचयस्तरोः ।।\nसूर्य्यकांतमणेः सूर्य्याद्यद्वद्वह्निः प्रजायते ।।२८।।\nतद्वत्संजायते सृष्टिः शिव<b>स्तत्रः</b> न कामयेत् ।।\nशिवशक्तिसमायोगे देवाद्याः प्रभवंति हि ।।२९।।\nतथा स्वकर्मणैकेन प्ररोहमुपयांति वै ।।\nब्रह्मा विष्णुश्च रुद्राश्च स शिवः परिगीयते ।।5.19.३०।।\nतस्मादुद्धरते सर्वं यस्मिंश्च लयमेष्यति ।।\nकर्ता क्रियाणां सर्वासां स शिवः परिगीयते ।।३१।।\nव्यास उवाच ।।\nसनत्कुमार सर्वज्ञ छिंधि मे संशयं महत् ।।\nसन्ति लोका हि ब्रह्मांडादुपरिष्टान्न वा मुने ।।३२।।\nसनत्कुमार उवाच ।।\nब्रह्मांडादुपरिष्टाच्च संति लोका मुनीश्वर ।।\nताञ्छृणु त्वं विशेषेण वच्मि तेऽहं समागतः ।। ३३ ।।\nविधिलोकात्परो लोको वैकुंठ इति विश्रुतः ।।\nविराजते महादीप्त्या यत्र विष्णुः प्रतिष्ठितः ।। ३४ ।।\nतस्योपरिष्टात्कौमारो लोको हि परमाद्भुतः ।।\nसेनानीः शंभुतनयो राजते यत्र सुप्रभः ।।३५।।\nततः परमुमालोको महादिव्यो विरा जते।।\nयत्र शक्तिर्विभात्येका त्रिदेवजननी शिवा ।।३६।।\nपरात्परा हि प्रकृती रजस्सत्त्वतमोमयी।।\nनिर्गुणा च स्वयं देवी निर्विकारा शिवात्मिका ।।३७।।\nतस्योपरिष्टाद्विज्ञेयश्शिवलोकस्सनातनः ।।\nअविनाशी महादिव्यो महाशोभान्वितस्सदा ।।३८।।\nविराजते परं ब्रह्म यत्र शंभुर्महेश्वरः ।।\nत्रिदेवजनकस्वामी सर्वेषां त्रिगुणात्परः ।। ३९ ।।\nतत ऊर्ध्वं न लोकाश्च गोलोकस्तत्समीपतः ।।\nगोमातरस्सुशीलाख्यास्तत्र संति शिवप्रिया ।। 5.19.४० ।।\nतत्पालः कृष्णनामा हि राजते शंकराज्ञया ।।\nप्रतिष्ठितश्शिवेनैव शक्त्या स्वच्छन्दचारिणा ।।४१।।\nशिवलोकोऽद्भुतो व्यास निराधारो मनोहरः ।।\nअतिनिर्वचनीयश्च नानावस्तुविराजितः ।। ४२ ।।\nशिवस्तु तदधिष्ठाता सर्वदेवशिरोमणिः ।।\nविष्णुब्रह्महरैस्सेव्यः परमात्मा निरञ्जनः।।४३।।\nइति ते कथिता तात सर्वब्रह्मांडसंस्थितिः ।।\nतदूर्ध्वं लोकसंस्थानं किमन्यच्छ्रोतुमिच्छसि।।४४।।\nइति श्रीशिवमहापुराणे पञ्चम्यामुमासंहितायां लोकवर्णनंनामैकोनविंशोऽध्यायः।।१९।।।"
  }
]
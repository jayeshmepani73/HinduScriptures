[
  {
    "text": "सूत उवाच ।।\nअदितिर्दितिश्च सुरसारिष्टेला दनुरेव च ।।\nसुरभिर्विनता चेला ताम्रा क्रोधवशा तथा ।। १ ।।\nकदूर्मुनिश्च विप्रेन्द्र तास्वपत्यानि मे शृणु ।।\nपूर्वमन्वंतरे श्रेष्ठे द्वादशासन्सुरोत्तमाः ।। २ ।।\nतुषिता नाम तेऽन्योन्यमूचुर्वैवस्वतेंतरे ।।\nउपस्थिते सुयशसश्चाक्षुषस्यांतरे मनोः ।। ३ ।।\nहिताय सर्वलोकानां समागम्य परस्परम् ।।\nआगच्छतस्तु तानूचुरदितिं च प्रविश्य वै ।।४ ।।\nमन्वंतरे प्रसूयामस्सतां श्रेयो भविष्यति ।।\nएवमुक्तास्तु ते सर्वे चाक्षुषस्यान्तरे मनोः ।। ५ ।।\nमारीचात्कश्यपाज्जातास्तेऽदित्यां दक्षकन्यया।।\nतत्र विष्णुश्च शक्रश्च जज्ञाते पुनरेव हि ।। ६ ।।\nअर्यमा चैव धाता च त्वष्टा पूषा तथैव च ।।\nविवस्वान्सविता चैव मित्रावरुण एव च ।। ७ ।।\nअंशो भगश्चातितेजा आदित्या द्वादश स्मृताः ।।\nपूर्वमासन्ये तुषितास्सुराः ।।८ ।।\nपुरैव तस्यांतरे तु आदित्या द्वादश स्मृताः ।।\nइति प्रोक्तानि क्रमशोऽदित्यपत्यानि शौनक ।। ९ ।।\nसप्तविंशति याः प्रोक्तास्सोमपत्न्योऽथ सुव्रताः।।\nतासामपत्यान्यभवन्दीप्तयोऽमिततेजसः ।।5.32.१०।।\nअरिष्टनेमिपत्नीनामपत्यानीह षोडश ।।\nबहुपुत्रस्य विदुषश्चतस्रो यास्सुताः स्मृताः ।।११।।\nकृशाश्वस्य तु देवर्षे देवप्रहरणाः स्मृताः ।।\nभार्म्यायामर्चिषि मुने धूम्रकेशस्तथैव  च ।। १२ ।।\nस्वधा सती च द्वे पत्न्यौ स्वधा ज्येष्ठा सती परा ।।\nस्वधासूत पितॄन्वेदमथर्वाङ्गिरसं सती ।। १३ ।।\nएते युगसहस्रांते जायंते पुनरेव हि।।\nसर्वदेवनिकायाश्च त्रयस्त्रिंशत्तु कामजाः ।। १४ ।।\nयथा सूर्य्यस्य नित्यं हि उदयास्तमयाविह ।।\nएवं देवानिकास्ते च संभवंति युगेयुगे।।१५।।\nदित्यां बभूवतुः पुत्रौ कश्यपादिति नः श्रुतम्।।\nहिरण्यकशिपुश्चैव हिरण्याक्षश्च वीर्यवान् ।।१६।।\nसिंहिका ह्यभवत्कन्या विप्रचित्तेः परिग्रहः ।।\nहिरण्यकशिपोः पुत्राश्चत्वारः प्रथितौजसः।।१७।।\nअनुह्रादश्च ह्रादश्च संह्रादश्चैव वीर्यवान् ।।\nप्रह्रादश्चानुजस्तत्र विष्णुभक्तिविचारधीः।।१८।।\nअनुह्रादस्य सूर्यायां पुलोमा महिषस्तथा।।\nह्रादस्य धमनिर्भार्यासूत वातापिमिल्वलम्।।१९।।\nसंह्रादस्य कृतिर्भार्यासूतः पंचजनं ततः ।।\nविरोचनस्तु प्राह्रादिर्देव्यास्तस्याभवद्बलिः ।।।5.32.२०।।\nबलेः पुत्रशतं त्वासीदशनायां मुनीश्वर।।\nबलिरासीन्महाशैवः शिवभक्तिपरायणः ।। २१ ।।\nदानशील उदारश्च पुण्यकीर्ति  तपाः  स्मृतः।।\nतत्पुत्रो बाणनामा यत्सोऽषि शैववरस्सुधीः ।।\nयस्संतोष्य शिवं सम्यग्गाणपत्यमवाप ह ।। २२ ।।\nसा कथा श्रुतपूर्वा ते बाणस्य हि महात्मनः ।।\nकृष्णं यस्समरे वीरस्सुप्रसन्नं चकार ह।।२३।।\nहिरण्याक्षसुताः पंच पंडितास्तु महाबलाः ।।\nकुकुरः शकुनिश्चैव भूतसंतापनस्तथा ।। २४\nमहानादश्च विक्रांतः कालनाभस्तथैव च ।।\nइत्युक्ता दितिपुत्राश्च दनोः पुत्रान्मुने शृणु।।२५।।\nअभवन्दनुपुत्राश्च शतं तीव्रपराक्रमाः ।।\nअयोमुखश्शंबरश्च कपोलो वामनस्तथा।।२६।।\nवैश्वानरः पुलोमा च विद्रावणमहाशिरौ ।।\nस्वर्भानुर्वृषपर्वा च विप्रचित्तिश्च वीर्यवान् ।।२७।।\nएते सर्वे दनोः पुत्राः कश्यपादनुजज्ञिरे ।।\nएषां पुत्राञ्च्छृणु मुने प्रसंगाद्वच्मि तेऽनघ ।। २८ ।।\nस्वभार्नोस्तु प्रभा कन्या पुलोम्नस्तु शची सुता ।।\nउपदानवी हयशिरा शर्म्मिष्ठा वार्षपर्वणी ।। २९ ।।\nपुलोमा पुलोमिका चैव वैश्वानरसुते उभे ।।\nबह्वपत्ये महावीर्य्ये मारीचेस्तु परिग्रहः ।।5.32.३०।।\nतयोः पुत्रसहस्राणि षष्टिर्दानवनन्दनाः ।।\nमरीचिर्जनयामास महता तपसान्वितः ।।३१।।\nपौलोमाः कालखंजाश्च दानवानां महाबला ।।\nअवध्या देवतानां च हिरण्यपुरवासिनः ।।३२।।\nपितामहप्रसादेन ये हताः सव्यसाचिना ।।\nसिंहिकायामथोत्पन्ना विप्रचित्तेस्सुतास्तथा ।। ३३ ।।\nदैत्यदानवसंयोगाज्जातास्तीव्रपराक्रमाः ।।\nसैंहिकेया इति ख्यातास्त्रयोदश महाबलाः ।। ३४ ।।\nराहुः शल्यो सुबलिनो बलश्चैव महाबलः ।।\nवातापिर्नमुचिश्चैवाथेल्वलः स्वसृपस्तथा ।। ३५ ।।\nअजिको नरकश्चैव कालनाभस्तथैव च ।।\nशरमाणश्शरकल्पश्च एते वंशविवर्द्धनाः ।। ३६ ।।\nएषां पुत्राश्च पौत्राश्च दनुवंशविवर्द्धनाः ।।\nबहवश्च समुद्भूता विस्तरत्वान्न वर्णिताः .।।३७।।\nसंह्रादस्य तु दैतेया निवातकवचाः कुले ।।\nउत्पन्ना मरुतस्तस्मिंस्तपसा भावितात्मनः ।।३८।।\nषण्मुखाद्या महासत्त्वास्ताम्रायाः परिकीर्तिताः ।।\nकाकी श्येनी च भासी च सुग्रीवी च शुकी तथा।।३९।।\nगृद्ध्रिकाश्वी ह्युलूकी च ताम्रा कन्याः प्रकीर्तिताः ।।\nकाकी काकानजनयदुलूकी प्रत्युलूककान् ।।5.32.४०।।\nश्येनी श्येनांस्तथा भासी भासा न्गृद्धी तु गृध्रकान् ।।\nशुकी शुकानजनयत्सुग्रीवी शुभपक्षिणः ।। ४१ ।।\nअश्वानुष्ट्रान्गर्दभांश्च ताम्रा च कश्यपप्रिया ।।\nजनयामास चेत्येवं ताम्रावंशाः प्रकीर्तिताः ।। ४२ ।।\nविनतायाश्च पुत्रौ द्वावरुणो गरुडस्तथा ।।\nसुपर्णः पततां श्रेष्ठो नारुणस्स्वेन कर्मणा ।। ४३ ।।\nसुरसायास्सहस्रं तु सर्पाणाममितौजसाम् ।।\nअनेकशिरसां तेषां खेचराणां महात्मनाम् ।। ४४ ।।\nयेषां प्रधाना राजानः शेषवासुकितक्षकाः ।।\nऐरावतो महापद्मः कंबलाश्वतरावुभौ ।। ४५ ।।\nऐलापुत्रस्तथा पद्मः कर्कोटकधनंजयौ।।\nमहानीलमहाकर्णौ धृतराष्ट्रो बलाहकः ।। ४६ ।।\nकुहरः पुष्पदन्तश्च दुर्मुखास्सुमुखस्तथा ।।\nबहुशः खररोमा च पाणिरित्येवमादयः ।। ४७ ।।\nगणाः क्रोधवशायाश्च तस्यास्सर्वे च दंष्ट्रिणः ।।\nअंडजाः पक्षिणोऽब्जाश्च वराह्याः पशवो मताः ।। ४८ ।।\nअनायुषायाः पुत्राश्च पंचाशच्च महाबलाः ।।\nअभवन्बलवृक्षौ च विक्षरोऽथ बृहंस्तथा ।। ४९ ।।\nशशांस्तु जनयामास सुरभिर्महिषांस्तथा।।\nइला वृक्षाँल्लता वल्लीस्तृणजातीस्तु सर्वशः ।। 5.32.५० ।।\nखशा तु यक्षरक्षांसि मुनिरप्सरसस्तथा ।।\nअरिष्टासूत सर्पांश्च प्रभावैर्मानवोत्तमान्।।५१।।\nएते कश्यपदायादाः कीर्तितास्ते मुनीश्वर ।।\nयेषां पुत्राश्च पौत्राश्च शतशोऽथ सहस्रशः ।। ५२ ।।\nइति श्रीशिवमहापुराणे पञ्चम्या मुमासंहितायां कश्यपवंशवर्णनं नाम द्वात्रिंशोऽध्यायः ।। ३२ ।।"
  }
]
[
  {
    "text": "व्यास उवाच ।।\nसनत्कुमार सर्वज्ञ त्वत्सकाशान्मया मुने।।\nस्त्रीस्वभावः श्रुतः प्रीत्या कालज्ञानं वदस्व मे ।। १ ।।\nसनत्कुमार उवाच ।।\nइदमेव पुराऽपृच्छत्पार्वती परमेश्वरम् ।।\nश्रुत्वा नानाकथां दिव्यां प्रसन्ना सुप्रणम्य तम् ।। २ ।।\nपार्वत्युवाच ।।\nभगवंस्त्वत्प्रसादेन ज्ञातं मे सकलं मतम् ।।\nयथार्चनं तु ते देव यैर्मंत्रैश्च यथाविधि ।। ।। ३ ।।\nअद्यापि संशयस्त्वेकः कालचक्रं प्रति प्रभो ।।\nमृत्युचिह्नं यथा देव किं प्रमाणं यथायुषः ।। ४।।\nतथा कथय मे नाथ यद्यहं तव वल्लभा ।।\nइति पृष्टस्तया देव्या प्रत्युवाच महेश्वरः ।।५।।\n।। ईश्वर उवाच ।।\nसत्यं ते कथयिष्यामि शास्त्रं सर्वोत्तमं प्रिये ।।\nयेन शास्त्रेण देवेशि नरैः कालः प्रबुध्यते ।।६।।\nअहः पक्षं तथा मासमृतुं चायनवत्सरौ।।\nस्थूलसूक्ष्मगतैश्चिह्नैर्बहिरंतर्गतैस्तथा ।। ७ ।।\nतत्तेहं सम्प्रवक्ष्यामि शृणु तत्त्वेन सुन्दरि ।।\nलोकानामुपकारार्थं वैराग्यार्थमुमेऽधुना ।। ८ ।।\nअकस्मात्पांडुरं देहमूर्द्ध्वरागं समंततः ।।\nतदा मृत्युं विजानीयात्षण्मासाभ्यन्तरे प्रिये ।।९।।\nमुखं कर्णौ तथा चक्षुर्जिह्वास्तम्भो यदा भवेत्।।\nतदा मृत्युं विजानीयात्षण्मासाभ्यन्तरे प्रिये।।5.25.१०।।\nरौरवानुगतं भद्र ध्वनिं नाकर्णयेद्द्रुतम्।।\nषण्मासाभ्यंतरे मृत्युर्ज्ञातव्यः कालवेदिभिः ।।११।।\nरविसोमाग्निसंयोगाद्यदोद्योतं न पश्यति ।।\nकृष्णं सर्वं समस्तं च षण्मासं जीवितं तथा ।। १२ ।।\nवामहस्तो यदा देवि सप्ताहं स्पंदते प्रिये ।।\nजीवितं तु तदा तस्य मासमेकं न संशयः ।। १३ ।।\nउन्मीलयति गात्राणि तालुकं शुष्यते यदा।।\nजीवितं तु तदा तस्य मासमेकं न संशयः ।। १४ ।।\nनासा तु स्रवते यस्य त्रिदोषे पक्षजीवितम् ।।\nवक्त्रं कंठं च शुष्येत षण्मासांते गतायुषः ।।१५।।\nस्थूलजिह्वा भवेद्यस्य द्विजाः क्लिद्यंति भामिनि ।।\nषण्मासाज्जायते मृत्युश्चिह्नैस्तैरुपलक्षयेत्।।१६।।\nअंबुतैलघृतस्थं तु दर्पणे वरवर्णिनि ।।\nन पश्यति यदात्मानं विकृतं पलमेव च ।। १७ ।।\nषण्मासायुस्स विज्ञेयः कालचक्रं विजानता ।।\nअन्यच्च शृणु देवेशि येन मृत्युर्विबुद्ध्यते।।१८।।\nशिरोहीनां यदा छायां स्वकीयामुपलक्षयेत् ।।\nअथवा छायया हीनं मासमेकं न जीवति।।१९।।\nआंगिकानि मयोक्तानि मृत्युचिह्नानि पार्वति।।\nबाह्यस्थानि ब्रुवे भद्रे चिह्नानि शृणु सांप्रतम्।।5.25.२०।।\nरश्मिहीनं यदा देवि भवेत्सोमार्कमण्डलम्।।\nदृश्यते पाटलाकारं मासार्दे्धेन विपद्यते।।२१।।\nअरुंधती महायानमिंदुलक्षणवर्जितम्।।\nअदृष्टतारको योऽसौ मासमेकं स जीवति।।२२।।\nदृष्टे ग्रहे च दिङ्मोहः षण्मासाज्जायते ध्रुवम्।।\nउतथ्यं न ध्रुवं पश्येद्यदि वा रविमण्डलम्।।२३।।\nरात्रौ धनुर्यदापश्येन्मध्याह्ने चोल्कपातनम्।।\nवेष्ट्यते गृध्रकाकैश्च षण्मासायुर्न संशयः।।२४।।\nऋषयस्स्वर्गपंथाश्च दृश्यंते नैव चाम्बरे।।\nषण्मासायुर्विजनीयात्पुरुषैः कालवेदिभिः ।।।२५।।\nअकस्माद्राहुणा ग्रस्तं सूर्यं वा सोममेव च ।।\nदिक्चक्रं भ्रांतवत्पश्येत्षण्मासान्म्रियते स्फुटम् ।।२६।।\nनीलाभिर्मक्षिकाभिश्च ह्यकस्माद्वेष्ट्यते पुमान् ।।\nमासमेकं हि तस्यायुर्ज्ञातव्यं परमार्थतः ।। ।।२७।।\nगृध्रः काकः कपोतश्च शिरश्चाक्रम्य तिष्ठति ।।\nशीघ्रं तु म्रियते जंतुर्मासैकेन न संशयः ।। २८ ।।\nएवं चारिष्टभेदस्तु बाह्यस्थः समुदाहृतः ।।\nमानुषाणां हितार्थाय संक्षेपेण वदाम्यहम् ।। २९ ।।\nहस्तयोरुभयोर्देवि यथा कालं विजानते ।।\nवामदक्षिणयोर्मध्ये प्रत्यक्षं चेत्युदाहृतम् ।।5.25.३०।।\nएवं पक्षौ स्थितौ द्वौ तु समासात्सुरसुंदरि ।।\nशुचिर्भूत्वा स्मरन्देवं सुस्नातस्संयतेन्द्रियः ।। ।। ३१ ।।\nहस्तौ प्रक्षाल्य दुग्धेनालक्तकेन विमर्दयेत् ।।\nगंधैः पुष्पैः करौ कृत्वा मृगयेच्च शुभाशुभम् ।।३२।।\nकनिष्ठामादितः कृत्वा यावदंगुष्ठकं प्रिये ।।\nपर्वत्रयक्रमेणैव हस्तयोरुभयोरपि ।।३३।।\nप्रतिपदादिविन्यस्य तिथिं प्रतिपदादितः ।। ।।\nसंपुटाकारहस्तौ तु पूर्वदिङ्मुखसंस्थितः ।। ३४ ।।\nस्मरेन्नवात्मकं मंत्रं यावदष्टोत्तरं शतम् ।।\nनिरीक्षयेत्ततो हस्तौ प्रतिपर्वणि यत्नतः ।। ३५ ।।\nतस्मिन्पर्वणि सा रेखा दृश्यते भृंगसन्निभा ।।\nतत्तिथौ हि मृतिर्ज्ञेया कृष्णे शुक्ले तथा प्रिये ।। ३६ ।।\nअधुना नादजं वक्ष्ये संक्षेपात्काललक्षणम् ।।\nगमागमं विदित्वा तु कर्म कुर्याञ्छृणु प्रिये ।। ३७ ।।\nआत्मविज्ञानं सुश्रोणि चारं ज्ञात्वा तु यत्नतः ।।\nक्षणं त्रुटिर्लवं चैव निमेषं काष्ठकालिकम् ।। ३८ ।।\nमुहूर्तकं त्वहोरात्रं पक्षमासर्तुवत्सरम् ।।\nअब्दं युगं तथा कल्पं महाकल्पं तथैव च ।। ३९ ।।\nएवं स हरते कालः परिपाट्या सदाशिवः ।।\nवामदक्षिणमध्ये तु पथि त्रयमिदं स्मृतम् ।।5.25.४०।।\nदिनानि पंच चारभ्य पंचविंशद्दिनावधि ।।\nवामाचारगतौ नादः प्रमाणं कथितं तव ।।४१।।\nभूतरंध्रदिशश्चैव ध्वजश्च वरवर्णिनि ।।\nवामचारगतौ नादः प्रमाणं कालवेदिनः।।४२।।\nऋतोर्विकारभूताश्च गुणास्तत्रैव भामिनि ।।\nप्रमाणं दक्षिणं प्रोक्तं ज्ञातव्यं प्राणवेदिभिः ।। ४३ ।।\nभूतसंख्या यदा प्राणान्वहंते च इडादयः ।।\nवर्षस्याभ्यंतरे तस्य जीवितं हि न संशयः ।। ४४ ।।\nदशघस्रप्रवाहेण ह्यब्दमानं स जीवति ।।\nपंचदशप्रवाहेण ह्यब्दमेकं गतायुषम् ।।४५।।\nविंशद्दिनप्रवाहेण षण्मासं लक्षयेत्तदा ।।\nपंचविंशद्दिनमितं वहते वामनाडिका ।।४६।।\nजीवितं तु तदा तस्य त्रिमासं हि गतायुषः ।।\nषड्विंशद्दिनमानेन मासद्वयमुदाहृतम् ।।४७ ।।\nसप्तविंशद्दिनमितं वहतेत्यतिविश्रमा ।।\nमासमेकं समाख्यातं जीवितं वामगोचरे।।४८।।\nएतत्प्रमाणं विज्ञेयं वामवायुप्रमाणतः ।।\nसव्येतरे दिनान्येव चत्वारश्चानुपूर्वशः ।।४९।।\nचतुस्स्थाने स्थिता देवि षोडशैताः प्रकीर्तिताः ।।\nतेषां प्रमाणं वक्ष्यामि साम्प्रतं हि यथार्थतः।।।5.25.५०।\nषड्दिनान्यादितः कृत्वा संख्यायाश्च यथाविधि ।।\nएतदंतर्गते चैव वामरंध्रे  प्रकाशितम् ।।५१।।\nषड्दिनानि यदा रूढं द्विवर्षं च स जीवति ।।\nमासानष्टौ विजानीयाद्दिनान्यष्ट च तानि तु ।। ५२ ।।\nप्राणः सप्तदशे चैव विद्धि वर्षं न संशयः ।।\nसप्तमासान्विजानीयाद्दिनैः षड्भिर्न संशयः ।।५३।।\nअष्टघस्रप्रभेदेन द्विवर्षं हि स जीवति ।।\nचतुर्मासा हि विज्ञेयाश्चतुर्विंशद्दिनावधिः।।५४।।\nयदा नवदिनं प्राणा वहंत्येव त्रिमासकम्।।\nमासद्वयं च द्वे मासे दिना द्वादश कीर्तिताः।।५५।।\nपूर्ववत्कथिता ये तु कालं तेषां तु पूर्वकम्।।\nअवांतरदिना ये तु तेन मासेन कथ्यते ।। ५६ ।।\nएकादश प्रवाहेण वर्षमेकं स जीवति ।।\nमासा नव तथा प्रोक्ता दिनान्यष्टमितान्यपि ।।५७।।\nद्वादशेन प्रवाहेण वर्षमेकं स जीवति ।।\nमासान् सप्त विजानीयात्षड्घस्रांश्चाप्युदाहरेत् ।।५८।।\nनाडी यदा च वहति त्रयोदशदिनावधि ।।\nसम्वत्सरं भवेत्तस्य चतुर्मासाः प्रकीर्तिताः ।।५९।।\nचतुर्विशद्दिनं शेषं जीवितं च न संशयः ।।\nप्राणवाहा यदा वामे चतुर्द्दशदिनानि तु ।। 5.25.६० ।।\nसम्वत्सरं भवेत्तस्य मासाः षट् च प्रकीर्तिताः ।।\nचतुर्विंशद्दिनान्येव जीवितं च न संशयः ।। ६१ ।।\nपंचदशप्रवाहेण नव मासान्स जीवति ।।\nचतुर्विशद्दिनान्येव कथितं कालवेदिभिः ।।६२।।\nषोडशाहप्रवाहेण दशमासान्स जीवति ।।\nचतुर्विशद्दिनाधिक्यं कथितं कालवेदिभिः ।। ६३ ।।\nसप्तदशप्रवाहेण नवमासैर्गतायुषम् ।।\nअष्टादशदिनान्यत्र कथितं साधकेश्वरि ।। ६४ ।।\nवामचारं यदा देवि ह्यष्टादशदिनावधिः ।।\nजीवितं चाष्टमासं तु घस्रा द्वादश कीर्तिताः ।। ६५ ।।\nचतुर्विंशद्दिनान्यत्र निश्चयेनावधारय ।।\nप्राणवाहो यदा देवि त्रयोविंशद्दिनावधिः ।। ६६ ।।\nचत्वारः कथिता मासाः षड्दिनानि तथोत्तरे ।।\nचतुर्विंशप्रवाहेण त्रीन्मासांश्च स जीवति।। ६७ ।।\nदिनान्यत्र दशाष्टौ च संहरंत्येव चारतः ।।\nअवांतरदिने यस्तु संक्षेपात्ते प्रकीर्तितः ।। ६८ ।।\nवामचारः समाख्यातो दक्षिणं शृणु सांप्रतम् ।।\nअष्टाविंशप्रवाहेण तिथिमानेन जीवति ।। ६९ ।।\nप्रवाहेण दशाहेन तत्संस्थेन विपद्यते ।।\nत्रिंशद्धस्रप्रवाहेन पञ्चाहेन विपद्यते।। 5.25.७० ।।\nएकत्रिंशद्यदा देवि वहते च निरंतरम् ।।\nदिनत्रयं तदा तस्य जीवितं हि न संशयः ।।७१।।\nद्वात्रिंशत्प्राणसंख्या च यदा हि वहते रविः ।।\nतदा तु जीवितं तस्य द्विदिनं हि न संशयः ।।७२।।\nदक्षिणः कथितः प्राणो मध्यस्थं कथयामि ते।।\nएकभागगतो वायुप्रवाहो मुखमण्डले।। ७३।।\nधावमानप्रवाहेण दिनमेकं स जीवति ।।\nचक्रमे तत्परासोर्हि पुराविद्भिरुदाहृतम् ।। ७४ ।।\nएतत्ते कथितं देवि कालचक्रं गतायुषः ।।\nलोकानां च हितार्थाय किमन्यच्छ्रोतुमिच्छसि ।। ७५ ।।\nइति श्रीशिवमहापुराणे पंचम्यामुमासंहितायां कालज्ञानवर्णनं नाम पंचविंशोऽध्यायः।।२५।।"
  }
]
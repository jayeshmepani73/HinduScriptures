[
  {
    "text": "सूत उवाच ।।\nएष मन्वन्तरे तात सर्गस्स्वारोचिषे स्मृतः ।।\nवैवस्वते तु महति वारुणे वितते क्रतौ ।। १ ।।\nजुह्वानस्य ब्रह्मणो वै प्रजासर्ग इहोच्यते ।।\nपूर्वं यानथ ब्रह्मर्षीनुत्पन्नान्सप्त मानसान् ।। २ ।।\nपुत्रान्वै कल्पयामास स्वयमेव पितामहः ।।\nतेषां विरोधो देवानां दानवानां महानृषे ।। ३ ।।\nदिति विनष्टपुत्रा तु कश्यपं समुपस्थिता ।।\nस कश्यपः प्रसन्नात्मा सम्गयगाराधितस्तया ।।४।।\nवरेणच्छंदयामास सा च वव्रे वरं तदा।।\nपुत्रमिन्द्रवधार्थाय समर्थममितौजसम् ।। ५ ।।\nस तस्यै च वरं प्रादात्प्रार्थितं सुमहातपाः ।।\nब्रह्मचर्य्यादिनियमं प्राह चैव शतं समाः ।। ६ ।।\nधारयामास गर्भं तु शुचिस्सा वरवर्णिनी ।।\nब्रह्मचर्य्यादिनियमं दितिर्दध्रे तथैव वै ।। ७ ।।\nततस्त्वाधाय सोऽदित्यां गर्भं तं शंसितव्रतः ।।\nजगाम कश्यपस्तप्तुं तपस्संहृष्टमानसः ।। ८ ।।\nतस्याश्चैवांतरं प्रेप्सुस्सोऽभवत्पाकशासनः ।।\nऊनवर्षे शते चास्या ददर्शान्तरमेव सः।।९।।\nअकृत्वा पादयोः शौचं दितिरर्वाक्शिरास्तदा ।।\nनिद्रामाहारयामास भाविनोऽर्थस्य गौरवात् ।। 5.33.१० ।।\nएतस्मिन्नन्तरे शक्रस्तस्याः कुक्षिं प्रविश्य सः ।\nवज्रपाणिस्तु तं गर्भं सप्तधा हि न्यकृन्तत ।। ११ ।।\nस पाट्यमानो गर्भोऽथ वज्रेण प्ररुरोद ह ।।\nरुदन्तं सप्तधैकैकं मारोदीरिति तान्पुनः ।।\nचकर्त वज्रपाणिस्तान्नेव मम्रुस्तथापि ते ।। १२ ।।\nते तमूचुः पात्यमानास्सर्वे प्रांजलयो मुने ।।\nनो जिघांससि किं शक्र भ्रातरो मरुतस्तव ।। १३ ।।\nइंद्रेण स्वीकृतास्ते हि भ्रातृत्वे सर्व एव च ।।। ।\nतत्यजुर्द्दैत्यभावं ते विप्रर्षे शंकरेच्छया।।१४।।\nमरुतो नाम ते देवा बभूवुस्तु महाबलाः।।\nखगा एकोनपंचाशत्सहाया वज्रपाणिनः।।१५।।। ।\nतेषामेव प्रवृद्धानां हरिः प्रादात्प्रजापतिः ।।\nक्रमशस्तानि राज्यानि पृथुपूर्वं शृणुष्व तत् ।। १६ ।।\nअरिष्टपुरुषो वीरः कृष्णो जिष्णुः प्रजापतिः ।।\nपर्जन्यस्तु धनाध्यक्षस्तस्य सर्वमिदं जगत् ।।१७।।\nभूतसर्गमिमं सम्यगवोचं ते महामुने ।।\nविभागं शृणु राज्यानां क्रमशस्तं ब्रुवेऽधुना ।। १८ ।।\nअभिषिच्याधिराज्ये तु पृथुं वैन्यं पितामहः ।।\nततः क्रमेण राज्यानि व्यादेष्टुमुपचक्रमे ।। १९ ।।\nद्विजानां वीरुधां चैव नक्षत्रग्रहयोस्तथा ।।\nयज्ञानां तपसां चैव सोमं राज्येऽभ्यषेचयत्।।5.33.२०।।\nअपां तु वरुणं राज्ये राज्ञां वैश्रवणं प्रभुम्।।\nआदित्यानां तथा विष्णुं वसूनामथ पावकम् ।।२१।।\nप्रजापतीनां दक्षं तु मरुतामथ वासवम् ।।\nदैत्यानां दानवानां च प्रह्लादममितौजसम् ।।२२।।\nवैवस्वतं पितॄणां च यमं राज्येऽभ्यषेचयत् ।।\nमातॄणां च व्रतानां च मन्त्राणां च तथा गवाम् ।। २३ ।।\nयक्षाणां राक्षसानां च पार्थिवानां तथैव च ।।\nसर्वभूतपिशाचानां गिरिशं शूलपाणिनम् ।।२४।।\nशैलानां हिमवन्तं च नदीनामथ सागरम् ।।\nमृगाणामथ शार्दूलं गोवृषं तु गवामपि ।।२५।।\nवनस्पतीनां वृक्षाणां वटं राज्येऽभ्यषेचयत् ।।\nइति दत्तं प्रजेशेन राज्यं सर्वत्र वै क्रमात् ।। २६ ।।।\nपूर्वस्यां दिशि पुत्रं तु वैराजस्य प्रजापतेः ।।\nस्थापयामास सर्वात्मा राज्ये विश्वपतिर्विभुः ।।२७।।\nतथैव मुनिशार्दूल कर्दमस्य प्रजापतेः ।।\nदक्षिणस्यां तथा पुत्रं सुधन्वानमचीक्लृपत् ।।२८।।\nपश्चिमायां दिशि तथा रजसः पुत्रमच्युतम्।।\nकेतुमन्तं महात्मानं राजानं व्यादिशत्प्रभुः ।। २९ ।।\nतथा हिरण्यरोमाणं पर्जन्यस्य प्रजापतेः ।।\nउदीच्यां दिशि राजानं दुर्धर्षं सोऽभ्यषेचयत् ।। 5.33.३० ।।\nतस्य विस्तारमाख्यातं पृथोर्वेन्यस्य शौनक।।\nमहर्ध्ये तदधिष्ठानं पुराणे परिकीर्तितम्।।३१।।\nइति श्रीशिवमहापुराणे पञ्चम्यामुमासंहितायां सर्गवर्णनं नाम त्रयस्त्रिंशत्तमोध्यायः ।।३३।।"
  }
]
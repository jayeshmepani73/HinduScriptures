[
  {
    "text": "सनत्कुमार उवाच ।।\nइत्याकर्ण्य मुनेर्वाक्यमुपमन्योर्महात्मनः ।।\nजातभक्तिर्महादेवे कृष्णः प्रोवाच तं मुनिम् ।। १ ।।\n।। श्रीकृष्ण उवाच ।।\nउपमन्यो मुने तात कृपां कुरु ममोपरि ।।\nये ये शिवं समाराध्य कामानापुश्च तान्वद ।। २ ।।\nसनत्कुमार उवाच ।।\nइत्याकर्ण्योपमन्युस्स मुनिश्शैववरो महान् ।।\nकृष्णवाक्यं सुप्रशस्य प्रत्युवाच कृपानिधिः ।। ३ ।।\nउपमन्युरुवाच।।\nयैर्यैर्भवाराधनतः प्राप्तो हृत्काम एव हि ।।\nतांस्तान्भक्तान्प्रवक्ष्यामि शृणु त्वं वै यदूद्वह ।। ४ ।।\nशर्वात्सर्वामरैश्वर्य्यं हिरण्यकशिपुः पुरा ।।\nवर्षाणां दशलक्षाणि सोऽलभच्चन्द्रशेखरात् ।। ५ ।।\nतस्याऽथ पुत्रप्रवरो नन्दनो नाम विश्रुतः ।।\nस च शर्ववरादिन्द्रं वर्षायुतमधोनयत्।।६।।\nविष्णुचक्रं च तद्धोरं वज्रमाखण्डलस्य च ।।\nशीर्णं पुराऽभवत्कृष्ण तदंगेषु महाहवे ।। ७ ।।\nन शस्त्राणि वहंत्यंगे धर्मतस्तस्य धीमतः ।।\nग्रहस्यातिबलस्याजौ चक्रवज्रमुखान्यपि ।।८।।\nअर्द्यमानाश्च विबुधा ग्रहेण सुबलीयसा ।।\nदेवदत्तवरा जघ्नुरसुरेन्द्रास्सुरान्भृशम् ।।९।।\nतुष्टो विद्युत्प्रभस्यापि त्रैलोक्येश्वरता मदात् ।।\nशतवर्षसहस्राणि सर्वलोकेश्वरो भवः ।। 5.2.१० ।।\nतथा पुत्रसहस्राणामयुतं च ददौ शिवः ।।\nमम चानुचरो नित्यं भविष्यस्यब्रवीदिति ।।११।।\nकुशद्वीपे शुभं राज्यमददाद्भगवान्भवः ।।\nस तस्मै शङ्करः प्रीत्या वासुदेव प्रहृष्टधीः ।।१२।।\nधात्रा सृष्टश्शतमखो दैत्यो वर्षशतं पुरा ।।\nतपः कृत्वा सहस्रं तु पुत्राणामलभद्भवात् ।। १३ ।।\nयाज्ञवल्क्य इति ख्यातो गीतो वेदेषु वै मुनिः।।\nआराध्य स महादेवं प्राप्तवाञ्ज्ञानमुत्तमम् ।।१४।।\nवेदव्यासस्तु यो नाम्ना प्राप्तवानतुलं यशः।।\nसोऽपि शंकरमाराध्य त्रिकालज्ञानमाप्तवान्।।१५।।\nइन्द्रेण वालखिल्यास्ते परिभूतास्तु शङ्करात् ।।\nलेभिरे सोमहर्तारं गरुडं सर्वदुर्जयम् ।।१६।।\nआपः प्रनष्टाः सर्वाश्च पूर्वरोषात्कपर्द्दिनः ।।\nशर्वं समकपालेन देवैरिष्ट्वा प्रवर्तितम् ।। १७।।\nअत्रेर्भार्य्या चानसूया त्रीणि वर्षशतानि च ।।\nमुशलेषु निराहारा सुप्त्वा शर्वात्ततस्सुतान् ।। १८ ।।\nदत्तात्रेयं मुनिं लेभे चन्द्रं दुर्वाससं तथा ।।\nगंगां प्रवर्तयामास चित्रकूटे पतिव्रता ।। १९ ।।\nविकर्णश्च महादेवं तथा भक्तसुखावहम् ।।\nप्रसाद्य महतीं सिद्धिमाप्तवान्मधुसूदन ।। 5.2.२० ।।\nचित्रसेनो नृपश्शंभुं प्रसाद्य दृढभक्तिमान् ।।\nसमस्तनृपभीतिभ्योऽभयं प्रापातुलं च कम् ।।२१।।\nश्रीकरो गोपिकासूनुर्नृपपूजाविलोकनात् ।।\nजातभक्तिर्महादेवे परमां सिद्धिमाप्तवान् ।। २२ ।।\nचित्राङ्गदो नृपसुतस्सीमन्तिन्याः पतिर्हरे ।।\nशिवानुग्रहतो मग्नो यमुनायां मृतो न हि।।२३।।\nस च तक्षालयं गत्वा तन्मैत्रीं प्राप्य सुव्रतः ।।\nआयातः स्वगृहं प्रीतो नानाधनसमन्वितः ।।२४।।\nसीमंतिनी प्रिया तस्य सोमव्रतपरायणा।।\nशिवानुग्रहतः कृष्ण लेभे सौभाग्यमुत्तमम् ।। २५ ।।\nतत्प्रभावाद्व्रते तस्मिन्नेको द्विजसुतः पुरा ।।\nकश्चित्स्त्रीत्वं गतो लोभात्कृतदाराकृतिश्छलात् ।।२६।।\nचंचुका पुंश्चली दुष्टा गोकर्णे द्विजतः पुरा ।।\nश्रुत्वा धर्मकथां शंभोर्भक्त्या प्राप परां गतिम् ।। २७ ।।\nस्वस्त्र्यनुग्रहतः पापी  बिंदुगो चंचुकापतिः ।।\nश्रुत्वा शिवपुराणं स सद्गतिं प्राप शांकरीम् ।। २८ ।।\nपिंगला गणिका ख्याता मदराह्वो द्विजाधमः ।।\nशैवमृषभमभ्यर्च्य लेभाते सद्गतिं च तौ ।। २९ ।।\nमहानन्दाभिधा कश्चिद्वेश्या शिवपदादृता ।।\nदृढात्पणात्सुप्रसाद्य शिवं लेभे च सद्गतिम् ।। 5.2.३० ।।\nकैकेयी द्विजबालाः च सादराह्वा शिवव्रता ।।\nपरमं हि सुखं प्राप शिवेशव्रतधारणात् ।। ३१ ।।\nविमर्षणश्च नृपतिश्शिवभक्तिं विधाय वै ।।\nगतिं लेभे परां कृष्ण शिवानुग्रहतः पुरा ।। ३२ ।।\nदुर्जनश्च नृपः पापी बहुस्त्रीलंपटः खलः ।।\nशिवभक्त्या शिवं प्राप निर्लिप्तः सर्वकर्मसु ।। ३३ ।।\nसस्त्रीकश्शबरो नाम्ना शंकरश्च शिवव्रती ।।\nचिताभस्मरतो भक्त्या लेभे तद्गतिमुत्तमाम् ।। ३४ ।।\nसौमिनी नाम चाण्डाली संपूज्याज्ञानतो हि सा ।।\nलेभे शैवीं गतिं कृष्ण शंकरानुग्रहात्परात् ।। ३५ ।।\nमहाकालाभिधो व्याधो किरातः परहिंसकः ।।\nसमभ्यर्च्य शिवं भक्त्या लेभे सद्गतिमुत्तमाम् ।। ३६ ।।\nदुर्वासा मुनिशार्दूलश्शिवानुग्रहतः पुरा ।।\nतस्तार स्वमतं लोके शिवभक्तिं विमुक्तिदाम्।।३७।।\nकौशिकश्च समाराध्य शंकरं लोक शंकरम् ।।\nब्राह्मणोऽभूत्क्षत्रियश्च द्वितीय इव पद्मभूः ।।३६।।\nशिवमभ्यर्च्य सद्भक्त्या विरंचिश्शैवसत्तमः ।।\nअभूत्सर्गकरः कृष्ण सर्वलोकपितामहः ।।३९।।\nमार्कण्डेयो मुनिवरश्चिरंजीवी महाप्रभुः।।\nशिवभक्तवरः श्रीमाञ्शिवानुग्रहतो हरे ।।5.2.४०।।\nदेवेन्द्रो हि महाशैवस्त्रैलोक्यं बुभुजे पुरा।।\nशिवानुग्रहतः कृष्ण सर्वदेवाधिपः प्रभुः ।।४१।।\nबलिपुत्रो महाशैवश्शिवानुग्रहतो वशी।।\nबाणो बभूव ब्रह्माण्डनायकस्सकलेश्वरः ।।४२।।\nहरिश्शक्तिश्च सद्भक्त्या दधीचश्च महेश्वरः ।।\nशिवानुग्रहतोऽभूवंस्तथा रामो हि शांकरः ।।४३।।\nकणादो भार्गवश्चैव गुरुर्गौतम एव च ।।\nशिवभक्त्या बभूवुस्ते महाप्रभव ईश्वरा ।। ४४ ।।\nशाकल्यश्शंसितात्मा च नववर्षशातान्यपि ।।\nभवमाराधयामास मनोयज्ञेन माधव।।४५।।\nतुतोष भगवानाह ग्रंथकर्ता भविष्यसि।।\nवत्साक्षय्या च ते कीर्तिस्त्रैलोक्ये प्रभविष्यति।।४६।।\nअक्षयं च कुलं तेऽस्तु महर्षिभिरलंकृतम् ।।\nभविष्यसि ऋषिश्रेष्ठ सूत्रकर्ता ततस्ततः।।४७।।\nइत्येवं शंकरात्प्राप वरं मुनिवरस्स वै  ।।\nत्रैलोक्ये विततश्चासीत्पूज्यश्च यदुनन्दन ।।४८।।\nसावर्णिरिति विख्यात ऋषिरासीत्कृते युगे ।।\nइह तेन तपस्तप्तं षष्टिवर्षशतानि च ।। ४९ ।।\nतमाह भगवान्रुद्रस्साक्षात्तुष्टोस्मि तेऽनघ ।।\nग्रंथकृल्लोकविख्यातो भवितास्यजरामरः ।। 5.2.५० ।।\nएवंविधो महादेवः पुण्यपूर्वतरैस्ततः ।।\nसमर्च्चितश्शुभान्कामान्प्रददाति यथेप्सितान् ।। ५१ ।।\nएकेनैव मुखेनाहं वक्तुं भगवतो गुणाः ।।\nये संति तान्न शक्नोमि ह्यपि वर्षशतैरपि ।। ५२ ।।\nइति श्रीशिवमहापुराणे पंचम्यामुमासंहितायां सनत्कुमारव्याससंवादे उपमन्यूपदेशो नाम द्वितीयोऽध्यायः ।। २ ।।"
  }
]
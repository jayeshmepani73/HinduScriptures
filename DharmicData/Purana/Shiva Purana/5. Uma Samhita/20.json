[
  {
    "text": "।। व्यास उवाच ।।\nसनत्कुमार सर्वज्ञ तत्प्राप्तिं वद सत्तम ।।\nयद्गत्वा न निवर्तंते शिवभक्तियुता नराः ।। १ ।।\n।। सनत्कुमार उवाच ।।\nपराशरसुत व्यास शृणु प्रीत्या शुभां गतिम् ।।\nव्रतं हि शुद्धभक्तानां तथा शुद्धं तपस्विनाम् ।।२।।\nये शिवं शुद्धकर्माणस्सुशुद्धतपसान्विताः ।।\nसमर्चयन्ति तं नित्यं वन्द्यास्ते सर्वथान्वहम् ।।३।।\nनातप्ततपसो यांति शिवलोकमनामयम् ।।\nशिवानुग्रहसद्धेतुस्तप एव महामुने।।४।।\nतपसा दिवि मोदन्ते प्रत्यक्षं देवतागणाः।।\nऋषयो मुनयश्चैव सत्यं जानीह मद्वचः ।।५।।\nसुदुर्द्धरं दुरासाध्यं सुधुरं दुरतिक्रमम्।।\nतत्सर्वं तपसा साध्यं तपो हि दुरतिक्रमम् ।। ६ ।।\nसुस्थितस्तपसि ब्रह्मा नित्यं विष्णुर्हरस्तथा।।\nदेवा देव्योऽखिलाः प्राप्तास्तपसा दुर्लभं फलम् ।।७।।\nयेन येन हि भावेन स्थित्वा यत्क्रियते तपः ।।\nततस्संप्राप्यतेऽसौ तैरिह लोके न संशयः ।। ८ ।।\nसात्त्विकं राजसं चैव तामसं त्रिविधं स्मृतम् ।।\nविज्ञेयं हि तपो व्यास सर्वसाधनसाधनम्।।९।।\nसात्त्विकं दैवतानां हि यतीनामूर्द्ध्वरेतसाम् ।।\nराजसं दानवानां हि मनुष्याणां तथैव च ।।\nतामसं राक्षसानां हि नराणां क्रूरकर्मणाम् ।।5.20.१०।।\nत्रिविधं तत्फलं प्रोक्तं मुनिभिस्तत्त्वदर्शिभिः ।।\nजपो ध्यानं तु देवानामर्चनं भक्तितश्शुभम्।।११।।\nसात्त्विकं तद्धि निर्दिष्टमशेषफलसाधकम् ।।\nइह लोके परे चैव मनोभिप्रेतसाधनम् ।। १२ ।।\nकामनाफलमुद्दिश्य राजसं तप उच्यते ।।\nनिजदेहं सुसंपीड्य देहशोषकदुस्सहैः ।। १३ ।।\nतपस्तामसमुद्दिष्टं मनोभिप्रेतसाधनम् ।। १४ ।।\nउत्तमं सात्त्विकं विद्याद्धर्मबुद्धिश्च निश्चला ।।\nस्नानं पूजा जपो होमः शुद्धशौचमहिंसनम् ।।१५।।\nव्रतोपवासचर्या च मौनमिन्द्रियनिग्रहः ।।\nधीर्विद्या सत्यमक्रोधो दानं क्षांतिर्दमो दया ।।१६।।\nवापीकूपतडागादेः प्रसादस्य च कल्पना ।।\nकृच्छ्रं चांद्रायणं यज्ञस्सुतीर्थान्याश्रमाः पुनः ।। १७ ।।\nधर्मस्थानानि चैतानि सुखदानि मनीषिणाम् ।।\nसुधर्मः परमो व्यासः शिवभक्तेश्च कारणम् ।।१८।।\nसंक्रातिविषुवद्योगो नादमुक्ते नियुज्यताम्।।\nध्यानं त्रिकालिकं ज्योतिरुन्मनीभावधारणा ।।१९।।\nरेचकः पूरकः कुम्भः प्राणायामस्त्रिधा स्मृतः ।।\nनाडीसंचारविज्ञानं प्रत्याहारनिरोधनम् ।।5.20.२०।।\nतुरीयं तदधो बुद्धिरणिमाद्यष्टसंयुतम्।।\nपूर्वोत्तमं समुद्दिष्टं परज्ञानप्रसाधनम्।।२१।।\nकाष्ठावस्था मृतावस्था हरितावेति कीर्तिताः।।\nनानोपलब्धयो ह्येतास्सर्वपापप्रणाशनाः ।।२२।।\nनारी शय्या तथा पानं वस्त्रधूपविलेपनम्।।\nताम्बूलभक्षणं पंच राजैश्वर्य्यविभूतयः ।।२३।।\nहेमभारस्तथा ताम्रं गृहाश्च रत्नधेनवः।।\nपांडित्यं वेदशास्त्राणां गीतनृत्यविभूषणम्।ा२४।।\nशंखवीणामृदंगाश्च गजेन्द्रश्छत्रचामरे।।\nभोगरूपाणि चैतानि एभिश्शक्तोऽनुरज्यते ।। २५ ।।\nआदर्शवन्मुनेस्नेहैस्तिलवत्स निपीड्यते।।\nअरं गच्छेति चाप्येनं कुरुते ज्ञानमोहितः।।२६।।\nजानन्नपीह संसारे भ्रमते घटियंत्रवत्।।\nसर्वयोनिषु दुःखार्तस्स्थावरेषु चरेषु च।।२७।।\nएवं योनिषु सर्वासु प्रतिक्रम्य भ्रमेण त।।\nकालांतरवशाद्याति मानुष्यमतिदुर्लभम् ।। २८ ।।\nव्युत्क्रमेणापि मानुष्यं प्राप्यते पुण्यगौरवात् ।।\nविचित्रा गतयः प्रोक्ताः कर्मणां गुरुलाघवात्।।२९।।\nमानुष्यं च समासाद्य स्वर्गमोक्षप्रसाधनम् ।।\nनाचरत्यात्मनः श्रेयस्स मृतश्शोचते चिरम् ।।5.20.३०।।\nदेवासुराणां सर्वेषां मानुष्यं चाति दुर्लभं ।।\nतत्संप्राप्य तथा कुर्यान्न गच्छेन्नरकं यथा ।। ३१ ।।\nस्वर्गापवर्गलाभाय यदि नास्ति समुद्यमः ।।\nदुर्लभं प्राप्य मानुष्यं वृथा तज्जन्म कीर्तितम् ।। ३२ ।।\nसर्वस्य मूलं मानुष्यं चतुर्वर्गस्य कीर्तितम् ।।\nसंप्राप्य धर्मतो व्यास तद्यत्तादनुपालयेत्।।३३।।\nधर्ममूलं हि मानुष्यं लब्ध्वा सर्वार्थसाधकम् ।।\nयदि लाभाय यत्नः स्यान्मूलं रक्षेत्स्वयं ततः ।।३४।।\nमानुष्येऽपि च विप्रत्वं यः प्राप्य खलु दुर्लभम् ।।\nनाचरत्यात्मनः श्रेयः कोऽन्यस्तस्मादचेतनः ।। ३५ ।।\nद्वीपानामेव सर्वेषां कर्मभूमिरियमुच्यते ।।\nइतस्स्वर्गश्च मोक्षश्च प्राप्यते समुपार्जितः ।। ३६ ।।\nदेशेऽस्मिन्भारते वर्षे प्राप्य मानुष्यमध्रुवम् ।।\nन कुर्यादात्मनः श्रेयस्तेनात्मा खलु वंचितः।।३७।।\nकर्मभूमिरियं विप्र फलभूमिरसौ स्मृता ।।\nइह यत्क्रियते कर्म स्वर्गे तदनुभुज्यते।।३८।।\nयावत्स्वास्थ्यं शरीरस्य तावद्धर्मं समाचरेत्।।\nअस्वस्थश्चोदितोऽप्यन्यैर्न किंचित्कर्तुमुत्सहेत् ।। ३९ ।।\nअध्रुवेण शरीरेण ध्रुवं यो न प्रसाधयेत् ।।\nध्रुवं तस्य परिभ्रष्टमध्रुवं नष्टमेव च ।। 5.20.४० ।।\nआयुषः खंडखंडानि निपतंति तदग्रतः ।।\nअहोरात्रोपदेशेन किमर्थं नावबुध्यते ।। ४१ ।।\nयदा न ज्ञायते मृत्युः कदा कस्य भविष्यति ।।\nआकस्मिके हि मरणे धृतिं विंदति कस्तथा ।। ४२ ।।\nपरित्यज्य यदा सर्वमेकाकी यास्यति ध्रुवम् ।।\nन ददाति कदा कस्मात्पाथेयार्थमिदं धनम् ।। ४३ ।।\nगृहीतदानपाथेयः सुखं याति यमालयम् ।।\nअन्यथा क्लिश्यते जंतुः पाथेयरहिते पथि ।।४४।।\nयेषां कालेय पुण्यानि परिपूर्णानि सर्वतः।।\nगच्छतां स्वर्गदेशं हि तेषां लाभः पदेपदे ।।४५।।\nइति ज्ञात्वा नरः पुण्यं कुर्यात्पापं विवर्जयेत् ।।\nपुण्येन याति देवत्वमपुण्यो नरकं व्रजेत् ।। ४६ ।।\nये मनागपि देवेशं प्रपन्नाश्शरणं शिवम् ।।\nतेऽपि घोरं न पश्यंति यमं न नरकं तथा।।४७।।\nकिंतु पापैर्महामोहैः किंचित्काले शिवाज्ञया ।।\nवसंति तत्र मानुष्यास्ततो यांति शिवास्पदम् ।।४८।।\nये पुनस्सर्वभावेन प्रतिपन्ना महेश्वरम् ।।\nन ते लिम्पंति पापेन पद्मपत्रमिवाम्भसा ।। ४९ ।।\nउक्तं शिवेति यैर्नाम तथा हरहरेति च।।\nन तेषां नरकाद्भीतिर्यमाद्धि मुनिसत्तम ।।5.20.५०।।\nपरलोकस्य पाथेयं मोक्षोपायमनामयम् ।।\nपुण्यसंघैकनिलयं शिव इत्यक्षरद्वयम् ।। ५१ ।।\nशिवनामैव संसारमहारोगेकशामकम् ।।\nनान्यत्संसाररोगस्य शामकं दृश्यते मया ।। ५२ ।।\nब्रह्महत्यासहस्राणि पुरा कृत्वा तु पुल्कसः ।।\nशिवेति नाम विमलं श्रुत्वा मोक्षं गतः पुरा ।। ५३ ।।\nतस्माद्विवर्द्धयेद्भक्तिमीश्वरे सततं बुधः।।\nशिवभक्त्या महाप्राज्ञ भुक्तिं मुक्तिं च विंदति।।५४।।\nइति श्रीशिवमहापुराणे पञ्चम्यामुमासंहितायां मनुविशेषकथनं नाम विंशोऽध्यायः ।। २० ।।"
  }
]
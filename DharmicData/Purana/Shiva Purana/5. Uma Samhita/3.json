[
  {
    "text": "।। सनत्कुमार उवाच ।।\nएतच्छ्रुत्वा वचस्तस्य सोब्रवीत्तं महामुनिम्।।\nविस्मयं परमं गत्वोपमन्युं शांतमानसम् ।। १ ।।\nवासुदेव उवाच ।।\nधन्यस्त्वमसि विप्रेन्द्र कस्त्वां स्तोतुमलं कृती ।।\nयस्य देवादिदेवस्ते सान्निध्यं कुरुते श्रमे ।। २ ।।\nदर्शनं मुनिशार्दूल दद्यात्स भगवाञ्छिवः ।।\nअपि तावन्ममाप्येवं प्रसादं वा करोत्वसौ । ३ ।।\nउपमन्युरुवाच ।।\nअचिरेणैव कालेन महादेवं न संशयः ।।\nतस्यैव कृपया त्वं वै द्रक्ष्यसे पुरुषोत्तम ।। ४ ।।\nषोडशे मासि सुवरान् प्राप्स्यसि त्वं महेश्वरात् ।।\nसपत्नीकात्कथं नो दास्यते देवो वरान्हरे ।।५।।\nपूज्योसि दैवतैस्सर्वैः श्लाघनीयस्सदा गुणैः ।।\nजाप्यं तेऽहं प्रवक्ष्यामि श्रद्दधानाय चाच्युत ।। ६ ।।\nतेन जपप्रभावेण सत्यं द्रक्ष्यसि शंकरम् ।।\nआत्मतुल्यबलं पुत्रं लभिष्यसि महेश्वरात् ।। ७ ।।\nजपो नमश्शिवायेति मंत्रराजमिमं हरे ।।\nसर्वकामप्रदं दिव्यं भुक्तिमुक्तिप्रदायकम् ।। ८ ।।\n।। सनत्कुमार उवाच ।।\nएवं कथयतस्तस्य महादेवाश्रिताः कथाः ।।\nदिनान्यष्टौ प्रयातानि मुहूर्तमिव तापस ।।९।।\nनवमे तु दिने प्राप्ते मुनिना स च दीक्षितः ।।\nमंत्रमध्यापितं शार्वमाथर्वशिरसं महत् ।। 5.3.१० ।।\nजटी मुण्डी च सद्योऽसौ बभूव सुसमाहितः ।।\nपादांगुष्ठोद्धृततनुस्तेपे चोर्द्ध्वभुजस्तथा ।। ११ ।।\nसंप्राप्ते षोडशे मासि संतुष्टः परमेश्वरः ।।\nपार्वत्या सहितश्शंभुर्ददौ कृष्णाय दर्शनम् ।। १२ ।।\nपार्वत्या सहितं देवं त्रिनेत्रं चन्द्रशेखरम् ।।\nब्रह्माद्यैस्स्तूयमानं तु पूजितं सिद्धकोटिभिः ।। १३ ।।\nदिव्यमाल्याम्बरधरं भक्तिनम्रैस्सुरासुरैः ।।\nप्रणतं च विशेषेण नानाभूषणभूषितम् ।। १४ ।।\nसर्वाश्चर्यमयं कांतं महेशमजमव्ययम् ।।\nनानागणान्वितं तुष्टं पुत्राभ्यां संयुतं प्रभुम् ।। १५ ।।\nश्रीकृष्णः प्रांजलिर्दृष्ट्वा विस्मयोत्फुल्ललोचनः ।।\nईदृशं शंकरं प्रीतः प्रणनाम महोत्सवः ।। १६ ।।\nनानाविधैः स्तुतिपदैर्वाङ्मयेनार्चयत्तदा ।।\nसहस्रनाम्ना देवेशं तुष्टाव नतकंधरः ।। १७ ।।\nततो देवास्सगंधर्वा विद्याधरमहोरगाः ।।\nमुमुचुः पुष्पवृष्टिं च साधुवादान्मनोनुगान् ।। १८ ।।\nपार्वत्याश्च मुखं दृष्ट्वा भगवान्भक्तवत्सलः ।।\nउवाच केशवं तुष्टो रुद्रश्चाथ बिडौजसा ।। १९ ।।\nश्रीमहादेव उवाच ।।\nकृष्णं जानामि भक्तं त्वां मयि नित्यं दृढव्रतम् ।।\nवृणीष्व त्वं वरान्मत्तः पुण्यांस्त्रैलोक्यदुर्लभान् ।। 5.3.२० ।।\n।। सनत्कुमार उवाच ।।\nतस्य तद्वचनं श्रुत्वा कृष्णः प्रांजलिरादरात् ।।\nप्राह सर्वेश्वरं शम्भुं सुप्रणम्य पुनः पुनः ।। २१ ।।\n।। कृष्ण उवाच ।।\nदेवदेव महादेव याचेऽहं ह्युत्तमान्वरान् ।।\nत्वत्तोऽष्टप्रमितान्नाथ त्वयोद्दिष्टान्महेश्वर ।। २२ ।।\nतव धर्म्मे मतिर्नित्यं यशश्चाप्रचलं महत् ।।\nत्वत्सामीप्यं स्थिरा भक्तिस्त्वयि नित्यं ममास्त्विति ।। २३ ।।\nपुत्राणि च दशाद्यानां पुत्राणां मम संतु वै ।।\nवध्याश्च रिपवस्सर्वे संग्रामे बलदर्पिताः ।। २४ ।।\nअपमानो भवेन्नैव क्वचिन्मे शत्रुतः प्रभो ।।\nयोगिनामपि सर्वेषां भवेयमतिवल्लभः ।।२५।।\nइत्यष्टौ सुवरान्देहि देवदेव नमोऽस्तु ते ।।\nसर्वेश्वरस्त्वमेवासि मत्प्रभुश्च विशेषतः ।। २६ ।।\nसनत्कुमार उवाच ।।\nतस्य तद्वचनं श्रुत्वा तमाह भगवान्भवः ।।\nसर्वं भविष्यतीत्येवं पुनस्स प्राह शूलधृक् ।। २७ ।।\nसाम्बो नाम महावीर्यः पुत्रस्ते भविता बली।।\nघोरसंवर्तकादित्यश्शप्तो मुनिभिरेव च ।।२८।।\nमानुषो भवितासीति स ते पुत्रो भवि ष्यति ।।\nयद्यच्च प्रार्थितं किंचित्तत्सर्वं च लभस्व वै ।। २९ ।।\nसनत्कुमार उवाच ।।\nएवं लब्ध्वा वरान्सर्वाञ्छ्रीकृष्णः परमेश्वरात् ।।\nनानाविधाभिर्बह्वीभिस्स्तुतिभिस्समतोषयत् ।।5.3.३०।।\nतमाहाथ शिवा तुष्टा पार्वती भक्तवत्सला।।\nवासुदेवं महात्मानं शंभुभक्तं तपस्विनम् ।। ३१ ।।\n।। पार्वत्युवाच ।।\nवासुदेव महाबुद्धे कृष्ण तुष्टास्मि तेऽनघ ।।\nगृहाण मत्तश्च वरान्मनोज्ञान्भुवि दुर्लभान् ।।३२।।\nसनत्कुमार उवाच ।।\nइत्याकर्ण्य वचस्तस्याः पार्वत्यास्स यदूद्वहः ।।\nउवाच सुप्रसन्नात्मा भक्तियुक्तेन चेतसा ।। ३३ ।।\nश्रीकृष्ण उवाच ।।\nदेवि त्वं परितुष्टासि चेद्ददासि वरान्हि मे ।।\nतपसाऽनेन सत्येन ब्राह्मणान्प्रति मास्मभूत् ।।३४।।\nद्वेषः कदाचिद्भद्रं पूजयेयं द्विजान्सदा ।।\nतुष्टौ च मातापितरौ भवेतां मम सर्वदा ।।३५।।\nसर्वभूतेष्वानुकूल्यं भजेयं यत्र तत्रगः।।\nकुले प्रभृति रुचिता ममास्तु तव दर्शनात् ।।३६।।\nतर्पयेयं सुरेन्द्रादीन्देवान् यज्ञशतेन तु ।।\nयतीनामतिथीनां च सहस्राण्यथ सर्वदा ।। ३७ ।। ।\nभोजयेयं सदा गेहे श्रद्धापूतं तु भोजनम् ।।\nबांधवैस्सह प्रीतिस्तु नित्यमस्तु सुनिर्वृतिः ।। ३८ ।।\nदेवि भार्य्यासहस्राणां भवेयं प्राणवल्लभः ।।\nअक्षीणा काम्यता तासु प्रसादात्तव शांकरि ।। ३९ ।।\nआसां च पितरो लोके भवेयुः सत्यावादिनः ।।\nइत्याद्याः सुवरास्संतु प्रसादात्तव पार्वति ।। 5.3.४० ।।\n।। सनत्कुमार उवाच ।।\nतस्य तद्वचनं श्रुत्वा देवी तं चाह विस्मिता ।।\nएवमस्त्विति भद्रं ते शाश्वती सर्वकामदा ।। ४१ ।।\nतस्मिंस्तांश्च वरान्दत्त्वा पार्वतीपरमेश्वरौ ।।\nतत्रैवांतश्च दधतुः कृत्वा कृष्णस्य सत्कृपाम् ।। ४२ ।।\nकृष्णः कृतार्थमात्मानममन्यत मुनीश्वरः ।।\nउपमन्योर्मुनराशु प्रापाश्रममनुत्तमम् ।। ४३ ।।\nप्रणम्य शिरसा तत्र तं मुनिं केशिहा ततः ।।\nतया वृत्तं च तस्मै तत्समाचष्टोपमन्यवे ।।४४।।\nस च तं प्राह कोऽन्यस्स्याच्छर्वाद्देवाज्जनार्द्दन ।।\nमहादानपतिर्लोके क्रोधे वाऽतीव दुस्सहः । ४५ ।।\nज्ञाने तपसि वा शौर्य्ये स्थैर्य्ये वा पद एव च ।।\nशृणु शंभोस्तु गोविन्द देवैश्वर्य्यं महायशाः ।। ४६ ।।\nतच्छ्रुत्वा श्रद्धया युक्तोऽभवच्छंभोस्तु भक्तिमान् ।।\nपप्रच्छ शिवमाहात्म्यं स तं प्राह मुनीश्वरः ।। ४७ ।।\nउपमन्युरुवाच ।।\nभगवाञ्शंकरः पूर्वं ब्रह्मलोके महात्मना ।।\nस्तुतो नामसहस्रेण दण्डिना ब्रह्मयोगिना ।। ४८ ।।\nसांख्याः पठंति तद्गीतं विस्तीर्णं च निघंटवत्।।\nदुर्ज्ञानं मानुषाणां तु स्तोत्रं तत्सर्वकामदम् ।।४९।।\nस्मरन्नित्यं शंकरं त्वं गच्छ कृष्ण गृहं सुखी ।।\nभविष्यसि सदा तात शिवभक्तगणाग्रणीः ।। 5.3.५० ।।\nइत्युक्तस्तं नमस्कृत्य वासुदेवो मुनीश्वरम् ।।\nमनसा संस्मरञ्शंभुं केशवो द्वारकां ययौ ।। ५१ ।।\nसनत्कुमार उवाच ।।\nएवं कृष्णस्समाराध्य शंकरं लोकशंकरम् ।।\nकृतार्थोऽभून्मुनिश्रेष्ठ सर्वाजेयोऽभवत्तथा ।। ५२ ।।\nतथा दाशरथी रामश्शिवमाराध्य भक्तितः ।।\nकृतार्थोऽभून्मुनिश्रेष्ठ विजयी सर्वतोऽभवत् ।। ५३ ।।\nतपस्तप्त्वाऽतिविपुलं पुरा रामो गिरौ मुने।।\nशिवाद्धनुश्शरं चापं ज्ञानं वै परमुत्तमम् ।।५४।।\nरावणं सगणं हत्वा सेतुं बद्ध्वांभसांनिधौ।।\nसीतां प्राप्य गृहं यातो बुभुजे निखिलां महीम्।।५५।।\nतथा च भार्गवो रामो ह्याराध्य तपसा विभुम्।।\nनिरीक्ष्य दुःखितश्शर्वात्पितरं क्षत्रियैर्हतम् ।।५६ ।।\nतीक्ष्णं स परशुं लेभे निर्ददाह च तेन तान् ।।\nत्रिस्सप्तकृत्वः क्षत्रांश्च प्रसन्नात्परमेश्वरात् ।।५७।।\nअजेयश्चामरश्चैव सोऽद्यापि तपसांनिधिः ।।\nलिंगार्चनरतो नित्यं दृश्यते सिद्धचारणैः ।। ५८ ।।\nमहेन्द्रपर्वते रामः स्थितस्तपसि तिष्ठति ।।\nकल्पांते पुनरेवासावृषिस्थानमवाप्स्यति ।।५९।।\nअसितस्यानुजः पूर्वं पीडया कृतवांस्तपः ।।\nमूलग्राहेण विश्वस्य देवलो नाम तापसः ।। 5.3.६० ।।\nपुरन्दरेण शप्तस्तु तपस्वी यश्च सुस्थिरम् ।।\nअधर्म्यं धर्ममल मल्लिंगमारध्य कामदम् ।। ६१ ।।\nचाक्षुषस्य मनोः पुत्रो मृगोऽभूत्तु मरुस्थले ।।\nवसिष्ठशापाद्गृत्समदो दण्डकारण्य एकलः ।।६२।।\nहृदये संस्मन्भक्त्या प्रवणेन युतं शिवम् ।।\nतस्मान्मृत्युमुखाकारो गणो मृगमुखोऽभवत् ।। ६३ ।।\nअजरामरतां नीतस्तीर्त्वा शापं पुनश्च सः ।।\nशंकरेण कृतः प्रीत्या नित्यं लम्बोदरानुगः ।। ६४ ।।\nगार्ग्याय प्रददौ शर्वो मोक्षं च भुवि दुर्लभम् ।।\nकामचारी महाक्षेत्रं कालज्ञानं महर्द्धिमत्।।६५।।\nचतुष्पादं सरस्वत्याः पारंगत्वं च शाश्वतम् ।।\nन तुल्यं च सहस्रं तु पुत्राणां प्रददौ शिवः ।।६६।।\nवेदव्यासं तु योगीन्द्रं पुत्रं तुष्टः पिनाक धृक् ।।\nपराशराय च ददौ जरामृत्युविवर्जितम् ।।६७।।\nमांडव्यश्शंकरणैव जीवं दत्त्वा विसर्जितः।।\nवर्षाणां दश लक्षाणि शूलाग्रा दवरोपितः ।। ६८ ।।\nदरिद्रो ब्राह्मणः कश्चिन्निक्षिप्य गुरुवेश्मनि ।।\nपुत्रं तु गालवं यश्च पूर्वमासीद्गृहाश्रमी ।। ६९ ।।\nगुप्तो वा मुनिशालायां भिक्षुरायाति तद्गृहम् ।।\nभार्य्यामुवाच यः कश्चिदवश्यं निर्धनो यतः।।5.3.७०।।\nस तु वाच्यो भवत्या च न दृश्यंत इति प्रियः ।।\nअतिथेरागतस्यापि किं दास्यामि गृहे वसन् ।। ७१ ।।\nकदाचिदतिथिः कश्चित्क्षुत्तृषाक्षामतर्षितः ।।\nतामुवाच स भर्ता ते क्व गतश्चेति तं च सा ।। ७२ ।।\nप्राह भर्ता मदीयस्तु सांप्रतं न च दृश्यते ।।\nस ऋषिस्तामुवाचेदं ज्ञात्वा दिव्येन चक्षुषा ।। ७३ ।।\nगृहस्थितः प्रतिच्छन्नस्तत्रैव स मृतो द्विजः ।।\nविश्वामित्रस्यनुज्ञातस्तत्पुत्रो गालवस्तथा ।। ७४ ।।\nगृहमागत्य मातुस्स श्रुत्वा शापं सुदारुणम् ।।\nआराध्य शंकरं देवं पूजां कृत्वा तु शांभवीम् ।। ७५ ।।\nगृहादसौ विनिष्क्रांतस्संस्मरञ्शंकरं हृदा।।\nअथ तं तनयं दृष्ट्वा पिता तं प्राह साञ्जलिम् ।। ७६ ।।\nमहादेवप्रसादाच्च कृतकृत्योऽस्मि कृत्यतः ।।\nधनवान्पुत्रवांश्चैव मृतोऽहं जीवितः पुनः ।। ७७ ।।\nइति वः कथितमशेषं नाहं शक्तः समासतो व्यासात् ।।\nवक्तुं शंभोश्च गुणाञ्शेषस्यापि न मुखानि स्युः ।।७८।।\nइति श्रीशिवमहापुराणे पंचम्यामुमासंहितायां कृष्णादिशिवभक्तोद्धारण शिवमाहात्म्यवर्णनंनाम तृतीयोऽध्यायः ।। ३ ।।"
  }
]
[
  {
    "text": "सनत्कुमार उवाच ।।\nमिथ्यागमं प्रवृत्तस्तु द्विजिह्वाख्ये च गच्छति ।।\nजिह्वार्द्धकोशविस्तीर्णहलैस्तीक्ष्णः प्रपीड्यते।।१।।\nनिर्भर्त्सयति यः क्रूरो मातरं पितरं गुरुम् ।।\nविष्ठाभिः कृमिमिश्राभिर्मुखमापूर्य्य हन्यते ।।२।।\nये शिवायतनारामवापीकूपतडागकान्।।\nविद्रवंति द्विजस्थानं नरास्तत्र रमंति च ।।३।।\nकामायोद्वर्तनाभ्यंग स्नानपानाम्बुभोजनम् ।।\nक्रीडनं मैथुनं द्यूतमाचरन्ति मदोद्धता।।४।।\nपेचिरे विविधैर्घेरैरिक्षुयंत्रादिपीडनैः ।।\nनिरयाग्निषु पच्यंते यावदाभूतसंप्लवम्।।५।।\nतेन तेनैव रूपेण ताड्यते पारदारिकाः ।।\nगाढमालिंग्य ते नारीं सुतप्तां लोहनिर्मिताम् ।। ६ ।।\nपूर्वाकाराश्च पुरुषाः प्रज्वलन्ति समंततः ।।\nदुश्चारिणीं स्त्रियं गाढमालिंगंति रुदंति च ।। ७ ।।\nये शृण्वंति सतां निंदां तेषां कर्णप्रपूरणम् ।।\nअग्निवर्णैरयःकीलैस्तप्तैस्ताम्रादिनिर्मितैः ।।६।।\nत्रपुसीसारकूटाद्भिः क्षीरेण च पुनःपुनः।।\nसुतप्ततीक्ष्णतैलेन वज्रलेपेन वा पुनः ।।९।।\nक्रमादापूर्य्यकर्णांस्तु नरकेषु च यातनाः ।।\nअनुक्रमेण सर्वेषु भवंत्येताः समंततः ।।5.10.१०।।\nसर्वेन्द्रियाणामप्येवं क्रमात्पापेन यातनाः ।।\nभवंति घोराः प्रत्येकं शरीरेण कृतेन च ।। ११ ।।\nस्पर्शदोषेण ये मूढास्स्पृशंति च परस्त्रियम् ।।\nतेषां करोऽग्निवर्णाभिः पांशुभिः पूर्य्यते भृशम् ।। १२ ।।\nतेषां क्षारादिभिस्सर्वैश्शरीरमनुलिप्यते ।।\nयातनाश्च महाकष्टास्सर्वेषु नरकेषु च ।। १३ ।।\nकुर्वन्ति पित्रोर्भृकुटिं करनेत्राणि ये नरा ।।\nवक्त्राणि तेषां सांतानि कीर्य्यंते शंकुभिर्दृढम् ।। १४ ।।\nयैरिन्द्रियैर्नरा ये च कुर्वन्ति परस्त्रियम् ।।\nइन्द्रियाणि च तेषां वै विकुर्वंति तथैव च ।। १५ ।।\nपरदारांश्च पश्यन्ति लुब्धास्स्तब्धेन चक्षुषा ।।\nसूचीभिश्चाग्निवर्णाभिस्तेषां नेत्रप्रपूरणम् ।। १६ ।।\nक्षाराद्यैश्च क्रमात्सर्वा इहैव यमयातनाः ।।\nभवंति मुनिशार्दूल सत्यंसत्यं न संशयः ।। १७ ।।\nदेवाग्निगुरुविप्रेभ्यश्चानिवेद्य प्रभुंजते ।।\nलोहकीलशतैस्तप्तैस्तज्जिह्वास्यं च पूर्य्यते ।। १८ ।।\nये देवारामपुष्पाणि लोभात्संगृह्य पाणिना ।।\nजिघ्रंति च नरा भूयः शिरसा धारयंति च ।। १९ ।।\nआपूर्य्यते शिरस्तेषां तप्तैर्लोहस्य शंकुभिः ।।\nनासिका वातिबहुलैस्ततः क्षारादिभिर्भृशम् ।।5.10.२०।।\nये निंदन्ति महात्मानं वाचकं धर्म्मदेशिकम् ।।\nदेवाग्निगुरुभक्तांश्च धर्मशास्त्रं च शाश्वतम् ।। २१ ।।\nतेषामुरसि कण्ठे च जिह्वायां दंतसन्धिषु ।।\nतालुन्योष्ठे नासिकायां मूर्ध्नि सर्वाङ्गसन्धिषु ।। २२ ।।\nअग्निवर्णास्तु तप्ताश्च त्रिशाखा लोहशंकवः ।।\nआखिद्यंते च बहुशः स्थानेष्वेतेषु मुद्गरैः ।। २३ ।।\nततः क्षारेण दीप्तेन पूर्यते हि समं ततः ।।\nयातनाश्च महत्यो वै शरीरस्याति सर्वतः ।। २४ ।।\nअशेषनरकेष्वेव क्रमंति क्रमशः पुनः ।।\nये गृह्णन्ति परद्रव्यं पद्भ्यां विप्रं स्पृशंति च ।। २५ ।।\nशिवोपकरणं गां च ज्ञानादिलिखितं च यत् ।।\nहस्तपादादिभिस्तेषामापूर्य्यंते समंततः ।। २६ ।।\nनरकेषु च सर्वेषु विचित्रा देहयातनाः ।।\nभवंति बहुशः कष्टाः पाणिपादसमुद्भवाः ।। २७ ।।\nशिवायतनपर्य्यंते देवारामेषु कुत्रचित्।।\nसमुत्सृजंति ये पापाः पुरीषं मूत्रमेव च।।२८।।\nतेषां शिश्नं सवृषणं चूर्ण्यते लोहमुद्गरैः।।\nसूचीभिरग्निवर्णाभिस्कथा त्वापूर्य्यते पुनः ।।२९।।\nततः क्षारेण महता तीव्रेण च पुनः पुनः ।।\nद्रुतेन पूर्यते गाढं गुदे शिश्ने च देहिनः ।।5.10.३० ।।\nमनस्सर्वेन्द्रियाणां च यस्मा द्दुःखं प्रजायते ।।\nधने सत्यपि ये दानं न प्रयच्छंति तृष्णया ।। ३१ ।।\nअतिथिं चावमन्यते काले प्राप्ते गृहाश्रमे ।।\nतस्मात्ते दुष्कृतं प्राप्य गच्छंति निरयेऽशुचौ ।। ३२ ।।\nयेऽन्नं दत्त्वा हि भुंजंति न श्वभ्यस्सह वायसैः ।।\nतेषां च विवृतं वक्त्रं कीलकद्वयताडितम्।।३३।।\nकृमिभिः प्राणिभिश्चोग्रैर्लोहतुण्डैश्च वायसैः ।।\nउपद्रवैर्बहुविधैरुग्रैरंतः प्रपीड्यते ।। ३४ ।।\nश्यामश्च शबलश्चैव यममार्गानुरोधकौ ।।\nयौ स्तस्ताभ्यां प्रयच्छामि तौ गृह्णीतामिमं बलिम् ।।३५।।\nये वा वरुणवायव्या याम्या नैर्ऋत्यवायसाः ।।\nवायसा पुण्यकर्माणस्ते प्रगृह्णंतु मे बलिम् ।। ३६ ।।\nशिवामभ्यर्च्य यत्नेन हुत्वाग्नौ विधिपूर्वकम् ।।\nशैवैर्मन्त्रैर्बलिं ये च ददंते न च ते यमम् ।। ३७ ।।\nपश्यंति त्रिदिवं यांति तस्माद्दद्याद्दिनेदिने।।\nमण्डलं चतुरस्रं तु कृत्वा गंधादिवासितम् ।।३८।।\nधन्वन्तर्यर्थमीशान्यां प्राच्यामिन्द्राय निःक्षिपेत् ।।\nयाम्यां यमाय वारुण्यां सुदक्षोमाय दक्षिणे ।।३९।।\nपितृभ्यस्तु विनिक्षिप्य प्राच्यामर्यमणे ततः ।।\nधातुश्चैव विधातुश्च द्वारदेशे विनिःक्षिपेत् ।।5.10.४० ।।\nश्वभ्यश्च श्वपतिभ्यश्च वयोभ्यो विक्षिपेद्भुवि ।।\nदेवैः पितृमनुष्यैश्च प्रेतैर्भूतैस्सगुह्यकै ।।४१ ।।\nवयोभिः कृमिकीटैश्च गृहस्थश्चोपजीव्यते ।।\nस्वाहाकारः स्वधाकारो वषट्कारस्तृतीयकः ।।४२।।\nहंतकारस्तथैवान्यो धेन्वा स्तनचतुष्टयम्।।\nस्वाहाकारं स्तनं देवास्स्वधां च पितरस्तथा।।४३।।\nवषट्कारं तथैवान्ये देवा भूतेश्वरास्तथा ।।\nहंतकारं मनुष्याश्च पिबंति सततं स्त  नम् ।। ४४ ।।\nयस्त्वेतां मानवो धेनुं श्रद्धया ह्यनुपूर्विकाम् ।।\nकरोति सततं काले साग्नित्वायोपकल्प्यते ।। ४५ ।।\nयस्तां जहाति वा स्वस्थस्तामिस्रे स तु मज्जति ।।\nतस्माद्दत्त्वा बलिं तेभ्यो द्वारस्थश्चिंतयेत्क्षणम् ।।४६।।\nक्षुधार्तमतिथिं सम्यगेकग्रामनिवासिनम्   ।।\nभोजयेत्तं शुभान्नेन यथाशक्त्यात्मभोजनात् ।।४७।।\nअतिथिर्यस्य भग्नाशो गृहात्प्रतिनिवर्तते ।।\nस तस्मै दुष्कृतं दत्त्वा पुण्यमा दाय गच्छति ।।४८।।\nततोऽन्नं प्रियमेवाश्नन्नरः शृंखलवान्पुनः ।।\nजिह्वावेगेन विद्धोत्र चिरं कालं स तिष्ठति ।।४९।।\nयतस्तं मांसमुद्धत्य  तिलमात्रप्रमाणतः ।।\nखादितुं दीयते तेषां भित्त्वा चैव तु शोणितम् ।।5.10.५० ।।\nनिश्शेषतः कशाभिस्तु पीड्यते क्रमशः पुनः ।।\nबुभुक्षयातिकष्टं हि तथायाति पिपासया ।। ५१ ।।\nएवमाद्या महाघोरा यातनाः पापकर्मणाम् ।।\nअंते यत्प्रतिपन्नं हि तत्संक्षेपेण संशृणु  ।। ५२ ।।\nयः करोति महापापं धर्म्मं चरति वै लघु ।।\nधर्म्मं गुरुतरं वापि तथावस्थे तयोः शृणु ।।५३।।\nसुकृतस्य फलं नोक्तं गुरुपा पप्रभावतः ।।\nन मिनोति सुखं तत्र भोगैर्बहुभिरन्वितः ।। ५४ ।।\nतथोद्विग्नोतिसंतप्तो न भक्ष्यैर्मन्यते सुखम् ।।\nअभावादग्रतोऽन्यस्य प्रतिकल्पं दिनेदिने ।।५५।।\nपुमान्यो गुरुधर्म्माऽपि सोपवासो यथा गृही ।।\nवित्तवान्न विजानाति पीडां नियमसंस्थितः ।। ५६ ।।\nतानि पापानि घोराणि संति यैश्च नरो भुवि ।।\nशतधा भेदमाप्नोति गिरिर्वज्रहतो यथा ।। ५७ ।। ।।\nइति श्रीशिवमहापुराणे पञ्चम्यामुमासंहितायां नरकगतिभोगवर्णनं नाम दशमोऽध्यायः ।। १० ।।"
  }
]
[
  {
    "text": "सनत्कुमार उवाच ।।\nशस्तानि घोरदानानि महादानानि नित्यशः।।\nपात्रेभ्यस्तु प्रदेयानि आत्मानं तारयंति च।।१।।\nहिरण्यदानं गोदानं भूमिदानं द्विजोत्तम।।\nगृह्णंतो वै पवित्राणि तारयंति स्वमेव तम् ।।२।।\nसुवर्णदानं गोदानं पृथिवीदानमेव च।।\nएतानि श्रेष्ठदानानि कृत्वा पापैः प्रमुच्यते।।३।।\nतुलादानानि शस्तानि गावः पृथ्वी सरस्वती ।।\nद्वे तु तुल्यबले शस्ते ह्यधिका च सरस्वती।।४।।\nनित्य ह्यनुडुहो गावच्छत्रं वस्त्रमुपानहौ ।।\nदेयानि याचमानेभ्यः पानमन्नं तथैव च ।।५।।\nसंकल्पविहितोयोऽर्थो ब्राह्मणेभ्यः प्रदीयते ।।\nअर्थिभ्योऽपीडितेभ्यश्च मनस्वी तेन जायते ।। ६ ।।\nकनकं च तिला नागाः कन्या दासी गृहं रथः ।।\nमणयः कपिला गावो महादानानि वै दश ।। ७ ।।\nगृहीत्वैतानि सर्वाणि ब्राह्मणो ज्ञानवित्सदा ।।\nवदान्यांस्तारयेत्सद्यो ह्यात्मानं च न संशयः ।।८।।\nसुवर्णं ये प्रयच्छंति नराश्शुद्धेन चेतसा ।।\nदेवतास्तं प्रयच्छंति समंतादिति मे श्रुवम् ।। ९ ।।\nअग्निर्हि देवतास्सर्वाः सुवर्णं च हुताशनः ।।\nतस्मात्सुवर्णं दत्त्वा च दत्तास्स्युस्सर्वदेवताः ।। 5.14.१० ।।\nपृथ्वीदानं महाश्रेष्ठं सर्वकामफलप्रदम् ।।\nसौवर्णं च विशेषेण यत्कृतं पृथुना पुरा ।। ११ ।।\nदीयमानां प्रपश्यंति पृथ्वीं रुक्मसमन्विताम् ।।\nसर्वपापविनिर्मुक्तास्ते यांति परमां गतिम् ।। १२ ।।\nअथान्यच्च प्रवक्ष्यामि दानं सर्वोत्तमं मुने ।।\nकांतारं यन्न पश्यंति यमस्य बहुदुःखदम् ।। १३ ।।\nकुर्यात्कांतारदानं हि विधिना शुद्धमानसः ।।\nन्यायार्जितेन द्रव्येण वित्तशाठ्यविवर्जितः ।।१४।।\nतिलप्रस्थमयीं कृत्वा धेनुं सर्वगुणान्विताम् ।।\nधेनुवत्सं सुवर्णं च सुदिव्यं सर्वलक्षणम् ।।१५।।\nपद्ममष्टदलं कृत्वा कुंकुमाक्ताक्षतैश्शुभैः ।।\nपूजयेत्तत्र रुद्रादीन्सर्वान्देवान्सुभक्तितः ।।१६।।\nएवं संपूज्य तां दद्याद्ब्राह्मणाय स्वशक्तितः ।।\nसरत्नां सहिरण्यां च सर्वाभरणभूषिताम् ।।१७।।\nततो नक्तं समश्नीयाद्दीपान्दद्यात्तु विस्तरात् ।।\nकार्तिक्यामिति कर्तव्यं पूर्णिमायां प्रयत्नतः ।। १८ ।।\nएवं यः कुरुते सम्यग्विधानेन स्वशक्तितः ।।\nयममार्गभयं घोरं नरकं च न पश्यति ।। १९ ।।\nकृत्वा पापान्यशेषाणि सबंधुस्ससुहृज्जनः ।।\nदिवि संक्रीडते व्यास यावदिन्द्राश्चतुर्दश ।। 5.14.२० ।।\nविधितो गोश्च दानं वै सर्वोत्तममिह स्मृतम् ।।\nन तेन सदृशं व्यास परं दानं प्रकीर्तितम् ।।२१।।\nप्रयच्छते यः कपिलां सवत्सां स्वर्णशृंगिकाम् ।।\nकांस्यपात्रां रौप्यखुरां सर्वलक्षणलक्षिताम् ।। २२ ।।\nतैस्तैर्गुणैः कामदुघा भूत्वा सा गौरुपैति तम्।।\nप्रदातारं नरं व्यास परत्रेह च जन्मनि ।।२३।।\nयद्यदिष्टतमं लोके यदस्ति दयितं गृहे।।\nतत्तद्गुणवते देयं तदेवाक्षयमिच्छता।।२४।।\nतुलापुरुषदानं हि दानानां दानमुत्तमम्।।\nतुलासंरोहणं कार्यं यदीच्छेच्छ्रेय आत्मनः।।२५।।\nयत्कृत्वा मुच्यते पापैर्वधबंधकृतोद्भवैः ।।\nतुलादानं महत्पुण्यं सर्वपापक्षयंकरम् ।।२६।।\nकृत्वा पापान्यशेषाणि तुलादानं करोति यः।।\nसर्वैस्तु पातकैर्मुक्तः स दिवं यात्यसंशयम्।।२७।।\nपापं कृतं यद्दिवसे निशायां द्विसंध्योर्मध्यदिने निशांते।।\nकालत्रये कायमनोवचोभिस्तुलापुमान्वै तदपाकरोति।।२८।।\nबालेन वृद्धेन मया हि यूना विजानता ज्ञानपरेण पापम्।।\nतत्सर्वमेवाशु कृतं मदीयं तुलापुमान्वै हरतु स्मरारिः।।२९।।\nपात्रे प्रयुक्तं द्रविणं मयाऽद्य प्रमाणपूर्णं निहितं तुलायाम्।।\nतेनैव सार्धं तु ममावशेषं कृताकृतं यत्सुकृतं समेतु ।।5.14.३०।।\nसनत्कुमार उवाच ।।\nएवमुच्चार्य्य तं दद्यात् द्विजेभ्यः सर्वदा हितः ।।\nनैकस्यापि प्रदातव्यं न निस्तारस्ततो भवेत् ।। ३१ ।।\nददात्येवं तु यो व्यास तुलापुरुषमुत्तमम् ।।\nहत्वा पापं दिव्यं तिष्ठेद्यावदिन्द्राश्चतुर्द्दश ।। ३२ ।।\nइति श्रीशिवमहापुराणे पञ्चम्यामुमासंहितायां सामान्यदानवर्णनं नाम चतुर्दशोऽध्यायः ।। १४ ।।"
  }
]
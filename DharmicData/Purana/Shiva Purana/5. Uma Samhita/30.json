[
  {
    "text": "सूत उवाच ।।\nसंसृष्टासु प्रजास्वेव आपवोऽथ प्रजाप्रतिः ।।\nलेभे वै पुरुषः पत्नीं शतरूपामयो निजाम्।। १ ।।\nआपवस्य महिम्ना तु दिवमावृत्य तिष्ठतः ।।\nधर्मेणैव महात्मा स शतरूपाप्यजायत ।। २ ।।\nसा तु वर्षशतं तप्त्वा तपः परमदुश्चरम् ।।\nभर्तारं दीप्ततपसं पुरुषं प्रत्यपद्यत ।। ३ ।।\nस वै स्वायंभुवो जज्ञे पुरुषो मनुरुच्यते ।।\nतस्यैकसप्ततियुगं मन्वंतरमिहोच्यते ।। ४ ।।\nवैराजात्पुरुषाद्वीरा शतरूपा व्यजायत ।।\nप्रियव्रतोत्तानपादौ वीरकायामजायताम् ।।५।।\nकाम्या नाम महाभागा कर्दमस्य प्रजापतेः ।।\nकाम्यापुत्रास्त्रयस्त्वासन्सम्राट्साक्षिरविट्प्रभुः ।।६।।\nउत्तानपादोऽजनयत्पुत्राञ्छक्रसमान्प्रभुः ।।\nध्रुवं च तनयं दिव्यमात्मानंदसुवर्चसम्।। ७ ।।\nधर्मस्य कन्या सुश्रोणी सुनीतिर्नाम विश्रुता ।।\nउत्पन्ना चापि धर्म्मेण धुवस्य जननी तथा ।। ८ ।।\nध्रुवो वर्षसहस्राणि त्रीणि दिव्यानि कानने ।।\nतपस्तेपे स बालस्तु प्रार्थयन्स्थानमव्ययम् ।। ९ ।।\nतस्मै ब्रह्मा ददौ प्रीतस्स्थानमात्मसमं प्रभुः ।।\nअचलं चैव पुरतस्सप्तर्षीणां प्रजापतिः ।।5.30.१०।।\nतस्मात्पुष्टिश्च धान्यश्च ध्रुवात्पुत्रौ व्यजायताम् ।।\nपुष्टिरेवं समुत्थायाः पञ्चपुत्रानकल्मषान् ।।११।।\nरिपुं रिपुंजयं विप्रं वृकलं वृषतेजसम् ।।\nरिपोरेवं च महिषी चाक्षुषं सर्वतोदिशम् ।।१२।।\nअजीजनत्पुष्करिण्यां वरुणं चाक्षुषो मनुः ।।\nमनोरजायन्त दश नड्वलायां महौजसः।।१३।।\nकन्यायां हि मुनिश्रेष्ठ वैश्यजन्म प्रजायतेः।।\nपुरुर्मासः शतद्युम्नस्तपस्वी सत्यवित्कविः ।।१४।।\nअग्निष्टोमोऽतिरात्रश्चातिमन्युस्सुयशा दश।।\nपूरोरजनयत्पुत्रान्षडाग्नेयी महाप्रभान् ।।१५।।\nअङ्गं सुमनसं ख्यातिं सृतिमंगिरसं गयम्।।\nअङ्गात्सुनीथा भार्य्या वै वेनमेकमसूयत।।१६।।\nअपचारेण वेनस्य कोपस्तेषां महानभूत्।।\nहुंकारेणैव तं जघ्नुर्मुनयो धर्मतत्पराः।।१७।।\nअथ प्रजार्थमृषयः प्रार्थिताश्च सुनीथया।।\nसारस्वतास्तदा तस्य ममंथुर्दक्षिणं करम्।।१८।।\nवेनस्य पाणौ मथिते संबभूव ततः पृथुः ।।\nस धन्वी कवची जातस्तेजसादित्यसन्निभः ।। १९ ।।\nअवतारस्य विष्णोर्हि प्रजापालनहे तवे ।।\nधर्मसंरक्षणार्थाय दुष्टानां दंडहेतवे ।।5.30.२०।।\nपृथुर्वैन्यस्तदा पृध्वीमरक्षत्क्षत्रपूर्वजः ।।\nराजसूयाभिषिक्तानामाद्यस्स वसुधापतिः ।।२१।।\nतस्माच्चैव समुत्पन्नौ निपुणौ सूतमागधौ ।।\nतेनेयं गौर्मुनिश्रेष्ठ दुग्धा सर्वहिताय वै ।। २२ ।।\nसर्वेषां वृत्तिदश्चाभूद्देवर्षिसुर रक्षसाम् ।।\nमनुष्याणां विशेषेण शतयज्ञकरो नृपः ।। २३ ।।\nपृथोः पुत्रौ तु जज्ञाते धर्मज्ञौ भुवि पार्थिवौ ।।\nविजिताश्वश्च हर्यक्षो महावीरौ सुविश्रुतौ ।।२४।।\nशिखंडिनी चाजनयत्पुत्रं प्राचीनबर्हिषम् ।।\nप्राचीनाग्राः कुशास्तस्य पृथिवीतलचारिणः।२५।।\nसमुद्रतनया तेन धर्मतस्सुविवाहिता।।\nरेजेऽधिकतरं राजा कृतदारो महाप्रभुः।।२६।।\nसमुद्रतनयायास्तु दश प्राचीनबर्हिषः।।\nबभूवुस्तनया दिव्या बहुयज्ञकरस्य वै ।। २७ ।।\nसर्वे प्राचेतसा नाम्ना धनुर्वेदस्य पारगाः ।।\nअपृथग्धर्माचरणास्तेऽतप्यंत महत्तपः ।। २८ ।।\nदशवर्षसहस्राणि समुद्रसलिलेशयाः ।।\nरुद्रगीतं जपंतश्च शिवध्यानपरायणाः ।। २९ ।।\nतपश्चरत्सु पृथिव्यामभवंश्च महीरुहाः ।।\nअरक्ष्यमाणायां पृथ्व्यां बभूवाथ प्रजाक्षयः ।। 5.30.३० ।।\nतान्दृष्ट्वा तु निवृत्तास्ते तपसो लब्धसद्वराः ।।\nचुक्रुधुर्मुनिशार्दूल दग्धुकामा स्तपोबलाः ।। ३१ ।।\nप्राचेतसा मुखेभ्यस्ते प्रासृजन्नग्निमारुतौ ।।\nवृक्षानुन्मूल्य वायुस्तानदहद्धव्यवाहनः ।। ३२ ।।\nवृक्षक्षयं ततो दृष्ट्वा किंचिच्छेषेषु शाखिषु ।।\nउपगम्याब्रवीदेतान्राजा सोमः प्रतापवान् ।। ३३ ।।\nसोम उवाच ।।\nकोपं यच्छत राजानस्सर्वे प्राचीनबर्हिषः ।।\nअनुभूतानुकन्येयं वृक्षाणां वरवर्णिनी ।। ३४ ।।\nभविष्यं जानता सा तु धृता गर्भेण वै मया ।।\nभार्य्या वोऽस्तु महाभागास्सोमवंशविवर्द्धिनी ।। ३५ ।।\nअस्यामुत्पत्स्यते विद्वान्दक्षो नाम प्रजापतिः ।।\nसृष्टिकर्ता महातेजा ब्रह्मपुत्रः पुरातनः।।। ।।३६।।\nयुष्माकं तेजसार्द्धेन मम चानेन तेजसा ।।\nब्रह्मतेजोमयो भूपः प्रजा संवर्द्धयिष्यति ।। ३७ ।।\nततस्सोमस्य वचनाज्जगृहुस्ते प्रचेतसः ।।\nभार्य्यां धर्मेण तां प्रीत्या वृक्षजां वरवर्णिनीम् ।।३८।।\nतेभ्यस्तस्यास्तु संजज्ञे दक्षो नाम प्रजापतिः ।।\nसोऽपि जज्ञे महातेजास्सोमस्यांशेन वै मुने ।। ३९ ।।\nअचरांश्च चरांश्चैव द्विपदोऽथ चतुष्पदः ।।\nसंसृज्य मनसा दक्षो मैथुनीं सृष्टिमारभत् ।। 5.30.४० ।।\nवीरणस्य सुतां नाम्ना वीरणीं स प्रजापतेः ।।\nउपयेमे सुविधिना सुधर्मेण पतिव्रताम् ।। ४१ ।।\nहर्य्यश्वानयुतं तस्यां सुतान्पुण्यानजीजनत् ।।\nते विरक्ता बभूवुश्च नारदस्योपदेशतः ।। ४२ ।।\nतच्छुत्वा स पुनर्दक्षस्सुबलाश्वानजीजनत् ।।\nनामतस्तनयांस्तस्यां सहस्रपरिसंख्यया ।।४३।।\nतेऽपि भ्रातृपथा यातास्तन्मुनेरुपदेशतः ।।\nनागमन्पितृसान्निध्यं विरक्ता भिक्षुमार्गिणः ।।४४।।\nतच्छ्रुत्वा शापमाक्रुद्धो मुनये दुस्सहं ददौ ।।\nकुत्रचिन्न लभस्वेति संस्थितिं कलहप्रिय ।। ४५ ।।\nसांत्वितोऽथ विधात्रा हि स पश्चादसृजत्स्त्रियः ।।\nमहाज्वालास्वरूपेण गुणैश्चापि मुनीश्वरः ।। ४६ ।।\nददौ स दश धर्माय कश्यपाय त्रयोदश ।।\nद्वे चैवं ब्रह्मपुत्राय द्वे चैवाङ्गिरसे तदा ।। ४७ ।।\nद्वे कृशाश्वाय विदुषे मुनये मुनिसत्तम ।।\nशिष्टास्सोमाय दक्षोऽपि नक्षत्राख्या ददौ प्रभुः ।। ४८ ।।\nताभ्यो दक्षस्य पुत्रीभ्यो जाता देवासुरादयः ।।\nबहवस्तनया ख्यातास्तैस्सर्वैः पूरितं जगत् ।।४९।।\nततः प्रभृति विप्रेन्द्र प्रजा मैथुनसंभवाः ।।\nसंकल्पाद्दर्शनात्स्पर्शात्पूर्वेषां सृष्टिरुच्यते ।।5.30.५०।।\n।। शौनक उवाच ।।\nअंगुष्ठाद्ब्रह्मणो जज्ञे दक्षश्चोक्तस्त्वया पुरा।।\nकथं प्राचेतसत्वं हि पुनर्लेभे महातपाः ।। ५१ ।।\nएतं मे संशयं सूत प्रत्याख्यातुं त्वमर्हसि ।।\nचित्रमेतत्स सोमस्य कथं श्वशुरतां गतः ।। ५२ ।।\n।। सूत उवाच ।।\nउत्पत्तिश्च निरोधश्च नित्यं भूतेषु वर्तते ।।\nकल्पेकल्पे भवंत्येते सर्वे दक्षादयो मुने ।। ५३ ।।\nइमां विसृष्टिं दक्षस्य यो विद्यात्सचराचराम् ।।\nप्रजावानायुषा पूर्णस्स्वर्गलोके महीयते ।।५४।।\nइति श्रीशिवमहापुराणे पञ्चम्यामुमासंहितायां सर्गवर्णनं नाम त्रिंशोऽध्यायः ।। ३० ।।"
  }
]
[
  {
    "text": "।। ऋषिरुवाच ।।\nआसीच्छुम्भासुरो दैत्यो निशुंभश्च प्रतापवान् ।।\nत्रैलोक्यमोजसा क्रान्तं भ्रातृभ्यां सचराचरम् ।। १ ।।\nताभ्याम्प्रपीडिता देवा हिमवन्तं समाययुः ।।\nजननीं सर्वभूतानां कामदात्रीं ववन्दिरे ।। २ ।।\nदेवा ऊचुः ।।\nजय दुर्गे महेशानि जयात्मीयजनप्रिये ।।\nत्रैलोक्यत्राणकारिण्यै शिवायै ते नमोनमः ।।३।।\nनमो मुक्तिप्रदायिन्यै पराम्बायै नमोनमः ।।\nनमः समस्तसंसारोत्पत्तिस्थित्यन्तकारिके ।। ४ ।।\nकालिकारूपसंपन्नो नमस्काराकृते नमः ।।\nछिन्नमस्तास्वरूपायै श्रीविद्यायै नमोस्तु ते ।। ५ ।।\nभुवनेशि नमस्तुभ्यं नमस्ते भैरवाकृते ।।\nनमोस्तु बगलामुख्यै धूमावत्यै नमोनमः ।।६।।\nनमस्त्रिपुरसुन्दर्य्यै मातङ्गयै ते नमोनमः ।।\nअजितायै नमस्तुभ्यं विजयायै नमोनमः ।। ७ ।।\nजयायै मंगलायै ते विलासिन्यै नमोनमः ।।\nदोग्ध्रीरूपे नमस्तुभ्यं नमो घोराकृतेऽस्तु ते ।। ८ ।।\nमनोऽपराजिताकारे नित्याकारे नमोनमः ।।\nशरणागतपालिन्यै रुद्राण्यै ते नमोनमः ।। ९ ।।\nनमो वेदान्तवेद्यायै नमस्ते परमात्मने ।।\nअनन्तकोटिब्रह्माण्डनायिकायै नमोनमः ।। 5.47.१० ।।\nइति देवैः स्तुता गौरी प्रसन्ना वरदा शिवा ।।\nप्रोवाच त्रिदशान्सर्वान्युष्माभिः स्तूयतेऽत्र का ।। ११ ।।\nततो गौरीतनोरेका प्रादुरासीत्कुमारिका।।\nसोवाच मिषतां तेषां शिवशक्तिं परादरात्।।१२।।\nस्तोत्रं मे क्रियते मातः समस्तैः स्वर्गवासिभिः।।\nनिशुंभशुंभदैत्याभ्यां प्रबलाभ्यां प्रपीडितैः।।१३।।\nशरीरकोशाद्यत्तस्या निर्गता तेन कौशिकी।।\nनाम्ना सा गीयते साक्षाच्छुंभासुरनिबर्हिणी।।१४।।\nचैवोग्रतारिका प्रोक्ता महोग्रतारिकापि च।।\nप्रादुर्भूता यतः सा वै मातंगीत्युच्यते भुवि।।१५।।\nबभाषे निखिलान्देवान्यूयं तिष्ठत निर्भयाः।।\nकार्यं वः साधयिष्यामि स्वतन्त्राहं विनाश्रयम् ।।१६।।\nइत्युक्त्वा सा तदा देवी तरसान्तर्हिताऽभवत्।।\nचाण्डमुण्डौ तु तान्देवीमद्राष्टां सेवकौ तयोः।।१७।।\nदृष्ट्वा मनोहरं तस्या रूपं नेत्रसुखावहम्।।\nपेततुस्तौ धरामध्ये नष्टसंज्ञौ विमोहितौ।।१८।।\nगत्वा व्याजह्रतुः सर्वं राज्ञे वृत्तान्तमादितः ।।\nदृष्टा काचिन्मया पूर्वा नारी राजन्मनोरमा ।।१९।।\nहिमवच्छिखरे रम्ये संस्थिता सिंहवाहिनी।।\nसमन्ताद्देवकन्याभिः सेविता बद्धपाणिभिः।।5.47.२०।।\nकुरुते पादसंवाहं काचित्संस्कुरुते कचान्।।\nपाणिसंवाहनं काचित्काचिन्नेत्राञ्जनं न्यधात्।।२१।।\nकाचिद् गृहीत्वा हस्तेनादर्शं दर्शयते मुखम्।।\nनागवल्लीं ददात्येका लवंगैलादिसंयुताम्।।२२।।\nपतद्ग्रहं करे कृत्वा स्थिता काचित्सखी पुरः।।\nभूषयत्यखिलांगानि काचिद्भूषाम्बरादिभिः।।२३।।\nकदलीस्तंभजंघोरुः कीरनासाऽहिदौर्लता।।\nरणन्मञ्जीरचरणा रम्यमेखलया युता।२४।\nलसत्कस्तूरिकामोदमुक्ताहारचलस्तनी।।\nग्रैवेयकलसद्ग्रीवा ललन्तीदाममण्डिता।२५।\nअर्द्धचन्द्रधरा देवी मणिकुण्डलधारिणी।।\nरम्यवेणिर्विंशालाक्षी लोचनत्रयभूषिता ।। २६ ।।\nसाक्षरा मालिकोपेता पणिराजितकंकणा ।।\nस्वर्णोर्मिकांगुलिर्भ्राजत्पारिहार्य्यलसत्करा ।। २७ ।।\nशुभवस्त्रावृता गौरी पद्मासनविराजिता ।।\nकाश्मीरबिन्दुतिलका चन्द्रालंकृतमस्तका।।२८।।\nतडिद्द्युतिर्महामूल्याम्बर चोलोन्नमत्कुचा ।।\nभुजैरष्टाभिरुत्तुंगैर्धारयन्ती वरायुधान् ।।२९।।\nतादृशी नासुरी नागी न गन्धर्वी न दानवी ।।\nविद्यते त्रिषु लोकेषु यादृशी सा मनोरमा ।। 5.47.३० ।।\nतस्मात्संभोगयोग्यत्वं तस्यास्त्वय्येव शोभते ।।\nनारीरत्नं यतः सा वै पुंरत्नं च भवान्प्रभो ।।३१।।\nइत्युक्तं चण्डमुण्डाभ्यां निशम्य स महासुरः ।।\nदूतं सुग्रीवनामानं प्रेषयामास तां प्रति ।। ३२ ।।\nगच्छ दूत तुषाराद्रौ तत्रास्ते कापि सुन्दरी ।।\nसा नेतव्या प्रयत्नेन कथयित्वा वचो मम ।। ३३ ।।\nइति विज्ञापितस्तेन सुग्रीवो दानवोत्तमः ।।\nगत्वा हिमाचलं प्राह जगदम्बां महेश्वरीम् ।। ३४ ।।\nदूत उवाच ।।\nदेवि शुंभासुरो दैत्यो निशुंभस्तस्य चानुजः ।।\nविख्यातस्त्रिषु लोकेषु महा बलपराक्रमः ।।३५।।\nचारोहं प्रेषितस्तेन सन्निधिन्ते समागमम् ।।\nस यज्जगौ सुरेशानि तत्समाकर्णयाधुना ।।३६।।\nइन्द्रादीन्समरे जित्वा तेषां रत्नान्यपाहरम् ।।\nदेवभागं स्वयं भुञ्जे यागे दत्तं सुरादिभिः ।। ३७ ।।\nस्त्रीरत्नं त्वामहं मन्ये सर्वरत्नोपरि स्थितम् ।।\nसा त्वं ममानुजं मां वा भजतात्कामजै रसैः ।। ३८ ।।\nइति दूतोक्तमाकर्ण्य वचनं शुंभभाषितम् ।।\nजगाद सा महामाया भूतेशप्राणवल्लभा ।। ३९ ।।\n।। देव्युवाच ।।\nसत्यं वदसि भो दूत नानृतं किंचिदुच्यते ।।\nपरन्त्वेका कृता पूर्वं प्रतिज्ञा तान्निबोध मे ।। 5.47.४० ।।\nयो मे दर्पं विधुनुते यो मां जयति संगरे ।।\nउत्सहे तमहं कर्तुं पतिं नान्यमिति ध्रुवम् ।। ४१ ।।\nस त्वं कथय शुंभाय निशुंभाय वचो  मम ।।\nयथा युक्तं भवेदेवं विदधातु तथाऽत्र सः ।। ४२ ।।\nइत्थं देवीवचः श्रुत्वा सुग्रीवो नाम दानवः ।।\nराज्ञे विज्ञापयामास गत्वा तत्र सविस्तरम्।।४३।।\nअथ दूतोक्तमाकर्ण्य शुंभो भैरवशासनः ।।\nधूम्राक्षं प्राह सक्रोधः सेनान्यं बलिनां वरम् ।।४४।।\nहे धूम्राक्ष तुषाराद्रौ वर्तते कापि सुन्दरी ।।\nतामानय द्रुतं गत्वा यथा यास्यति सात्र वै ।। ४५ ।।\nतस्या आनयने भीतिर्न कार्य्याऽसुरसत्तम ।।\nयुद्धं कार्यं प्रयत्नेन यदि सा योद्धुमिच्छति ।। ४६ ।।\nएवं विज्ञापितो दैत्यो धूम्रलोचनसंज्ञकः ।।\nगत्वा हिमाचलं प्राह भुवनेशीमुमांशजाम्।।४७।।\nभर्तुर्ममान्तिकं गच्छ नोचेत्त्वां घातयाम्यहम् ।।\nपुष्ट्याऽसुराणां सहितः सहस्राणां नितंबिनि ।।४८।।\nदेव्युवाच ।।\nदैत्यराट्प्रेषितो वीर हंसि चेत्किं करोमि ते ।।\nपरन्त्वसाध्यं गमनं मन्ये संग्राममन्तरा ।।४९।।\nइत्युक्तस्तामन्वधावद्दानवो धूम्रलोचनः।।\nहुंकारोच्चारणेनैव तन्ददाह महेश्वरी।।5.47.५०।।\nततः प्रभृति सा देवी धूमावत्युच्यते भुवि।।\nआराधिता स्वभक्तानां शत्रुवर्गनिकर्तिनी ।।५१।।\nधूम्राक्षे निहते देव्या वाहनेनातिकोपिना ।।\nचर्वितास्तद्गणास्सर्वेऽपलायन्तावशेषिताः ।।५२।।\nइत्थं देव्या हतं दैत्यं श्रुत्वा शुंभः प्रतापवान् ।।\nचकार बहुलं कोपं सन्दष्टोष्ठपुटद्वयः ।। ५३ ।।\nचण्डं मुंडं रक्तबीजं प्रैषयत्क्रमतोऽ सुरान् ।।\nतेपि चाज्ञापिता दैत्या ययुर्यत्राम्बिका स्थिता ।।५४।।\nसिंहारूढा भगवतीमणिमादिभिराश्रिताम्।।\nभासयंती दिशो भासा दृष्ट्वोचुर्द्दानवर्षभाः ।। ५५ ।।\nहे देवि तरसा मूलं याहि शुंभनिशुंभयोः ।।\nअन्यथा घातयिष्यामः सगणां त्वां सवाहनाम् ।।५६।।\nवृणीष्व तं पतिं वामे लोकपालादिभिः स्तुतम् ।।\nप्रपत्स्यसे महानंदं देवानामपि दुर्लभम् ।।५७।।\nइत्युक्तमाकलय्याम्बा स्मयित्वा परमेश्वरी ।।\nउदाजहार सा देवी सूनृतं रसवद्वचः ।।५८।।\nदेव्युवाच ।।\nअद्वितीयो महेशानः परब्रह्म सदाशिवः ।।\nयत्तत्त्वन्न विदुर्वेदा विष्ण्वादीनां च का कथा ।। ५९ ।।\nतस्याहं प्रकृतिः सक्ष्मा कथमन्यं पतिम्वृणे ।।\nसिंही कामातुरा नैव जम्बुकं वृणुते क्वचित् ।।।। 5.47.६० ।।\nकरेणुर्गर्दभं नैव द्वीपिनी शशकं न वा ।।\nमृषा वदत भो दैत्यो मृत्युव्यालनियंत्रिताः ।।६१ ।।\nयूयं प्रयात पातालं युध्यध्वं शक्तिरस्ति चेत् ।।\nइति क्रोधकरं वाक्यं श्रुत्वोचुस्ते परस्परम् ।। ६२ ।।\nअबलां मनसि ज्ञात्वा न हन्मो भवतीं वयम् ।।\nअथो स्थिरैहि पञ्चास्ये युद्धेच्छा मानसेऽस्ति चेत् ।। ६३ ।।\nतेषामेवं विवदतां कलहः समवर्द्धत।।\nववृषु समरे बाणा उभयोर्द्दलयोश्शिताः ।।६४।।\nएवं तैः समरं कृत्वा लीलया परमेश्वरी।।\nजघान चण्डमुण्डाभ्यां रक्तबीजं महासुरम्।।६५।।\nद्वेषबुद्धिं विधायापि त्रिदशस्थितयोऽप्यमी ।।\nअन्तेऽप्रापन्परं लोकं यँल्लोकं यान्ति तज्जनाः ।। ६६ ।।\nइति श्रीशिवमहापुराणे पञ्चम्यामुमासंहितायां धूम्रलोचन चण्डमुण्डरक्तबीजवधो नाम सप्तचत्वारिंशोऽध्यायः।।४७।।"
  }
]
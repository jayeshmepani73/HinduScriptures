[
  {
    "text": "व्यास उवाच।।\nकुत्सितं योषिदर्थं यत्संप्रोक्तं पंचचूडया।।\nतन्मे ब्रूहि समासेन यदि तुष्टोऽसि मे मुने।। १ ।।\nसनत्कुमार उवाच ।।\nस्त्रीणां स्वभावं वक्ष्यामि शृणु विप्र यथातथम् ।।\nयस्य श्रवणमात्रेण भवेद्वैराग्यमुत्तमम् ।। २ ।।\nस्त्रियो मूलं हि दोषाणां लघुचित्ताः सदा मुने।।\nतदासक्तिर्न कर्तव्या मोक्षेप्सुभिरतन्द्रितैः ।। ३ ।।\nअत्राप्युदाहरंतीममितिहासं पुरातनम् ।।\nनारदस्य च संवादं पुंश्चल्या पंचचूडया ।। ४ ।।\nलोकान्परिचरन्धीमान्देवर्षिर्नारदः पुरा ।।\nददर्शाप्सरसं बालां पंचचूडामनुत्तमाम्।।५।।\nपप्रच्छाप्सरसं सुभ्रूं नारदो मुनिसत्तमः।।\nसंशयो हृदि मे कश्चित्तन्मे ब्रूहि सुमध्यमे।।६।।\nएवमुक्ता तु सा विप्रं प्रत्युवाच वराप्सरा।।\nविषये सति वक्ष्यामि समर्थां मन्यसेऽथ माम् ।। ७ ।।\nनारद उवाच ।।\nन त्वामविषये भद्रे नियोक्ष्यामि कथंचन ।।\nस्त्रीणां स्वभावमिच्छामि त्वत्तः श्रोतुं सुमध्यमे ।।८।।\nसनत्कुमार उवाच ।।\nएतच्छ्रुत्वा वचस्तस्य देवर्षेरप्सरोत्तमा ।।\nप्रत्युवाच मुनीशं तं देवर्षिं मुनिसत्तमम् ।। ९ ।।\nपंचचूडोवाच ।।\nमुने शृणु न शक्या स्त्री सती वै निंदितुं स्त्रिया ।।\nविदितास्ते स्त्रियो याश्च यादृश्यश्च स्वभावतः ।।5.24.१०।।\nन मामर्हसि देवर्षे नियोक्तुं प्रश्नमीदृशम् ।।\nइत्युक्त्वा साऽभवत्तूष्णीं पंचचूडाप्सरोवरा ।। ११ ।।\nअथ देवर्षिवर्यो हि श्रुत्वा तद्वाक्यमुत्तमम् ।।\nप्रत्युवाच पुनस्तां वै लोकानां हितकाम्यया ।। १२ ।।\nनारद उवाच ।।\nमृषावादे भवेद्दोषस्सत्ये दोषो न विद्यते ।।\nइति जानीहि सत्यं त्वं वदातस्तत्सुमध्यमे ।। १३ ।।\nसनत्कुमार उवाच ।।\nइत्युक्ता सा कृतमती रभसा चारुहासिनी ।।\nस्त्रीदोषाञ्शाश्वतान्सत्यान्भाषितुं संप्रचक्रमे ।। १४ ।।\nपञ्चचूडोवाच ।।\nकुलीना नाथवंत्यश्च रूपवंत्यश्च योषितः ।।\nमर्यादासु न तिष्ठंति स दोषः स्त्रीषु नारद ।। १५ ।।\nन स्त्रीभ्यः किंचिदन्यद्वै पापीयस्तरमस्ति हि ।।\nस्त्रियो मूलं हि पापानां तथा त्वमपि वेत्थ ह ।।१६।।\nसमाज्ञातानर्थवतः प्रतिरूपान् यथेप्सितान् ।।\nयतीनन्तरमासाद्य नालं नार्य्यः प्रतीक्षितुम् ।।१७।।\nअसद्धर्मस्त्वयं स्त्रीणामस्माकं भवति प्रभो।।\nपापीयसो नरान् यद्वै लज्जां त्यक्त्वा भजामहे ।। १८ ।।\nस्त्रियं च यः प्रार्थयते सन्निकर्षं च गच्छति ।।\nईषच्च कुरुते सेवां तमेवेच्छति योषितः ।। १९ ।।\nअनर्थित्वान्मनुष्याणां भयात्पतिजनस्य च ।।\nमर्यादायाममर्यादाः स्त्रियस्तिष्ठंति भर्तृषु ।। 5.24.२० ।।\nनासां कश्चिदमान्योऽस्ति नासां वयसि निश्चयः ।।\nसुरूपं वा कुरूपं वा पुमांसमुपभुंजते ।। २१ ।।\nन भयादथ वाक्रोशान्नार्थहेतोः कथंचन ।।\nन ज्ञातिकुलसम्बन्धास्त्रियस्तिष्ठंति भर्तृषु ।।२२।।\nयौवने वर्तमानानामिष्टाभरणवाससाम् ।।\nनारीणां स्वैरवृत्तीनां स्पृहयन्ति कुलस्त्रियः ।।२३।।\nया हि शश्वद्बहुमता रक्ष्यन्ते दयिताः स्त्रियः ।।\nअपि ताः सम्प्रसज्जन्ते कुब्जान्धजडवामने ।।२४।।\nपंगुष्वपि च देवर्षे ये चान्ये कुत्सिता नराः।।\nस्त्रीणामगम्यो लोकेषु नास्ति कश्चिन्महामुने ।। २५ ।।\nयदि पुंसां गतिर्ब्रह्मन्कथंचिन्नोपपद्यते ।।\nअप्यन्योन्यं  प्रवर्तन्ते न च तिष्ठन्ति भर्तृषु ।। २६ ।।\nअलाभात्पुरुषाणां च भयात्परिजनस्य च ।।\nवधबन्धभयाच्चैव ता भग्नाशा हि योषितः ।।२७।।\nचलस्वभाव दुश्चेष्टा दुर्गाह्या भवतस्तथा।।\nप्राज्ञस्य पुरुषस्येह यथा रतिपरिग्रहात् ।।२८।।\nनाग्निस्तुष्यति काष्ठानां नापगानां महोदधि ।।\nनान्तकस्सर्वभूतानां न पुंसां वामलोचनाः ।। २९ ।।\nइदमन्यच्च देवर्षे रहस्यं सर्वयोषिताम् ।।\nदृष्ट्वैव पुरुषं सद्यो योनिः प्रक्लिद्यते स्त्रियाः ।।5.24.३०।।\nसुस्नातं पुरुषं दृष्ट्वा सुगन्धं मलवर्जितम् ।।\nयोनिः प्रक्लिद्यते स्त्रीणां दृतेः पात्रादिवोदकम्।।३१।।\nकायानामपि दातारं कर्त्तारं मानसांत्वयोः ।।\nरक्षितारं न मृष्यंति भर्तारं परमं स्त्रियः ।।३२।।\nन कामभोगात्परमान्नालंकारार्थसंचयात् ।।\nतथा हितं न मन्यन्ते यथा रतिपरिग्रहात् ।। ३३ ।।\nअन्तकश्शमनो मृत्युः पातालं वडवामुखम् ।।\nक्षुरधारा विषं सर्पो वह्निरित्येकतः स्त्रियः ।।३४।।\nयतश्च भूतानि महांति पंच यतश्च लोको विहितो विधात्रा ।।\nयतः पुमांसः प्रमदाश्च निर्मिताः सदैव दोषः प्रमदासु नारद ।। ३५ ।।\nसनत्कुमार उवाच।।\nइति श्रुत्वा वचस्तस्या नारदस्तुष्टमानसः।।\nतथ्यं मत्वा ततस्तद्वै विरक्तोभूद्धि तासु च ।। ३६ ।।\nइत्युक्तः स्त्री स्वभावस्ते पंचचूडोक्त आदरात् ।।\nवैराग्यकारणं व्यास किमन्यच्छ्रोतुमर्हसि ।। ३७ ।।\nइति श्रीशिवमहापुराणे पञ्चम्यामुमासंहितायां स्त्रीस्वभाववर्णनं नाम चतुर्विंशोऽध्यायः ।।२४।।"
  }
]
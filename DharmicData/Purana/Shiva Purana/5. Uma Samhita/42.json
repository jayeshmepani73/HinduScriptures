[
  {
    "text": "।। भीष्म उवाच।।\nमार्कण्डेय महाप्राज्ञ पितृभक्तिभृतां वर ।।\nकिं जातं तु ततो ब्रूहि कृपया मुनिसत्तम ।। १ ।।\nमार्कण्डेय उवाच ।।\nते धर्मयोगनिरतास्सप्त मानसचारिणः ।।\nवाय्वंबुभक्षास्सततं शरीरमुपशोषयन् ।। २ ।।\nस राजांतःपुरवृतो नन्दने मघवा इव ।।\nक्रीडित्वा सुचिरं तत्र सभार्य्यस्स्वपुरं ययौ ।। ३ ।।\nअनूहो नाम तस्यासीत्पुत्रः परमधार्मिकः।।\nतं वैभ्राजः सुतं राज्ये स्थापयित्वा वनं ययौ।।४।।\nतपः कर्तुं समारेभे यत्र ते सहचारिणः।।\nस वै तत्र निराहारो वायुभक्षो महातपाः ।।५।।\nततो विभ्राजितं तेन विभ्राजं नाम तद्वनम्।।\nबभूव सुप्रसिद्धं हि योगसिद्धिप्रदायकम् ।।६।।\nतत्रैव ते हि शकुनाश्चत्वारो योगधर्मिणः ।।\nयोगभ्रष्टास्त्रयश्चैव देहत्यागकृतोऽभवन् ।। ७ ।।\nकांपिल्ये नगरे ते तु ब्रह्मदत्तपुरोगमाः ।।\nजातास्सप्तमहात्मानस्सर्वे विगतकल्मषाः ।।।५ ।।\nस्मृतिमंतोऽत्र चत्वारस्त्रयस्तु परिमोहिताः ।।\nस्वतन्त्रस्याह्वयो जातो ब्रह्मदत्तो महौजसः।।९।।\nछिद्रदर्शी सुनेत्रस्तु वेदवेदांगपारगौ ।।\nजातौ श्रोत्रियदायादौ पूर्वजातिसहाषितौ।। 5.42.१०।।\nपंचालो बह्वृचस्त्वासीदाचार्यत्वं चकार ह।।\nद्विवेदः पुंडरीकश्च छंदोगोऽध्वर्युरेव च ।।११।।\nततो राजा सुतं दृष्ट्वा ब्रह्मदत्तमकल्मषम् ।।\nअभिषिच्य स्वराज्ये तु परां गतिमवाप्तवान्।।१२।।\nपंचालः पुण्डरीकस्तु पुत्रौ संस्थाप्य मन्दिरे ।।\nविविशतुर्वनं तत्र गतौ परमिकां गतिम्।।१३।।\nब्रह्मदत्तस्य भार्य्या तु सन्नितिर्माम भारत ।।\nसा त्वेकभावसंयुक्ता रेमे भर्त्रा सहैव तु ।।१४।।\nशेषास्तु चक्रवाका वै कांपिल्ये सहचारिणः ।।\nजाताः श्रोत्रियदायादा दरिद्रस्य कुले नृप ।। १५ ।।\nधृतिमान्सुमहात्मा च तत्त्वदर्शीं निरुत्सुकः ।।\nवेदाध्ययन सम्पन्नाश्चत्वारश्छिद्रदर्शिनः ।।१६।।\nते योगनिरतास्सिद्धाः प्रस्थितास्सर्व एव हि।।\nआमंत्र्य च मिथः शंभोः पदाम्भोजं प्रणम्य तु।।१७।।\nशूरा ये सम्प्रपद्यन्ते अपुनर्भवकांक्षिणः ।।\nपापम्प्रणाशयन्त्वद्य तच्छम्भोः परमम्पदम्।।१८।।\nशारीरे मानसे चैव पापे वाग्जे महामुने ।।\nकृते सम्यगिदम्भक्त्या पठेच्छ्रद्धासमन्वितः।।१९।।\nमुच्यते सर्वपापेभ्यश्शिवनामानुकीर्तनात् ।।\nउच्चार्यमाण एतस्मिन्देवदेवस्य तस्य वै ।।5.42.२० ।।\nविलयं पापमायाति ह्यामभाण्डमिवाम्भसि ।।\nतस्मात्तत्संचिते पापे समनंतरमेव च ।।२१।।\nजप्तव्यमेतत्पापस्य प्रशमाय महामुने ।।\nनरैः श्रद्धालुभिभूर्यस्सर्वकामफलाप्तये ।। २२ ।।\nपुष्ट्यर्थमिममध्यायं पठेदेनं शृणोति वा ।।\nमुच्यते सर्वपापेभ्यो मोक्षं याति न संशयः ।। २३ ।।\nइति श्रीशिवमहापुराणे पञ्चम्यामुमासंहितायां पितृकल्पे पितृभाववर्णनं नाम द्विचत्वारिंशोऽध्यायः ।। ४२ ।।"
  }
]
[
  {
    "text": "।। सूत उवाच ।।\nविवस्वान्कश्यपाज्जज्ञे दाक्षायण्यां महाऋषेः ।।\nतस्य भार्याऽभवत्संज्ञा त्वाष्ट्री देवी सुरेणुका ।। १ ।।\nमुनेऽसहिष्णुना तेन तेजसा दुस्सहेन च ।।\nभर्तृरूपेण नातुष्यद्रूप यौवनशालिनी ।। २ ।।\nआदित्यस्य हि तद्रूपमसहिष्णुस्तु तेजसः ।।\nदह्यमाना तदोद्वेगमकरोद्वरवर्णिनी ।। ३ ।।\nऋषेऽस्यां त्रीण्यपत्यानि जनयामास भास्करः ।।\nसंज्ञायां तु मनुः पूर्वं श्राद्धदेवः प्रजापतिः ।। ४ ।।\nयमश्च यमुना चैव यमलौ संबभूवतुः ।।\nएवं हि त्रीण्यपत्यानि तस्यां जातानि सूर्य्यतः ।। ५ ।।\nसंवर्तुलं तु तद्रूपं दृष्ट्वा संज्ञा विवस्वतः ।।\nअसहंती ततश्छायामात्मनस्साऽ सृजच्छुभाम् ।। ६ ।।\nमायामयी तु सा संज्ञामवोचद्भक्तितश्शुभे ।।\nकिं करोमीह कार्य्यं ते कथयस्व शुचिस्मिते ।। ७ ।।\nसंज्ञोवाच ।।\nअहं यास्यामि भद्रं ते ममैव भवनं पितुः ।।\nत्वयैतद्भवने सत्यं वस्तव्यं निर्विकारतः ।। ८ ।।\nइमौ मे बालकौ साधू कन्या चेयं सुमध्यमा ।।\nपालनीयाः सुखेनैव मम चेदिच्छसि प्रियम्।। ९ ।।\nछायोवाच ।।\nआकेशग्रहणाद्देवि सहिष्येऽहं सुदुष्कृतम् ।।\nनाख्यास्यामि मतं तुभ्यं गच्छ देवि यथासुखम् ।। 5.35.१० ।।\nसूत उवाच ।।\nइत्युक्ता साऽगमद्देवी व्रीडिता सन्निधौ पितुः ।।\nपित्रा निर्भर्त्सिता तत्र नियुक्ता सा पुनः पुनः ।।११।।\nअगच्छद्वडवा भूत्वाऽऽच्छाद्यरूपं ततस्त्वकम् ।।\nकुरुंस्तदोत्तरान्प्राप्य नृणां मध्ये चचार ह ।। १२ ।।\nसंज्ञां तां तु रविर्मत्वा छायायां सुसुतं तदा ।।\nजनयामास सावर्णिं मनुं वै सविता किल ।। १३ ।।\nसंज्ञाऽनु प्रार्थिता छाया सा स्वपुत्रेऽपि नित्यशः ।।\nचकाराभ्यधिकं स्नेहं न तथा पूर्वजे सुते ।। १४ ।।\nअनुजश्चाक्षमस्तत्तु यमस्तं नैव चक्षमे ।।\nस सरोषस्तु बाल्याच्च भाविनोऽर्थस्य गौरवात् ।। १५ ।।\nछायां संतर्जयामास यदा वैवस्वतो यमः ।।\nतं शशाप ततः क्रोधाच्छाया तु कलुषीकृता ।। १६ ।।\nचरणः पततामेष तवेति भृशरोषितः ।।\nयमस्ततः पितुस्सर्वं प्रांजलिः प्रत्यवेदयत् ।। १७ ।।\nभृशं शाप भयोद्विग्नस्संज्ञावाक्यैर्विचेष्टितः ।।\nमात्रा स्नेहेन सर्वेषु वर्तितव्यं सुतेषु वै ।।१८।।\nस्नेहमस्मास्वपाकृत्य कनीयांसं बिभर्ति सा।।\nतस्मान्मयोद्यतः पादस्तद्भवान् क्षंतुमर्हति ।।१९।।\nशप्तोहमस्मि देवेश जनन्या तपतांवर ।।\nतव प्रसादाच्चरणो न पतेन्मम गोपते ।। 5.35.२० ।।\nसवितोवाच ।।\nअसंशयं पुत्र महद्भविष्यत्यत्र कारणम् ।।\nयेन त्वामाविशत्क्रोधो धर्मज्ञं सत्यवादिनम् ।। २१ ।।\nन शक्यते तन्मिथ्या वै कर्त्तुं मातृवचस्तव ।।\nकृमयो मांसमादाय गमिष्यंति महीतले ।।२२।।\nतद्वाक्यं भविता सत्यं त्वं च त्रातौ भविष्यसि ।।\nकुरु तात न संदेहं मनश्चाश्वास्य स्वं प्रभो ।। २३ ।।\nसूत उवाच ।।\nइत्युक्त्वा तनयं सूर्यो यमसंज्ञं मुनीश्वर ।।\nआदित्यश्चाब्रवीत्तान्त्तु छायां क्रोधसमन्वितः ।।२४।।\nसूर्य उवाच ।।\nहे प्रिये कुमते चंडि किं त्वयाऽऽचरितं किल।।\nकिं तु मेऽभ्यधिकः स्नेह एतदाख्यातुमर्हसि ।।२५।।\nसूत उवाच ।।\nसा रवेर्वचनं श्रुत्वा यथा तथ्यं न्यवेदयत् ।।\nनिर्दग्धा कामरविणा सांत्वयामास वै तदा ।। २६ ।।\nछायोवाच।।\nतवातितेजसा दग्धा इदं रूपं न शोभते ।।\nअसहंती च तत्संज्ञा वने वसति शाद्वले ।।२७।।\nश्लाघ्या योगबलोपेता योगमासाद्य गोपते ।।\nअनुकूलस्तु देवेश संदिश्यात्ममयं मतम् ।। २८ ।।\nरूपं निवर्तयाम्यद्य तव कांतं करोम्यहम् ।।\nसूत उवाच ।।\nतच्छ्रुत्वाऽपगतः क्रोधो मार्तण्डस्य विवस्वतः ।।२९।।\nभ्रमिमारोप्य तत्तेजः शातयामास वै मुनिः ।।\nततो विभ्राजितं रूप तेजसा संवृतेन च ।। 5.35.३० ।।\nकृतं कांततरं रूपं त्वष्ट्रा तच्छुशुभे तदा ।।\nततोभियोगमास्थाय स्वां भार्य्यां हि ददर्श ह ।।३१।।\nअधृष्यां सर्वभूतानां तेजसा नियमेन च ।।\nसोऽश्वरूपं समास्थाय गत्वा तां मैथुनेच्छया।।३२।।\nमैथुनाय विचेष्टंतीं परपुंसोभिशंकया ।।\nमुखतो नासिकायां तु शुक्रं तत् व्यदधान्मुने ।।३३।।\nदेवौ ततः प्रजायेतामश्विनौ भिषजां वरौ ।।\nनासत्यौ तौ च दस्रौ च स्मृतौ द्वावश्विनावपि ।।३४।।\nतौ तु कांतेन रूपेण दर्शयामास भास्करः ।।\nआत्मानं सा तु तं दृष्ट्वा प्रहृष्टा पतिमादरात् ।। ३५ ।।\nपत्या तेन गृहं प्रायात्स्वं सती मुदितानना ।।\nमुमुदातेऽथ तौ प्रीत्या दंपतो पूर्वतोधिकम् ।। ३६ ।।\nयमस्तु कर्मणा तेन भृशं पीडितमानसः ।।\nधर्मेण रंजयामास धर्मराज इमा प्रजाः ।। ३७ ।।\nलेभे स कर्मणा तेन धर्मराजो महाद्युतिः ।।\nपितॄणामाधिपत्यं च लोकपालत्वमेव च ।।३८।।\nमनुः प्रजापतिस्त्वासीत्सावर्णिस्स तपोधनः ।।\nभाव्यः स कर्मणा तेन मनोस्सावर्णिकेंतरे ।। ३९ ।।\nमेरुपृष्ठे तपो घोरमद्यापि चरते प्रभुः ।।\nयवीयसी तयोर्या तु यमी कन्या यशस्विनी ।। 5.35.४० ।।\nअभवत्सा सरिच्छ्रेष्ठा यमुना लोकपा वनी ।।\nमनुरित्युच्यते लोके सावर्णिरिति चोच्यते ।। ४१ ।।\nय इदं जन्म देवानां शृणुयाद्धारयेत्तु वा ।।\nआपदं प्राप्य मुच्येत प्राप्नुयात्सुमहद्यशः ।।४२।।\nइति श्रीशिवमहापुराणे पञ्चम्यामुमासंहितायां मन्वन्तरकीर्तने वैवस्वतवर्णनं नाम पचत्रिंशोऽध्यायः।।३५।।"
  }
]
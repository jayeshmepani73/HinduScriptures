[
  {
    "text": "।। व्यास उवाच ।।\nब्राह्मणत्वं हि दुष्प्राप्यं निसर्गाद्ब्राह्मणो भवेत् ।।\nईश्वरस्य मुखात्क्षत्रं बाहुभ्यामूरुतो विशः ।। १ ।।\nपद्भ्यां शूद्रस्समुत्पन्न इति तस्य मुखाच्छ्रुतिः ।।\nकिमु स्थितिमधःस्थानादाप्नुवन्ति ह्यतो वद ।। २ ।।\nसनत्कुमार उवाच ।।\nदुष्कृतेन तु कालेय स्थानाद्भ्रश्यन्ति मानवाः ।।\nश्रेष्ठं स्थानं समासाद्य तस्माद्रक्षेत पण्डितः ।। ३ ।।\nयस्तु विप्रत्वमुत्सृज्य क्षत्रयोन्यां प्रसूयते ।।\nब्राह्मण्यात्स परिभ्रष्टः क्षत्रियत्वं निषेवते ।।४।।\nअधर्मसेवनान्मूढस्तथैव परिवर्तते ।।\nजन्मान्तरसहस्राणि तमस्याविशते यतः ।।५।।\nतस्मात्प्राप्य परं स्थानं प्रमाद्यन्न तु नाशयेत् ।।\nस्वस्थानं सर्वदा रक्षेत्प्राप्यापि विपदो नरः ।। ६ ।।\nब्राह्मणत्वं शुभं प्राप्य ब्राह्मण्यं योऽवमन्यते ।।\nभोज्याभोज्यं न जानाति स पुमान्क्षत्रियो भवेत् ।। ७ ।।\nकर्मणा येन मेधावी शूद्रो वैश्यो हि जायते ।।\nतत्ते वक्ष्यामि निखिलं येन वर्णोत्तमो भवेत् ।। ८ ।।\nशूद्रकर्म यथोद्दिष्टं शूद्रो भूत्वा समाचरेत् ।।\nयथावत्परिचर्य्यां तु त्रिषु वर्णेषु नित्यदा ।। ९ ।।\nकुरुते कामयानस्तु शूद्रोऽपि वैश्यतां व्रजेत् ।।\nयो योजयेद्धनैर्वैश्यो जुह्वानश्च यथाविधि ।। 5.21.१० ।।\nअग्निहोत्रमुपादाय शेषान्न कृतभोजनः ।।\nस वैश्यः क्षत्रियकुले जायते नात्र संशयः ।। ११ ।।।\nक्षत्त्रियो जायते यज्ञैसंस्कृतैरात्तदक्षिणैः ।।\nअधीते स्वर्गमन्विच्छंस्त्रेताग्निशरणं सदा ।। १२ ।।\nआर्द्रहस्तपदो नित्यं क्षितिं धर्मेण पालयेत् ।।\nऋतुकालाभिगामी च स्वभार्य्याधर्मतत्परः।।१३।।\nसर्वातिथ्यं त्रिवर्गस्य भूतेभ्यो दीयतामिति ।।\nगोब्राह्मणात्मनोऽर्थं हि संग्रामाभिहतो भवेत् ।।१४।।\nतेनाग्निमन्त्रपूतात्मा क्षत्त्रियो ब्राह्मणो भवेत् ।।\nविधितो ब्राह्मणो भूत्वा याजकस्तु प्रजायते ।। १५ ।\nस्वकर्मनिरतो नित्यं सत्यवादी जितेन्द्रियः।।\nप्राप्यते विपुलस्स्वर्गो देवानामपि वल्लभः।।१६।।\nब्रह्मणत्वं हि दुष्प्राप्यं कृच्छ्रेण साध्यते नरैः ।।\nब्राह्मण्यात्सकलं प्राप्य मोक्षश्चापि मुनीश्वर ।। १७ ।।\nतस्मात्सर्वप्रयत्नेन ब्राह्मणो धर्मतत्परः ।।\nसाधनं सर्ववर्गस्य रक्षेद्ब्राह्मण्यमुत्तमम् ।। १८ ।।\nव्यास उवाच ।।\nसंग्रामस्येह माहात्म्यं त्वयोक्तं मुनिसत्तम ।।\nएतदिच्छाम्यहं श्रोतुं ब्रूहि त्वं वदतां वर ।। १९ ।।\nसनत्कुमार उवाच ।।\nअग्निष्टोमादिभिर्यज्ञैरिष्ट्वा विपुलदक्षिणैः ।।\nन तत्फलमवाप्नोति संग्रामे यदवाप्नुयात् ।। 5.21.२० ।।\nइति तत्त्वविदः प्राहुर्यज्ञकर्मविदस्सदा ।।\nतस्मात्तत्ते प्रवक्ष्यामि यत्फलं शस्त्रजीविनाम्।।२१।।\nधर्मलाभोऽर्थलाभश्च यशोलाभस्तथैव च ।।\nयश्शूरो वांछते युद्धं विमृन्दन्परवाहिनीम् ।। २२ ।।\nतस्य धर्मार्थ कामाश्च यज्ञश्चैव सदक्षिणः ।।\nपरं ह्यभिमुखं दत्त्वा तद्यानं योऽधिरोहति ।। २३ ।।\nविष्णुलोके स जायेत यश्च युद्धेऽपराजितः ।।\nअश्वमेधानवाप्नोति चतुरो न मृतस्स चेत्।। २४ ।।\nयस्तु शस्त्रमनुत्सृज्य म्रियते वाहिनी मुखे ।।\nसम्मुखो वर्तते शूरस्स स्वर्गान्न निवर्तते ।। २५ ।।\nराजा वा राजपुत्रो वा सेनापतिरथापि वा ।।\nहतक्षात्रेण यः शूरस्तस्य लोकोऽक्षयो भवेत् ।। २६ ।।\nयावंति तस्य रोमाणि भिद्यन्तेऽस्त्रैर्महाहवे ।।\nतावतो लभते लोकान्सर्वकामदुघाऽक्षयान् ।।२७।।\nवीरासनं वीरशय्या वीरस्थानस्थितिस्स्थिरा ।।\nसर्वदा भवति व्यास इह लोके परत्र च ।। २८ ।।।\nगवार्थे ब्राह्मणार्थे च स्थानस्वाम्यर्थमेव च ।।\nये मृतास्ते सुखं यांति यथा सुकृतिनस्तथा ।। २९ ।।\nयः कश्चिद्ब्राह्मणं हत्वा पश्चात्प्राणान्परित्यजेत् ।।\nतत्रासौ स्वपतेर्युद्धे स स्वर्गान्न निवर्तते।।5.21.३०।।\nक्रव्यादैर्दतिभिश्चैव हतस्य गतिरुत्तमा ।।\nद्विजगोस्वामिनामर्थे भवेद्विपुलदाक्षया।।३१।।\nशक्नोत्विह समर्थश्च यष्टुं क्रतुशतैरपि।।\nआत्मदेहपरित्यागः कर्तुं युधि सुदुष्करः .।।३२।।\nयुद्धं पुण्यतमं स्वर्ग्यं रूपज्ञं सर्वतोमुखम् ।।\nसर्वेषामेव वर्णानां क्षत्रियस्य विशेषतः ।।३३।।\nभृशं चैव प्रवक्ष्यामि युद्धधर्मं सनातनम् ।।\nयादृशाय प्रहर्तव्यं यादृशं परिवर्जयेत्।।३४।।\nआततायिनमायांतमपि वेदांतगं द्विजम्।।\nजिघांसंतं जिघांसेत्तु न तेन ब्रह्महा भवेत्।।३५।।\nहंतव्योऽपि न हंतव्यः पानीयं यश्च याचते।।\nरणे हत्वातुरान्व्यास स नरो ब्रह्महा भवेत् ।।३६।।\nव्याधितं दुर्बलं बालं स्त्र्यनाथौ कृपणं ध्रुवम्।।\nधनुर्भग्नं छिन्नगुणं हत्वा वै ब्रह्महा भवेत् ।।३७।।\nएवं विचार्य्य सद्धीमान्भवेत्प्रीत्याः रणप्रियः।।\nसजन्मनः फलं प्राप्य परत्रेह प्रमोदते।।३८।।\nइति श्रीशिवमहापुराणे पञ्चम्यामुमासंहितायां रणफलवर्णनं नामैकविंशोऽध्यायः ।।२१।।"
  }
]
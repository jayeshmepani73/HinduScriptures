[
  {
    "text": "शौनक उवाच ।।\nदेवानां दानवानां च गन्धर्वोरगरक्षसाम् ।।\nसृष्टिं तु विस्तरेणेमां सूतपुत्र वदाशु मे ।।१।।\nसूत उवाच ।।\nयदा न ववृधे सा तु वीरणस्य प्रजापतिः ।।\nसुतां सुतपसा युक्तामाह्वयत्सर्गकारणात् ।। २ ।।\nस मैथुनेन धर्मेण ससर्ज विविधाः प्रजाः ।।\nताः शृणु त्वं महाप्राज्ञ कथयामि समासतः ।। ३ ।।\nतस्यां पुत्रसहस्राणि वीरिण्यां पंच वीर्यवान्।।\nआश्रित्य जनयामास दक्ष एव प्रजापतिः ।।४।।\nएतान्सृष्टांस्तु तान्दृष्ट्वा नारदः प्राह वै मुनिः ।।\nसर्वं स तु समुत्पन्नो नारदः परमेष्ठिनः ।।५।।\nश्रुतवान्वा कश्यपाद्वै पुंसां सृष्टिर्भविष्यति ।।\nदक्षस्येव दुहितृषु तस्मात्तानब्रवीत्तु सः ।। ६ ।।\nअजानतः कथं सृष्टिं बालिशा वै करिष्यथ ।।\nदिशं कांचिदजानंतस्तस्माद्विज्ञाय तां भुवम् ।। ७ ।।\nइत्युक्ताः प्रययुस्सर्वे आशां विज्ञातुमोजसा ।।\nतदंतं न  हि संप्राप्य न निवृत्ताः पितुर्गृहम् ।।८।।\nतज्ज्ञात्वा जनयामास पुनः पंचशतान्सुतान्।।\nतानुवाच पुनस्सोऽपि नारदस्सर्वदर्शनः।। ९ ।।\nनारद उवाच ।।\nभुवो मानमजानंतः कथं सृष्टिं करिष्यथ ।।\nसर्वे हि बालिशाः किं हि सृष्टिकर्तुं समुद्यताः ।। 5.31.१० ।।\nसूत उवाच।।\nतेऽपि तद्वचनं श्रुत्वा निर्यातास्सर्वतोदिशम् ।।\nसुबलाश्वा दक्षसुता हर्यश्वा इव ते पुरा ।। ११ ।।\nअनंतं पुष्करं प्राप्य गतास्तेऽपि पराभवम् ।।\nअद्यापि न निवर्तंते समुद्रेभ्य इवापगाः ।। १२ ।।\nतदाप्रभृति वै भ्राता भ्रातुरन्वेषणे रतः ।।\nप्रयातो नश्यति मुने तन्न कार्य्यं विपश्चिता ।।१३।।\nतांश्चापि नष्टान्विज्ञाय पुत्रान्दक्षः प्रजापतिः ।।\nस च क्रोधा द्ददौ शापं नारदाय महात्मने।।१४।।\nकुत्रचिन्न लभस्वेति संस्थितिं कलहप्रिय ।।\nतव सान्निध्यतो लोके भवेच्च कलहस्सदा ।। १५ ।।\nसांत्वितोऽथ विधात्रा हि स दक्षस्तु प्रजापतिः।।\nकन्याः षष्ट्यसृजत्पश्चाद्वीरिण्यामिति नः श्रुतम्।।१६।।\nददौ स दश धर्माय कश्यपाय त्रयोदश ।।\nसप्तविंशति सोमाय चतस्रोऽरिष्टनेमिने ।। १७ ।।\nद्वे चैवं ब्रह्मपुत्राय द्वे चैवाङ्गिरसे तदा ।।\nद्वे कृशाश्वाय विदुषे तासां नामानि मे शृणु ।।१८।।\nअरुंधती वसुर्य्यामिर्लम्बा भानुर्मरुत्वती ।।\nसंकल्पा च मुहूर्ता च संध्या विश्वा च वै मुने ।। १९ ।।\nधर्मपत्न्यो मुने त्वेतास्तास्वपत्यानि मे शृणु ।।\nविश्वेदेवास्तु विश्वायास्साध्यान्साध्या  व्यजायत ।।5.31.२०।।\nमरुत्वत्यां मरुत्वंतो वसोस्तु वसवस्तथा ।।\nभानोस्तु भानवस्सर्वे मुहूर्तायां मुहूर्तजाः।।२१।।\nलम्बायाश्चैव घोषोऽथ नागवीथी च यामिजा ।।\nपृथिवी विषमस्तस्यामरुन्धत्यामजायत ।।२२।।\nसंकल्पायास्तु सत्यात्मा जज्ञे संकल्प एव हि।।\nअयादया वसोः पुत्रा अष्टौ ताञ्छृणु शौनक ।। २३ ।\nअयो धुवश्च सोमश्च धरश्चैवानिलोऽनलः ।।\nप्रत्यूषश्च प्रभासश्च वसवाऽष्टा च नामतः ।। २४ ।।\nअयस्य पुत्रो वैतण्डः श्रमः शांतो मुनिस्तथा ।।\nध्रुवस्य पुत्रो भगवान्कालो लोकभावनः ।।२५।।\nसोमस्य भगवान्वर्चा वर्चस्वी येन जायते ।।\nधरस्य पुत्रो द्रविणो हुतहव्यवहस्तथा ।। २६ ।।\nमनोहरायाश्शिशिरः प्राणोऽथ रमणस्तथा ।।\nअनिलस्य शिवा भार्य्या यस्याः पुत्राः पुरोजवः ।।२७।।\nअविज्ञातगतिश्चैव द्वौ पुत्रावनिलस्य तु।।\nअग्निपुत्रः कुमारस्तु शरस्तम्बे श्रियावृते।।२८।।\nतस्य शाखो विशाखश्च नैगमेयश्च पृष्ठतः।।\nअपत्यं कृत्तिकानां तु कार्तिकेय इति स्मृतः।।२९।।\nप्रत्यूषस्य त्वभूत्पुत्र ऋषिर्नाम्ना तु देवलः।।\nद्वौ पुत्रौ देवलस्यापि प्रजावन्तौ मनीषिणौ।।5.31.३०।।\nबृहस्पते तु भगिनी वरस्त्री ब्रह्मचारिणी ।।\nयोगसिद्धा जगत्कृत्स्नं समंताद्व्यचरत्तदा ।।३१।।\nप्रभासस्य तु सा भार्य्या वसूनामष्टमस्य च।।\nविश्वकर्मा महाभाग तस्य जज्ञे प्रजापतिः।।३२।।\nकर्ता शिल्पसहस्राणां त्रिदशानां च वार्द्धकिः।।\nभूषणानां च सर्वेषां कर्ता शिल्पवतां वरः ।। ३३ ।।\nयस्सर्वासां विमानानि देवतानां चकार ह ।।\nमनुष्याश्चोपजीवन्ति यस्य शिल्पं महात्मनः ।। ३४ ।।\nमतांतरमाह ।।\nरैवतोऽजो भवो भीमो वाम उग्रो वृषाकपिः ।।\nअजैकपादहिर्बुध्न्यो बहुरूपो महानिति ।। ३५ ।।\nसरूपायां प्रसूतस्य स्त्रियां रुद्रश्च कोटिशः ।।\nतत्रैकादशमुख्यास्तु तन्नामानि मुने शृणु ।।३६।।\nअजैकपादहिर्बुध्न्यस्त्वष्टा रुद्रश्च वीर्यवान्।।\nहरश्च बहुरूपश्च त्र्यम्बकश्चापराजितः ।। ३७ ।।\nवृषाकपिश्च शम्भुश्च कपर्दी रैवतस्तथा ।।\nएकादशैते कथिता रुद्रास्त्रिभुवनेश्वराः ।। ३८ ।।\nशतं त्वेवं समाख्यातं रुद्राणाममितौजसाम्।।\nशृणु कश्यपपत्नीनां नामानि मुनिसत्तम।।३९।।\nइति श्रीशिवमहापुराणे पञ्चम्यामुमासंहितायां सर्गवर्णनं नामैकऽत्रिंशोध्यायः ।। ३१ ।।"
  }
]
[
  {
    "text": "सूत उवाच ।।\nसत्यव्रतस्तु तद्भक्त्या कृपया च प्रतिज्ञया ।।\nविश्वामित्रकलत्रं च पोषयामास वै तदा ।।१।।\nहत्वा मृगान्वराहांश्च महिषांश्च वनेचरान् ।।\nविश्वामित्राश्रमाभ्याशे तन्मांसं चाक्षिपन्मुने ।। २ ।।\nतीर्थं गां चैव रात्रं च तथैवांतःपुरं मुनिः ।।\nयाज्योपाध्यायसंयोगाद्वसिष्ठः पर्य्यरक्षत ।।३।।\nसत्यव्रतस्य वाक्याद्वा भाविनोर्थस्य वै बलात्।।\nवसिष्ठोऽभ्यधिकं मन्युं धारयामास नित्यशः।।४।।\nपित्रा तु तं तदा राष्ट्रात्परित्यक्तं स्वमात्मजम् ।।\nन वारयामास मुनिर्वसिष्ठः कारणेन च ।।५।।\nपाणिग्रहणमंत्राणां निष्ठा स्यात्सप्तमे पदे।।\nन च सत्यव्रतस्थस्य तमुपांशुमबुद्ध्यत।।६।।\nतस्मिन्स परितोषाय पितुरासीन्महात्मनः।।\nकुलस्य निष्कृतिं विप्र कृतवान्वै भवेदिति।।७।।\nन तं वसिष्ठो भगवान्पित्रा त्यक्तं न्यवारयत् ।।\nअभिषेक्ष्याम्यहं पुत्रमस्यां नैवाब्रवीन्मुनिः ।।८।।\nस तु द्वादश वर्षाणि दीक्षां तामुद्वहद्बली ।।\nअविद्यामाने मांसे तु वसिष्ठस्य महात्मनः ।। ९ ।।\nसर्वकामदुहां दोग्ध्रीं ददर्श स नृपात्मजः ।।\nतां वै क्रोधाच्च लोभाच्च श्रमाद्वै च क्षुधान्वितः ।।5.38.१०।।\nदाशधर्मगतो राजा तां जघान स वै मुने ।।\nस तं मांसं स्वयं चैव विश्वामित्रस्य चात्मजम् ।। ११ ।।\nभोजयामास तच्छ्रुत्वा वसिष्ठो ह्यस्य चुक्रुधे ।।\nउवाच च मुनिश्रेष्ठस्तं तदा क्रोधसंयुतः ।।१२।।\nवसिष्ठ उवाच ।।\nपातयेयमहं क्रूरं तव शंकुमयोमयम् ।।\nयदि ते द्वाविमौ शंकू नश्येतां वै कृतौ पुरा ।।१३।।\nपितुश्चापरितोषेण गुरोर्दोग्ध्रीवधेन च ।।\nअप्रोक्षितोपयोगाच्च त्रिविधस्ते व्यतिक्रमः ।।१४।।\nत्रिशंकुरिति होवाच त्रिशंकुरिति स स्मृतः ।।\nविश्वामित्रस्तु दाराणामागतो भरणे कृते ।। १५ ।।\nतेन तस्मै वरं प्रादान्मुनिः प्रीतस्त्रिशंकवे।।\nछन्द्यमानो वरेणाथ वरं वव्रे नृपात्मजः।।१६।।\nअनावृष्टिभये चास्मिञ्जाते द्वादशवार्षिके ।।\nअभिषिच्य पितृ राज्ये याजयामास तं मुनिः ।।१७।।\nमिषतां देवतानां च वसिष्ठस्य च कौशिकः ।।\nसशरीरं तदा तं तु दिवमारोह यत्प्रभुः ।।१८।।\nतस्य सत्यरथा नाम भार्या केकयवंशजा ।।\nकुमारं जनयामास हरिश्चन्द्रमकल्मषम् ।।१९।।\nस वै राजा हरिश्चन्द्रो त्रैशंकव इति स्मृतः ।।\nआहर्ता राजसूयस्य सम्राडिति ह विश्रुतः ।। 5.38.२० ।।\nहरिश्चन्द्रस्य हि सुतो रोहितो नाम विश्रुतः ।।\nरोहितस्य वृकः पुत्रो वृकाद्बाहुस्तु जज्ञिवान्।।२१।।\nहैहयास्तालजंघाश्च निरस्यंति स्म तं नृपम्।।\nनात्मार्थे धार्मिको विप्रः स हि धर्मपरोऽभवत ।।२२।।\nसगरं ससुतं बाहुर्जज्ञे सह गरेण वै ।।\nऔर्वस्याश्रममासाद्य भार्गवेणाभिरक्षितः ।।२३।।\nआग्नेयमस्त्रं लब्ध्वा च भार्गवात्सगरो नृपः।।\nजिगाय पृथिवीं हत्वा तालजंघान्सहैहयान।।२४।।\nशकान्बहूदकांश्चैव पारदांतगणान्खशान्।।\nसुधर्मं स्थापयामास शशास वृषतः क्षितिम् ।।२५।।\nशौनक उवाच ।।\nस वै गरेण सहितः कथं जातस्तु क्षत्रियात् ।।\nजितवानेतदाचक्ष्व विस्तरेण हि सूतज ।। २६ ।।\nसूत उवाच।।\nपारीक्षितेन संपृष्टो वैशंपायन एव च ।।\nयदाचष्ट स्म तद्वक्ष्ये शृणुष्वैकमना मुने ।। २७ ।।\n।। पारीक्षितो उवाच ।।\nकथं स सगरो राजा गरेण सहितो मुने ।।\nजातस्स जघ्निवान्भूयानेतदाख्यातुमर्हसि ।। २८ ।।\nवैशम्पायन उवाच ।।\nबाहोर्व्यसनिनस्तात हृतं राज्यमभूत्किल ।।\nहैहयैस्तालजंघैश्च शकैस्सार्द्धं विशांपते ।। २९ ।।\nयवनाः पारदाश्चैव काम्बोजाः पाह्नवास्तथा ।।\nबहूदकाश्च पंचैव गणाः प्रोक्ताश्च रक्षसाम्।5.38.३०।\nएते पंच गणा राजन्हैहयार्थेषु   रक्षसाम्।।\nकृत्वा पराक्रमान् बाहो राज्यं तेभ्यो ददुर्बलात्।।३१।।\nहृतराज्यस्ततो विप्राः स वै बाहुर्वनं ययौ ।।\nपत्न्या चानुगतो दुःखी स वै प्राणानवासृजत् ।। ३२ ।।\nपत्नी या यादवी तस्य सगर्भा पृष्ठतो गता ।।\nसपत्न्या च गरस्तस्यै दत्तः पूर्वं सुतेर्ष्यया ।। ३३ ।।\nसा तु भर्तुश्चितां कृत्वा ज्वलनं चावरोहत ।।\nऔर्वस्तां भार्गवो राजन्कारुण्यात्समवारयत् ।। ३४ ।।\nतस्याश्रमे स्थिता राज्ञी गर्भरक्षणहेतवे ।।\nसिषेवे मुनिवर्यं तं स्मरन्ती शंकरं हृदा ।। ३५ ।।\nएकदा खलु तद्गर्भो गरेणैव सह च्युतः ।।\nसुमुहूर्त्ते सुलग्ने च पंचोच्चग्रहसंयुते ।। ३६ ।।\nतस्मिँल्लग्ने च बलिनि सर्वथा मुनिसत्तम ।।\nव्यजायत महाबाहुस्सगरो नाम पार्थिवः ।।३७।।\nऔर्वस्तु जातकर्मादि तस्य कृत्वा महात्मनः ।।\nअध्याप्य वेदशास्त्राणि ततोऽस्त्रं प्रत्यपादयत् ।। ३८ ।।\nआग्नेयं तं महाभागो ह्यमरैरपि दुस्सहम् ।।\nजग्राह विधिना प्रीत्या सगरोसौ नृपोत्तमः ।। ३९ ।।\nस तेनास्त्रबलेनैव बलेन च समन्वितः ।।\nहैहयान्विजघानाशु संकुद्धोऽस्त्रबलेन च ।। 5.38.४० ।।\nआजहार च लोकेषु कीर्तिं कीर्तिमतां वरः ।।\nधर्मं संस्थापयामास सगरोऽसौ महीतले ।।४१।।\nततश्शकास्सयवनाः काम्बोजाः पाह्नवास्तथा ।।\nहन्यमानास्तदा ते तु वसिष्ठं शरणं ययुः।।४२।।\nवसिष्ठो वंचनां कृत्वा समयेन महाद्युतिः।।\nसगरं वारयामास तेषां दत्त्वाभयं नृपम्।।४३।।\nसगरस्स्वां प्रतिज्ञां तु गुरोर्वाक्यं निशम्य च।।\nधर्मं जघान तेषां वै केशान्यत्वं चकार ह ।। ४४ ।।\nअर्द्धं शकानां शिरसो मुंडं कृत्वा व्यसर्जयत् ।।\nयवनानां शिरस्सर्वं कांबोजानां तथैव च ।। ४५ ।।\nपारदा मुंडकेशाश्च पाह्नवाश्श्मश्रुधारिणः ।।\nनिस्स्वाध्यायवषट्काराः कृतास्तेन महात्मना ।।४६।।\nजिता च सकला पृथ्वी धर्मतस्तेन भूभुजा ।।\nसर्वे ते क्षत्रियास्तात धर्महीनाः कृताः पुराः ।।४७।।\nस धर्मविजयी राजा विजित्वेमां वसुंधराम्।।\nअश्वं संस्कारयामास वाजिमेधाय पार्थिवः।।४८।।\nतस्य चास्यतेस्सोऽश्वस्समुद्रे पूर्वदक्षिणे ।।\nगतः षष्टिसहस्रैस्तु तत्पुत्रैरन्वितो मुने ।। ४९ ।।\nदेवराजेन शक्रेण सोऽश्वो हि स्वार्थसाधिना ।।\nवेलासमीपेऽपहृतो भूमिं चैव प्रवेशितः ।।5.38.५०।।\nमहाराजोऽथ सगरस्तद्धयान्वेषणाय च।।\nस तं देशं तदा पुत्रैः खानयामास सर्वतः ।।५१।।\nआसेदुस्ते ततस्तत्र खन्यमाने महार्णवे ।।\nतमादिपुरुषं देवं कपिलं विश्वरूपिणम्।।५२।।\nतस्य चक्षुस्समुत्थेन वह्निना प्रतिबुध्यतः ।।\nदग्धाः षष्टिसहस्राणि चत्वारस्त्ववशेषिताः।।५३।।\nहर्षकेतुस्सुकेतुश्च तथा धर्मरथोपरः।।\nशूरः पंचजनश्चैव तस्य वंशकरा नृपाः।।५४।।\nप्रादाच्च तस्मै भगवान् हरिः पंचवरान्स्वयम्।।\nवंशं मेधां च कीर्तिञ्च समुद्रं तनयं धनम् ।।५५।।\nसागरत्वं च लेभे स कर्मणा तस्य तेन वै।।\nतं चाश्वमेधिकं सोऽश्वं समुद्रादुपलब्धवान्।।५६।।\nआजहाराश्वमेधानां शतं स तु महायशाः ।।\nईजे शंभुविभूतीश्च देवतास्तत्र सुव्रताः ।। ५७ ।।\nइति श्रीशिवमहापुराणे पञ्चम्यामुमासंहितायां सत्यव्रतादिसगरपर्यंत वंशवर्णनं नामाष्टत्रिंशोऽध्यायः ।। ३८ ।।"
  }
]
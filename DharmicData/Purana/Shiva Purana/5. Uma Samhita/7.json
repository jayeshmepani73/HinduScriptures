[
  {
    "text": "सनत्कुमार उवाच ।।\nअथ पापैर्नरा यांति यमलोकं चतुर्विधैः ।।\nसंत्रासजननं घोरं विवशास्सर्वदेहिनः ।।१।।\nगर्भस्थैर्जायमानैश्च बालैस्तरुणमध्यमैः ।।\nस्त्रीपुन्नपुंसकैर्जीवैर्ज्ञातव्यं सर्वजंतुषु।।२।।\nशुभाशुभफलं  चात्र देहिनां संविचार्यते ।।\nचित्रगुप्तादिभिस्सर्वैर्वसिष्ठप्रमुखैस्तथा ।। ३ ।।\nन केचित्प्राणिनस्संति ये न यांति यमक्षयम् ।।\nअवश्यं हि कृतं कर्म भोक्तव्यं तद्विचार्य्यताम् ।। ४ ।।\nतत्र ये शुभकर्माणस्सौम्यचित्ता दयान्विताः ।।\nते नरा यांति सौम्येन पूर्वं यमनिकेतनम् ।।५।।\nये पुनः पापकर्म्माणः पापा दानविवर्जिताः ।।\nते घोरेण पथा यांति दक्षिणेन यमालयम् ।।६।।\nषडशीतिसहस्राणि योजनानामतीत्य तत् ।।\nवैवस्वतपुरं ज्ञेयं नानारूपमवस्थितम् ।। ७ ।।\nसमीपस्थमिवाभाति नराणां पुण्यकर्मणाम्।।\nपापिनामतिदूरस्थं पथा रौद्रेण गच्छताम् ।।८।।\nतीक्ष्णकंटकयुक्तेन शर्कराविचितेन च ।।\nक्षुरधारानिभैस्तीक्ष्णैः पाषाणै रचितेन च।।९।।\nक्वचित्पंकेन महता उरुतोकैश्च पातकैः ।।\nलोहसूचीनिभैर्दर्भैस्सम्पन्नेन पथा क्वचित्।।5.7.१०।।\nतटप्रायातिविषमैः पर्वतैर्वृक्षसंकुलैः ।।\nप्रतप्तांगारयुक्तेन यांति मार्गेण दुःखिताः ।।११।।\nक्वचिद्विषमगर्तैश्च क्वचिल्लोष्टैस्सुदुष्करैः ।।\nसुतप्तवालुकाभिश्च तथा तीक्ष्णैश्च शंकुभिः।।१२।।\nअनेक शाखाविततैर्व्याप्तं वंशवनैः क्वचित्।।\nकष्टेन तमसा मार्गे नानालम्बेन कुत्रचित्।।१३।।\nअयश्शृंगाटकैस्तीक्ष्णैः क्वचिद्दावाग्निना पुनः ।।\nक्वचित्तप्तशिलाभिश्च क्वचिद्व्याप्तं हिमेन च ।।१४।।\nक्वचिद्वालुकया व्याप्तमाकंठांतः प्रवेशया ।।\nक्वचिद्दुष्टाम्बुना व्याप्तं क्वचिच्च करिषाग्निना ।। १५ ।। क्वचित्सिंहैर्वृकैर्व्याघ्रैर्मशकैश्च सुदारुणैः ।।\nक्वचिन्महाजलौकाभिः क्वचिच्चाजगरैस्तथा।।१६।।\nमक्षिकाभिश्च रौद्राभिः क्वचित्सर्पैर्विषोल्बणैः ।।\nमत्तमातंगयूथैश्च बलोन्मत्तैः प्रमाथिभिः ।। १७ ।।\nपंथानमुल्लिखद्भिश्च सूकरैस्तीक्ष्णदंष्ट्रिभिः।।\nतीक्ष्णशृंगैश्च महिषैस्सर्वभूतैश्च श्वापदैः ।। १८ ।।\nडाकिनीभिश्च रौद्राभिर्विकरालैश्च राक्षसैः ।।\nव्याधिभिश्च महाघोरैः पीड्यमाना व्रजंति हि ।।१९।।\nमहाधूलिविमिश्रेण महाचण्डेन वायुना ।।\nमहापाषाणवर्षेण हन्यमाना निराश्रयाः ।। 5.7.२० ।।\nक्वचिद्विद्युत्प्रपातेन दह्यमाना व्रजन्ति च ।।\nमहता बाणवर्षेण विध्यमानाश्च सर्वतः ।। २१ ।।\nपतद्भिर्वज्रपातैश्च उल्कापातैश्च दारुणैः ।।\nप्रदीप्तांगारवर्षेण दह्यमानाश्च संति हि ।।२२।।\nमहता पांसुवर्षेण पूर्यमाणा रुदंति च।।\nमहामेघरवैर्घोरैस्त्रस्यंते च मुहुर्मुहुः।।२३।।\nनिशितायुधवर्षेण भिद्यमानाश्च सर्वतः ।।\nमहाक्षाराम्बुधाराभिस्सिच्यमाना व्रजंति च ।। २४ ।।\nमहीशीतेन मरुता रूक्षेण परुषेण च ।।\nसमंताद्बाध्यमानाश्च शुष्यंते संकुचन्ति च ।। २५ ।।\nइत्थं मार्गेण रौद्रेण पाथेयरहितेन च ।।\nनिरालम्बेन दुर्गेण निर्जलेन समंततः ।। २६ ।।\nविषमेणैव महता निर्जनापाश्रयेण च ।।\nतमोरूपेण कष्टेन सर्वदुष्टाश्रयेण च।।२७।।\nनीयंते देहिनस्सर्वे ये मूढाः पापकर्मिणः ।।\nयमदूतैर्महाघोरैस्तदाज्ञाकारिभिर्बलात् ।। २८ ।।\nएकाकिनः पराधीना मित्रबन्धुविवर्जिताः ।।\nशोचंतस्स्वानि कर्म्माणि रुदंतश्च मुहुर्मुहुः ।। २९ ।।\nप्रेता भूत्वा विवस्त्राश्च शुष्ककंठौष्ठतालुकाः ।।\nअसौम्या भयभीताश्च दह्यमानाः क्षुधान्विताः ।।5.7.३०।।\nबद्धाश्शृंखलया केचिदुत्ता नपादका नराः ।।\nकृष्यंते कृष्यमाणाश्च यमदूतैर्बलोत्कटैः ।। ३१ ।।\nउरसाधोमुखाश्चान्ये घृष्यमाणास्सुदुःखिताः ।।\nकेशपाशनि बंधेन संस्कृष्यंते च रज्जुना ।। ३२ ।।\nललाटे चांकुशेनान्ये भिन्ना दुष्यंति देहिनः ।।\nउत्तानाः कंटकपथा क्वचिदंगारवर्त्मना ।। ३३ ।।\nपश्चाद्बाहुनिबद्धाश्च जठरेण प्रपीडिताः ।।\nपूरिताश्शृंखलाभिश्च हस्तयोश्च सुकीलिताः ।। ४४ ।।\nग्रीवापाशेन कृष्यंते प्रयांत्यन्ये सुदुःखिताः ।।\nजिह्वांकुशप्रवेशेन रज्ज्वाकृष्यन्त एव ते ।। ३५ ।।\nनासाभेदेन रज्ज्वा च त्वाकृश्यन्ते तथापरे ।।\nभिन्नाः कपोलयो रज्ज्वाकृष्यंतेऽन्ये तथौष्ठयोः ।। ३६ ।।\nछिन्नाग्रपादहस्ताश्च च्छिन्नकर्णोष्ठनासिकाः ।।\nसंछिन्नशिश्नवृषणाः छिन्नभिन्नांगसंधयः ।। ३७ ।।\nआभिद्यमानाः कुंतैश्च भिद्यमानाश्च सायकैः ।।\nइतश्चेतश्च धावंतः क्रंदमाना निराश्रयाः ।। ३८ ।।\nमुद्गरैर्लोहदण्डैश्च हन्यमाना मुहुर्मुहुः ।।\nकंटकैर्विविधैर्घोरैर्ज्वलनार्कसमप्रभैः ।।३९।।\nभिन्दिपालैर्विभियंते स्रवतः पूयशोणितम् ।।\nशकृता कृमिदिग्धाश्च नीयंते विवशा नराः ।। 5.7.४० ।।\nयाचमानाश्च सलिलमन्नं वापि बुभुक्षिताः ।।\nछायां प्रार्थयमानाश्च शीतार्ताश्चानलं पुनः ।।४१।।\nदानहीनाः प्रयांत्येवं प्रार्थयंतस्सुखं नराः ।।\nगृहीतदान पाथेयास्सुखं यांति यमालयम् ।। ४२ ।।\nएवं न्यायेन कष्टेन प्राप्ताः प्रेतपुरं यदा ।।\nप्रज्ञापितास्ततो दूतैर्निवेश्यंते यमाग्रतः ।। ।। ४३ ।।\nतत्र ये शुभकर्म्माणस्तांस्तु सम्मानयेद्यमः ।।\nस्वागतासनदानेन  पाद्यार्घ्येण प्रियेण च ।।४४।।\nधन्या यूयं महात्मानो निगमोदितकारिणः ।।\nयैश्च दिव्यसुखार्थाय भवद्भिस्सुकृतं कृतम् ।।४५।।\nदिव्यं विमानमारुह्य दिव्यस्त्रीभोगभूषितम् ।।\nस्वर्गं गच्छध्वममलं सर्वकामसमन्वितम्।।४६।।\nतत्र भुक्त्वा महाभोगानंते पुण्यस्य संक्षयात् ।।\nयत्किंचिदल्पमशुभं पुनस्तदिह भोक्ष्यथ।।४७।।\nधर्म्मात्मानो नरा ये च मित्रभूत्वा इवात्मनः ।।\nसौम्यं सुखं प्रपश्यंति धर्मराजत्वमेव च ।।४८।।\nये पुनः क्रूरकर्म्माणस्ते पश्यंति भयानकम् ।।\nदंष्ट्राकरालवदनं भृकुटीकुटिलेक्षणम् ।।४९।।\nऊर्ध्वकेशं महाश्मश्रुमूर्ध्वप्रस्फुरिताधरम् ।।\nअष्टादशभुजं क्रुद्धं नीलांजनचयोपमम्।।5.7.५०।।\nसर्वायुधोद्धतकरं सर्वदण्डेन तर्जयन् ।।\nमहामहिषमारूढं दीप्ताग्निसमलोचनम्।।५१।।\nरक्तमाल्यांबरधरं महामेरुमिवोच्छ्रितम्।।\nप्रलयाम्बुदनिर्घोषं पिबन्निव महोदधिम् ।। ।।५२।।\nग्रसंतमिव शैलेन्द्रमुद्गिरंतमिवानलम् ।।\nमृत्युश्चैव समीपस्थः कालानलसमप्रभुः ।।५३।।\nकालश्चांजनसंकाशः कृतांतश्च भयानकः ।।\nमारीचोग्रमहामारी कालरात्रिश्च दारुणा ।।५४।।\nविविधा व्याधयः कुष्ठा नानारूपा भयावहाः ।।\nशक्तिशूलांकुशधराः पाशचक्रासिपाणयः ।।५५।।\nवजतुंडधरा रुद्रा क्षुरतूणधनुर्द्धराः।।\nनानायुधधरास्सर्वे महावीरा भयंकराः।।५६।।\nअसंख्याता महावीराः कालाञ्जनसमप्रभाः ।।\nसर्वायुधोद्यतकरा यमदूता भयानकाः ।। ५७ ।।\nअनेन परिचारेण वृतं तं घोरदर्शनम् ।।\nयमं पश्यंति पापिष्ठाश्चित्रगुप्तं च भीषणम् ।। ५८ ।।\nनिर्भर्त्सयति चात्यंतं यमस्तान्पापकर्म्मणः ।।\nचित्रगुप्तश्च भगवान्धर्म्मवाक्यैः प्रबोधयेत् ।। ५९ ।।\nइति श्रीशिवमहापुराणे पञ्चम्यामुमासंहितायां नरकलोकमार्गयमदूतस्वरूपवर्णनं नाम सप्तमोऽध्यायः ।। ७ ।।"
  }
]
[
  {
    "text": "मुनय ऊचुः ।।\nउमाया भुवनेशान्यास्सूत सर्वार्थवित्तम ।।\nअवतारं समाचक्ष्व यतो जाता सरस्वती ।।१।।\nया गीयते परब्रह्ममूलप्रकृतिरीश्वरी ।।\nनिराकारापि साकारा नित्या नन्दमथी सती ।।२।।\nसूत उवाच ।।\nतापसाः शृणुत प्रेम्णा चरित्रं परमं महत् ।।\nयस्य विज्ञानमात्रेण नरो याति परां गतिम् ।। ३ ।।\nदेवदानवयोर्युद्धमेकदासीत्परस्परम् ।।\nमहामायाप्रभावेणामराणां विजयोऽभवत्।।४।।\nततोऽवलिप्ता अमरास्स्वप्रशंसां वितेनिरे।।\nवयं धन्या वयं धन्या किं करिष्यंति नोऽसुराः ।।५।।\nये प्रभावं समालोक्यास्माकं परमदुःसहम् ।।\nभीता नागालयं याता यातयातेति वादिनः ।। ६ ।।\nअहो बलमहो तेजो दैत्यवंशक्षयंकरम् ।।\nअहो भाग्यं सुमनसामेवं सर्वेऽभ्यवर्णयन् ।। ७ ।।\nतत आविरभूत्तेजः कूटरूपन्तदैव हि ।।\nअदृष्टपूर्वं तद्दृष्ट्वा विस्मिता अभवन्सुराः ।।८।।\nकिमिदं किमिदं चेति रुद्धकण्ठास्समब्रुवन ।।\nअजानन्तः परं श्यामानु भावं मानभञ्जनम् ।।९।।\nतत आज्ञापयद्देवान्देवानामधिनायकः ।।\nयात यूयं परीक्षध्वं याथातथ्येन किन्विति ।।5.49.१०।।\nसुरेन्द्रप्रेरितो वायुर्महसः सन्निधिं गतः ।।\nकस्त्वं भोरिति सम्बोध्यावोचदेनं च तन्महः ।। ११ ।।\nइति पृष्टस्तदा वायुर्महसातिगरीयसा ।।\nवायुरस्मि जगत्प्राणस्साभिमानोऽब्रवीदिदम् ।। १२ ।।\nजंगमाजंगमं सर्वमोतप्रोतमिदं जगत् ।।\nमय्येव निखिलाधारे चालयाम्यखिलं जगत् ।। ।। १३ ।।\nतदोवाच महातेजः शक्तोऽसि यदि चालने ।।\nधृतमेतत्तृणं वायो चालयस्व निजेच्छया ।। १४ ।।।\nततः सर्वप्रयत्नेनाकरोद्यत्नं सदागतिः ।।\nन चचाल यदा स्थानात्तदासौ लज्जितोऽभवत ।।१५।।\nतूष्णीं भूत्वा ततो वायुर्जगामेन्द्रं सभां प्रति ।।\nकथयामास तद् वृत्तं स्वकीयाभिभवान्वितम् ।।१६।।\nसर्वेशत्वं वयं सर्वे मृषैवात्मनि मन्महे ।।\nन पारयामहे किंचिद्वि धातुं क्षुद्रवस्त्वपि ।। १७ ।।\nततश्च प्रेषयामास मरुत्वान्सकलान्सुरान् ।।\nन शेकुस्ते यदा ज्ञातुं तदेन्द्रः स्वयमभ्यगात् ।। १८ ।।\nमघवन्तमथायान्तं दृष्ट्वा तेजोतिदुःसहम्।।\nबभूवान्तर्हितं सद्यो विस्मितोऽभूच्च वासवः।।१९।।\nचरित्रमीदृशं यस्य तमेव शरणं श्रये ।।\nइति संचिन्तयामास सहस्राक्षः पुनःपुनः ।। 5.49.२० ।।\nएतस्मिन्नंतरे तत्र निर्व्याजकरुणातनुः ।।\nतेषामनुग्रहं कर्तुं हर्तुं गर्वं शिवांगना। ।। २१ ।।\nचैत्रशुक्लनवम्यां तु मध्याह्नस्थे दिवाकरे ।।\nप्रादुरासीदुमा देवी सच्चिदानन्दरूपिणी ।। २२ ।।\nमहोमध्ये विराजन्ती भासयन्ती दिशो रुचा ।।\nबोधयन्ती सुरान्सर्वान्ब्रह्मैवाहमिति स्फुटम् ।। २३ ।।\nचतुर्भिर्दधती हस्तैर्वरपाशांकुशाभयान् ।।\nश्रुतिभिस्सेविता रम्या नवयौवनगर्विता ।।२४।।\nरक्ताम्बरपरीधाना रक्तमाल्यानुलेपना ।।\nकोटिकंदर्प्पसंकाशा चन्द्रकोटिसमप्रभा। ।। २५ ।।\nव्याजहार महामाया सर्वान्तर्य्यामिरूपिणी ।।\nसाक्षिणी सर्वभूतानां परब्रह्मस्वरूपिणी ।। २६ ।।\nउमोवाच ।।\nन ब्रह्मा न सुरारातिर्न पुरारातिरीश्वरः ।।\nमदग्रे गर्वितुं किंचित्का कथान्यसुपर्वणाम् ।। २७ ।।\nपरं ब्रह्म परं ज्योतिः प्रणवद्वन्द्वरूपिणी ।।\nअहमेवास्मि सकलं मदन्यो नास्ति कश्चन ।। २८ ।।\nनिराकारापि साकारा सर्वतत्त्वस्वरूपिणी ।।\nअप्रतर्क्यगुणा नित्या कार्यकारणरूपिणी ।। २९ ।।\nकदाचिद्दयिताकारा कदाचित्पुरुषाकृतिः ।।\nकदाचिदुभयाकारा सर्वाकाराहमीश्वरी ।। 5.49.३० ।।\nविरञ्चिः सृष्टिकर्ताहं जगत्पाताहमच्युतः ।।\nरुद्रः संहारकर्ताहं सर्वविश्वविमोहिनी ।। ३१ ।।\nकालिका कमलावाणी मुखास्सर्वा हि शक्तयः ।।\nमदंशादेव संजातास्तथेमास्सकलाः कलाः ।। ३२ ।।\nमत्प्रभावाज्जितास्सर्वे युष्माभिर्द्दितिनन्दनाः ।।\nतामविज्ञाय मां यूयं वृथा सर्वेशमानिनः ।। ३३ ।।\nयथा दारुमयीं योषां नर्तयत्यैन्द्रजालिकः ।।\nतथैव सर्वभूतानि नर्तयाम्यहमीश्वरी ।। ३४ ।।\nमद्भयाद्वाति पवनः सर्वं दहति हव्यभुक्।।\nलोकपालाः प्रकुर्वंति स्वस्वकर्माण्यनारतम् ।।३५।।\nकदाचिद्देववर्गाणां कदाचिद्दितिजन्म नाम् ।।\nकरोमि विजयं सम्यक्स्वतन्त्रा निजलीलया ।। ३६ ।।\nअविनाशि परं धाम मायातीतं परात्परम् ।।\nश्रुतयो वर्णयन्ते यत्त द्रूपन्तु ममैव हि।।३७।।\nसगुणं निर्गुणं चेति मद्रूपं द्विविधं मतम् ।।\nमायाशबलितं चैकं द्वितीयन्तदनाश्रितम् ।। ३८ ।।\nएवं विज्ञाय मां देवास्स्वं स्वं गर्वं विहाय च ।।\nभजत प्रणयोपेताः प्रकृतिं मां सनातनीम् ।।३९।।\nइति देव्या वचः श्रुत्वा करुणागर्भितं सुराः ।।\nतुष्टुवुः परमेशानीं भक्तिसंनतकन्धराः ।। 5.49.४० ।।\nक्षमस्व जगदीशानि प्रसीद परमेश्वरि ।।\nमैवं भूयात्कदाचिन्नो गर्वो मातर्द्दयां कुरु ।।४१।।\nततःप्रभृति ते दैवा हित्वा गर्वं समाहिताः।।\nउमामाराधयामासुर्यथापूर्वं यथाविधि।।४२।।\nइति वः कथितो विप्रा उमाप्रादुर्भवो मया ।।\nयस्य श्रवणमात्रेण परमं पदमश्नुते।।४३।।\nइति श्रीशिवमहापुराणे पञ्चम्यामुमासंहितायामुमाप्रादुर्भाववर्णनं नामैकोनपञ्चाशत्तमोऽध्यायः ।। ४९ ।।"
  }
]
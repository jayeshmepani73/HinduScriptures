[
  {
    "text": "।। सनत्कुमार उवाच ।।\nतपस्तपति योऽरण्ये वन्यमूलफलाशनः ।।\nयोऽधीते ऋचमेकां हि फलं स्यात्तत्समं मुने ।। १ ।।\nश्रुतेरध्ययनात्पुण्यं यदाप्नोति द्विजोत्तमः ।।\nतदध्यापनतश्चापि द्विगुणं फलमश्नुते ।। २ ।।\nजगद्यथा निरालोकं जायतेऽशशिभास्करम् ।।\nविना तथा पुराणं ह्यध्येयमस्मान्मुने सदा ।।३।।\nतप्यमानं सदाज्ञानान्निरये योऽपि शास्त्रतः ।।\nसम्बोधयति लोकं तं तस्मात्पूज्यः पुराणगः ।। ४ ।।\nसर्वेषां चैव पात्राणां मध्ये श्रेष्ठः पुराणवित् ।।\nपतनात्त्रायते यस्मात्तस्मात्पात्रमुदाहृतम् ।। ५ ।।\nमर्त्यबुद्धिर्न कर्तव्या पुराणज्ञे कदाचन ।।\nपुराणज्ञस्सर्ववेत्ता ब्रह्मा विष्णुर्हरो गुरुः ।। ६ ।।\nधनं धान्यं हिरण्यं च वासांसि विविधानि च ।।\nदेयं पुराणविज्ञाय परत्रेह च शर्म्मणे ।।७।।\nयो ददाति महाप्रीत्या पुराणज्ञाय सज्जनः ।।\nपात्राय शुभवस्तूनि स याति परमां गतिम्।।८।।\nमहीं गां वा स्यंदनांश्च गजानश्वांश्च शोभनान् ।।\nयः प्रयच्छति पात्राय तस्य पुण्यफलं शृणु ।। ९ ।।\nअक्षयान्सर्वकामांश्च परत्रेह च जन्मनि ।।\nअश्वमेधमखस्यापि स फलं लभते पुमान् ।।5.13.१०।।\nमही ददाति यस्तस्मै कृष्टां फलवतीं शुभाम् ।।\nस तारयति वै वंश्यान्दश पूर्वान्दशापरान् ।।११।।\nइह भुक्त्वाखिलान्कामानंते दिव्यशरीरवान् ।।\nविमानेन च दिव्येन शिवलोकं स गच्छति ।।१२।।\nन यज्ञैस्तुष्टिमायांति देवाः प्रोक्षणकैरपि ।।\nबलिभिः पुष्पपूजाभिर्यथा पुस्तकवाचनैः ।। १३ ।।\nशंभोरायतने यस्तु कारयेद्धर्मपुस्तकम् ।।\nविष्णोरर्कस्य कस्यापि शृणु तस्यापि तत्फलम् ।।१४।।\nराजसूयाश्वमेधानां फलमाप्नोति मानवः ।।\nसूर्यलोकं च भित्त्वाशु ब्रह्मलोकं स गच्छति ।। १५ ।।\nस्थित्वा कल्पशतान्यत्र राजा भवति भूतले ।।\nभुंक्ते निष्कंटकं भोगान्नात्र कार्या विचारणा ।।१६।।\nअश्वमेधसहस्रस्य यत्फलं समुदाहृतम् ।।\nतत्फलं समावाप्नोति देवाग्रे यो जपं चरेत् ।। १७ ।।\nइतिहासपुराणाभ्यां शम्भोरायतने शुभे ।।\nनान्यत्प्रीतिकरं शंभोस्तथान्येषां दिवौकसाम् ।। १८ ।।\nतस्मात्सर्वप्रयत्नेन कार्यं पुस्तकवाचनम् ।।\nतथास्य श्रवणं प्रेम्णा सर्वकामफलप्रदम् ।।१९।।\nपुराणश्रवणाच्छंभोर्निष्पापो जायते नरः ।।\nभुक्त्वा भोगान्सुविपुलाञ्छिवलोकमवाप्नुयात् ।।5.13.२०।।\nराजसूयेन यत्पुण्यमग्निष्टोमशतेन च ।।\nतत्पुण्यं लभते शंभोः कथाश्रवणमात्रतः ।। २१ ।।\nसर्वतीर्थावगाहेन गां कोटिप्रदानतः ।।\nतत् फलं लभते शंभोः कथाश्रवणतो मुने ।। २२ ।।\nये शृण्वंति कथां शंभोस्सदा भुवनपावनीम् ।।\nते मनुष्या न मंतव्या रुद्रा एव न संशयः ।। २३ ।।\nशृण्वतां शिवसत्कीर्तिं सतां कीर्तयतां च ताम् ।।\nपदाम्बुजरजांस्येव तीर्थानि मुनयो विदुः ।।२४।।\nगंतुं निःश्रेयसं स्थानं येऽभिवांछन्ति देहिनः ।।\nकथां पौराणिकीं शैवीं भक्त्या शृण्वंतु ते सदा ।।२५।।\nकथां पौराणिकीं श्रोतुं यद्यशक्तस्सदा भवेत् ।।\nनियतात्मा प्रतिदिनं शृणुयाद्वा मुहूर्तकम् ।।२६।।\nयदि प्रतिदिनं श्रोतुमशक्तो मानवो भवेत् ।।\nपुण्यमासादिषु मुने शृणुयाच्छांकरीं कथाम् ।।२७।।\nशैवीं कथां हि शृण्वानः पुरुषो हि मुनीश्वर ।।\nस निस्तरति संसारं दग्ध्वा कर्ममहाटवीम् ।।२८।।\nकथां शैवीं मुहूर्तं वा तदर्द्धं क्षणं च वा ।।\nये शृण्वxति नरा भक्त्या न तेषां दुर्गतिर्भवेत् ।।२९।।\nयत्पुण्यं सर्वदानेषु सर्वयज्ञेषु वा मुने ।।\nशंभोः पुराणश्रवणात्तत्फलं निश्चलं भवेत् ।।5.13.३०।।\nविशेषतः कलौ व्यास पुराणश्रवणादृते ।।\nपरो धर्मो न पुंसां हि मुक्तिध्यानपरः स्मृतः ।।३१।।\nपुराणश्रवणं शम्भोर्नामसंकीर्तनं तथा ।।\nकल्पद्रुमफलं रम्यं मनुष्याणां न संशयः ।। ३२ ।।\nकलौ दुर्मेधसां पुंसां धर्माचारोझ्झितात्मनाम् ।।\nहिताय विदधे शम्भुः पुराणाख्यं सुधारसम् ।।३३।।\nएकोऽजरामरस्याद्वै पिबन्नेवामृतं पुमान् ।।\nशम्भोः कथामृतापानात्कुलमेवाजरामरम् ।।३४।।\nया गतिः पुण्यशीलानां यज्वनां च तपस्विनाम् ।।\nसा गतिस्सहसा तात पुराणश्रवणात्खलु ।।३५।।\nज्ञानवाप्तिर्यदा न स्याद्योगशास्त्राणि यत्नतः ।।\nअध्येतव्यानि पौराणं शास्त्रं श्रोतव्यमेव च।।३६।।\nपापं संक्षीयते नित्यं धर्म्मश्चैव विवर्द्धते।।\nपुराणश्रवणाज्ज्ञानी न संसारं प्रपद्यते।।३७।।\nअतएव पुराणानि श्रोतव्यानि प्रयत्नतः ।।\nधर्मार्थकामलाभाय मोक्षमार्गाप्तये तथा ।। ३८ ।।\nयज्ञैर्दानैस्तपोभिस्तु यत्फलं तीर्थसेवया ।।\nतत्फलम समवाप्नोति पुराणश्रवणान्नरः ।।३९।।\nन भवेयुः पुराणानि धर्ममार्गे क्षणानि तु ।।\nयद्यत्र यद्व्रती स्थाता चात्र पारत्रकी कथाम्।।5.13.४०।।\nषड्विंशतिपुराणानां मध्येऽप्येकं शृणोति यः ।।\nपठेद्वा भक्तियुक्तस्तु स मुक्तो नात्र संशयः।।४१।।\nअन्यो न दृष्टस्सुखदो हि मार्गः पुराणमार्गो हि सदा वरिष्ठः ।।\nशास्त्रं विना सर्वमिदं न भाति सूर्य्येण हीना इव जीवलोकाः।।४२।।\nइति श्रीशिवमहापुराणे पञ्चम्यामुमासंहितायां पुराणमाहात्म्यवर्णनंनाम त्रयोदशोऽध्यायः ।।१३।।"
  }
]
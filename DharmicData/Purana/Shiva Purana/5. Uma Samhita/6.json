[
  {
    "text": "सनत्कुमार उवाच ।।\nद्विजद्रव्यापहरणमपि दायव्यतिक्रमः ।।\nअतिमानोऽतिकोपश्च दांभिकत्वं कृतघ्नता।।१।।'\nअत्यंतविषयासक्तिः कार्पण्यं साधुमत्सरः ।।\nपरदाराभिगमनं साधुकन्यासुदूषणम् ।। २ ।।\nपरिवित्तिः परिवेत्ता च यया च परिविद्यते ।।\nतयोर्दानं च कन्यायास्तयोरेव च याजनम् ।। ३ ।।\nशिवाश्रमतरूणां च पुष्पारामविनाशनम् ।।\nयः पीडामाश्रमस्थानामाचरेदल्पिकामपि ।। ४ ।।\nसभृत्यपरिवारस्य पशुधान्यधनस्य च ।।\nकुप्यधान्यपशुस्तेयमपां व्यापावनं तथा ।। ५ ।।\nयज्ञारामतडागानां दारापत्यस्य विक्रयम् ।।\nतीर्थयात्रोपवासानां व्रतोपनयकर्म्मिणाम् ।। ६ ।।\nस्त्रीधनान्युपजीवंति स्त्रीभिरप्यन्तनिर्जिताः ।।\nअरक्षणं च नारीणां मायया स्त्रीनिषेवणम् ।। ७ ।।\nकालागताप्रदानं च धान्यवृद्ध्युपसेवनम् ।।\nनिंदिताच्च धनादानं पण्यानां कूट जीवनम् ।। ८ ।।\nविषमारण्यपत्राणां सततं वृषवाहनम् ।।\nउच्चाटनाभिचारं च धान्यादानं भिषक्क्रिया ।।९।।\nजिह्वाकामोपभोगार्थं यस्यारंभः सुकर्मसु ।।\nमूलेनख्यापको नित्यं वेदज्ञानादिकं च यत् ।।5.6.१०।।\nब्राह्म्यादिव्रतसंत्यागश्चान्याचारनिषेवणम् ।।\nअसच्छास्त्राधिगमनं शुष्कतर्कावलम्बनम् ।। ११ ।।\nदेवाग्निगुरुसाधूनां निन्दया ब्राह्मणस्य च ।।\nप्रत्यक्षं वा परोक्षं वा राज्ञां मण्डलिनामपि ।। १२ ।।\nउत्सन्नपितृदेवेज्या स्वकर्म्मत्यागिनश्च ये ।।\nदुःशीला नास्तिकाः पापास्सदा वाऽसत्यवादिनः ।। १३ ।।\nपर्वकाले दिवा वाप्सु वियोनौ पशुयोनिषु ।।\nरजस्वलाया योनौ च मैथुनं यः समाचरेत् ।।१४।।\nस्त्रीपुत्रमित्रसंप्राप्तावाशाच्छेदकराश्च ये ।।\nजनस्याप्रिय वक्तारः क्रूरा समयवेदिनः ।। १५ ।।\nभेत्ता तडागकूपानां संक्रयाणां रसस्य च ।।\nएकपंक्तिस्थितानां च पाकभेदं करोति यः ।। १६ ।।।\nइत्येतैः स्त्रीनराः पापैरुपपातकिनः स्मृताः ।।\nयुक्ता एभिस्तथान्येऽपि शृणु तांस्तु ब्रवीमि ते ।।१७।।\nये गोब्राह्मणकन्यानां स्वामिमित्रतपस्विनाम् ।।\nविनाशयंति कार्य्याणि ते नरा नारकाः स्मृताः ।। १८ ।।\nपरस्त्रियाभितप्यंते ये परद्रव्यसूचकाः ।।\nपरद्रव्यहरा नित्यं तौलमिथ्यानुसारकाः ।।१९।।\nद्विजदुःखकरा ये च प्रहारं चोद्धरंति ये ।।\nसेवन्ते तु द्विजाश्शूद्रां सुरां बध्नंति कामतः ।।5.6.२०।।\nये पापनिरताः क्रूराः येऽपि हिंसाप्रिया नराः।।\nवृत्त्यर्थं येऽपि कुर्वंति दानयज्ञादिकाः क्रियाः।।२१।।\nगोष्ठाग्निजलरथ्यासु तरुच्छाया नगेषु च।।\nत्यजंति ये पुरीषाद्यानारामायतनेषु च।।२२।\nलज्जाश्रमप्रासादेषु मयपानरताश्च ये।।\nकृतकेलिभुजंगाश्च रन्ध्रान्वेषणतत्पराः।।२३।।\nवंशेष्टका शिलाकाष्ठैः शृङ्गैश्शंकुभिरेव च।।\nये मार्गमनुरुंधंति परसीमां हरंति ये।।२४।।\nकूटशासनकर्तारः कूटकर्मक्रियारताः।।\nकूटपाकान्नवस्त्राणां कूटसंव्यवहारिणः।।२५।।\nधनुषः शस्त्रशल्यानां कर्ता यः क्रयविक्रयी।।\nनिर्द्दयोऽतीवभृत्येषु पशूनां दमनश्च यः।।२६।।\nमिथ्या प्रवदतो वाच आकर्णयति यश्शनैः।।\nस्वामिमित्रगुरुद्रोही मायावी चपलश्शठः।।२७।।\nये भार्य्यापुत्रमित्राणि बालवृद्धकृशातुरान्।।\nभृत्यानतिथिबंधूंश्च त्यक्त्वाश्नंति बुभुक्षितान् ।।२८।।\nयः स्वयं मिष्टमश्नाति विप्रेभ्यो न प्रयच्छति ।।\nवृथापाकस्स विज्ञेयो ब्रह्मवादिषु गर्हितः ।। २९ ।।\nनियमान्स्वयमादाय ये त्यजंत्यजितेन्द्रियाः ।।\nप्रव्रज्यावासिता ये च हरस्यास्यप्रभेदकाः ।। 5.6.३० ।।\nये ताडयंति गां क्रूरा दमयंते मुहुर्मुहुः ।।\nदुर्बलान्ये न पुष्णंति सततं ये त्यजंति च ।। ३१ ।।\nपीडयंत्यतिभारेणाऽसहंतं वाहयंति च ।।\nयोजयन्नकृताहारान्न विमुंचंति संयतान् ।। ३२ ।।\nये भारक्षतरोगार्तान्गोवृषांश्च क्षुधातुरान् ।।\nन पालयंति यत्नेन गोघ्नास्ते नारकास्स्मृताः ।। ३३ ।।\nवृषाणां वृषणान्ये च पापिष्ठा गालयंति च ।।\nवाहयंति च गां वंध्यां महानारकिनो नराः ।। ३४ ।।\nआशया समनुप्राप्तान्क्षुत्तृष्णाश्रमकर्शितान् ।।\nअतिथींश्च तथानाथान्स्वतन्त्रा गृहमागतान् ।। ३५ ।।\nअन्नाभिलाषान्दीनान्वा बालवृद्धकृशातुरान् ।।\nनानुकंपंति ये मूढास्ते यांति नरकार्णवम् ।। ३६ ।।\nगृहेष्वर्था निवर्तन्ते स्मशानादपि बांधवाः ।।\nसुकृतं दुष्कृतं चैव गच्छंतमनुगच्छति ।। ३७ ।।\nअजाविको माहिषिकस्सामुद्रो वृषलीपतिः ।।\nशूद्रवत्क्षत्रवृत्तिश्च नारकी स्याद् द्विजाधमः ।। ३८ ।।\nशिल्पिनः कारवो वैद्या हेमकारा नृपध्वजाः ।।\nभृतका कूटसंयुक्ताः सर्वे ते नारकाः स्मृताः ।। ३९ ।।\nयश्चोचितमतिक्रम्य स्वेच्छयै वाहरेत्करम् ।।\nनरके पच्यते सोऽपि योपि दण्डरुचिर्नरः ।। 5.6.४० ।।\nउत्कोचकै रुचिक्रीतैस्तस्करैश्च प्रपीड्यते ।।\nयस्य राज्ञः प्रजा राष्ट्रे पच्यते नरकेषु सः ।। ४१ ।।\nये द्विजाः परिगृह्णंति नृपस्यान्यायवर्तिनः ।।\nते प्रयांति तु घोरेषु नरकेषु न संशयः ।।४२।।\nअन्यायात्समुपादाय द्विजेभ्यो यः प्रयच्छति ।।\nप्रजाभ्यः पच्यते सोऽपि नरकेषु नृपो यथा ।।४३।।\nपारदारिकचौराणां चंडानां विद्यते त्वघम् ।।\nपरदाररतस्यापि राज्ञो भवति नित्यशः ।। ४४ ।।\nअचौरं चौरवत्पश्येच्चौरं वाचौररूपिणम् ।।\nअविचार्य नृपस्तस्माद्धातयन्नरकं व्रजेत् ।। ४५ ।।\nघृततैलान्नपानानि मधुमांससुरासवम् ।।\nगुडेक्षुशाकदुग्धानि दधिमूलफलानि च ।। ४६ ।।\nतृणं काष्ठं पत्रपुष्पमौषधं चात्मभोजनम् ।।\nउपानत्छत्रशकटमासनं च कमंडलुम् ।। ४७ ।।\nताम्रसीसत्रपुः शस्त्रं शंखाद्यं च जलोद्भवम्।।\nवैद्यं च वैणवं चान्यद्गृहोपस्करणानि च ।।४८।।\nऔर्ण्णकार्पासकौशेयपट्टसूत्रोद्भवानि च ।।\nस्थूलसूक्ष्माणि वस्त्राणि ये लोभाद्धि हरंति च ।। ४९ ।।\nएवमादीनि चान्यानि द्रव्याणि विविधानि च ।।\nनरकेषु ध्रुवं यान्ति चापहृत्याल्पकानि च ।। 5.6.५० ।।\nतद्वा यद्वा परद्रव्यमपि सर्षपमात्रकम् ।।\nअपहृत्य नरा यांति नरकं नात्र संशयः ।।५१।।\nएवमाद्यैर्नरः पापैरुत्क्रांतिसमनंतरम्।।\nशरीरयातनार्थाय सर्वाकारमवाप्नुयात् ।। ५२ ।।\nयमलोकं व्रजंत्येते शरीरेण यमाज्ञया ।।\nयमदूतैर्महाघोरैनीयमानास्सुदुःखिताः ।। ५३ ।।\nदेवतिर्यङ्मनुष्याणामधर्मनिरतात्मनाम् ।।\nधर्मराजः स्मृतश्शास्ता सुघोरैर्विविधैर्वधैः ।।५४।।\nनियमाचारयुक्तानां प्रमादात्स्खलितात्मनाम् ।।\nप्रायश्चित्तैर्गुरुश्शास्ता न बुधैरिष्यते यमः ।। ५५ ।।\nपारदारिकचौराणामन्यायव्यवहारिणाम् ।।\nनृपतिश्शासकः प्रोक्तः प्रच्छन्नानां स धर्म्मराट् ।। ५६ ।।\nतस्मात्कृतस्य पापस्य प्रायश्चित्तं समाचरेत् ।।\nनाभुक्तस्यान्यथानाशः कल्पकोटिशतैरपि ।।५७।।\nयः करोति स्वयं कर्म्म कारयेच्चानुमोदयेत् ।।\nकायेन मनसा वाचा तस्य पापगतिः फलम् ।।५८।।\nइति श्रीशिवमहापुराणे पञ्चम्या मुमासंहितायां पापभेदवर्णनं नाम षष्ठोऽध्यायः ।। ६ ।।"
  }
]
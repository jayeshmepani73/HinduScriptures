[
  {
    "text": "व्यास उवाच ।।\nइत्याकर्ण्य श्राद्धदेवः सूर्यान्वयमनुत्तमम् ।।\nपर्य्यपृच्छन्मुनिश्रेष्ठश्शौनकस्सूतमादरात् ।। १ ।।\nशौनक उवाच ।।\nसूतसूत चिरंजीव व्यासशिष्य नमोस्तु ते ।।\nश्राविता परमा दिव्या कथा परमपावनी ।। २ ।।\nत्वया प्रोक्तः श्राद्धदेवस्सूर्य्यः सद्वंशवर्द्धनः ।।\nसंशयस्तत्र मे जातस्तं ब्रवीमि त्वदग्रतः ।। ३ ।।\nकुतो वै श्राद्धदेवत्वमादित्यस्य विवस्वतः ।।\nश्रोतुमिच्छामि तत्प्रीत्या छिंधि मे संशयं त्विमम् ।। ४ ।।\nश्राद्धस्यापि च माहात्म्यं तत्फलं च वद प्रभो ।।\nप्रीताश्च पितरो येन श्रेयसा योजयंति तम् ।। ५ ।।\nएतच्च श्रोतुमिच्छामि पितॄणां सर्गमुत्तमम् ।।\nकथय त्वं विशेषेण कृपां कुरु महामते ।।६।।\nसूत उवाच ।।\nवच्मि तत्तेऽखिलं प्रीत्या पितृसर्गं तु शौनक ।।\nमार्कण्डेयेन कथितं भीष्माय परिपृच्छते ।। ७ ।।\nगीतं सनत्कुमारेण मार्कण्डेय धीमते ।।\nतत्तेऽहं संप्रवक्ष्यामि सर्वकामफलपदम् ।। ८ ।।\nयुधिष्ठिरेण संपृष्टो भीष्मो धर्मभृतां वरः।।\nशरशय्यास्थितः प्रोचे तच्छृणुष्व वदामि ते ।।९।।\nयुधिष्ठिर उवाच ।।\nपुष्टिकामेन पुंसां वै कथं पुष्टिरवाप्यते ।।\nएतच्छ्रोतुं समिच्छामि किं कुर्वाणो न सीदति ।। 5.40.१० ।।\n।। सूत उवाच ।।\nयुधिष्ठिरेण संपृष्टं प्रश्नं श्रुत्वा स धर्मवित् ।।\nभीष्मः प्रोवाच सुप्रीत्या सर्वेषां शृण्वतां वचः ।। ११ ।।\nभीष्म उवाच ।।\nये कुर्वंति नराश्श्राद्धान्यपि प्रीत्या युधिष्ठिर ।।\nश्राद्धैः प्रीणाति तत्सर्वं पितॄणां हि प्रसादतः ।। १२ ।।\nश्राद्धानि चैव कुर्वन्ति फलकामास्सदा नरा ।।\nअभिसंधाय पितरं पितुश्च पितरं तथा ।। १३ ।।\nपितुः पितामहश्चैव त्रिषु पिंडेषु नित्यदा ।।\nपितरो धर्मकामस्य प्रजाकामस्य च प्रजाम् ।। १४ ।।\nपुष्टिकामस्य पुष्टिं च प्रयच्छन्ति युधिष्ठिर।।१५।।\nयुधिष्ठिर उवाच।।\nवर्तंते पितरः स्वर्गे केषांचिन्नरके पुनः।।\nप्राणिनां नियतं चापि कर्मजं फलमुच्यते ।।१६।।\nतानि श्राद्धानि दत्तानि कथं गच्छन्ति वै पितॄन् ।।\nकथं शक्तास्तमाहर्त्तुं नरकस्था फलं पुनः ।।१७।।\nदेवा अपि पितॄन्स्वर्गे यजंत इति मे श्रुतम् ।।\nएतदिच्छाम्यहं श्रोतुं विस्तरेण ब्रवीहि मे ।।१८।।\nभीष्म उवाच ।।\nअत्र ते कीर्तयिष्यामि यथा श्रुतमरिन्दम ।।\nपित्रा मम पुरा गीतं लोकान्तरगतेन वै ।।१९।।\nश्राद्धकाले मम पितुर्मया पिंडस्समुद्यतः ।।\nमत्पिता मम हस्तेन भित्त्वा भूमिमयाचत ।।5.40.२०।।\nनैष कल्पविधिर्दृष्ट इति निश्चित्य चाप्यहम् ।।\nकुशेष्वेव ततः पिंडं दत्तवानविचारयन् ।।२१।।\nततः पिता मे संतुष्टो वाचा मधुरया तदा ।।\nउवाच भारतश्रेष्ठ प्रीयमाणो मयानघ ।।२२।।\nत्वया दायादवानस्मि धर्मज्ञेन विपश्चिता ।।\nतारितोहं तु जिज्ञासा कृता मे पुरुषोत्तम ।।२३।।\nप्रमाणं यद्धि कुरुते धर्माचारेण पार्थिवः ।।\nप्रजास्तदनु वर्तंते प्रमाणाचरितं सदा ।। २४ ।।\nशृणु त्वं भारतश्रेष्ठ वेदधर्मांश्च शाश्वतान् ।।\nप्रमाणं वेदधर्मस्य पुत्र निर्वर्त्तितं त्वया ।। २५ ।।\nतस्मात्तवाहं सुप्रीतः प्रीत्या वरमनुत्तमम् ।।\nददामि त्वं प्रतीक्षस्व त्रिषु लोकेषु दुर्लभम् ।।२६।।\nन ते प्रभविता मृत्युर्यावज्जीवितुमिच्छसि ।।\nत्वत्तोभ्यनुज्ञां संप्राप्य मृत्युः प्रभविता पुनः ।।२७।।\nकिं वा ते प्रार्थितं भूयो ददामि वरमुत्तमम् ।।\nतद् ब्रूहि भरतश्रेष्ठ यत्ते मनसि वर्तते ।।२८।।\nइत्युक्तवति तस्मिंस्तु अभिवाद्य कृताञ्जलिः ।।\nअवोचं कृतकृत्योऽहं प्रसन्ने त्वयि मानद।।\nप्रश्नं पृच्छामि वै कंचिद्वाच्यस्स भवता स्वयम् ।।२९।।\nस मामुवाच तद् ब्रूहि यदीच्छसि ददामि ते ।।\nइत्युक्तेथ मया तत्र पृष्टः प्रोवाच तन्नृपः।।5.40.३०।।\nशंतनुरुवाच ।।\nशृणु तात प्रवक्ष्यामि प्रश्नं तेऽहं यथार्थतः ।।\nपितृकल्पं च निखिलं मार्कण्डेयेन मे श्रुतम् ।।३१।।\nयत्त्वं पृच्छसि मां तात तदेवाहं महामुनिम् ।।\nमार्कण्डेयमपृच्छं हि स मां प्रोवाच धर्मवित् ।। ३२ ।।\nमार्कण्डेय उवाच ।।\nशृणु राजन्मया दृष्टं कदाचित्पश्यता दिवम् ।।\nविमानं महादायांतमन्तरेण गिरेस्तदा ।।३३।।\nतस्मिन्विमाने पर्यक्षं ज्वलितांगारवर्चसम् ।।\nमहातेजः प्रज्वलंतं निर्विशेषं मनोहरम् ।। ३४ ।।\nअपश्यं चैव तत्राहं शयानं दीप्ततेजसम् ।।\nअंगुष्ठमात्रं पुरुषमग्नावग्निमिवाहितम् ।।३५ ।।\nसोऽहं तस्मै नमः कृत्वा प्रणम्य शिरसा प्रभुम् ।।\nअपृच्छं चैव तमहं विद्यामस्त्वां कथं विभो ।। ३६ ।।\nमामुवाच धर्मात्मा तेन तद्विद्यते तपः ।।\nयेन त्वं बुध्यसे मां हि मुने वै ब्रह्मणस्सुतम् ।।३७।।\nसनत्कुमारमिति मां विद्धि किं करवाणि ते ।।\nये त्वन्ये ब्रह्मणः पुत्राः कनीयांसस्तु ते मम ।।३८।।\nभ्रातरस्सप्त दुर्धर्षा येषां वंशाः प्रतिष्ठिताः ।।\nवयं तु यतिधर्माणस्संयम्यात्मानमात्मनि।। ।। ३९ ।।\nयथोत्पन्नस्तथैवाहं कुमार इति विश्रुतः ।।\nतस्मात्सनत्कुमारं मे नामैतत्कथितं मुने ।। 5.40.४० ।।\nयद्भक्त्या ते तपश्चीर्णं मम दर्शनकांक्षया ।।\nएष दृष्टोऽस्मि भद्रं ते कं कामं करवाणि ते ।।४१।।\nइत्युक्तवन्तं तं चाहं प्रावोचं त्वं शृणु प्रभो ।।\nपितॄणामादिसर्गं च कथयस्व यथातथम् ।।४२।।\nइत्युक्तस्स तु मां प्राह शृणु सर्वं यथातथम् ।।\nवच्मि ते तत्त्वतस्तात पितृसर्गं शुभावहम् ।।४३।।\nसनत्कुमार उवाच ।।\nदेवान्पुरासृजद्ब्रह्मा मां यक्षध्वं स चाह तान् ।।\nतमुत्सृज्य तमात्मानमयजंस्ते फलार्थिनः ।।४४।।\nते शप्ता ब्रह्मणा मूढा नष्टसंज्ञा भविष्यथ ।।\nतस्मात्किंचिदजानंतो नष्टसंज्ञाः पितामहम् ।।४५।।\nप्रोचुस्तं प्रणतास्सर्वे कुरुष्वानुग्रहं हि नः ।।\nइत्युक्तस्तानुवाचेदं प्रायश्चित्तार्थमेव हि।।४६।।\nपुत्रान्स्वान्परिपृच्छध्वं ततो ज्ञानमवाप्स्यथ।।\nइत्युक्ता नष्टसंज्ञास्ते पुत्रान्पप्रच्छुरोजसा ।। ४७ ।।\nप्रायश्चित्तार्थमेवाधिलब्धसंज्ञा दिवौकसः।।\nगम्यतां पुत्रका एवं पुत्रैरुक्ताश्च तेऽनघ।।४८।।\nअभिशप्तास्तु ते देवाः पुत्रकामेन वेधसम्।।\nपप्रच्छुरुक्ताः पुत्रैस्ते गतास्ते पुत्रका इति ।।४९।।\nततस्तानब्रवीद्देवो देवान्ब्रह्मा ससंशयान् ।।\nशृणुध्वं निर्जरास्सर्वे यूयं न ब्रह्मवादिनः ।।5.40.५०।।\nतस्माद्यदुक्तं युष्माकं पुत्रैस्तैर्ज्ञानिसत्तमैः ।।\nमंतव्यं संशयं त्यक्त्वा तथा न च तदन्यथा ।।५१।।\nदेवाश्च पितरश्चैव यजध्वं त्रिदिवौकसः ।।\nपरस्परं महाप्रीत्या सर्वकामफलप्रदा।।५२।।\nसनत्कुमार उवाच ।।\nततस्ते छिन्नसंदेहाः प्रीतिमंतः परस्परम् ।।\nबभूवुर्मुनिशार्दूल ब्रह्मवाक्यात्सुखप्रदाः ।। ५३ ।।\nततो देवा हि प्रोचुस्तान्यदुक्ताः पुत्रका वयम्।।\nतस्माद्भवंतः पितरो भविष्यथ न संशयः ।।५४।।\nपितृश्राद्धे क्रियां कश्चित्करिष्यति न संशयः ।।\nश्राद्धैराप्यायितस्सोमो लोकानाप्याययिष्यति ।।५५।।\nसमुद्रं पर्वतवनं जंगमाजंगमैर्वृतम्।।\nश्राद्धानि पुष्टिकामैश्च ये करिष्यंति मानवाः।।५६।।\nतेभ्यः पुष्टिप्रदाश्चैव पितरः प्रीणितास्सदा ।।\nश्राद्धे ये च प्रदास्यंति त्रीन्पिंडान्नामगोत्रतः ।। ५७ ।।\nसर्वत्र वर्तमानास्ते पितरः प्रपितामहाः ।।\nभावयिष्यंति सततं श्राद्धदानेन तर्पिताः ।। ५८ ।।\nइति तद्वचनं सत्यं भवत्वथ दिवौकसः ।।\nपुत्राश्च पितरश्चैव वयं सर्वे परस्परम् ।।५९।।\nएवं ते पितरो देवा धर्मतः पुत्रतां गताः ।।\nअन्योन्यं पितरो वै ते प्रथिताः क्षितिमण्डले।।5.40.६०।।\nइति श्रीशिवमहापुराणे पञ्चम्यामुमासंहितायां श्राद्धकल्पे पितृप्रभाववर्णनंनाम चत्वारिंशोऽध्यायः ।।४०।।"
  }
]
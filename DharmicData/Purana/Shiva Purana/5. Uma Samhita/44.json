[
  {
    "text": "मुनय ऊचुः।।\nव्यासोत्पत्तिं महाबुद्धे ब्रूहि सूत दयानिधे ।।\nकृपया परया स्वामिन्कृतार्थान्निष्कुरु प्रभो ।। १ ।।\nव्यासस्य जननी प्रोक्ता नाम्ना सत्यवती शुभा ।।\nविवाहिता तु सा देवी राज्ञा शन्तनुना किल ।। २ ।।\nतस्यां जातो महायोगी कथं व्यासः पराशरात् ।।\nसन्देहोऽत्र महाञ्जातस्तं भवाञ्छेत्तुमर्हति ।। ३ ।।\nसूत उवाच ।।\nएकदा तीर्थयात्रायां व्रजन्योगी पराशरः ।।\nयदृच्छया गतो रम्यं यमुनायास्तटं शुभम् ।। ४ ।।\nनिषादमाह धर्मात्मा कुर्वन्तं भोजनन्तदा ।।\nनयस्व यमुनापारं जलयानेन मामरम् ।। ५ ।।\nइत्युक्तो मुनिना तेन निषादस्स्वसुतां जगौ ।।\nमत्स्यगन्धाममुं बाले पारं नावा नय द्रुतम् ।। ६ ।।\nतापसोऽयं महाभागे दृश्यन्तीगर्भसंभवः ।।\nतितीर्षुरस्ति मर्धाब्धिश्चतुराम्नायपारगः।।७।।\nइति विज्ञापिता पित्रा मत्स्यगन्धा महामुनिम्।।\nसंवाहयति नौकायामासीनं सूर्य्यरोचिषम् ।। ८ ।।\nकालयोगान्महायोगी तस्यां कामातुरोऽभवत् ।।\nदृष्ट्वा योऽप्सरसां रूपं न कदापि विमोहितः ।। ९ ।।\nग्रहीतुकामः स मुनिर्दाशकन्यां मनोहराम् ।।\nदक्षिणेन करेणैतामस्पृशद्दक्षिणे करे।।5.44.१०।।\nतमुवाच विशालाक्षीं वचनं स्मितपूर्वकम् ।।\nकिमिदं क्रियये कर्म वाचंयम विगर्हितम् ।।११।।\nवसिष्ठस्य कुले रम्ये त्वं जातोऽसि महामते ।।\nनिषादजा त्वहम्ब्रह्मन्कथं संगो घटेत नौ ।। १२ ।।\nदुर्लभं मानुषं जन्म ब्राह्मणत्वं विशेषतः ।।\nतत्रापि तापसत्वं च दुर्लभं मुनिसत्तम ।। १३ ।।\nविद्यया वपुषा वाचा कुलशीलेन चान्वितः ।।\nकामबाणवशं यातो महदाश्चर्यमत्र हि ।। १४ ।।\nप्रवृत्तमप्यसत्कर्म कर्तुमेनं न कोऽपि ह ।।\nभुवि वारयितुं शक्तः शापभीत्यास्य योगिनः ।। १५ ।।\nइति संचिन्त्य हृदये निजगाद महामुनिम् ।।\nतावद्धैर्यं कुरु स्वामिन्यावत्त्वां पारयामि न।।१६।।\nसूत उवाच ।।\nइति श्रुत्वा वचस्तस्या योगिराजः पराशरः ।।\nतत्याज पाणिं तरसा सिन्धोः पारं गतः पुनः ।। १७ ।।\nपुनर्जग्राह तां बालां मुनिं कामप्रपीडितः ।।\nकंपमाना तु सा बाला तमुवाच दयानिधिम् ।। १८ ।।\nदुर्गन्धाहं मुनिश्रेष्ठ कृष्णवर्णा निषादजा ।।\nभवांस्तु परमोदारविचारो योगिसत्तमः ।। १९ ।।\nनावयोर्घटते सङ्गो काचकांचनयोरिव ।।\nतुल्यजात्याकृतिकयोः संगः सौख्यप्रदो भवेत् ।। 5.44.२० ।।\nइत्युक्तेन तया तेन क्षणमात्रेण कामिनी ।।\nकृता योजनगंधा तु रम्यरूपा मनोरमा ।। २१ ।।\nपुनर्जग्राह तां बालां स मुनिः कामपीडितः ।।\nग्रहीतुकामं तं दृष्ट्वा पुनः प्रोवाच वासवी ।। २२ ।।\nरात्रौ व्यवायः कर्तव्यो न दिवेति श्रुतिर्जगौ।।\nदिवासंगे महान्दोषो निन्दा चापि दुरासदा ।। २३ ।।\nतस्मात्तावत्प्रतीक्षस्व यावद्भवति यामिनी ।।\nपश्यन्ति मानवाश्चात्र पिता मे च तटे स्थितः ।। २४ ।।\nतयोक्तमिदमाकर्ण्य वचनं मुनिपुंगवः ।।\nनीहारं कल्पयामास सद्यः पुण्यबलेन वै ।। २५ ।।\nनीहारे च समुत्पन्ने तमसा रात्रिसंनिभे ।।\nव्यवायचकिता बाला पुनः प्रोवाच तम्मुनिम् ।। २६ ।।\nयोगिन्नमोघवीर्य्यस्त्वं भुक्त्वा गन्तासि मां यदि ।।\nसगर्भा स्यां तदा स्वामिन्का गतिर्मे भवेदिति ।। २७ ।।\nकन्याव्रतं महाबुद्धे मम नष्टं भविष्यति ।।\nहसिष्यति तदा लोकाः पितरं किं ब्रवीम्यहम् ।।२८।।\n।। पराशर उवाच ।।\nरम बाले मया सार्द्धं स्वच्छन्दं कामजै रसैः।।\nस्वीयाभिलाषमाख्याहि पूरयाम्यधुना प्रिये ।। २९ ।।\nमदाज्ञासत्यकरणान्नाम्ना सत्यवती भव ।।\nवन्दनीया तथाशेषैर्योगिभिस्त्रिदशैरपि ।। 5.44.३० ।।\nसत्यवत्युवाच ।।\nजानते न पिता माता न वान्ये भुवि मानवाः ।।\nकन्याधर्मो न मे हन्याद्यदि स्वीकुरु मान्तदा ।।३१।।\nपुत्रश्च त्वत्समो नाथ भवेदद्भुतशक्तिमान् ।।\nसौगन्ध्यं सर्वदांगे मे तारुण्यं च नवंनवम् ।। ३२ ।।\nपराशर उवाच ।।\nशृणु प्रिये तवाभीष्टं सर्वं पूर्णं भविष्यति ।।\nविष्ण्वंशसंभवः पुत्रो भविता ते महायशाः ।। ३३ ।।\nकिंचिद्वै कारणं विद्धि यतोऽहं कामपीडितः।।\nदृष्ट्वा चाप्सरसारूपं नामुह्यन्मे नमः क्वचित् ।।३४।।\nमीनगन्धां समालक्ष्य त्वां मोहवशगोऽभवम् ।।\nन बाले भालपट्टस्थो ब्रह्मलेखोऽन्यथा भवेत्।।३५।।\nपुराणकर्ता पुत्रस्ते वेदशाखाविभागकृत्।।\nभविष्यति वरारोहे ख्यातकीर्तिर्जगत्त्रये।।३६।।\nइत्युक्त्वा तां सुरम्याङ्गीं भुक्त्वा योगविशारदः ।।\nवव्राज शीघ्रं यमुनाजले स्नात्वा महामुने ।। ३७ ।।\nसापि गर्भं दधाराशु द्वादशात्मसमप्रभम् ।।\nअसूत सूर्य्यजाद्वीपे कामदेवमिवात्मजम् ।। ३८ ।।\nवामे कमण्डलुं बिभ्रद्दक्षिणे दण्डमुत्तमम् ।।\nपिशंगीभिर्जटाभिश्च राजितो महसां चयः।।३९।।\nजातमात्रस्तु तेजस्वी मातरं प्रत्यभाषत ।।\nगच्छ मातर्यथाकामं गच्छाम्यहमतः परम् ।।5.44.४०।।\nमातर्यदा भवेत्कार्यं तव किंचिद्धृदीप्सितम्।।\nसंस्मृतश्चागमिष्यामि त्वदिच्छापूर्तिहेतवे ।।४१।।\nइत्युक्त्वा मातृचरणावभिवाद्य तपोनिधिः ।।\nजगाम च तपः कर्त्तुं तीर्थं पापविशोधनम् ।। ४२ ।।\nसापि पित्रन्तिकं याता पुत्रस्नेहाकुला सती ।।\nस्मरन्ती चरितं सूनोर्वर्णयन्ती स्वभाग्यकम् ।। ४३ ।।\nद्वीपे जातो यतो बालस्तेन द्वैपायनोऽभवत् ।।\nवेदशाखाविभजनाद्वेदव्यासः प्रकीर्तितः ।। ४४ ।।\nतीर्थराजं प्रथमतो धर्मकामार्थ मोक्षदम् ।।\nनैमिषं च कुरुक्षेत्रं गङ्गाद्वारमवन्तिकाम् ।। ४५ ।।\nअयोध्यां मथुरां चैव द्वारकाममरावतीम् ।।\nसरस्वतीं सिंधुसङ्गं गंगा सागरसंगमम् ।।४६।।\nकाञ्चीं च त्र्यम्बकं चापि सप्तगोदावरीतटम्।।\nकालञ्जरं प्रभासं च तथा बदरिकाश्रमम् ।। ४७ ।।\nमहालयन्तथोंकारक्षेत्रं वै पुरुषोत्तमम् ।।\nगोकर्णं भृगुकच्छं च भृगुतुंगं च पुष्करम् ।। ४८ ।।\nश्रीपर्वतादितीर्थानि धारातीर्थं तथैव च ।।\nगत्वावगाह्य विधिना चचार परमन्तपः।।४९।।\nएवन्तीर्थान्यनेकानि नानादेशस्थितानि ह।।\nपर्य्यटन्कालिकासूनुः प्रापद्वाराणसीम्पुरीम्।5.44.५०।।\nयत्र विश्वेश्वरः साक्षादन्नपूर्णा महेश्वरी ।।\nभक्तानाममृतन्दातुं विराजेते कृपानिधी ।। ५१ ।।\nप्राप्य वाराणसीतीर्थं दृष्ट्वाथ मणिकर्णिकाम् ।।\nकोटिजन्मार्जितं पापं तत्याज स मुनीश्वरः ।। ५२ ।।\nदृष्ट्वा लिंगानि सर्वाणि विश्वेशप्रमुखानि च ।।\nस्नात्वा सर्वेषु कुण्डेषु वापीकूपसरस्सु च ।। ५३ ।।\nनत्वा विनायकान्सर्वान्गौरीः सर्वाः प्रणम्य च ।।\nसम्पूज्य कालराजं च भैरवं पापभक्षणम् ।।९४।।\nदण्डनायकमुख्यांश्च गणान्स्तुत्वा प्रयत्नतः ।।\nआदिकेशवमुख्यांश्च केशवान्परितोष्य च ।। ५५ ।।\nलोलार्कमुख्यसूर्यांश्च प्रणम्य च पुनःपुनः ।।\nकृत्वा पिण्डप्रदानानि सर्वतीर्थेष्वतन्द्रितः ।। ५६ ।।\nस्थापयामास पुण्यात्मा लिंगं व्यासेश्वराभिधम् ।।\nयद्दर्शनाद्भवेद्विप्र नरो विद्यासु वाक्पतिः ।।५७।।\nलिंगान्यभ्यर्च्य विश्वेशप्रमुखानि सुभक्तितः ।।\nअसकृच्चिन्तयामास किं लिगं क्षिप्रसिद्धिदम् ।।५८।।\nयमाराध्य महादेवं विद्याः सर्वा लभेमहि ।।\nपुराणकर्तृताशक्तिर्ममास्तु यदनुग्रहात् ।।५९।।\nश्रीदमोंकारनाथं वा कृत्तिवासेश्वरं किमु ।।\nकेदारेशन्तु कामेशं चन्द्रेशं वा त्रिलोचनम् ।।5.44.६०।।\nकालेशं वृद्धकालेशं कालशेश्वरमेव वा।।\nज्येष्ठेशं जम्बुकेशं वा जैगीषव्येश्वरन्तु वा ।। ६१ ।।\nदशाश्वमेधमीशानं द्रुमिचण्डेशमेव वा ।।\nदृक्केशं गरुडेशं वा गोकर्णेशं गणेश्वरम् ।।६२।।\nप्रसन्नवदनेशं वा धर्म्मेशं तारकेश्वरम् ।।\nनन्दिकेशं निवासेशं पत्रीशं प्रीतिकेश्वरम् ।।६३।।\nपर्वतेशं पशुपतिं हाटकेश्वरमेव वा ।।\nबृहस्पतीश्वरं वाथ तिलभाण्डेशमेव वा ।।६४।।\nभारभूतेश्वरं किं वा महालक्ष्मीश्वरं तु वा ।।\nमरुतेशन्तु मोक्षेशं गंगेशं नर्मदेश्वरम् ।।६५।।\nकृष्णेशं परमेशानं रत्नेश्वरमथापि वा ।।\nयामुनेशं लांगलीशं श्रीमद्विश्वेश्वरं विभुम् ।।६६।।\nअविमुक्तेश्वरं वाथ विशालाक्षीशमेव वा ।।\nव्याघ्रेश्वरं वराहेशं विद्येश्वरमथापि वा ।। ६७ ।।\nवरुणेशं विधीशं वा हरिकेशेश्वरन्तु वा ।।\nभवानीशं कपर्द्दीशं कन्दुकेश मजेश्वरम् ।। ६८ ।।\nविश्वकर्मेश्वरं वाथ वीरेश्वरमथापि वा ।।\nनादेशं कपिलेशं च भुवनेश्वरमेव वा ।।६९।।\nबाष्कुलीशं महादेवं सिद्धीश्वरमथापि वा ।।\nविश्वेदेवेश्वरं वीरभद्रेशं भैरवेश्वरम् ।। 5.44.७० ।।\nअमृतेशं सतीशं वा पार्वतीश्वरमेव वा ।।\nसिद्धेश्वरं मतंगेशं भूतीश्वरमथापि वा ।।७१।।\nआषाढीशं प्रकामेशं कोटिरुद्रेश्वरन्तथा ।।\nमदालसेश्वरं चैव तिलपर्णेश्वरं किमु।। ७२ ।।\nकिं वा हिरण्यगर्भेशं किं वा श्रीमध्यमेश्वरम् ।।\nइत्यादिकोटिलिंगानां मध्येऽहं किमुपाश्रये ।।७३।।\nइति चिन्तातुरो व्यासः शिवभक्तिरतात्मवान्।।\nक्षणं विचारयामास ध्यानसुस्थिरचेतसा ।। ७४ ।।\nआज्ञातं विस्मृतं तावन्निष्पन्नो मे मनोरथः ।।\nसिद्धैः संपूजितं लिंगं धर्म्मकामार्थमोक्षदम् ।। ७५ ।।\nदर्शनात्स्पर्शनाद्यस्य चेतो निर्मलतामियात् ।।\nउद्धाटितं सदैवास्ति द्वारं स्वर्गस्य यत्र हि ।। ७६ ।।\nअविमुक्ते महाक्षेत्रे सिद्धक्षेत्रे हि तत्परम् ।।\nयत्रास्ते परमं लिंगं मध्यमेश्वरसंज्ञकम् ।। ७७ ।।\nन मध्यमेश्वरादन्यल्लिंगं काश्यां हि विद्यते ।।\nयद्दर्शनार्थमायान्ति देवाः पर्वणिपर्वणि ।।७८।।\nअतः सेव्यो महादेवो मध्यमेश्वरसंज्ञकः ।।\nअस्याराधनतो विप्रा बहवः सिद्धिमागताः ।।७९।।\nयः प्रधानतया काश्या मध्ये तिष्ठति शङ्करः ।।\nस्वपुरीजन सौख्यार्थमतोऽसौ मध्यमेश्वरः।।5.44.८०।।\nतुम्बुरुर्नाम गंधर्वो देवर्षिर्नारदस्तथा।।\nअमुमाराध्य संपन्नो गानविद्याविशारदौ।।८१।।\nअमुमेव समाराध्य विष्णुर्मोक्षप्रदोऽभवत्।।\nब्रह्मा विष्णुश्च रुद्रश्च स्रष्टृपालकहारकाः ।।८२।।\nधनाधीशः कुबेरोऽपि वामदेवो हि शैवराट्।।\nखट्वांगो नाम भूपालोऽनपत्योऽपत्यवानभूत्।।८३।।\nअप्सराश्चन्द्रभामाख्या नृत्यन्ती निजभावतः ।।\nसदेहा कोकिलालापा लिंगमध्ये लयं गता ।।८४।।\nश्रीकरो गोपिकासूनुः सेविता मध्यमेश्वरम् ।।\nगाणपत्यं समालेभे शिवस्य करुणात्मनः ।।८५।।\nभार्गवो गीष्पतिश्चोभौ देवौ दैत्यसुरार्चितौ।।\nविद्यापारंगमौ जातौ प्रसादान्मध्यमेशितुः ।। ८६ ।।\nअहमप्यत्र संपूज्य मध्यमेश्वरमीश्वरम् ।।\nपुराणकर्तृताशक्तिं प्राप्स्यामि तरसा धुवम् ।। ८७ ।।\nइति कृत्वा मतिं धीरो व्यासः सत्यवतीसुतः ।।\nभागीरथ्यम्भसि स्नात्वा जग्राह नियमं व्रती ।।८८।।\nक्वचित्पर्णाशनो भूत्त्वा फलशाकाशनः क्वचित् ।।\nवातभुग्जलभुक्क्वापि क्वचिन्निरशनव्रती ।। ८९ ।।\nइत्यादि नियमैर्योगी त्रिकालं मध्यमेश्वरम् ।।\nपूजयामास धर्म्मात्मा नानावृक्षोद्भवैः फलैः ।।5.44.९०।।\nइत्थं बहुतिथे काले व्यतीते कालिकासुतः ।।\nस्नात्वा त्रिपथगातोये यावदायाति स प्रगे ।। ९१ ।।\nमध्यमेश्वरमीशानं भक्ताभीष्टवरप्रदम् ।।\nतावद्ददर्श पुण्यात्मा मध्येलिंगं महेश्वरम् ।। ९२ ।।\nउमाभूषितवामांगं व्याघ्रचर्म्मोत्तरीयकम्।।\nजटाजूटचलद्गंगातरंगैश्चारुविग्रहम्।।९३।।\nलसच्छारदबालेन्दुचन्द्रिकाचन्दितालकम् ।।\nभस्मोद्धूलितसर्वाङ्गं कर्पूरार्जुनविग्रहम् ।। ९४ ।।\nकर्णान्तायतनेत्रं च विद्रुमारुणदच्छदम् ।।\nपंचवर्षाकृति बालं बालकोचितभूषणम् ।।९५।।\nदधानं कोटिकन्दर्प्पदर्पहानि तनुद्युतिम् ।।\nनग्रं प्रहसितास्याब्जं गायन्तं साम लीलया ।। ९६ ।।\nकरुणापारपाथोधिं भक्तवत्सलनामकम् ।।\nआशुतोषमुमाकान्तं प्रसादसुमुखं हरम् ।। ९७ ।।\nसमालोक्य स्तुतिं चक्रे प्रेमगद्गया गिरा ।।\nयोगीनामप्यगम्यन्तं दीनबन्धुं चिदात्मकम् ।। ९८ ।।\nवेदव्यास उवाच ।।\nदेवदेव महाभाग शरणागतवत्सल।।\nवाङ्मनः कर्मदुष्पाप योगिनामप्यगोचर ।।९९।।\nमहिमानं न ते वेदा विदामासुरुमापते ।।\nत्वमेव जगतः कर्ता धर्ता हर्ता तथैव च ।।5.44.१००।।\nत्वमाद्यः सर्वदेवानां सच्चिदानंद ईश्वरः ।।\nनामगोत्रे न वा ते स्तः सर्वज्ञोऽसि सदाशिव।।१०१।।\nत्वमेव परमं ब्रह्म मायापाशनिवर्तकः।।\nगुणत्रयैर्न लिप्तस्त्वं पद्मपत्रमिवांभसा।।१०२।।\nन ते जन्म न वा शीलं न देशो न कुलं च ते।।\nइत्थं भूतोपीश्वरत्वं त्रिलोक्याः काममावहे।।१०३।।\nन च ब्रह्मा न लक्ष्मीशो न च सेन्द्रा दिवौकसः।।\nन योगीन्द्रा विदुस्तत्त्वं यस्य तं त्वामुपास्महे।।१०४।।\nत्वत्तः सर्वं त्वं हि सर्वं गौरीशस्त्वं पुरान्तकः।।\nत्वं बालस्त्वं युवा वृद्धस्तं त्वां हृदि युनज्म्यहम् ।। ।।१०५।।\nनमस्तस्मै महेशाय भक्तध्येयाय शम्भवे ।।\nपुराणपुरुषायाद्धा शंकराय परात्मने ।। १०६ ।।\nइति स्तुत्वा क्षितौ यावद्दण्डवन्निपपात सः।।\nतावत्स बालो हृष्टात्मा वेदव्यासमभाषत।।१०७।।\nवरं वृणीष्व भो योगिन्यस्ते मनसि वर्तते ।।\nनादेयं विद्यते किंचिद्भक्ताधीनो यतोऽस्म्यहम्।।१०८।।\nतत उत्थाय हृष्टात्मा मुनिर्व्यासो महातपाः ।।\nप्रत्यब्रवीत्किमज्ञातं सर्वज्ञस्य तव प्रभो ।। १०९ ।।\nसर्वान्तरात्मा भगवाञ्छर्वः सर्वप्रदो भवान् ।।\nयाञ्चां प्रतिनियुङ्क्ते मां किमीशो दैन्यकारिणीम् ।। 5.44.११० ।।\nइति श्रुत्वा वचस्तस्य व्यासस्यामलचेतसः ।।\nशुचि स्मित्वा महादेवो बालरूपधरोऽब्रवीत् ।। १११ ।।\nबाल उवाच ।।\nत्वया ब्रह्मविदां श्रेष्ठ योऽभिलाषः कृतो हृदि ।।\nअचिरेणैव कालेन स भविष्यत्यसंशयः ।। ११२ ।।\nकण्ठे स्थित्वा तव ब्रह्मन्नन्तर्याम्यहमीश्वरः ।।\nसेतिहासपुराणानि सम्यङ्निर्यापयाम्यहम् ।। ११३ ।।\nअभिलाषाष्टकं पुण्यं स्तोत्रमेतत्त्वयेरितम्।।\nवर्षं त्रिकालं पठनात्कामदं शम्भुसद्मनि ।। ११४ ।।\nएतत्स्तोत्रस्य पठनं विद्याबुद्धिविवर्द्धनम् ।।\nसर्वसंपत्करं प्रोक्तं धर्मदं मोक्षदं नृणाम् ।। ११५ ।।\nप्रातरुत्थाय सुस्नातो लिंगमभ्यर्च्य  शांकरम् ।।\nवर्षं पठन्निदं स्तोत्रं मूर्खोऽपि स्याद्बृहस्पतिः ।। ११६ ।।।\nस्त्रिया वा पुरुषेणापि नियमाल्लिंगसन्निधौ ।।\nवर्षं जप्तमिदं स्तोत्रं बुद्धिं विद्याञ्च वर्द्धयेत् ।।११७।।\nइत्युक्त्वा स महादेवो बालो लिंगे न्यलीयत ।।\nव्यासोऽपि मुंचन्नश्रूणि शिवप्रेमाकुलोऽभवत्।।११८।।\nएवं लब्धवरो व्यासो महेशान्मध्यमेश्वरात।।\nअष्टादश पुराणानि प्रणिनाय स्वलीलया ।। ११९ ।।\nब्राह्मं पाद्मं वैष्णवञ्च शैवं भागवतं तथा ।।\nभविष्यं नारदीयं च मार्कंडेयमतः परम् ।। 5.44.१२०।।\nआग्नेयं ब्रह्मवैवर्त लिंगं वाराहमेव च ।।\nवामनाख्यं ततः कौर्मं मात्स्यं गारुडमेव च ।।१२१।।\nस्कान्दं तथैव ब्रह्माण्डाख्यं पुराणं च कीर्तितम् ।।\nयशस्यं पुण्यदं नॄणां श्रोतॄणां शांकरं यश ।।१२२।।\nसूत उवाच ।।\nअष्टादशपुराणानाम्पूर्वं नामोदितन्त्वया ।।\nकुरु निर्वचनं तेषामिदानीं वेदवित्तम।।१२३।।\nव्यास उवाच ।।\nअयमेव कृतः प्रश्नस्तण्डिना ब्रह्मयोनिना।।\nनन्दिकेश्वरमुद्दिश्य स यदाह ब्रवीमि तत्।।१२४।।\nनन्दिकेश्वर उवाच।।\nयत्र वक्ता स्वयन्तण्डे ब्रह्मा साक्षाच्चतुर्मुखः।।\nतस्माद्ब्रह्मं समाख्यातं पुराणं प्रथमं मुने।१२५।\nपद्मकल्पस्य माहात्म्यन्तत्र यस्यामुदाहृतम् ।।\nतस्मात्पाद्मं समाख्यातं पुराणं च द्वितीयकम् ।।१२६।।\nपराशरकृतं यत्तु पुराणं विष्णुबोधकम् ।।\nतदेव व्यासकथितं पुत्रपित्रोरभेदतः ।। १२७ ।।\nयत्र पूर्वोत्तरे खण्डे शिवस्य चरितं बहु ।।\nशैवमेतत्पुराणं हि पुराणज्ञा वदन्ति च ।। १२८ ।।\nभगवत्याश्च दुर्गायाश्चरितं यत्र विद्यते ।।\nतत्तु भागवतं प्रोक्तं ननु देवीपुराणकम् ।।१२९।।\nनारदोक्तं पुराणन्तु नारदीयं प्रचक्षते ।।\nयत्र वक्ताऽभवत्तण्डे मार्कण्डेयो महामुनिः ।। 5.44.१३० ।।\nमार्कण्डेयपुराणं हि तदाख्यातं च सप्तमम् ।।\nअग्नियोगात्तदाग्नेयं भविष्योक्तेर्भविष्यकम् ।। १३१ ।।\nविवर्तनाद्ब्रह्मणस्तु ब्रह्मवैवर्तमुच्यते ।।\nलिंगस्य चरितोक्तत्वात्पुराणं लिंगमुच्यते ।। १३२ ।।\nवराहस्य च वाराहं पुराणं द्वादशं मुने ।।\nयत्र स्कन्दः स्वयं श्रोता वक्ता साक्षान्महेश्वरः ।। १३३ ।।\nतत्तु स्कान्दं समाख्यातं वामनस्य तु वामनम् ।।\nकौर्मं कूर्मस्य चरितं मात्स्यं मत्स्येन कीर्तितम् ।। १३४ ।।\nगरुडस्तु स्वयं वक्ता यत्तद्गारुडसंज्ञकम् ।।\nब्रह्माण्डचरितोक्तत्वाद्ब्रह्माण्डं परिकीर्तितम् ।। १३५ ।।\nसूत उवाच ।।\nअयमेव मयाऽकारि प्रश्नो व्यासाय धीमते ।।\nततः सर्वपुराणानां मया निर्वचनं श्रुतम् ।। १३६ ।।\nएवं व्याससमुत्पन्नः सत्यवत्यां पराशरात् ।।\nपुराणसंहिताश्चक्रे महाभारतमुत्तमम् ।। १३७ ।।\nपराशरेण संयोगः पुनः शन्तनुना यथा ।।\nसत्यवत्या इव ब्रह्मन्नः संशयितुमर्हसि ।। १३८ ।।\nसकारणेयमुत्पत्तिः कथिताश्चर्य्यकारिणी ।।\nमहतां चरिते चैव गुणा ग्राह्या विचक्षणैः ।। १३९ ।।\nइदं रहस्यं परमं यः शृणोति पठत्यपि ।।\nस सर्वपापनिर्मुक्त ऋषिलोके महीयते।।5.44.१४०।।\nइति श्रीशिवमहापुराणे पञ्चम्यामुमासंहितायां व्यासोत्पत्तिवर्णनं नाम चतुश्चत्वारिंशोऽध्यायः ।।४४।।"
  }
]
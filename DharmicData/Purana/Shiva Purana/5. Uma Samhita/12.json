[
  {
    "text": "।। सनत्कुमार उवाच ।।\nपानीयदानं परमं दानानामुत्तमं सदा ।।\nसर्वेषां जीवपुंजानां तर्पणं जीवनं स्मृतम् ।। १ ।।\nप्रपादानमतः कुर्यात्सुस्नेहादनिवारितम् ।।\nजलाश्रयविनिर्माणं महानन्दकरं भवेत् ।।२।।\nइह लोके परे वापि सत्यं सत्यं न संशयः।।\nतस्माद्वापीश्च कूपांश्च तडागान्कारयेन्नरः ।।३।।\nअर्द्धं पापस्य हरति पुरुषस्य विकर्मणः ।।\nकूपः प्रवृत्तपानीयः सुप्रवृत्तस्य नित्यशः ।। ४ ।।\nसर्वं तारयते वंशं यस्य खाते जलाशये ।।\nगावः पिबंति विप्राश्च साधवश्च नरास्सदा ।। ५ ।।\nनिदाघकाले पानीयं यस्य तिष्ठत्यवारितम् ।।\nसुदुर्गं विषमं कृच्छ्रं न कदाचिदवाप्यते ।। ६ ।।\nतडागानां च वक्ष्यामि कृतानां ये गुणाः स्मृता ।।\nत्रिषु लोकेषु सर्वत्र पूजितो यस्तडागवान् ।। ७ ।।\nअथवा मित्रसदने मैत्रं मित्रार्तिवर्जितम् ।।\nकीर्तिसंजननं श्रेष्ठं तडागानां निवेशनम् ।।८।।\nधर्मस्यार्थस्य कामस्य फलमाहुर्मनीषिणः ।।\nतडागं सुकृते येन तस्य पुण्यमनन्तकम् ।। ९ ।।\nचतुर्विधानां भूतानां तडागः परमाश्रयः ।।\nतडागादीनि सर्वाणि दिशन्ति श्रियमुत्तमाम् ।। 5.12.१० ।।\nदेवा मनुष्या गन्धर्वाः पितरो नागराक्षसाः ।।\nस्थावराणि च भूतानि संश्रयंति जलाशयम् ।। ११ ।।\nप्रावृडृतौ तडागे तु सलिलं यस्य तिष्ठति ।।\nअग्निहोत्रफलं तस्य भवतीत्याह चात्मभूः ।। १२ ।।\nशरत्काले तु सलिलं तडागे यस्य तिष्ठति ।।\nगोसहस्रफलं तस्य भवेन्नैवात्र संशयः ।। १३ ।।\nहेमन्ते शिशिरे चैव सलिलं यस्य तिष्ठति ।।\nस वै बहुसुवर्णस्य यज्ञस्य लभते फलम् ।। १४ ।।\nवसंते च तथा ग्रीष्मे सलिलं यस्य तिष्ठति ।।\nअतिरात्राश्वमेधानां फलमाहुर्मनीषिणः ।। १५ ।।\nमुने व्यासाथ वृक्षाणां रोपणे च गुणाञ्छृणु ।।\nप्रोक्तं जलाशयफलं जीवप्रीणनमुत्तमम् ।।।१६।।\nअतीतानागतान्सर्वान्पितृवंशांस्तु तारयेत् ।।\nकांतारे वृक्षरोपी यस्तस्माद्वृक्षांस्तु रोपयेत् ।।१७।।\nतत्र पुत्रा भवंत्येते पादपा नात्र संशयः ।।\nपरं लोकं गतस्सोऽपि लोकानाप्नोति चाक्षयान् ।। १८ ।।\nपुष्पैस्सुरगणान्सर्वान्फलैश्चापि तथा पितॄन् ।।\nछायया चातिथीन्सर्वान्पूजयंति महीरुहाः ।। १९ ।।\nकिन्नरोरगरक्षांसि देवगंधर्वमानवाः ।।\nतथैवर्षिगणाश्चैव संश्रयंति महीरुहान् ।।5.12.२०।।\nपुष्पिताः फलवंतश्च तर्पयंतीह मानवान् ।।\nइह लोके परे चैव पुत्रास्ते धर्मतः स्मृताः ।। २१ ।।\nतडागकृद्वृक्षरोपी चेष्टयज्ञश्च यो द्विजः ।।\nएते स्वर्गान्न हीयंते ये चान्ये सत्यवादिनः ।।२२।।\nसत्यमेव परं ब्रह्म सत्यमेव परं तपः ।।\nसत्यमेव परो यज्ञस्सत्यमेव परं श्रुतम् ।।२३।।\nसत्यं सुप्तेषु जागर्ति सत्यं च परमं पदम् ।।\nसत्येनैव धृता पृथ्वी सत्ये सर्वं प्रतिष्ठितम् ।।२४।।\nततो यज्ञश्च पुण्यं च देवर्षिपितृपूजने ।।\nआपो विद्या च ते सर्वे सर्वं सत्ये प्रतिष्ठितम् ।।२५।।\nसत्यं यज्ञस्तपो दानं मंत्रा देवी सरस्वती।।\nब्रह्मचर्य्यं तथा सत्यमोंकारस्सत्यमेव च ।।२६।।\nसत्येन वायुरभ्येति सत्येन तपते रविः ।।\nसत्येनाग्निर्निर्दहति स्वर्गस्सत्येन तिष्ठति ।।२७।।\nपालनं सर्ववेदानां सर्वतीर्थावगाहनम् ।।\nसत्येन वहते लोके सर्वमाप्नोत्यसंशयम्।।२८।।\nअश्वमेधसहस्रं च सत्यं च तुलया धृतम् ।।\nलक्षाणि क्रतवश्चैव सत्यमेव विशिष्यते ।। २९ ।।\nसत्येन देवाः पितरो मानवोरगराक्षसाः ।।\nप्रीयंते सत्यतस्सर्वे लोकाश्च सचराचराः ।। ।। 5.12.३० ।।\nसत्यमाहुः परं धर्मं सत्यमाहुः परं पदम् ।।\nसत्यमाहुः परं ब्रह्म तस्मात्सत्यं सदा वदेत् ।। ३१ ।।\nमुनयस्सत्यनिरतास्तपस्तप्त्वा सुदुश्चरम् ।।\nसत्यधर्मरतास्सिद्धास्ततस्स्वर्गं च ते गताः ।।३२।।\nअप्सरोगणसंविष्टैर्विमानैःपरिमातृभिः ।।\nवक्तव्यं च सदा सत्यं न सत्याद्विद्यते परम् ।।३३।।\nअगाधे विपुले सिद्धे सत्यतीर्थे शुचिह्रदे ।।\nस्नातव्यं मनसा युक्तं स्थानं तत्परमं स्मृतम् ।।३४।।\nआत्मार्थे वा परार्थे वा पुत्रार्थे वापि मानवाः ।।\nअनृतं ये न भाषंते ते नरास्स्वर्गगामिनः ।।३५।।\nवेदा यज्ञास्तथा मंत्रास्संति विप्रेषु नित्यशः ।।\nनोभांत्यपि ह्यसत्येषु तस्मात्सत्यं समाचरेत् ।। ३६ ।।\n।। व्यास उवाच ।।\nतपसो मे फलं ब्रूहि पुनरेव विशेषतः ।।\nसर्वेषां चैव वर्णानां ब्राह्मणानां तपोधन ।। ३७ ।।\nसनत्कुमार उवाच ।।\nप्रवक्ष्यामि तपोऽध्यायं सर्व कामार्थसाधकम् ।।\nसुदुश्चरं द्विजातीनां तन्मे निगदतः शृणु ।। ३८ ।।\nतपो हि परमं प्रोक्तं तपसा विद्यते फलम् ।।\nतपोरता हि ये नित्यं मोदंते सह दैवतैः ।। ३९ ।।\nतपसा प्राप्यते स्वर्गस्तपसा प्राप्यते यशः ।।\nतपसा प्राप्यते कामस्तपस्सर्वार्थसाधनम् ।। 5.12.४० ।।\nतपसा मोक्षमाप्नोति तपसा विंदते महत् ।।\nज्ञानविज्ञानसंपत्तिः सौभाग्यं रूपमेव च ।। ४१ ।।\nनानाविधानि वस्तूनि तपसा लभते नरः ।।\nतपसा लभते सर्वं मनसा यद्यदिच्छति ।। ४२ ।।\nनातप्ततपसो यांति ब्रह्मलोकं कदाचन ।।\nनातप्ततपसां प्राप्यश्शंकरः परमेश्वरः ।।४३।।\nयत्कार्यं किंचिदास्थाय पुरुषस्तपते तपः ।।\nतत्सर्वं समवाप्नोति परत्रेह च मानवः ।।४४।।\nसुरापः पारदारी च ब्रह्महा गुरुतल्पगः ।।\nतपसा तरते सर्वं सर्वतश्च विमुंचति।।४५।।\nअपि सर्वेश्वरः स्थाणुर्विष्णु श्चैव सनातनः ।।\nब्रह्मा हुताशनः शक्रो ये चान्ये तपसान्विताः ।।४६।।\nअष्टाशीतिसहस्राणि मुनीनामूर्द्ध्वरेतसाम् ।।\nतपसा दिवि मोदंते समेता दैवतैस्सह ।।४७।।\nतपसा लभ्यते राज्यं स च शक्रस्सुरेश्वरः ।।\nतपसाऽपालयत्सर्वमहन्यहनि वृत्रहा ।।४८।।\nसूर्य्याचन्द्रमसौ देवौ सर्वलोकहिते रतौ ।।\nतपसैव प्रकाशंते नक्षत्राणि ग्रहास्तथा ।।४९।।\nन चास्ति तत्सुखं लोके यद्विना तपसा किल।।\nतपसैव सुखं सर्वमिति वेदविदो विदुः ।। 5.12.५० ।।\nज्ञानं विज्ञानमारोग्यं रूपवत्त्वं तथैव च ।।\nसौभाग्यं चैव तपसा प्राप्यते सर्वदा सुखम् ।। ५१ ।।\nतपसा सृज्यते विश्वं ब्रह्मा विश्वं विनाश्रमम् ।।\nपाति विष्णुर्हरोऽप्यत्ति धत्ते शेषोऽखिलां महीम् ।। ५२ ।।\nविश्वामित्रो गाधिसुतस्तपसैव महामुने ।।\nक्षत्रियोऽथाभवद्विप्रः प्रसिद्धं त्रिभवेत्विदम् ।। ५३ ।।\nइत्युक्तं ते महाप्राज्ञ तपोमाहात्म्यमुत्तमम् ।।\nशृण्वध्ययनमाहात्म्यं तपसोऽधिकमुत्तमम् ।। ५४ ।।\nइति श्रीशिवमहापुराणे पंचम्यामुमासंहितायां तपोमाहात्म्यवर्णनं नाम द्वादशोऽध्यायः ।। १२ ।।"
  }
]
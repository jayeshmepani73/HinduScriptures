[
  {
    "text": "राजोवाच ।।\nधूम्राक्षं चण्डमुण्डं च रक्तबीजासुरन्तथा।।\nभगवन्निहतन्देव्या श्रुत्वा शुम्भः सुरार्दनः ।।१।।\nकिमकार्षीत्ततो ब्रह्मन्नेतन्मे ब्रूहि साम्प्रतम् ।।\nशुश्रूषवे जगद्योनेश्चरित्रं पापनाशनम् ।।२।।\nऋषिरुवाच ।।\nहतानेमान्दैत्यवरान्महासुरो निशम्य राजन्महनीयविक्रमः ।।\nअजिज्ञपत्स्वीयगणान्दुरासदान्रणाभिधोच्चारणज्जातसंमदान् ।।३।।\nबलान्वितास्संमिलिता ममाज्ञया जयाशया कालकवंशसंभवाः ।।\nसकालकेयासुरमौर्य्यदौर्हृदास्तथा परेप्याशु प्रयाणयन्तु ते।।४।।\nनिशुंभशुंभौ दितिजान्निदेश्य तान्रथाधिरूढौ निरयां बभूवतुः ।।\nबलान्यनूखुर्बलिनोस्तयोर्धराद्विनाशवन्तः शलभा इवोत्थिताः।।५।।\nप्रसादयामास मृदंगमर्दलं सभेरिकाडिण्डिमझर्झरानकम् ।।\nरणस्थले संजहृषू रणप्रिया असुप्रियाः संगरतः पराययुः ।। ६ ।।\nभटाश्च ते युद्धपटावृतास्तदा रणस्थलीं मापुरपापविग्रहाः ।।\nगृहीतशस्त्रास्त्रचया जिगीषया परस्परं विग्रहयन्त उल्बणम्।।७।।\nगजाधिरूढास्तुरगाधिरोहिणो रथाधिरूढाश्च तथापरेऽसुराः ।।\nअलक्षयन्तः स्वपराञ्जनान्मुदाऽसुरेशसंगे समरेऽभिरेभिरे ।। ८ ।।\nध्वनिः शतघ्नी जनितो मुहुर्मुहुर्बभूव तेन त्रिदशाः समेजिताः ।।\nमहान्धकारः समपद्यताम्बरे विलोक्यते नो रथमण्डलं रवेः ।।९।।\nपदातयो निर्व वजुर्हि कोटिशः प्रभूतमाना विजयाभिलाषिणः ।।\nरथाश्वगा वारणगा अथापरेऽसुरा निरीयुः कति कोटिशो मुदा ।। 5.48.१० ।।\nअशुक्ल शैला एव मत्तवारणा अतानिषुश्चीत्कृतिशब्दमाहवे ।।\nक्रमेलकाश्चापि गलद्गलध्वनिं वितन्वते क्षुद्रमहीधरोपमाः।।११।।\nहयाश्च ह्रेषन्त उदग्रभूमिजा विशालकण्ठाभरणा गतेर्विदः।।\nपदानि दन्तावलमूर्ध्नि बिभ्रतः सुडिड्यिरे व्योमपथा यथाऽवयः।।१२।।\nसमीक्ष्य शत्रोर्बलमित्थमापतच्चकार सज्यं धनुरम्बिका तदा।।\nननाद घण्टां रिपुसाददायिनी जगर्ज सिंहोऽपि सटां विधूनयन् ।।१३।।\nततो निशुंभस्तुहिनाचलस्थितां विलोक्य रम्याभरणायुधां शिवाम् ।।\nगिरं बभाषे रसनिर्भरां परां विलासनीभावविचक्षणो यथा ।।१४।।\nभवादृशीनां रमणीयविग्रहे दुनोति कीर्णं खलु मालतीदलम् ।।\nकथं करालाहवमातनोष्यसे महेशि तेनैव मनोज्ञवर्ष्मणा ।। १५ ।।\nइतीरयित्वा वचनं महासुरो बभूव मौनी तमुवाच चंडिका ।।\nवृथा किमात्थासुर मूढ संगरं कुरुष्व नागालयमन्यथा व्रज ।।१६।।\nततोतिरुष्टः समरे महारथश्चकार बाणावलिवृष्टिमद्भुताम् ।।\nघनाघनाः संववृषुर्यथोदकं रणस्थले प्रावृडिवागता तदा ।। १७ ।।\nशरैश्शितैश्शूलपरश्वधायुधैः सभिन्दिपालैः परिघैश्शरासनैः ।।\nभुशुण्डिकाप्रासक्षुरप्रसंज्ञकैर्महासिभिः संयुयुधे मदोद्धतैः ।।१८।।\nविवभ्रमुस्तत्समरे महागजा विभिन्नकुंभाअसिताद्रिसन्निभाः।।\nचलद्बलाकाधवला विकेतवो विसेतवः शुंभनिशुंभकेतवः।।१९।।\nविभिन्नदेहा दितिजा झषोपमा विकन्धरा वाजिगणा भयंकराः ।।\nपरासवः कालिकया कृता रणे मृगारिणा चाशिषतापरेऽसुरा।।5.48.२०।।\nविसुस्रुवू रक्तवहास्तदन्तरे सरिच्च यास्तत्र विपुप्लुवे हतैः ।।\nकचा भटानां जलनीलिकोपमास्तदुत्तरीयं सितफेनसंनिभम् ।। २१ ।।\nतुरंगसादी तुरगाधिरोहिणं गजस्थितानभ्यपतन्गजारुहः ।।\nरथी रथेशं खलु पत्तिरङ्घ्रिगान्समप्रतिद्वन्द्विकलिर्महानभूत् ।।२२।।\nततो निशुंभो हृदये व्यचिन्तयत्करालकालोयमुपागतोऽधुना ।।\nभवेद्दरिद्रोऽपि महाधनो महाधनो दरिद्रो विपरीतकालतः ।।२३।।\nजडो भवेत्स्फीतमतिर्महामतिर्जडो नृशंसो बहुमन्तु संस्तुतः ।।\nपराजयं याति रणे महाबला जयंति संग्राममुखे च दुर्बलाः ।।२४।।\nजयोऽजयो वा परमेश्वरेच्छया भवत्यनायासत एव देहिनाम् ।।\nन कालमुल्लंघ्य शशाक जीवितुं महेश्वरः पद्मजनी रमापतिः।।२५।।\nउपेत्य संग्राममुखं पलायनं न साधुवीरा हृदयेऽनुमन्वते।।\nपरंतु युद्धे कथमेतया जयो विनाशितं मे सकलं बलं यथा।।२६।।\nइयं हि नूनं सुरकर्म साधितुं समागता दैत्यबलं च बाधितुम् ।।\nपुराणमूर्तिः प्रकृतिः परा शिवा न लौकिकीयं वनिता कदापि वा ।। २७ ।।\nवधोऽपि नारीविहितोऽयशस्करः प्रगीयते युद्धरसं लिलिक्षुभिः ।।\nतथाप्यकृत्वा समरं कथं मुखं प्रदर्शयामोऽसुरराजसन्निधौ।।२८।।।\nविचारयित्वेति महारथो रथं महान्तमध्यास्य नियन्तृचोदितम्।।\nययौ द्रुतं यत्र महेश्वरांगना सुरांगनाप्रार्थितयौवनोद्गमा।।२९।।\nअवोचदेनां स महेशि किं भवेदेभिर्हतैर्वेतनजीविभिर्भटैः।।\nतवास्ति कांक्षा यदि योद्धुमावयोस्तदा रणः स्याद्धृतयुद्धसत्पटैः।।5.48.३०।।\nउवाच कालीं प्रति कौशिकी तदा समीक्ष्यतामेष दुराग्रहोऽनयोः ।।\nकरोति कालो विपदागमे मतिं विभिन्नवृत्तिं सदसत्प्रवर्तकः ।।३१ ।।\nततो निशुंभोऽभिजघान चण्डिकां शरैस्सहस्रैश्च तथैव कालिकाम् ।।\nबिभेद बाणानसुरप्रचोदितान्सहस्रखण्डं स्वशरोत्करैः शिवा।। ।। ३२ ।।\nततः समुत्थाय कृपाणमुज्ज्वलं स चर्म्म कण्ठीरवमूर्ध्न्यताडयत् ।।\nबिभेद तं चापि महासिनाम्बिका यथा कुठारेण तरुं तरुश्छिदः ।। ३३ ।।\nस भिन्नखड्गो निचखान मार्गणं पराम्बिका वक्षसि सोऽपि चिच्छिदे ।।\nपुनस्त्रिशूलं हृदयेऽक्षिपत्तदप्यचूर्ण यन्मुष्टिनिपातनेन सा ।। ३४ ।।\nगदां समादाय पुनर्महारथोऽभ्यधावदम्बां मरणोन्मुखोऽसुरः।।\nअचूर्णयत्तामपि शूलधारया पुनस्त्रि शूलं विददार सोऽन्यया ।। ३५ ।।\nततोम्बिका भीमभुजंगमोपमैस्सुरद्विषां शोणितचूषणोचितैः ।।\nनिशुम्भमात्मीयशिलीमुखै श्शितैर्निहत्य भूमीमनयद्विषोक्षितैः ।। ३६ ।।\nनिपातितेऽमानबलेऽसुरप्रभुः कनीयसि भ्रातरि रोषपूरितः ।।\nरथस्थितो बाहुभिरष्ट भिर्वृतो जगाम यत्र प्रमदा महेशितुः ।। ३७ ।।\nअवादयच्छंखमरिन्दमं तदा धनुस्स्वनं चापि चकार दुःसहम् ।।\nननाद सिंहोऽपि सटां विधूनयन्बभूव नादत्रयनादितन्नभः।।३८।।\nततोऽट्टहासं जगदम्बिका करोद्वितत्रसुस्तेन सुरारयोऽखिलाः।।\nजयेति शब्दं जगदुस्तदा सुरा यदाम्बिकोवाच रणे स्थिरो भव ।। ३५।।।\nदैत्यराजो महतीं ज्वलच्छिखां मुमोच शक्तिं निहता च सोल्कया।।\nबिभेद शुंभप्रहिताञ्छराच्छिवा शिवेरितान्सोपि सहस्रधा शरान् ।। 5.48.४० ।।\nत्रिशूलमुत्क्षिप्य जघान चण्डिका महासुरं तं स पपात मूर्च्छितः ।।\nविभिन्नपक्षो हरिणा यथा नगः प्रकंपयन् द्यां वसुधां स वारिधिम् ।। ४१ ।।\nततो मृषित्वा त्रिशिखोद्भवां व्यथां विधाय बाहूनयुतं महाबलः ।।\nस कालिकां सिंहयुतां महेश्वरीं जघान चक्रैरमरक्षयंकरैः।।४२।।\nतदस्तचक्राणि विभिद्य लीलया त्रिशूलमुद्गूर्य्य जघान सासुरम् ।।\nशिवा जगत्पावनपाणिपङ्कजादुपात्तमृत्यू परमं पदं गतौ।।४३।।\nहते तस्मिन्महावीर्य्ये निशुंभे भीमविक्रमे।।\nशुंभे च सकला दैत्या विविशुर्बलिसद्मनि ।। ४४ ।।\nभक्षिता अपरे कालीसिंहाद्यैरमरद्विषः ।।\nपलायितास्तथान्ये च दशदिक्षु भयाकुलाः ।। ४५ ।।\nबभूवुर्मार्गवाहिन्यस्सरितः स्वच्छपाथसः ।।\nववुर्वाताः सुखस्पर्शा निर्मलत्वं ययौ नभः।।४६।।\nपुनर्यागः समारेभे देवैर्ब्रह्मर्षिभिस्तथा ।।\nसुखिनश्चाभवन्सर्वे महेन्द्राद्या दिवौकसः ।। ४७ ।।\nपवित्रं परमं पुण्यमुमायाश्चरितं प्रभो ।।\nदैत्यराजवधोपेतं श्रद्धया यः समभ्य सेत् ।। ४८ ।।\nस भुक्त्वेहाखिलान्भोगांस्त्रिदशैरपि दुर्लभान् ।।\nपरत्रोमालयं गच्छेन्महामायाप्रसादतः ।। ४९ ।।\n।। ऋषिरुवाच ।।\nएवन्देवी समुत्पन्ना शुंभासुरनिबर्हिणी ।।\nप्रोक्ता सरस्वती साक्षादुमांशाविर्भवा नृप ।।5.48.५०।।\nइति श्रीशिवमहापुराणे पञ्चम्यामुमासंहि तायां निशुंभशुंभवधोपाख्याने सरस्वतीप्रादुर्भाववर्णनंनामाष्टश्चत्वारिंशोऽध्यायः ।।४८।।"
  }
]
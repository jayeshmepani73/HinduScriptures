[
  {
    "text": "शौनक उवाच ।।\nसगरस्यात्मजा वीराः कथं जाता महाबलाः ।।\nविक्रांताः षष्टिसाहस्रा विधना केन वा वद ।।१।।\nसूत उवाच।।\nद्वे पत्न्यो सगरस्यास्तां तपसा दग्धकिल्विषे।।\nऔर्वस्तयोर्वरं प्रादात्तोषितो मुनिसत्तमः ।। २ ।।\nषष्टिपुत्रसहस्राणि एका वव्रे तरस्विनाम्।।\nएकं वंशकरं त्वेका यथेष्टं वरशालिनी।।३।।\nतत्रैवागत्य तां लब्ध्वा पुत्राञ्शूरान्बहूंस्तदा ।।\nसा चैव सुषुवे तुम्बं बीजपूर्वं पृथक्कृतम् ।। ४ ।।\nते सर्वे हि स्वधात्रीभिर्ववृधुश्च यथाक्रमम् ।।\nघृतपूर्णेषु कुम्भेषु कुमाराः प्रीतिवर्द्धनाः ।। ५ ।।\nकपिलाग्निप्रदग्धानां तेषां तत्र महात्मनाम् ।।\nएकः पंचजनो नाम पुत्रो राजा बभूव ह ।। ६ ।।\nततः पंचजनस्यासीदंशुमान्नाम वीर्यवान् ।।\nदिलीपस्तनयस्तस्य पुत्रो यस्य भगीरथः ।। ७ ।।\nयस्तु गंगा सरिच्छ्रेष्ठामवातारयतः प्रभु ।।\nसमुद्रमानयच्चेमां दुहितृत्वमकल्पयत्।।८।।\nभगीरथसुतो राजा श्रुतसेनः इति श्रुतः।।\nनाभागस्तु सुतस्तस्य पुत्रः परमधार्मिकः।।९।।\nअंबरीषस्तु नाभागिस्सिंधुद्वीपस्ततोऽभवत्।।\nअयुताजित्तु दायादस्सिंधुद्वीपस्य वीर्यवान्।।5.39.१०।।\nआयुताजित्सुतस्त्वासीदृतुपर्णो महायशाः ।।\nदिव्याक्षहृदयज्ञोऽसौ राजा नलसखोऽभवत् ।।११।।\nऋतुपर्णसुतस्त्वासीदनुपर्णो महाद्युतिः ।।\nतस्य कल्माषपादो वै नाम्ना मित्रसहस्तथा ।। १२ ।।\nकल्माषपादस्य सुतस्सर्वकर्मेति विश्रुतः ।।\nअनरण्यस्तु पुत्रोऽभूद्विश्रुतस्सर्वशर्मणः ।।१३।।\nअनरण्यसुतो राजा विद्वान्मुंडिद्रुहोऽभवत्।।\nनिषधस्तस्य तनयो रतिः खट्वाङ्ग इत्यपि।।११४।।\nयेन स्वर्गादिहागत्य मुहूर्तं प्राप्य जीवितम् ।।\nत्रयोऽपि संचिता लोका बुद्ध्या सत्येन चानघ।।१५।।\nदीर्घबाहुस्सुतस्तस्य रघुस्तस्याभवत्सुतः ।।\nअजस्तस्य तु पुत्रोऽभूत्तस्माद्दशरथोऽभवत् ।। १६ ।।\nरामो दशरथाज्जज्ञे धर्मात्मा यो महायशाः ।।\nस विष्ण्वंशो महाशैवः पौलस्त्यो येन घातितः ।।१७।।\nतच्चरितं च बहुधा पुराणेषु प्रवर्णितम् ।।\nरामायणे प्रसिद्धं हि नातः प्रोक्तं तु विस्तरात् ।। १८ ।।\nरामस्य तनयो जज्ञे कुश इत्यपि विश्रुतः ।।\nअतिथिस्तु कुशाज्जज्ञे निषधस्तस्य चात्मजः ।।१९।।\nनिषधस्य नलः पुत्रो नभाः पुत्रो नलस्य तु ।।\nनभसः पुंडरीकश्च क्षेमधन्वा ततस्मृतः ।। 5.39.२० ।।\nक्षेमधन्वसुतस्त्वासीद्देवानीकः प्रतापवान् ।।\nआसीदहीनगुर्नाम देवानीकात्मजः प्रभुः ।।२१।।\nअहीनगोस्तु दायादस्सहस्वान्नाम वीर्यवान् ।।\nवीरसेनात्मजस्तस्य यश्चैक्ष्वाकुकुलोद्भवः।।२२।।\nवीरसेनस्य दायादः पारियात्रो बभूव ह।।\nततो बलाख्यस्तनयस्स्थलस्तस्मादभूत्सुतः ।।२३।।\nअर्कांशसंभवस्तस्मात्पुत्रो यक्षः प्रतापवान्।।\nतत्सुतस्त्वगुणस्त्वासीत्तस्माद्विधृतिरात्मजः ।। २४ ।।\nहिरण्यनाभस्तत्पुत्रो योगाचार्य्यो बभूव ह।।\nस शिष्यो जैमिनिमुनेर्ह्यात्मविद्याविशारदः।।२५।।\nकौशिल्यो याज्ञवल्क्योथ योगमध्यात्म्यसंज्ञकम्।।\nयतोऽध्यगान्नृपवराद्धृदयग्रंथिभेदनम्।।२६।।\nतत्सुतो पुष्पनामा हि ध्रुवसंज्ञस्तदात्मजः।।\nअग्निवर्णस्सुतस्तस्य शीघ्रनामा सुतस्ततः ।।२७।।\nमरुन्नामा सुतस्तस्य योगसिद्धो बभूव ह।।\nअसावास्तेऽद्यापि प्रभुः कलापग्रामसंज्ञके ।। २८ ।।\nतद्वासिभिश्च मुनिभिः कलेरंते स एव हि ।।\nपुनर्भावयिता नष्टं सूर्यवंशं विशेषतः ।। २९ ।।\nपृथुश्रुतश्च तत्पुत्रस्संधिस्तस्य सुतः स्मृतः ।।\nअमर्षणस्सुतस्तस्य मरुत्वांस्तत्सुतोऽभवत् ।।5.39.३०।।\nविश्वसाह्वस्सुतस्तस्य तत्सुतोऽ भूत्प्रसेनजित् ।।\nतक्षकस्तस्य तनयस्तत्सुतो हि बृहद्बलः ।। ३१ ।।\nएत इक्ष्वाकुवंशीया अतीताः संप्रकीर्तिताः ।।\nशृणु तानागतान्भूतांस्तद्वंश्यान्धर्मवित्तमान् ।।३२।।\nबृहद्बलस्य तनयो भविता हि बृहद्रणः ।।\nबृहद्रणसुतस्तस्योरुक्रियो हि भविष्यति ।। ३३ ।।\nवत्सवृद्धस्सुतस्तस्य प्रतिव्योमसुतस्ततः ।।\nभानुस्तत्तनयो भावी दिवाको वाहिनीपतिः ।।३४।।\nसहदेवस्सुतस्तस्य महावीरो भवि ष्यति ।।\nतत्सुतो बृहदश्वो हि भानुमांस्तत्सुतो बली ।। ३५ ।।\nसुतो भानुमतो भावी प्रतीकाश्वश्च वीर्यवान् ।।\nसुप्रतीकस्सुतस्तस्य भविष्यति नृपोत्तमः ।। ३६ ।।\nमरुदेवस्सुतस्तस्य सुनक्षत्रो भविष्यति ।।\nतत्सुतः पुष्करस्तस्यांतरिक्षस्तत्सुतो द्विजाः ।। ३७ ।।\nसुतपास्तत्सुतो वीरो मित्रचित्तस्य चात्मजः ।।\nबृहद्भाजस्सुतस्तस्य बर्हिनामा तदात्मजः ।। ३८ ।।\nकृतंजयस्सुतस्तस्य तत्सुतो हि रणंजयः ।।\nसंजयस्तु मयस्तस्य तस्य शाक्यो हि चात्मजः ।। ३९ ।।\nशुद्धोदस्तनयस्तस्य लांगलस्तु तदात्मजः ।।\nतस्य प्रसेनजित्पुत्रस्तत्सुतः शूद्रकाह्वयः ।।5.39.४०।।\nरुणको भविता तस्य सुरथस्तत्सुतः स्मृतः ।।\nसुमित्रस्तत्सुतो भावी वंशनिष्ठांत एव हि ।।४१।।\nसुमित्रांतोन्वयोऽयं वै इक्ष्वाकूणां भविष्यति ।।\nराज्ञां वैचित्रवीर्य्याणां धर्म्मिष्ठानां सुकर्म्मणाम्।।४२।।\nसुमित्रं प्राप्य राजानं तद्वंशश्शुभः कलौ ।।\nसंस्थां प्राप्स्यति तद्ब्राह्मे वर्द्धिष्यति पुनः कृते ।। ४३ ।।\nएतद्वैवस्वते वंशे राजानो भूरिदक्षिणाः ।।\nइक्ष्वाकुवंशप्रभवाः प्राधान्येन प्रकीर्तिताः ।।४४।।\nपुण्येयं परमा सृष्टिरादित्यस्य विवस्वतः।।\nश्राद्धदेवस्य देवस्य प्रजानां पुष्टिदस्य च ।।४५।।\nपठञ्छृण्वन्निमां सृष्टिमादित्यस्य च मानवः ।।\nप्रजावानेति सायुज्यमिह भुक्त्वा सुखं परम् ।। ४६ ।।\nइति श्रीशिवमहापुराणे पञ्चम्यामुमासंहितायां वैवस्वतवंशोद्भवराजवर्णनं नामैकोनचत्वारिंशोऽध्यायः ।।३९।।"
  }
]
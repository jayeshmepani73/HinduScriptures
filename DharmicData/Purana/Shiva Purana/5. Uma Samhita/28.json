[
  {
    "text": "देव्युवाच ।।\nदेवदेव महादेव कथितं कालवंचनम्।।\nशब्दब्रह्मस्वरूपं च योगलक्षणमुत्तमम्।।१।।\nकथितं ते समासेनच्छायिकं ज्ञानमुत्तमम्।।\nविस्तरेण समाख्याहि योगिनां हितकाम्यया ।। २ ।।\n।। शंकर उवाच ।।\nशृणु देवि प्रवक्ष्यामिच्छायापुरुषलक्षणम् ।।\nयज्ज्ञात्वा पुरुषः सम्यक्सर्वपापैः प्रमुच्यते ।।३।।\nसूर्य्यं हि पृष्ठतः कृत्वा सोमं वा वरवर्णिनि ।।\nशुक्लाम्बरधरस्स्रग्वी गंधधूपादिवासितः ।।४।।\nसंस्मरेन्मे महामंत्रं सर्वकामफलप्रदम्।।\nनवात्मकं पिंडभूतं स्वां छायां संनिरीक्षयेत् ।। ५ ।।\nदृष्ट्वा तां पुनराकाशे श्वेतवर्णस्वरूपिणीम् ।।\nस पश्यत्येकभावस्तु शिवं परमकारणम्।।६।।\nब्रह्मप्राप्तिर्भवेत्तस्य कालविद्भिरितीरितम् ।।\nब्रह्महत्यादिकैः पापैर्मुच्यते नात्र संशयः ।।७।।\nशिरोहीनं यदा पश्येत्षड्भिर्मासैर्भवेत्क्षयः।।\nसमस्तं वाङ्मयं तस्य योगिनस्तु यथा तथा।।८।।\nशुक्ले धर्मं विजानीयात्कृष्णे पापं विनिर्दिशेत्।।\nरक्ते बंधं विजानीयात्पीते विद्विषमादिशेत्।।९।।\nविवाहो बंधुनाशस्स्याद्द्वितुंडे चैव क्षुद्भयम् ।।\nविकटौ नश्यते भार्य्या विजंघे धनमेव हि ।।5.28.१०।।\nपादाभावे विदेशस्स्यादित्येतत्कथितं मया ।।\nतद्विचार्य्यं प्रयत्त्नेन पुरुषेण महेश्वरि ।। ११ ।।\nसम्यक्तं पुरुषं दृष्ट्वा संनिवेश्यात्मनात्मनि ।।\nजपेन्नवात्मकं मंत्रं हृदयं मे महेश्वरि ।। १२ ।।\nवत्सरे विगते मंत्री तन्नास्ति यन्न साधयेत् ।।\nअणिमादिगुणानष्टौ खेचरत्वं प्रपद्यते ।।१३।।\nपुनरन्यत्प्रवक्ष्यामि शक्तिं ज्ञातुं दुरासदाम् ।।\nप्रत्यक्षं दृश्यते लोके ज्ञानिनामग्रतः स्थितम् ।।१४।।\nअज्ञेया लिख्यते लोके या सर्पीकृतकुण्डली ।।\nसा मात्रा यानसंस्थापि दृश्यते न च पठ्यते ।।१५।।\nब्रह्माण्डमूर्ध्निगा या च स्तुता वेदैस्तु नित्यशः ।।\nजननी सर्वविद्यानां गुप्तविद्येति गीयते ।। १६ ।।\nखेचरा सा विनिर्दिष्टा सर्वप्राणिषु संस्थिता ।।\nदृश्यादृश्याचला नित्या व्यक्ताव्यक्ता सनातनी ।। १७ ।।\nअवर्णा वर्णसंयुक्ता प्रोच्यते बिंदुमालिनी ।।\nतां पश्यन्सर्वदा योगी कृतकृत्योऽभिजायते ।।१८।।\nसर्वतीर्थकृतस्नानाद्भवेद्दानस्य यत्फलम्।।\nसर्वयज्ञफलं यच्च मालिन्या दर्शनात्तदा।।१९।।\nप्राप्नोत्यत्र न संदेहस्सत्यं वै कथितं मया ।।\nसर्वतीर्थेषु यत्स्नात्वा दत्त्वा दानानि सर्वशः ।।5.28.२०।।\nसर्वेषां देवि यज्ञानां यत्फलं तल्लभेत्पुमान्।।\nकिं बहूक्त्या महेशानि सर्वान्कामान्समश्नुते।।२१।।\nतस्माज्ज्ञानं यथायोगमभ्यसेत्सततं बुधः।।\nअभ्यासाज्जायते सिद्धिर्योगोऽभ्यासात्प्रवर्धते।।२२।।\nसंवित्तिर्लभ्यतेऽभ्यासादभ्यासान्मोक्षमश्नुते।।\nअभ्यासस्सततं कार्यो धीमता मोक्षकारणम्।।२३।।\nइत्येतत्कथितं देवि भुक्तिमुक्तिफलप्रदम्।।\nकिमन्यत्पृच्छ्यते तत्त्वं वद सत्यं ब्रवीमि ते।।२४।।\nसूत उवाच।।\nइति श्रुत्वा ब्रह्मपुत्रवचनं परमार्थदम्।।\nप्रसन्नोऽभूदति व्यासः पाराशर्य्यो मुनीश्वराः।।२५।।\nसनत्कुमारं सर्वज्ञं ब्रह्मपुत्रं कृपानिधिम्।।\nव्यासः परमसंतुष्टः प्रणनाम मुहुर्मुहुःष।२६।\nततस्तुष्टाव तं व्यासः कालेयस्स मुनीश्वरः।।\nसनत्कुमारं मुनयः सुरविज्ञानसागरम्।।२७।।\nव्यास उवाच ।।\nकृतार्थोऽहं मुनिश्रेष्ठ ब्रह्मत्वं मे त्वया कृतम् ।।\nनमस्तेऽस्तु नमस्तेऽतु धन्यस्त्वं ब्रह्मवित्तमः ।। २८ ।।\nसूत उवाच ।।\nइति स्तुत्वा स कालेयो ब्रह्मपुत्रं महामुनिम् ।।\nतूष्णीं बभूव सुप्रीतः परमानंदनिर्भरः ।।२९।।\nब्रह्मपुत्रस्तमामंत्र्य पूजितस्तेन शौनकः ।।\nययौ स्वधाम सुप्रीतो व्यासोऽपि प्रीतमानसः ।। 5.28.३० ।।\nइति मे वर्णितो विप्राः सुखदः परमार्थयुक् ।।\nसनत्कुमारकालेयसंवादो ज्ञानवर्द्धनः ।।३१।।\nइति श्रीशिवमहापुराणे पञ्चम्यामुमासंहितायां छायापुरुषदर्शनवर्णनं नामाष्टाविंशोऽध्यायः ।।२८।।"
  }
]
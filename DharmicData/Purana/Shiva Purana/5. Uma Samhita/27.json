[
  {
    "text": "देव्युवाच ।।\nवायोस्तु पदमाप्नोति योगाकाशसमुद्भवम् ।।\nतन्मे सर्वं समाचक्ष्व प्रसन्नस्त्वं यदि प्रभो ।। १ ।।\n।। शंकर उवाच ।।\nपुरा मे सर्वमाख्यातं योगिनां हितकाम्यया ।।\nकालं जिगाय यस्सम्यग्वायोर्लिंगं यथा भवेत् ।। २ ।।\nतेन ज्ञात्वा दिनं योगी प्राणायामपरः स्थितः ।।\nस जयत्यागतं कालं मासार्द्धेनैव सुंदरि ।।। ३ ।।\nहृत्स्थो वायुस्सदा वह्नेर्दीपकस्सोऽनुपावकः ।।\nस बाह्याभ्यंतरो व्यापी वायुस्सर्वगतो महान् ।। ४ ।।\nज्ञानविज्ञानमुत्साहः सर्वं वायोः प्रवर्तते ।।\nयेनेह निर्जितो वायुस्तेन सर्वमिदं जगत् ।। ५ ।।\nधारणायां सदा तिष्ठेज्जरामृत्युजिघांसया ।।\nयोगी योगरतः सम्यग्धारणाध्यानतत्परः ।। ६ ।।\nलोहकारो यथा भस्त्रामापूर्य्य मुखतो मुने ।।\nसाधयेद्वायुना कर्म तद्वद्योगी समभ्यसेत् ।। ७ ।।\nदेवस्सहस्रके नेत्रपादहस्तसहस्रकः ।।\nग्रंथीन्हि सर्वमावृत्य सोऽग्रे तिष्ठेद्दशांगुलम् ।। ८ ।।\nगायत्रीं शिरसा सार्द्धं जपेद्व्याहृतिपूर्विकाम् ।।\nत्रिवारमायतप्राणाः प्राणायामस्स उच्यते ।।९।।\nगतागता निवर्तंते चन्द्रसूर्यादयो ग्रहाः ।।\nअद्यापि न निवर्तंते योगध्यानपरायणाः ।। 5.27.१० ।।\nशतमब्दं तपस्तप्त्वा कुशाग्रापः पिबेद्द्विजः ।।\nतदाप्नोति फलं देवि विप्राणां धारणैकया ।। ११ ।।\nयो द्विजः कल्यमुत्थाय प्राणायामैकमाचरेत् ।।\nसर्वं पापं निहंत्याशु ब्रह्मलोकं स गच्छति ।।१२।।\nयोऽतंद्रितस्सदैकांते प्रणायामपरो भवेत् ।।\nजरां मृत्युं विनिर्जित्य वायुगः खेचरीति सः ।। १३ ।।\nसिद्धस्य भजते रूपं कांतिं मेधां पराक्रमम् ।।\nशौर्यं वायुसमो गत्या सौख्यं श्लाघ्यं परं सुखम् ।। १४ ।।\nएतत्कथितमशेषं वायोस्सिद्धिं यदाप्नुते योगी ।।\nयत्तेजसोऽपि लभते तत्ते वक्ष्यामि देवेशि ।। १५ ।।\nस्थित्वा सुखासने स्वे शेते जनवचनहीने तु ।।\nशशिरवियुतया तेजः प्रकाशयन्मध्यमे देशे ।। १६ ।।\nवह्निगतं भ्रूमध्ये प्रकाशते यस्त्वतंद्रितो योगी ।।\nदीपहीनध्वांत पश्येन्न्यूनमसंशयं लोके ।। १७ ।।\nनेत्रे करशाखाभिः किंचित्संपीड्य यत्नतो योगी ।।\nतारं पश्यन्ध्यायेन्मुहूर्तमर्द्धं तमेकभावोऽपि ।। १८ ।।\nततस्तु तमसि ध्यायन्पश्यते ज्योतिरैश्वरम्।।\nश्वेतं रक्तं तथा पीतं कृष्णमिन्द्रधनुष्प्रभम् ।।१९।।\nभुवोर्मध्ये ललाटस्थं बालार्कसमतेजसम्।।\nतं विदित्वा तु कामांगी क्रीडते कामरूपधृक् ।। 5.27.२० ।।\nकारणप्रशमावेशं परकायप्रवेशनम् ।।\nअणिमादिगुणावाप्तिर्मनसा चावलोकनम्।।२१।।\nदूरश्रवण विज्ञानमदृश्यं बहुरूपधृक् ।।\nसतताभ्यासयोगेन खेचरत्वं प्रजायते ।। २२ ।।\nश्रुताध्ययनसंपन्ना नानाशास्त्रविशारदाः।।\nज्ञानिनोऽपि विमुह्यंते पूर्वकर्मवशानुगाः ।। २३ ।।\nपश्यंतोऽपि न पश्यंति शृण्वाना बधिरा यथा ।।\nयथांधा मानुषा लोके मूढाः पापविमोहिताः ।। २४ ।।\nवेदाहमेतं पुरुषं महांतमादित्यवर्णं तमसः परस्तात् ।।\nतमेव विदित्वातिमृत्युमेति नान्यः पंथा विद्यते प्रायणायः ।। २५ ।।\nएष ते कथितः सम्यक्तेजसो विधिरुत्तमः ।।\nकालं जित्वा यथा योगी चामरत्वं प्रपद्यते ।।२६।।\nपुनः परतरं वक्ष्ये यथा मृत्युर्न जायते ।।\nसावधानतया देवि शृणुष्वैकाग्रमानसा ।। २७ ।।\nतुरीया देवि भूतानां योगिनां ध्यानिनां तथा ।।\nसुखासने यथास्थानं योगी नियतमानसः ।।२८।।\nसमुन्नतशरीरोऽपि स बद्ध्वा करसंपुटम् ।।\nचञ्च्वाकारेण वक्त्रेण पिबन्वायुं शनैश्शनैः ।।२९।।\nप्रस्रवंति क्षणादापस्तालुस्था जीवदायिकाः ।।\nता जिघ्रेद्वायुनादायामृतं तच्छीतलं जलम् ।।३८।।\nपिबन्ननुदिनं योगी न मृत्युवशगो भवेत् ।।\nदिव्यकायो महातेजाः पिपासा क्षुद्विवर्जितः ।। ३१ ।।\nबलेन नागस्तुरगो जवेन दृष्ट्या सुपर्णस्सुश्रुतिस्तु दूरात् ।।\nआकुंचिताकुंडलिकृष्णकेशो गंधर्वविद्याधरतुल्यवर्णः ।।३२।।\nजीवेन्नरो वर्षशतं सुराणां सुमेधसा वाक्पतिना समत्वम्।।\nएवं चरन् खेचरतां प्रयाति यथेष्टचारी सुखितस्सदैव ।। ३३ ।।\nपुनरन्यत्प्रवक्ष्णमि विधानं यत्सुरैरपि ।।\nगोपितं तु प्रयत्नेन तच्छृणुष्व वरानने ।। ३४ ।।\nसमाकुंच्याभ्यसेद्योगी रसनां तालुकं प्रति ।।\nकिंचित्कालांतरेणैव क्रमात्प्राप्नोति लंबिकाम्।।३५।।\nततः प्रस्रवते सा तु संस्पृष्टा शीतलां सुधाम् ।।\nपिबन्नेव सदा योगी सोऽमरत्वं हि गच्छति ।। ३६ ।।\nरेफाग्रं लंबकाग्रं करतलघटनं शुभ्रपद्मस्य बिन्दोस्तेनाकृष्टा सुधेयं पतति परपदे देवतानंदकारी ।।\nसारं संसारतारं कृतकलुषतरं कालतारं सतारं येनेदं प्लावितांगं स भवति न मृतः क्षुत्पिपासाविहीनः।।३७।।\nएभिर्युक्ता चतुर्भिः क्षितिधरतनये योगिभिर्वै धरैषा धैर्य्यान्नित्यं कुतोऽन्तं सकलमपि जगद्यत्सुखप्रापणाय।।\nस्वप्ने देही विधत्ते सकलमपि सदा मानयन्यच्च दुःखं स्वर्गे ह्येवं धरित्र्याः प्रभवति च ततो वा स किञ्चिच्चतुर्णाम् ।। ३८ ।। तस्मान्मंत्रैस्तपोभिर्व्रतनियमयुतैरौषधैर्योगयुक्ता धात्री रक्ता मनुष्यैर्नयविनययुतैर्धर्मविद्भिः क्रमेण ।।\nभूतानामादि देवो न हि भवति चलः संयुतो वै चतुर्णां तस्मादेवं प्रवक्ष्ये विधिमनुगदितं छायिकं यच्छिवाख्यम् ।।३९।।\nइति श्रीशिवमहापुराणे पञ्चम्यामुमासंहितायां कालवंचनशिवप्राप्तिवर्णनं नाम सप्तविंशोऽध्यायः।।२७।।"
  }
]
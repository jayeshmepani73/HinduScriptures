[
  {
    "text": "मुनय ऊचुः ।।\nताततात महाभाग धन्यस्त्वं हि महामते ।।\nअद्भुतेयं कथा शंभोः श्राविता परभक्तिदा ।।१।।\nपुनर्ब्रूहि   कथां शंभोर्व्यास प्रश्नानुसारतः ।।\nसर्वज्ञस्त्वं व्यासशिष्यः शिवतत्त्वविचक्षणः ।। २ ।।\nसूत उवाच ।।\nएवमेव गुरुर्व्यासः पृष्टवान्मेऽजसंभवम् ।।\nसनत्कुमारं सर्वज्ञं शिवभक्तं मुनीश्वरम् ।।३।।\nव्यास उवाच ।।\nसनत्कुमार सर्वज्ञ श्रावितेयं शुभा कधा ।।\nशंकरस्य महेशस्य नानालीलाविहारिणः ।।४।।\nपुनर्ब्रूहि महादेव महिमानं विशेषतः ।।\nश्रद्धा च महती श्रोतुं मम तात प्रवर्द्धते ।।५।।\nमहिम्ना येन शंभोस्तु येये लोके विमोहिताः ।।\nमायया ज्ञानमाहृत्य नानालीलाविहारिणः ।। ६ ।।\n।। सनत्कुमार उवाच ।।\nशृणु व्यास महाबुद्धे शांकरीं सुखदां कथाम् ।।\nतस्याः श्रवणमात्रेण शिवे भक्तिः प्रजायते ।।७।।\nशिवस्सर्वेश्वरो देवस्सर्वात्मा सर्वदर्शनः ।।\nमहिम्ना तस्य सर्वं हि व्याप्तं च सकलं जगत्।।८।।\nशिवस्यैव परा मूर्तिर्ब्रह्मविष्ण्वीश्वरात्मिका ।।\nसर्वभूतात्मभूताख्या त्रिलिंगा लिंगरूपिणी।।९।।\nदेवानां योनयश्चाष्टौ मानुषी नवमी च या।।\nतिरश्चां योनयः पंच भवंत्येवं चतुर्द्दश।।5.4.१०।।\nभूता वा वर्तमाना वा भविष्याश्चैव सर्वश।।\nशिवात्सर्वे प्रवर्तंते लीयंते वृद्धिमागताः।। ११।।\nब्रह्मेन्द्रोपेन्द्रचन्द्राणां देवदानवभोगिनाम्।।\nगंधर्वाणां मनुष्याणामन्येषां वापि सर्वशः।।१२।।\nबंधुर्मित्रमथाचार्य्यो रक्षन्नेताऽर्थवान्गुरुः।।\nकल्पद्रुमोऽथ वा भ्राता पिता माता शिवो मतः।।१३।।\nशिवस्सर्वमयः पुंसां स्वयं वेद्यः परात्परः।।\nवक्तुं न शक्यते यश्च परं चानु परं च यत्।।१४।।\nतन्माया परमा दिव्या सर्वत्र व्यापिनी मुने।।\nतदधीनं जगत्सर्वं सदेवासुरमानुषम्।।१५।।\nकामेन स्वसहायेन प्रबलेन मनोभुवा।।\nसर्वः प्रधर्षितो वीरो विष्ण्वादिः प्रबलोऽपि हि ।।१६ ।।\nशिवमायाप्रभावेणाभूद्धरिः काममोहितः ।।\nपरस्त्रीधर्षणं चक्रे बहुवारं मुनीश्वर ।।१७।।\nइन्द्रस्त्रिदशपो भूत्वा गौतमस्त्रीविमोहितः ।।\nपापं चकार दुष्टात्मा शापं प्राप मुनेस्तदा ।। १८ ।।\nपावकोऽपि जगच्छ्रेष्ठो मोहितश्शिवमायया ।।\nकामाधीनः कृतो गर्वात्ततस्तेनैव चोद्धृतः ।। १९ ।।\nजगत्प्राणोऽपि गर्वेण मोहितश्शिवमायया ।।\nकामेन निर्जितो व्यासश्चक्रेऽन्यस्त्रीरतिं पुरा ।। 5.4.२० ।।\nचण्डरश्मिस्तु मार्तण्डो मोहितश्शिवमायया ।।\nकामाकुलो बभूवाशु दृष्ट्वाश्वीं हयरूपधृक् ।।२१।।\nचन्द्रश्च मोहितश्शम्भोर्मायया कामसंकुलः ।।\nगुरुपत्नीं जहाराथ युतस्तेनैव चोद्धृतः ।। २२ ।।\nपूर्वं तु मित्रावरुणौ घोरे तपसि संस्थितौ ।।\nमोहितौ तावपि मुनी शिवमायाविमोहितौ ।। २३ ।।\nउर्वशीं तरुणीं दृष्ट्वा कामुको संबभूवतुः ।\nमित्रः कुम्भे जहौ रेतो वरुणोऽपि तथा जले ।। २४ ।।\nततः कुम्भात्समुत्पन्नो वसिष्ठो मित्रसंभवः ।।\nअगस्त्यो वरुणाज्जातो वडवाग्निसमद्युतिः ।।२५।।\nदक्षश्च मोहितश्शंभोर्मायया ब्रह्मणस्सुतः ।।\nभ्रातृभिस्स भगिन्यां वै भोक्तुकामोऽभवत्पुरा ।। २६ ।।\nब्रह्मा च बहुवारं हि मोहितश्शिवमायया ।।\nअभवद्भोक्तुकामश्च स्वसुतायां परासु च ।। २७ ।।\nच्यवनोऽपि महायोगी मोहितश्शिवमायया ।।\nसुकन्यया विजह्रे स कामासक्तो बभूव ह ।।२८।।\nकश्यपः शिवमायातो मोहितः कामसंकुलः ।।\nययाचे कन्यकां मोहाद्धन्वनो नृपतेः पुरा ।। २९ ।।\nगरुडः शांडिलीं कन्यां नेतुकामस्सुमोहितः ।।\nविज्ञातस्तु तया सद्यो दग्धपक्षो बभूव ह ।।5.4.३०।।\nविभांडको मुनिर्नारीं दृष्ट्वा कामवशं गतः।।\nऋष्यशृङ्गः सुतस्तस्य मृग्यां जातश्शिवाज्ञया।।३१।।\nगौतमश्च मुनिश्शंभोर्मायामोहितमानसः।।\nदृष्ट्वा शारद्वतीं नग्नां रराम क्षुभितस्तया ।। ३२ ।।\nरेतः स्कन्नं दधार स्वं द्रोण्यां चैव स तापसः ।।\nतस्माच्च कलशाज्जातो द्रोणश्शस्त्रभृतां वरः।।३३।।\nपराशरो महायोगी मोहितश्शिवमायया ।।\nमत्स्योदर्या च चिक्रीडे कुमार्या दाशकन्यया ।। ३४ ।।\nविश्वमित्रो बभूवाथ मोहितश्शिवमायया ।।\nरेमे मेनकया व्यास वने कामवशं गतः ।।३५।।\nवसिष्ठेन विरोधं तु कृतवान्नष्टचेतनः ।।\nपुनः शिवप्रासादाच्च ब्राह्मणोऽभूत्स एव वै ।। ३६ ।।\nरावणो वैश्रवाः कामी बभूव शिवमायया ।।\nसीतां जह्रे कुबुद्धिस्तु मोहितो मृत्युमाप च ।।३७।।\nबृहस्पतिर्मुनिवरो मोहितश्शिवमायया ।।\nभ्रातृपत्न्या वशी रेमे भरद्वाजस्ततोऽभवत् ।।३८।।\nइति मायाप्रभावो हि शंकरस्य महात्मनः ।।\nवर्णितस्ते मया व्यास किमन्यच्छ्रोतुमिच्छसि ।।३९।।\nइति श्रीशिवमहापुराणे पंचम्यामुमासंहितायां शिवमायाप्रभाववर्णनं नाम चतुर्थो ऽध्यायः ।।४।।"
  }
]
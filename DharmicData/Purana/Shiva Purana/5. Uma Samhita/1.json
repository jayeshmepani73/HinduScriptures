[
  {
    "text": "यो धत्ते भुवनानि सप्त गुणवान्स्रष्टा रजस्संश्रयस्संहर्ता तमसान्वितो गुणवतीं मायामतीत्य स्थितः ।।\nसत्यानन्दमनन्तबोधममलं ब्रह्मादिसंज्ञास्पदं नित्यं सत्त्वसमन्वयादधिगतं पूर्णं शिवं धीमहि ।।१।।\nऋषय ऊचुः ।।\nसूतसूत महाप्राज्ञ व्यासशिष्यन मोऽस्तु ते ।।\nचतुर्थी कोटिरुद्राख्या श्राविता संहिता त्वया ।। २ ।।\nअथोमासंहितान्तःस्थ नानाख्यानसमन्वितम् ।।\nब्रूहि शंभोश्चरित्रं वै साम्बस्य परमात्मनः ।।३।।\nसूत उवाच ।।\nमहर्षयश्शौनकाद्याः शृणुत प्रेमतः शुभम् ।।\nशांकरं चरितं दिव्यं भुक्तिमुक्तिप्रदं परम् ।। ४ ।।\nइतीदृशं पुण्यप्रश्नं पृष्टवान्मुनिसत्तमः ।।\nव्यासस्सनत्कुमारं वै शैवं सच्चरितं जगौ ।। ५ ।।\n।। सनत्कुमार उवाच ।।\nवासुदेवाय यत्प्रोक्तमुपमन्युमहर्षिणा ।।\nतदुच्यते मया व्यास चरितं हि महेशितुः ।। ६ ।।\nपुरा पुत्रार्थमगमत्कैलासं शंकरालयम् ।।\nवसुदेवसुतः कृष्णस्तपस्तप्तुं शिवस्य हि ।। ७ ।।\nअत्रोपमन्युं संदृष्ट्वा तपंतं शृंग उत्तमे ।।\nप्रणम्य भक्त्या स मुनिं पर्यपृच्छत्कृताञ्जलिः ।। ८ ।।\nश्रीकृष्ण उवाच ।।\nउपमन्यो महाप्राज्ञ शैवप्रवर सन्मते ।।\nपुत्रार्थमगमं तप्तुं तपोऽत्र गिरिशस्य हि ।। ९ ।।\nब्रूहि शंकरमाहात्म्यं सदानन्दकरं मुने ।।\nयच्छ्रुत्वा भक्तितः कुर्य्यां तप ऐश्वरमुत्तमम् ।। 5.1.१० ।।\n।। सनत्कुमार उवाच ।।\nइति श्रुत्वा वचस्तस्य वासुदेवस्य धीमतः  ।।\nप्रत्युवाच प्रसन्नात्मा ह्युपमन्युस्स्मरञ्छिवम् ।। ११ ।।\n।। उपमन्युरुवाच ।।\nशृणु कृष्ण महाशैव महिमानं महेशितुः ।।\nयमद्राक्षमहं शंभोर्भक्तिवर्द्धनमुत्तमम् ।। १२ ।।\nतपःस्थोऽहं समद्राक्षं शंकरं च तदायुधान् ।।\nपरिवारं समस्तं च विष्ण्वादीनमरादिकान् ।। १३ ।।\nत्रिभिरंशैश्शोभमानमजस्रसुखमव्ययम्।।\nएकपादं महादंष्ट्रं सज्वालकवलैर्मुखैः ।।१४।।\nद्विसहस्रमयूखानां ज्योतिषाऽतिविराजितम् ।।\nसर्वास्त्रप्रवराबाधमनेकाक्षं सहस्रपात् ।। १५ ।।\nयश्च कल्पान्तसमये विश्वं संहरति ध्रुवम् ।।\nनावध्यो यस्य च भवेत्त्रैलौक्ये सचराचरे ।। १६ ।।\nमहेश्वरभुजोत्सृष्टं त्रैलोक्यं सचराचरम् ।।\nनिर्ददाह द्रुतं कृत्स्नं निमेषार्द्धान्न संशयः ।। १७ ।।\nतपःस्थो रुद्रपार्श्वस्थं दृष्टवानहमव्यम् ।।\nगुह्यमस्त्रं परं चास्य न तुल्यमधिकं क्वचित् ।।१८।।\nयत्तच्छूलमिति ख्यातं सर्वलोकेषु शूलिनः ।।\nविजयाभिधमत्युग्रं सर्वशस्त्रास्त्रनाशकम् ।।१९।।\nदारयेद्यन्महीं कृत्स्नां शोषयेद्यन्महोदधिम् ।।\nपातयेदखिलं ज्योतिश्चक्रं यन्नात्र संशयः ।।5.1.२०।।\nयौवनाश्वो हतो येन मांधाता सबलः पुरा ।।\nचक्रवर्ती महातेजास्त्रैलोक्यविजयो नृपः ।।२१।।\nदर्पाविष्टो हैहयश्च निः क्षिप्तो लवणासुरः ।।\nशत्रुघ्नं नृपतिं युद्धे समाहूय समंततः ।।२२।।\nतस्मिन्दैत्ये विनष्टे तु रुद्रहस्ते गतं तु यत्।।\nतच्छूलमिति तीक्ष्णाग्रं संत्रासजननं महत् ।।२३।।\nत्रिशिखां भृकुटीं कृत्वा तर्जयंतमिव स्थितम् ।।\nविधूम्रानलसंकाशं बालसूर्यमिवोदितम् ।।२४।।\nसूर्य्य हस्तमनिर्द्देश्यं पाशहस्तमिवांतकम्।।\nपरशुं तीक्ष्णधारं च सर्पाद्यैश्च विभूषितम्।।२५।।\nकल्पान्तदहनाकारं तथा पुरुषविग्रहम्।।\nयत्तद्भार्गवरामस्य क्षत्रियान्तकरं रणे ।।२६।।\nरामो यद्बलमाश्रित्य शिवदत्तश्च वै पुरा ।।\nत्रिःसप्तकृत्वो नक्षत्रं ददाह हृषितो मुनिः ।। २७ ।।\nसुदर्शनं तथा चक्रं सहस्रवदनं विभुम् ।।\nद्विसहस्रभुजं देवमद्राक्षं पुरुषाकृतिम् ।। २८ ।।\nद्विसहस्रेक्षणं दीप्तं सहस्रचरणाकुलम् ।।\nकोटिसूर्यप्रतीकाशं त्रैलोक्यदहनक्षमम् ।। २९ ।।\nवज्रं महोज्ज्वलं तीक्ष्णं शतपर्वप्रनुत्तमम् ।।\nमहाधनुः पिनाकं च सतूणीरं महाद्युतिम् ।।5.1.३०।।\nशक्तिं खङ्गं च पाशं च महादीप्तं समांकुशम् ।।\nगदां च महतीं दिव्यामन्यान्यस्त्राणि दृष्टवान् ।।३१।।\nतथा च लोकपालानामस्त्राण्येतानि यानि च ।।\nअद्राक्षं तानि सर्वाणि भगवद्रुद्रपार्श्वतः ।। ३२ ।।\nसव्यदेशे तु देवस्य ब्रह्मा लोकपितामहः ।।\nविमानं दिव्यमास्थाय हंसयुक्तं मनोनुगम् ।। ३३ ।।\nवामपार्श्वे तु तस्यैव शंखचक्रगदाधरः ।।\nवैनतेयं समास्थाय तथा नारायणः स्थितः ।। ३४ ।।\nस्वायंभुवाद्या मनवो भृग्वाद्या ऋषयस्तथा ।।\nशक्राद्या देवताश्चैव सर्व एव समं ययुः ।।३५।।\nस्कंदश्शक्तिं समादाय मयूरस्थस्सघंटकः ।।\nदेव्यास्समीपे संतस्थौ द्वितीय इव पावकः ।। ३६ ।।\nनंदी शूलं समादाय भवाग्रे समवस्थितः ।।\nसर्वभूतगणाश्चैवं मातरो विविधाः स्थिताः ।। ३७ ।।\nतेऽभिवाद्य महेशानं परिवार्य्य समंततः ।।\nअस्तुवन्विविधैः स्तोत्रैर्महादेवं तदा सुराः ।।३८।।\nयत्किंचित्तु जगत्यस्मिन्दृश्यते श्रूयतेऽथवा ।।\nतत्सर्वं भगवत्पार्श्वे निरीक्ष्याहं सुविस्मितः ।।३९।।\nसुमहद्धैर्य्यमालंब्य प्रांजलिर्विविधैः स्तवैः।।\nपरमानन्दसंमग्नोऽभूवं कृष्णाहमद्ध्वरे।।5.1.४०।।\nसंमुखे शंकरं दृष्ट्वा बाष्पगद्गदया गिरा ।।\nअपूजयं सुविधिवदहं श्रद्धासमन्वितः।।४१।।\nभगवानथ सुप्रीतश्शंकरः परमेश्वरः ।।\nवाण्या मधुरया प्रीत्या मामाह प्रहसन्निव।।४२।।\nन विचालयितुं शक्यो मया विप्र पुनः पुनः ।।\nपरीक्षितोसि भद्रं ते भवान्भक्त्यान्वितो दृढः।।४३।।\nतस्मात्ते परितुष्टोऽस्मि वरं वरय सुव्रत ।।\nदुर्लभं सर्वदेवेषु नादेयं विद्यते तव ।। ४४ ।।\nस चाहं तद्वचः श्रुत्वा शंभोः सत्प्रेमसंयुतम्।।\nदेवं तं प्रांजलिर्भूत्वाऽब्रुवं भक्तानुकंपिनम् ।। ४५ ।।\n।। उपमन्युरुवाच ।।\nभगवन्यदि तुष्टोऽसि यदि भक्तिः स्थिरा मयि ।।\nतेन सत्येन मे ज्ञानं त्रिकालविषयं भवेत् ।। ४६ ।।\nप्रयच्छ भक्तिं विपुलां त्वयि चाव्यभिचारिणीम् ।।\nसान्वयस्यापि नित्यं मे भूरि क्षीरौदनं भवेत् ।। ४७ ।।\nममास्तु तव सान्निध्यं नित्यं चैवाश्रमे विभो ।।\nतव भक्तेषु सख्यं स्यादन्योन्येषु सदा भवेत् ।। ४८ ।।\nएवमुक्तो मया शंभुर्विहस्य परमेश्वरः ।।\nकृपादृष्ट्या निरीक्ष्याशु मां स प्राह यदूद्वह ।। ४९ ।।\n।। श्रीशिव उवाच ।।\nउपमन्यो मुने तात वर्ज्जितस्त्वं भविष्यसि ।।\nजरामरणजैर्दोषैस्सर्वकामान्वितो भव ।। 5.1.५० ।।\nमुनीनां पूजनीयश्च यशोधनसमन्वितः ।।\nशीलरूपगुणैश्वर्यं मत्प्रसादात्पदेपदे ।। ५१ ।।\nक्षीरोदसागरस्यैव सान्निध्यं पयसां निधेः ।।\nतत्र ते भविता नित्यं यत्रयत्रेच्छसे मुने ।। ५२ ।।\nअमृतात्मकं तु तत्क्षीरं यावत्संयाम्यते ततः ।।\nइमं वैवस्वतं कल्पं पश्यसे बन्धुभिस्सह।।५३।।\nत्वद्गोत्रं चाक्षयं चास्तु मत्प्रसादात्सदैव हि ।।\nसान्निध्यमाश्रमे तेऽहं करिष्यामि महामुने ।। ५४ ।।\nमद्भक्तिस्तु स्थिरा चास्तु सदा दास्यामि दर्शनम् ।।\nस्मृतश्च भवता वत्स प्रियस्त्वं सर्वथा मम ।। ५५ ।।\nयथाकामसुखं तिष्ठ नोत्कण्ठां कर्तुमर्हसि ।।\nसर्वं प्रपूर्णतां यातु चिंतितं नात्र संशयः ।। ५६ ।।\nउपमन्युरुवाच।।\nएवमुक्त्वा स भगवान्सूर्य्यकोटिसमप्रभः।।\nममेशानो वरान्दत्त्वा तत्रैवान्तरधीयत।।५७।।\nएवं दृष्टो मया कृष्ण परिवारसमन्वितः  ।।\nशंकरः परमेशानो भक्तिमुक्तिप्रदायकः।।५८।।\nशंभुना परमेशेन यदुक्तं तेन धीमता।।\nतदवाप्तं च मे सर्वं देवदेवसमाधिना।।५९।।\nप्रत्यक्षं चैव तै जातान्गन्धर्वाप्सरसस्तथा।।\nऋषीन्विद्याधरांश्चैव पश्य सिद्धान्व्यवस्थितान्।।5.1.६०।।\nपश्य वृक्षान्मनोरम्यान्स्निग्धपत्रान्सुगंधिनः।।\nसर्वर्तुकुसुमैर्युक्तान्सदापुष्पफलन्वितान्।।६१।।\nसर्वमेतन्महाबाहो शंकरस्य महात्मनः ।।\nप्रसादाद्देवदेवस्य विश्वं भावसमन्वितम।।६२।।\nममास्ति त्वखिलं ज्ञानं प्रसादाच्छूलपाणिनः ।।\nभूतं भव्यं भविष्यं च सर्वं जानामि तत्त्वतः ।। ६३ ।।\nतमहं दृष्टवान्देवमपि देवाः सुरेश्वराः ।।\nयं न पश्यंत्यनाराध्य कोऽन्यो धन्यतरो मया ।। ६४ ।।\nषड्विंशकमिति ख्यातं परं तत्त्वं सनातनम् ।।\nएवं ध्यायंति विद्वांसौ महत्परममक्षरम् ।। ६५ ।।\nसर्व तत्त्वविधानज्ञः सर्वतत्त्वार्थदर्शनः ।।\nस एव भगवान्देवः प्रधानपुरुषेश्वरः ।।६६।।\nयो निजाद्दक्षिणात्पार्श्वाद्ब्रह्माणं लोककारणम्।।\nवामादप्यसृजद्विष्णुं लोकरक्षार्थमीश्वरः ।।६७।।\nकल्पान्ते चैव संप्राप्तेऽसृजद्रुद्रं हृदः प्रभुः ।।\nततस्समहरत्कृत्स्नं जगत्स्थावरजंगमम् ।। ६८।।\nयुगांते सर्वभूतानि संवर्तक इवानलः ।।\nकालो भूत्वा महादेवो ग्रसमानस्स तिष्ठति ।।६९।।\nसर्वज्ञस्सर्वभूतात्मा सवर्भूतभवोद्भवः ।।\nआस्ते सर्वगतो देवो दृश्यस्सर्वैश्च दैवतैः ।।5.1.७०।।\nअतस्त्वं पुत्रलाभाय समाराधय शंकरम् ।।\nशीघ्रं प्रसन्नो भविता शिवस्ते भक्तवत्सलः ।। ७१ ।।\nइति श्रीशिवमहापुराणे पंचम्यामुमासंहितायां कृष्णोपमन्युसंवादे स्वगतिवर्णनं नाम प्रथमोऽध्यायः ।। १ ।।"
  }
]
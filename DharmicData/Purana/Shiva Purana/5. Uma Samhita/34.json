[
  {
    "text": "।। शौनक उवाच।।\nमन्वंतराणि सर्वाणि विस्तरेणानुकीर्तय ।।\nयावंतो मनवश्चैव श्रोतुमिच्छामि तानहम्।।१।।\nसूत उवाच।।\nस्वायंभुवो मनुश्चैव ततस्स्त्वारोचिषस्तथा।।\nउत्तमस्तामसश्चैव रैवतश्चाक्षुषस्तथा ।।२।।\nएते च मनवः षट् ते संप्रोक्ता मुनिपुंगव।।\nवैवस्वतो मुनिश्रेष्ठ सांप्रतं मनुरुच्यते ।।३।।\nसावर्णिश्च मनुश्चैव ततो रौच्यस्तथा परः ।।\nतथैव ब्रह्मसावर्णिश्चत्वारो मनवस्तथा ।।४।।\nतथैव धर्मसावर्णी रुद्रसावर्णिरेव च ।।\nदेवसावर्णिराख्यातं इंद्रसावर्णिरेव च।। ५ ।।\nअतीता वर्तमानाश्च तथैवानागताश्च ये ।।\nकीर्तिता मनवश्चापि मयैवैते यथा श्रुताः।।६।।\nमुने चतुर्दशैतानि त्रिकालानुगतानि ते ।।\nप्रोक्तानि निर्मितः कल्पो युगसाहस्रपर्य्ययः।।७।।\nऋषींस्तेषां प्रवक्ष्यामि पुत्त्रान्देवगणांस्तथा।।\nशृणु शौनक सुप्रीत्या क्रमशस्तान्यशस्विनः ।।८।।\nमरीचिरत्रिर्भगवानङ्गिराः पुलहः क्रतुः ।।\nपुलस्त्यश्च वसिष्ठश्च सप्तैते ब्रह्मणस्सुताः ।। ९ ।।\nउत्तरस्यां दिशि तथा मुने सप्तर्ष यस्तथा ।।\nयामा नाम तथा देवा आसन्स्वायंभुवेंतरे ।। 5.34.१० ।।\nआग्नीध्रश्चाग्निबाहुश्च मेधा मेधातिथिर्वसुः ।।\nज्योतिष्मान्धृतिमान्हव्यः सवनश्शुभ्र एव च ।।११।।\nस्वायंभुवस्य पुत्रास्ते मनोर्दश महात्मनः ।।\nकीर्तिता मुनिशार्दूल तत्रेन्द्रो यज्ञ उच्यते ।।१२।।\nप्रथमं कथितं तात दिव्यं मन्वतरं तथा।।\nद्वितीयं ते प्रवक्ष्यामि तन्निबोध यथातथम् ।।१३।।\nऊर्जस्तंभः  परस्तंभ ऋषभो वसुमां स्तथा ।।\nज्योतिष्मान्द्युतिमांश्चैव रोचिष्मान्सप्तमस्तथा ।। १४ ।।\nएते महर्षयो ज्ञेयास्तत्रेन्द्रो रोचनस्तथा ।।\nदेवाश्च तुषिता नाम स्मृताः स्वारोचिषेंऽतरे ।। १५ ।।\nहरिघ्नस्सुकृतिर्ज्योतिरयोमूर्तिरयस्मयः ।।\nप्रथितश्च मनस्युश्च नभस्सूर्यस्तथैव च ।। १६ ।।\nस्वारोचिषस्य पुत्रास्ते मनोर्दशमहात्मनः।।\nकीर्तिता मुनिशार्दूल महावीर्यपराक्रमाः ।।१७।।\nद्वितीयमेतत्कथितं मुने मन्वन्तरं मया।।\nतृतीयं तव वक्ष्यामि तन्निबोध यथातथम्।।१८।।\nवसिष्ठपुत्राः सप्तासन्वासिष्ठा इति विश्रुताः।।\nहिरण्यगर्भस्य सुता ऊर्जा नाम महौजसः ।।१९।।\nऋषयोऽत्र समाख्याताः कीर्त्यमानान्निबोध मे।।\nऔत्तमेया ऋषिश्रेष्ठ दशपुत्रा मनोः स्मृताः।5.34.२०।\nइष ऊर्जित ऊर्जश्च मधुर्माधव एव च।।\nशुचिश्शुक्रवहश्चैव नभसो नभ एव च ।।२१।।\nऋषभस्तत्र देवाश्च सत्यवेद श्रुतादयः ।।\nतत्रेन्द्रस्सत्यजिन्नाम त्रैलोक्याधिपतिर्मुने ।। २२ ।।\nतृतीयमेतत्परमं मन्वतरमुदाहृतम् ।।\nमन्वतरं चतुर्थं ते कथयामि मुने शृणु ।।२३।।\nगार्ग्यः पृथुस्तथा वाग्मी जयो धाता कपीनकः ।।\nकपीवान्सप्तऋषयः सत्या देवगणास्तथा ।। २४ ।।\nतत्रेंद्रस्त्रिशिखो ज्ञेयो मनुपुत्रान्मुने शृणु ।।\nद्यूतिपोतस्सौतपस्यस्तमश्शूलश्च तापनः ।। २५ ।।\nतपोरतिरकल्माषो धन्वी खड्गी महानृषिः ।।\nतामसस्य स्मृता एते दश पुत्रा महाव्रताः ।।२६।।\nतामसस्यांतरं चैव मनो मे कथितं तव ।।\nचतुर्थं पञ्चमं तात शृणु मन्वंतरं परम् ।। २७ ।।\nदेवबाहुर्जयश्चैव मुनिर्वेदशिरास्तथा।।\nहिरण्यरोमा पर्जन्य ऊर्ध्वबाहुश्च सोमपाः ।।२८।।\nसत्यनेत्ररताश्चान्ये एते सप्तर्षयोऽपरे।।\nदेवाश्च भूतरजसस्तपःप्रकृतयस्तथा ।।२९।।\nतत्रेंद्रो विभुनामा च त्रैलोक्याधिपतिस्तथा ।।\nरैवताख्यो मनुस्तत्र ज्ञेयस्तामससोदरः ।। 5.34.३० ।।\nअर्जुनः पंक्तिविंध्यो वा दयायास्त नया मुने ।।\nमहता तपसा युक्ता मेरुपृष्ठे वसंति हि ।। ३१ ।।\nरुचेः प्रजापतिः पुत्रो रौच्यो नाम मनुः स्मृतः ।।\nभूत्या चोत्पादितो देव्यां भौत्यो नामाभवत्सुतः ।। ३२ ।।\nअनागताश्च सप्तैते कल्पेऽस्मिन्मनवस्स्मृताः ।।\nअनागताश्च सप्तैव स्मृता दिवि महर्षयः ।। ३३ ।।\nरामो व्यासस्तथात्रेयो दीप्तिमान्सु बहुश्रुतः।।\nभरद्वाजस्तथा द्रौणिरश्वत्थामा महाद्युतिः।।३४।।\nगौतमस्यात्मजश्चैव शरद्वान् गौतमः कृपः ।।\nकौशिको गालवश्चैव रुरुः कश्यप एव च ।।३५।।\nएते सप्त महात्मानो भविष्या मुनिसत्तमाः ।।\nदेवाश्चानागतास्तत्र त्रयः प्रोक्तास्स्वयंभुवा ।।३६।।\nमरीचेश्चैव पुत्रास्ते कश्यपस्य महात्मनः ।।\nतेषां विरोचनसुतो बलिरिंद्रो भविष्यति।।३७।।\nविषांङ्गश्चावनीवांश्च सुमंतो धृतिमान्वसुः ।।\nसूरिः सुराख्यो विष्णुश्च राजा सुमतिरेव च ।।३८।।\nसावर्णेश्च मनोः पुत्रा भविष्या दश शौनक।।\nइहाष्टमं हि कथितं नवमं चान्तरं शृणु ।। ३९ ।।\nप्रथमं दक्षसावर्णि प्रवक्ष्यामि मनुं शृणु ।।\nमेधातिथिश्च पौलस्त्यो वसुः कश्यप एव च ।। 5.34.४० ।।\nज्योतिष्मान्भार्गवश्चैव धृतिमानंगिरास्तथा ।।\nसवनश्चैव वासिष्ठ आत्रेयो हव्य एव च ।। ४१ ।।\nपुलहस्सप्त इत्येते ऋषयो रौहितेंतरे ।।\nदेवतानां गणास्तत्र त्रय एव महामुने ।। ४२ ।।\nदीक्षापुत्रस्य पुत्रास्ते रोहितस्य प्रजापतेः ।।\nधृष्टकेतुर्दीप्तकेतुः पंचहस्तो निराकृतिः ।। ४३ ।।\nपृथुश्रवा भूरिद्युम्नो ऋचीको बृहतो गयः ।।\nप्रथमस्य तु सावर्णेर्नव पुत्रा महौजस ।। ४४ ।।\nदशमे त्वथ पर्याये द्वितीयस्यांतरे मनोः ।।\nहविष्मान्पुलहश्चैव प्रकृतिश्चैव भार्गवः ।। ४५ ।।\nआयो मुक्तिस्तथात्रेयो वसिष्ठश्चाव्ययस्स्मृतः ।।\nपौलस्त्यः प्रयतिश्चैव भामारश्चैव कश्यपः ।।४६।।\nअङ्गिरानेनसस्सत्यः सप्तैते परमर्षयः ।।\nदेवतानां गणाश्चापि द्विषिमंतश्च ते स्मृताः ।। ।। ४७ ।।\nतेषामिन्द्रस्स्मृतः शम्भुस्त्वयमेव महेश्वरः ।।\nअक्षत्वानुत्तमौजाश्च भूरिषेणश्च वीर्यवान् ।।४८।।\nशतानीको निरामित्रो वृषसेनो जयद्रथः ।।\nभूरिद्युम्नः सुवर्चार्चिर्दश त्वेते मनोस्सुताः ।। ४९ ।।\nएकादशे तु पर्याये तृतीयस्यांतरे मनोः ।।\nतस्यापि सप्त ऋषयः कीर्त्यमानान्निबोध मे ।। 5.34.५० ।।\nहविष्मान्कश्यपश्चापि वपुष्मांश्चैव वारुणः ।।\nअत्रेयोऽथ वसिष्ठश्च ह्यनयस्त्वंगिरास्तथा ।। ५१ ।।\nचारुधृष्यश्च पौलस्त्यो निःस्वरोऽग्निस्तु तैजसः ।।\nसप्तैते ऋषयः प्रोक्तास्त्रयो देवगणास्स्मृताः।।५२।।\nब्रह्मणस्तु सुतास्ते हि त इमे वैधृताः स्मृताः ।।\nसर्वगश्च सुशर्म्मा च देवानीकस्तु क्षेमकः ।। ५३ ।।\nदृढेषुः खंडको दर्शः कुहुर्बाहुर्मनोः स्मृताः ।।\nसावर्णस्य तु पौत्रा वै तृतीयस्य नव स्मृताः ।। ५४ ।।\nचतुर्थस्य तु सावर्णेर्ऋषीन्सप्त निबोध मे ।।\nद्युतिर्वसिष्ठपुत्रश्च आत्रेयस्सुतपास्तथा ।। ५५ ।।\nअंगिरास्तपसो मूर्तिस्तपस्वी कश्यपस्तथा ।।\nतपोधनश्च पौलस्त्यः पुलहश्च तपोरतिः ।। ५६ ।।\nभार्गवस्सप्तमस्तेषां विज्ञेय तपसो निधिः ।।\nपंच देवगणाः प्रोक्ता मानसा ब्रह्मणस्सुताः ।। ५७ ।।\nऋतधामा तदिन्द्रो हि त्रिलोकी राज्यकृत्सुखी ।।\nद्वादशे चैव पर्याये भाव्ये रौच्यांतरे मुने ।। ५८ ।।\nअंगिराश्चैव धृतिमान्पौलस्त्यो हव्यवांस्तु यः।।\nपौलहस्तत्त्वदर्शी च भार्गवश्च निरुत्सवः ।। ५९ ।।\nनिष्प्रपंचस्तथात्रेयो निर्देहः कश्यपस्तथा ।।\nसुतपाश्चैव वासिष्ठस्सप्तैवैते महर्षयः ।। 5.34.६० ।।\nत्रय एव गणाः प्रोक्ता देवतानां स्वयंभुवा ।।\nदिवस्पतिस्तमिन्द्रो वै विचित्रश्चित्र एव च ।। ६१ ।।\nनयो धर्मो धृतोंध्रश्च सुनेत्रः क्षत्रवृद्धकः ।।\nनिर्भयस्सुतपा द्रोणो मनो रौच्यस्य ते सुताः ।। ६२ ।।\nचतुर्द्दशे तु पर्याये सत्यस्यैवांतरे मनोः ।।\nआग्नीध्रः काश्यपश्चैव पौलस्त्यो मागधश्च यः ।। ६३ ।।\nभार्गवोऽप्यतिवाह्यश्च शुचिरांगिरसस्तथा ।।\nयुक्तश्चैव तथात्रेयः पौत्रो वाशिष्ठ एव च ।। ६४ ।।\nअजितः पुलहश्चैव ह्यंत्यास्सप्तर्षयश्च ते ।।\nपवित्राश्चाक्षुषा देवाः शुचिरिन्द्रो भविष्यति ।। ६५ ।।\nएतेषां कल्य उत्थाय कीर्तनात्सुखमेधते ।।\nअतीतानागतानां वै महर्षीणां नरैस्सदा ।।६६।।\nदेवतानां गणाः प्रोक्ताश्शृणु पंच महामुने ।।\nतुरंगभीरुर्बुध्नश्च तनुग्रोऽनूग्र एव च ।। ६७ ।।\nअतिमानी प्रवीणश्च विष्णुस्संक्रंदनस्तथा ।।\nतेजस्वी सबलश्चैव सत्यस्त्वेते मनोस्सुता ।। ६८ ।।\nभौमस्यैवाधिकारे वै पूर्वकल्पस्तु पूर्यते ।।\nइत्येतेऽनागताऽतीता मनवः कीर्तिता मया ।। ६९ ।।\nउक्तास्सनत्कुमारेण व्यासायामिततेजसा ।।\nपूर्णे युगसहस्रांते परिपाल्यः स्वधर्मतः ।।5.34.७०।।\nप्रजाभिस्तपसा युक्ता ब्रह्मलोकं व्रजंति ते ।।\nयुगानि सप्रतिस्त्वेकं साग्राण्यंतरमुच्यते ।। ७१ ।।\nचतुर्दशैते मनवः कीर्तिता कीर्तिवर्धनाः ।।\nमन्वंतरेषु सर्वेषु संहारांते पुनर्भवः ।। ७२ ।।\nन शक्यमन्तरं तेषां वक्तुं वर्षशतैरपि ।।\nपूर्णे शतसहस्रे तु कल्पो निःशेष उच्यते ।। ७३ ।। ७४ ।।\nतत्र सर्वाणि भूतानि दग्धान्यादित्यरश्मिभिः ।।\nब्रह्माणमग्रतः कृत्वा सदादित्यगणैर्मुने ।७५।।\nप्रविशंति सुरश्रेष्ठ हरिं नारायणं परम्।।\nस्रष्टारं सर्व भूतानां कल्पांतेषु पुनःपुनः ।। ७६ ।।\nभूयोपि भगवान् रुद्रस्संहर्ता काल एव हि ।।\nकल्पांते तत्प्रवक्ष्यामि मनोर्वैवस्वतस्य वै ।। ७७ ।।\nइति ते कथितं सर्वं मन्वंतरसमुद्भवम् ।।\nविसर्गं पुण्यमाख्यानं धन्यं कुलविवर्द्धनम् ।। ७८ ।।\nइति श्रीशिवमहापुराणे पञ्चम्यामुमासंहितायां सर्वमन्वतरानुर्कार्तनं नाम चतुस्त्रिंशोऽध्यायः ।।३४।।"
  }
]
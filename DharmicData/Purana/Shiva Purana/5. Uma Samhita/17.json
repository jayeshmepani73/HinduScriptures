[
  {
    "text": "सनत्कुमार उवाच ।।\nपाराशर्य्य सुसंक्षेपाच्छृणु त्वं वदतो मम ।।\nमण्डलं च भुवस्सम्यक् सप्तद्वीपादिसंयुतम् ।। १ ।।\nजंबू प्लक्षश्शाल्मलिश्च कुशः क्रौञ्चश्च शाककः ।।\nपुष्पकस्सप्तमस्सर्वे समुद्रैस्सप्तभिर्वृताः ।। २ ।।\nलवणेक्षुरसौ सर्पि<b>र्दवि</b>दुग्धजलाशयाः।।\nजम्बुद्वीपस्समस्तानामेतेषां मध्यतः स्थितः ।। ३ ।।\nतस्यापि मेरुः कालेयमध्ये कनकपर्वतः ।।\nप्रविष्टः षोडशाधस्ताद्योजनैस्तस्य चोच्छ्रयः ।।४।।\nचतुरशीतिमानैस्तैर्द्वात्रिंशन्मूर्ध्नि विस्तृतः ।।\nभूमिपृष्ठस्थशैलोऽयं विस्तरस्तस्य सर्वतः ।।५।।\nमूले षोडशसाहस्रः कर्णिकाकार संस्थितः ।।\nहिमवान् हेमकूटश्च निषधश्चास्य दक्षिणे ।।६।।\nनीलः श्वेतश्च शृङ्गी च उत्तरे वर्षपर्वताः ।।\nदशसाहस्रिकं ह्येते रत्नवंतोऽरुणप्रभाः ।।७।।\nसहस्रयोजनोत्सेधास्तावद्विस्तारिणश्च ते।।\nभारतं प्रथमं वर्षं ततः किंपुरुषं स्मृतम्।।८।।\nहरिवर्षं ततो ऽन्यद्वै मेरोर्दक्षिणतो मुने ।।\nरम्यकं चोत्तरे पार्श्वे तस्यांशे तु हिरण्मयम्।।९।।\nउत्तरे कुरवश्चैव यथा वै भारतं तथा।।\nनवसाहस्रमेकैकमेतेषां मुनिसत्तम ।। 5.17.१० ।।\nइलावृतं तु तन्मध्ये तन्मध्ये मेरुरुच्छ्रितः ।।\nमेरोश्चतुर्द्दिशं तत्र नवसाहस्रमुच्छ्रितम् ।। ११ ।।\nइलावृतमृषिश्रेष्ठ चत्वारश्चात्र पर्वताः ।।\nविष्कंभा रचिता मेरोर्योजिताः पुनरुच्छ्रिताः ।। १२ ।।\nपूर्वे हि मन्दरो नाम दक्षिणे गन्धमादनः ।।\nविपुलः पश्चिमे भागे सुपार्श्वश्चोत्तरे स्थितः ।।१३।।\nकदंबो जंबुवृक्षश्च पिप्पलो वट एव च ।।\nएकादशशतायामाः पादपा गिरिकेतवः ।। १४ ।।\nजम्बूद्वीपस्य नाम्नो वै हेतुं शृणु महामुने ।।\nविराजंते महावृक्षास्तत्स्वभावं वदामि ते ।। १५ ।।\nमहागज प्रमाणानि जम्ब्वास्तस्याः फलानि च ।।\nपतंति भूभृतः पृष्ठे शीर्य्यमाणानि सर्वतः ।। १६ ।।\nरसेन तेषां विख्याता जम्बूनदीति वै ।।\nपरितो वर्तते तत्र पीयते तन्निवासिभिः ।। १७ ।।\nन स्वेदो न च दौर्गंध्यं न जरा चेन्द्रियग्रहः ।।\nतस्यास्तटे स्थितानान्तु जनानां तन्न जायते ।।१८।।\nतीरमृत्स्नां च सम्प्राप्य मुखवायुविशोषिताम् ।।\nजाम्बूनदाख्यं भवति सुवर्णं सिद्धभूषणम्।। १९ ।।\nभद्राश्वं पूर्वतो मेरोः केतुमालं च पश्चिमे ।।\nवर्षे द्वे तु मुनिश्रेष्ठ तयोर्मध्य इलावृतम् ।। 5.17.२० ।।\nवनं चैत्ररथं पूर्वे दक्षिणे गन्धमादनः ।।\nविभ्राजं पश्चिमे तद्वदुत्तरे नन्दनं स्मृतम् ।। २१ ।।\nअरुणोदं महाभद्रं शीतोदं मानसं स्मृतम् ।।\nसरांस्येतानि चत्वारि देवभोग्यानि सर्वशः ।। २२ ।।\nशीतांजनः कुरुंगश्च कुररो माल्यवांस्तथा ।।\nचैकैकप्रमुखा मेरोः पूर्वतः केसराचलाः।।२३।।\nत्रिकूटश्शिशिरश्चैव पतंगो रुचकस्तथा।।\nनिषधः कपिलायाश्च दक्षिणे केसराचलाः।।२४।।\n<b>सिनी</b> वासः कुसुंभश्च कपिलो नारदस्तथा ।।\nनागादयश्च गिरयः पश्चिमे केसराचलाः।२५।।\nशंखचूडोऽथ ऋषभो हंसो नाम महीधरः।।\nकालंजराद्याश्च तथा उत्तरे केसराचलाः।।२६।।\nमेरोरुपरि मध्ये हि शातकौंभं विधेः पुरम्।।\nचतुर्द्दशसहस्राणि योजनानि च संख्यया ।।२७।।\nअष्टानां लोकपालानां परितस्तदनुक्रमात्।।\nयथादिशं यथारूपं पुरोऽष्टावुपकल्पिताः ।। २८ ।।\nतस्यां च ब्रह्मणः पुर्य्यां पातयित्वेन्दुमण्डलम् ।।\nविष्णुपादविनिष्क्रांता गंगा पतति वै नदी ।। २९ ।।\nसीता चालकनंदा च चक्षुर्भद्रा च वै क्रमात् ।।\nसा तत्र पतिता दिक्षु चतुर्द्धा प्रत्यपद्यत ।। 5.17.३० ।।\nसीता पूर्वेण शैलं हि नन्दा चैव तु दक्षिणे ।।\nसा चक्षुः पश्चिमे चैव भद्रा चोत्तरतो व्रजेत् ।। ३१ ।।\nगिरीनतीत्य सकलांश्चतुर्द्दिक्षु महांबुधिम् ।।\nसा ययौ प्रयता सूता गंगा त्रिपथगामिनी ।। ३२ ।।\nसुनीलनिषधौ यौ तौ माल्यवद्गन्धमादनौ ।।\nतेषां मध्यगतो मेरुः कर्णिकाकारसंस्थितः ।। ३३ ।।\nभारतः केतुमालश्च भद्राश्वः कुरवस्तथा ।।\nपत्राणि लोकपद्मस्य मर्यादालोकपर्वताः ।।३४।।\nजठरं देवकूटश्च आयामे दक्षिणोत्तरे ।।\nगन्धमादनकैलासौ पूर्वपश्चिमतो गतौ ।। ३५ ।।\nपूर्वपश्चिमतो मेरोर्निषधो नीलपर्वतः ।।\nदक्षिणोत्तरमायातौ कर्णिकांतर्व्यवस्थितौ ।। ३६ ।।\nजठराद्याः स्थिता मेरोर्येषां द्वौ द्वौ व्यवस्थितौ ।।\nकेसराः पर्वता एते श्वेताद्याः सुमनोरमाः ।।३७।।\nशैलानामुत्तरे द्रोण्यस्सिद्धचारणसेविताः।।\nसुरम्याणि तथा तासु काननानि पुराणि च ।।३८।।\nसर्वेषां चैव देवानां यक्षगंधर्वरक्षसाम् ।।\nक्रीडंति देवदैतेयाश्शैलप्रायेष्वहर्निशम् ।। ३९ ।।\nधर्मिणामालया ह्येते भौमास्स्वर्गाः प्रकीर्तिताः ।।\nन तेषु पापकर्तारो यांति पश्यंति कुत्रचित् ।। 5.17.४० ।।\nयानि किंपुरुषादीनि वर्षाण्यष्टौ महामुने ।।\nन तेषु शोको नापत्त्यो नोद्वेगः क्षुद्भयादिकम् ।। ४१ ।।\nस्वस्थाः प्रजा निरातंकास्सर्वदुःखविवर्जिताः ।।\nदशद्वादशवर्षाणां सहस्राणि स्थिरायुषः ।। ४२ ।।\nकृतत्रेतादिकाश्चैव भौमान्यंभांसि सर्वतः ।।\nन तेषु वर्षते देवस्तेषु स्थानेषु कल्पना ।। ४३ ।।\nसप्तस्वेतेषु नद्यश्च सुजातास्स्वर्णवा लुकाः ।।\nशतशस्संति क्षुद्राश्च तासु क्रीडारता जनाः ।।४४।।\nइति श्रीशिवमहापुराणे पञ्चम्यामुमासंहितायां ब्रह्माण्डकथने जम्बूद्वीपवर्षवर्णनं नाम सप्तदशोध्यायः ।। १७ ।।"
  }
]
[
  {
    "text": "ऋषिरुवाच ।।\nआसीद्रंभासुरो नाम दैत्यवंशशिरोमणिः ।।\nतस्माज्जातो महातेजा महिषो नाम दानवः ।। १ ।।\nस संग्रामे सुरान्सर्वान्निर्जित्य दनुजाधिपः ।।\nचकार राज्यं स्वर्लोके महेन्द्रासनसंस्थितः ।।२।।\nपराजितास्ततो देवा ब्रह्माणं शरणं ययुः ।।\nब्रह्मापि तान्समादाय ययौ यत्र वृषाकपी ।।३।।\nतत्र गत्वा सुरास्सर्वे नत्वा शंकरकेशवौ ।।\nस्ववृत्तं कथायामासुर्यथावदनुपूर्वशः ।। ४ ।।\nभगवन्तौ वयं सर्वे महिषेण दुरात्मना ।।\nउज्जासिताश्च स्वर्लोकान्निर्जित्य समरांगणे।। ५ ।।\nभ्रमामो मर्त्यलोकेऽस्मिन्न लभेमहि शं क्वचित् ।।\nकां कां न दुर्दशां नीता देवा इन्द्रपुरोगमाः ।। ६ ।।\nसूर्याचन्द्रमसौ पाशी कुबेरो यम एव च ।।\nइन्द्राग्निवातगन्धर्वा विद्याधरसुचारणाः ।। ७ ।।\nएतेषामपरेषां च विधेयं कर्म सोसुरः ।।\nस्वयं करोति पापात्मा दैत्यपक्ष भयंकर ।। ८ ।।\nतस्माच्छरणमापन्नान्देवान्नस्त्रातुमर्हथः ।।\nवधोपायं च तस्याशु चिन्तयेथां युवां प्रभू ।। ९ ।।\nइति देववचः श्रुत्वा दामोदरसतीश्वरौ ।।\nचक्रतुः परमं कोपं रोषाघूर्णितलोचनौ ।। 5.46.१० ।।\nततोतिकोपपूर्णस्य विष्णोश्शंभोश्च वक्त्रतः ।।\nतथान्येषां च देवानां शरीरान्निर्गतं महः ।। ११ ।।\nअतीव महसः पुंजं ज्वलन्तं दशदिक्षु च ।।\nअपश्यंस्त्रिदशास्सर्वे दुर्गा ध्यानपरायणाः ।। १२ ।।\nसर्वदेवशरीरोत्थं तेजस्तदतिभीषणम् ।।\nसंघीभूयाभवन्नारी साक्षान्महिषमर्दिनी ।।१३।।\nशंभुतेजस उत्पन्नं मुखमस्याः सुभास्वरम् ।।\nयाम्येन बाला अभवन्वैष्णवेन च बाहवः ।।१४।।\nचन्द्रमस्तेजसा तस्याः स्तनयुग्मं व्यजायत।।\nमध्यमे न्द्रेण जंघोरू वारुणेन बभूवतुः ।। १५ ।।\nभूतेजसा नितंबोभूद्ब्राह्मेण चरणद्वयम् ।।\nआर्केण चरणांगुल्यः करांगुल्यश्च वासवात्।।१६।।\nकुबेरतेजसा नासा रदनाश्च प्रजापतेः ।।\nपावकीयेन नयनत्रयं सान्ध्येन भ्रूद्वयम्   ।।१७।।\nआनिलेन श्रवोद्वन्द्वं तथान्येषां स्वरोकसाम् ।।\nतेजसां संभवः पद्मालया सा परमेश्वरी ।। १८।।\nततो निखिलदेवानां तेजोराशिसमुद्भवाम् ।।\nतामालोक्य सुरास्सर्वे परं हर्षं प्रपेदिरे ।।१९।।\nनिरायुधां च तां दृष्ट्वा ब्रह्माद्यास्त्रिदिवेश्वराः ।।\nसायुधान्तां शिवां कर्तुं मनः सन्दधिरे सुराः ।। 5.46.२० ।।\nततः शूलं महेशानो महेशान्यै समर्पयत ।।\nचक्रं च कृष्णो भगवाञ्च्छंखं पाशं च पाशभृत ।। २१ ।।\nशक्तिं हुताशनोऽयच्छन्मारुतश्चापमेव च ।।।।।\nबाणपूर्णेषुधी चैव वज्रघण्टे शचीपतिः ।। २२ ।।\nयमो ददौ कालदण्डमक्षमालां प्रजापतिः ।।\nब्रह्मा कमण्डलुं प्रादाद्रोमरश्मीन्दिवाकरः ।।२३।।\nकालः खड्गन्ददौ तस्यै फलकं च समुज्वलम् ।।\nक्षीराब्धी रुचिरं हारमजरे च तथाम्बरे ।। २४ ।।\nचूडामणिं कुण्डले च कटकानि तथैव च ।।\nअर्द्धचन्द्रं च केयूरान्नूपुरौ च मनोहरो।।२५।।\nग्रैवेयकमंगुलीषु समस्तास्वंगुलीयकम्।।\nविश्वकर्मा च परशुं ददौ तस्यै मनोहरम् ।। २६ ।।\nअस्त्राण्यनेकानि तथाभेद्यं चैव तनुच्छदम् ।।\nसुरम्यसरसां मालां पङ्कजं चाम्बुधिर्ददौ ।। २७ ।।\nददौ सिंहं च हिमवान्रत्नानि विविधानि च ।।\nसुरया पूरितं पात्रं कुबेरोऽस्यै समर्पयत् ।। २८ ।।\nशेषश्च भोगिनां नेता विचित्रर चनाञ्चितम् ।।\nददौ तस्यै नागहारं नानास्त्रमणिगुंफितम् ।। २९ ।।\nएतैश्चान्यैस्सुरैर्देवी भूषणैरायुधैस्तथा ।।\nसत्कृतोच्चैर्ननादासौ साट्टहासं पुनःपुनः ।।5.46.३०।।\nतस्या भीषणनादेन पूरिता च नभःस्थली ।।\nप्रतिशब्दो महानासीच्चुक्षुभे भुवनत्रयम् ।।३१।।\nचेलुः समुद्राश्चत्वारो वसुधा च चचाल ह ।।\nजयशब्दस्ततो देवैरकारि महिषार्दितैः ।।३२।।\nततोऽम्बिकां परां शक्तिं महालक्ष्मीस्वरूपिणीम् ।।\nतुष्टुवुस्ते सुरास्सर्वे भक्तिगद्गदया गिरा ।। ३३ ।।\nलोकं संक्षुब्धमालोक्य देवतापरिपन्थिनः ।।\nसन्नद्धसैनिकास्ते च समुत्तस्थुरुदायुधाः ।। ३४ ।।\nमहिषोऽपि च तं शब्दमभ्यधावद्रुषान्वितः ।।\nस ददर्श ततो देवीं व्याप्तलोकत्रयां रुचा ।। ३५ ।।।\nएतस्मिन्नन्तरे तत्र महिषासुरपालिताः ।।\nसमाजग्मुर्महावीराः कोटिशो धृतहेतयः।।३६।।\nचिक्षुरश्चामरोदग्रौ करालोद्धतबाष्कलाः ।।\nताम्रोग्रास्योग्रवीर्याश्च बिडालोऽन्धक एव च ।। ३७ ।।\nदुर्धरो दुर्मुखश्चैव त्रिनेत्रश्च महाहनुः ।।\nएते चान्ये च बहवः शूरा युद्धविशा रदाः ।। ३८ ।।\nयुयुधुः समरे देव्या सह शस्त्रास्त्रपारगाः ।।\nइत्थं कालो व्यतीयाय युध्यतोर्भीषणस्तयोः ।।३९।।\nअरिवर्गकरक्षिप्ता नानाशस्त्रास्त्रराशयः ।।\nमहामायाप्रभावेण विफला अभवन् क्षणात् ।। 5.46.४० ।।\nततो जघान सा देवी चिक्षुरप्रमुखानरीन् ।।\nसगणान्गदया बाणैः शूलशक्तिपरश्वधैः ।।४१।।\nएवं स्वीयेषु सैन्येषु हतेषु महिषासुरः ।।\nदेवीनिःश्वाससंभूतान्भावयामास तान्गणान् ।। ४२ ।।\nअताडयत्सरैः काश्चित्काश्चिच्छृङ्गद्वयेन च ।।\nलांगूलेन च तुण्डेन भिनत्ति स्म मुहुर्मुहुः ।। ४३ ।।\nइत्थं देवीगणा न्हत्वाभ्यधावत्सोऽसुराधिपः ।।\nसिंहं मारयितुन्देव्यास्ततोऽसौ कुपिताऽभवत् ।।४४।।\nकोपात्सोपि महावीर्यः खुरकुट्टितभूतलः ।।\nशृङ्गाभ्यां शैलमुत्पाट्य चिक्षेप प्रणनाद च ।। ४५ ।।\nवेगेन विष्वग् भ्रमता प्रक्षिप्ता गुरवोऽद्रयः ।।\nआकाशतो महीमध्ये निपेतुर्नृपसत्तम ।। ४६ ।।\nशृंगभिन्नाः पयोवाहाः खण्डं खण्डमयासिषुः ।।\nलांगूलेनाहतश्चाब्धिर्विष्वगुद्वेलमस्पदत् ।। ४७ ।।\nएवं क्रुद्धं समालोक्य महिषासुरमम्बिका ।।\nविदधे तद्वधोपायं देवानामभयंकरी ।। ४८ ।।\nततः पाशं समुत्थाय क्षिप्त्वा तस्योपरी श्वरी ।।\nबबन्ध महिषं सोऽपि रूपन्तत्याज माहिषम् ।। ४९ ।।\nततः सिंहो बभूवाशु मायावी तच्छिरोम्बिका ।।\nयावद्भिनत्ति तावत्स खङ्गपाणिर्बभूव ह ।।5.46.५०।।\nसचर्म्मासिकरं तं च देवी बाणैरताडयत् ।।\nततो गजवपुर्भूत्वा सिंहं चिच्छेद शुण्डया ।। ५१ ।।\nततोऽस्य च करं देवी चकर्त स्वमहासिना ।।\nअधारि च पुना रूपं स्वकीयं तेन रक्षसा ।। ५२ ।।\nतदैव क्षोभयामास त्रैलोक्यं सचराचरम् ।।\nततः क्रुद्धा महामाया चण्डिका मानविक्रमा।।५३।।\nपपौ पुनःपुनः पानं जहासोद्भ्रान्तलोचना ।।\nजगर्ज चासुरः सोऽपि बलवीर्यमदो द्धतः ।।५४।।\nतस्या उपरि चिक्षेप शैलानुत्पाट्य सोऽसुरः ।।\nसा च बाणावलीघातैश्चूर्णयामास सत्वरम् ।। ५५ ।।\nवारुणीमद्रसं जातमुखरागाऽऽकुलेन्द्रिया ।।\nप्रोवाच परमेशानी मेघगंभीरया गिरा ।। ५६ ।।\n।। देव्युवाच ।।\nरे मूढ रे हतप्रज्ञ व्यर्थ किं कुरुषे हठम् ।।\nन मदग्रेऽसुराः केपि स्थास्नवो जगतीत्रये ।। ५७ ।।\nऋषि रुवाच ।।\nएकमाभाष्य कूर्दित्वा देवी सर्वकलामयी ।।\nपदाक्रम्यासुरं कण्ठे शूलेनोग्रेण साऽभिनत् ।। ५८ ।।\nततस्तच्चरणाक्रान्तस्स स्वकीयमुखात्ततः ।।\nअर्द्धनिष्क्रान्त एवासीद्देव्या वीर्येण संवृतः ।। ५९ ।।\nअर्द्धनिष्क्रान्त एवासौ युध्यमानो महाधमः ।।\nमहासिना शिरो भित्त्वा न्यपाति धरणीतले ।। 5.46.६० ।।\nहाहाशब्दं समुच्चार्य्यावाङ्मुखास्तद्गणास्ततः ।।\nपलायन्त रणाद्भीतास्त्राहित्राहीति वादिनः ।। ६१ ।।\nतुष्टुवुश्च तदा देवीमिन्द्राद्याः सकलाः सुराः ।।\nगन्धर्वा गीतमुच्चेरुर्ननृतुर्नर्तकीजनाः ।। ६२ ।।\nएवन्ते कथितो राजन्महालक्ष्म्याः समुद्भवः ।।\nसरस्वत्यास्तथोत्पत्तिं शृणु सुस्थेन चेतसा ।। ६३ ।।\nइति श्रीशिवमहापुराणे पञ्चम्यामुमासंहितायां महिषासुरवधोपाख्याने महालक्ष्म्यवतारवर्णनं नाम षट्चत्वारिंशोऽध्यायः ।। ४६ ।।"
  }
]
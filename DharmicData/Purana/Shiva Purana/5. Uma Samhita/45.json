[
  {
    "text": "मुनय ऊचुः ।।\nश्रुत्वा शंभोः कथा रम्या नानाख्यानसमन्विता।।\nनानावतार संयुक्ता भुक्तिमुक्तिप्रदा नृणाम् ।।१।।\nइदानीं श्रोतुमिच्छामस्त्वत्तो ब्रह्मविदां वर।।\nचरित्रं जगदंबाया भगवत्या मनोहरम्।।२।।\nपरब्रह्म महेशस्य शक्तिराद्या सनातनी ।।\nउमा या समभिख्याता त्रैलोक्यजननी परा ।।३।।\nसती हेमवती तस्या अवतारद्वयं श्रुतम्।।\nअपरानवतारांस्त्वं ब्रूहि सूत् महामते ।।४।।\nको विरज्येत मतिमान् गुणश्रवणकर्मणि ।।\nश्रीमातुर्ज्ञानिनो यानि न त्यजन्ति कदाचन।५।।।\nसूत उवाच ।।\nधन्या यूयं महात्मानः कृतकृत्याः स्थ सर्वदा ।।\nयत्पृच्छथ पराम्बाया उमायाश्चरितं महत् ।।६।।\nशृण्वतां पृच्छतां चैव तथा वाचयतां च तत् ।।\nपादाम्बुजरजांस्येव तीर्थानि मुनयो विदुः ।।७।।\nते धन्या कृतकृत्याः स्युर्धन्या तेषां प्रसूः कुलम् ।।\nयेषां चित्तं भवेल्लीनं श्रीदेव्यां परसंविदि ।। ८ ।।\nये न स्तुवन्ति देवेशीं सर्वकारणकारणाम् ।।\nमायागुणैर्मोहितास्स्युर्हतभाग्या न संशयः ।। ९ ।।\nन भजन्ति महादेवीं करुणारससागराम् ।।\nअन्धकूपे पतन्त्येते घोरे संसाररूपिणि ।।5.45.१०।।\nगंगां विहाय तृप्त्यर्थं मरुवारि यथा व्रजेत् ।।\nविहाय देवीं तद्भिन्नं तथा देवान्तरं व्रजेत्।।११।।\nयस्याः स्मरणमात्रेण पुरुषार्थचतुष्टयम्।।\nअनायासेन लभते कस्त्यजेत्तां नरोत्तमः ।। १२ ।।\nएतत्पृष्टः पुरा मेधास्सुरथेन महात्मना ।।\nयदुक्तं मेधसा पूर्वं तच्छृणुष्व वदामि ते ।। १३ ।।\nस्वारोचिषेन्तरे पूर्वं विरथो नाम पार्थिवः ।।\nसुरथस्तस्य पुत्रोऽभून्महाबलपराक्रमः ।। १४ ।।\nदानशौण्डः सत्यवादी स्वधर्म्म कुशलः कृती ।।\nदेवीभक्तो दयासिन्धुः प्रजानां परिपालकः ।। १५ ।।\nपृथिवीं शासतस्तस्य पाकशासनतेजसः ।।\nबभूबुर्नव ये भूपाः पृथ्वीग्रहणतत्पराः।।१६।।\nकोलानाम्नीं राजधानीं रुरुधुस्तस्य भूपतेः ।।\nतैस्समन्तुमुलं युद्धं समपद्यत दारुणम्।।१७।।\nयुद्धे स निर्जितो भूपः प्रबलैस्तैर्द्विषद्गणैः ।।\nउज्जासितच्च कोलाया हृत्वा राज्यमशेषतः।।१८।।\nस राजा स्वपुरीमेत्याकरोद्राज्यं स्वमंत्रिभिः ।।\nतत्रापि च महःपक्षैर्विपक्षैस्स पराजितः।।१९।।\nदैवाच्छत्रुत्वमापन्नै रमात्यप्रमुखैर्गणैः ।।\nकोशस्थितं च यद्वित्तं तत्सर्वं चात्मसात्कृतम् ।।5.45.२०।।\nततस्स निर्गतो राजा नगरान्मृगया छलात् ।।\nअसहायोऽश्वमारुह्य जगाम गहनं वनम् ।। २१ ।।\nइतस्ततस्तत्र गच्छन्राजा मुनिवराश्रमम् ।।\nददर्श कुसुमारामभ्राजितं सर्वतोदिशम् ।।२२।।\nवेदध्वनिसमाकीर्णं शान्तजन्तुसमाश्रितम् ।।\nशिष्यैः प्रशिष्यैस्तच्छिष्यैस्समन्तात्परिवेष्टितम् ।।२३।।\nव्याघ्रादयो महावीर्या अल्पवीर्यान्महामते ।।\nतदाश्रमे न बाधन्ते द्विजवर्य्यप्रभावतः ।।२४।।\nउवास तत्र नृपतिर्महाकारुणिको बुधः ।।\nसत्कृतो मुनिनाथेन सुवचो भोजनासनैः ।। २५ ।।\nएकदा स महाराजश्चिंतामाप दुरत्ययाम् ।।\nअहो मे हीनभाग्यस्य दुर्बुद्धेर्हीनतेजसः ।। २६ ।।\nहृतं राज्यमशेषेण शत्रुवर्गैर्मदोद्धतैः ।।\nमत्पूर्वै रक्षितं राज्यं शत्रुभिर्भुज्यतेऽधुना ।। २७ ।।\nमादृशश्चैत्रवंशेस्मिन्न कोप्यासीन्महीपतिः ।।\nकिं करोमि क्व गच्छामि कथं राज्यं लभेमहि ।। २८ ।।\nअमात्या मंत्रिणश्चैव मामका ये सनातनाः ।।\nन जाने कं च नृपतिं समासाद्याधुनासते ।। २९ ।।\nविनाश्य राज्यमधुना न जाने कां गतिं गताः ।।\nरणभूमिमहोत्साहा अरिवर्गनिकर्तनाः ।। 5.45.३० ।।\nमामका ये महाशूरा नृपमन्यं भजन्ति ते ।।\nपर्वताभा गजा अश्वा वातवद्वेगगामिनः ।।३१।।\nपूर्वपूर्वार्जितः कोशः पाल्यते तैर्नवाधुना ।।\nएवं मोहवशं यातो राजा परमधार्मिकः ।। ३२ ।।\nएतस्मिन्नंतरे तत्र वैश्यः कश्चित्समागतः।।\nराजा पप्रच्छ कस्त्वं भोः किमर्थमिह चागतः।।३३।।\nदुर्मना लक्ष्यसे कस्मादेतन्मे ब्रूहि साम्प्रतम् ।।\nइत्याकर्ण्य वचो रम्यं नरपालेन भाषितम् ।। ३४ ।।\nदृग्भ्यां विमुंचन्नश्रूणि समाधिर्वैश्यपुंगवः ।।\nप्रत्युवाच महीपालं प्रणयावनतो गिरम् ।। ३५ ।।\n।। वैश्य उवाच ।।\nसमाधिर्नाम वैश्योहं धनिवंशसमुद्भवः ।।\nपुत्रदारादिभिस्त्यक्तो धनलोभान्महीपते ।। ३६ ।।\nस वनमभ्यागतो राजन्दुःखितः स्वेन कर्मणा ।।\nसोहं पुत्रप्रपौत्राणां कलत्राणां तथैव च ।। ३७ ।।\nभ्रातॄणां भ्रातृपुत्राणां परेषां सुहृदां तथा ।।\nन वेद्मि कुशलं सम्यक्करुणासागर प्रभो ।।३८।।\nराजोवाच ।।\nनिष्कासितो यैः पुत्राद्यैर्दुर्वृत्तैर्धनगर्धिभिः ।।\nतेषु किं भवता प्रीतिः क्रियते मूर्खजन्तुवत्।।३९।।\nवैश्य उवाच ।।\nसम्यगुक्तं त्वया राजन्वचः सारार्थबृंहितम् ।।\nतथापि स्नेहपाशेन मोह्यतेऽतीव मे मनः।।5.45.४०।।\nएवं मोहाकुलौ वैश्यपार्थिवौ मुनिसत्तम ।।\nजग्मतुर्मुनिवर्यस्य मेधसः सन्निधिन्तदा ।।४१।।\nस वैश्यराजसहितो नरराजः प्रतापवान् ।।\nप्रणनाम महावीरः शिरसा योगिनां वरम् ।।४२।।\nबद्ध्वाञ्जलिमिमां वाचमुवाच नृपतिर्मुनिम् ।।\nभगवन्नावयोर्मोहं छेत्तुमर्हसि साम्प्रतम् ।। ४३ ।।\nअहं राजश्रिया त्यक्तो गहनं वनमाश्रितः ।।\nतथापि हृतराज्यस्य तोषो नैवाभिजायते ।। ४४ ।।।\nअयं च वैश्यस्स्वजनैर्दाराद्यैर्निष्कृतो गृहात् ।।\nतथाप्येतस्य ममता न निवृत्तिं समश्नुते ।। ४५ ।।\nकिमत्र कारणं ब्रूहि ज्ञानिनोरपि नो मनः ।।\nमोहेन व्याकुलं जातं महत्येषां हि मूर्खता ।। ४६ ।।\nऋषि उवाच ।।\nमहामाया जगद्धात्री शक्तिरूपा सनातनी ।।\nसा मोहयति सर्वेषां समाकृष्य मनांसि वै।।४७।।\nब्रह्मादयस्सुरास्सर्वे यन्मायामोहिताः प्रभो ।।\nन जानन्ति परन्तत्त्वं मनुष्याणां च का कथा ।। ४८ ।।\nसा सृजत्यखिलं विश्वं सैव पालयतीति च ।।\nसैव संहरते काले त्रिगुणा परमेश्वरी ।।४९।।\nयस्योपरि प्रसन्ना सा वरदा कामरूपिणी।।\nस एव मोहमत्येति नान्यथा नृपसत्तम ।।5.45.५०।।\nराजोवाच ।।\nका सा देवी महामाया या च मोहयतेऽखिलान्।।\nकथं जाता च सा देवी कृपया वद मे मुने ।। ५१ ।।\nऋषिरुवाच ।।\nजगत्येकार्णवे जाते शेषमास्तीर्य योगराट् ।।\nयोगनिद्रामुपाश्रित्य यदा सुष्वाप केशवः ।। ५२ ।।\nतदा द्वावसुरौ जातौ विष्णौ कर्णमलेन वै ।।\nमधुकैटभनामानौ विख्यातौ पृथिवीतले ।। ५३ ।।\nप्रलयार्कप्रभौ घोरौ महाकायौ महाहनू ।।\nदंष्द्राकरालवदनौ भक्षयन्तौ जगन्ति वा।।५४।।\nतौ दृष्ट्वा भगवन्नाभिपङ्कजे कमलासनम् ।।\nहननायोद्यतावास्तां कस्त्वं भोरिति वादिनौ ।।५५।।\nसमालोक्यं तु तौ दैत्यौ सुरज्येष्ठो जनार्दनम् ।।\nशयानं च पयोम्भोधौ तुष्टाव परमेश्वरीम् ।।५६।।\nब्रह्मोवाच।।\nरक्षरक्ष महामाये शरणागतवत्सले।।\nएताभ्यां घोररूपाभ्यां दैत्याभ्यां जगदम्बिके।।५७।।\nप्रणमामि महामायां योगनिद्रामुमां सतीम् ।।\nकालरात्रिं महारात्रिं मोहरात्रिं परात्पराम् ५८।।\nत्रिदेवजननीं नित्यां भक्ताभीष्टफलप्रदाम् ।।\nपालिनीं सर्वदेवानां करुणावरुणालयम् ।। ५९ ।।\nत्वत्प्रभावादहं ब्रह्मा माधवो गिरिजापतिः ।।\nसृजत्यवति संसारं काले संहरतीति च ।।5.45.६०।।\nत्वं स्वाहा त्वं स्वधा त्वं ह्रीस्त्वं बुद्धिर्विमला मता ।।\nतुष्टिः पुष्टिस्त्वमेवाम्ब शान्तिः क्षान्तिः क्षुधा दया ।।६१।।\nविष्णु माया त्वमेवाम्ब त्वमेव चेतना मता।।\nत्वं शक्तिः परमा प्रोक्ता लज्जा तृष्णा त्वमेव च ।।६२।।\nभ्रान्तिस्त्वं स्मृतिरूपा त्वं मातृरूपेण संस्थिता ।।\nत्वं लक्ष्मीर्भवने पुंसां पुण्याक्षरप्रवर्तिनाम् ।।६३।।\nत्वं जातिस्त्वं मता वृत्तिर्व्याप्तिरूपा त्वमेव हि।।\nत्वमेव चित्तिरूपेण व्याप्य कृत्स्नं प्रतिष्ठिता ।। ६४ ।।\nसा त्वमेतौ दुराधर्षावसुरौ मोहयाम्बिके ।\nप्रबोधय जगद्योने नारायणमजं विभुम् ।। ६५ ।।\nऋषिरुवाच ।। ।।\nब्रह्मणा प्रार्थिता सेयं मधुकैटभनाशने ।।\nमहाविद्याजगद्धात्री सर्वविद्याधिदेवता ।।६६।।\nद्वादश्यां फाल्गुनस्यैव शुक्लायां समभून्नृप ।।\nमहाकालीति विख्याता शक्तिस्त्रैलोक्यमोहिनी ।।६७।।\nततोऽभवद्वियद्वाणी मा भैषीः   कमलासन।।\nकण्टकं नाशयाम्यद्य हत्वाजौ मधुकैटभौ ।।६८।।\nइत्युक्त्वा सा महामाया नेत्रवक्त्रादितो हरेः।।\nनिर्गम्य दर्शने तस्थौ ब्रह्मणोऽव्यक्तजन्मनः ।। ६९ ।।\nउत्तस्थौ च हृषीकेशो देवदेवो जनार्दनः ।।\nस ददर्श पुरो दैत्यो मधुकैटभसंज्ञकौ ।।5.45.७०।।\nताभ्यां प्रववृत्ते युद्धं विष्णोरतुलतेजसः ।।\nपञ्चवर्षसहस्राणि बाहुयुद्धमभूत्तदा ।।७१।।\nमहामायाप्रभावेण मोहितो दानवोत्तमौ ।।\nजजल्पतू रमाकान्तं गृहाण वरमीप्सितम् । ७२ ।।\nनारायण उवाच ।।\nमयि प्रसन्नौ यदि वां दीयतामेष मे वरः ।।\nमम वध्यावुभौ नान्यं युवाभ्यां प्रार्थये वरम् ।। ७३ ।।\nऋथिरुवाच ।।\nएकार्णवां महीं दृष्ट्वा प्रोचतुः केशवं वचः ।।\nआवां जहि न यत्रासौ धरणी पयसाऽ ऽप्लुता ।। ७४ ।।\nतथास्तु प्रोच्य भगवांश्चक्रमुत्थाप्य सूज्ज्वलम् ।।\nचिच्छेद शिरसी कृत्वा स्वकीयजघने तयोः।।७५।।\nएवन्ते कथितो राजन्कालिकायास्समुद्भवः ।।\nमहालक्ष्म्यास्तथोत्पत्तिं निशामय महामते ।। ७६ ।।\nनिर्विकारादि साकारा निराकारापि देव्युमा ।।\nदेवानां तापनाशार्थं प्रादुरासीद्युगेयुगे ।। ७५ ।।\nयदिच्छावैभवं सर्वं तस्या देहग्रहः स्मृतः ।।\nलीलया सापि भक्तानां गुणवर्णनहेतवे ।। ७८ ।। ।।\nइति श्रीशिवमहापुराणे पञ्चम्यामुमासंहितायां मधुकैटभवधे महाकालिकावतारवर्णनं नाम पंचचत्वारिंशोऽध्यायः ।। ४५ ।।"
  }
]
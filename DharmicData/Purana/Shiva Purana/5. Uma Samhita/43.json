[
  {
    "text": "शौनक उवाच ।।\nआचार्य्यपूजनं ब्रूहि सूत व्यासगुरोऽधुना ।।\nग्रन्थस्य श्रवणान्ते हि किं कर्तव्यं तदप्यहो ।। १ ।।\nसूत उवाच ।।\nपूजयेद्विधिवद्भक्त्याचार्य्यं श्रुत्वा कथां पराम् ।।\nग्रन्थान्ते विधिवद्दद्यादाचार्य्याय प्रसन्नधीः ।।२।।\nततो वक्तारमानम्य संपूज्य च यथाविधि ।।\nभूषणैर्हस्तकर्णानां वस्त्रैस्सौम्यादिभिस्सुधीः ।।३।।\nशिवपूजासमाप्तौ तु दद्याद्धेनुं सवत्सिकाम् ।।\nकृत्वासनं सुवर्णस्य पलमानस्य साम्बरम् ।। ४ ।।\nतत्रास्थाप्य शुभं ग्रंथं लिखितं ललिताक्षरैः ।।\nआचार्याय सुधीर्दद्यान्मुक्तः स्याद्भवबन्धनैः ।। ५ ।।\nग्रामो गजो हयश्चापि यथाशक्त्यपराणि च ।।\nमुने सर्वाणि देयानि वाचकाय महात्मने ।। ६ ।।\nविधानसहितं सम्यक्छतं हि सफलं स्मृतम् ।।\nपुराणं शौनकमुने सत्यमेवोदितं मया ।। ७ ।।\nतस्माद्विधानदुक्तं तु शृणुयाद्भक्तितो मुने ।।\nपुराणं निगमार्थाढ्यं पुण्यदं हृदयं श्रुतेः ।। ८ ।।\nइति श्रीशिवमहापुराणे पञ्चम्यामुमासंहितातायां व्यासपूजनप्रकारो नाम त्रिचत्वारिंशोऽध्यायः ।।४३।।"
  }
]
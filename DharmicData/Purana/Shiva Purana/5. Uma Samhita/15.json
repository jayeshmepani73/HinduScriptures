[
  {
    "text": "व्यास उवाच ।।\nयेनैकेन हि दत्तेन सर्वेषां प्राप्यते फलम् ।।\nदानानां तन्ममाख्या हि मानुषाणां हितार्थतः।।१।।\nसनत्कुमार उवाच।।\nशृणु कालेः प्रदत्ताद्वै फलं विंदंति मानवाः।।\nएकस्मादपि सर्वेषां दानानां तद्वदामि ते ।। २ ।।\nदानानामुत्तमं दानं ब्रह्माण्डं खलु मानवैः ।।\nदातव्यं मुक्तिकामैस्तु संसारोत्तारणाय वै ।। ३ ।।\nब्रह्मांडे सकलं दत्तं यत्फलं लभते नरः ।।\nतदेकभावादाप्नोति सप्तलोकाधिपो भवेत् ।। ४ ।।\nयावच्चन्द्रदिवाकरौ नभसि वै यावत्स्थिरा मेदिनी\nतावत्सोऽपि नरः स्वबांधवयुतस्स्ववर्गौकसामोकसि।।\nसर्वेष्वेव मनोनुगेषु ककुभिर्ब्रह्माण्डदः क्रीडते\nपश्चाद्याति पदं सुदुर्लभतरं देवैर्मुदे माधवम् ।। ५ ।।\nव्यास उवाच ।।\nभगवन्ब्रूहि ब्राह्माण्डं यत्प्रमाणं यदात्मकम् ।।\nयदाधारं यथाभूतं येन मे प्रत्ययो भवेत् ।। ६ ।।\nसनत्कुमार उवाच ।।\nमुने शृणु प्रवक्ष्यामि यदुत्सेधं तु विस्तरम् ।।\nब्रह्माण्डं तत्तु संक्षेपाच्छ्रुत्वा पापात्प्रमुच्यते ।।७।।\nयत्तत्कारणमव्यक्तं व्यक्तं शिवमनामयम् ।।\nतस्मात्संजायते ब्रह्मा द्विधाभूताद्धि कालतः ।।८।।\nब्राह्माण्डं सृजति ब्रह्मा चतुर्द्दशभवात्मकम् ।।\nतद्वच्मि क्रमतस्तात समासाच्छृणु यत्नतः ।।९।।\nपातालानि तु सप्तैव भुवनानि तथोर्द्ध्वतः ।।\nउच्छ्रायो द्विगुणस्तस्य जलमध्ये स्थितस्य च ।। 5.15.१० ।।\nतस्याधारः स्थितो नागस्स च विष्णुः प्रकीर्तितः ।।\nब्रह्मणो वचसो हेतोर्बिभर्ति सकलं त्विदम् ।। ११ ।।\nशेषस्यास्य गुणान् वक्तुं न शक्ता देवदानवाः ।।\nयोनंतः पठ्यते सिद्धैर्देवर्षिगणपूजितः ।। १२ ।।\nशिरःसाहस्रयुक्तस्स सर्वा विद्योतयन्दिशः ।।\nफणामणिसहस्रेण स्वस्तिकामलभूषणः ।। १३ ।।\nमदाघूर्णितनेत्रोऽसौ साग्निश्श्वेत इवाचलः ।।\nस्रग्वी किरीटी ह्याभाति यस्सदैवैक कुंडलः ।। १४ ।।\nसायं गंगाप्रवाहेण श्वेतशैलोपशोभितः ।।\nनीलवासा मदोद्रिक्तः कैलासाद्रिरिवापरः ।। १५ ।।\nलांगलासक्तहस्ताग्रो बिभ्रन्मुसलमुत्तमम्।।\nयोऽर्च्यते नागकन्याभिस्स्वर्णवर्णाभिरादरात् ।।१६।।\nसंकर्षणात्मको रुद्रो विषानलशिखोज्ज्वलः ।।\nकल्पांते निष्क्रमन्ते यद्वक्त्रेभ्योऽग्निशिखा मुहुः ।।\nदग्ध्वा जगत्त्रयं शान्ता भवंतीत्यनुशुश्रुम ।। १७ ।।\nआस्ते पातालमूलस्थस्स शेषः क्षितिमण्डलम् ।।\nबिभ्रत्स्वपृष्ठे भूतेशश्शेषोऽशेषगुणार्चितः ।।१८।।\nतस्य वीर्यप्रभावश्च साकांक्षैस्त्रिदशैरपि ।।\nन हि वर्णयितुं शक्यः स्वरूपं ज्ञातुमेव वा ।। १९ ।।\nआस्ते कुसुममालेव फणामणिशिलारुणा ।।\nयस्यैषा सकला पृथ्वी कस्तद्वीर्यं वदिष्यति ।।5.15.२०।।\nयदा विजृम्भतेऽनंतो मदाघूर्णितलोचनः ।।\nतदा चलति भूरेषा साद्रितोयाधिकानना ।।२१।।\nदशसाहस्रमेकैकं पातालं मुनि सत्तम ।।\nअतलं वितलं चैव सुतलं च रसातलम् ।। २२ ।।\nतलं तलातलं चाग्र्यं पातालं सप्तमं मतम् ।।\nभूमेरधस्सप्त लोका इमे ज्ञेया विचक्षणैः।।२३।।\nउच्छ्रायो द्विगुणश्चैषां सर्वेषां रत्नभूमयः ।।\nरत्नवन्तोऽथ प्रासादा भूमयो हेमसंभवाः।।२४।।\nतेषु दानवदैतेया नागानां जातयस्तथा ।।\nनिवसंति महानागा राक्षसा दैत्यसंभवाः ।।२५।।\nप्राह स्वर्गसदोमध्ये पातालानीति नारदः ।।\nस्वर्लोकादति रम्याणि तेभ्योऽसावागतो दिवि।।२६।।\nनानाभूषणभूषासु मणयो यत्र सुप्रभाः ।।\nआह्लादकानि शुभ्राणि पातालं केन तत्समम्।।२७।।\nपाताले कस्य न प्रीतिरितश्चेतश्च शोभितम् ।।\nदेवदानवकन्याभिर्विमुक्तस्याभिजायते ।। २८ ।।\nदिवार्करश्मयो यत्र न भवंति विधो निशि ।।\nन शीतमातपो यत्र मणितेजोऽत्र केवलम् ।। २९ ।।\nभक्ष्यभोज्यान्नपानानि भुज्यंते मुदितैर्भृशम् ।।\nयत्र न जायते कालो गतोऽपि मुनिसत्तम ।।5.15.३०।।\nपुंस्कोकिलरुतं यत्र पद्मानि कमलाकराः ।।\nनद्यस्सरांसि रम्याणि ह्यन्योन्यविचराणि च ।।३१।।\nभूषणान्यतिशुभ्राणि गंधाढ्यं चानुलेपनम् ।।\nवीणावेणुमृदंगानां स्वना गेयानि च द्विज।।३२।।\nदैत्योरगैश्च भुज्यंते पाताले वै सुखानि च ।।\nतपसा समवाप्नोति दानवैस्सिद्धमानवैः।।३३।।\nइति श्रीशिवमहापुराणे पञ्चम्यामुमासंहितायां ब्रह्माण्डकथने पाताललोकवर्णनं नाम पंचदशोऽध्यायः।।१५।।"
  }
]
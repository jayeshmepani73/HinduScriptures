[
  {
    "text": "सूत उवाच ।।\nमनोर्वैवस्वतस्यासन्पुत्रा वै नव तत्समाः ।।\nपश्चान्महोन्नता धीराः क्षत्रधर्मपरायणाः।।१।।\nइक्ष्वाकुः शिबिनाभागौ धृष्टः शर्यातिरेव च ।।\nनरिष्यन्तोऽथ नाभागः करूषश्च प्रियव्रतः।।२।।\nअकरोत्पुत्त्रकामस्तु मनुरिष्टिं प्रजापति।।\nअनुत्पन्नेषु पुत्रेषु तत्रेष्ट्यां मुनिपुंगवः।।३।।\nसा हि दिव्यांबरधरा दिव्याभरणभूषिता।\nदिव्यसंहनना चैवमिला जज्ञे हि विश्रुता।।४।।\nतामिडेत्येव होवाच मनुर्दण्डधरस्तथा ।।\nअनुगच्छत्व मामेति तमिडा प्रत्युवाच ह ।।५।।\nइडोवाच ।।\nधर्मयुक्तमिदं वाक्यं पुत्रकामं प्रजापतिम् ।।\nमित्रावरुणयोरंशैर्जातास्मि वदतां वर ।। ६ ।।\nतयोस्सकाशं यास्यामि न मे धर्मे रुचिर्भवेत् ।।\nएवमुक्त्वा सती सा तु मित्रावरुणयोस्ततः ।। ७ ।।।\nगत्वांतिकं वरारोहा प्रांजलिर्वाक्यमब्रवीत् ।।\nअंशैस्तु युवयोर्जाता मनुयज्ञे महामुनी ।।८।।\nआगता भवतोरंति ब्रूतं किं करवाणि वाम् ।।\nअन्यान्पुत्रान्सृज विभो तैर्वंशस्ते भविष्यति ।।९।।\nसूत उवाच।।\nतां तथावादिनीं साध्वीमिडां मन्वध्वरोद्भवाम्।।\nमित्रावरुणानामानौ मुनी ऊचतुरादरात् ।। 5.36.१० ।।\nमित्रावरुणावूचतुः ।।\nअनेन तव धर्मज्ञे प्रश्रयेण दमेन च ।।\nसत्येन चैव सुश्रोणि प्रीतौ द्वौ वरवर्णिनि ।। ११ ।।\nआवयोस्त्वं महाभागे ख्यातिं चैव गमिष्यसि ।।\nमनोर्वशकरः पुत्रस्त्वमेव च भविष्यसि ।।१२।।\nसुद्युम्न इति विख्यातस्त्रिषु लोकेषु विश्रुतः ।।\nजगत्प्रियो धर्मशीलौ मनुवंशविवर्द्धनः ।।१३।।\nसूत उवाच ।।\nनिवृत्ता सा तु तच्छ्रुत्वा गच्छंती पितुरंतिके ।।\nबुधेनांतरमासाद्य मैधुनायोपमंत्रिता ।।१४।।\nसोमपुत्रात्ततो जज्ञे तस्यां राजा पुरूरवाः ।।\nपुत्रोऽतिसुन्दरः प्राज्ञ उर्वशी पतिरुन्नतः ।।१५।।\nजनयित्वा च सा तत्र पुरूरवसमादरात्।।\nपुत्रं शिवप्रसादात्तु  पुनस्सुद्युम्नतां गतः ।।१६।।\nसुद्युम्नस्य तु दायादास्त्रयः परमधार्मिकाः ।।\nउत्कलश्च गयश्चापि विनताश्वश्च वीर्यवान् ।।१७।।\nउत्कलस्योत्कला विप्रा विनताश्वस्य पश्चिमाः ।।\nदिक्पूर्वा मुनि शार्दूल गयस्य तु गया स्मृताः ।। १८ ।।\nप्रविष्टे तु मनौ तात दिवाकरतनुं तदा ।।\nदशधा तत्र तत्क्षेत्रमकरोत्पृथिवीं मनुः ।।१९।।\nइक्ष्वाकुः श्रेष्ठदायादो मध्यदेशमवाप्तवान्।।\nवसिष्ठवचनादासीत्प्रतिष्ठानं महात्मनः।।5.36.२०।।\nप्रतिष्ठां धर्मराज्यस्य सुद्युम्नोथ ततो ददौ।।\nतत्पुरूरवसे प्रादाद्राज्यं प्राप्य महायशाः।।२१।।\nमानवो यो मुनिश्रेष्ठाः स्त्रीपुंसोर्लक्षणः प्रभुः ।।\nनरिष्यंताच्छकाः पुत्रा नभगस्य सुतो ऽभवत्।।२२।।\nअंबरीषस्तु बाह्लेयो बाह्लकं क्षेत्रामाप्तवान् ।।\nशर्यातिर्मिथुनं त्वासीदानर्तो नाम विश्रुतः।।२३।।\nपुत्रस्सुकन्या कन्या च या पत्नी च्यवनस्य हि ।।\nआनर्तस्य हि दायादो रैभ्यो नाम स रैवतः ।। २४ ।।\nआनर्तविषये यस्य पुरी नाम कुशस्थली।।\nमहादिव्या सप्तपुरीमध्ये या सप्तमी मता।।२५।।\nतस्य पुत्रशतं त्वासीत्ककुद्मी ज्येष्ठ उत्तमः ।।\nतेजस्वी सुबलः पारो धर्मिष्ठो ब्रह्मपालकः।।२६।।\nककुद्मिनस्तु संजाता रेवती नाम कन्यका।।\nमहालावण्यसंयुक्ता दिव्यलक्ष्मीरिवापरा ।।२७।।\nप्रष्टुं कन्यावरं राजा ककुद्मी कन्यया सह ।।\nब्रह्मलोके विधेस्सम्यक्सर्वाधीशो जगाम ह ।।२८।।\nआवर्तमाने गांधर्वे स्थितो लब्धक्षणः क्षणम् ।।\nशुश्राव तत्र गांधर्वं नर्तने ब्रह्मणोंऽतिके ।। २९ ।।\nमुहूर्तभूतं तत्काले गतं बहुयुगं तदा ।।\nन किंचिद्बुबुधे राजा ककुद्मी मुनयस्स तु ।। 5.36.३० ।।\nतदासौ विधिमा नम्य स्वाभिप्रायं कृतांजलिः ।।\nन्यवेदयद्विनीतात्मा ब्रह्मणे परमात्मने।।३१।।\nतदभिप्रायमाकर्ण्य स प्रहस्य प्रजापतिः ।।\nककुद्मिनं महाराजं समाभाष्य समब्रवीत् ।।३२।।\nब्रह्मोवाच ।।\nशृणु राजन्रैभ्यसुत ककुद्मिन्पृथिवपिते।।\nमद्वचः प्रीतितस्सत्यं प्रवक्ष्यामि विशेषतः ।। ३३ ।।\nकालेन संहृतास्ते वै वरा ये ते कृता हृदि ।।\nन तद्गोत्रं हि तत्रास्ति कालस्सर्वस्य भक्षकः ।।३४।।\nत्वत्पुर्य्यपि हता पुण्यजनैस्सा राक्षसैर्नृप ।।\nअष्टाविंशद्द्वापरेऽद्य कृष्णेन निर्मिता पुनः ।।३५।।\nकृता द्वारावती नाम्ना बहुद्वारा मनोरमा ।।\nभोजवृष्ण्यंधकैर्गुप्ता वासुदेवपुरोगमैः।।३६।।\nतद्गच्छ तत्र प्रीतात्मा वासुदेवाय कन्यकाम् ।।\nबलदेवाय देहि त्वमिमां स्वतनयां नृप।।३७।।\nसूत उवाच ।।\nइत्यादिष्टो नृपोऽयं तं नत्वा तां च पुरीं गतः ।।\nगतान्बहून्युगाञ्ज्ञात्वा विस्मितः कन्यया युतः।।३८।।\nततस्तु युवतीं कन्यां तां च स्वां सुविधानतः ।।\nकृष्णभ्रात्रे बलायाशु प्रादात्तत्र स रेवतीम् ।। ३९ ।।\nततो जगाम शिखरं मेरोर्दिव्यं महाप्रभुः ।।\nशिवमाराधयामास स नृपस्तपसि स्थितः ।। 5.36.४० ।।\nऋषय ऊचुः ।।\nतत्र स्थितो बहुयुगं ब्रह्मलोके स रेवतः ।।\nयुवैवागान्मर्त्यलोकमेतन्नः संशयो महान् ।।४१।।\nसूत उवाच ।।\nन जरा क्षुत्पिपासा वा विकारास्तत्र संति वै ।।\nअपमृत्युर्न केषांचिन्मुनयो ब्रह्मणोंऽतिके ।। ४२ ।।\nअतो न राजा संप्राप जरां मृत्युं च सा सुता ।।\nस युवैवागतस्तत्र संमंत्र्य तनयावरम् ।।४३।।\nगत्वा द्वारावतीं दिव्यां पुरीं कृष्णविनिर्मिताम् ।।\nविवाहं कारयामास कन्यायाः स बलेन हि ।।४४।।\nतस्य पुत्रशतं त्वासीद्धार्मिकस्य महाप्रभो ।।\nकृष्णस्यापि सुता जाता बहुस्त्रीभ्योऽमितास्ततः ।।४५।।\nअन्ववायो महांस्तत्र द्वयोरपि महात्मनोः ।।\nक्षत्रिया दिक्षु सर्वासु गता हृष्टास्सुधार्मिकाः ।। ४६ ।।\nइति प्रोक्तो हि शर्यातेर्वंशोऽन्येषां वदाम्यहम् ।।\nमानवानां हि संक्षेपाच्छृणुतादरतो द्विजाः ।। ४७ ।।\nनाभागो दिष्टपुत्रोऽभूत्स तु ब्राह्मणतां गतः ।।\nस्वक्षत्रवंशं संस्थाप्य ब्रह्मकर्मभिरावृतः।।४८।।\nधृष्टाद्धार्ष्टमभूत्क्षत्रं ब्रह्मभूयं गतं क्षितौ ।।\nकरूषस्य तु कारूषाः क्षत्रिया युद्धदुर्मदाः ।।४९।।\nनृगो यो मनुपुत्रस्तु महादाता विशेषतः ।।\nनानावसूनां सुप्रीत्या विप्रेभ्यश्च गवां तथा ।।5.36.५०।।\nगोदातव्यत्ययाद्यस्तु स्वकुबुद्ध्या  स्वपापतः ।।\nकृकलासत्वमापन्नः श्रीकृष्णेन समुद्धृतः ।।५१।।\nतस्येकोभूत्सुतः श्रेष्ठः प्रयातिर्धर्मवित्तथा ।।\nइति श्रुतं मया व्यासात्तत्प्रोक्तं हि समासतः ।।५२।\nवृषघ्नस्तु मनोः पुत्रो गोपालो गुरुणा कृतः ।।\nपालयामास गा यत्तो रात्र्यां वीरासनव्रतः ।। ५३ ।।\nस एकदाऽऽगतं गोष्ठे व्याघ्रं गा हिंसितुं बली ।।\nश्रुत्वा गोकदनं बुद्धो हंतुं तं खड्गधृग्ययौ ।।५४।।\nअजानन्नहनद्बभ्रोश्शिरश्शार्दूलशंकया ।।\nनिश्चक्राम सभीर्व्याघ्रो दृष्ट्वा तं खड्गिनं प्रभुम् ।। ५५ ।।\nमन्यमानो हतं व्याघ्रं स्वस्थानं स जगाम ह ।।\nरात्र्यां तस्यां भ्रमापन्नो वर्षवातविनष्टधीः ।।५६।।\nव्युष्टायां निशि चोत्थाय प्रगे तत्र गतो हि सः ।।\nअद्राक्षीत्स हतां बभ्रुं न व्याघ्रं दुःखितोऽभवत् ।।५७।।\nश्रुत्वा तद्वृत्तमाज्ञाय तं शशाप कृतागसम् ।।\nअकामतोविचार्य्येति शूद्रो भव न क्षत्रियः ।।५८।।\nएवं शप्तस्तु गुरुणा कुलाचार्य्येण कोपतः ।।\nनिस्सृतश्च पृषध्रस्तु जगाम विपिनं महत् ।। ५९ ।।\nनिर्विण्णः स तु कष्टेन विरक्तोऽभूत्स योगवान्।।\nवनाग्नौ दग्धदेहश्च जगाम परमां गतिम्।।5.36.६०।।\nकविः पुत्रो मनोः प्राज्ञश्शिवानुग्रहतोऽभवत् ।।\nभुक्त्वा सुखं दिव्यं मुक्तिं प्राप सुदुर्लभाम्।।६१।।\nइति श्रीशिवमहापुराणे पञ्चम्यामुमासंहितायां मनुनवपुत्रवंशवर्णनंनाम षट्त्रिंशो ऽध्यायः।।३६।।"
  }
]
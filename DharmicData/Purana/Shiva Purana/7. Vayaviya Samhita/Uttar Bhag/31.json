[
  {
    "text": "उपमन्युरुवाच\nस्तोत्रं वक्ष्यामि ते कृष्ण पञ्चावरणमार्गतः  ॥ ७.२,३१.१\nयोगेश्वरमिदं पुण्यं कर्म येन समाप्यते  ॥ ७.२,३१.१\nजय जय जगदेकनाथ शंभो प्रकृतिमनोहर नित्यचित्स्वभाव  ॥ ७.२,३१.२\nअतिगतकलुषप्रपञ्चवाचामपि मनसां पदवीमतीततत्त्वम्  ॥ ७.२,३१.२\nस्वभावनिर्मलाभोग जय सुन्दरचेष्टित  ॥ ७.२,३१.३\nस्वात्मतुल्यमहाशक्ते जय शुद्धगुणार्णव  ॥ ७.२,३१.३\nअनन्तकांतिसंपन्न जयासदृशविग्रह  ॥ ७.२,३१.४\nअतर्क्यमहिमाधार जयानाकुलमंगल  ॥ ७.२,३१.४\nनिरंजन निराधार जय निष्कारणोदय  ॥ ७.२,३१.५\nनिरन्तरपरानन्द जय निर्वृतिकारण  ॥ ७.२,३१.५\nजयातिपरमैश्वर्य जयातिकरुणास्पद  ॥ ७.२,३१.६\nजय स्वतंत्रसर्वस्व जयासदृशवैभव  ॥ ७.२,३१.६\nजयावृतमहाविश्व जयानावृत केनचित् ॥ ७.२,३१.७\nजयोत्तर समस्तस्य जयात्यन्तनिरुत्तर  ॥ ७.२,३१.७\nजयाद्भुत जयाक्षुद्र जयाक्षत जयाव्यय  ॥ ७.२,३१.८\nजयामेय जयामाय जयाभाव जयामल  ॥ ७.२,३१.८\nमहाभुज महासार महागुण महाकथ  ॥ ७.२,३१.९\nमहाबल महामाय महारस महारथ  ॥ ७.२,३१.९\nनमः परमदेवाय नमः परमहेतवे  ॥ ७.२,३१.१०\nनमश्शिवाय शांताय नमश्शिवतराय ते  ॥ ७.२,३१.१०\nत्वदधीनमिदं कृत्स्नं जगद्धि ससुरासुरम्  ॥ ७.२,३१.११\nअतस्त्वद्विहितामाज्ञां क्षमते को ऽतिवर्तितुम्  ॥ ७.२,३१.१२\nअयं पुनर्जनो नित्यं भवदेकसमाश्रयः  ॥ ७.२,३१.१३\nभवानतो ऽनुगृह्यास्मै प्रार्थितं संप्रयच्छतु  ॥ ७.२,३१.१३\nजयांबिके जगन्मातर्जय सर्वजगन्मयि  ॥ ७.२,३१.१४\nजयानवधिकैश्वर्ये जयानुपमविग्रहे  ॥ ७.२,३१.१४\nजय वाङ्मनसातीते जयाचिद्ध्वांतभंजिके  ॥ ७.२,३१.१५\nजय जन्मजराहीने जय कालोत्तरोत्तरे  ॥ ७.२,३१.१५\nजयानेकविधानस्थे जय विश्वेश्वरप्रिये  ॥ ७.२,३१.१६\nजय विश्वसुराराध्ये जय विश्वविजृंभिणि  ॥ ७.२,३१.१६\nजय मंगलदिव्यांगि जय मंगलदीपिके  ॥ ७.२,३१.१७\nजय मंगलचारित्रे जय मंगलदायिनि  ॥ ७.२,३१.१७\nनमः परमकल्याणगुणसंचयमूर्तये  ॥ ७.२,३१.१८\nत्वत्तः खलु समुत्पन्नं जगत्त्वय्येव लीयते  ॥ ७.२,३१.१८\nत्वद्विनातः फलं दातुमीश्वरोपि न शक्नुयात् ॥ ७.२,३१.१९\nजन्मप्रभृति देवेशि जनोयं त्वदुपाश्रितः  ॥ ७.२,३१.१९\nअतो ऽस्य तव भक्तस्य निर्वर्तय मनोरथम्  ॥ ७.२,३१.२०\nपञ्चवक्त्रो दशभुजः शुद्धस्फटिकसन्निभः  ॥ ७.२,३१.२०\nवर्णब्रह्मकलादेहो देवस्सकलनिष्कलः  ॥ ७.२,३१.२१\nशिवभक्तिसमारूढः शांत्यतीतस्सदाशिवः  ॥ ७.२,३१.२१\nभक्त्या मयार्चितो मह्यं प्रार्थितं शं प्रयच्छतु  ॥ ७.२,३१.२१\nसदाशिवांकमारूढा शक्तिरिच्छा शिवाह्वया  ॥ ७.२,३१.२२\nजननी सर्वलोकानां प्रयच्छतु मनोरथम्  ॥ ७.२,३१.२२\nशिवयोर्दयिता पुत्रौ देवौ हेरंबषण्मुखौ  ॥ ७.२,३१.२३\nशिवानुभावौ सर्वज्ञौ शिवज्ञानामृताशिनौ  ॥ ७.२,३१.२३\nतृप्तौ परस्परं स्निग्धौ शिवाभ्यां नित्यसत्कृतौ  ॥ ७.२,३१.२४\nसत्कृतौ च सदा देवौ ब्रह्माद्यैस्त्रिदशैरपि  ॥ ७.२,३१.२४\nसर्वलोकपरित्राणं कर्तुमभ्युदितौ सदा  ॥ ७.२,३१.२५\nस्वेच्छावतारं कुर्वंतौ स्वांशभेदैरनेकशः  ॥ ७.२,३१.२५\nताविमौ शिवयोः पार्श्वे नित्यमित्थं मयार्चितौ  ॥ ७.२,३१.२६\nतयोराज्ञां पुरस्कृत्य प्रार्थितं मे प्रयच्छताम्  ॥ ७.२,३१.२६\nशुद्धस्फटिकसंकाशमीशानाख्यं सदाशिवम्  ॥ ७.२,३१.२७\nमूर्धाभिमानिनी मूर्तिः शिवस्य परमात्मनः  ॥ ७.२,३१.२७\nशिवार्चनरतं शांतं शांत्यतीतं मखास्थितम्  ॥ ७.२,३१.२८\nपञ्चाक्षरांतिमं बीजं कलाभिः पञ्चभिर्युतम्  ॥ ७.२,३१.२८\nप्रथमावरणे पूर्वं शक्त्या सह समर्चितम्  ॥ ७.२,३१.२९\nपवित्रं परमं ब्रह्म प्रार्थितं मे प्रयच्छतु  ॥ ७.२,३१.२९\nबालसूर्यप्रतीकाशं पुरुषाख्यं पुरातनम्  ॥ ७.२,३१.३०\nपूर्ववक्त्राभिमानं च शिवस्य परमेष्ठिनः  ॥ ७.२,३१.३०\nशांत्यात्मकं मरुत्संस्थं शम्भोः पादार्चने रतम्  ॥ ७.२,३१.३१\nप्रथमं शिवबीजेषु कलासु च चतुष्कलम्  ॥ ७.२,३१.३१\nपूर्वभागे मया भक्त्या शक्त्या सह समर्चितम्  ॥ ७.२,३१.३२\nपवित्रं परमं ब्रह्म प्रार्थितं मे प्रयच्छतु  ॥ ७.२,३१.३२\nअञ्जनादिप्रतीकाशमघोरं घोरविग्रहम्  ॥ ७.२,३१.३३\nदेवस्य दक्षिणं वक्त्रं देवदेवपदार्चकम्  ॥ ७.२,३१.३३\nविद्यापादं समारूढं वह्निमण्डलमध्यगम्  ॥ ७.२,३१.३४\nद्वितीयं शिवबीजेषु कलास्वष्टकलान्वितम्  ॥ ७.२,३१.३४\nशंभोर्दक्षिणदिग्भागे शक्त्या सह समर्चितम्  ॥ ७.२,३१.३५\nपवित्रं मध्यमं ब्रह्म प्रार्थितं मे प्रयच्छतु  ॥ ७.२,३१.३५\nकुंकुमक्षोदसंकाशं वामाख्यं वरवेषधृक् ॥ ७.२,३१.३६\nवक्त्रमुत्तरमीशस्य प्रतिष्ठायां प्रतिष्ठितम्  ॥ ७.२,३१.३६\nवारिमंडलमध्यस्थं महादेवार्चने रतम्  ॥ ७.२,३१.३७\nतुरीयं शिवबीजेषु त्रयोदशकलान्वितम्  ॥ ७.२,३१.३७\nदेवस्योत्तरदिग्भागे शक्त्या सह समर्चितम्  ॥ ७.२,३१.३८\nपवित्रं परमं ब्रह्म प्रार्थितं मे प्रयच्छतु  ॥ ७.२,३१.३८\nशंखकुंदेंदुधवलं संध्याख्यं सौम्यलक्षणम्  ॥ ७.२,३१.३९\nशिवस्य पश्चिमं वक्त्रं शिवपादार्चने रतम्  ॥ ७.२,३१.३९\nनिवृत्तिपदनिष्ठं च पृथिव्यां समवस्थितम्  ॥ ७.२,३१.४०\nतृतीयं शिवबीजेषु कलाभिश्चाष्टभिर्युतम्  ॥ ७.२,३१.४०\nदेवस्य पश्चिमे भागे शक्त्या सह समर्चितम्  ॥ ७.२,३१.४१\nपवित्रं परमं ब्रह्म प्रार्थितं मे प्रयच्छतु  ॥ ७.२,३१.४१\nशिवस्य तु शिवायाश्च हृन्मूर्तिशिवभाविते  ॥ ७.२,३१.४२\nतयोराज्ञां पुरस्कृत्य ते मे कामं प्रयच्छताम्  ॥ ७.२,३१.४२\nशिवस्य च शिवायाश्च शिखामूर्तिशिवाश्रिते  ॥ ७.२,३१.४३\nसत्कृत्य शिवयोराज्ञां ते मे कामं प्रयच्छताम्  ॥ ७.२,३१.४३\nशिवस्य च शिवायाश्च वर्मणा शिवभाविते  ॥ ७.२,३१.४४\nसत्कृत्य शिवयोराज्ञां ते मे कामं प्रयच्छताम्  ॥ ७.२,३१.४४\nशिवस्य च शिवायाश्च नेत्रमूर्तिशिवाश्रिते  ॥ ७.२,३१.४५\nसत्कृत्य शिवयोराज्ञां ते मे कामं प्रयच्छताम्  ॥ ७.२,३१.४५\nअस्त्रमूर्ती च शिवयोर्नित्यमर्चनतत्परे  ॥ ७.२,३१.४६\nसत्कृत्य शिवयोराज्ञां ते मे कामं प्रयच्छताम्  ॥ ७.२,३१.४६\nवामौ ज्येष्ठस्तथा रुद्रः कालो विकरणस्तथा  ॥ ७.२,३१.४७\nबलो विकरणश्चैव बलप्रमथनः परः  ॥ ७.२,३१.४७\nसर्वभूतस्य दमनस्तादृशाश्चाष्टशक्तयः  ॥ ७.२,३१.४८\nप्रार्थितं मे प्रयच्छंतु शिवयोरेव शासनात् ॥ ७.२,३१.४८\nअथानंतश्च सूक्ष्मश्च शिवश्चाप्येकनेत्रकः  ॥ ७.२,३१.४९\nएक रुद्राख्यमर्तिश्च श्रीकण्ठश्च शिखंडकः  ॥ ७.२,३१.४९\nतथाष्टौ शक्तयस्तेषां द्वितीयावरणे ऽर्चिताः  ॥ ७.२,३१.५०\nते मे कामं प्रयच्छंतु शिवयोरेव शासनात् ॥ ७.२,३१.५०\nभवाद्या मूर्तयश्चाष्टौ तासामपि च शक्तयः  ॥ ७.२,३१.५१\nमहादेवादयश्चान्ये तथैकादशमूर्तयः  ॥ ७.२,३१.५१\nशक्तिभिस्सहितास्सर्वे तृतीयावरणे स्थिताः  ॥ ७.२,३१.५२\nसत्कृत्य शिवयोराज्ञां दिशंतु फलमीप्सितम्  ॥ ७.२,३१.५२\nवृक्षराजो महातेजा महामेघसमस्वनः  ॥ ७.२,३१.५३\nमेरुमंदरकैलासहिमाद्रिशिखरोपमः  ॥ ७.२,३१.५३\nसिताभ्रशिखराकारः ककुदा परिशोभितः  ॥ ७.२,३१.५४\nमहाभोगींद्रकल्पेन वालेन च विराजितः  ॥ ७.२,३१.५४\nरक्तास्यशृंगचरणौ रक्तप्रायविलोचनः  ॥ ७.२,३१.५५\nपीवरोन्नतसर्वांगस्सुचारुगमनोज्ज्वलः  ॥ ७.२,३१.५५\nप्रशस्तलक्षणः श्रीमान्प्रज्वलन्मणिभूषणः  ॥ ७.२,३१.५६\nशिवप्रियः शिवासक्तः शिवयोर्ध्वजवाहनः  ॥ ७.२,३१.५६\nतथा तच्चरणन्यासपावितापरविग्रहः  ॥ ७.२,३१.५७\nगोराजपुरुषः श्रीमाञ्छ्रीमच्छूलवरायुधः  ॥ ७.२,३१.५७\nतयोराज्ञां पुरस्कृत्य स मे कामं प्रयच्छतु  ॥ ७.२,३१.५७\nनन्दीश्वरो महातेजा नगेन्द्रतनयात्मजः  ॥ ७.२,३१.५८\nसनारायणकैर्देवैर्नित्यमभ्यर्च्य वंदितः  ॥ ७.२,३१.५८\nशर्वस्यांतःपुरद्वारि सार्धं परिजनैः स्थितः  ॥ ७.२,३१.५९\nसर्वेश्वरसमप्रख्यस्सर्वासुरविमर्दनः  ॥ ७.२,३१.५९\nसर्वेषां शिवधर्माणामध्यक्षत्वे ऽभिषेचितः  ॥ ७.२,३१.६०\nशिवप्रियश्शिवासक्तश्श्रीमच्छूलवरायुधः  ॥ ७.२,३१.६०\nशिवाश्रितेषु संसक्तस्त्वनुरक्तश्च तैरपि  ॥ ७.२,३१.६१\nसत्कृत्य शिवयोराज्ञां स मे कामं प्रयच्छतु  ॥ ७.२,३१.६१\nमहाकालो महाबाहुर्महादेव इवापरः  ॥ ७.२,३१.६२\nमहादेवाश्रितानां १ तु नित्यमेवाभिरक्षतु  ॥ ७.२,३१.६२\nशिवप्रियः शिवासक्तश्शिवयोरर्चकस्सदा  ॥ ७.२,३१.६३\nसत्कृत्य शिवयोराज्ञां स मे दिशतु कांक्षितम्  ॥ ७.२,३१.६३\nसर्वशास्त्रार्थतत्त्वज्ञः शास्ता विष्नोः परा तनुः  ॥ ७.२,३१.६४\nमहामोहात्मतनयो मधुमांसासवप्रियः  ॥ ७.२,३१.६४\nतयोराज्ञां पुरस्कृत्य स मे कामं प्रयच्छतु  ॥ ७.२,३१.६४\nब्रह्माणी चैव माहेशी कौमारी वैष्णवी तथा  ॥ ७.२,३१.६५\nवाराही चैव माहेंद्री चामुंडा चंडविक्रमा  ॥ ७.२,३१.६५\nएता वै मातरः सप्त सर्वलोकस्य मातरः  ॥ ७.२,३१.६६\nप्रार्थितं मे प्रयच्छंतु परमेश्वरशासनात् ॥ ७.२,३१.६६\nमत्तमातंगवदनो गंगोमाशंकरात्मजः  ॥ ७.२,३१.६७\nआकाशदेहो दिग्बाहुस्सोमसूर्याग्निलोचनः  ॥ ७.२,३१.६७\nऐरावतादिभिर्दिव्यैर्दिग्गजैर्नित्यमर्चितः  ॥ ७.२,३१.६८\nशिवज्ञानमदोद्भिन्नर्स्त्रिदशानामविघ्नकृत् ॥ ७.२,३१.६८\nविघ्नकृच्चासुरादीनां विघ्नेशः शिवभावितः  ॥ ७.२,३१.६९\nसत्कृत्य शिवयोराज्ञां स मे दिशतु कांक्षितम्  ॥ ७.२,३१.६९\nषण्मुखश्शिवसम्भूतः शक्तिवज्रधरः प्रभुः  ॥ ७.२,३१.७०\nअग्नेश्च तनयो देवो ह्यपर्णातनयः पुनः  ॥ ७.२,३१.७०\nगंगायाश्च गणांबायाः कृत्तिकानां तथैव च  ॥ ७.२,३१.७१\nविशाखेन च शाखेन नैगमेयेन चावृतः  ॥ ७.२,३१.७१\nइंद्रजिच्चंद्रसेनानीस्तारकासुरजित्तथा  ॥ ७.२,३१.७२\nशैलानां मेरुमुख्यानां वेधकश्च स्वतेजसा  ॥ ७.२,३१.७२\nतप्तचामीकरप्रख्यः शतपत्रदलेक्षणः  ॥ ७.२,३१.७३\nकुमारस्सुकुमाराणां रूपोदाहरणं महत् ॥ ७.२,३१.७३\nशिवप्रियः शिवासक्तः शिवपदार्चकस्सदा  ॥ ७.२,३१.७४\nसत्कृत्य शिवयोराज्ञां स मे दिशतु कांक्षितम्  ॥ ७.२,३१.७४\nज्येष्ठा वरिष्ठा वरदा शिवयोर्यजनेरता  ॥ ७.२,३१.७५\nतयोराज्ञां पुरस्कृत्य सा मे दिशतु कांक्षितम्  ॥ ७.२,३१.७५\nत्रैलोक्यवंदिता साक्षादुल्काकारा गणांबिका  ॥ ७.२,३१.७६\nजगत्सृष्टिविवृद्ध्यर्थं ब्रह्मणा ऽभ्यर्थिता शिवात् ॥ ७.२,३१.७६\nशिवायाः प्रविभक्ताया भ्रुवोरन्तरनिस्सृताः  ॥ ७.२,३१.७७\nदक्षायणी सती मेना तथा हैमवती ह्युमा  ॥ ७.२,३१.७७\nकौशिक्याश्चैव जननी भद्रकाल्यास्तथैव च  ॥ ७.२,३१.७८\nअपर्णायाश्च जननी पाटलायास्तथैव च  ॥ ७.२,३१.७८\nशिवार्चनरता नित्यं रुद्राणी रुद्रवल्लभा  ॥ ७.२,३१.७९\nसत्कृट्य शिवयोराज्ञां सा मे दिशतु कांक्षितम्  ॥ ७.२,३१.७९\nचंडः सर्वगणेशानः शंभोर्वदनसंभवः  ॥ ७.२,३१.८०\nसत्कृत्य शिवयोराज्ञां स मे दिशतु कांक्षितम्  ॥ ७.२,३१.८०\nपिंगलो गणपः श्रीमाञ्छिवासक्तः शिवप्रियः  ॥ ७.२,३१.८१\nआज्ञया शिवयोरेव स मे कामं प्रयच्छतु  ॥ ७.२,३१.८१\nभृंगीशो नाम गणपः शिवराधनतत्परः  ॥ ७.२,३१.८२\nसम्बन्धसामान्यविवक्षया कर्मणि पष्ठी\nप्रयच्छतु स मे कामं पत्युराज्ञा पुरःसरम्  ॥ ७.२,३१.८२\nवीरभद्रो महातेजा हिमकुंदेंदुसन्निभः  ॥ ७.२,३१.८३\nभद्रकालीप्रियो नित्यं मात्ःणां चाभिरक्षिता  ॥ ७.२,३१.८३\nयज्ञस्य च शिरोहर्ता दक्षस्य च दुरात्मनः  ॥ ७.२,३१.८४\nउपेंद्रेंद्रयमादीनां देवानामंगतक्षकः  ॥ ७.२,३१.८४\nशिवस्यानुचरः श्रीमाञ्छिवशासनपालकः  ॥ ७.२,३१.८५\nशिवयोः शासनादेव स मे दिशतु कांक्षितम्  ॥ ७.२,३१.८५\nसरस्वती महेशस्य वाक्सरोजसमुद्भवा  ॥ ७.२,३१.८६\nशिवयोः पूजने सक्ता स मे दिशतु कांक्षितम्  ॥ ७.२,३१.८६\nविष्णोर्वक्षःस्थिता लक्ष्मीः शिवयोः पूजने रता  ॥ ७.२,३१.८७\nशिवयोः शासनादेव सा मे दिशतु कांक्षितम्  ॥ ७.२,३१.८७\nमहामोटी महादेव्याः पादपूजापरायणा  ॥ ७.२,३१.८८\nतस्या एव नियोगेन सा मे दिशतु कांक्षितम्  ॥ ७.२,३१.८८\nकौशिकी सिंहमारूढा पार्वत्याः परमा सुता  ॥ ७.२,३१.८९\nविष्णोर्निद्रामहामाया महामहिषमर्दिनी  ॥ ७.२,३१.८९\nनिशंभशुंभसंहत्री मधुमांसासवप्रिया  ॥ ७.२,३१.९०\nसत्कृत्य शासनं मातुस्सा मे दिशतु कांक्षितम्  ॥ ७.२,३१.९०\nरुद्रा रुद्रसमप्रख्याः प्रथमाः प्रथितौजसः  ॥ ७.२,३१.९१\nभूताख्याश्च महावीर्या महादेवसमप्रभाः  ॥ ७.२,३१.९१\nनित्यमुक्ता निरुपमा निर्द्वन्द्वा निरुपप्लवाः  ॥ ७.२,३१.९२\nसशक्तयस्सानुचरास्सर्वलोकनमस्कृताः  ॥ ७.२,३१.९२\nसर्वेषामेव लोकानां सृष्टिसंहरणक्षमाः  ॥ ७.२,३१.९३\nपरस्परानुरक्ताश्च परस्परमनुव्रताः  ॥ ७.२,३१.९३\nपरस्परमतिस्निग्धाः परस्परनमस्कृताः  ॥ ७.२,३१.९४\nशिवप्रियतमा नित्यं शिवलक्षणलक्षिताः  ॥ ७.२,३१.९४\nसौम्याधारास्तथा मिश्राश्चांतरालद्वयात्मिकाः  ॥ ७.२,३१.९५\nविरूपाश्च सुरूपाश्च नानारूपधरास्तथा  ॥ ७.२,३१.९५\nसत्कृत्य शिवयोराज्ञां ते मे कामं दिशंतु वै  ॥ ७.२,३१.९६\nदेव्या प्रियसखीवर्गो देवीलक्षणलक्षितः  ॥ ७.२,३१.९६\nसहितो रुद्रकन्याभिः शक्तिभिश्चाप्यनेकशः  ॥ ७.२,३१.९७\nतृतीयावरणे शंभोर्भक्त्या नित्यं समर्चितः  ॥ ७.२,३१.९७\nसत्कृत्य शिवयोराज्ञां स मे दिशतु मंगलम्  ॥ ७.२,३१.९८\nदिवाकरो महेशस्य मूर्तिर्दीप्तिसुमंडलः  ॥ ७.२,३१.९८\nनिर्गुणो गुणसंकीर्णस्तथैव गुणकेवलः  ॥ ७.२,३१.९९\nअविकारात्मकश्चाद्य एकस्सामान्यविक्रियः  ॥ ७.२,३१.९९\nअसाधारणकर्मा च सृष्टिस्थितिलयक्रमात् ॥ ७.२,३१.१००\nएवं त्रिधा चतुर्धा च विभक्ताः पञ्चधा पुनः  ॥ ७.२,३१.१००\nचतुर्थावरणे शंभोः पूजितश्चानुगैः सह  ॥ ७.२,३१.१०१\nशिवप्रियः शिवासक्तः शिवपादार्चने रतः  ॥ ७.२,३१.१०१\nसत्कृत्य शिवयोराज्ञां स मे दिशतु मंगलम्  ॥ ७.२,३१.१०२\nदिवाकरषडंगानि दीप्ताद्याश्चाष्टशक्तयः  ॥ ७.२,३१.१०२\nआदित्यो भास्करो भानू रविश्चेत्यनुपूर्वशः  ॥ ७.२,३१.१०३\nअर्को ब्रह्मा तथा रुद्रो विष्नुश्चादित्यमूर्तयः  ॥ ७.२,३१.१०३\nविस्तरासुतराबोधिन्याप्यायिन्यपराः पुनः  ॥ ७.२,३१.१०४\nउषा प्रभा तथा प्राज्ञा संध्या चेत्यपि शक्तयः  ॥ ७.२,३१.१०४\nसोमादिकेतुपर्यंता ग्रहाश्च शिवभाविताः  ॥ ७.२,३१.१०५\nशिवयोराज्ञयानुन्ना मंगलं प्रदिशंतु मे  ॥ ७.२,३१.१०५\nअथवा द्वादशादित्यास्तथा द्वादश शक्तयः  ॥ ७.२,३१.१०६\nऋषयो देवगंधर्वाः पन्नगाप्सरसां गणाः  ॥ ७.२,३१.१०६\nग्रामण्यश्च तथा यक्षा राक्षसाश्चासुरास्तथा  ॥ ७.२,३१.१०७\nसप्तसप्तगणाश्चैते सप्तच्छंदोमया हयाः  ॥ ७.२,३१.१०७\nवालखिल्या दयश्चैव सर्वे शिवपदार्चकाः  ॥ ७.२,३१.१०८\nसत्कृत्यशिवयोराज्ञां मंगलं प्रदिशंतु मे  ॥ ७.२,३१.१०८\nब्रह्माथ देवदेवस्य मूर्तिर्भूमण्डलाधिपः  ॥ ७.२,३१.१०९\nचतुःषष्टिगुणैश्वर्यो बुद्धितत्त्वे प्रतिष्ठितः  ॥ ७.२,३१.१०९\nनिर्गुणो गुणसंकीर्णस्तथैव गुणकेवलः  ॥ ७.२,३१.११०\nअविकारात्मको देवस्ततस्साधारणः पुरः  ॥ ७.२,३१.११०\nअसाधारणकर्मा च सृष्टिस्थितिलयक्रमात् ॥ ७.२,३१.१११\nभुवं त्रिधा चतुर्धा च विभक्तः पञ्चधा पुनः  ॥ ७.२,३१.१११\nचतुर्थावरणे शंभो पूजितश्च सहानुगैः  ॥ ७.२,३१.११२\nशिवप्रियः शिवासक्तश्शिवपादार्चने रतः  ॥ ७.२,३१.११२\nसत्कृत्य शिवयोराज्ञां स मे दिशतु मंगलम्  ॥ ७.२,३१.११३\nहिरण्यगर्भो लोकेशो विराट्कालश्च पूरुषः  ॥ ७.२,३१.११३\nसनत्कुमारः सनकः सनंदश्च सनातनः  ॥ ७.२,३१.११४\nप्रजानां पतयश्चैव दक्षाद्या ब्रह्मसूनवः  ॥ ७.२,३१.११४\nएकादश सपत्नीका धर्मस्संकल्प एव च  ॥ ७.२,३१.११५\nशिवार्चनरताश्चैते शिवभक्तिपरायणाः  ॥ ७.२,३१.११५\nशिवाज्ञावशगास्सर्वे दिशंतु मम मंगलम्  ॥ ७.२,३१.११६\nचत्वारश्च तथा वेदास्सेतिहासपुराणकाः  ॥ ७.२,३१.११६\nधर्मशास्त्राणि विद्याभिर्वैदिकीभिस्समन्विताः  ॥ ७.२,३१.११७\nपरस्परविरुद्धार्थाः शिवप्रकृतिपादकाः  ॥ ७.२,३१.११७\nसत्कृत्य शिवयोराज्ञां मंगलं प्रदिशंतु मे  ॥ ७.२,३१.११८\nअथ रुद्रो महादेवः शंभोर्मूर्तिर्गरीयसी  ॥ ७.२,३१.११८\nवाह्नेयमण्डलाधीशः पौरुषैश्वर्यवान्प्रभुः  ॥ ७.२,३१.११९\nशिवाभिमानसंपन्नो निर्गुणस्त्रिगुणात्मकः  ॥ ७.२,३१.११९\nकेवलं सात्त्विकश्चापि राजसश्चैव तामसः  ॥ ७.२,३१.१२०\nअविकाररतः पूर्वं ततस्तु समविक्रियः  ॥ ७.२,३१.१२०\nअसाधारणकर्मा च सृष्ट्यादिकरणात्पृथक् ॥ ७.२,३१.१२१\nब्रह्मणोपि शिरश्छेत्ता जनकस्तस्य तत्सुतः  ॥ ७.२,३१.१२१\nजनकस्तनयश्चापि विष्णोरपि नियामकः  ॥ ७.२,३१.१२२\nबोधकश्च तयोर्नित्यमनुग्रहकरः प्रभुः  ॥ ७.२,३१.१२२\nअंडस्यांतर्बहिर्वर्ती रुद्रो लोकद्वयाधिपः  ॥ ७.२,३१.१२३\nशिवप्रियः शिवासक्तः शिवपादार्चने रतः  ॥ ७.२,३१.१२३\nशिवस्याज्ञां पुरस्कृत्य स मे दिशतु मंगलम्  ॥ ७.२,३१.१२४\nतस्य ब्रह्म षडंगानि विद्येशांतं तथाष्टकम्  ॥ ७.२,३१.१२४\nचत्वारो मूर्तिभेदाश्च शिवपूर्वाः शिवार्चकाः  ॥ ७.२,३१.१२५\nशिवो भवो हरश्चैव मृडश्चैव तथापरः  ॥ ७.२,३१.१२५\nशिवस्याज्ञां पुरस्कृत्य मंगलं प्रदिशंतु मे  ॥ ७.२,३१.१२५\nअथ विष्णुर्महेशस्य शिवस्यैव परा तनुः  ॥ ७.२,३१.१२६\nवारितत्त्वाधिपः साक्षादव्यक्तपदसंस्थितः  ॥ ७.२,३१.१२६\nनिर्गुणस्सत्त्वबहुलस्तथैव गुणकेवलः  ॥ ७.२,३१.१२७\nअविकाराभिमानी च त्रिसाधारणविक्रियः  ॥ ७.२,३१.१२७\nअसाधारणकर्मा च सृष्ट्यादिकरणात्पृथक् ॥ ७.२,३१.१२८\nदक्षिणांगभवेनापि स्पर्धमानः स्वयंभुवा  ॥ ७.२,३१.१२८\nआद्येन ब्रह्मणा साक्षात्सृष्टः स्रष्टा च तस्य तु  ॥ ७.२,३१.१२९\nअंडस्यांतर्बहिर्वर्ती विष्णुर्लोकद्वयाधिपः  ॥ ७.२,३१.१२९\nअसुरांतकरश्चक्री शक्रस्यापि तथानुजः  ॥ ७.२,३१.१३०\nप्रादुर्भूतश्च दशधा भृगुशापच्छलादिह  ॥ ७.२,३१.१३०\nभूभारनिग्रहार्थाय स्वेच्छयावातरक्षितौ  ॥ ७.२,३१.१३१\nअप्रमेयबलो मायी मायया मोहयञ्जगत् ॥ ७.२,३१.१३१\nमूर्तिं कृत्वा महाविष्णुं सदाशिष्णुमथापि वा  ॥ ७.२,३१.१३२\nवैष्णवैः पूजितो नित्यं मूर्तित्रयमयासने  ॥ ७.२,३१.१३२\nशिवप्रियः शिवासक्तः शिवपादार्चने रतः  ॥ ७.२,३१.१३३\nशिवस्याज्ञां पुरस्कृत्य स मे दिशतु मंगलम्  ॥ ७.२,३१.१३३\nवासुदेवो ऽनिरुद्धश्च प्रद्युम्नश्च ततः परः  ॥ ७.२,३१.१३४\nसंकर्षणस्समाख्याताश्चतस्रो मूर्तयो हरेः  ॥ ७.२,३१.१३४\nमत्स्यः कूर्मो वराहश्च नारसिंहो ऽथ वामनः  ॥ ७.२,३१.१३५\nरामत्रयं तथा कृष्णो विष्णुस्तुरगवक्त्रकः  ॥ ७.२,३१.१३५\nचक्रं नारायणस्यास्त्रं पांचजन्यं च शार्ङ्गकम्  ॥ ७.२,३१.१३६\nसत्कृत्य शिवयोराज्ञां मंगलं प्रदिशंतु मे  ॥ ७.२,३१.१३६\nप्रभा सरस्वती गौरी लक्ष्मीश्च शिवभाविता  ॥ ७.२,३१.१३७\nशिवयोः शासनादेता मंगलं प्रदिशंतु मे  ॥ ७.२,३१.१३७\nइन्द्रो ऽग्निश्च यमश्चैव निरृतिर्वरुणस्तथा  ॥ ७.२,३१.१३८\nवायुः सोमः कुबेरश्च तथेशानस्त्रिशूलधृक् ॥ ७.२,३१.१३८\nसर्वे शिवार्चनरताः शिवसद्भावभाविताः  ॥ ७.२,३१.१३९\nसत्कृत्य शिवयोराज्ञां मंगलं प्रदिशंतु मे  ॥ ७.२,३१.१३९\nत्रिशूलमथ वज्रं च तथा परशुसायकौ  ॥ ७.२,३१.१४०\nखड्गपाशांकुशाश्चैव पिनाकश्चायुधोत्तमः  ॥ ७.२,३१.१४०\nदिव्यायुधानि देवस्य देव्याश्चैतानि नित्यशः  ॥ ७.२,३१.१४१\nसत्कृत्य शिवयोराज्ञां रक्षां कुर्वंतु मे सदा  ॥ ७.२,३१.१४१\nवृषरूपधरो देवः सौरभेयो महाबलः  ॥ ७.२,३१.१४२\nवडवाख्यानलस्पर्धां पञ्चगोमातृभिर्वृतः  ॥ ७.२,३१.१४२\nवाहनत्वमनुप्राप्तस्तपसा परमेशयोः  ॥ ७.२,३१.१४३\nतयोराज्ञां पुरस्कृत्य स मे कामं प्रयच्छतु  ॥ ७.२,३१.१४३\nनंदा सुनंदा सुरभिः सुशीला सुमनास्तथा  ॥ ७.२,३१.१४४\nपञ्चगोमातरस्त्वेताश्शिवलोके व्यवस्थिताः  ॥ ७.२,३१.१४४\nशिवभक्तिपरा नित्यं शिवार्चनपरायणाः  ॥ ७.२,३१.१४५\nशिवयोः शासनादेव दिशंतु मम वांछितम्  ॥ ७.२,३१.१४५\nक्षेत्रपालो महातेजा नील जीमूतसन्निभः  ॥ ७.२,३१.१४६\nदंष्ट्राकरालवदनः स्फुरद्रक्ताधरोज्ज्वलः  ॥ ७.२,३१.१४६\nरक्तोर्ध्वमूर्धजः श्रीमान्भ्रुकुटीकुटिलेक्षणः  ॥ ७.२,३१.१४७\nरक्तवृत्तत्रिनयनः शशिपन्नगभूषणः  ॥ ७.२,३१.१४७\nनग्नस्त्रिशूलपाशासिकपालोद्यतपाणिकः  ॥ ७.२,३१.१४८\nभैरवो भैरवैः सिद्धैर्योगिनीभिश्च संवृतः  ॥ ७.२,३१.१४८\nक्षेत्रेक्षेत्रे समासीनः स्थितो यो रक्षकस्सताम्  ॥ ७.२,३१.१४९\nशिवप्रणामपरमः शिवसद्भावभावितः  ॥ ७.२,३१.१४९\nशिवश्रितान्विशेषेण रक्षन्पुत्रानिवौरसान्  ॥ ७.२,३१.१५०\nसत्कृत्य शिवयोराज्ञां स मे दिशतु मङ्गलम्  ॥ ७.२,३१.१५०\nतालजङ्घादयस्तस्य प्रथमावरणेर्चिताः  ॥ ७.२,३१.१५१\nसत्कृत्य शिवयोराज्ञां चत्वारः समवन्तु माम्  ॥ ७.२,३१.१५१\nभैरवाद्याश्च ये चान्ये समंतात्तस्य वेष्टिताः  ॥ ७.२,३१.१५२\nते ऽपि मामनुगृह्णंतु शिवशासनगौरवात् ॥ ७.२,३१.१५२\nनारदाद्याश्च मुनयो दिव्या देवैश्च पूजिताः  ॥ ७.२,३१.१५३\nसाध्या मागाश्च ये देवा जनलोकनिवासिनः  ॥ ७.२,३१.१५३\nविनिवृत्ताधिकाराश्च महर्लोकनिवासिनः  ॥ ७.२,३१.१५४\nसप्तर्षयस्तथान्ये वै वैमानिकगुणैस्सह  ॥ ७.२,३१.१५४\nसर्वे शिवार्चनरताः शिवाज्ञावशवर्तिनः  ॥ ७.२,३१.१५५\nशिवयोराज्ञया मह्यं दिशंतु मम कांक्षितम् १  ॥ ७.२,३१.१५५\nगंधर्वाद्याः पिशाचांताश्चतस्रो देवयोनयः  ॥ ७.२,३१.१५६\nसिद्धा विद्याधराद्याश्च ये ऽपि चान्ये नभश्चराः  ॥ ७.२,३१.१५६\nअसुरा राक्षसाश्चैव पातालतलवासिनः  ॥ ७.२,३१.१५७\nअनंताद्याश्च नागेन्द्रा वैनतेयादयो द्विजाः  ॥ ७.२,३१.१५७\nकूष्मांडाः प्रेतवेताला ग्रहा भूतगणाः परे  ॥ ७.२,३१.१५८\nडाकिन्यश्चापि योगिन्यः शाकिन्यश्चापि तादृशाः  ॥ ७.२,३१.१५८\nक्षेत्रारामगृहादीनि तीर्थान्यायतनानि च  ॥ ७.२,३१.१५९\nद्वीपाः समुद्रा नद्यश्च नदाश्चान्ये सरांसि च  ॥ ७.२,३१.१५९\nगिरयश्च सुमेर्वाद्याः कननानि समंततः  ॥ ७.२,३१.१६०\nपशवः पक्षिणो वृक्षाः कृमिकीटादयो मृगाः  ॥ ७.२,३१.१६०\nभुवनान्यपि सर्वाणि भुवनानामधीश्वरः  ॥ ७.२,३१.१६१\nअण्डान्यावरणैस्सार्धं मासाश्च दश दिग्गजाः  ॥ ७.२,३१.१६१\nवर्णाः पदानि मंत्राश्च तत्त्वान्यपि सहाधिपैः  ॥ ७.२,३१.१६२\nब्रह्मांडधारका रुद्रा रुद्राश्चान्ये सशक्तिकाः  ॥ ७.२,३१.१६२\nयच्च किंचिज्जगत्यस्मिन्दृष्टं चानुमितं श्रुतम्  ॥ ७.२,३१.१६३\nसर्वे कामं प्रयच्छन्तु शिवयोरेव शासनात् ॥ ७.२,३१.१६३\nअथ विद्या परा शैवी पशुपाशविमोचिनी  ॥ ७.२,३१.१६४\nपञ्चार्थसंज्ञिता दिव्या पशुविद्याबहिष्कृता  ॥ ७.२,३१.१६४\nशास्त्रं च शिवधर्माख्यं धर्माख्यं च तदुत्तरम्  ॥ ७.२,३१.१६५\nशैवाख्यं शिवधर्माख्यं पुराणं श्रुतिसंमितम्  ॥ ७.२,३१.१६५\nशैवागमाश्च ये चान्ये कामिकाद्याश्चतुर्विधाः  ॥ ७.२,३१.१६६\nशिवाभ्यामविशेषेण सत्कृत्येह समर्चिताः  ॥ ७.२,३१.१६६\nताभ्यामेव समाज्ञाता ममाभिप्रेतसिद्धये  ॥ ७.२,३१.१६७\nकर्मेदमनुमन्यंतां सफलं साध्वनुष्ठितम्  ॥ ७.२,३१.१६७\nश्वेताद्या नकुलीशांताः सशिष्याश्चापि देशिकाः  ॥ ७.२,३१.१६८\nतत्संततीया गुरवो विशेषाद्गुरवो मम  ॥ ७.२,३१.१६८\nशैवा माहेश्वराश्चैव ज्ञानकर्मपरायणाः  ॥ ७.२,३१.१६९\nकर्मेदमनुमन्यंतां सफलं साध्वनुष्ठितम्  ॥ ७.२,३१.१६९\nलौकिका ब्राह्मणास्सर्वे क्षत्रियाश्च विशः क्रमात् ॥ ७.२,३१.१७०\nवेदवेदांगतत्त्वज्ञाः सर्वशास्त्रविशारदाः  ॥ ७.२,३१.१७०\nसांख्या वैशेषिकाश्चैव यौगा नैयायिका नराः  ॥ ७.२,३१.१७१\nसौरा ब्रह्मास्तथा रौद्रा वैष्णवाश्चापरे नराः  ॥ ७.२,३१.१७१\nशिष्टाः सर्वे विशिष्टा च शिवशासनयंत्रिताः  ॥ ७.२,३१.१७२\nकर्मेदमनुमन्यंतां ममाभिप्रेतसाधकम्  ॥ ७.२,३१.१७२\nशैवाः सिद्धांतमार्गस्थाः शैवाः पाशुपतास्तथा  ॥ ७.२,३१.१७३\nशैवा महाव्रतधराः शैवाः कापालिकाः परे  ॥ ७.२,३१.१७३\nशिवाज्ञापालकाः पूज्या ममापि शिवशासनात् ॥ ७.२,३१.१७४\nसर्वे ममानुगृह्णंतु शंसंतु सफलक्रियाम्  ॥ ७.२,३१.१७४\nदक्षिणज्ञाननिष्ठाश्च दक्षिणोत्तरमार्गगाः  ॥ ७.२,३१.१७५\nअविरोधेन वर्तंतां मंत्रश्रेयो ऽर्थिनो मम  ॥ ७.२,३१.१७५\nनास्तिकाश्च शठाश्चैव कृतघ्नाश्चैव तामसाः  ॥ ७.२,३१.१७६\nपाषंडाश्चातिपापाश्च वर्तंतां दूरतो मम  ॥ ७.२,३१.१७६\nबहुभिः किं स्तुतैरत्र ये ऽपि के ऽपिचिदास्तिकाः  ॥ ७.२,३१.१७७\nसर्वे मामनुगृह्णंतु संतः शंसंतु मंगलम्  ॥ ७.२,३१.१७७\nनमश्शिवाय सांबाय ससुतायादिहेतवे  ॥ ७.२,३१.१७८\nपञ्चावरणरूपेण प्रपञ्चेनावृताय ते  ॥ ७.२,३१.१७८\nइत्युक्त्वा दंडवद्भूमौ प्रणिपत्य शिवं शिवाम्  ॥ ७.२,३१.१७९\nजपेत्पञ्चाक्षरीं विद्यामष्टोत्तरशतावराम्  ॥ ७.२,३१.१७९\nतथैव शक्तिविद्यां च जपित्वा तत्समर्पणम्  ॥ ७.२,३१.१८०\nकृत्वा तं क्षमयित्वेशं पूजाशेषं समापयेत् ॥ ७.२,३१.१८०\nएतत्पुण्यतमं स्तोत्रं शिवयोर्हृदयंगमम्  ॥ ७.२,३१.१८१\nसर्वाभीष्टप्रदं साक्षाद्भुक्तिमुक्त्यैकसाधनम्  ॥ ७.२,३१.१८१\nय इदं कीर्तयेन्नित्यं शृणुयाद्वा समाहितः  ॥ ७.२,३१.१८२\nस विधूयाशु पापानि शिवसायुज्यमाप्नुयात् ॥ ७.२,३१.१८२\nगोघ्नश्चैव कृतघ्नश्च वीरहा भ्रूणहापि वा  ॥ ७.२,३१.१८३\nशरणागतघाती च मित्रविश्रंभघातकः  ॥ ७.२,३१.१८३\nदुष्टपापसमाचारो मातृहा पितृहापि वा  ॥ ७.२,३१.१८४\nस्तवेनानेन जप्तेन तत्तत्पापात्प्रमुच्यते  ॥ ७.२,३१.१८४\nदुःस्वप्नादिमहानर्थसूचकेषु भयेषु च  ॥ ७.२,३१.१८५\nयदि संकीर्तयेदेतन्न ततो नार्थभाग्भवेत् ॥ ७.२,३१.१८५\nआयुरारोग्यमैश्वर्यं यच्चान्यदपि वाञ्छितम्  ॥ ७.२,३१.१८६\nस्तोत्रस्यास्य जपे तिष्ठंस्तत्सर्वं लभते नरः  ॥ ७.२,३१.१८६\nअसंपूज्य शिवस्तोत्रं जपात्फलमुदाहृतम्  ॥ ७.२,३१.१८७\nसंपूज्य च जपे तस्य फलं वक्तुं न शक्यते  ॥ ७.२,३१.१८७\nआस्तामियं फलावाप्तिरस्मिन्संकीर्तिते सति  ॥ ७.२,३१.१८८\nसार्धमंबिकया देवः श्रुत्यैवं दिवि तिष्ठति  ॥ ७.२,३१.१८८\nतस्मान्नभसि संपूज्य देवं देवं सहोमया  ॥ ७.२,३१.१८९\nकृतांजलिपुटस्तिष्ठंस्तोत्रमेतदुदीरयेत् ॥ ७.२,३१.१८९"
  }
]
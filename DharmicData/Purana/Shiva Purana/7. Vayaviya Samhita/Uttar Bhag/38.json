[
  {
    "text": "उपमन्युरुवाच\nआलस्यं व्याधयस्तीव्राः प्रमादः स्थानसंशयः  ॥ ७.२,३८.१\nअनवस्थितचित्तत्वमश्रद्धा भ्रांतिदर्शनम्  ॥ ७.२,३८.१\nदुःखानि दौर्मनस्यं च विषयेषु च लोलता  ॥ ७.२,३८.२\nदशैते युञ्जतां पुंसामन्तरायाः प्रकीर्तिताः  ॥ ७.२,३८.२\nआलस्यमलसत्त्वं तु योगिनां देहचेतनोः  ॥ ७.२,३८.३\nधातुवैषम्यजा दोषा व्याधयः कर्मदोषजाः  ॥ ७.२,३८.३\nप्रमादो नाम योगस्य साधना नाम भावना  ॥ ७.२,३८.४\nइदं वेत्युभयाक्रान्तं विज्ञानं स्थानसंशयः  ॥ ७.२,३८.४\nअप्रतिष्ठा हि मनसस्त्वनवस्थितिरुच्यते  ॥ ७.२,३८.५\nअश्रद्धा भावरहिता वृत्तिर्वै योगवर्त्मनि  ॥ ७.२,३८.५\nविपर्यस्ता मतिर्या सा भ्रांतिरित्यभिधीयते  ॥ ७.२,३८.६\nदुःखमज्ञानजं पुंसां चित्तस्याध्यात्मिकं विदुः  ॥ ७.२,३८.६\nआधिभौतिकमंगोत्थं यच्च दुःखं पुरा कृतैः  ॥ ७.२,३८.७\nआधिदैविकमाख्यातमशन्यस्त्रविषादिकम्  ॥ ७.२,३८.७\nइच्छाविघातजं मोक्षं दौर्मनस्यं प्रचक्षते  ॥ ७.२,३८.८\nविषयेषु विचित्रेषु विभ्रमस्तत्र लोलता  ॥ ७.२,३८.८\nशान्तेष्वेतेषु विघ्नेषु योगासक्तस्य योगिनः  ॥ ७.२,३८.९\nउपसर्गाः प्रवर्तंते दिव्यास्ते सिद्धिसूचकाः  ॥ ७.२,३८.९\nप्रतिभा श्रवणं वार्ता दर्शनास्वादवेदनाः  ॥ ७.२,३८.१०\nउपसर्गाः षडित्येते व्यये योगस्य सिद्धयः  ॥ ७.२,३८.१०\nसूक्ष्मे व्यवहिते ऽतीते विप्रकृष्टे त्वनागते  ॥ ७.२,३८.११\nप्रतिभा कथ्यते यो ऽर्थे प्रतिभासो यथातथम्  ॥ ७.२,३८.११\nश्रवणं सर्वशब्दानां श्रवणे चाप्रयत्नतः  ॥ ७.२,३८.१२\nवार्त्ता वार्त्तासु विज्ञानं सर्वेषामेव देहिनाम्  ॥ ७.२,३८.१२\nदर्शनं नाम दिव्यानां दर्शनं चाप्रयत्नतः  ॥ ७.२,३८.१३\nतथास्वादश्च दिव्येषु रसेष्वास्वाद उच्यते  ॥ ७.२,३८.१३\nस्पर्शनाधिगमस्तद्वद्वेदना नाम विश्रुता  ॥ ७.२,३८.१४\nगन्धादीनां च दिव्यानामाब्रह्मभुवनाधिपाः  ॥ ७.२,३८.१४\nसंतिष्ठन्ते च रत्नानि प्रयच्छंति बहूनि च  ॥ ७.२,३८.१५\nस्वच्छन्दमधुरा वाणी विविधास्यात्प्रवर्तते  ॥ ७.२,३८.१५\nरसायनानि सर्वाणि दिव्याश्चौषधयस्तथा  ॥ ७.२,३८.१६\nसिध्यंति प्रणिपत्यैनं दिशंति सुरयोषितः  ॥ ७.२,३८.१६\nयोगसिद्ध्यैकदेशे ऽपि दृष्टे मोक्षे भवेन्मतिः  ॥ ७.२,३८.१७\nदृष्टमेतन्मया यद्वत्तद्वन्मोक्षो भवेदिति  ॥ ७.२,३८.१७\nकृशता स्थूलता बाल्यं वार्धक्यं चैव यौवनम्  ॥ ७.२,३८.१८\nनानाचातिस्वरूपं च चतुर्णां देहधारणम्  ॥ ७.२,३८.१८\nपार्थिवांशं विना नित्यं सुरभिर्गन्धसंग्रहः  ॥ ७.२,३८.१९\nएवमष्टगुणं प्राहुः पैशाचं पार्थिवं पदम्  ॥ ७.२,३८.१९\nजले निवसनं चैव भूम्यामेवं विनिर्गमः  ॥ ७.२,३८.२०\nइच्छेच्छक्तः स्वयं पातुं समुद्रमपि नातुरः  ॥ ७.२,३८.२०\nयत्रेच्छति जगत्यस्मिंस्तत्रैव जलदर्शनम्  ॥ ७.२,३८.२१\nविना कुम्भादिकं पाणौ जलसञ्चयधारणम्  ॥ ७.२,३८.२१\nयद्वस्तु विरसञ्चापि भोक्तुमिच्छति तत्क्षणात् ॥ ७.२,३८.२२\nरसादिकं भवेच्चान्यत्त्रयाणां देहधारणम्  ॥ ७.२,३८.२२\nनिर्व्रणत्वं शरीरस्य पार्थिवैश्च समन्वितम्  ॥ ७.२,३८.२३\nतदिदं षोडशगुणमाप्यमैश्वर्यमद्भुतम्  ॥ ७.२,३८.२३\nशरीरादग्निनिर्माणं तत्तापभयवर्जनम्  ॥ ७.२,३८.२४\nशक्तिर्जगदिदं दग्धुं यदीच्छेदप्रयत्नतः  ॥ ७.२,३८.२४\nस्थापनं वानलस्या ऽप्सु पाणौ पावकधारणम्  ॥ ७.२,३८.२५\nदग्धे सर्गे यथापूर्वं मुखे चान्नादिपाचनम्  ॥ ७.२,३८.२५\nद्वाभ्यां देहविनिर्माणमाप्यैश्वर्यसमन्वितम्  ॥ ७.२,३८.२५\nएतच्चतुर्विंशतिधा तैजसं परिचक्षते  ॥ ७.२,३८.२६\nमनोजवत्वं भूतानां क्षणादन्तःप्रवेशनम्  ॥ ७.२,३८.२६\nपर्वतादिमहाभारधारणञ्चाप्रयत्नतः  ॥ ७.२,३८.२७\nगुरुत्वञ्च लघुत्वञ्च पाणावनिलधारणम्  ॥ ७.२,३८.२७\nअंगुल्यग्रनिपाताद्यैर्भूमेरपि च कम्पनम्  ॥ ७.२,३८.२८\nएकेन देहनिष्पत्तिर्युक्तं भोगैश्च तैजसैः  ॥ ७.२,३८.२८\nद्वात्रिंशद्गुणमैश्वर्यं मारुतं कवयो विदुः  ॥ ७.२,३८.२९\nछायाहीनविनिष्पत्तिरिन्द्रियाणामदर्शनम्  ॥ ७.२,३८.२९\nखेचरत्वं यथाकाममिन्द्रियार्थसमन्वयः  ॥ ७.२,३८.३०\nआकाशलंघनं चैव स्वदेहे तन्निवेशनम्  ॥ ७.२,३८.३०\nआकाशपिण्डीकरणमशरीरत्वमेव च  ॥ ७.२,३८.३१\nअनिलैश्वर्यसंयुक्तं चत्वारिंशद्गुणं महत् ॥ ७.२,३८.३१\nऐन्द्रमैश्वर्यमाख्यातमाम्बरं तत्प्रचक्षते  ॥ ७.२,३८.३२\nयथाकामोपलब्धिश्च यथाकामविनिर्गमः  ॥ ७.२,३८.३२\nसर्वस्याभिभवश्चैव सर्वगुह्यार्थदर्शनम्  ॥ ७.२,३८.३३\nकर्मानुरूपनिर्माणं वशित्वं प्रियदर्शनम्  ॥ ७.२,३८.३३\nसंसारदर्शनं चैव भोगैरैन्द्रैस्समन्वितम्  ॥ ७.२,३८.३४\nएतच्चांद्रमसैश्वर्यं मानसं गुणतो ऽधिकम्  ॥ ७.२,३८.३४\nछेदनं ताडनं चैव बंधनं मोचनं तथा  ॥ ७.२,३८.३५\nग्रहणं सर्वभूतानां संसारवशवर्तिनाम्  ॥ ७.२,३८.३५\nप्रसादश्चापि सर्वेषां मृत्युकालजयस्तथा  ॥ ७.२,३८.३६\nआभिमानिकमैश्वर्यं प्राजापत्यं प्रचक्षते  ॥ ७.२,३८.३६\nएतच्चान्द्रमसैर्भोगैः षट्पञ्चाशद्गुणं महत् ॥ ७.२,३८.३७\nसर्गः संकल्पमात्रेण त्राणं संहरणं तथा  ॥ ७.२,३८.३७\nस्वाधिकारश्च सर्वेषां भूतचित्तप्रवर्तनम्  ॥ ७.२,३८.३८\nअसादृश्यं च सर्वस्य निर्माणं जगतः पृथक् ॥ ७.२,३८.३८\nशुभाशुभस्य करणं प्राजापत्यैश्च संयुतम्  ॥ ७.२,३८.३९\nचतुष्षष्ठिगुणं ब्राह्ममैश्वर्यं च प्रचक्षते  ॥ ७.२,३८.३९\nबौद्धादस्मात्परं गौणमैश्वर्यं प्राकृतं विदुः  ॥ ७.२,३८.४०\nवैष्णवं तत्समाख्यातं तस्यैव भुवनस्थितिः  ॥ ७.२,३८.४०\nब्रह्मणा तत्पदं सर्वं वक्तुमन्यैर्न शक्यते  ॥ ७.२,३८.४०\nतत्पौरुषं च गौणं च गणेशं पदमैश्वरम्  ॥ ७.२,३८.४१\nविष्णुना तत्पदं किंचिज्ज्ञातुमन्यैर्न शक्यते  ॥ ७.२,३८.४१\nविज्ञानसिद्धयश्चैव सर्वा एवौपसर्गिकाः  ॥ ७.२,३८.४२\nनिरोद्धव्या प्रयत्नेन वर्राग्येण परेण तु  ॥ ७.२,३८.४२\nप्रतिभासेष्वशुद्धेषु गुणेष्वासक्तचेतसः  ॥ ७.२,३८.४३\nन सिध्येत्परमैश्वर्यमभयं सार्वकामिकम्  ॥ ७.२,३८.४३\nतस्माद्गुणांश्च भोगांश्च देवासुरमहीभृताम्  ॥ ७.२,३८.४४\nतृणवद्यस्त्यजेत्तस्य योगसिद्धिः परा भवेत् ॥ ७.२,३८.४४\nअथवानुग्रहेच्छायां जगतो विचरेन्मुनिः  ॥ ७.२,३८.४५\nयथाकामंगुणान्भोगान्भुक्त्वा मुक्तिं प्रयास्यति  ॥ ७.२,३८.४५\nअथ प्रयोगं योगस्य वक्ष्ये शृणु समाहितः  ॥ ७.२,३८.४६\nशुभे काले शुभे देशे शिवक्षेत्रादिके पुनः  ॥ ७.२,३८.४६\nविजने जंतुरहिते निःशब्दे बाधवर्जिते  ॥ ७.२,३८.४६\nसुप्रलिप्ते स्थले सौम्ये गन्धधूपादिवासिते  ॥ ७.२,३८.४७\nमुक्तपुष्पसमाकीर्णे वितानादि विचित्रिते  ॥ ७.२,३८.४७\nकुशपुष्पसमित्तोयफलमूलसमन्विते  ॥ ७.२,३८.४८\nनाग्न्यभ्याशे जलाभ्याशे शुष्कपर्णचये ऽपि वा  ॥ ७.२,३८.४८\nन दंशमशकाकीर्णे सर्पश्वापदसंकुले  ॥ ७.२,३८.४९\nन च दुष्टमृगाकीर्णे न भये दुर्जनावृते  ॥ ७.२,३८.४९\nश्मशाने चैत्यवल्मीके जीर्णागारे चतुष्पथे  ॥ ७.२,३८.५०\nनदीनदसमुद्राणां तीरे रथ्यांतरे ऽपि वा  ॥ ७.२,३८.५०\nन जीर्णोद्यानगोष्ठादौ नानिष्टे न च निंदिते  ॥ ७.२,३८.५१\nनाजीर्णाम्लरसोद्गारे न च विण्मूत्रदूषिते  ॥ ७.२,३८.५१\nनच्छर्द्यामातिसारे वा नातिभुक्तौ श्रमान्विते  ॥ ७.२,३८.५२\nन चातिचिंताकुलितो न चातिक्षुत्पिपासितः  ॥ ७.२,३८.५२\nनापि स्वगुरुकर्मादौ प्रसक्तो योगमाचरेत् ॥ ७.२,३८.५३\nयुक्ताहारविहारश्च युक्तचेष्टश्च कर्मसु  ॥ ७.२,३८.५३\nयुक्तनिद्राप्रबोधश्च सर्वायासविवर्जितः  ॥ ७.२,३८.५४\nआसनं मृदुलं रम्यं विपुलं सुसमं शुचि  ॥ ७.२,३८.५४\nपद्मकस्वस्तिकादीनामभ्यसेदासनेषु च  ॥ ७.२,३८.५५\nअभिवंद्य स्वगुर्वंतानभिवाद्याननुक्रमात् ॥ ७.२,३८.५५\nऋजुग्रीवशिरोवक्षा नातिष्ठेच्छिष्टलोचनः  ॥ ७.२,३८.५६\nकिंचिदुन्नामितशिरा दंतैर्दंतान्न संस्पृशेत् ॥ ७.२,३८.५६\nदंताग्रसंस्थिता जिह्वामचलां सन्निवेश्य च  ॥ ७.२,३८.५७\nपार्ष्णिभ्यां वृषणौ रक्षंस्तथा प्रजननं पुनः  ॥ ७.२,३८.५७\nऊर्वोरुपरि संस्थाप्य बाहू तिर्यगयत्नतः  ॥ ७.२,३८.५८\nदक्षिणं करपृष्ठं तु न्यस्य वामतलोपरि  ॥ ७.२,३८.५८\nउन्नाम्य शनकैः पृष्ठमुरो विष्टभ्य चाग्रतः  ॥ ७.२,३८.५९\nसंप्रेक्ष्य नासिकाग्रं स्वं दिशश्चानवलोकयन्  ॥ ७.२,३८.५९\nसंभृतप्राणसंचारः पाषाण इव निश्चलः  ॥ ७.२,३८.६०\nस्वदेहायतनस्यांतर्विचिंत्य शिवमंबया  ॥ ७.२,३८.६०\nहृत्पद्मपीठिकामध्ये ध्यानयज्ञेन पूजयेत् ॥ ७.२,३८.६१\nमूले नासाग्रतो नाभौ कंठे वा तालुरंध्रयोः  ॥ ७.२,३८.६१\nभ्रूमध्ये द्वारदेशे वा ललाटे मूर्ध्नि वा स्मरेत् ॥ ७.२,३८.६२\nपरिकल्प्य यथान्यायं शिवयोः परमासनम्  ॥ ७.२,३८.६२"
  }
]
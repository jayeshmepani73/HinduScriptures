[
  {
    "text": "उपमन्युरुवाच\nअथाविरभवत्तत्र सनादं शब्दलक्षणम्  ॥ ७.२,३५.१\nओमित्येकाक्षरं ब्रह्म ब्रह्मणः प्रतिपादकम्  ॥ ७.२,३५.१\nतदप्यविदितं तावद्ब्रह्मणा विष्णुना तथा  ॥ ७.२,३५.२\nरजसा तमसा चित्तं तयोर्यस्मात्तिरस्कृतम्  ॥ ७.२,३५.२\nतदा विभक्तमभवच्चतुर्धैकं तदक्षरम्  ॥ ७.२,३५.३\nअ उ मेति त्रिमात्राभिः परस्ताच्चार्धमात्रया  ॥ ७.२,३५.३\nतत्राकारः श्रितो भागे ज्वलल्लिंगस्य दक्षिणे  ॥ ७.२,३५.४\nउकारश्चोत्तरे तद्वन्मकारस्तस्य मध्यतः  ॥ ७.२,३५.४\nअर्धमात्रात्मको नादः श्रूयते लिंगमूर्धनि  ॥ ७.२,३५.५\nविभक्ते ऽपि तदा तस्मिन्प्रणवे परमाक्षरे  ॥ ७.२,३५.५\nविभावार्थं च तौ देवौ न किंचिदवजग्मतुः  ॥ ७.२,३५.६\nवेदात्मना तदाव्यक्तः प्रणवो विकृतिं गतः  ॥ ७.२,३५.६\nतत्राकारो ऋगभवदुकारो यजुरव्ययः  ॥ ७.२,३५.७\nमकारस्साम संजातो नादस्त्वाथर्वणी श्रुतिः  ॥ ७.२,३५.७\nऋगयं स्थापयामास समासात्त्वर्थमात्मनः  ॥ ७.२,३५.८\nरजोगुणेषु ब्रह्माणं मूर्तिष्वाद्यं क्रियास्वपि  ॥ ७.२,३५.८\nसृष्टिं लोकेषु पृथिवीं तत्त्वेष्वात्मानमव्ययम्  ॥ ७.२,३५.९\nकलाध्वनि निवृत्तिं च सद्यं ब्रह्मसु पञ्चसु  ॥ ७.२,३५.९\nलिंगभागेष्वधोभागं बीजाख्यं कारणत्रये  ॥ ७.२,३५.१०\nचतुःषष्टिगुणैश्वर्यं बौद्धं यदणिमादिषु  ॥ ७.२,३५.१०\nतदित्थमर्थैर्दशभिर्व्याप्तं विश्वमृचा जगत् ॥ ७.२,३५.११\nअथोपस्थापयामास स्वार्थं दशविधं यजुः  ॥ ७.२,३५.११\nसत्त्वं गुणेषु विष्णुं च मूर्तिष्वाद्यं क्रियास्वपि  ॥ ७.२,३५.१२\nस्थितिं लोकेष्वंतरिक्षं विद्यां तत्त्वेषु च त्रिषु  ॥ ७.२,३५.१२\nकलाध्वसु प्रतिष्ठां च वामं ब्रह्मसु पञ्चसु  ॥ ७.२,३५.१३\nमध्यं तु लिंगभागेषु योनिं च त्रिषु हेतुषु  ॥ ७.२,३५.१३\nप्राकृतं च यथैश्वर्यं तस्माद्विश्वं यजुर्मयम्  ॥ ७.२,३५.१४\nततोपस्थापयामास सामार्थं दशधात्मनः  ॥ ७.२,३५.१४\nतमोगुणेष्वथो रुद्रं मूर्तिष्वाद्यं क्रियासु च  ॥ ७.२,३५.१५\nसंहृतिं त्रिषु लोकेषु तत्त्वेषु शिवमुत्तमम्  ॥ ७.२,३५.१५\nविद्याकलास्वघोरं च तथा ब्रह्मसु पञ्चसु  ॥ ७.२,३५.१६\nलिंगभागेषु पीठोर्ध्वं बीजिनं कारणत्रये  ॥ ७.२,३५.१६\nपौरुषं च तथैश्वर्यमित्थं साम्ना ततं जगत् ॥ ७.२,३५.१७\nअथाथर्वाह नैर्गुण्यमर्थं प्रथममात्मनः  ॥ ७.२,३५.१७\nततो महेश्वरं साक्षान्मूर्तिष्वपि सदाशिवम्  ॥ ७.२,३५.१८\nक्रियासु निष्क्रियस्यापि शिवस्य परमात्मनः  ॥ ७.२,३५.१८\nभूतानुग्रहणं चैव मुच्यंते येन जंतवः  ॥ ७.२,३५.१९\nलोकेष्वपि यतो वाचो निवृत्ता मनसा सह  ॥ ७.२,३५.१९\nतदूर्ध्वमुन्मना लोकात्सोमलोकमलौकिकम्  ॥ ७.२,३५.२०\nसोमस्सहोमया यत्र नित्यं निवसतीश्वरः  ॥ ७.२,३५.२०\nतदूर्ध्वमुन्मना लोकाद्यं प्राप्तो न निवर्तते  ॥ ७.२,३५.२१\nशांतिं च शांत्यतीतां च व्यापिकां चै कलास्वपि  ॥ ७.२,३५.२१\nतत्पूरुषं तथेशानं ब्रह्म ब्रह्मसु पञ्चसु  ॥ ७.२,३५.२२\nमूर्धानमपि लिंगस्य नादभागेष्वनुत्तमम्  ॥ ७.२,३५.२२\nयत्रावाह्य समाराध्यः केवलो निष्कलः शिवः  ॥ ७.२,३५.२३\nतत्तेष्वपि तदा बिंदोर्नादाच्छक्तेस्ततः परात् ॥ ७.२,३५.२३\nतत्त्वादपि परं तत्त्वमतत्त्वं परमार्थतः  ॥ ७.२,३५.२४\nकारणेषु त्रयातीतान्मायाविक्षोभकारणात् ॥ ७.२,३५.२४\nअनंताच्छुद्धविद्यायाः परस्ताच्च महेश्वरात् ॥ ७.२,३५.२५\nसर्वविद्येश्वराधीशान्न पराच्च सदाशिवात् ॥ ७.२,३५.२५\nसर्वमंत्रतनोर्देवाच्छक्तित्रयसमन्वितात् ॥ ७.२,३५.२६\nपञ्चवक्त्राद्दशभुजात्साक्षात्सकलनिष्कलात् ॥ ७.२,३५.२६\nतस्मादपि पराद्बिंदोरर्धेदोश्च ततः परात् ॥ ७.२,३५.२७\nततः परान्निशाधीशान्नादाख्याच्च ततः परात् ॥ ७.२,३५.२७\nततः परात्सुषुम्नेशाद्ब्रह्मरंध्रेश्वरादपि  ॥ ७.२,३५.२८\nततः परस्माच्छक्तेश्च परस्ताच्छिवतत्त्वतः  ॥ ७.२,३५.२८\nपरमं कारणं साक्षात्स्वयं निष्कारणं शिवम्  ॥ ७.२,३५.२९\nकारणानां च धातारं ध्यातारां ध्येयमव्ययम्  ॥ ७.२,३५.२९\nपरमाकाशमध्यस्थं परमात्मोपरि स्थितं  ॥ ७.२,३५.३०\nसर्वैश्वर्येण संपन्नं सर्वेश्वरमनीश्वरम्  ॥ ७.२,३५.३०\nऐश्वर्याच्चापि मायेयादशुद्धान्मानुषादिकात् ॥ ७.२,३५.३१\nअपराच्च परात्त्याज्यादधिशुद्धाध्वगोचरात् ॥ ७.२,३५.३१\nतत्पराच्छुद्धविद्याद्यादुन्मनांतात्परात्परात् ॥ ७.२,३५.३२\nपरमं परमैश्वर्यमुन्मनाद्यमनादि च  ॥ ७.२,३५.३२\nअपारमपराधीनं निरस्तातिशयं स्थिरम्  ॥ ७.२,३५.३३\nइत्थमर्थैर्दशविधैरियमाथर्वणी श्रुतिः  ॥ ७.२,३५.३३\nयस्माद्गरीयसी तस्माद्विश्वं व्याप्तमथर्वणात् ॥ ७.२,३५.३४\nऋग्वेदः पुनराहेदं जाग्रद्रूपं मयोच्यते  ॥ ७.२,३५.३४\nयेनाहमात्मतत्त्वस्य नित्यमस्म्यभिधायकः  ॥ ७.२,३५.३५\nयजुर्वेदो ऽवदत्तद्वत्स्वप्नावस्था मयोच्यते  ॥ ७.२,३५.३५\nभोग्यात्मना परिणता विद्यावेद्या यतो मयि  ॥ ७.२,३५.३६\nसाम चाह सुषुप्त्याख्यमेवं सर्वं मयोच्यते  ॥ ७.२,३५.३६\nममार्थेन शिवेनेदं तामसेनाभिधीयते  ॥ ७.२,३५.३७\nअथर्वाह तुरायाख्यं तुरीयातीतमेव च  ॥ ७.२,३५.३७\nमयाभिधीयते तस्मादध्वातीतपदोस्म्यहम्  ॥ ७.२,३५.३८\nअध्वात्मकं तु त्रितयं शिवविद्यात्मसंज्ञितम्  ॥ ७.२,३५.३८\nतत्त्रैगुण्यं त्रयीसाध्यं संशोध्यं च पदैषिणा  ॥ ७.२,३५.३९\nअध्वातीतं तुरीयाख्यं निर्वाणं परमं पदम्  ॥ ७.२,३५.३९\nतदतीतं च नैर्गुण्यादध्वनोस्य विशोधकम्  ॥ ७.२,३५.४०\nद्वयोः प्रमापको नादो नदांतश्च मदात्मकः  ॥ ७.२,३५.४०\nतस्मान्ममार्थस्वातंत्र्यात्प्रधानः परमेश्वरः  ॥ ७.२,३५.४१\nयदस्ति वस्तु तत्सर्वं गुणप्रधान्ययोगतः  ॥ ७.२,३५.४१\nसमस्तं व्यस्तमपि च प्रणवार्थं प्रचक्षते  ॥ ७.२,३५.४२\nसवार्थवाचकं तस्मादेकं ब्रह्मैतदक्षरम्  ॥ ७.२,३५.४२\nतेनोमिति जगत्कृत्स्नं कुरुते प्रथमं शिवः  ॥ ७.२,३५.४३\nशिवो हि प्रणवो ह्येष प्रणवो हि शिवः स्मृतः  ॥ ७.२,३५.४३\nवाच्यवाचकयोर्भेदो नात्यंतं विद्यते यतः  ॥ ७.२,३५.४४\nचिंतया रहितो रुद्रो वाचोयन्मनसा सह  ॥ ७.२,३५.४४\nअप्राप्य तन्निवर्तंते वाच्यस्त्वेकाक्षरेण सः  ॥ ७.२,३५.४५\nएकाक्षरादकाराख्यादात्मा ब्रह्माभिधीयते  ॥ ७.२,३५.४५\nएकाक्षरादुकाराख्याद्द्विधा विष्णुरुदीर्यते  ॥ ७.२,३५.४६\nएकाक्षरान्मकाराख्याच्छिवो रुद्र उदाहृतः  ॥ ७.२,३५.४६\nदक्षिणांगान्महेशस्य जातो ब्रह्मात्मसंज्ञिकः  ॥ ७.२,३५.४७\nवामांगादभवद्विष्णुस्ततो विद्येति संज्ञितः  ॥ ७.२,३५.४७\nहृदयान्नीलरुद्रो भूच्छिवस्य शिवसंज्ञिकः  ॥ ७.२,३५.४८\nसृष्टेः प्रवर्तको ब्रह्मा स्थितेर्विष्णुर्विमोहकः  ॥ ७.२,३५.४८\nसंहारस्य तथा रुद्रस्तयोर्नित्यं नियामकः  ॥ ७.२,३५.४९\nतस्मात्त्रयस्ते कथ्यंते जगतः कारणानि च  ॥ ७.२,३५.५०\nकारणत्रयहेतुश्च शिवः परमकारणम्  ॥ ७.२,३५.५०\nअर्थमेतमविज्ञाय रजसा बद्धवैरयोः  ॥ ७.२,३५.५१\nयुवयोः प्रतिबोधाय मध्ये लिंगमुपस्थितम्  ॥ ७.२,३५.५१\nएवमोमिति मां प्राहुर्यदिहोक्तमथर्वणा  ॥ ७.२,३५.५२\nऋचो यजूंषि सामानि शाखाश्चान्याः सहस्रशः  ॥ ७.२,३५.५२\nवेदेष्वेवं स्वयं वक्त्रैर्व्यक्तमित्यवदत्स्वपि  ॥ ७.२,३५.५३\nस्वप्नानुभूतमिव तत्ताभ्यां नाध्यवसीयते  ॥ ७.२,३५.५३\nतयोस्तत्र प्रबोधाय तमोपनयनाय च  ॥ ७.२,३५.५४\nलिंगेपि मुद्रितं सर्वं यथा वेदैरुदाहृतम्  ॥ ७.२,३५.५४\nतद्दृष्ट्वा मुद्रितं लिंगे प्रसादाल्लिंगिनस्तदा  ॥ ७.२,३५.५५\nप्रशांतमनसौ देवौ प्रबुद्धौ संबभूवतुः  ॥ ७.२,३५.५५\nउत्पत्तिं विलयं चैव यथात्म्यं च षडध्वनाम्  ॥ ७.२,३५.५६\nततः परतरं धाम धामवंतं च पूरुषम्  ॥ ७.२,३५.५६\nनिरुत्तरतरं ब्रह्म निष्कलं शिवमीश्वरम्  ॥ ७.२,३५.५७\nपशुपाशमयस्यास्य प्रपञ्चस्य सदा पतिम्  ॥ ७.२,३५.५७\nअकुतोभयमत्यंतमवृद्धिक्षयमव्ययम्  ॥ ७.२,३५.५८\nवाह्यमाभ्यंतरं व्याप्तं वाह्याभ्यंतरवर्जितम्  ॥ ७.२,३५.५८\nनिरस्तातिशयं शश्वद्विश्वलोकविलक्षणम्  ॥ ७.२,३५.५९\nअलक्षणमनिर्देश्यमवाङ्मनसगोचरम्  ॥ ७.२,३५.५९\nप्रकाशैकरसं शांतं प्रसन्नं सततोदितम्  ॥ ७.२,३५.६०\nसर्वकल्याणनिलयं शक्त्या तादृशयान्वितम्  ॥ ७.२,३५.६०\nज्ञात्वा देवं विरूपाक्षं ब्रह्मनारायणौ तदा  ॥ ७.२,३५.६१\nरचयित्वांजलिं मूर्ध्नि भीतौ तौ वाचमूचतुः  ॥ ७.२,३५.६१\nब्रह्मोवाच\nअज्ञो वाहमभिज्ञो वा त्वयादौ देव निर्मितः  ॥ ७.२,३५.६२\nईदृशीं भ्रांतिमापन्न इति को ऽत्रापराध्यति  ॥ ७.२,३५.६२\nआस्तां ममेदमज्ञानं त्वयि सन्निहते प्रभो  ॥ ७.२,३५.६३\nनिर्भयः को ऽभिभाषेत कृत्यं स्वस्य परस्य वा  ॥ ७.२,३५.६३\nआवयोर्देवदेवस्य विवादो ऽपि हि शोभनः  ॥ ७.२,३५.६४\nपादप्रणामफलदो नाथस्य भवतो यतः  ॥ ७.२,३५.६४\nविष्णुरुवाच\nस्तोतुं देव न वागस्ति महिम्नः सदृशी तव  ॥ ७.२,३५.६५\nप्रभोरग्रे विधेयानां तूष्णींभावो व्यतिक्रमः  ॥ ७.२,३५.६५\nकिमत्र संघटेत्कृत्यमित्येवावसरोचितम्  ॥ ७.२,३५.६६\nअजानन्नपि यत्किंचित्प्रलप्य त्वां नतो ऽस्म्यहम्  ॥ ७.२,३५.६६\nकारणत्वं त्वया दत्तं विस्मृतं तव मायया  ॥ ७.२,३५.६७\nमोहितो ऽहंकृतश्चापि पुनरेवास्मि शासितः  ॥ ७.२,३५.६७\nविज्ञापितैः किं बहुभिर्भीतोस्मि भृशमीश्वर  ॥ ७.२,३५.६८\nयतो ऽहमपरिच्छेद्यं त्वां परिच्छेत्तुमुद्यतः  ॥ ७.२,३५.६८\nत्वामुशंति महादेवं भीतानामार्तिनाशनम्  ॥ ७.२,३५.६९\nअतो व्यतिक्रमं मे ऽद्य क्षंतुमर्हसि शंकर  ॥ ७.२,३५.६९\nइति विज्ञापितस्ताभ्यामीश्वराभ्यां महेश्वरः  ॥ ७.२,३५.७०\nप्रीतो ऽनुगृह्य तौ देवौ स्मितपूर्वमभाषत  ॥ ७.२,३५.७०\nईश्वर उवाच\nवत्सवत्स विधे विष्णो मायया मम मोहितौ  ॥ ७.२,३५.७१\nयुवां प्रभुत्वे ऽहंकृत्य बुद्धवैरो परस्परम्  ॥ ७.२,३५.७१\nविवादं युद्धपर्यंतं कृत्वा नोपरतौ किल  ॥ ७.२,३५.७२\nततश्च्छिन्ना प्रजासृष्टिर्जगत्कारणभूतयोः  ॥ ७.२,३५.७२\nअज्ञानमानप्रभवाद्वैमत्याद्युवयोरपि  ॥ ७.२,३५.७३\nतन्निवर्तयितुं युष्मद्दर्पमोहौ मयैव तु  ॥ ७.२,३५.७३\nएवं निवारितावद्यलिंगाविर्भावलीलया  ॥ ७.२,३५.७४\nतस्माद्भूयो विवादं च व्रीडां चोत्सृज्य कृत्स्नशः  ॥ ७.२,३५.७४\nयथास्वं कर्म कुर्यातां भवंतौ वीतमत्सरौ  ॥ ७.२,३५.७५\nपुरा ममाज्ञया सार्धं समस्तज्ञानसंहिताः  ॥ ७.२,३५.७५\nयुवाभ्यां हि मया दत्ता कारणत्वप्रसिद्धये  ॥ ७.२,३५.७६\nमंत्ररत्नं च सूत्राख्यं पञ्चाक्षरमयं परम्  ॥ ७.२,३५.७६\nमयोपदिष्टं सर्वं तद्युवयोरद्य विस्मृतम्  ॥ ७.२,३५.७७\nददामि च पुनः सर्वं यथापूर्वं ममाज्ञया  ॥ ७.२,३५.७७\nयतो विना युवां तेन न क्षमौ सृष्टिरक्षणे  ॥ ७.२,३५.७८\nएवमुक्त्वा महादेवो नारायणपितामहौ  ॥ ७.२,३५.७८\nमंत्रराजं ददौ ताभ्यां ज्ञानसंहितया सह  ॥ ७.२,३५.७९\nतौ लब्ध्वा महतीं दिव्यामाज्ञां माहेश्वरीं पराम्  ॥ ७.२,३५.७९\nमहार्थं मंत्ररत्नं च तथैव सकलाः कलाः  ॥ ७.२,३५.८०\nदंडवत्प्रणतिं कृत्वा देवदेवस्य पादयोः  ॥ ७.२,३५.८०\nअतिष्ठतां वीतभयावानंदास्तिमितौ तदा  ॥ ७.२,३५.८१\nएतस्मिन्नंतरे चित्रमिंद्रजालवदैश्वरम्  ॥ ७.२,३५.८१\nलिंगं क्वापि तिरोभूतं न ताभ्यामुपलभ्यते  ॥ ७.२,३५.८२\nततो विलप्य हाहेति सद्यःप्रणयभंगतः  ॥ ७.२,३५.८२\nकिमसत्यमिदं वृत्तमिति चोक्त्वा परस्परम्  ॥ ७.२,३५.८३\nअचिंत्यवैभवं शंभोर्विचिंत्य च गतव्यथौ  ॥ ७.२,३५.८३\nअभ्युपेत्य परां मैत्रीमालिंग्य च परस्परम्  ॥ ७.२,३५.८४\nजगद्व्यापारमुद्दिश्य जग्मतुर्देवपुंगवौ  ॥ ७.२,३५.८४\nततः प्रभृति शक्राद्याः सर्व एव सुरासुराः  ॥ ७.२,३५.८५\nऋषयश्च नरा नागा नार्यश्चापि विधानतः  ॥ ७.२,३५.८५\nलिंगप्रतिष्ठा कुर्वंति लिंगे तं पूजयंति च  ॥ ७.२,३५.८५"
  }
]
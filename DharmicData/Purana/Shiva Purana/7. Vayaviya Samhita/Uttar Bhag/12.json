[
  {
    "text": "श्रीकृष्ण उवाच\nमहर्षिवर सर्वज्ञ सर्वज्ञानमहोदधे  ॥ ७.२,१२.१\nपञ्चाक्षरस्य माहात्म्यं श्रोतुमिच्छामि तत्त्वतः  ॥ ७.२,१२.१\nउपमन्युरुवाच\nपञ्चाक्षरस्य माहात्म्यं वर्षकोटिशतैरपि  ॥ ७.२,१२.२\nअशक्यं विस्तराद्वक्तुं तस्मात्संक्षेपतः शृणु  ॥ ७.२,१२.२\nवेदे शिवागमे चायमुभयत्र षडक्षरेः  ॥ ७.२,१२.३\nसर्वेषां शिवभक्तानामशेषार्थसाधकः  ॥ ७.२,१२.३\nतदल्पाक्षरमर्थाढ्यं वेदसारं विमुक्तिदम्  ॥ ७.२,१२.४\nआज्ञासिद्धमसंदिग्धं वाक्यमेतच्छिवात्मकम्  ॥ ७.२,१२.४\nनानासिद्धियुतं दिव्यं लोकचित्तानुरंजकम्  ॥ ७.२,१२.५\nसुनिश्चितार्थं गंभीरं वाक्यं तत्पारमेश्वरम्  ॥ ७.२,१२.५\nमन्त्रं सुखमुकोच्चार्यमशेषार्थप्रसिद्धये  ॥ ७.२,१२.६\nप्राहोन्नमः शिवायेति सर्वज्ञस्सर्वदेहिनाम्  ॥ ७.२,१२.६\nतद्बीजं सर्वविद्यानां मंत्रमाद्यं षडक्षरम्  ॥ ७.२,१२.७\nअतिसूक्ष्मं महार्थं च ज्ञेयं तद्वटबीजवत् ॥ ७.२,१२.७\nदेवो गुणत्रयातीतः सर्वज्ञः सर्वकृत्प्रभुः  ॥ ७.२,१२.८\nओमित्येकाक्षरे मन्त्रे स्थितः सर्वगतः शिवः  ॥ ७.२,१२.८\nइशानाद्यानि सूक्ष्माणि ब्रह्माण्येकाक्षराणि तु  ॥ ७.२,१२.९\nमंत्रे नमश्शिवायेति संस्थितानि यथाक्रमम्  ॥ ७.२,१२.९\nमंत्रे षडक्षरे सूक्ष्मे पञ्चब्रह्मतनुः शिवः  ॥ ७.२,१२.९\nवाच्यवाचकभावेन स्थितः साक्षात्स्वभावतः  ॥ ७.२,१२.१०\nवाच्यश्शिवोप्रमेयत्वान्मंत्रस्तद्वाचकस्स्मृतः  ॥ ७.२,१२.१०\nवाच्यवाचकभावो ऽयमनादिसंस्थितस्तयोः  ॥ ७.२,१२.११\nयथा ऽनादिप्रवृत्तोयं घोरसंसारसागरः  ॥ ७.२,१२.११\nशिवो ऽपि हि तथानादिसंसारान्मोचकः स्थितः  ॥ ७.२,१२.१२\nव्याधीनां भेषजं यद्वत्प्रतिपक्षः स्वभावतः  ॥ ७.२,१२.१२\nतद्वत्संसारदोषाणां प्रतिपक्षः शिवस्स्मृतः  ॥ ७.२,१२.१३\nअसत्यस्मिन् जगन्नाथे तमोभूतमिदं भवेत् ॥ ७.२,१२.१३\nअचेतनत्वात्प्रकृतेरज्ञत्वात्पुरषस्य च  ॥ ७.२,१२.१४\nप्रधानपरमाण्वादि यावत्किंचिदचेतनम्  ॥ ७.२,१२.१४\nन तत्कर्तृ स्वयं दृष्टं बुद्धिमत्कारणं विना  ॥ ७.२,१२.१५\nधर्माधर्मोपदेशश्च बंधमोक्षौ विचारणात् ॥ ७.२,१२.१५\nन सर्वज्ञं विना पुंसामादिसर्गः प्रसिद्ध्यति  ॥ ७.२,१२.१६\nवैद्यं विना निरानंदाः क्लिश्यंते रोगिणो यथा  ॥ ७.२,१२.१६\nतस्मादनादिः सर्वज्ञः परिपूर्णस्सदाशिवः  ॥ ७.२,१२.१७\nअस्ति नाथः परित्राता पुंसां संसारसागरात् ॥ ७.२,१२.१७\nआदिमध्यांतनिर्मुक्तस्स्वभावविमलः प्रभुः  ॥ ७.२,१२.१८\nसर्वज्ञः परिपूर्णश्च शिवो ज्ञेयश्शिवागमे  ॥ ७.२,१२.१८\nतस्याभिधानमन्त्रो ऽयमभिधेयश्च स स्मृतः  ॥ ७.२,१२.१९\nअभिधानाभिधेयत्वान्मंत्रस्सिद्धः परश्शिवः  ॥ ७.२,१२.१९\nएतावत्तु शिवज्ञानमेतावत्परमं पदम्  ॥ ७.२,१२.२०\nयदोंनमश्शिवायेति शिववाक्यं षडक्षरम्  ॥ ७.२,१२.२०\nविधिवाक्यमिदं शैवं नार्थवादं शिवात्मकम्  ॥ ७.२,१२.२१\nयस्सर्वज्ञस्सुसंपूर्णः स्वभावविमलः शिवः  ॥ ७.२,१२.२१\nलोकानुग्रहकर्ता च स मृषार्थं कथं वदेत् ॥ ७.२,१२.२२\nयद्यथावस्थितं वस्तु गुणदोषैः स्वभावतः  ॥ ७.२,१२.२२\nयावत्फलं च तत्पूर्णं सर्वज्ञस्तु यथा वदेत् ॥ ७.२,१२.२३\nरागाज्ञानादिभिर्दोषैर्ग्रस्तत्वादनृतं वदेत् ॥ ७.२,१२.२३\nते चेश्वरे न विद्येते ब्रूयात्स कथमन्यथा  ॥ ७.२,१२.२४\nअज्ञाताशेषदोषेण सर्वज्ञेय शिवेन यत् ॥ ७.२,१२.२४\nप्रणीतममलं वाक्यं तत्प्रमाणं न संशयः  ॥ ७.२,१२.२४\nतस्मादीश्वरवाक्यानि श्रद्धेयानि विपश्चिता  ॥ ७.२,१२.२५\nयथार्थपुण्यपापेषु तदश्रद्धो व्रजत्यधः  ॥ ७.२,१२.२५\nस्वर्गापवर्गसिद्ध्यर्थं भाषितं यत्सुशोभनम्  ॥ ७.२,१२.२६\nवाक्यं मुनिवरैः शांतैस्तद्विज्ञेयं सुभाषितम्  ॥ ७.२,१२.२६\nरागद्वेषानृतक्रोधकामतृष्णानुसारि यत् ॥ ७.२,१२.२७\nवाक्यं निरयहेतुत्वात्तद्दुर्भाषितमुच्यते  ॥ ७.२,१२.२७\nसंस्कृतेनापि किं तेन मृदुना ललितेन वा  ॥ ७.२,१२.२८\nअविद्यारागवाक्येन संसारक्लेशहेतुना  ॥ ७.२,१२.२८\nयच्छ्रुत्वा जायते श्रेयो रागादीनां च संशयः  ॥ ७.२,१२.२९\nविरूपमपि तद्वाक्यं विज्ञेयमिति शोभनम्  ॥ ७.२,१२.२९\nबहुत्वेपि हि मंत्राणां सर्वज्ञेन शिवेन यः  ॥ ७.२,१२.३०\nप्रणीतो विमलो मन्त्रो न तेन सदृशः क्वचित् ॥ ७.२,१२.३०\nसांगानि वेदशास्त्राणि संस्थितानि षडक्षरे  ॥ ७.२,१२.३१\nन तेन सदृशस्तस्मान्मन्त्रो ऽप्यस्त्यपरः क्वचित् ॥ ७.२,१२.३१\nसप्तकोटिमहामन्त्रैरुपमन्त्रैरनेकधा  ॥ ७.२,१२.३२\nमन्त्रः षडक्षरो भिन्नस्सूत्रं वृत्यात्मना यथा  ॥ ७.२,१२.३२\nशिवज्ञानानि यावंति विद्यास्थानापि यानि च  ॥ ७.२,१२.३३\nषडक्षरस्य सूत्रस्य तानि भाष्यं समासतः  ॥ ७.२,१२.३३\nकिं तस्य बहुभिर्मंत्रैश्शास्त्रैर्वा बहुविस्तरैः  ॥ ७.२,१२.३४\nयस्योन्नमः शिवायेति मन्त्रो ऽयं हृदि संस्थितः  ॥ ७.२,१२.३४\nतेनाधीतं श्रुतं तेन कृतं सर्वमनुष्ठितम्  ॥ ७.२,१२.३५\nयेनोन्नमश्शिवायेति मंत्राभ्यासः स्थिरीकृतः  ॥ ७.२,१२.३५\nनमस्कारादिसंयुक्तं शिवायेत्यक्षरत्रयम्  ॥ ७.२,१२.३६\nजिह्वाग्रे वर्तते यस्य सफलं तस्य जीवितम्  ॥ ७.२,१२.३६\nअंत्यजो वाधमो वापि मूर्खो वा पंडितो ऽपि वा  ॥ ७.२,१२.३७\nपञ्चाक्षरजपे निष्ठो मुच्यते पापपंजरात् ॥ ७.२,१२.३७\nइत्युक्तं परमेशेन देव्या पृष्टेन शूलिना  ॥ ७.२,१२.३८\nहिताय सर्वमर्त्यानां द्विजानां तु विशेषतः  ॥ ७.२,१२.३८"
  }
]
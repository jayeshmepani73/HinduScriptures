[
  {
    "text": "ईश्वर उवाच\nआज्ञाहीनं क्रियाहीनं श्रद्धाहीनं वरानने  ॥\nआज्ञार्थं दक्षिणाहीनं सदा जप्तं च निष्फलम्  ॥ १\nआज्ञासिद्धं क्रियासिद्धं श्रद्धासिद्धं ममात्मकम्  ॥\nएवं चेद्दक्षिणायुक्तं मंत्रसिद्धिर्महत्फलम्  ॥ २\nउपगम्य गुरुं विप्रमाचार्यं तत्त्ववेदिनम्  ॥\nजापितं सद्गुणोपेतं ध्यानयोगपरायणम्  ॥ ३\nतोषयेत्तं प्रयत्नेन भावशुद्धिसमन्वितः  ॥\nवाचा च मनसा चैव कायेन द्रविणेन च  ॥ ४\nआचार्यं पूजयेद्विप्रः सर्वदातिप्रयत्नतः  ॥\nहस्त्यश्वरथरत्नानि क्षेत्राणि च गृहाणि च  ॥ ५\nभूषणानि च वासांसि धान्यानि च धनानि च  ॥\nएतानि गुरवे दद्याद्भक्त्या च विभवे सति  ॥ ६\nवित्तशाठ्यं न कुर्वीत यदीच्छेत्सिद्धिमात्मनः  ॥\nपश्चान्निवेद्य स्वात्मानं गुरवे सपरिच्छदम्  ॥ ७\nएवं संपूज्य विधिवद्यथाशक्तित्ववंचयन्  ॥\nआददीत गुरोर्मंत्रं ज्ञानं चैव क्रमेण तु  ॥ ८\nएवं तुष्टो गुरुः शिष्यं पूजकं वत्सरोषितम्  ॥\nशुश्रूषुमनहंकारं स्नातं शुचिमुपोषितम्  ॥ ९\nस्नापयित्वा विशुद्ध्यर्थं पूर्णकुंभघृतेन वै  ॥\nजलेन मन्त्रशुद्धेन पुण्यद्रव्ययुतेन च  ॥ १०\nअलंकृत्य सुवेषं च गंधस्रग्वस्त्रभूषणैः  ॥\nपुण्याहं वाचयित्वा च ब्राह्मणानभिपूज्य च  ॥ ११\nसमुद्रतीरे नद्यां च गोष्ठे देवालये ऽपि वा  ॥\nशुचौ देशे गृहे वापि काले सिद्धिकरे तिथौ  ॥ १२\nनक्षत्रे शुभयोगे च सर्वदोषविवर्जिते  ॥\nअनुगृह्य ततो दद्याज्ज्ञानं मम यथाविधि  ॥ १३\nस्वरेणोच्चारयेत्सम्यगेकांते ऽतिप्रसन्नधीः  ॥\nउच्चार्योच्चारयित्वा तमावयोर्मंत्रमुत्तमम्  ॥ १४\nशिवं चास्तु शुभं चास्तु शोभनो ऽस्तु प्रियो ऽस्त्विति  ॥\nएवं दद्याद्गुरुर्मंत्रमाज्ञां चैव ततः परम्  ॥ १५\nएवं लब्ध्वा गुरोर्मंत्रमाज्ञां चैव समाहितः  ॥\nसंकल्प्य च जपेन्नित्यं पुरश्चरणपूर्वकम्  ॥ १६\nयावज्जीवं जपेन्नित्यमष्टोत्तरसहस्रकम्  ॥\nअनन्यस्तत्परो भूत्वा स याति परमां गतिम्  ॥ १७\nजपेदक्षरलक्षं वै चतुर्गुणितमादरात् ॥\nनक्ताशी संयमी यस्स पौरश्चरणिकः स्मृतः  ॥ १८\nयः पुरश्चरणं कृत्वा नित्यजापी भवेत्पुनः  ॥\nतस्य नास्ति समो लोके स सिद्धः सिद्धदो भवेत् ॥ १९\nस्नानं कृत्वा शुचौ देशे बद्ध्वा रुचिरमानसम्  ॥\nत्वया मां हृदि संचिंत्य संचिंत्य स्वगुरुं ततः  ॥ २०\nउदङ्मुखः प्राङ्मुखो वा मौनी चैकाग्रमानसः  ॥\nविशोध्य पञ्चतत्त्वानि दहनप्लावनादिभिः  ॥ २१\nमन्त्रन्यासादिकं कृत्वा सफलीकृतविग्रहः  ॥\nआवयोर्विग्रहौ ध्यायन्प्राणापानौ नियम्य च  ॥ २२\nविद्यास्थानं स्वकं रूपमृषिञ्छन्दो ऽधिदैवतम्  ॥\nबीजं शक्तिं तथा वाक्यं स्मृत्वा पञ्चाक्षरीं जपेत् ॥ २३\nउत्तमं मानसं जाप्यमुपांशुं चैवमध्यमम्  ॥\nअधमं वाचिकं प्राहुरागमार्थविशारदाः  ॥ २४\nउत्तमं रुद्रदैवत्यं मध्यमं विष्णुदैवतम्  ॥\nअधमं ब्रह्मदैवत्यमित्याहुरनुपूर्वशः  ॥ २५\nयदुच्चनीचस्वरितैःस्पष्टास्पष्टपदाक्षरैः  ॥\nमंत्रमुच्चारयेद्वाचा वाचिको ऽयं जपस्स्मृतः  ॥ २६\nजिह्वामात्रपरिस्पंदादीषदुच्चारितो ऽपि वा  ॥\nअपरैरश्रुतः किंचिच्छ्रुतो वोपांशुरुच्यते  ॥ २७\nधिया यदक्षरश्रेण्या वर्णाद्वर्णं पदात्पदम्  ॥\nशब्दार्थचिंतनं भूयः कथ्यते मानसो जपः  ॥ २८\nवाचिकस्त्वेक एव स्यादुपांशुः शतमुच्यते  ॥\nसाहस्रं मानसः प्रोक्तः सगर्भस्तु शताधिकः  ॥ २९\nप्राणायामसमायुक्तस्सगर्भो जप उच्यते  ॥\nआद्यंतयोरगर्भो ऽपि प्राणायामः प्रशस्यते  ॥ ३०\nचत्वारिंशत्समावृत्तीः प्राणानायम्य संस्मरेत् ॥\nमंत्रं मंत्रार्थविद्धीमानशक्तः शक्तितो जपेत् ॥ ३१\nपञ्चकं त्रिकमेकं वा प्राणायामं समाचरेत् ॥\nअगर्भं वा सगर्भं वा सगर्भस्तत्र शस्यते  ॥ ३२\nसगर्भादपि साहस्रं सध्यानो जप उच्यते  ॥\nएषु पञ्चविधेष्वेकः कर्तव्यः शक्तितो जपः  ॥ ३३\nअङ्गुल्या जपसंख्यानमेकमेवमुदाहृतम्  ॥\nरेखयाष्टगुणं विद्यात्पुत्रजीवैर्दशाधिकम्  ॥ ३४\nशतं स्याच्छंखमणिभिः प्रवालैस्तु सहस्रकम्  ॥\nस्फटिकैर्दशसाहस्रं मौक्तिकैर्लक्षमुच्यते  ॥ ३५\nपद्माक्षैर्दशलक्षन्तु सौवर्णैः कोटिरुच्यते  ॥\nकुशग्रंथ्या च रुद्राक्षैरनंतगुणितं भवेत् ॥ ३६\nत्रिंशदक्षैः कृता माला धनदा जपकर्मणि  ॥\nसप्तविंशतिसंख्यातैरक्षैः पुष्टिप्रदा भवेत् ॥ ३७\nपञ्चविंशतिसंख्यातैः कृता मुक्तिं प्रयच्छति  ॥\nअक्षैस्तु पञ्चदशभिरभिचारफलप्रदा  ॥ ३८"
  }
]
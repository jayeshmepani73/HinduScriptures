[
  {
    "text": "श्रीसूत उवाच\nइति स विजितमन्योर्यादवेनोपमन्योरधिगतमभिधाय ज्ञानयोगं मुनिभ्यः  ॥ ७.२,४०.१\nप्रणतिमुपगतेभ्यस्तेभ्य उद्भावितात्मा सपदि वियति वायुः सायमन्तर्हितो ऽभूत् ॥ ७.२,४०.१\nततः प्रभातसमये नैमिषीयास्तपोधनाः  ॥ ७.२,४०.२\nसत्रान्ते ऽवभृथं कर्तुं सर्व एव समुद्ययुः  ॥ ७.२,४०.२\nतदा ब्रह्मसमादेशाद्देवी साक्षात्सरस्वती  ॥ ७.२,४०.३\nप्रसन्ना स्वादुसलिला प्रावर्तत नदीशुभा  ॥ ७.२,४०.३\nसरस्वतीं नदीं दृष्ट्वा मुनयो हृष्टमानसाः  ॥ ७.२,४०.४\nसमाप्य सत्रं प्रारब्धं चक्रुस्तत्रावगाहनम्  ॥ ७.२,४०.४\nअथ संतर्प्य देवादींस्तदीयैः सलिलैः शिवैः  ॥ ७.२,४०.५\nस्मरन्तः पूर्ववृत्तान्तं ययुर्वाराणसीं प्रति  ॥ ७.२,४०.५\nतदा ते हिमवत्पादात्पंततीं दक्षिणामुखीम्  ॥ ७.२,४०.६\nदृष्ट्वा भागीरथी तत्र स्नात्वा तत्तीरतो ययुः  ॥ ७.२,४०.६\nततो वाराणसीं प्राप्य मुदितास्सर्व एव ते  ॥ ७.२,४०.७\nतदोत्तरप्रवाहायां गंगायामवगाह्य च  ॥ ७.२,४०.७\nअविमुक्तेश्वरं लिंगं दृष्ट्वाभ्यर्च्य विधानतः  ॥ ७.२,४०.८\nप्रयातुमुद्यतास्तत्र ददृशुर्दिवि भास्वरम्  ॥ ७.२,४०.८\nसूर्यकोटिप्रतीकाशं तेजोदिव्यं महाद्भुतम्  ॥ ७.२,४०.९\nआत्मप्रभावितानेन व्याप्तसर्वदिगन्तरम्  ॥ ७.२,४०.९\nअथ पाशुपताः सिद्धाः भस्मसञ्छन्नविग्रहाः  ॥ ७.२,४०.१०\nमुनयो ऽभ्येत्य शतशो लीनाः स्युस्तत्र तेजसि  ॥ ७.२,४०.१०\nतथा विलीयमानेषु तपस्विषु महात्मसु  ॥ ७.२,४०.११\nसद्यस्तिरोदधे तेजस्तदद्भुतमिवाभवत् ॥ ७.२,४०.११\nतद्दृष्ट्वा महदाश्चर्यं नैमिषीया महर्षयः  ॥ ७.२,४०.१२\nकिमेतदित्यजानन्तो ययुर्ब्रह्मवनं प्रति  ॥ ७.२,४०.१२\nप्रागेवैषां तु गमनात्पवनो लोकपावनः  ॥ ७.२,४०.१३\nदर्शनं नैमिषीयाणां संवादस्तैर्महात्मनः  ॥ ७.२,४०.१३\nशद्धां बुद्धिं ततस्तेषां सांबे सानुचरे शिवे  ॥ ७.२,४०.१४\nसमाप्तिं चापि सत्रस्य दीर्घपूर्वस्य सत्रिणाम्  ॥ ७.२,४०.१४\nविज्ञाप्य जगतां धात्रे ब्रह्मणे ब्रह्मयोनये  ॥ ७.२,४०.१५\nस्वकार्ये तदनुज्ञातो जगाम स्वपुरं प्रति  ॥ ७.२,४०.१५\nअथ स्थानगतो ब्रह्मा तुम्बुरोर्नारदस्य च  ॥ ७.२,४०.१६\nपरस्पर स्पर्धितयोर्गाने विवदमानयोः  ॥ ७.२,४०.१६\nतदुद्भावितगानोत्थरसैर्माध्यस्थमाचरन्  ॥ ७.२,४०.१७\nगन्धर्वैरप्सरोभिश्च सुखमास्ते निषेवितः  ॥ ७.२,४०.१७\nतदानवसरादेव द्वाःस्थैर्द्वारि निवारिताः  ॥ ७.२,४०.१८\nमुनयो ब्रह्मभवनाद्बहिः पार्श्वमुपाविशन्  ॥ ७.२,४०.१८\nअथ तुम्बुरुणा गाने समतां प्राप्य नारदः  ॥ ७.२,४०.१९\nसाहचर्येष्वनुज्ञातो ब्रह्मणा परमेष्ठिना  ॥ ७.२,४०.१९\nत्यक्त्वा परस्परस्पर्धां मैत्रीं च परमां गतः  ॥ ७.२,४०.२०\nसह तेनाप्सरोभिश्च गन्धर्वैश्च समावृतः  ॥ ७.२,४०.२०\nउपवीणयितुं देवं नकुलीश्वरमीश्वरम्  ॥ ७.२,४०.२१\nभवनान्निर्ययौ धातुर्जलदादंशुमानिव  ॥ ७.२,४०.२१\nतं दृष्ट्वा षट्कुलीयास्ते नारदं मुनिगोवृषम्  ॥ ७.२,४०.२२\nप्रणम्यावसरं शंभोः पप्रच्छुः परमादरात् ॥ ७.२,४०.२२\nस चावसर एवायमितोंतर्गम्यतामिति  ॥ ७.२,४०.२३\nवदन्ययावन्यपरस्त्वरया परया युतः  ॥ ७.२,४०.२३\nततो द्वारि स्थिता ये वै ब्रह्मणे तान्न्यवेदयन्  ॥ ७.२,४०.२४\nतेन ते विविशुर्वेश्म पिंडीभूयांडजन्मनः  ॥ ७.२,४०.२४\nप्रविश्य दूरतो देवं प्रणम्य भुवि दंडवत् ॥ ७.२,४०.२५\nसमीपे तदनुज्ञाताः परिवृत्योपतस्थिरे  ॥ ७.२,४०.२५\nतांस्तत्रावस्थितान् पृष्ट्वा कुशलं कमलासनः  ॥ ७.२,४०.२६\nवृत्तांतं वो मया ज्ञातं वायुरेवाह नो यतः  ॥ ७.२,४०.२६\nभवद्भिः किं कृतं पश्चान्मारुतेंतर्हिते सति  ॥ ७.२,४०.२७\nइत्युक्तवति देवेशे मुनयो ऽवभृथात्परम्  ॥ ७.२,४०.२७\nगंगातीर्थेस्य गमनं यात्रां वाराणसीं प्रति  ॥ ७.२,४०.२८\nदर्शनं तत्र लिंगानां स्थापितानां सुरेश्वरैः  ॥ ७.२,४०.२८\nअविमुक्तेश्वरस्यापि लिंगस्याभ्यर्चनं सकृत् ॥ ७.२,४०.२९\nआकाशे महतस्तस्य तेजोराशेश्च दर्शनम्  ॥ ७.२,४०.२९\nमुनीनां विलयं तत्र निरोधं तेजसस्ततः  ॥ ७.२,४०.३०\nयाथात्म्यवेदनं तस्य चिंतितस्यापि चात्मभिः  ॥ ७.२,४०.३०\nसर्वं सविस्तरं तस्मै प्रणम्याहुर्मुहुर्मुहुः  ॥ ७.२,४०.३१\nमुनिभिः कथितं श्रुत्वा विश्वकर्मा चतुर्मुखः  ॥ ७.२,४०.३१\nकंपयित्वा शिरः किंचित्प्राह गंभीरया गिरा  ॥ ७.२,४०.३२\nप्रत्यासीदति युष्माकं सिद्धिरामुष्मिकी परा  ॥ ७.२,४०.३२\nभवद्भिर्दीर्घसत्रेण चिरमाराधितः प्रभुः  ॥ ७.२,४०.३३\nप्रसादाभिमुखो भूत इति भुतार्थसूचितम्  ॥ ७.२,४०.३३\nवाराणस्यां तु युष्माभिर्यद्दृष्टं दिवि दीप्तिमत् ॥ ७.२,४०.३४\nतल्लिंगसंज्ञितं साक्षात्तेजो माहेश्वरं परम्  ॥ ७.२,४०.३४\nतत्र लीनाश्च मुनयः श्रौतपाशुपतव्रताः  ॥ ७.२,४०.३५\nमुक्ता बभूवुः स्वस्थाश्च नैष्ठिका दग्धकिल्बिषाः  ॥ ७.२,४०.३५\nप्राप्यानेन यथा मुक्तिरचिराद्भवतामपि  ॥ ७.२,४०.३६\nस चायमर्थः सूच्येत युष्मद्दृष्टेन तेजसा  ॥ ७.२,४०.३६\nतत्र वः काल एवैष दैवादुपनतः स्वयम्  ॥ ७.२,४०.३७\nप्रयात दक्षिणं मेरोः शिखरं देवसेवितम्  ॥ ७.२,४०.३७\nसनत्कुमारो यत्रास्ते मम पुत्रः परो मुनिः  ॥ ७.२,४०.३८\nप्रतीक्ष्यागमनं साक्षाद्भूतनाथस्य नंदिनः  ॥ ७.२,४०.३८\nपुरा सनत्कुमारोपि दृष्ट्वापि परमेश्वरम्  ॥ ७.२,४०.३९\nअज्ञानात्सर्वयोगीन्द्रमानी विनयदूषितः  ॥ ७.२,४०.३९\nअभ्युत्थानादिकं युक्तमकुर्वन्नतिनिर्भयः  ॥ ७.२,४०.४०\nततो ऽपराधात्क्रुद्धेन महोष्ट्रो नंदिना कृतः  ॥ ७.२,४०.४०\nअथ कालेन महता तदर्थे शोचता मया  ॥ ७.२,४०.४१\nउपास्य देवं देवीञ्च नंदिनं चानुनीय वै  ॥ ७.२,४०.४१\nकथंचिदुष्ट्रता तस्य प्रयत्नेन निवारिता  ॥ ७.२,४०.४२\nप्रापितो हि यथापूर्वं सनत्पूर्वां कुमारताम्  ॥ ७.२,४०.४२\nतदाह च महादेवः स्मयन्निव गणाधिपम्  ॥ ७.२,४०.४३\nअवज्ञाय हि मामेव तथाहंकृतवान्मुनिः  ॥ ७.२,४०.४३\nअतस्त्वमेव याथात्म्यं ममास्मै कथयानघ  ॥ ७.२,४०.४४\nब्रह्मणः पूर्वजः पुत्रो मां मूढ इव संस्मरन्  ॥ ७.२,४०.४४\nमयैव शिष्यते दत्तो मम ज्ञानप्रवर्तकः  ॥ ७.२,४०.४५\nधर्माध्यक्षाभिषेकं च तव निर्वर्तयिष्यति  ॥ ७.२,४०.४५\nस एवं व्याहृतो भूयस्सर्वभूतगणाग्रणीः  ॥ ७.२,४०.४६\nयत्पराज्ञापनं मूर्ध्ना प्रातः प्रतिगृहीतवान्  ॥ ७.२,४०.४६\nतथा सनत्कुमारो ऽपि मेरौ मदनुशासनात् ॥ ७.२,४०.४७\nप्रसादार्थं गणस्यास्य तपश्चरति दुश्चरम्  ॥ ७.२,४०.४७\nद्रष्टव्यश्चेति युष्माभिः प्राग्गणेशसमागमात् ॥ ७.२,४०.४८\nतत्प्रसादार्थमचिरान्नंदी तत्रागमिष्यति  ॥ ७.२,४०.४८\nइति सत्वरमादिश्य प्रेषिता विश्वयोगिना  ॥ ७.२,४०.४९\nकुमारशिखरं मेरोर्दक्षिणं मुनयो ययुः  ॥ ७.२,४०.४९"
  }
]
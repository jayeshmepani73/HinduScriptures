[
  {
    "text": "उपमन्युरुवाच\nविग्रहं देवदेवस्य विश्वमेतच्चराचरम्  ॥ ७.२,५.१\nतदेवं न विजानंति पशवः पाशगौरवात् ॥ ७.२,५.१\nतमेकमेव बहुधा वदंति यदुनंदन  ॥ ७.२,५.२\nअजानन्तः परं भावमविकल्पं महर्षयः  ॥ ७.२,५.२\nअपरं ब्रह्मरूपं च परं ब्रह्मात्मकं तथा  ॥ ७.२,५.३\nकेचिदाहुर्महादेवमनादिनिधनं परम्  ॥ ७.२,५.३\nभूतेंद्रियांतःकरणप्रधानविषयात्मकम्  ॥ ७.२,५.४\nअपरं ब्रह्म निर्दिष्टं परं ब्रह्म चिदात्मकम्  ॥ ७.२,५.४\nबृहत्त्वाद्बृहणत्वाद्वा ब्रह्म चेत्यभिधीयते  ॥ ७.२,५.५\nउभे ते ब्रह्मणो रूपे ब्रह्मणो ऽधिपतेः प्रभोः  ॥ ७.२,५.५\nविद्या ऽविद्यास्वरूपीति कैश्चिदीशो निगद्यते  ॥ ७.२,५.५\nविद्यां तु चेतनां प्राहुस्तथाविद्यामचेतनाम्  ॥ ७.२,५.६\nविद्या ऽविद्यात्मकं चैव विश्वं विश्वगुरोर्विभोः  ॥ ७.२,५.६\nरूपमेव न संदेहो विश्वं तस्य वशे यतः  ॥ ७.२,५.७\nभ्रांतिर्विद्या परा चेति शार्वं रूपं परं विदुः  ॥ ७.२,५.७\nअयथाबुद्धिरर्थेषु बहुधा भ्रांतिरुच्यते  ॥ ७.२,५.८\nयथार्थाकारसंवित्तिर्विद्येति परिकीर्त्यते  ॥ ७.२,५.८\nविकल्परहितं तत्त्वं परमित्यभिधीयते  ॥ ७.२,५.९\nवैपरीत्यादसच्छब्दः कथ्यते वेदवादिभिः  ॥ ७.२,५.९\nतयोः पतित्वात्तु शिवः सदसत्पतिरुच्यते  ॥ ७.२,५.१०\nक्षराक्षरात्मकं प्राहुः क्षराक्षरपरं परे  ॥ ७.२,५.१०\nक्षरस्सर्वाणि भूतानि कूटस्थो ऽक्षर उच्यते  ॥ ७.२,५.११\nउभे ते परमेशस्य रूपे तस्य वशे यतः  ॥ ७.२,५.११\nतयोः परः शिवः शांतः क्षराक्षरापरस्स्मृतः  ॥ ७.२,५.१२\nसमष्टिव्यष्ठिरूपं च समष्टिव्यष्टिकारणम्  ॥ ७.२,५.१२\nवदंति मुनयः केचिच्छिवं परमकारणम्  ॥ ७.२,५.१३\nसमष्टिमाहुरव्यक्तं व्यष्टिं व्यक्तं तथैव च  ॥ ७.२,५.१३\nते रूपे परमेशस्य तदिच्छायाः प्रवर्तनात् ॥ ७.२,५.१४\nतयोः कारणभावेन शिवं परमकारणम्  ॥ ७.२,५.१४\nकारणार्थविदः प्राहुः समष्टिव्यष्टिकारणम्  ॥ ७.२,५.१५\nजातिव्यक्तिस्वरूपीति कथ्यते कैश्चिदीश्वरः  ॥ ७.२,५.१५\nया पिंडेप्यनुवर्तेत सा जातिरिति कथ्यते  ॥ ७.२,५.१६\nव्यक्तिर्व्यावृत्तिरूपं तं पिण्डजातेः समाश्रयम्  ॥ ७.२,५.१६\nजातयो व्यक्तयश्चैव तदाज्ञापरिपालिताः  ॥ ७.२,५.१७\nयतस्ततो महादेवो जातिव्यक्तिवपुः स्मृतः  ॥ ७.२,५.१७\nप्रधानपुरुषव्यक्तकालात्मा कथ्यते शिवः  ॥ ७.२,५.१८\nप्रधानं प्रकृतिं प्राहुःक्षेत्रज्ञं पुरुषं तथा  ॥ ७.२,५.१८\nत्रयोविंशतितत्त्वानि व्यक्तमाहुर्मनीषिणः  ॥ ७.२,५.१९\nकालः कार्यप्रपञ्चस्य परिणामैककारणम्  ॥ ७.२,५.१९\nएषामीशो ऽधिपो धाता प्रवर्तकनिवर्तकः  ॥ ७.२,५.२०\nआविर्भावतिरोभावहेतुरेकः स्वराडजः  ॥ ७.२,५.२०\nतस्मात्प्रधानपुरुषव्यक्तकालस्वरूपवान्  ॥ ७.२,५.२१\nहेतुर्नेताधिपस्तेषां धाता चोक्ता महेश्वरः  ॥ ७.२,५.२१\nविराड्ढिरण्यगर्भात्मा कैश्चिदीशो निगद्यते  ॥ ७.२,५.२२\nहिरण्यगर्भो लोकानां हेतुर्विश्वात्मको विराट् ॥ ७.२,५.२२\nअंतर्यामी परश्चेति कथ्यते कविभिश्शिवः  ॥ ७.२,५.२३\nप्राज्ञस्तैजसविश्वात्मेत्यपरे संप्रचक्षते  ॥ ७.२,५.२३\nतुरीयमपरे प्राहुः सौम्यमेव परे विदुः  ॥ ७.२,५.२४\nमाता मानं च मेयं च मतिं चाहुरथापरे  ॥ ७.२,५.२४\nकर्ता क्रिया च कार्यं च करणं कारणं परे  ॥ ७.२,५.२५\nजाग्रत्स्वप्नसुषुप्त्यात्मेत्यपरे संप्रचक्षते  ॥ ७.२,५.२५\nतुरीयमपरे प्राहुस्तुर्यातीतमितीतरे  ॥ ७.२,५.२६\nतमाहुर्विगुणं केचिद्गुणवन्तं परे विदुः  ॥ ७.२,५.२६\nकेचित्संसारिणं प्राहुस्तमसंसारिणं परे  ॥ ७.२,५.२७\nस्वतंत्रमपरे प्राहुरस्वतंत्रं परे विदुः  ॥ ७.२,५.२७\nघोरमित्यपरे प्राहुः सौम्यमेव परे विदुः  ॥ ७.२,५.२८\nरागवंतं परे प्राहुर्वीतरागं तथा परे  ॥ ७.२,५.२८\nनिष्क्रियं च परे प्राहुः सक्रियं चेतरे जनाः  ॥ ७.२,५.२९\nनिरिंद्रियं परे प्राहुः सेंद्रियं च तथापरे  ॥ ७.२,५.२९\nध्रुवमित्यपरे प्राहुस्तमध्रुवामितीरते  ॥ ७.२,५.३०\nअरूपं केचिदाहुर्वै रूपवंतं परे विदुः  ॥ ७.२,५.३०\nअदृश्यमपरे प्राहुर्दृश्यमित्यपरे विदुः  ॥ ७.२,५.३१\nवाच्यमित्यपरे प्राहुरवाच्यमिति चापरे  ॥ ७.२,५.३१\nशब्दात्मकं परे प्राहुश्शब्दातीतमथापरे  ॥ ७.२,५.३१\nकेचिच्चिन्तामयं प्राहुश्चिन्तया रहितं परे  ॥ ७.२,५.३२\nज्ञानात्मकं परे प्राहुर्विज्ञानमिति चापरे  ॥ ७.२,५.३२\nकेचिच्ज्ञेयमिति प्राहुरज्ञेयमिति केचन  ॥ ७.२,५.३३\nपरमेके तमेवाहुरपरं च तथा परे  ॥ ७.२,५.३३\nएवं विकल्प्यमानं तु याथात्म्यं परमेष्ठिनः  ॥ ७.२,५.३४\nनाध्यवस्यंति मुनयो नानाप्रत्ययकारणात् ॥ ७.२,५.३४\nये पुनस्सर्वभावेन प्रपन्नाः परमेश्वरम्  ॥ ७.२,५.३५\nते हि जानंत्ययत्नेन शिवं परमकारणम्  ॥ ७.२,५.३५\nयावत्पशुर्नैव पश्यत्यनीशं १ पुराणं भुवनस्येशितारम्  ॥ ७.२,५.३६\nतावद्दुःखे वर्तते बद्धपाशः संसारे ऽस्मिञ्चक्रनेमिक्रमेण  ॥ ७.२,५.३६\nयदा २ पश्यः पश्यते रुक्मवर्णं कर्तारमीशं पुरुषं ब्रह्मयोनिम्  ॥ ७.२,५.३७\nतदाविद्वान्पुण्यपापे विधूय निरंजनः परममुपैति साम्यम्  ॥ ७.२,५.३७"
  }
]
[
  {
    "text": "उपमन्युरुवाच\nअथाग्निकार्यं वक्ष्यामि कुण्डे वा स्थंडिले ऽपि वा  ॥ ७.२,२७.१\nवेद्यां वा ह्यायसे पात्रे मृन्मये वा नवे शुभे  ॥ ७.२,२७.१\nआधायाग्निं विधानेन संस्कृत्य च ततः परम्  ॥ ७.२,२७.२\nतत्राराध्य महादेवं होमकर्म समाचरेत् ॥ ७.२,२७.२\nकुण्डं द्विहस्तमानं वा हस्तमात्रमथापि वा  ॥ ७.२,२७.३\nवृत्तं वा चतुरस्रं वा कुर्याद्वेदिं च मण्डलम्  ॥ ७.२,२७.३\nकुण्डं विस्तारवन्निम्नं तन्मध्ये ऽष्टदलाम्बुजम्  ॥ ७.२,२७.४\nचतुरंगुलमुत्सेधं तस्य द्व्यंगुलमेव वा  ॥ ७.२,२७.४\nवितस्तिद्विगुणोन्नत्या नाभिमन्तः प्रचक्षते  ॥ ७.२,२७.५\nमध्यं च मध्यमांगुल्या मध्यमोत्तमपर्वणोः  ॥ ७.२,२७.५\nअंगुलैः कथ्यते सद्भिश्चतुर्विंशतिभिः करः  ॥ ७.२,२७.६\nमेखलानां त्रयं वापि द्वयमेकमथापि वा  ॥ ७.२,२७.६\nयथाशोभं प्रकुर्वीत श्लक्ष्णमिष्टं मृदा स्थिरम्  ॥ ७.२,२७.७\nअश्वत्थपत्रवद्योनिं गजाधारवदेव वा  ॥ ७.२,२७.७\nमेखलामध्यतः कुर्यात्पश्चिमे दक्षिणे ऽपि वा  ॥ ७.२,२७.८\nशोभनामग्नितः किंचिन्निम्नामुन्मीलिकां शनैः  ॥ ७.२,२७.८\nअग्रेण कुण्डाभिमुखीं किंचिदुत्सृज्य मेखलाम्  ॥ ७.२,२७.९\nनोत्सेधनियमो वेद्याः सा मार्दी वाथ सैकती  ॥ ७.२,२७.९\nमंडलं गोशकृत्तोयैर्मानं पात्रस्य नोदितम्  ॥ ७.२,२७.१०\nकुण्डं च मृन्मयं वेदिमालिपेद्गोमयांबुना  ॥ ७.२,२७.१०\nप्रक्षाल्य तापयेत्पात्रं प्रोक्षयेदन्यदंभसा  ॥ ७.२,२७.११\nस्वसूत्रोक्तप्रकारेण कुण्डादौ विल्लिखेत्ततः  ॥ ७.२,२७.११\nसंप्रोक्ष्य कल्पयेद्दर्भैः पुष्पैर्वा वह्निविष्टरम्  ॥ ७.२,२७.१२\nअर्चनार्थं च होमार्थं सर्वद्रव्याणि साधयेत् ॥ ७.२,२७.१२\nप्रक्षाल्यक्षालनीयानि प्रोक्षण्या प्रोक्ष्य शोधयेत् ॥ ७.२,२७.१३\nमणिजं काष्ठजं वाथ श्रोत्रियागारसम्भवम्  ॥ ७.२,२७.१३\nअन्यं वाभ्यर्हितं वह्निं ततः साधारमानयेत् ॥ ७.२,२७.१४\nत्रिः प्रदक्षिणमावृत्य कुण्डादेरुपरि क्रमात् ॥ ७.२,२७.१४\nवह्निबीजं समुच्चार्य त्वादधीताग्निमासने  ॥ ७.२,२७.१५\nयोनिमार्गेण वा तद्वदात्मनः संमुखेन वा  ॥ ७.२,२७.१५\nनियोगः प्रदेश सर्वं कुंडं कुर्याद्विचक्षणः  ॥ ७.२,२७.१६\nस्वनाभ्यंतःस्थितं वह्निं तद्रंध्राद्विस्फुलिंगवद् ॥ ७.२,२७.१६\nनिर्गम्य पावके बाह्ये लीनं बिंबाकृति स्मरेत् ॥ ७.२,२७.१७\nआज्यसंस्कारपर्यंतमन्वाधानपुरस्सरम्  ॥ ७.२,२७.१७\nस्वसूत्रोक्तक्रमात्कुर्यान्मूलमन्त्रेण मन्त्रवित् ॥ ७.२,२७.१८\nशिवमूर्तिं समभ्यर्च्य ततो दक्षिणपार्श्वतः  ॥ ७.२,२७.१८\nन्यस्य मन्त्रं घृते मुद्रां दर्शयेद्धेनुसंज्ञिताम्  ॥ ७.२,२७.१९\nस्रुक्स्रुवौ तैजसौ ग्राह्यौ न कांस्यायससैसकौ  ॥ ७.२,२७.१९\nयज्ञदारुमयौ वापि स्मार्तौ वा शिल्पसम्मतौ  ॥ ७.२,२७.२०\nपर्णे वा ब्रह्मवृक्षादेरच्छिद्रे मध्य उत्थिते  ॥ ७.२,२७.२०\nसंसृज्य दर्भैस्तौ वह्नौ संताप्य प्रोक्षयेत्पुनः  ॥ ७.२,२७.२१\nपारार्षर्च्यस्वसूत्रोक्तक्रमेण शिवपूर्वकैः  ॥ ७.२,२७.२१\nजुहुयादष्टभिर्बीजैरग्निसंस्कारसिद्धये  ॥ ७.२,२७.२२\nभ्रुंस्तुंब्रुश्रुं क्रमेणैव पुंड्रंद्रमित्यतः परम्  ॥ ७.२,२७.२२\nबीजानि सप्त सप्तानां जिह्वानामनुपूर्वशः  ॥ ७.२,२७.२३\nत्रिशिखा मध्यमा जिह्वा बहुरूपसमाह्वया  ॥ ७.२,२७.२३\nरक्ताग्नेयी नैरृती च कृष्णान्या सुप्रभा मता  ॥ ७.२,२७.२४\nअतिरिक्ता मरुज्जिह्वा स्वनामानुगुणप्रभा  ॥ ७.२,२७.२४\nस्वबीजानन्तरं वाच्या स्वाहांतञ्च यथाक्रमम्  ॥ ७.२,२७.२५\nजिह्वामंत्रैस्तु तैर्हुत्वाज्यं जिह्वास्त्वेकैकश क्रमात् ॥ ७.२,२७.२५\nरं वह्नयेति स्वाहेति मध्ये हुत्वाहुतित्रयम्  ॥ ७.२,२७.२६\nसर्पिषा वा समिद्भिर्वा परिषेचनमाचरेत् ॥ ७.२,२७.२६\nएवं कृते शिवाग्निः स्यात्स्मरेत्तत्र शिवासनम्  ॥ ७.२,२७.२७\nतत्रावाह्य यजेद्देवमर्धनारीश्वरं शिवम्  ॥ ७.२,२७.२७\nदीपान्तं परिषिच्याथ समिद्धोमं समाचरेत् ॥ ७.२,२७.२७\nताः पालाश्यः परा वापि याज्ञिया द्वादशांगुलाः  ॥ ७.२,२७.२८\nअवक्रा न स्वयं शुष्कास्सत्वचो निर्व्रणाः समाः  ॥ ७.२,२७.२८\nदशांगुला वा विहिताः कनिष्ठांगुलिसंमिताः  ॥ ७.२,२७.२९\nप्रादेशमात्रा वालाभे होतव्याः सकला अपि  ॥ ७.२,२७.२९\nदूर्वापत्रसमाकारां चतुरंगुलमायताम्  ॥ ७.२,२७.३०\nदद्यादाज्याहुतिं पश्चादन्नमक्षप्रमाणतः  ॥ ७.२,२७.३०\nलाजांस्तथा सर्षपांश्च यवांश्चैव तिलांस्तथा  ॥ ७.२,२७.३१\nसर्पिषाक्तानि भक्ष्याणि लेह्यचोष्याणि सम्भवे  ॥ ७.२,२७.३१\nदशैवाहुतयस्तत्र पञ्च वा त्रितयं च वा  ॥ ७.२,२७.३२\nहोतव्याः शक्तितो दद्यादेकमेवाथ वाहुतिम्  ॥ ७.२,२७.३२\nश्रुवेणाज्यं समित्याद्यास्रुचाशेषात्करेण वा  ॥ ७.२,२७.३३\nतत्र दिव्येन होतव्यं तीर्थेनार्षेण वा तथा  ॥ ७.२,२७.३३\nद्रव्येणैकेन वा ऽलाभे जुहुयाच्छ्रद्धया पुनः  ॥ ७.२,२७.३४\nप्रायश्चित्ताय जुहुयान्मंत्रयित्वाहुतित्रयम्  ॥ ७.२,२७.३४\nततो होमविशिष्टेन घृतेनापूर्य वै स्रुचम्  ॥ ७.२,२७.३५\nनिधाय पुष्पं तस्याग्रे श्रुवेणाधोमुखेन ताम्  ॥ ७.२,२७.३५\nसदर्भेन समाच्छाद्य मूलेनांजलिनोत्थितः  ॥ ७.२,२७.३६\nवौषडंतेन जुहुयाद्धारां तु यवसंमिताम्  ॥ ७.२,२७.३६\nइत्थं पूर्णाहुतिं कृत्वा परिषिंचेच्च पूर्ववत् ॥ ७.२,२७.३७\nतत उद्वास्य देवेशं गोपयेत्तु हुताशनम्  ॥ ७.२,२७.३७\nतमप्युद्वास्य वा नाभौ यजेत्संधाय नित्यशः  ॥ ७.२,२७.३८\nअथवा वह्निमानीय शिवशास्त्रोक्तवर्त्मना  ॥ ७.२,२७.३८\nवागीशीगर्भसंभूतं संस्कृत्य विधिवद्यजेत् ॥ ७.२,२७.३९\nअन्वाधानं पुनः कृत्वा परिधीन् परिधाय च  ॥ ७.२,२७.३९\nपात्राणि द्वन्द्वरूपेण निक्षिप्येष्ट्वा शिवं ततः  ॥ ७.२,२७.४०\nसंशोध्य प्रोक्षणीपात्रं प्रोक्ष्यतानि तदंभसा  ॥ ७.२,२७.४०\nप्रणीतापात्रमैशान्यां विन्यस्या पूरितं जलैः  ॥ ७.२,२७.४१\nआज्यसंस्कारपर्यंतं कृत्वा संशोध्य स्रक्स्रुवौ  ॥ ७.२,२७.४१\nगर्भाधानं पुंसवनं सीमन्तोन्नयनं ततः  ॥ ७.२,२७.४२\nकृत्वा पृथक्पृथग्घुत्वा जातमग्निं विचिन्तयेत् ॥ ७.२,२७.४२\nत्रिपादं सप्तहस्तं च चतुःशृंगं द्विशीर्षकम्  ॥ ७.२,२७.४३\nमधुपिंगं त्रिनयनं सकपर्देन्दुशेखरम्  ॥ ७.२,२७.४३\nरक्तं रक्ताम्बरालेपं माल्यभूषणभूषितम्  ॥ ७.२,२७.४४\nसर्वलक्षणसंपन्नं सोपवीतं त्रिमेखलम्  ॥ ७.२,२७.४४\nशक्तिमन्तं स्रुक्स्रुवौ च दधानं दक्षिणे करे  ॥ ७.२,२७.४५\nतोमरं तालवृंतं च घृतपात्रं तथेतरैः  ॥ ७.२,२७.४५\nजातं ध्यात्वैवमाकारं जातकर्म समाचरेत् ॥ ७.२,२७.४६\nनालापनयनं कृत्वा ततः संशोध्य सूतकम्  ॥ ७.२,२७.४६\nशिवाग्निरुचिनामास्य कृत्वाहुतिपुरस्सरम्  ॥ ७.२,२७.४७\nपित्रोर्विसर्जनं कृत्वा चौलोपनयनादिकम्  ॥ ७.२,२७.४७\nअप्तोर्यामावसानान्तं कृत्वा संस्कारमस्य तु  ॥ ७.२,२७.४८\nआज्यधारादिहोमं च कृत्वा स्विष्टकृतं ततः  ॥ ७.२,२७.४८\nरमित्यनेन बीजेन परिषिंचेत्ततः परम्  ॥ ७.२,२७.४९\nब्रह्मविष्णुशिवेशानां लोकेशानां तथैव च  ॥ ७.२,२७.४९\nतदस्त्राणां च परितः कृत्वा पूजां यथाक्रमम्  ॥ ७.२,२७.५०\nधूपदीपादिसिद्ध्यर्थं वह्निमुद्धृत्य कृत्यवित् ॥ ७.२,२७.५०\nसाधयित्वाज्यपूर्वाणि द्रव्याणि पुनरेव च  ॥ ७.२,२७.५१\nकल्पयित्वासनं वह्नौ तत्रावाह्य यथापुरा  ॥ ७.२,२७.५१\nसंपूज्य देवं देवीं च ततः पूर्णांतमाचरेत् ॥ ७.२,२७.५२\nअथ वा स्वाश्रमोक्तं तु वह्निकर्म शिवार्पणम्  ॥ ७.२,२७.५२\nबुद्ध्वा शिवाश्रमी कुर्यान्न च तत्रापरो विधिः  ॥ ७.२,२७.५३\nशिवाग्नेर्भस्मसंग्राह्यमग्निहोत्रोद्भवं तु वा  ॥ ७.२,२७.५३\nवैवाहोग्निभवं वापि पक्वं शुचि सुगंधि च  ॥ ७.२,२७.५४\nकपिलायाः शकृच्छस्तं गृहीतं गगने पतत् ॥ ७.२,२७.५४\nन क्लिन्नं नातिकठिनं न दुर्गन्धं न शोषितम्  ॥ ७.२,२७.५५\nउपर्यधः परित्यज्य गृह्णीयात्पतितं यदि  ॥ ७.२,२७.५५\nपिंडीकृत्य शिवाग्न्यादौ तत्क्षिपेन्मूलमंत्रतः  ॥ ७.२,२७.५६\nअपक्वमतिपाक्वं च संत्यज्य भसितं सितम्  ॥ ७.२,२७.५६\nआदाय वा समालोड्य भस्माधारे विनिक्षिपेत् ॥ ७.२,२७.५७\nतैजसं दारवं वापि मृन्मयं शैलमेव च  ॥ ७.२,२७.५७\nअन्यद्वा शोभनं शुद्धं भस्माधारं प्रकल्पयेत् ॥ ७.२,२७.५८\nसमे देशे शुभे शुद्धे धनवद्भस्म निक्षिपेत् ॥ ७.२,२७.५८\nन चायुक्तकरे दद्यान्नैवाशुचितले क्षिपेत् ॥ ७.२,२७.५९\nन संस्पृशेच्च नीचांगैर्नोपेक्षेत न लंघयेत् ॥ ७.२,२७.५९\nतस्माद्भसितमादाय विनियुंजीत मन्त्रतः  ॥ ७.२,२७.६०\nकालेषूक्तेषु नान्यत्र नायोग्येभ्यः प्रदापयेत् ॥ ७.२,२७.६०\nभस्मसंग्रहणं कुर्याद्देवे ऽनुद्वासिते सति  ॥ ७.२,२७.६१\nउद्वासने कृते यस्माच्चण्डभस्म प्रजापते  ॥ ७.२,२७.६१\nअग्निकार्ये कृते पश्चाच्छिवशास्त्रोक्तमार्गतः  ॥ ७.२,२७.६२\nस्वसूत्रोक्तप्रकाराद्वा बलिकर्म समाचरेत् ॥ ७.२,२७.६२\nअथ विद्यासनं न्यस्य सुप्रलिप्ते तु मण्डले  ॥ ७.२,२७.६३\nविद्याकोशं प्रतिष्ठाप्य यजेत्पुष्पादिभिः क्रमात् ॥ ७.२,२७.६३\nविद्यायाः पुरतः कृत्वा गुरोरपि च मण्डलम्  ॥ ७.२,२७.६४\nतत्रासनवरं कृत्वा पुष्पाद्यै गुरुमर्चयेत् ॥ ७.२,२७.६४\nततोनुपूजयेत्पूज्यान् भोजयेच्च बुभुक्षितान्  ॥ ७.२,२७.६५\nततस्स्वयं च भुंजीत शुद्धमन्नं यथासुखम्  ॥ ७.२,२७.६५\nनिवेदितं च वा देवे तच्छेषं चात्मशुद्धये  ॥ ७.२,२७.६६\nश्रद्दधानो न लोभेन न चण्डाय समर्पितम्  ॥ ७.२,२७.६६\nगन्धमाल्यादि यच्चान्यत्तत्राप्येष समो विधिः  ॥ ७.२,२७.६७\nन तु तत्र शिवोस्मीति बुद्धिं कुर्याद्विचक्षणः  ॥ ७.२,२७.६७\nभुक्त्वाचम्य शिवं ध्यात्वा हृदये मूलमुच्चरेत् ॥ ७.२,२७.६८\nकालशेषं नयेद्योग्यैः शिवशास्त्रकथादिभिः  ॥ ७.२,२७.६८\nरात्रौ व्यतीते पूर्वांशे कृत्वा पूजां मनोहराम्  ॥ ७.२,२७.६९\nशिवयोः शयनं त्वेकं कल्पयेदतिशोभनम्  ॥ ७.२,२७.६९\nभक्ष्यभोज्यांबरालेपपुष्पमालादिकं तथा  ॥ ७.२,२७.७०\nमनसा कर्मणा वापि कृत्वा सर्वं मनोहरम्  ॥ ७.२,२७.७०\nततो देवस्य देव्याश्च पादमूले शुचिस्स्वपेत् ॥ ७.२,२७.७१\nगृहस्थो भार्यया सार्धं तदन्ये ऽपि तु केवलाः  ॥ ७.२,२७.७१\nप्रत्यूषसमयं बुद्ध्वा मात्रामाद्यामुदीरयेत् ॥ ७.२,२७.७२\nप्रणम्य मनसां देवं सांबं सगणमव्ययम्  ॥ ७.२,२७.७२\nदेशकालोचितं कृत्वा शौचाद्यमपि शक्तितः  ॥ ७.२,२७.७३\nशंखादिनिनदैर्दिव्यैर्देवं देवीं च बोधयेत् ॥ ७.२,२७.७३\nततस्तत्समयोन्निद्रैः पुष्पैरतिसुगंधिभिः  ॥ ७.२,२७.७४\nनिर्वर्त्य शिवयोः पूजां प्रारभेत पुरोदितम्  ॥ ७.२,२७.७४"
  }
]
[
  {
    "text": "ऋषय ऊचुः\nकिं तत्पाशुपतं ज्ञानं कथं पशुपतिश्शिवः  ॥ ७.२,२.१\nकथं धौम्याग्रजः पृष्टः कृष्णेनाक्लिष्टकर्मणा  ॥ ७.२,२.१\nएतत्सर्वं समाचक्ष्व वायो शंकरविग्रह  ॥ ७.२,२.२\nतत्समो न हि वक्तास्ति त्रैलोक्येष्वपरः प्रभुः  ॥ ७.२,२.२\nसूत उवाच\nइत्याकर्ण्य वचस्तेषां महर्षीणां प्रभंजनः  ॥ ७.२,२.३\nसंस्मृत्य शिवमीशानं प्रवक्तुमुपचक्रमे  ॥ ७.२,२.३\nवायुरुवाच\nपुरा साक्षान्महेशेन श्रीकंठाख्येन मन्दरे  ॥ ७.२,२.४\nदेव्यै देवेन कथितं ज्ञानं पाशुपतं परम्  ॥ ७.२,२.४\nतदेव पृष्टं कृष्णेन विष्णुना विश्वयोनिना  ॥ ७.२,२.५\nपशुत्वं च सुरादीनां पतित्वं च शिवस्य च  ॥ ७.२,२.५\nयथोपदिष्टं कृष्णाय मुनिना ह्युपमन्युना  ॥ ७.२,२.६\nतथा समासतो वक्ष्ये तच्छृणुध्वमतंद्रिताः  ॥ ७.२,२.६\nपुरोपमन्युमासीनं विष्णुःकृष्णवपुर्धरः  ॥ ७.२,२.७\nप्रणिपत्य यथान्यायमिदं वचनमब्रवीत् ॥ ७.२,२.७\nश्रीकृष्ण उवाच\nभगवञ्छ्रोतुमिच्छामि देव्यै देवेन भाषितम्  ॥ ७.२,२.८\nदिव्यं पाशुपतं ज्ञानं विभूतिं वास्य कृत्स्नशः  ॥ ७.२,२.८\nकथं पशुपतिर्देवः पशवः के प्रकीर्तिताः  ॥ ७.२,२.९\nकैः पाशैस्ते निबध्यंते विमुच्यंते च ते कथम्  ॥ ७.२,२.९\nइति संचोदितः श्रीमानुपमन्युर्महात्मना  ॥ ७.२,२.१०\nप्रणम्य देवं देवीं च प्राह पुष्टो यथा तथा  ॥ ७.२,२.१०\nउपमन्युरुवाच\nब्रह्माद्याः स्थावरांताश्च देवदेवस्य शूलिनः  ॥ ७.२,२.११\nपशवः परिकीर्त्यंते संसारवशवर्तिनः  ॥ ७.२,२.११\nतेषां पतित्वाद्देवेशः शिवः पशुपतिः स्मृतः  ॥ ७.२,२.१२\nमलमायादिभिः पाशैः स बध्नाति पशून्पतिः  ॥ ७.२,२.१२\nस एव मोचकस्तेषां भक्त्या सम्यगुपासितः  ॥ ७.२,२.१३\nचतुर्विंशतितत्त्वानि मायाकर्मगुणा अमी  ॥ ७.२,२.१३\nविषया इति कथ्यन्ते पाशा जीवनिबन्धनाः  ॥ ७.२,२.१४\nब्रह्मादिस्तम्बपर्यंतान् पशून्बद्ध्वा महेश्वरः  ॥ ७.२,२.१४\nपाशैरेतैः पतिर्देवः कार्यं कारयति स्वकम्  ॥ ७.२,२.१५\nतस्याज्ञया महेशस्य प्रकृतिः पुरुषोचिताम्  ॥ ७.२,२.१५\nबुद्धिं प्रसूते सा बुद्धिरहंकारमहंकृतिः  ॥ ७.२,२.१६\nइन्द्रियाणि दशैकं च तन्मात्रापञ्चकं तथा  ॥ ७.२,२.१६\nशासनाद्देवदेवस्य शिवस्य शिवदायिनः  ॥ ७.२,२.१७\nतन्मात्राण्यपि तस्यैव शासनेन महीयसा  ॥ ७.२,२.१७\nमहाभूतान्यशेषाणि भावयंत्यनुपूर्वशः  ॥ ७.२,२.१८\nब्रह्मादीनां तृणान्तानां देहिनां देहसंगतिम्  ॥ ७.२,२.१८\nमहाभूतान्यशेषाणि जनयंति शिवाज्ञया  ॥ ७.२,२.१९\nअध्यवस्यति वै बुद्धिरहंकारोभिमन्यते  ॥ ७.२,२.१९\nचित्तं चेतयते चापि मनः संकल्पयत्यपि  ॥ ७.२,२.२०\nश्रोत्रादीनि च गृह्णन्ति शब्दादीन्विषयान् पृथक् ॥ ७.२,२.२०\nस्वानेव नान्यान्देवस्य दिव्येनाज्ञाबलेन वै  ॥ ७.२,२.२१\nवागादीन्यपि यान्यासंस्तानि कर्मेन्द्रियाणि च  ॥ ७.२,२.२१\nयथा स्वं कर्म कुर्वन्ति नान्यत्किंचिच्छिवाज्ञया  ॥ ७.२,२.२२\nशब्दादयोपि गृह्यंते क्रियन्ते वचनादयः  ॥ ७.२,२.२२\nअविलंघ्या हि सर्वेषामाज्ञा शंभोर्गरीयसी  ॥ ७.२,२.२३\nअवकाशमशेषाणां भूतानां संप्रयच्छति  ॥ ७.२,२.२३\nआकाशः परमेशस्य शासनादेव सर्वगः  ॥ ७.२,२.२४\nप्राणाद्यैश्च तथा नामभेदैरंतर्बहिर्जगत् ॥ ७.२,२.२४\nबिभर्ति सर्वं शर्वस्य शासनेन प्रभञ्जनः  ॥ ७.२,२.२५\nहव्यं वहति देवानां कव्यं कव्याशिनामपि  ॥ ७.२,२.२५\nपाकाद्यं च करोत्यग्निः परमेश्वरशासनात् ॥ ७.२,२.२६\nसंजीवनाद्यं सर्वस्य कुर्वत्यापस्तदाज्ञया  ॥ ७.२,२.२६\nविश्वम्भरा जगन्नित्यं धत्ते विश्वेश्वराज्ञया  ॥ ७.२,२.२७\nदेवान्पात्यसुरान् हंति त्रिलोकमभिरक्षति  ॥ ७.२,२.२७\nआज्ञया तस्य देवेन्द्रः सर्वैर्देवैरलंघ्यया  ॥ ७.२,२.२८\nआधिपत्यमपां नित्यं कुरुते वरुणस्सदा  ॥ ७.२,२.२८\nपाशैर्बध्नाति च यथा दंड्यांस्तस्यैव शासनात् ॥ ७.२,२.२९\nददाति नित्यं यक्षेन्द्रो द्रविणं द्रविणेश्वरः  ॥ ७.२,२.२९\nपुण्यानुरूपं भूतेभ्यः पुरुषस्यानुशासनात् ॥ ७.२,२.३०\nकरोति संपदः शश्वज्ज्ञानं चापि सुमेधसाम्  ॥ ७.२,२.३०\nनिग्रहं चाप्यसाधूनामीशानश्शिवशासनात् ॥ ७.२,२.३१\nधत्ते तु धरणीं मूर्ध्ना शेषः शिवनियोगतः  ॥ ७.२,२.३१\nयामाहुस्तामसीं रौद्रीं मूर्तिमंतकरीं हरेः  ॥ ७.२,२.३२\nसृजत्यशेषमीशस्य शासनाच्चतुराननः  ॥ ७.२,२.३२\nअन्याभिर्मूर्तिभिः स्वाभिः पाति चांते निहन्ति च  ॥ ७.२,२.३३\nविष्णुः पालयते विश्वं कालकालस्य शासनात् ॥ ७.२,२.३३\nसृजते त्रसते चापि स्वकाभिस्तनुभिस्त्रिभिः  ॥ ७.२,२.३४\nहरत्यंते जगत्सर्वं हरस्तस्यैव शासनात् ॥ ७.२,२.३४\nसृजत्यपि च विश्वात्मा त्रिधा भिन्नस्तु रक्षति  ॥ ७.२,२.३५\nकालः करोति सकलं कालस्संहरति प्रजाः  ॥ ७.२,२.३५\nकालः पालयते विश्वं कालकालस्य शासनात् ॥ ७.२,२.३६\nत्रिभिरंशैर्जगद्बिभ्रत्तेजोभिर्वृष्टिमादिशन्  ॥ ७.२,२.३६\nदिवि वर्षत्यसौ भानुर्देवदेवस्य शासनात् ॥ ७.२,२.३७\nपुष्णात्योषधिजातानि भूतान्याह्लादयत्यपि  ॥ ७.२,२.३७\nदेवैश्च पीयते चंद्रश्चन्द्रभूषणशासनात् ॥ ७.२,२.३८\nआदित्या वसवो रुद्रा अश्विनौ मरुतस्तथा  ॥ ७.२,२.३८\nखेचरा ऋषयस्सिद्धा भोगिनो मनुजा मृगाः  ॥ ७.२,२.३९\nपशवः पक्षिणश्चैव कीटाद्याः स्थावराणि च  ॥ ७.२,२.३९\nनद्यस्समुद्रा गिरयः काननानि सरांसि च  ॥ ७.२,२.४०\nवेदाः सांगाश्च शास्त्राणि मंत्रस्तोममखादयः  ॥ ७.२,२.४०\nकालाग्न्यादिशिवांतानि भुवनानि सहाधिपैः  ॥ ७.२,२.४१\nब्रह्मांडान्यप्यसंख्यानि तेषामावरणानि च  ॥ ७.२,२.४१\nवर्तमानान्यतीतानि भविष्यन्त्यपि कृत्स्नशः  ॥ ७.२,२.४२\nदिशश्च विदिशश्चैव कालभेदाः कलादयः  ॥ ७.२,२.४२\nयच्च किंचिज्जगत्यस्मिन् दृश्यते श्रूयते ऽपि वा  ॥ ७.२,२.४३\nतत्सर्वं शंकरस्याज्ञा बलेन समधिष्ठितम्  ॥ ७.२,२.४३\nआज्ञाबलात्तस्य धरा स्थितेह धराधरा वारिधराः समुद्राः  ॥ ७.२,२.४४\nज्योतिर्गणाः शक्रमुखाश्च देवाः स्थिरं चिरं वा चिदचिद्यदस्ति  ॥ ७.२,२.४४\nउपमन्युरुवाच\nअत्याश्चर्यमिदं कृष्ण शंभोरमितकर्मणः  ॥ ७.२,२.४५\nआज्ञाकृतं शृणुष्वैतच्छ्रुतं श्रुतिमुखे मया  ॥ ७.२,२.४५\nपुरा किल सुराः सेंद्रा विवदंतः परस्परम्  ॥ ७.२,२.४६\nअसुरान्समरे जित्वा जेताहमहमित्युत  ॥ ७.२,२.४६\nतदा महेश्वरस्तेषां मध्यतो वरवेषधृक् ॥ ७.२,२.४७\nस्वलक्षणैर्विहीनांगः स्वयं यक्ष इवाभवत् ॥ ७.२,२.४७\nस तानाह सुरानेकं तृणमादाय भूतले  ॥ ७.२,२.४८\nय एतद्विकृतं कर्तुं क्षमते स तु दैत्यजित् ॥ ७.२,२.४८\nयक्षस्य वचनं श्रुत्वा वज्रपाणिः शचीपतिः  ॥ ७.२,२.४९\nकिंचित्क्रुद्धो विहस्यैनं तृणमादातुमुद्यतः  ॥ ७.२,२.४९\nन तत्तृणमुपदातुं मनसापि च शक्यते  ॥ ७.२,२.५०\nयथा तथापि तच्छेत्तुं वज्रं वज्रधरो ऽसृजत् ॥ ७.२,२.५०\nतद्वज्रं निजवज्रेण संसृष्टमिव सर्वतः  ॥ ७.२,२.५१\nतृणेनाभिहतं तेन तिर्यगग्रं पपात ह  ॥ ७.२,२.५१\nततश्चान्ये सुसंरब्धा लोकपाला महाबलाः  ॥ ७.२,२.५२\nससृजुस्तृणमुद्दिश्य स्वायुधानि सहस्रशः  ॥ ७.२,२.५२\nप्रजज्ज्वाल महावह्निः प्रचंडः पवनो ववौ  ॥ ७.२,२.५३\nप्रवृद्धो ऽपांपतिर्यद्वत्प्रलये समुपस्थिते  ॥ ७.२,२.५३\nएवं देवैस्समारब्धं तृणमुद्दिश्य यत्नतः  ॥ ७.२,२.५४\nव्यर्थमासीदहो कृष्ण यक्षस्यात्मबलेन वै  ॥ ७.२,२.५४\nतदाह यक्षं देवेंद्रः को भवानित्यमर्षितः  ॥ ७.२,२.५५\nततस्स पश्यतामेव तेषामंतरधादथ  ॥ ७.२,२.५५\nतदंतरे हैमवती देवी दिव्यविभूषणा  ॥ ७.२,२.५६\nआविरासीन्नभोरंगे शोभमाना शुचिस्मिता  ॥ ७.२,२.५६\nतां दृष्ट्वा विस्मयाविष्टा देवाः शक्रपुरोगमाः  ॥ ७.२,२.५७\nप्रणम्य यक्षं पप्रच्छुः को ऽसौ यक्षो विलक्षणः  ॥ ७.२,२.५७\nसा ऽब्रवीत्सस्मितं देवी स युष्माकमगोचरः  ॥ ७.२,२.५८\nतेनेदं भ्रम्यते चक्रं संसाराख्यं चराचरम्  ॥ ७.२,२.५८\nतेनादौ क्रियते विश्वं तेन संह्रियते पुनः  ॥ ७.२,२.५९\nन तन्नियन्ता कश्चित्स्यात्तेन सर्वं नियम्यते  ॥ ७.२,२.५९\nइत्युक्त्वा सा महादेवी तत्रैवांतरधत्त वै  ॥ ७.२,२.६०\nदेवाश्च विस्मिताः सर्वे तां प्रणम्य दिवं ययुः  ॥ ७.२,२.६०"
  }
]
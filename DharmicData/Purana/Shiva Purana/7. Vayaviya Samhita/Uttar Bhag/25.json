[
  {
    "text": "उपमन्युरुवाच\nअनुक्तं चात्र पूजायाः कमलोपभयादिव  ॥ ७.२,२५.१\nयत्तदन्यत्प्रवक्ष्यामि समासान्न तु विस्तरात् ॥ ७.२,२५.१\nहविर्निवेदनात्पूर्वं दीपदानादनन्तरम्  ॥ ७.२,२५.२\nकुर्यादावरणाभ्यर्चां प्राप्ते नीराजने ऽथ वा  ॥ ७.२,२५.२\nतत्रेशानादिसद्यांतं रुद्राद्यस्त्रांतमेव च  ॥ ७.२,२५.३\nशिवस्य वा शिवायाश्च प्रथमावरणे जपेत् ॥ ७.२,२५.३\nऐशान्यां पूर्वभागे च दक्षिणे चोत्तरे तथा  ॥ ७.२,२५.४\nपश्चिमे च तथाग्नेय्यामैशान्यां नैरृते तथा  ॥ ७.२,२५.४\nवायव्यां पुनरैशान्यां चतुर्दिक्षु ततः परम्  ॥ ७.२,२५.५\nगर्भावरणमाख्यातं मन्त्रसंघातमेव वा  ॥ ७.२,२५.५\nहृदयाद्यस्त्रपर्यंतमथवापि समर्चयेत् ॥ ७.२,२५.६\nतद्बहिः पूर्वतः शक्रं यमं दक्षिणतो यजेत् ॥ ७.२,२५.६\nवरुणं वारुणे भागे धनदं चोत्तरे बुधः  ॥ ७.२,२५.७\nईशमैशे ऽनलं स्वीये नैरृते निरृतिं यजेत् ॥ ७.२,२५.७\nमारुते मारुतं विष्णुं नैरृते विधिमैश्वरे  ॥ ७.२,२५.८\nबहिःपद्मस्य वज्राद्यान्यब्जांतान्यायुधान्यपि  ॥ ७.२,२५.८\nप्रसिद्धरूपाण्याशासु लोकेशानां क्रमाद्यजेत् ॥ ७.२,२५.९\nदेवं देवीं च संप्रेक्ष्य सर्वावरणदेवताः  ॥ ७.२,२५.९\nबद्धांजलिपुटा ध्येयाः समासीना यथासुखम्  ॥ ७.२,२५.१०\nसर्वावरणदेवानां स्वाभिधानैर्नमोयुतैः  ॥ ७.२,२५.१०\nपुष्पैः संपूजनं कुर्यान्नत्वा सर्वान्यथाक्रमम्  ॥ ७.२,२५.११\nगर्भावरणमेवापि यजेत्स्वावरणेन वा  ॥ ७.२,२५.११\nयोगे ध्याने जपे होमे वाह्ये वाभ्यंतरे ऽपि वा  ॥ ७.२,२५.१२\nहविश्च षड्विधं देयं शुद्धं मुद्गान्नमेव च  ॥ ७.२,२५.१२\nपायसं दधिसंमिश्रं गौडं च मधुनाप्लुतम्  ॥ ७.२,२५.१३\nएतेष्वेकमनेकं वा नानाव्यंजनसंयुतम्  ॥ ७.२,२५.१३\nगुडखंडन्वितं दद्यान्मथितं दधि चोत्तमम्  ॥ ७.२,२५.१४\nभक्ष्याण्यपूपमुख्यानि स्वादुमंति फलानि च  ॥ ७.२,२५.१४\nरक्तचन्दनपुष्पाढ्यं पानीयं चातिशीतलम्  ॥ ७.२,२५.१५\nमृदु एलारसाक्तं च खण्डं पूगफलस्य च  ॥ ७.२,२५.१५\nदलानि नागवल्ल्याश्च युक्तानि खदिरादिभिः  ॥ ७.२,२५.१६\nगौराणि स्वर्णवर्णानि विहितानि शिवानि च  ॥ ७.२,२५.१६\nशैलमेव सितं चूर्णं नातिरूक्षं न दूषितम्  ॥ ७.२,२५.१६\nकर्पूरं चाथ कंकोलं जात्यादि च नवं शुभम्  ॥ ७.२,२५.१७\nआलेपनं चन्दनं स्यान्मूलकाष्ठंरजोमयम्  ॥ ७.२,२५.१७\nकस्तूरिका कुंकुमं च रसो मृगमदात्मकः  ॥ ७.२,२५.१८\nपुष्पाणि सुरभीण्येव पवित्राणि शुभानि च  ॥ ७.२,२५.१८\nनिर्गंधान्युग्रगंधानि दूषितान्युषितानि च  ॥ ७.२,२५.१९\nस्वयमेव विशीर्णानि न देयानि शिवार्चने  ॥ ७.२,२५.१९\nवासांसि च मृदून्येव तपनीयमयानि च  ॥ ७.२,२५.२०\nविद्युद्वलयकल्पानि भूषणानि विशेषतः  ॥ ७.२,२५.२०\nसर्वाण्येतानि कर्पूरनिर्यासागुरुचन्दनैः  ॥ ७.२,२५.२१\nआधूपितानि पुष्पौघैर्वासितानि समंततः  ॥ ७.२,२५.२१\nचन्दनागुरुकर्पूरकाष्ठगुग्गुलुचूर्णिकैः  ॥ ७.२,२५.२२\nघृतेन मधुना चैव सिद्धो धूपः प्रशस्यते  ॥ ७.२,२५.२२\nकपिलासम्भवेनैव घृतेनातिसुगन्धिना  ॥ ७.२,२५.२३\nनित्यं प्रदीपिता दीपाः शस्ताः कर्पूरसंयुताः  ॥ ७.२,२५.२३\nपञ्चगव्यं च मधुरं पयो दधि घृतं तथा  ॥ ७.२,२५.२४\nकपिलासम्भवं शम्भोरिष्टं स्नाने च पानके  ॥ ७.२,२५.२४\nआसनानि च भद्राणि गजदंतमयानि च  ॥ ७.२,२५.२५\nसुवर्णरत्नयुक्तानि चित्राण्यास्तरणानि च  ॥ ७.२,२५.२५\nमृदूपधानयुक्तानि सूक्ष्मतूलमयानि च  ॥ ७.२,२५.२६\nउच्चावचानि रम्याणि शयनानि सुखानि च  ॥ ७.२,२५.२६\nनद्यस्समुद्रगामिन्या नटाद्वाम्भः समाहृतम्  ॥ ७.२,२५.२७\nशीतञ्च वस्त्रपूतं तद्विशिष्टं स्नानपानयोः  ॥ ७.२,२५.२७\nछत्रं शशिनिभं चारु मुक्तादामविराजितम्  ॥ ७.२,२५.२८\nनवरत्नचितं दिव्यं हेमदण्डमनोहरम्  ॥ ७.२,२५.२८\nचामरे च सिते सूक्ष्मे चामीकरपरिष्कृते  ॥ ७.२,२५.२९\nराजहंसद्वयाकारे रत्नदंडोपशोभिते  ॥ ७.२,२५.२९\nदर्पणं चापि सुस्निग्धं दिव्यगन्धानुलेपनम्  ॥ ७.२,२५.३०\nसमंताद्रत्नसञ्छन्नं स्रग्वैरैश्चापि भूषितम्  ॥ ७.२,२५.३०\nगम्भीरनिनदः शंखो हंसकुंदेन्दुसन्निभः  ॥ ७.२,२५.३१\nआस्वपृष्ठादिदेशेषु रत्नचामीकराचितः  ॥ ७.२,२५.३१\nकाहलानि च रम्याणि नानानादकराणि च  ॥ ७.२,२५.३२\nसुवर्णनिर्मितान्येव मौक्तिकालंकृतानि च  ॥ ७.२,२५.३२\nभेरीमृदंगमुरजतिमिच्छपटहादयः  ॥ ७.२,२५.३३\nसमुद्रकल्पसन्नादाः कल्पनीयाः प्रयत्नतः  ॥ ७.२,२५.३३\nभांडान्यपि च रम्याणि पत्राण्यपि च कृत्स्नशः  ॥ ७.२,२५.३४\nतदाधाराणि १ सर्वाणि सौवर्णान्येव साधयेत् ॥ ७.२,२५.३४\nआलयं च महेशस्य शिवस्य परमात्मनः  ॥ ७.२,२५.३५\nराजावसथवत्कल्प्यं शिल्पशास्त्रोक्तलक्षणम्  ॥ ७.२,२५.३५\nउच्चप्राकारसंभिन्नं भूधराकारगोपुरम्  ॥ ७.२,२५.३६\nअनेकरत्नसंच्छन्नं हेमद्वारकपाटकम्  ॥ ७.२,२५.३६\nतप्तजांबूनदमयं रत्नस्तम्भशतावृतम्  ॥ ७.२,२५.३७\nमुक्तादामवितानाढ्यं विद्रुमद्वारतोरणम्  ॥ ७.२,२५.३७\nचामीकरमयैर्दिव्यैर्मुकुटैः कुम्भलक्षणैः  ॥ ७.२,२५.३८\nअलंकृतशिरोभागमस्त्र २ आजेन चिह्नितम्  ॥ ७.२,२५.३८\nराजन्यार्हनिवासैश्च राजवीथ्यादिशोभितैः  ॥ ७.२,२५.३९\nप्रोच्छ्रितप्रांशुशिखरैः प्रासादैश्च समंततः  ॥ ७.२,२५.३९\nआस्थानस्थानवर्यैश्च स्थितैर्दिक्षु विदिक्षु च  ॥ ७.२,२५.४०\nअत्यन्तालंकृतप्रांतमंतरावरणैरिव  ॥ ७.२,२५.४०\nउत्तमस्त्रीसहस्रैश्च नृत्यगेयविशारदैः  ॥ ७.२,२५.४१\nवेणुवीणाविदग्धैश्च पुरुषैर्बहुभिर्युतम्  ॥ ७.२,२५.४१\nरक्षितं रक्षिभिर्वीरैर्गजवाजिरथान्वितैः  ॥ ७.२,२५.४२\nअनेकपुष्पवाटीभिरनेकैश्च सरोवरैः  ॥ ७.२,२५.४२\nदीर्घिकाभिरनेकाभिर्दिग्विदिक्षु विराजितम्  ॥ ७.२,२५.४३\nवेदवेदांततत्त्वज्ञैश्शिवशास्त्रपरायणैः  ॥ ७.२,२५.४३\nशिवाश्रमरतैर्भक्तैः शिवशास्त्रोक्तलक्षणैः  ॥ ७.२,२५.४४\nशांतैः स्मितमुखैः स्फीतैः सदाचारपरायणैः  ॥ ७.२,२५.४४\nशैवैर्माहेश्वरैश्चैव श्रीमद्भिस्सेवितद्विजैः  ॥ ७.२,२५.४५\nएवमंतर्बहिर्वाथयथाशक्तिविनिर्मितैः  ॥ ७.२,२५.४५\nस्थाने शिलामये दांते दारवे चेष्टकामये  ॥ ७.२,२५.४६\nकेवलं मृन्मये वापि पुण्यारण्ये ऽथ वा गिरौ  ॥ ७.२,२५.४६\nनद्यां देवालये ऽन्यत्र देशे वाथ गृहे शुभे  ॥ ७.२,२५.४७\nआढ्यो वाथ दरिद्रो वा स्वकां शक्तिमवंचयन्  ॥ ७.२,२५.४७\nद्रव्यैर्न्यायार्जितैरेव भक्त्या देवं समर्चयेत् ॥ ७.२,२५.४७\nअथान्यायार्जितैश्चापि भक्त्या चेच्छिवमर्चयेत् ॥ ७.२,२५.४८\nन तस्य प्रत्यवायो ऽस्ति भाववश्यो यतः प्रभुः  ॥ ७.२,२५.४८\nन्यायार्जितैरपि द्रव्यैरभक्त्या पूजयेद्यदि  ॥ ७.२,२५.४९\nन तत्फलमवाप्नोति भक्तिरेवात्र कारणम्  ॥ ७.२,२५.४९\nभक्त्या वित्तानुसारेण शिवमुद्दिश्य यत्कृतम्  ॥ ७.२,२५.५०\nअल्पे महति वा तुल्यं फलमाढ्यदरिद्रयोः  ॥ ७.२,२५.५०\nभक्त्या प्रचोदितः कुर्यादल्पवित्तोपि मानवः  ॥ ७.२,२५.५१\nमहाविभवसारोपि न कुर्याद्भक्तिवर्जितः  ॥ ७.२,२५.५१\nसर्वस्वमपि यो दद्याच्छिवे भक्तिविवर्जितः  ॥ ७.२,२५.५२\nन तेन फलभाक्स स्याद्भक्तिरेवात्र कारणम्  ॥ ७.२,२५.५२\nन तत्तपोभिरत्युग्रैर्न च सर्वैर्महामखैः  ॥ ७.२,२५.५३\nगच्छेच्छिवपुरं दिव्यं मुक्त्वा भक्तिं शिवात्मकम्  ॥ ७.२,२५.५३\nगुह्याद्गुह्यतरं कृष्ण सर्वत्र परमेश्वरे  ॥ ७.२,२५.५४\nशिवे भक्तिर्न संदेहस्तया भक्तो विमुच्यते  ॥ ७.२,२५.५४\nशिवमंत्रजपो ध्यानं होमो यज्ञस्तपःश्रुतम्  ॥ ७.२,२५.५५\nदानमध्ययनं सर्वे भावार्थं नात्र संशयः  ॥ ७.२,२५.५५\nभावहीनो नरस्सर्वं कृत्वापि न विमुच्यते  ॥ ७.२,२५.५६\nभावयुक्तः पुनस्सर्वमकृत्वापि विमुच्यते  ॥ ७.२,२५.५६\nचांद्रायणसहस्रैश्च प्राजापत्यशतैस्तथा  ॥ ७.२,२५.५७\nमासोपवासैश्चान्यैश्च शिवभक्तस्य किं पुनः  ॥ ७.२,२५.५७\nअभक्ता मानवाश्चास्मिंल्लोके गिरिगुहासु च  ॥ ७.२,२५.५८\nतपंति चाल्पभोगार्थं भक्तो भावेन मुच्यते  ॥ ७.२,२५.५८\nसात्त्विकं मुक्तिदं कर्म सत्त्वे वै योगिनः स्थिताः  ॥ ७.२,२५.५९\nराजसं सिद्धिदं कुर्युः कर्मिणो रजसावृताः  ॥ ७.२,२५.५९\nअसुरा राक्षसाश्चैव तमोगुणसमन्विताः  ॥ ७.२,२५.६०\nऐहिकार्थं यजन्तीशं नराश्चान्ये ऽपि तादृशाः  ॥ ७.२,२५.६०\nतामसं राजसं वापि सात्त्विकं भावमेव च  ॥ ७.२,२५.६१\nआश्रित्य भक्त्या पूजाद्यं कुर्वन्भद्रं समश्नुते  ॥ ७.२,२५.६१\nयतः पापार्णवात्त्रातुं भक्तिर्नौरिव निर्मिता  ॥ ७.२,२५.६२\nतस्माद्भक्त्युपपन्नस्य रजसा तमसा च किम्  ॥ ७.२,२५.६२\nअन्त्यजो वाधमो वापि मूर्खो वा पतितो ऽपि वा  ॥ ७.२,२५.६३\nशिवं प्रपन्नश्चेत्कृष्ण पूज्यस्सर्वसुरासुरैः  ॥ ७.२,२५.६३\nतस्मात्सर्वप्रयत्नेन भक्त्यैव शिवमर्चयेत् ॥ ७.२,२५.६४\nअभुक्तानां क्वचिदपि फलं नास्ति यतस्ततः  ॥ ७.२,२५.६४\nवक्ष्याम्यतिरहस्यं ते शृणु कृष्ण वचो मम  ॥ ७.२,२५.६५\nवेदैश्शास्त्रैर्वेदविद्भिर्विचार्य सुविनिश्चितम्  ॥ ७.२,२५.६५"
  }
]
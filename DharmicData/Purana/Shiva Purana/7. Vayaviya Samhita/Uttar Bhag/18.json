[
  {
    "text": "उपमन्युरुवाच\nततः स्नानादिकं सर्वं समाप्याचार्यचोदितः  ॥ ७.२,१८.१\nगच्छेद्बद्धांजलिर्ध्यायञ्छिवमण्डलपार्श्वतः  ॥ ७.२,१८.१\nअथ पूजां विना सर्वं कृत्वा पूर्वदिने यथा  ॥ ७.२,१८.२\nनेत्रबंधनपर्यंतं दर्शयेन्मण्डलं गुरुः  ॥ ७.२,१८.२\nबद्धनेत्रेण शिष्येण पुष्पावकिरणे कृते  ॥ ७.२,१८.३\nयत्रापतंति पुष्णाणि तस्य नामा ऽस्य संदिशेत् ॥ ७.२,१८.३\nतं चोपनीय निर्माल्यमण्डले ऽस्मिन्यथा पुरा  ॥ ७.२,१८.४\nपूजयेद्देवमीशानं जुहुयाच्च शिवानले  ॥ ७.२,१८.४\nशिष्येण यदि दुःस्वप्नो दृष्टस्तद्दोषशांतये  ॥ ७.२,१८.५\nशतमर्धं तदर्धं वा जुहुयान्मूलविद्यया  ॥ ७.२,१८.५\nततः सूत्रं शिखाबद्धं लंबयित्वा यथा पुरा  ॥ ७.२,१८.६\nआधारपूजाप्रभृति यन्निवृत्तिकलाश्रयम्  ॥ ७.२,१८.६\nवागीश्वरीपूजनांतं कुर्याद्धोमपुरस्सरम्  ॥ ७.२,१८.७\nअथ प्रणम्य वागीशं निवृत्तेर्व्यापिकां सतीम्  ॥ ७.२,१८.७\nमण्डले देवमभ्यर्च्य हुत्वा चैवाहुतित्रयम्  ॥ ७.२,१८.८\nप्रापयेच्च शिशोः प्राप्तिं युगपत्सर्वयोनिषु  ॥ ७.२,१८.८\nसूत्रदेहे ऽथ शिष्यस्य ताडनप्रोक्षणादिकम्  ॥ ७.२,१८.९\nकृत्वात्मानं समादाय द्वादशांते निवेद्य च  ॥ ७.२,१८.९\nततो ऽप्यादाय मूलेन मुद्रया शास्त्रदृष्टया  ॥ ७.२,१८.१०\nयोजयेन्मनसाचार्यो युगपत्सर्वयोनिषु  ॥ ७.२,१८.१०\nदेवानां जातयश्चाष्टौ तिरश्चां पञ्च जातयः  ॥ ७.२,१८.११\nजात्यैकया च मानुष्या योनयश्च चतुर्दश  ॥ ७.२,१८.११\nतासु सर्वासु युगपत्प्रवेशाय शिशोर्धिया  ॥ ७.२,१८.१२\nवागीशान्यां यथान्यायं शिष्यात्मानं निवेशयेत् ॥ ७.२,१८.१२\nगर्भनिष्पत्तये देवं संपूज्य प्रणिपत्य च  ॥ ७.२,१८.१३\nहुत्वा चैव यथान्यायं निष्पन्नं तदनुस्मरेत् ॥ ७.२,१८.१३\nनिष्पन्नस्यैवमुत्पत्तिमनुवृत्तिं च कर्मणा  ॥ ७.२,१८.१४\nआर्जवं भोगनिष्पत्तिः कुर्यात्प्रीतिं परां तथा  ॥ ७.२,१८.१४\nनिष्कृत्यर्थं च जात्यायुर्भोगसंस्कारसिद्धये  ॥ ७.२,१८.१५\nहुत्वाहुतित्रयं देवं प्रार्थयेद्देशिकोत्तमः  ॥ ७.२,१८.१५\nभोक्तृत्वविषयासंगमलं तत्कायशोधनम्  ॥ ७.२,१८.१६\nकृत्वैवमेव शिष्यस्य छिंद्यात्पाशत्रयं ततः  ॥ ७.२,१८.१६\nनिकृत्या परि बद्धस्य पाशस्यात्यंतभेदतः  ॥ ७.२,१८.१७\nकृत्वा शिष्यस्य चैतन्यं स्वच्छं मन्येत केवलम्  ॥ ७.२,१८.१७\nहुत्वा पूर्णाहुतिं वह्नौ ब्रह्माणं पूजयेत्ततः  ॥ ७.२,१८.१८\nहुत्वाहुतित्रयं तस्मै शिवाज्ञामनुसंदिशेत् ॥ ७.२,१८.१८\nपितामह त्वया नास्य यातुः शैवं परं पदम्  ॥ ७.२,१८.१९\nप्रतिबन्धो विधातव्यः शैवाज्ञैषा गरीयसी  ॥ ७.२,१८.१९\nइत्यादिश्य तमभ्यर्च्य विसृज च विधानतः  ॥ ७.२,१८.२०\nसमभ्यर्च्य महादेवं जुहुयादाहुतित्रयम्  ॥ ७.२,१८.२०\nनिवृत्त्या शुद्धमुद्धृत्य शिष्यात्मानं यथा पुरा  ॥ ७.२,१८.२१\nनिवेश्यात्मनि सूत्रे च वागीशं पूजयेत्ततः  ॥ ७.२,१८.२१\nहुत्वाहुतित्रयं तस्मै प्रणम्य च विसृज्य ताम्  ॥ ७.२,१८.२२\nकुर्यान्निवृत्तः संधानं प्रतिष्ठां कलया सह  ॥ ७.२,१८.२२\nसंधाने युगपत्पूजां कृत्वा हुत्वाहुतित्रयम्  ॥ ७.२,१८.२३\nशिष्यात्मनः प्रतिष्ठायां प्रवेशं त्वथ भावयेत् ॥ ७.२,१८.२३\nततः प्रतिष्ठामावाह्य कृत्वाशेषं पुरोदितम्  ॥ ७.२,१८.२४\nतद्व्याप्तिं व्यापिकां तस्य वागीशानीं च भावयेत् ॥ ७.२,१८.२४\nपूर्णेदुमंडलप्रख्यां कृत्वा शेषं च पूर्ववत् ॥ ७.२,१८.२५\nविष्णवे संविशेदाज्ञां शिवस्य परमात्मनः  ॥ ७.२,१८.२५\nविष्णोर्विसर्जनाद्यं च कृत्वा शेषं च विद्यया  ॥ ७.२,१८.२६\nप्रतिष्ठामनुसंधाय तस्यां चापि यथा पुरा  ॥ ७.२,१८.२६\nकृत्वानुचिन्त्य तद्व्याप्तिं वागीशां च यथाक्रमम्  ॥ ७.२,१८.२७\nदीप्ताग्नौ पूर्णहोमान्तं कृत्वा शेषं च पूर्ववत् ॥ ७.२,१८.२७\nनीलरुद्रमुपस्थाप्य तस्मै पूजादिकं तथा  ॥ ७.२,१८.२८\nकृत्वा कर्म शिवाज्ञां च दद्यात्पूर्वोक्तवर्त्मना  ॥ ७.२,१८.२८\nतपस्तमपि चोद्वास्य कृत्वा तस्याथ शांतये  ॥ ७.२,१८.२९\nविद्याकलां समाधाय तद्व्याप्तिं चावलोकयेत् ॥ ७.२,१८.२९\nस्वात्मनो व्यापिकां तद्वद्वागीशीं च यथा पुरा  ॥ ७.२,१८.३०\nबालार्कसदृशाकारां भासयंतीं दिशो दश  ॥ ७.२,१८.३०\nततः शेषं यथापूर्वं कृत्वा देवं महेश्वरम्  ॥ ७.२,१८.३१\nआवाह्याराध्य हुत्वास्मै शिवाज्ञां मनसा दिशेत् ॥ ७.२,१८.३१\nमहेश्वरं तथोत्सृज्य कृत्वान्यां च कलामिमाम्  ॥ ७.२,१८.३२\nशांत्यतीतां कलां नीत्वा तद्व्याप्तिमवलोकयेत् ॥ ७.२,१८.३२\nस्वात्मनो व्यापिकां तद्वद्वागीशां च विचिंतयेत् ॥ ७.२,१८.३३\nनभोमंडलसंकाशां पूर्णांतं चापि पूर्ववत् ॥ ७.२,१८.३३\nकृत्वा शेषविधानेन समभ्यर्च्य सदाशिवम्  ॥ ७.२,१८.३४\nतस्मै समादिशेदाज्ञां शंभोरमितकर्मणः  ॥ ७.२,१८.३४\nतत्रापि च यथापूर्वं शिवं शिरसि पूर्ववत् ॥ ७.२,१८.३५\nसमभ्यर्च्य च वागीशं प्रणम्य च विसर्जयेत् ॥ ७.२,१८.३५\nततश्शिवेन सम्प्रोक्ष्य शिष्यं शिरसि पूर्ववत् ॥ ७.२,१८.३६\nविलयं शांत्यतीतायाः शक्तितत्त्वे ऽथ चिंतयेत् ॥ ७.२,१८.३६\nषडध्वनः परे पारे सर्वाध्वव्यापिनी पराम्  ॥ ७.२,१८.३७\nकोटिसूर्यप्रतीकाशं शैवीं शक्तिञ्च चिन्तयेत् ॥ ७.२,१८.३७\nतदग्रे शिष्यमानीय शुद्धस्फटिकनिर्मलम्  ॥ ७.२,१८.३८\nप्रक्षाल्य कर्तरीं पश्चाच्छिवशास्त्रोक्तमार्गतः  ॥ ७.२,१८.३८\nकुर्यात्तस्य शिखाच्छेदं सह सूत्रेण देशिकः  ॥ ७.२,१८.३९\nततस्तां गोमये न्यस्य शिवाग्नौ जुहुयाच्छिखाम्  ॥ ७.२,१८.३९\nवौषडंतेन मूलेन पुनः प्रक्षाल्य कर्तरीम्  ॥ ७.२,१८.४०\nहस्ते शिष्यस्य चैतन्यं तद्देहे विनिवर्तयेत् ॥ ७.२,१८.४०\nततः स्नातं समाचांतं कृतस्वस्त्ययनं शिशुम्  ॥ ७.२,१८.४१\nप्रवेश्य मंडलाभ्यासं प्रणिपत्य च दंडवत् ॥ ७.२,१८.४१\nपूजां कृत्वा यथान्यायं क्रियावैकल्यशुद्धये  ॥ ७.२,१८.४२\nवाचकेनैव मंत्रेण जुहुयादाहुतित्रयम्  ॥ ७.२,१८.४२\nउपांशूच्चारयोगेन जुहुयादाहुतित्रयम्  ॥ ७.२,१८.४३\nपुनस्संपूज्य देवेशं मन्त्रवैकल्यशुद्धये  ॥ ७.२,१८.४३\nमानसोच्चारयोगेन जुहुयादाहुतित्रयम्  ॥ ७.२,१८.४४\nतत्र शंभुं समाराध्य मंडलस्थं सहांबया  ॥ ७.२,१८.४४\nहुत्वाहुतित्रयं पश्चात्प्रार्थयेत्प्रांजलिर्गुरुः  ॥ ७.२,१८.४४\nभगवंस्त्वत्प्रसादेन शुद्धिरस्य षडध्वनः  ॥ ७.२,१८.४५\nकृता तस्मात्परं धाम गमयैनं तवाव्ययम्  ॥ ७.२,१८.४५\nइति विज्ञाप्य देवाय नाडीसंधानपूर्वकम्  ॥ ७.२,१८.४६\nपूर्णांतं पूर्ववत्कृत्वा ततो भूतानि शोधयेत् ॥ ७.२,१८.४६\nस्थिरास्थिरे ततः शुद्ध्यै शीतोष्णे च ततः पदे  ॥ ७.२,१८.४७\nध्यायेद्व्याप्त्यैकताकारे भूतशोधनकर्मणि  ॥ ७.२,१८.४७\nभूतानां ग्रंथिविच्छेदं कृत्वा त्यक्त्वा सहाधिपैः  ॥ ७.२,१८.४८\nभूतानि स्थितयोगेन यो जपेत्परमे शिवे  ॥ ७.२,१८.४८\nविशोध्यास्य तनुं दग्ध्वा प्लावयित्वा सुधाकणैः  ॥ ७.२,१८.४९\nस्थाप्यात्मानं ततः कुर्याद्विशुद्धाध्वमयं वपुः  ॥ ७.२,१८.४९\nतत्रादौ शान्त्यतीतां तु व्यापिकां स्वाध्वनः कलाम्  ॥ ७.२,१८.५०\nशुद्धामेव शिशोर्मूर्ध्नि न्यसेच्छान्तिमुखे तथा  ॥ ७.२,१८.५०\nविद्यां गलादिनाभ्यंतं प्रतिष्ठां तदधः क्रमात् ॥ ७.२,१८.५१\nजान्वंतं तदधो न्यस्येन्निवृत्तिं चानुचिंतयेत् ॥ ७.२,१८.५१\nस्वबीजैस्सूत्रमंत्रं च न्यस्यां गैस्तं शिवात्मकम्  ॥ ७.२,१८.५२\nबुद्ध्वा तं हृदयांभोजे देवमावाह्य पूजयेत् ॥ ७.२,१८.५२\nआशास्य नित्यसांनिध्यं शिवस्वात्म्यं शिशौ गुरुः  ॥ ७.२,१८.५३\nशिवतेजोमयस्यास्य शिशोरापादयेद्गुणान्  ॥ ७.२,१८.५३\nअणिमादीन्प्रसीदेति प्रदद्यादाहुतित्रयम्  ॥ ७.२,१८.५४\nतथैव तु गुणानेव पुनरस्योपपादयेत् ॥ ७.२,१८.५४\nसर्वज्ञातां तथा तृप्तिं बोधं चाद्यन्तवर्जितम्  ॥ ७.२,१८.५५\nअलुप्तशक्तिं स्वातन्त्र्यमनंतां शक्तिमेव च  ॥ ७.२,१८.५५\nततो देवमनुज्ञाप्य सद्यादिकलशैस्तु तम्  ॥ ७.२,१८.५६\nअभिषिंचेत देवेशं ध्यायन्हृदि यथाक्रमम्  ॥ ७.२,१८.५६\nअथोपवेश्य तं शिष्यं शिवमभ्यर्च्य पूर्ववत् ॥ ७.२,१८.५७\nलब्धानुज्ञः शिवाच्छैवीं विद्यामस्मै समादिशेत् ॥ ७.२,१८.५७\nओंकारपूर्विकां तत्र संपुटान्तु नमो ऽंतगाम्  ॥ ७.२,१८.५८\nशिवशक्तियुताञ्चैव शक्तिविद्यां च तादृशीम्  ॥ ७.२,१८.५८\nऋषिं छन्दश्च देवं च शिवतां शिवयोस्तथा  ॥ ७.२,१८.५९\nपूजां सावरणां शम्भोरासनानि च सन्दिशेत् ॥ ७.२,१८.५९\nपुनः संपूज्य देवेशं यन्मया समनुष्ठितम्  ॥ ७.२,१८.६०\nसुकृतं कुरु तत्सर्वमिति विज्ञापयेच्छिवम्  ॥ ७.२,१८.६०\nसहशिष्यो गुरुर्देवं दण्डवत्क्षितिमंडले  ॥ ७.२,१८.६१\nप्रणम्योद्वासयेत्तस्मान्मंडलात्पावकादपि  ॥ ७.२,१८.६१\nततः सदसिकाः सर्वे पूज्याः पूजार्हकाः क्रमात् ॥ ७.२,१८.६२\nसेव्या वित्तानुसारेण सदस्याश्च सहर्त्विजः  ॥ ७.२,१८.६३\nवित्तशाठ्यं न कुर्वीत यदीच्छेच्छिवमात्मनः  ॥ ७.२,१८.६३"
  }
]
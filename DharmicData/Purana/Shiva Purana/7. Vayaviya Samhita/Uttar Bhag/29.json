[
  {
    "text": "श्रीकृष्ण उवाच\nभगवंस्त्वन्मुखादेव श्रुतं श्रुतिसमं मया  ॥ ७.२,२९.१\nस्वाश्रितानां शिवप्रोक्तं नित्यनैमित्तिकं तथा  ॥ ७.२,२९.१\nइदानीं श्रोतुमिच्छामि शिवधर्माधिकारिणाम्  ॥ ७.२,२९.२\nकाम्यमप्यस्ति चेत्कर्म वक्तुमर्हसि साम्प्रतम्  ॥ ७.२,२९.२\nउपमन्युरुवाच\nअस्त्यैहिकफलं किञ्चिदामुष्मिकफलं तथा  ॥ ७.२,२९.३\nऐहिकामुष्मिकञ्चापि तच्च पञ्चविधं पुनः  ॥ ७.२,२९.३\nकिंचित्क्रियामयं कर्म किंचित्कर्म तपो मयम्  ॥ ७.२,२९.४\nजपध्यानमयं किंचित्किंचित्सर्वमयं तथा  ॥ ७.२,२९.५\nक्रियामयं तथा भिन्नं होमदानार्चनक्रमात् ॥ ७.२,२९.५\nसर्वशक्तिमतामेव नान्येषां सफलं भवेत् ॥ ७.२,२९.६\nशक्तिश्चाज्ञा मदेशस्य शिवस्य परमात्मनः  ॥ ७.२,२९.६\nतस्मात्काम्यानि कर्माणि कुर्यादाज्ञाधरोद्विजः  ॥ ७.२,२९.७\nअथ वक्ष्यामि काम्यं हि चेहामुत्र फलप्रदम्  ॥ ७.२,२९.७\nशैवैर्माहेश्वरैश्चैव कार्यमंतर्बहिः क्रमात् ॥ ७.२,२९.८\nशिवो महेश्वरश्चेति नात्यंतमिह भिद्यते  ॥ ७.२,२९.८\nयथा तथा न भिद्यंते शैवा माहेश्वरा अपि  ॥ ७.२,२९.९\nशिवाश्रिता हि ते शैवा ज्ञानयज्ञरता नराः  ॥ ७.२,२९.९\nमाहेश्वरास्समाख्याता कर्मयज्ञरता भुवि  ॥ ७.२,२९.१०\nतस्मादाभ्यन्तरे कुर्युः शैवा माहेश्वरा वहिः  ॥ ७.२,२९.१०\nन तु प्रयोगो भिद्येत वक्ष्यमाणस्य कर्मणः  ॥ ७.२,२९.११\nपरीक्ष्य भूमिं विधिवद्गंधवर्णरसादिभिः  ॥ ७.२,२९.११\nमनोभिलषिते तत्र वितानविततांबरे  ॥ ७.२,२९.१२\nसुप्रलिप्ते महीपृष्ठे दर्पणोदरसंनिभे  ॥ ७.२,२९.१२\nप्राचीमुत्पादयेत्पूर्वं शास्त्रदृष्टेन वर्त्मना  ॥ ७.२,२९.१३\nएकहस्तं द्विहस्तं वा मण्डलं परिकल्पयेत् ॥ ७.२,२९.१३\nआलिखेद्विमलं पद्ममष्टपत्रं सकर्णिकम्  ॥ ७.२,२९.१४\nरत्नहेमादिभिश्चूर्णैर्यथासंभवसंभृतैः  ॥ ७.२,२९.१४\nपञ्चावरणसंयुक्तं बहुशोभासमन्वितम्  ॥ ७.२,२९.१५\nदलेषु सिद्धयः कल्प्याः केसरेषु सशक्तिकाः  ॥ ७.२,२९.१५\nरुद्रा वामादयस्त्वष्टौ पूर्वादिदलतः क्रमात् ॥ ७.२,२९.१६\nकर्णिकायां च वैराग्यं बीजेषु नव शक्तयः  ॥ ७.२,२९.१६\nस्कन्दे शिवात्मको धर्मो नाले ज्ञानं शिवाश्रयम्  ॥ ७.२,२९.१७\nकर्णिकोपरि चाग्नेयं मंडलं सौरमैन्दवम्  ॥ ७.२,२९.१७\nशिवविद्यात्मतत्त्वाख्यं तत्त्वत्रयमतः परम्  ॥ ७.२,२९.१८\nसर्वासनोपरि सुखं विचित्रकुसुमान्वितम्  ॥ ७.२,२९.१८\nपञ्चावरणसंयुक्तं पूजयेदंबया सह  ॥ ७.२,२९.१९\nशुद्धस्फटिकसंकाशं प्रसन्नं शीतलद्युतिम्  ॥ ७.२,२९.१९\nविद्युद्वलयसंकाशजटामुकुटभूषितम्  ॥ ७.२,२९.२०\nशार्दूलचर्मवसनं किञ्चित्स्मितमुखांबुजम्  ॥ ७.२,२९.२०\nरक्तपद्मदलप्रख्यपादपाणितलाधरम्  ॥ ७.२,२९.२१\nसर्वलक्षणसंपन्नं सर्वाभरणभूषितम्  ॥ ७.२,२९.२१\nदिव्यायुधवरैर्युक्तं दिव्यगंधानुलेपनम्  ॥ ७.२,२९.२२\nपञ्चवक्त्रं दशभुजं चन्द्रखण्डशिखामणिम्  ॥ ७.२,२९.२२\nअस्य पूर्वमुखं सौम्यं बालार्कसदृशप्रभम्  ॥ ७.२,२९.२३\nत्रिलोचनारविंदाढ्यं कृतबालेंदुशेखरम्  ॥ ७.२,२९.२३\nदक्षिणं नीलजीमूतसमानरुचिरप्रभम्  ॥ ७.२,२९.२४\nभ्रुकुटीकुटिलं घोरं रक्तवृत्तेक्षणत्रयम्  ॥ ७.२,२९.२४\nदंष्ट्राकरालं दुर्धर्षं स्फुरिताधरपल्लवम्  ॥ ७.२,२९.२५\nउत्तरं विद्रुमप्रख्यं नीलालकविभूषितम्  ॥ ७.२,२९.२५\nसविलासं त्रिनयनं चन्द्राभरणशेखरम्  ॥ ७.२,२९.२६\nपश्चिमं पूर्णचन्द्राभं लोचनत्रितयोज्ज्वलम्  ॥ ७.२,२९.२६\nचन्द्ररेखाधरं सौम्यं मंदस्मितमनोहरम्  ॥ ७.२,२९.२७\nपञ्चमं स्फटिकप्रख्यमिंदुरेखासमुज्ज्वलम्  ॥ ७.२,२९.२७\nअतीव सौम्यमुत्फुल्ललोचनत्रितयोज्ज्वलम्  ॥ ७.२,२९.२८\nदक्षिणे शूलपरशुवज्रखड्गानलोज्ज्वलम्  ॥ ७.२,२९.२८\nसव्ये च नागनाराचघण्टापाशांकुशोज्ज्वलम्  ॥ ७.२,२९.२९\nनिवृत्त्याजानुसंबद्धमानाभेश्च प्रतिष्ठया  ॥ ७.२,२९.२९\nआकंठं विद्यया तद्वदाललाटं तु शांतया  ॥ ७.२,२९.३०\nतदूर्ध्वं शांत्यतीताख्यकलया परया तथा  ॥ ७.२,२९.३०\nपञ्चाध्वव्यापिनं साक्षात्कलापञ्चकविग्रहम्  ॥ ७.२,२९.३१\nईशानमुकुटं देवं पुरुषाख्यं पुरातनम्  ॥ ७.२,२९.३१\nअघोरहृदयं तद्वद्वामगुह्यं महेश्वरम्  ॥ ७.२,२९.३२\nसद्यपादं च तन्मूर्तिमष्टत्रिंशत्कलामयम्  ॥ ७.२,२९.३२\nमातृकामयमीशानं पञ्चब्रह्ममयं तथा  ॥ ७.२,२९.३३\nओंकाराख्यमयं चैव हंसशक्त्या समन्वितम्  ॥ ७.२,२९.३३\nतथेच्छात्मिकया शक्त्या समारूढांकमंडलम्  ॥ ७.२,२९.३४\nज्ञानाख्यया दक्षिणतो वामतश्च क्रियाख्यया  ॥ ७.२,२९.३४\nतत्त्वत्रयमयं साक्षाद्विद्यामूर्तिं सदाशिवम्  ॥ ७.२,२९.३५\nमूर्तिमूलेन संकल्प्य सकलीकृत्य च क्रमात् ॥ ७.२,२९.३५\nसंपूज्य च यथान्यायमर्घान्तं मूलविद्यया  ॥ ७.२,२९.३६\nमूर्तिमन्तं शिवं साक्षाच्छक्त्या परमया सह  ॥ ७.२,२९.३६\nतत्रावाह्य महादेवं सदसद्व्यक्तिवर्जितम्  ॥ ७.२,२९.३७\nपञ्चोपकरणं कृत्वा पूजयेत्परमेश्वरम्  ॥ ७.२,२९.३७\nब्रह्मभिश्च षडङ्गैश्च ततो मातृकया सह  ॥ ७.२,२९.३८\nप्रणवेन शिवेनैव शक्तियुक्तेन च क्रमात् ॥ ७.२,२९.३८\nशांतेन वा तथान्यैश्च वेदमन्त्रैश्च कृत्स्नशः  ॥ ७.२,२९.३९\nपूजयेत्परमं देवं केवलेन शिवेन वा  ॥ ७.२,२९.३९\nपाद्यादिमुखवासांतं कृत्वा प्रस्थापनं विना  ॥ ७.२,२९.४०\nपञ्चावरणपूजां तु ह्यारभेत यथाक्रमम्  ॥ ७.२,२९.४०"
  }
]
[
  {
    "text": "कृष्ण उवाच\nभगवञ्छ्रोतुमिच्छामि शिवेन परिभाषितम्  ॥ ७.२,८.१\nवेदसारे शिवज्ञानं स्वाश्रितानां विमुक्तये  ॥ ७.२,८.१\nअभक्तानामबुद्धीनामयुक्तानामगोचरम्  ॥ ७.२,८.२\nअर्थैर्दशर्धैः संयुक्तं गूढमप्राज्ञनिंदितम्  ॥ ७.२,८.२\nवर्णाश्रमकृतैर्धर्मैर्विपरीतं क्वचित्समम्  ॥ ७.२,८.३\nवेदात्षडंगादुद्धृत्य सांख्याद्योगाच्च कृत्स्नशः  ॥ ७.२,८.३\nशतकोटिप्रमाणेन विस्तीर्णं ग्रंथसंख्यया  ॥ ७.२,८.४\nकथितं परमेशेन तत्र पूजा कथं प्रभोः  ॥ ७.२,८.४\nकस्याधिकारः पूजादौ ज्ञानयोगादयः कथम्  ॥ ७.२,८.५\nतत्सर्वं विस्तरादेव वक्तुमर्हसि सुव्रत  ॥ ७.२,८.५\nउपमन्युरुवाच\nशैवं संक्षिप्य वेदोक्तं शिवेन परिभाषितम्  ॥ ७.२,८.६\nस्तुतिनिंदादिरहितं सद्यः प्रत्ययकारणम्  ॥ ७.२,८.६\nगुरुप्रसादजं दिव्यमनायासेन मुक्तिदम्  ॥ ७.२,८.७\nकथयिष्ये समासेन तस्य शक्यो न विस्तरः  ॥ ७.२,८.७\nसिसृक्षया पुराव्यक्ताच्छिवः स्थाणुर्महेश्वरः  ॥ ७.२,८.८\nसत्कार्यकारणोपेतस्स्वयमाविरभूत्प्रभुः  ॥ ७.२,८.८\nजनयामास च तदा ऋषिर्विश्वाधिकः प्रभुः  ॥ ७.२,८.९\nदेवानां प्रथमं देवं ब्रह्माणं ब्रह्मणस्पतिम्  ॥ ७.२,८.९\nब्रह्मापि पितरं देवं जायमानं न्यवैक्षत  ॥ ७.२,८.१०\nतं जायमानं जनको देवः प्रापश्यदाज्ञया  ॥ ७.२,८.१०\nदृष्टो रुद्रेण देवो ऽसावसृजद्विश्वमीश्वरः  ॥ ७.२,८.११\nवर्णाश्रमव्यवस्थां च चकार स पृथक्पृथक् ॥ ७.२,८.११\nसोमं ससर्ज यज्ञार्थे सोमाद्द्यौस्समजायत  ॥ ७.२,८.१२\nधरा च वह्निः सूर्यश्च यज्ञो विष्णुश्शचीपतिः  ॥ ७.२,८.१२\nते चान्ये च सुरा रुद्रं रुद्राध्यायेन तुष्टुवुः  ॥ ७.२,८.१३\nप्रसन्नवदनस्तस्थौ देवानामग्रतः प्रभुः  ॥ ७.२,८.१३\nअपहृत्य स्वलीलार्थं तेषां ज्ञानं महेश्वरः  ॥ ७.२,८.१४\nतमपृच्छंस्ततो देवाः को भवानिति मोहिताः  ॥ ७.२,८.१४\nसो ऽब्रवीद्भगवान्रुद्रो ह्यहमेकः पुरातनः  ॥ ७.२,८.१५\nआसं प्रथममेवाहं वर्तामि १ च सुरोत्तमाः  ॥ ७.२,८.१५\nभविष्यामि च मत्तोन्यो व्यतिरिक्तो न कश्चन  ॥ ७.२,८.१६\nअहमेव जगत्सर्वं तर्पयामि स्वतेजसा  ॥ ७.२,८.१६\nमत्तो ऽधिकः समो नास्ति मां यो वेद स मुच्यते  ॥ ७.२,८.१७\nइत्युक्त्वा भगवान्रुद्रस्तत्रैवांतरधत्त स  ॥ ७.२,८.१७\nअपश्यंतस्तमीशानं स्तुवंतश्चैव सामभिः  ॥ ७.२,८.१७\nव्रतं पाशुपतं कृत्वा त्वथर्वशिरसि स्थितम्  ॥ ७.२,८.१८\nभस्मसंछन्नसर्वांगा बभूवुरमरास्तदा  ॥ ७.२,८.१८\nअथ तेषां प्रसादार्थं पशूनां पतिरीश्वरः  ॥ ७.२,८.१९\nसगणश्चोमया सार्धं सान्निध्यमकरोत्प्रभुः  ॥ ७.२,८.२०\nयं विनिद्रा जितश्वासा योगिनो दग्धकिल्बिषाः  ॥ ७.२,८.२०\nहृदि पश्यंति तं देवं ददृशुर्देवपुंगवाः  ॥ ७.२,८.२१\nयामाहुः परमां शक्तिमीश्वरेच्छानुवर्तिनीम्  ॥ ७.२,८.२१\nतामपश्यन्महेशस्य वामतो वामलोचनाम्  ॥ ७.२,८.२२\nये विनिर्धूतसंसाराः प्राप्ताः शैवं परं पदम्  ॥ ७.२,८.२२\nनित्यसिद्धाश्च ये वान्यं ते च दृष्टा गणेश्वराः  ॥ ७.२,८.२३\nअथ तं तुष्टुवुर्देवा देव्या सह महेश्वरम्  ॥ ७.२,८.२३\nस्तोत्रैर्माहेश्वरैर्दिव्यैः श्रोतैः पौराणिकैरपि  ॥ ७.२,८.२४\nदेवो ऽपि देवानालोक्य घृणया वृषभध्वजः  ॥ ७.२,८.२४\nतुष्टो ऽस्मीत्याह सुप्रीतस्स्वभावमधुरां गिरम्  ॥ ७.२,८.२५\nअथ सुप्रीतमनसं प्रणिपत्य वृषध्वजम्  ॥ ७.२,८.२५\nअर्थमहत्तमं देवाः पप्रच्छुरिममादरात् ॥ ७.२,८.२५\nदेवा ऊचुः\nभगवन्केन मार्गेण पूजनीयो ऽसि भूतले  ॥ ७.२,८.२६\nकस्याधिकारः पूजायां वक्तुमर्हसि तत्त्वतः  ॥ ७.२,८.२६\nततः सस्मितमालोक्य देवीं देववरोहरः  ॥ ७.२,८.२७\nस्वरूपं दर्शयामास घोरं सूर्यात्मकं परम्  ॥ ७.२,८.२७\nसर्वैश्वर्यगुणोपेतं सर्वतेजोमयं परम्  ॥ ७.२,८.२८\nशक्तिभिर्मूर्तिभिश्चांगैर्ग्रहैर्देवैश्च संवृतम्  ॥ ७.२,८.२८\nअष्टबाहुं चतुर्वक्त्रमर्धनारीकमद्भुतम्  ॥ ७.२,८.२९\nदृष्ट्वैवमद्भुताकारं देवा विष्णुपुरोगमाः  ॥ ७.२,८.२९\nबुद्ध्वा दिवाकरं देवं देवीं चैव निशाकरम्  ॥ ७.२,८.३०\nपञ्चभूतानि शेषाणि तन्मयं च चराचरम्  ॥ ७.२,८.३०\nएवमुक्त्वा नमश्चक्रुस्तस्मै चार्घ्यं प्रदाय वै  ॥ ७.२,८३१\nसिंदूरवर्णाय सुमण्डलाय सुवर्णवर्णाभरणाय तुभ्यम्  ॥ ७.२,८.३२\nपद्माभनेत्राय सपंकजाय ब्रह्मेन्द्रनारायणकारणाय  ॥ ७.२,८.३२\nसुरत्नपूर्णं ससुवर्णतोयं सुकुंकुमाद्यं सकुशं सपुष्पम्  ॥ ७.२,८.३३\nप्रदत्तमादाय सहेमपात्रं प्रशस्तमर्घ्यं भगवन्प्रसीद  ॥ ७.२,८.३३\nनमश्शिवाय शांताय सगणायादिहेतवे  ॥ ७.२,८.३४\nरुद्राय विष्णवे तुभ्यं ब्रह्मणे सूर्यमूर्तये  ॥ ७.२,८.३४\nयश्शिवं मण्डले सौरे संपूज्यैव समाहितः  ॥ ७.२,८.३५\nप्रातर्मध्याह्नसायाह्ने प्रदद्यादर्घ्यमुत्तमम्  ॥ ७.२,८.३५\nप्रणमेद्वा पठेदेताञ्छ्लोकाञ्छ्रुतिमुखानिमान्  ॥ ७.२,८.३६\nन तस्य दुर्ल्लभं किंचिद्भक्तश्चेन्मुच्यते दृढम्  ॥ ७.२,८.३६\nतस्मादभ्यर्चयेनित्यं शिवमादित्यरूपिणम्  ॥ ७.२,८.३७\nधर्मकामार्थमुक्त्यर्थं मनसा कर्मणा गिरा  ॥ ७.२,८.३७\nअथ देवान्समालोक्य मण्डलस्थो महेश्वरः  ॥ ७.२,८.३८\nसर्वागमोत्तरं दत्त्वा शास्त्रमंतरधाद्धरः  ॥ ७.२,८.३८\nतत्र पूजाधिकारो ऽयं ब्रह्मक्षत्रविशामिति  ॥ ७.२,८.३९\nज्ञात्वा प्रणम्य देवेशं देवा जग्मुर्यथागतम्  ॥ ७.२,८.३९\nअथ कालेन महता तस्मिञ्छास्त्रे तिरोहिते  ॥ ७.२,८.४०\nभर्तारं परिपप्रच्छ तदंकस्था महेश्वरी  ॥ ७.२,८.४०\nतया स चोदितो देवो देव्या चन्द्रविभूषणः  ॥ ७.२,८.४१\nअवदत्करमुद्धृत्य शास्त्रं सर्वागमोत्तरम्  ॥ ७.२,८.४१\nप्रवर्तितं च तल्लोके नियोगात्परमेष्ठिनः  ॥ ७.२,८.४२\nमयागस्त्येन गुरुणा दधीचेन महर्षिणा  ॥ ७.२,८.४२\nस्वयमप्यवतीर्योर्व्यां युगावर्तेषु शूलधृक् ॥ ७.२,८.४३\nस्वाश्रितानां विमुक्त्यर्थं कुरुते ज्ञानसंततिम्  ॥ ७.२,८.४३\nऋभुस्सत्यो भार्गवश्च ह्यंगिराः सविता द्विजाः  ॥ ७.२,८.४४\nमृत्युः शतक्रतुर्धीमान्वसिष्ठो मुनिपुंगवः  ॥ ७.२,८.४४\nसारस्वतस्त्रिधामा च त्रिवृतो मुनिपुंगवः  ॥ ७.२,८.४५\nशततेजास्स्वयं धर्मो नारायण इति श्रुतः  ॥ ७.२,८.४५\nस्वरक्षश्चारुणिर्धीमांस्तथा चैव कृतंजयः  ॥ ७.२,८.४६\nकृतंजयो भरद्वाजो गौतमः कविरुत्तमः  ॥ ७.२,८.४६\nवाचःस्रवा मुनिस्साक्षात्तथा सूक्ष्मायणिः शुचिः  ॥ ७.२,८.४७\nतृणबिंदुर्मुनिः कृष्णः शक्तिः शाक्तेय उत्तरः  ॥ ७.२,८.४७\nजातूकर्ण्यो हरिस्साक्षात्कृष्णद्वैपायनो मुनिः  ॥ ७.२,८.४८\nव्यासावताराञ्छृण्वंतु कल्पयोगेश्वरान्क्रमात् ॥ ७.२,८.४८\nलैंगे व्यासावतारा हि द्वापरां तेषु सुव्रताः  ॥ ७.२,८.४९\nयोगाचार्यावताराश्च तथा शिष्येषु शूलिनः  ॥ ७.२,८.४९\nतत्र तत्र विभोः शिष्याश्चत्वारः स्युर्महौजसः  ॥ ७.२,८.५०\nशिष्यास्तेषां प्रशिष्याश्च शतशो ऽथ सहस्रशः  ॥ ७.२,८.५०\nतेषां संभावनाल्लोके शैवाज्ञाकरणादिभिः  ॥ ७.२,८.५१\nभाग्यवंतो विमुच्यंते भक्त्या चात्यंतभाविताः  ॥ ७.२,८.५१"
  }
]
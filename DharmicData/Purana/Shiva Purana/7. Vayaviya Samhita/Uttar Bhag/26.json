[
  {
    "text": "उपमन्युरुवाच\nब्रह्मघ्नो वा सुरापो वा स्तेयीवा गुरुतल्पगः  ॥ ७.२,२६.१\nमातृहा पितृहा वापि वीरहा भ्रूणहापि वा  ॥ ७.२,२६.१\nसंपूज्यामन्त्रकं भक्त्या शिवं परमकारणम्  ॥ ७.२,२६.२\nतैस्तैः पापैः प्रमुच्येत वर्षैर्द्वादशभिः क्रमात् ॥ ७.२,२६.२\nतस्मात्सर्वप्रयत्नेन पतितो ऽपि यजेच्छिवम्  ॥ ७.२,२६.३\nभक्तश्चेन्नापरः कश्चिद्भिक्षाहारो जितेंद्रियः  ॥ ७.२,२६.३\nकृत्वापि सुमहत्पापं भक्त्या पञ्चाक्षरेण तु  ॥ ७.२,२६.४\nपूजयेद्यदि देवेशं तस्मात्पापात्प्रमुच्यते  ॥ ७.२,२६.४\nअब्भक्षा वायुभक्षाश्च ये चान्ये व्रतकर्शिताः  ॥ ७.२,२६.५\nतेषामेतैर्व्रतैर्नास्ति शिवलोकसमागमः  ॥ ७.२,२६.५\nभक्त्या पञ्चाक्षरेणैव यः शिवं सकृदर्चयेत् ॥ ७.२,२६.६\nसोपि गच्छेच्छिवस्थानं शिवमन्त्रस्य गौरवात् ॥ ७.२,२६.६\nतस्मात्तपांसि यज्ञांश्च सर्वे सर्वस्वदक्षिणाः  ॥ ७.२,२६.७\nशिवमूर्त्यर्चनस्यैते कोट्यंशेनापि नो समाः  ॥ ७.२,२६.७\nबद्धो वाप्यथ मुक्तो वा पश्चात्पञ्चाक्षरेण चेत् ॥ ७.२,२६.८\nपूजयन्मुच्यते भक्तो नात्र कार्या विचारणा  ॥ ७.२,२६.८\nअरुद्रो वा सरुद्रो वा सूक्तेन शिवमर्चयेत् ॥ ७.२,२६.९\nयः सकृत्पतितो वापिमूढो वा मुच्यते नरः  ॥ ७.२,२६.९\nषडक्षरेण वा देवं सूक्तमन्त्रेण पूजयेत् ॥ ७.२,२६.१०\nशिवभक्तो जितक्रोधो ह्यलब्धो लब्ध एव च  ॥ ७.२,२६.१०\nअलब्धाल्लब्ध एवात्र विशिष्टो नात्र संशयः  ॥ ७.२,२६.११\nस ब्रह्मांगेन वा तेन सहंसेन विमुच्यते  ॥ ७.२,२६.११\nतस्मान्नित्यं शिवं भक्त्या सूक्तमन्त्रेण पूजयेत् ॥ ७.२,२६.१२\nएककालं द्विकालं वा त्रिकालं नित्यमेव वा  ॥ ७.२,२६.१२\nये ऽर्चयंति महादेवं विज्ञेयास्ते महेश्वराः  ॥ ७.२,२६.१३\nज्ञानेनात्मसहायेन नार्चितो भगवाञ्छिवः  ॥ ७.२,२६.१३\nस चिरं संसरत्यस्मिन्संसारे दुःखसागरे  ॥ ७.२,२६.१४\nदुर्ल्लभं प्राप्य मानुष्यं मूढो नार्चयते शिवम्  ॥ ७.२,२६.१४\nनिष्फलं तस्य तज्जन्म मोक्षाय न भवेद्यतः  ॥ ७.२,२६.१५\nदुर्ल्लभं प्राप्य मानुष्यं ये ऽर्चयन्ति पिनाकिनम्  ॥ ७.२,२६.१५\nतेषां हि सफलं जन्म कृतार्थास्ते नरोत्तमाः  ॥ ७.२,२६.१६\nभवभक्तिपरा ये च भवप्रणतचेतसः  ॥ ७.२,२६.१६\nभवसंस्मरणोद्युक्ता न ते दुःखस्य भागिनः  ॥ ७.२,२६.१७\nभवनानि मनोज्ञानि विभ्रमाभरणाः स्त्रियः  ॥ ७.२,२६.१७\nधनं चातृप्तिपर्यन्तं शिवपूजाविधेः फलम्  ॥ ७.२,२६.१८\nये वाञ्छन्ति महाभोगान्राज्यं च त्रिदशालये  ॥ ७.२,२६.१८\nते वाञ्छन्ति सदाकालं हरस्य चरणाम्बुजम्  ॥ ७.२,२६.१९\nसौभाग्यं कान्तिमद्रूपं सत्त्वं त्यागार्द्रभावता  ॥ ७.२,२६.१९\nशौर्यं वै जगति ख्यातिश्शिवमर्चयतो भवेत् ॥ ७.२,२६.२०\nतस्मात्सर्वं परित्यज्य शिवैकाहितमानसः  ॥ ७.२,२६.२०\nशिवपूजाविधिं कुर्याद्यदीच्छेच्छिवमात्मनः  ॥ ७.२,२६.२१\nत्वरितं जीवितं याति त्वरितं याति यौवनम्  ॥ ७.२,२६.२१\nत्वरितं व्याधिरभ्येति तस्मात्पूज्यः पिनाकधृक् ॥ ७.२,२६.२२\nयावन्नायाति मरणं यावन्नाक्रमते जरा  ॥ ७.२,२६.२२\nयावन्नेन्द्रियवैकल्यं तावत्पूजय शंकरम्  ॥ ७.२,२६.२३\nन शिवार्चनतुल्यो ऽस्ति धर्मो ऽन्यो भुवनत्रये  ॥ ७.२,२६.२३\nइति विज्ञाय यत्नेन पूजनीयस्सदाशिवः  ॥ ७.२,२६.२४\nद्वारयागं जवनिकां परिवारबलिक्रियाम्  ॥ ७.२,२६.२४\nनित्योत्सवं च कुर्वीत प्रसादे यदि पूजयेत् ॥ ७.२,२६.२५\nहविर्निवेदनादूर्ध्वं स्वयं चानुचरो ऽपि वा  ॥ ७.२,२६.२५\nप्रसादपरिवारेभ्यो बलिं दद्याद्यथाक्रमम्  ॥ ७.२,२६.२६\nनिर्गम्य सह वादित्रैस्तदाशाभिमुखः स्थितः  ॥ ७.२,२६.२६\nपुष्पं धूपं च दीपञ्च दद्यादन्नं जलैः सह  ॥ ७.२,२६.२७\nततो दद्यान्महापीठे तिष्ठन्बलिमुदङ्मुखः  ॥ ७.२,२६.२७\nततो निवेदितं देवे यत्तदन्नादिकं पुरा  ॥ ७.२,२६.२८\nतत्सर्वं सावशेषं वा चण्डाय विनिवेदयेत् ॥ ७.२,२६.२८\nहुत्वा च विधिवत्पश्चात्पूजाशेषं समापयेत् ॥ ७.२,२६.२९\nकृत्वा प्रयोगं विधिवद्यावन्मन्त्रं जपं ततः  ॥ ७.२,२६.२९\nनित्योत्सवं प्रकुर्वीत यथोक्तं शिवशासने  ॥ ७.२,२६.३०\nविपुले तैजसे पात्रे रक्तपद्मोपशोभिते  ॥ ७.२,२६.३०\nअस्त्रं पाशुपतं दिव्यं तत्रावाह्य समर्चयेत् ॥ ७.२,२६.३१\nशिवस्यारोप्यः तत्पात्रं द्विजस्यालंकृतस्य च  ॥ ७.२,२६.३१\nन्यस्तास्त्रवपुषा तेन दीप्तयष्टिधरस्य च  ॥ ७.२,२६.३२\nप्रासादपरिवारेभ्यो बहिर्मंगलनिःस्वनैः  ॥ ७.२,२६.३२\nनृत्यगेयादिभिश्चैव सह दीपध्वजादिभिः  ॥ ७.२,२६.३३\nप्रदक्षिणत्रयं कृत्वा न द्रुतं चाविलम्बितम्  ॥ ७.२,२६.३३\nमहापीठं समावृत्य त्रिःप्रदक्षिणयोगतः  ॥ ७.२,२६.३४\nपुनः प्रविष्टो द्वारस्थो यजमानः कृताञ्जलिः  ॥ ७.२,२६.३४\nआदायाभ्यंतरं नीत्वा ह्यस्त्रमुद्वासयेत्ततः  ॥ ७.२,२६.३४\nप्रदक्षिणादिकं कृत्वा यथापूर्वोदितं क्रमात् ॥ ७.२,२६.३५\nआदाय चाष्टपुष्पाणि पूजामथ समापयेत् ॥ ७.२,२६.३५"
  }
]
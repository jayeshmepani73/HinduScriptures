[
  {
    "text": "श्रीकृष्ण उवाच\nभगवञ्छ्रोतुमिच्छामि प्रतिष्ठाविधिमुत्तमम्  ॥ ७.२,३६.१\nलिंगस्यापि च बेरस्य शिवेन विहितं यथा  ॥ ७.२,३६.१\nउपमन्युरुवाच\nअनात्मप्रतिकूले तु दिवसे शुक्लपक्षके  ॥ ७.२,३६.२\nशिवशास्त्रोक्तमार्गेण कुर्याल्लिंगं प्रमाणवत् ॥ ७.२,३६.२\nस्वीकृत्याथ शुभस्थानं भूपरीक्षां विधाय च  ॥ ७.२,३६.३\nदशोपचारान्कुर्वीत लक्षणोद्धारपूर्वकान्  ॥ ७.२,३६.३\nतेषां दशोपचाराणां पूर्वं पूज्य १ विनायकम्  ॥ ७.२,३६.४\nस्थानशुद्ध्यादिकं कृत्वालिंगं स्नानालयं नयेत् ॥ ७.२,३६.४\nशलाकया कांचनया २ कुंकुमादिरसाक्तया  ॥ ७.२,३६.५\nलक्षितं लक्षणं शिल्पशास्त्रेण विलिखेत्ततः  ॥ ७.२,३६.५\nअष्टमृत्सलिलैर्वाथ पञ्चमृत्सलिलैस्तथा  ॥ ७.२,३६.६\nलिङ्गं पिंडिकया सार्धं पञ्चगव्यैश्च शोधयेत् ॥ ७.२,३६.६\nसवेदिकं समभ्यर्च्य दिव्याद्यं तु जलाशयम्  ॥ ७.२,३६.७\nनीत्वाधिवासयेत्तत्र लिंगं पिंडिकया सह  ॥ ७.२,३६.७\nअधिवासालये शुद्धे सर्वशोभासमन्विते  ॥ ७.२,३६.८\nसतोरणे सावरणे दर्भमालासमावृते  ॥ ७.२,३६.८\nदिग्गजाष्टकसंपन्ने दिक्पालाष्टघटान्विते  ॥ ७.२,३६.९\nअष्टमंगलकैर्युक्ते कृतदिक्पालकार्चिते  ॥ ७.२,३६.९\nतेजसं दारवं वापि कृत्वा पद्मासनांकितम्  ॥ ७.२,३६.१०\nविन्यसेन्मध्यतस्तत्र विपुलं पीठकालयम्  ॥ ७.२,३६.१०\nद्वारपालान्समभ्यर्च्य भद्रादींश्चतुरःक्रमात् ॥ ७.२,३६.११\nसमुद्रश्च विभद्रश्च सुनंदश्च विनंदकः  ॥ ७.२,३६.११\nस्नापयित्वा समभ्यर्च्य लिंगं वेदिकया सह  ॥ ७.२,३६.१२\nसकूर्चाभ्यां तु वस्त्राभ्यां समावेष्ट्यं समंततः  ॥ ७.२,३६.१२\nप्रापय्य शनकैस्तोयं पीठिकोपरि शाययेत् ॥ ७.२,३६.१३\nप्राक्शिरस्कमधःसूत्रं पिंडिकां चास्य पश्चिमे  ॥ ७.२,३६.१३\nसर्वमंगलसंयुक्तं लिंगं तत्राधिवासयेत् ॥ ७.२,३६.१४\nपञ्चरात्रं त्रिरात्रं वाप्येकरात्रमथापि वा  ॥ ७.२,३६.१४\nविसृज्य पूजितं तत्र शोधयित्वा च पूर्ववत् ॥ ७.२,३६.१५\nसंपूज्योत्सवमार्गेण शयनालयमानयेत् ॥ ७.२,३६.१५\nतत्रापि शयनस्थानं कुर्यान्मंडलमध्यतः  ॥ ७.२,३६.१६\nशुद्धैर्जलैः स्नापयित्वा लिंगमभ्यर्चयेत्क्रमात् ॥ ७.२,३६.१६\nऐशान्यां पद्ममालिख्य शुद्धलिप्ते महीतले  ॥ ७.२,३६.१७\nशिवकुंभं शोधयित्वा तत्रावाह्य शिवं यजेत् ॥ ७.२,३६.१७\nवेदीमध्ये सितं पद्मं परिकल्प्य विधानतः  ॥ ७.२,३६.१८\nतस्य पश्चिमतश्चापि चंडिकापद्ममालिखेत् ॥ ७.२,३६.१८\nक्षौमाद्यैर्वाहतैर्वस्त्रैः पुष्पैर्दर्भैरथापि वा  ॥ ७.२,३६.१९\nप्रकल्प्य शयनं तस्मिन्हेमपुष्पं विनिक्षिपेत् ॥ ७.२,३६.१९\nतत्र लिंगं समानीय सर्वमंगलनिःस्वनैः  ॥ ७.२,३६.२०\nरक्तेन वस्त्रयुग्मेन सकूर्चेन समंततः  ॥ ७.२,३६.२०\nसह पिंडिकयावेष्ट्य शाययेच्च यथा पुरा  ॥ ७.२,३६.२१\nपुरस्तात्पद्ममालिख्य तद्दलेषु यथाक्रमम्  ॥ ७.२,३६.२१\nविद्येशकलशान्न्यस्येन्मध्ये शैवीं च वर्धनीम्  ॥ ७.२,३६.२२\nपरीत्य पद्मत्रितयं जुहुयुर्द्विजसत्तमाः  ॥ ७.२,३६.२२\nते चाष्टमूर्तयः कल्प्याः पूर्वादिपरितः स्थिताः  ॥ ७.२,३६.२३\nचत्वारश्चाथ वा दिक्षु स्वध्येतारस्सजापकाः  ॥ ७.२,३६.२३\nजुहुयुस्ते विरंच्याद्याश्चतस्रो मूर्तयः स्मृताः  ॥ ७.२,३६.२४\nदैशिकः प्रथमं तेषामैशान्यां पश्चिमे ऽथ वा  ॥ ७.२,३६.२४\nप्रधानहोमं कुर्वीत सप्तद्रव्यैर्यथाक्रमम्  ॥ ७.२,३६.२५\nआचार्यात्पादमर्धं वा जुहुयुश्चापरे द्विजाः  ॥ ७.२,३६.२५\nप्रधानमेकमेवात्र जुहुयादथ वा गुरुः  ॥ ७.२,३६.२६\nपूर्वं पूर्णाहुतिं हुत्वा घृतेनाष्टोत्तरं शतम्  ॥ ७.२,३६.२६\nमूर्ध्नि मूलेन लिंगस्य शिवहस्तं प्रविन्यसेत् ॥ ७.२,३६.२७\nशतमर्धं तदर्धं वा क्रमाद्द्रव्यैश्च सप्तभिः  ॥ ७.२,३६.२७\nहुत्वाहुत्वा स्पृशेल्लिंगं वेदिकां च पुनः पुनः  ॥ ७.२,३६.२८\nपूर्णाहुतिं ततो हुत्वा क्रमाद्दद्याच्च दक्षिणाम्  ॥ ७.२,३६.२८\nआचार्यात्पादमर्धं वा होत्ःणां स्थपतेरपि  ॥ ७.२,३६.२९\nतदर्धं देयमन्येभ्यः सदस्येभ्यश्च शक्तितः  ॥ ७.२,३६.२९\nततः श्वभ्रे वृषं हैमं कूर्चं वापि निवेश्य च  ॥ ७.२,३६.३०\nमृदंभसा पञ्चगव्यैः पुनः शुद्धजलेन च  ॥ ७.२,३६.३०\nशोधितां चंदनालिप्तां श्वभ्रे ब्रह्मशिलां क्षिपेत् ॥ ७.२,३६.३१\nकरन्यासं ततः कृत्वा नवभिः शक्तिनामभिः  ॥ ७.२,३६.३१\nहरितालादिधातूंश्च बीजगंधौषधैरपि  ॥ ७.२,३६.३२\nशिवशास्त्रोक्तविधिना क्षिपेद्ब्रह्मशिलोपरि  ॥ ७.२,३६.३२\nप्रतिलिंगं तु संस्थाप्य क्षीरं वृक्षसमुद्भवम्  ॥ ७.२,३६.३३\nस्थितं बुद्ध्वा तदुत्सृज्य लिंगं ब्रह्मशिलोपरि  ॥ ७.२,३६.३३\nप्रागुदक्प्रवरां किंचित्स्थापयेन्मूलविद्यया  ॥ ७.२,३६.३४\nपिंडिकां चाथ संयोज्य शाक्तं मूलमनुस्मरन्  ॥ ७.२,३६.३४\nबन्धनं बंधकद्रव्यैः कृत्वा स्थानं विशोध्य च  ॥ ७.२,३६.३५\nदत्त्वा चार्घ्यं च पुष्पाणि कुर्युर्यवनिकां पुनः  ॥ ७.२,३६.३५\nयथायोग्यं निषेकादि लिंगस्य पुरतस्तदा  ॥ ७.२,३६.३६\nआनीय शयनस्थानात्कलशान्विन्यसेत्क्रमात् ॥ ७.२,३६.३६\nमहापूजामथारभ्य संपूज्य कलशान्दश  ॥ ७.२,३६.३७\nशिवमंत्रमनुस्मृत्य शिवकुंभजलांतरे  ॥ ७.२,३६.३७\nअंगुष्ठानामिकायोगादादाय तमुदीरयेत् ॥ ७.२,३६.३८\nन्यसेदीशानभागस्य मध्ये लिंगस्य मंत्रवित् ॥ ७.२,३६.३८\nशक्तिं न्यसेत्तथा विद्यां विद्येशांश्च यथाक्रमम्  ॥ ७.२,३६.३९\nलिङ्गमूले शिवजलैस्ततो लिंगं निषेचयेत् ॥ ७.२,३६.३९\nवर्धन्यां पिंडिकालिंगं विद्येशकलशैः पुनः  ॥ ७.२,३६.४०\nअभिषिच्यासनं पश्चादाधाराद्यं प्रकल्पयेत् ॥ ७.२,३६.४०\nकृत्वा पञ्चकलान्यासं दीप्तं लिंगमनुस्मरेत् ॥ ७.२,३६.४१\nआवाहयेच्छिवौ साक्षात्प्राञ्जलिः प्रागुदङ्मुखः  ॥ ७.२,३६.४१\nवृषाधिराजमारुह्य विमानं वा नभस्तलात् ॥ ७.२,३६.४२\nअलंकृतं सहायांतं देव्या देवमनुस्मरन्  ॥ ७.२,३६.४२\nसर्वाभरणशोभाढ्यं सर्वमंगलनिस्वनैः  ॥ ७.२,३६.४२\nब्रह्मविष्णुमहेशार्कशक्राद्यैर्देवदानवैः  ॥ ७.२,३६.४३\nआनंदक्लिन्नसर्वांगैर्विन्यस्तांजलिमस्तकैः  ॥ ७.२,३६.४३\nस्तुवद्भिरेव नृत्यद्भिर्नामद्भिरभितो वृतम्  ॥ ७.२,३६.४४\nततः पञ्चोपचारांश्च कृत्वा पूजां समापयेत् ॥ ७.२,३६.४४\nनातः परतरः कश्चिद्विधिः पञ्चोपचारकात् ॥ ७.२,३६.४५\nप्रतिष्ठां लिंगवत्कुर्यात्प्रतिमास्वपि सर्वतः  ॥ ७.२,३६.४५\nलक्षणोद्धारसमये कार्यं नयनमोचनम्  ॥ ७.२,३६.४६\nजलाधिवासे शयने शाययेत्तान्त्वधोमुखीम्  ॥ ७.२,३६.४६\nकुम्भोदशायितां मंत्रैर्हृदि तां सन्नियोजयेत् ॥ ७.२,३६.४७\nकृतालयां परामाहुः प्रतिष्ठामकृतालयात् ॥ ७.२,३६.४७\nशक्तः कृतालयः पश्चात्प्रतिष्ठाविधिमाचरेत् ॥ ७.२,३६.४८\nअशक्तश्चेत्प्रतिष्ठाप्य लिंगं बेरमथापि वा  ॥ ७.२,३६.४८\nशक्तेरनुगुणं पश्चात्प्रकुर्वीत शिवालयम्  ॥ ७.२,३६.४९\nगृहार्चां च पुनर्वक्ष्ये प्रतिष्ठाविधिमुत्तमम्  ॥ ७.२,३६.४९\nकृत्वा कनीयसंबेरं लिंगं वा लक्षणान्वितम्  ॥ ७.२,३६.५०\nअयने चोत्तरे प्राप्ते शुक्लपक्शे शुभे दिने  ॥ ७.२,३६.५०\nदेवीं कृत्वा शुभे देशे तत्राब्जं पूर्ववल्लिखेत् ॥ ७.२,३६.५१\nविकीर्य पत्रपुष्पाद्यैर्मध्ये कुंभं निधाय च  ॥ ७.२,३६.५१\nपरितस्तस्य चतुरः कलशान् दिक्षु विन्यसेत् ॥ ७.२,३६.५२\nपञ्च ब्रह्माणि तद्बीजैस्तेषु पञ्चसु पञ्चभिः  ॥ ७.२,३६.५२\nन्यस्य संपूज्य मुद्रादि दर्शयित्वाभिरक्ष्य च  ॥ ७.२,३६.५३\nविशोध्य लिंगं बेरं वा मृत्तोयाद्यैर्यथा पुरा  ॥ ७.२,३६.५३\nस्थापयेत्पुष्पसंछन्नमुत्तरस्थे वरासने  ॥ ७.२,३६.५४\nनिधाय पुष्पं शिरसि प्रोक्षयेत्प्रोक्षणीजलैः  ॥ ७.२,३६.५४\nसमभ्यर्च्य पुनः पुष्पैर्जयशब्दादिपूर्वकम्  ॥ ७.२,३६.५५\nकुम्भैरीशानविद्यांतैः स्नापयेन्मूलविद्यया  ॥ ७.२,३६.५५\nततः पञ्चकलान्यासं कृत्वा पूजां च पूर्ववत् ॥ ७.२,३६.५६\nनित्यमाराधयेत्तत्र देव्या देवं त्रिलोचनम्  ॥ ७.२,३६.५६\nएकमेवाथ वा कुंभं मूर्तिमन्त्रसमन्वितम्  ॥ ७.२,३६.५७\nन्यस्य पद्मांतरे सर्वं शेषं पूर्ववदाचरेत् ॥ ७.२,३६.५७\nअत्यंतोपहतं लिंगं विशोध्य स्थापयेत्पुनः  ॥ ७.२,३६.५८\nसंप्रोक्षयेदुपहतमनागुपहतं यजेत् ॥ ७.२,३६.५८\nलिंगानि बाणसंज्ञानि स्थापनीयानि वा न वा  ॥ ७.२,३६.५९\nतानि पूर्वं शिवेनैव संस्कृतानि यतस्ततः  ॥ ७.२,३६.५९\nशेषाणि स्थापनीयानि यानि दृष्टानि बाणवत् ॥ ७.२,३६.६०\nस्वयमुद्भूतलिंगे च दिव्ये चार्षे तथैव च  ॥ ७.२,३६.६०\nअपीठे पीठमावेश्य कृत्वा संप्रोक्षणं विधिम्  ॥ ७.२,३६.६१\nयजेत्तत्र शिवं तेषां प्रतिष्ठा न विधीयते  ॥ ७.२,३६.६१\nदग्धं श्लथं क्षतांगं च क्षिपेल्लिंगं जलाशये  ॥ ७.२,३६.६२\nसंधानयोग्यं संधाय प्रतिष्ठाविधिमाचरेत् ॥ ७.२,३६.६२\nबेराद्वा विकलाल्लिंगाद्देवपूजापुरस्सरम्  ॥ ७.२,३६.६३\nउद्वास्य हृदि संधानं त्यागं वा युक्तमाचरेत् ॥ ७.२,३६.६३\nएकाहपूजाविहतौ कुर्याद्द्विगुणमर्चनम्  ॥ ७.२,३६.६४\nद्विरात्रे च महापूजां संप्रोक्षणमतः परम्  ॥ ७.२,३६.६४\nमासादूर्ध्वमनेकाहं पूजा यदि विहन्यते  ॥ ७.२,३६.६५\nप्रतिष्ठा प्रोच्यते कैश्चित्कैश्चित्संप्रोक्षणक्रमः  ॥ ७.२,३६.६५\nसंप्रोक्षणे तु लिंगादेर्देवमुद्वास्य पूर्ववत् ॥ ७.२,३६.६६\nअष्टपञ्चक्रमेणैव स्नापयित्वा मृदंभसा  ॥ ७.२,३६.६६\nगवां रसैश्च संस्नाप्य दर्भतोयैर्विशोध्य च  ॥ ७.२,३६.६७\nप्रोक्षयेत्प्रोक्षणीतोयैर्मूलेनाष्टोत्तरं शतम्  ॥ ७.२,३६.६७\nसपुष्पं सकुशं पाणिं न्यस्य लिंगस्य मस्तके  ॥ ७.२,३६.६८\nपञ्चवारं जपेन्मूलमष्टोत्तरशतं ततः  ॥ ७.२,३६.६८\nततो मूलेन मूर्धादिपीठांतं संस्पृशेदपि  ॥ ७.२,३६.६९\nपूजां च महतीं कुर्याद्देवमावाह्य पूर्ववत् ॥ ७.२,३६.६९\nअलब्धे स्थापिते लिंगे शिवस्थाने जले ऽथ वा  ॥ ७.२,३६.७०\nवह्नौ रवौ तथा व्योम्नि भगवंतं शिवं यजेत् ॥ ७.२,३६.७०"
  }
]
[
  {
    "text": "उपमन्युरुवाच\nनशिवस्याणवो बंधः कार्यो मायेय एव वा  ॥ ७.२,६.१\nप्राकृतो वाथ बोद्धा वा ह्यहंकारात्मकस्तथा  ॥ ७.२,६.१\nनैवास्य मानसो बंधो न चैत्तो नेंद्रियात्मकः  ॥ ७.२,६.२\nन च तन्मात्रबंधो ऽपि भूतबंधो न कश्चन  ॥ ७.२,६.२\nन च कालः कला चैव न विद्या नियतिस्तथा  ॥ ७.२,६.३\nन रागो न च विद्वेषः शंभोरमिततेजसः  ॥ ७.२,६.३\nन चास्त्यभिनिवेशो ऽस्य कुशला ऽकुशलान्यपि  ॥ ७.२,६.४\nकर्माणि तद्विपाकश्च सुखदुःखे च तत्फले  ॥ ७.२,६.४\nआशयैर्नापि संबन्धः संस्कारैः कर्मणामपि  ॥ ७.२,६.५\nभोगैश्च भोगसंस्कारैः कालत्रितयगोचरैः  ॥ ७.२,६.५\nन तस्य कारणं कर्ता नादिरंतस्तथांतरम्  ॥ ७.२,६.६\nन कर्म करणं वापि नाकार्यं कार्यमेव च  ॥ ७.२,६.६\nनास्य बंधुरबंधुर्वा नियंता प्रेरको ऽपि वा  ॥ ७.२,६.७\nन पतिर्न गुरुस्त्राता नाधिको न समस्तथा  ॥ ७.२,६.७\nन जन्ममरणे तस्य न कांक्षितमकांक्षितम्  ॥ ७.२,६.८\nन विधिर्न निषेधश्च न मुक्तिर्न च बन्धनम्  ॥ ७.२,६.८\nनास्ति यद्यदकल्याणं तत्तदस्य कदाचन  ॥ ७.२,६.९\nकल्याणं सकलं चास्ति परमात्मा शिवो यतः  ॥ ७.२,६.९\nस शिवस्सर्वमेवेदमधिष्ठाय स्वशक्तिभिः  ॥ ७.२,६.१०\nअप्रच्युतस्स्वतो भावः स्थितः स्थाणुरतः स्मृतः  ॥ ७.२,६.१०\nशिवेनाधिष्ठितं यस्माज्जगत्स्थावरजंगमम्  ॥ ७.२,६.११\nसर्वरूपः स्मृतश्शर्वस्तथा ज्ञात्वा न मुह्यति  ॥ ७.२,६.११\nशर्वो रुद्रो नमस्तस्मै पुरुषः सत्परो महान्  ॥ ७.२,६.१२\nहिरण्यबाहुर्भगवान्हिरण्यपतिरीश्वरः  ॥ ७.२,६.१२\nअंबिकापतिरीशानः पिनाकी वृषवाहनः  ॥ ७.२,६.१३\nएको रुद्रः परं ब्रह्म पुरुषः कृष्णपिंगलः  ॥ ७.२,६.१३\nबालाग्रमात्रो हृन्मध्ये विचिंत्यो दहरांतरे  ॥ ७.२,६.१४\nहिरण्यकेशः पद्माक्षो ह्यरुणस्ताम्र एव च  ॥ ७.२,६.१४\nयो ऽवसर्पत्य सौ देवो नीलग्रीवो हिरण्मयः  ॥ ७.२,६.१५\nसौम्यो घोरस्तथा मिश्रश्चाक्षारश्चामृतो ऽव्ययः  ॥ ७.२,६.१५\nस पुंविशेषः परमो भगवानन्तकांतकः  ॥ ७.२,६.१६\nचेतनचेतनोन्मुक्तः प्रपञ्चाच्च परात्परः  ॥ ७.२,६.१६\nशिवेनातिशयत्वेन ज्ञानैश्वर्ये विलोकिते  ॥ ७.२,६.१७\nलोकेशातिशयत्वेन स्थितं प्राहुर्मनीषिणः  ॥ ७.२,६.१७\nप्रतिसर्गप्रसूतानां ब्रह्मणां शास्त्रविस्तरम्  ॥ ७.२,६.१८\nउपदेष्टा स एवादौ कालावच्छेदवर्तिनाम्  ॥ ७.२,६.१८\nकालावच्छेदयुक्तानां गुरूणामप्यसौ गुरुः  ॥ ७.२,६.१९\nसर्वेषामेव सर्वेशः कालावच्छेदवर्जितः  ॥ ७.२,६.१९\nशुद्धा स्वाभाविकी तस्य शक्तिस्सर्वातिशायिनी  ॥ ७.२,६.२०\nज्ञानमप्रतिमं नित्यं वपुरत्यन्तनिर्मितम्  ॥ ७.२,६.२०\nऐश्वर्यमप्रतिद्वंद्वं सुखमात्यन्तिकं बलम्  ॥ ७.२,६.२१\nतेजःप्रभावो वीर्यं च क्षमा कारुण्यमेव च  ॥ ७.२,६.२१\nपरिपूर्णस्य सर्गाद्यैर्नात्मनो ऽस्ति प्रयोजनम्  ॥ ७.२,६.२२\nपरानुग्रह एवास्य फलं सर्वस्य कर्मणः  ॥ ७.२,६.२२\nप्रणवो वाचकस्तस्य शिवस्य परमात्मनः  ॥ ७.२,६.२३\nशिवरुद्रादिशब्दानां प्रणवो हि परस्स्मृतः  ॥ ७.२,६.२३\nशंभो प्रणववाच्यस्य भवनात्तज्जपादपि  ॥ ७.२,६.२४\nया सिद्धिस्सा परा प्राप्या भवत्येव न संशयः  ॥ ७.२,६.२४\nतस्मादेकाक्षरं देवमाहुरागमपारगाः  ॥ ७.२,६.२५\nवाच्यवाचकयोरैक्यं मन्यमाना मनस्विनः  ॥ ७.२,६.२५\nअस्य मात्राः समाख्याताश्चतस्रो वेदमूर्धनि  ॥ ७.२,६.२६\nअकारश्चाप्युकारश्च मकारो नाद इत्यपि  ॥ ७.२,६.२६\nअकारं बह्वृचं प्राहुरुकारो यजुरुच्यते  ॥ ७.२,६.२७\nमकारः सामनादोस्य श्रुतिराथर्वणी स्मृताः  ॥ ७.२,६.२७\nअकारश्च महाबीजं रजः स्रष्टा चतुर्मुखः  ॥ ७.२,६.२८\nउकारः प्रकृतिर्योनिः सत्त्वं पालयिता हरिः  ॥ ७.२,६.२८\nमकारः पुरुषो बीजं तमः संहारको हरः  ॥ ७.२,६.२९\nनादः परः पुमानीशो निर्गुणो निष्क्रियः शिवः  ॥ ७.२,६.२९\nसर्वं तिसृभिरेवेदं मात्राभिर्निखिलं त्रिधा  ॥ ७.२,६.३०\nअभिधाय शिवात्मानं बोधयत्यर्धमात्रया  ॥ ७.२,६.३०\nयस्मात्परं नापरमस्ति किंचिद्यस्मान्नाणीयो न ज्यायो ऽस्ति किंचित् ॥ ७.२,६.३१\nवृक्ष इव स्तब्धो दिवि तिष्ठत्येकस्तेनेदं पूर्णं पुरुषेण सर्वम्  ॥ ७.२,६.३१"
  }
]
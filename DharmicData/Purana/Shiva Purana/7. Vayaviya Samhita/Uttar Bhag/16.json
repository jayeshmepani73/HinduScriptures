[
  {
    "text": "उपमन्युरुवाच\nपुण्ये ऽहनि शुचौ देशे बहुदोषविवर्जिते  ॥\nदेशिकः प्रथमं कुर्यात्संस्कारं समयाह्वयम्  ॥ १\nपरीक्ष्य भूमिं विधिवद्गंधवर्णरसादिभिः  ॥\nशिल्पिशास्त्रोक्तमार्गेण मण्डपं तत्र कल्पयेत् ॥ २\nकृत्वा वेदिं च तन्मध्ये कुण्डानि परिकल्पयेत् ॥\nअष्टदिक्षु तथा दिक्षु तत्रैशान्यां पुनः क्रमात् ॥ ३\nप्रधानकुंडं कुर्वीत यद्वा पश्चिमभागतः  ॥\nप्रधानमेकमेवाथ कृत्वा शोभां प्रकल्पयेत् ॥ ४\nवितानध्वजमालाभिर्विविधाभिरनेकशः  ॥\nवेदिमध्ये ततः कुर्यान्मंडलं शुभलक्षणम्  ॥ ५\nरक्तहेमादिभिश्चूर्णैरीश्वरावाहनोचितम्  ॥\nसिंदूरशालिनीवारचूर्णैरेवाथ निर्धनः  ॥ ६\nएकहस्तं द्विहस्तं वा सितं वा रक्तमेव वा  ॥\nएकहस्तस्य पद्मस्य कर्णिकाष्टांगुला मता  ॥ ७\nकेसराणि तदर्धानि शेषं चाष्टदलादिकम्  ॥\nद्विहस्तस्य तु पद्मस्य द्विगुणं कर्णिकादिकम्  ॥ ८\nकृत्वा शोभोपशोभाढ्यमैशान्यां तस्य कल्पयेत् ॥\nएकहस्तं तदर्धं वा पुनर्वेद्यः तु मंडलम्  ॥ ९\nव्रीहितंदुलसिद्धार्थतिलपुष्पकुशास्तृते  ॥\nतत्र लक्षणसंयुक्तं शिवकुंभं प्रसाधयेत् ॥ १०\nसौवर्णं राजतं वापि ताम्रजं मृन्मयं तु वा  ॥\nगन्धपुष्पाक्षताकीर्णं कुशदूर्वांकुराचितम्  ॥ ११\nसितसूत्रावृतं कंठे नववस्त्रयुगावृतम्  ॥\nशुद्धाम्बुपूर्णमुत्कूर्चं सद्रव्यं सपिधानकम्  ॥ १२\nभृङ्गारं वर्धनीं चापि शंखं च चक्रमेव वा  ॥\nविना सूत्रादिकं सर्वं पद्मपत्रमथापि वा  ॥ १३\nतस्यासनारविंदस्य कल्पयेदुत्तरे दले  ॥\nअग्रतश्चंदनांभोभिरस्त्रराजस्य वर्धनीम्  ॥ १४\nमण्डलस्य ततः प्राच्यां मंत्रकुंभे च पूर्ववत् ॥\nकृत्वा विधिवदीशस्य महापूजां समाचरेत् ॥ १५\nअथार्णवस्य तीरे वा नद्यां गोष्ठे ऽपि वा गिरौ  ॥\nदेवागरे गृहे वापि देशे ऽन्यस्मिन्मनोहरे  ॥ १६\nकृत्वा पूर्वोदितं सर्वं विना वा मंडपादिकम्  ॥\nमंडलं पूर्ववत्कृत्वा स्थंडिलं च विभावसोः  ॥ १७\nप्रविश्य पूजाभवनं प्रहृष्टवदनो गुरुः  ॥\nसर्वमंगलसंयुक्तः समाचरितनैत्यकः  ॥ १८\nमहापूजां महेशस्य कृत्वा मण्डलमध्यतः  ॥\nशिवकुंभे तथा भूयः शिवमावाह्य पूजयेत् ॥ १९\nपश्चिमाभिमुखं ध्यात्वा यज्ञरक्षकमीश्वरम्  ॥\nअर्चयेदस्त्रवर्धन्यामस्त्रमीशस्य दक्षिणे  ॥ २०\nमन्त्रकुम्भे च विन्यस्य मन्त्रं मन्त्रविशारदः  ॥\nकृत्वा मुद्रादिकं सर्वं मन्त्रयागं समाचरेत् ॥ २१\nततश्शिवानले होमं कुर्याद्देशिकसत्तमः  ॥\nप्रधानकुण्डे परितो जुहुयुश्चापरे द्विजाः  ॥ २२\nआचार्यात्पादमर्धं वा होमस्तेषां विधीयते  ॥\nप्रधानकुण्ड एवाथ जुहुयाद्देशिकोत्तमः  ॥ २३\nस्वाध्यायमपरे कुर्युः स्तोत्रं मंगलवाचनम्  ॥\nजपं च विधिवच्चान्ये शिवभक्तिपरायणाः  ॥ २४\nनृत्यं गीतं च वाद्यं च मंगलान्यपराणि च  ॥\nपूजनं च सदस्यानां कृत्वा सम्यग्विधानतः  ॥ २५\nपुण्याहं कारयित्वाथ पुनः संपूज्य शंकरम्  ॥\nप्रार्थयेद्देशिको देवं शिष्यानुग्रहकाम्यया  ॥ २६\nप्रसीद देवदेवेश देहमाविश्य मामकम्  ॥\nविमोचयैनं विश्वेश घृणया च घृणानिधे  ॥ २७\nअथ चैवं करोमीति लब्धानुज्ञस्तु देशिकः  ॥\nआनीयोपोषितं शिष्यं हविष्याशिनमेव वा  ॥ २८\nएकाशनं वा विरतं स्नातं प्रातःकृतक्रियम्  ॥\nजपंतं प्रणवं देवं ध्यायंतं कृतमंगलम्  ॥ २९\nद्वारस्य पश्चिमस्याग्रमण्डले दक्षिणस्य वा  ॥\nदर्भासने समासीनं विधायोदङ्मुखं शिशुम्  ॥ ३०\nस्वयं प्राग्वदनस्तिष्ठन्नूर्ध्वकायं कृतांजलिम्  ॥\nसंप्रोक्ष्य प्रोक्षणौतोयैर्मूर्धन्यस्त्रेण मुद्रया  ॥ ३१\nपुष्पक्षेपेण संताड्य बध्नीयाल्लोचनं गुरुः  ॥\nदुकूलार्धेन वस्त्रेण मंत्रितेन नवेन च  ॥ ३२\nततः प्रवेशयेच्छिष्यं गुरुर्द्वारेण मंडलम्  ॥\nसो ऽपि तेनेरितः शंभोराचरेत्त्रिः प्रदक्षिणम्  ॥ ३३\nततस्सुवर्णसंमिश्रं दत्त्वा पुष्पांजलिं प्रभोः  ॥\nप्राङ्मुखश्चोदङ्मुखो वा प्रणमेद्दंडवत्क्षितो  ॥ ३४\nततस्संप्रोक्ष्य मूलेन शिरस्यस्त्रेण पूर्ववत् ॥\nसंताड्य देशिकस्तस्य मोचयेन्नेत्रबंधनम्  ॥ ३५\nस दृष्ट्वा मंडलं भूयः प्रणमेत्साञ्जलिः प्रभुम्  ॥\nअथासीनं शिवाचार्यो मंडलस्य तु दक्षिणे  ॥ ३६\nउपवेश्यात्मनस्सव्ये शिष्यं दर्भासने गुरुः  ॥\nआराध्य च महादेवं शिवहस्तं प्रविन्यसेत् ॥ ३७\nशिवतेजोमयं पाणिं शिवमंत्रमुदीरयेत् ॥\nशिवाभिमानसंपन्नो न्यसेच्छिष्यस्य मस्तके  ॥ ३८\nसर्वांगालंबनं चैव कुर्यात्तेनैव देशिकः  ॥\nशिष्यो ऽपि प्रणमेद्भूमौ देशिकाकृतमीश्वरम्  ॥ ३९\nततश्शिवानले देवं समभ्यर्च्य यथाविधि  ॥\nहुताहुतित्रयं शिष्यमुपवेश्य यथा पुरा  ॥ ४०\nदर्भाग्रैः संस्पृशंस्तं च विद्ययात्मानमाविशेत् ॥\nनमस्कृत्य महादेवं नाडीसंधानमाचरेत् ॥ ४१\nशिवशास्त्रोक्तमार्गेण कृत्वा प्राणस्य निर्गमम्  ॥\nशिष्यदेहप्रवेशं च स्मृत्वा मंत्रांस्तु तर्पयेत् ॥ ४२\nसंतर्पणाय मूलस्य तेनैवाहुतयो दश  ॥\nदेयास्तिस्रस्तथांगानामंगैरेव यथाक्रमम्  ॥ ४३\nततः पूर्णाहुतिं दत्त्वा प्रायश्चित्ताय देशिकः  ॥\nपुनर्दशाहुतीन्कुर्यान्मूलमंत्रेण मंत्रवित् ॥ ४४\nपुनः संपूज्य देवेशं सम्यगाचम्य देशिकः  ॥\nहुत्वा चैव यथान्यायं स्वजात्या वैश्यमुद्धरेत् ॥ ४५\nतस्यैवं जनयेत्क्षात्रमुद्धारं च ततः पुनः  ॥\nकृत्वा तथैव विप्रत्वं जनयेदस्य देशिकः  ॥ ४६\nराजन्यं चैवमुद्धृत्य कृत्वा विप्रं पुनस्तयोः  ॥\nरुद्रत्वं जनयेद्विप्रे रुद्रनामैव साधयेत् ॥ ४७\nप्रोक्षणं ताडनं कृत्वा शिशोस्स्वात्मानमात्मनि  ॥\nशिवात्मकमनुस्मृत्य स्फुरंतं विस्फुलिंगवत् ॥ ४८\nनाड्या यथोक्तया वायुं रेचयेन्मंत्रतो गुरुः  ॥\nनिर्गम्य प्रविशेन्नाड्या शिष्यस्य हृदयं तथा  ॥ ४९\nप्रविश्य तस्य चैतन्यं नीलबिन्दुनिभं स्मरन्  ॥\nस्वतेजसापास्तमलं ज्वलंतमनुचिंतयेत् ॥ ५०\nतमादाय तया नाड्या मंत्री संहारमुद्रया  ॥\nन पूरकेण निवेश्यैनमेकीभावार्थमात्मनः  ॥ ५१\nकुंभकेन तथा नाड्या रेचकेन यथा पुरा  ॥\nतस्मादादाय शिष्यस्य हृदये तन्निवेशयेत् ॥ ५२\nतमालभ्य शिवाल्लब्धं तस्मै दत्त्वोपवीतकम्  ॥\nहुत्वा\"हुतित्रयं पश्चाद्दद्यात्पूर्णाहुतिं ततः  ॥ ५३\nदेवस्य दक्षिणे शिष्यमुपवेश्यवरासने  ॥\nकुशपुष्पपरिस्तीर्णे बद्धांजलिरुदङ्मुखम्  ॥ ५४\nस्वस्तिकासनमारूढं विधाय प्राङ्मुखः स्वयम्  ॥\nवरासनस्थितो मंत्रैर्महामंगलनिःस्वनैः  ॥ ५५\nसमादाय घटं पूर्णं पूर्णमेव प्रसादितम्  ॥\nध्यायमानः शिवं शिष्यमाभिषिंचेत देशिकः  ॥ ५६\nअथापनुद्य स्नानांबु परिधाय सितांबरम्  ॥\nआचान्तोलंकृतश्शिष्यः प्रांजलिर्मंडपं व्रजेत् ॥ ५७\nउपवेश्य यथापूर्वं तं गुरुर्दर्भविष्टरे  ॥\nसंपूज्य मंडलं देवं करन्यासं समाचरेत् ॥ ५८\nततस्तु भस्मना देवं ध्यायन्मनसि देशिकः  ॥\nसमालभेत पाणिभ्यां शिशुं शिवमुदीरयेत् ॥ ५९\nअथ तस्य शिवाचार्यो दहनप्लावनादिकम्  ॥\nसकलीकरणं कृत्वा मातृकान्यासवर्त्मना  ॥ ६०\nततः शिवासनं ध्यात्वा शिष्यमूर्ध्नि देशिकः  ॥\nतत्रावाह्य यथान्यायमर्चयेन्मनसा शिवम्  ॥ ६१\nप्रार्थयेत्प्रांजलिर्देवं नित्यमत्र स्थितो भव  ॥\nइति विज्ञाप्य तं शंभोस्तेजसा भासुरं स्मरेत् ॥ ६२\nसंपूज्याथ शिवं शैवीमाज्ञां प्राप्य शिवात्मिकाम्  ॥\nकर्णे शिष्यस्य शनकैश्शिवमन्त्रमुदीरयेत् ॥ ६३\nस तु बद्धांजलिः श्रुत्वा मन्त्रं तद्गतमानसः  ॥\nशनैस्तं व्याहरेच्छिष्यशिवाचार्यस्य शासनात् ॥ ६४\nततः शाक्तं च संदिश्य मन्त्रं मन्त्रविचक्षणः  ॥\nउच्चारयित्वा च सुखं तस्मै मंगलमादिशेत् ॥ ६५\nततस्समासान्मन्त्रार्थं वाच्यवाचकयोगतः  ॥\nसमदिश्येश्वरं रूपं योगमासनमादिशेत् ॥ ६६\nअथ गुर्वाज्ञया शिष्यः शिवाग्निगुरुसन्निधौ  ॥\nभक्त्यैवमभिसंधाय दीक्षावाक्यमुदीरयेत् ॥ ६७\nवरं प्राणपरित्यागश्छेदनं शिरसो ऽपि वा  ॥\nन त्वनभ्यर्च्य भुंजीय भगवन्तं त्रिलोचनम्  ॥ ६८\nस एव दद्यान्नियतो यावन्मोहविपर्ययः  ॥\nतावदाराधयेद्देवं तन्निष्ठस्तत्परायणः  ॥ ६९\nततः स समयो नाम भविष्यति शिवाश्रमे  ॥\nलब्धाधिकारो गुर्वाज्ञापालकस्तद्वशो भवेत् ॥ ७०\nअतः परं न्यस्तकरो भस्मादाय स्वहस्ततः  ॥\nदद्याच्छिष्याय मूलेन रुद्राक्षं चाभिमंत्रितम्  ॥ ७१\nप्रतिमा वापि देवस्य गूढदेहमथापि वा  ॥\nपूजाहोमजपध्यानसाधनानि च संभवे  ॥ ७२\nसोपि शिष्यः शिवाचार्याल्लब्धानि बहुमानतः  ॥\nआददीताज्ञया तस्य देशिकस्य न चान्यथा  ॥ ७३\nआचार्यादाप्तमखिलं शिरस्याधाय भक्तितः  ॥\nरक्षयेत्पूजयेच्छंभुं मठे वा गृह एववा  ॥ ७४\nअतः परं शिवाचारमादिशेदस्य देशिकः  ॥\nभक्तिश्रद्धानुसारेण प्रज्ञायाश्चानुसारतः  ॥ ७५\nयदुक्तं यत्समाज्ञातं यच्चैवान्यत्प्रकीर्तितम्  ॥\nशिवाचार्येण समये तत्सर्वं शिरसा वहेत् ॥ ७६\nशिवागमस्य ग्रहणं वाचनं श्रवणं तथा  ॥\nदेशिकदेशतः कुर्यान्न स्वेच्छातो न चान्यतः  ॥ ७७\nइति संक्षेपतः प्रोक्तः संस्कारः समयाह्वयः  ॥\nसाक्षाच्छिवपुरप्राप्तौ नृणां परमसाधनम्  ॥ ७८"
  }
]
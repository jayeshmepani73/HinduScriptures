[
  {
    "text": "उपमन्युरुवाच\nशक्तिस्स्वाभविकी तस्य विद्या विश्वविलक्षणा  ॥ ७.२,७.१\nएकानेकस्य रूपेण भाति भानोरिव प्रभा  ॥ ७.२,७.१\nअनंताः शक्तयो यस्या इच्छाज्ञानक्रियादयः  ॥ ७.२,७.२\nमायाद्याश्चाभवन्वह्नोर्विस्फुलिंगा यथा तथा  ॥ ७.२,७.२\nसदाशिवेश्वराद्या हि विद्या ऽविद्येश्वरादयः  ॥ ७.२,७.३\nअभवन्पुरुषाश्चास्याः प्रकृतिश्च परात्परा  ॥ ७.२,७.३\nमहदादिविशेषांतास्त्वजाद्याश्चापि मूर्तयः  ॥ ७.२,७.४\nयच्चान्यदस्ति तत्सर्वं तस्याः कार्यं न संशयः  ॥ ७.२,७.४\nसा शक्तिस्सर्वगा सूक्ष्मा प्रबोधानंदरूपिणी  ॥ ७.२,७.५\nशक्तिमानुच्यते देवश्शिवश्शीतांशुभूषणः  ॥ ७.२,७.५\nवेद्यश्शिवश्शिवा विद्या प्रज्ञा चैव श्रुतिः स्मृतिः  ॥ ७.२,७.६\nधृतिरेषा स्थितिर्निष्ठा ज्ञानेच्छाकर्मशक्तयः  ॥ ७.२,७.६\nआज्ञा चैव परं ब्रह्म द्वे विद्ये च परापरे  ॥ ७.२,७.७\nशुद्धविद्या शुद्धकला सर्वं शक्तिकृतं यतः  ॥ ७.२,७.७\nमाया च प्रकृतिर्जीवो विकारो विकृतिस्तथा  ॥ ७.२,७.८\nअसच्च सच्च यत्किंचित्तया सर्वमिदं ततम्  ॥ ७.२,७.८\nसा देवी मायया सर्वं ब्रह्मांडं सचराचरम्  ॥ ७.२,७.९\nमोहयत्यप्रयत्नेन मोचयत्यपि लीलया  ॥ ७.२,७.९\nअनया सह सर्वेशः सप्तविंशप्रकारया  ॥ ७.२,७.१०\nविश्वं व्याप्य स्थितस्तस्मान्मुक्तिरत्र प्रवर्तते  ॥ ७.२,७.१०\nमुमुक्षवः पुरा केचिन्मुनयो ब्रह्मवादिनः  ॥ ७.२,७.११\nसंशयाविष्टमनसो विस्मृशंति यथातथम्  ॥ ७.२,७.११\nकिं कारणं कुतो जाता जीवामः केन वा वयम्  ॥ ७.२,७.१२\nकुत्रास्माकं संप्रतिष्ठा केन वाधिष्ठिता वयम्  ॥ ७.२,७.१२\nकेन वर्तामहे शश्वत्सुखेष्वन्येषु चानिशम्  ॥ ७.२,७.१३\nअविलंघ्या च विश्वस्य व्यवस्था केन वा कृता  ॥ ७.२,७.१३\nकालस्य भावो नियतिर्यदृच्छा नात्र युज्यते  ॥ ७.२,७.१४\nभूतानि योनिः पुरुषो योगी चैषां परो ऽथ वा  ॥ ७.२,७.१४\nअचेतनत्वात्कालादेश्चेतनत्वेपि चात्मनः  ॥ ७.२,७.१५\nसुखदुःखानि भूतत्वादनीशत्वाद्विचार्यते  ॥ ७.२,७.१५\nतद्ध्यानयोगानुगतां प्रपश्यञ्छक्तिमैश्वरीम्  ॥ ७.२,७.१६\nपाशविच्छेदिकां साक्षान्निगूढां स्वगुणैर्भृशम्  ॥ ७.२,७.१६\nतया विच्छिन्नपाशास्ते सर्वकारणकारणम्  ॥ ७.२,७.१७\nशक्तिमंतं महादेवमपश्यन्दिव्यचक्षुषा  ॥ ७.२,७.१७\nयः कारणान्यशेषाणि कालात्मसहितानि च  ॥ ७.२,७.१८\nअप्रमेयो ऽनया शक्त्या सकलं यो ऽधितिष्ठति  ॥ ७.२,७.१८\nततः प्रसादयोगेन योगेन परमेण च  ॥ ७.२,७.१९\nदृष्टेन भक्तियोगेन दिव्यः गतिमवाप्नुयुः  ॥ ७.२,७.१९\nतस्मात्सह तथा शक्त्या हृदि पश्यंति ये शिवम्  ॥ ७.२,७.२०\nतेषां शाश्वतिकी शांतिर्नैतरेषामिति श्रुतिः  ॥ ७.२,७.२०\nन हि शक्तिमतश्शक्त्या विप्रयोगो ऽस्ति जातुचित् ॥ ७.२,७.२१\nतस्माच्छक्तेः शक्तिमतस्तादात्म्यान्निर्वृतिर्द्वयोः  ॥ ७.२,७.२१\nक्रमो विवक्षितो नूनं विमुक्तौ ज्ञानकर्मणोः  ॥ ७.२,७.२२\nप्रसादे सति सा मूर्तिर्यस्मात्करतले स्थिता  ॥ ७.२,७.२२\nदेवो वा दानवो वापि पशुर्वा विहगो ऽपि वा  ॥ ७.२,७.२३\nकीरो वाथ कृमिर्वापि मुच्यते तत्प्रसादतः  ॥ ७.२,७.२३\nगर्भस्थो जायमानो वा बालो वा तरुणो.पि वा  ॥ ७.२,७.२४\nवृद्धो वा म्रियमाणो वा स्वर्गस्थो वाथ नारकी  ॥ ७.२,७.२४\nपतितो वापि धर्मात्मा पंडितो मूढ एव वा  ॥ ७.२,७.२५\nप्रसादे तत्क्षणादेव मुच्यते नात्र संशयः  ॥ ७.२,७.२५\nअयोग्यानां च कारुण्याद्भक्तानां परमेश्वरः  ॥ ७.२,७.२६\nप्रसीदति न संदेहो विगृह्य विविधान्मलान्  ॥ ७.२,७.२६\nप्रसदादेव सा भक्तिः प्रसादो भक्तिसंभवः  ॥ ७.२,७.२७\nअवस्थाभेदमुत्प्रेक्ष्य विद्वांस्तत्र न मुह्यति  ॥ ७.२,७.२७\nप्रसादपूर्विका येयं भुक्तिमुक्तिविधायिनी  ॥ ७.२,७.२८\nनैव सा शक्यते प्राप्तुं नरैरेकेन जन्मना  ॥ ७.२,७.२८\nअनेकजन्मसिद्धानां श्रौतस्मार्तानुवर्तिनाम्  ॥ ७.२,७.२९\nविरक्तानां प्रबुद्धानां प्रसीदति महेश्वरः  ॥ ७.२,७.२९\nप्रसन्ने सति देवेश पशौ तस्मिन्प्रवर्तते  ॥ ७.२,७.३०\nअस्ति नाथो ममेत्यल्पा भक्तिर्बुद्धिपुरस्सरा  ॥ ७.२,७.३०\nतपसा विविधैश्शैवैर्धर्मैस्संयुज्यते नरः  ॥ ७.२,७.३१\nतत्र योगे तदभ्यासस्ततो भक्तिः परा भवेत् ॥ ७.२,७.३१\nपरया च तया भक्त्या प्रसादो लभ्यते परः  ॥ ७.२,७.३२\nप्रसादात्सर्वपाशेभ्यो मुक्तिर्मुक्तस्य निर्वृतिः  ॥ ७.२,७.३२\nअल्पभावो ऽपि यो मर्त्यस्सो ऽपि जन्मत्रयात्परम्  ॥ ७.२,७.३३\nनयोनियंत्रपीडायै भवेन्नैवात्र संशयः  ॥ ७.२,७.३३\nसांगा ऽनंगा च या सेवा सा भक्तिरिति कथ्यते  ॥ ७.२,७.३४\nसा पुनर्भिद्यते त्रेधा मनोवाक्कायसाधनैः  ॥ ७.२,७.३४\nशिवरूपादिचिंता या सा सेवा मानसी स्मृता  ॥ ७.२,७.३५\nजपादिर्वाचिकी सेवा कर्मपूजादि कायिकी  ॥ ७.२,७.३५\nसेयं त्रिसाधना सेवा शिवधर्मश्च कथ्यते  ॥ ७.२,७.३६\nस तु पञ्चविधः प्रोक्तः शिवेन परमात्मना  ॥ ७.२,७.३६\nतपः कर्म जपो ध्यानं ज्ञानं चेति समासतः  ॥ ७.२,७.३७\nकर्मलिङ्गार्चनाद्यं च तपश्चान्द्रायणादिकम्  ॥ ७.२,७.३७\nजपस्त्रिधा शिवाभ्यासश्चिन्ता ध्यानं शिवस्य तु  ॥ ७.२,७.३८\nशिवागमोक्तं यज्ज्ञानं तदत्र ज्ञानमुच्यते  ॥ ७.२,७.३८\nश्रीकंठेन शिवेनोक्तं शिवायै च शिवागमः  ॥ ७.२,७.३९\nशिवाश्रितानां कारुण्याच्छ्रेयसामेकसाधनम्  ॥ ७.२,७.३९\nतस्माद्विवर्धयेद्भक्तिं शिवे परमकारणे  ॥ ७.२,७.४०\nत्यजेच्च विषयासंगं श्रेयो ऽर्थी मतिमान्नरः  ॥ ७.२,७.४०"
  }
]
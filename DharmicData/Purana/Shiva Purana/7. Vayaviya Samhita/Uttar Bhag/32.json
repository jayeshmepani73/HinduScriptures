[
  {
    "text": "उपमन्युरुवाच\nएतत्ते कथितं कृष्ण कर्मेहामुत्र सिद्धिदम्  ॥ ७.२,३२.१\nक्रियातपोजपध्यानसमुच्चयमयं परम्  ॥ ७.२,३२.१\nअथ वक्ष्यामि शैवानामिहैव फलदं नृणाम्  ॥ ७.२,३२.२\nपूजाहोमजपध्यानतपोदानमयं महत् ॥ ७.२,३२.२\nतत्र संसाधयेत्पूर्वं मन्त्रं मन्त्रार्थवित्तमः  ॥ ७.२,३२.३\nदृष्टसिद्धिकरं कर्म नान्यथा फलदं यतः  ॥ ७.२,३२.३\nसिद्धमन्त्रो ऽप्यदृष्टेन प्रबलेन तु केनचित् ॥ ७.२,३२.४\nप्रतिबन्धफलं कर्म न कुर्यात्सहसा बुधः  ॥ ७.२,३२.४\nतस्य तु प्रतिबन्धस्य कर्तुं शक्येह निष्कृतिः  ॥ ७.२,३२.५\nपरीक्ष्य शकुनाद्यैस्तदादौ निष्कृतिमाचरेत् ॥ ७.२,३२.५\nयो ऽन्यथा कुरुते मोहात्कर्मैहिकफलं नरः  ॥ ७.२,३२.६\nन तेन फलभाक्स स्यात्प्राप्नुयाच्चोपहास्यताम्  ॥ ७.२,३२.६\nअबिस्रब्धो न कुर्वीत कर्म दृष्टफलं क्वचित् ॥ ७.२,३२.७\nस खल्वश्रद्धधानः स्यान्नाश्रद्धः फलमृच्छति  ॥ ७.२,३२.७\nनापराधोस्ति देवस्य कर्मण्यपि तु निष्फले  ॥ ७.२,३२.८\nयथोक्तकारिणां पुंसामिहैव फलदर्शनात् ॥ ७.२,३२.८\nसाधकः सिद्धमंत्रश्च निरस्तप्रतिबंधकः  ॥ ७.२,३२.९\nविश्वस्तः श्रद्धधानश्च कुर्वन्नाप्नोति तत्फलम्  ॥ ७.२,३२.९\nअथवा तत्फलावाप्त्यै ब्रह्मचर्यरतो भवेत् ॥ ७.२,३२.१०\nरात्रौ हविष्यमश्नीयात्पायसं वा फलानि वा  ॥ ७.२,३२.१०\nहिंसादि यन्निषिद्धं स्यान्न कुर्यान्मनसापि तत् ॥ ७.२,३२.११\nसदा भस्मानुलिप्तां गस्सुवेषश्च शुचिर्भवेत् ॥ ७.२,३२.११\nइत्थमाचारवान्भूत्वा स्वानुकूले शुभे ऽहनि  ॥ ७.२,३२.१२\nपूर्वोक्तलक्षणे देशे पुष्पदामाद्यलंकृते  ॥ ७.२,३२.१२\nआलिप्य शकृता १ भूमिं हस्तमानावरां यथा  ॥ ७.२,३२.१३\nविलिखेत्कमले भद्रे दीप्यमानं स्वतेजसा  ॥ ७.२,३२.१३\nतप्तजांबूनदमयमष्टपत्रं सकेसरम्  ॥ ७.२,३२.१४\nमध्ये कर्णिकया युक्तं सर्वरत्नैरलंकृतम्  ॥ ७.२,३२.१४\nस्वाकारसदृशेनैव नालेन च समन्वितम्  ॥ ७.२,३२.१५\nतादृशे स्वर्णनिर्माणे कंदे सम्यग्विधानतः  ॥ ७.२,३२.१५\nतत्राणिमादिकं सर्वं संकल्प्य मनसा पुनः  ॥ ७.२,३२.१६\nरत्नजं वाथ सौवर्णं स्फटिकं वा सलक्षणम्  ॥ ७.२,३२.१६\nलिङ्गं सवेदिकं चैव स्थापयित्वा विधानतः  ॥ ७.२,३२.१६\nतत्रावाह्य यजेद्देवं सांबं सगणमव्ययम्  ॥ ७.२,३२.१७\nतत्र माहेश्वरी कल्प्या मूर्तिर्मूर्तिमतः प्रभोः  ॥ ७.२,३२.१७\nचतुर्भुजा चतुर्वक्त्रा सर्वाभरणभूषिता  ॥ ७.२,३२.१८\nशार्दूलचर्मवसना किंचिद्विहसितानना  ॥ ७.२,३२.१८\nवरदाभयहस्ता च मृगटंकधरा तथा  ॥ ७.२,३२.१९\nअथ वाष्टभुजा चिंत्या चिंतकस्य यथारुचि  ॥ ७.२,३२.१९\nतदा त्रिशूलपरशुखड्गवज्राणि दक्षिणे  ॥ ७.२,३२.२०\nवामे पाशांकुशौ तद्वत्खेटं नागं च बिभ्रती  ॥ ७.२,३२.२०\nबालार्कसदृशप्रख्या प्रतिवक्त्रं त्रिलोचना  ॥ ७.२,३२.२१\nतस्याः पूर्वमुखं सौम्यं स्वाकारसदृशप्रभम्  ॥ ७.२,३२.२१\nदक्षिणं नीलजीमूतसदृशं घोरदर्शनम्  ॥ ७.२,३२.२२\nउत्तरं विद्रुमप्रख्यं नीलालकविभूषितम्  ॥ ७.२,३२.२२\nपश्चिमं पूर्णचंद्राभं सौम्यमिंदुकलाधरम्  ॥ ७.२,३२.२३\nतदंकमंडलारूढा शक्तिर्माहेश्वरी परा  ॥ ७.२,३२.२३\nमहालक्ष्मीरिति ख्याता श्यामा सर्वमनोहरा  ॥ ७.२,३२.२४\nमूर्तिं कृत्वैवमाकारां सकलीकृत्य च क्रमात् ॥ ७.२,३२.२४\nमूर्तिमंतमथावाह्य यजेत्परमकारणम्  ॥ ७.२,३२.२५\nस्नानार्थे कल्पयेत्तत्र पञ्चगव्यं तु कापिलम्  ॥ ७.२,३२.२५\nपञ्चामृतं च पूर्णानि बीजानि च विशेषतः  ॥ ७.२,३२.२६\nपुरस्तान्मण्डलं कृत्वा रत्नचूर्णाद्यलंकृतम्  ॥ ७.२,३२.२६\nकर्णिकायां प्रविन्यस्येदीशानकलशं पुनः  ॥ ७.२,३२.२७\nसद्यादिकलशान्पश्चात्परितस्तस्य कल्पयेत् ॥ ७.२,३२.२७\nततो विद्येशकलशानष्टौ पूर्वादिवत्क्रमात् ॥ ७.२,३२.२८\nतीर्थाम्बुपूरितान्कृत्वा सूत्रेणावेष्ट्य पूर्ववत् ॥ ७.२,३२.२८\nपुण्यद्रव्याणि निक्षिप्य समन्त्रं सविधानकम्  ॥ ७.२,३२.२९\nदुकूलाद्येन वस्त्रेण समाच्छाद्य समंततः  ॥ ७.२,३२.२९\nसर्वत्र मंत्रं विन्यस्य तत्तन्मंत्रपुरस्सरम्  ॥ ७.२,३२.३०\nस्नानकाले तु संप्राप्ते सर्वमङ्गलनिस्वनैः  ॥ ७.२,३२.३०\nपञ्चगव्यादिभिश्चैव स्नापयेत्परमेश्वरम्  ॥ ७.२,३२.३१\nततः कुशोदकाद्यानि स्वर्णरत्नोदकान्यपि  ॥ ७.२,३२.३१\nगंधपुष्पादिसिद्धानि मन्त्रसिद्धानि च क्रमात् ॥ ७.२,३२.३२\nउद्धृत्योद्धृत्य मन्त्रेण तैस्तैस्स्नाप्य महेश्वरम्  ॥ ७.२,३२.३२\nगंधं पुष्पादिदीपांश्च पूजाकर्म समाचरेत् ॥ ७.२,३२.३३\nपलावरः स्यादालेप एकादशपलोत्तरः  ॥ ७.२,३२.३३\nसुवर्णरत्नपुष्पाणि शुभानि सुरभीणि च  ॥ ७.२,३२.३४\nनीलोत्पलाद्युत्पलानि बिल्वपत्राण्यनेकशः  ॥ ७.२,३२.३४\nकमलानि च रक्तानि श्वेतान्यपि च शंभवे  ॥ ७.२,३२.३५\nकृष्णागुरूद्भवो धूपः सकर्पूराज्यगुग्गुलः  ॥ ७.२,३२.३५\nकपिलाघृतसंसिद्धा दीपाः कर्पूरवर्तिजाः  ॥ ७.२,३२.३६\nपञ्चब्रह्मषडंगानि पूज्यान्यावरणानि च  ॥ ७.२,३२.३६\nनैवेद्यः पयसा सिद्धः स गुडाज्यो महाचरुः  ॥ ७.२,३२.३७\nपाटलोत्पलपद्माद्यैः पानीयं च सुगन्धितम्  ॥ ७.२,३२.३७\nपञ्चसौगंधिकोपेतं तांबूलं च सुसंस्कृतम्  ॥ ७.२,३२.३८\nसुवर्णरत्नसिद्धानि भूषणानि विशेषतः  ॥ ७.२,३२.३८\nवासांसि च विचित्राणि सूक्ष्माणि च नवानि च  ॥ ७.२,३२.३९\nदर्शनीयानि देयानि गानवाद्यादिभिस्सह  ॥ ७.२,३२.३९\nजपश्च मूलमंत्रस्य लक्षः परमसंख्यया  ॥ ७.२,३२.४०\nएकावरा त्र्युत्तरा च पूजा फलवशादिह  ॥ ७.२,३२.४०\nदशसंख्यावरो होमः प्रतिद्रव्यं शतोत्तरः  ॥ ७.२,३२.४१\nघोररूपश्शिवश्चिंत्यो मारणोच्चाटनादिषु  ॥ ७.२,३२.४१\nशिवलिंगे शिवाग्नौ च ह्यन्यासु प्रतिमासु च  ॥ ७.२,३२.४२\nचिंत्यस्सौम्यतनुश्शंभुः कार्ये शांतिकपौष्टिके  ॥ ७.२,३२.४२\nआयसौ स्रुक्स्रुवौ कार्यौ मारणादिषु कर्मसु  ॥ ७.२,३२.४३\nतदन्यत्र तु सौवर्णौ शांतिकाद्येषु कृत्स्नशः  ॥ ७.२,३२.४३\nदूर्वया घृतगोक्षीरमिश्रया मधुना तथा  ॥ ७.२,३२.४४\nचरुणा सघृतेनैव केवलं पयसापि वा  ॥ ७.२,३२.४४\nजुहुयान्मृत्युविजये तिलै रोगोपशांतये  ॥ ७.२,३२.४५\nघृतेन पयसा चैव कमलैर्वाथ केवलैः  ॥ ७.२,३२.४५\nसमृद्धिकामो जुहुयान्महादारिद्र्यशांतये  ॥ ७.२,३२.४६\nजातीपुष्पेण वश्यार्थी जुहुयात्सघृतेन तु  ॥ ७.२,३२.४६\nघृतेन करवीरैश्च कुर्यादाकर्षणं द्विजः  ॥ ७.२,३२.४७\nतैलेनोच्चाटनं कुर्यात्स्तंभनं मधुना पुनः  ॥ ७.२,३२.४७\nस्तंभनं सर्षपेणापि लशुनेन तु पातनम्  ॥ ७.२,३२.४८\nताडनं रुधिरेण स्यात्खरस्योष्ट्रस्य चोभयोः  ॥ ७.२,३२.४८\nमारणोच्चाटने कुर्याद्रोहिबीजैस्तिलान्वितैः  ॥ ७.२,३२.४९\nविद्वेषणं च तैलेन कुर्याल्लांगलकस्य तु  ॥ ७.२,३२.४९\nबंधनं रोहिबीजेन सेनास्तंभनमेव च  ॥ ७.२,३२.५०\nरक्तसर्षपसंमिश्रैर्होमद्रव्यैरशेषतः  ॥ ७.२,३२.५०\nहस्तयंत्रोद्भवैस्तैलैर्जुहुयादाभिचारिके  ॥ ७.२,३२.५१\nकटुकीतुषसंयुक्तैः कार्पासास्थिभिरेव च  ॥ ७.२,३२.५१\nसर्षपैस्तैलसंमिश्रैर्जुहुयादाभिचारिके  ॥ ७.२,३२.५२\nज्वरोपशांतिदं क्षीरं सौभाग्यफलदं तथा  ॥ ७.२,३२.५२\nसर्वसिद्धिकरो होमः क्षौद्राज्यदधिभिर्युतैः  ॥ ७.२,३२.५३\nक्षीरेण तंदुलैश्चैव चरुणा केवलेन वा  ॥ ७.२,३२.५३\nशांतिकं पौष्टिकं वापि सप्तभिः समिदादिभिः  ॥ ७.२,३२.५४\nद्रव्यैर्विशेषतो होमे वश्यमाकर्षणं तथा  ॥ ७.२,३२.५४\nवश्यमाकर्षणं चैव श्रीपदं च विशेषतः  ॥ ७.२,३२.५५\nबिल्वपत्रैस्तु हवनं शत्रोर्विजयदं तथा  ॥ ७.२,३२.५५\nसमिधः शांतिकार्येषु पालाशखदिरादिकाः  ॥ ७.२,३२.५६\nकरवीरार्कजाः क्रौर्ये कण्टकिन्यश्च विग्रहे  ॥ ७.२,३२.५६\nप्रशांतः शांतिकं कुर्यात्पौष्टिकं च विशेषतः  ॥ ७.२,३२.५७\nनिर्घृणः क्रुद्धचित्तस्तु प्रकुर्यादाभिचारिकम्  ॥ ७.२,३२.५७\nअतीवदुरवस्थायां प्रतीकारांतरं न चेत् ॥ ७.२,३२.५८\nआततायिनमुद्दिश्य प्रकुर्यादाभिचारिकम्  ॥ ७.२,३२.५८\nस्वराष्ट्रपतिमुद्दिश्य न कुर्यादाभिचारिकम्  ॥ ७.२,३२.५९\nयद्यास्तिकस्सुधर्मिष्ठो मान्यो वा यो ऽपि कोपि वा  ॥ ७.२,३२.५९\nतमुद्दिश्यापि नो कुर्यादाततायिनमप्युत  ॥ ७.२,३२.६०\nमनसा कर्मणा वाचा यो ऽपि कोपि शिवाश्रितः  ॥ ७.२,३२.६०\nस्वराष्ट्रपतिमुद्दिश्य शिवा श्रितमथापि वा  ॥ ७.२,३२.६१\nकृत्वाभिचारिकं कर्म सद्यो विनिपतेन्नरः  ॥ ७.२,३२.६१\nस्वराष्ट्रपालकं तस्माच्छिवभक्तं च कञ्चन  ॥ ७.२,३२.६२\nन हिंस्यादभिचाराद्यैर्यदीच्छेत्सुखमात्मनः  ॥ ७.२,३२.६२\nअन्यं कमपि चोद्दिश्य कृत्वा वै मारणादिकम्  ॥ ७.२,३२.६३\nपश्चात्तापेन संयुक्तः प्रायश्चित्तं समाचरेत् ॥ ७.२,३२.६३\nबाणलिंगे ऽपि वा कुर्यान्निर्धनो धनवानपि  ॥ ७.२,३२.६४\nस्वयंभूते ऽथ वा लिंगे आर्षके वैदिके ऽपि वा  ॥ ७.२,३२.६४\nअभावे हेमरत्नानामशक्तौ च तदर्जने  ॥ ७.२,३२.६५\nमनसैवाचरेदेतद्द्रव्यैर्वा प्रतिरूपकैः  ॥ ७.२,३२.६५\nक्वचिदंशे तु यः शक्तस्त्वशक्तः क्वचिदंशके  ॥ ७.२,३२.६६\nसो ऽपि शक्त्यनुसारेण कुर्वंश्चेत्फलमृच्छति  ॥ ७.२,३२.६६\nकर्मण्यनुष्ठिते ऽप्यस्मिन्फलं यत्र न दृश्यते  ॥ ७.२,३२.६७\nद्विस्त्रिर्वावर्तयेत्तत्र सर्वथा दृश्यते फलम्  ॥ ७.२,३२.६७\nपूजोपयुक्तं यद्द्रव्यं हेमरत्नाद्यनुत्तमम्  ॥ ७.२,३२.६८\nतत्सर्वं गुरवे दद्याद्दक्षिणां च ततः पृथक् ॥ ७.२,३२.६८\nस चेन्नेच्छति तत्सर्वं शिवाय विनिवेदयेत् ॥ ७.२,३२.६९\nअथवा शिवभक्तेभ्यो नान्येभ्यस्तु प्रदीयते  ॥ ७.२,३२.६९\nयः स्वयं साधयेच्छक्त्या गुर्वादिनिरपेक्षया  ॥ ७.२,३२.७०\nसो ऽप्येवमाचरेदत्र न गृह्णीयात्स्वयं पुनः  ॥ ७.२,३२.७०\nस्वयं गृह्णाति यो लोभात्पूजांगद्रव्यमुत्तमम्  ॥ ७.२,३२.७१\nकांक्षितं न लभेन्मूढो नात्र कार्या विचारणा  ॥ ७.२,३२.७१\nअर्चितं यत्तु तल्लिंगं गृह्णीयाद्वा नवा स्वयम्  ॥ ७.२,३२.७२\nगृह्णीयाद्यदि तन्नित्यं स्वयं वान्यो ऽपि वार्चयेत् ॥ ७.२,३२.७२\nयथोक्तमेव कर्मैतदाचरेद्यो ऽनपायतः  ॥ ७.२,३२.७३\nफलं व्यभिचरेन्नैवमित्यतः किं प्ररोचकम्  ॥ ७.२,३२.७३\nतथाप्युद्देशतो वक्ष्ये कर्मणः सिद्धिमुत्तमम्  ॥ ७.२,३२.७४\nअपि शत्रुभिराक्रांतो व्याधिभिर्वाप्यनेकशः  ॥ ७.२,३२.७४\nमृत्योरास्यगतश्चापि मुच्यते निरपायतः  ॥ ७.२,३२.७५\nपूजायते ऽतिकृपणो रिक्तो वैश्रवणायते  ॥ ७.२,३२.७५\nकामायते विरूपो ऽपि वृद्धो ऽपि तरुणायते  ॥ ७.२,३२.७६\nशत्रुर्मित्रायते सद्यो विरोधी किंकरायते  ॥ ७.२,३२.७६\nविषायते यदमृतं विषमप्यमृतायते  ॥ ७.२,३२.७७\nस्थलायते समुद्रो ऽपि स्थलमप्यर्णवायते  ॥ ७.२,३२.७७\nमहीधरायते श्वभ्रं स च श्वभ्रायते गिरिः  ॥ ७.२,३२.७८\nपद्माकरायते वह्निः सरो वैश्वानरायते  ॥ ७.२,३२.७८\nवनायते यदुद्यानं तदुद्यानायते वनम्  ॥ ७.२,३२.७९\nसिंहायते मृगः क्षुद्रः सिंहः क्रीडामृगायते  ॥ ७.२,३२.७९\nस्त्रियो ऽभिसारिकायन्ते लक्ष्मीः सुचरितायते  ॥ ७.२,३२.८०\nस्वैरप्रेष्यायते वाणी कीर्तिस्तु गणिकायते  ॥ ७.२,३२.८०\nस्वैराचारायते मेधा वज्रसूचीयते मनः  ॥ ७.२,३२.८१\nमहावातायते शक्तिर्बलं मत्तगजायते  ॥ ७.२,३२.८१\nस्तम्भायते समुद्योगैः शत्रुपक्षे स्थिता क्रिया  ॥ ७.२,३२.८२\nशत्रुपक्षायते ऽरीणां सर्व एव सुहृज्जनः  ॥ ७.२,३२.८२\nशत्रवः कुणपायन्ते जीवन्तोपि सबांधवाः  ॥ ७.२,३२.८३\nआपन्नो ऽपि गतारिष्टः स्वयं खल्वमृतायते  ॥ ७.२,३२.८३\nरसाय नायते नित्यमपथ्यमपि सेवितम्  ॥ ७.२,३२.८४\nअनिशं क्रियमाणापि रतिस्त्वभिनवायते  ॥ ७.२,३२.८४\nअनागतादिकं सर्वं करस्थामलकायते  ॥ ७.२,३२.८५\nयादृच्छिकफलायन्ते सिद्धयो ऽप्यणिमादयः  ॥ ७.२,३२.८५\nबहुनात्र किमुक्तेन सर्वकामार्थसिद्धिषु  ॥ ७.२,३२.८६\nअस्मिन्कर्मणि निर्वृत्ते त्वनवाप्यं न विद्यते  ॥ ७.२,३२.८६"
  }
]
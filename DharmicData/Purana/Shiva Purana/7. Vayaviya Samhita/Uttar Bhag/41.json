[
  {
    "text": "सूत उवाच\nतत्र स्कंदसरो नाम सरस्सागरसन्निभम्  ॥ ७.२,४१.१\nअमृतस्वादुशिशिरस्वच्छा गाधलघूदकम्  ॥ ७.२,४१.१\nसमंततः संघटितं स्फटिको पलसंचयैः  ॥ ७.२,४१.२\nसर्वर्तुकुसुमैः फुल्लैश्छादिताखिलदिङ्मुखम्  ॥ ७.२,४१.२\nशैवलैरुत्पलैः पद्मैः कुमुदैस्तारकोपमैः  ॥ ७.२,४१.३\nतरंगैरभ्रसंकाशैराकाशमिव भूमिगम्  ॥ ७.२,४१.३\nसुखावतरणारोहैः स्थलैर्नीलशिलामयैः  ॥ ७.२,४१.४\nसोपानमार्गौ रुचिरैश्शोभमानाष्टदिङ्मुखम्  ॥ ७.२,४१.४\nतत्रावतीर्णैश्च यथा तत्रोत्तीर्णश्च भूयसा  ॥ ७.२,४१.५\nस्नातैः सितोपवीतैश्च शुक्लाकौपीनवल्कलैः  ॥ ७.२,४१.५\nजटाशिखायनैर्मुंडैस्त्रिपुंड्रकृतमंडनैः  ॥ ७.२,४१.६\nविरागविवशस्मेरमुखैर्मुनिकुमारकैः  ॥ ७.२,४१.६\nघटैः कमलिनीपत्रपुटैश्च कलशैः शिवैः  ॥ ७.२,४१.७\nकमण्डलुभिरन्यैश्च तादृशैः करकादिभिः  ॥ ७.२,४१.७\nआत्मार्थं च परार्थं च देवतार्थं विशेषतः  ॥ ७.२,४१.८\nआनीयमानसलिलमात्तपुष्पं च नित्यशः  ॥ ७.२,४१.८\nअंतर्जलशिलारूढैर्नीचानां स्पर्शशंकया  ॥ ७.२,४१.९\nआचारवद्भिर्मुनिभिः कृतभस्मांगधूसरैः  ॥ ७.२,४१.९\nइतस्ततो ऽप्सु मज्जद्भिरिष्टशिष्टैः शिलागतैः  ॥ ७.२,४१.१०\nतिलैश्च साक्षतैः पुष्पैस्त्यक्तदर्भपवित्रकैः  ॥ ७.२,४१.१०\nदेवाद्यमृषिमध्यं च निर्वर्त्य पितृतर्पणम्  ॥ ७.२,४१.११\nनिवेदयेदभिज्ञेभ्यो नित्यस्नानगतान् द्विजान्  ॥ ७.२,४१.११\nस्थानेस्थाने कृतानेकबलिपुष्पसमीरणैः  ॥ ७.२,४१.१२\nसौरार्घ्यपूर्वं कुर्वद्भिःस्थंडलेभ्यर्चनादिकम्  ॥ ७.२,४१.१२\nक्वचिन्निमज्जदुन्मज्जत्प्रस्रस्तगजयूथपम्  ॥ ७.२,४१.१३\nक्वचिच्च तृषयायातमृगीमृगतुरंगमम्  ॥ ७.२,४१.१३\nक्वचित्पीतजनोत्तीर्णमयूरवरवारणम्  ॥ ७.२,४१.१४\nक्वचित्कृततटाघातवृषप्रतिवृषोज्ज्वलम्  ॥ ७.२,४१.१४\nक्वचित्कारंडवरवैः क्वचित्सारसकूजितैः  ॥ ७.२,४१.१५\nक्वचिच्च कोकनिनदैः क्वचिद्भ्रमरगीतिभिः  ॥ ७.२,४१.१५\nस्नानपानादिकरणैः स्वसंपद्द्रुमजीविभिः  ॥ ७.२,४१.१६\nप्रणयात्प्राणिभिस्तैस्तैर्भाषमाणमिवासकृत् ॥ ७.२,४१.१६\nकूलशाखिशिखालीनकोकिलाकुलकूजितैः  ॥ ७.२,४१.१७\nआतपोपहतान्सर्वान्नामंत्रयदिवानिशम्  ॥ ७.२,४१.१७\nउत्तरे तस्य सरसस्तीरे कल्पतरोरधः  ॥ ७.२,४१.१८\nवेद्यां वज्रशिलामय्यां मृदुले मृगचर्मणि  ॥ ७.२,४१.१८\nसनत्कुमारमासीनं शश्वद्बालवपुर्धरम्  ॥ ७.२,४१.१९\nतत्कालमात्रोपरतं समाधेरचलात्मनः  ॥ ७.२,४१.१९\nउपास्यमानं मुनिभिर्योगींद्रैरपि पूजितम्  ॥ ७.२,४१.२०\nददृशुर्नैमिषेयास्ते प्रणताश्चोपतस्थिरे  ॥ ७.२,४१.२०\nयावत्पृष्टवते तस्मै प्रोचुः स्वागतकारणम्  ॥ ७.२,४१.२१\nतुमुलः शुश्रुवे तावद्दिवि दुंदुभिनिस्वनः  ॥ ७.२,४१.२१\nददृशे तत्क्षणे तस्मिन्विमानं भानुसन्निभम्  ॥ ७.२,४१.२२\nगणेश्वरैरसंख्येयैः संवृतं च समंततः  ॥ ७.२,४१.२२\nअप्सरोगणसंकीर्णं रुद्रकन्याभिरावृतम्  ॥ ७.२,४१.२३\nमृदंगमुरजोद्घुष्टं वेणुवीणारवान्वितम्  ॥ ७.२,४१.२३\nचित्ररत्नवितानाढ्यं मुक्तादामविराजितम्  ॥ ७.२,४१.२४\nमुनिभिस्सिद्धगंधर्वैर्यक्षचारणकिन्नरैः  ॥ ७.२,४१.२४\nनृत्यद्भिश्चैव गायद्भिर्वादयद्भिश्च संवृतम्  ॥ ७.२,४१.२५\nवीरगोवृषचिह्नेन विद्रमद्रुमयष्टिना  ॥ ७.२,४१.२५\nकृतगोपुरसत्कारं केतुना मान्यहेतुना  ॥ ७.२,४१.२६\nतस्य मध्ये विमानस्य चामरद्वितयांतरे  ॥ ७.२,४१.२६\nछत्त्रस्य मणिदंडस्य चंद्रस्येव शुचेरधः  ॥ ७.२,४१.२७\nदिव्यसिंहासनारूढं देव्या सुयशया सह  ॥ ७.२,४१.२७\nश्रिया च वपुषा चैव त्रिभिश्चापि विलोचनैः  ॥ ७.२,४१.२८\nप्राकारैरभिकृत्यानां प्रत्यभिज्ञापकं प्रभोः  ॥ ७.२,४१.२८\nअविलंघ्य जगत्कर्तुराज्ञापनमिवागतम्  ॥ ७.२,४१.२९\nसर्वानुग्रहणं शंभोः साक्षादिव पुरःस्थितम्  ॥ ७.२,४१.२९\nशिलादतनयं साक्षाच्छ्रीमच्छूलवरायुधम्  ॥ ७.२,४१.३०\nविश्वेश्वरगणाध्यक्षं विश्वेश्वरमिवापरम्  ॥ ७.२,४१.३०\nविश्वस्यापि विधात्ःणां निग्रहानुग्रहक्षमम्  ॥ ७.२,४१.३१\nचतुर्बाहुमुदारांगं चन्द्ररेखाविभूषितम्  ॥ ७.२,४१.३१\nकंठे नागेन मौलौ च शशांकेनाप्यलंकृतम्  ॥ ७.२,४१.३२\nसविग्रहमिवैश्वर्यं सामर्थ्यमिव सक्रियम्  ॥ ७.२,४१.३२\nसमाप्तमिव निर्वाणं सर्वज्ञमिव संगतम्  ॥ ७.२,४१.३३\nदृष्ट्वा प्रहृष्टवदनो ब्रह्मपुत्रः सहर्षिभिः  ॥ ७.२,४१.३३\nतस्थौ प्राञ्जलिरुत्थाय तस्यात्मानमिवार्पयन्  ॥ ७.२,४१.३४\nअथ तत्रांतरे तस्मिन्विमाने चावनिं गते  ॥ ७.२,४१.३४\nप्रणम्य दण्डवद्देवं स्तुत्वा व्यज्ञापयन्मुनीम्  ॥ ७.२,४१.३५\nषट्कुलीया इमे दीर्घं नैमिषे सत्रमास्थिताः  ॥ ७.२,४१.३५\nआगता ब्रह्मणादिष्टाः पूर्वमेवाभिकांक्षया  ॥ ७.२,४१.३५\nश्रुत्वा वाक्यं ब्रह्मपुत्रस्य नंदीछित्त्वा पाशान्दृष्टिपातेन सद्यः  ॥ ७.२,४१.३६\nशैवं धर्मं चैश्वरं ज्ञानयोगं दत्त्वा भूयो देवपार्श्वं जगाम  ॥ ७.२,४१.३६\nसनत्कुमारेण च तत्समस्तं व्यासाय साक्षाद्गुरवे ममोक्तम्  ॥ ७.२,४१.३७\nव्यासेन चोक्तं महितेन मह्यं मया च तद्वः कथितं समासात् ॥ ७.२,४१.३७\nनावेदविद्भ्यः कथनीयमेतत्पुराणरत्नं पुरशासनस्य  ॥ ७.२,४१.३८\nनाभक्तशिष्याय च नास्तिकेभ्यो दत्तं हि मोहान्निरयं ददाति  ॥ ७.२,४१.३८\nमार्गेण सेवानुगतेन यैस्तद्दत्तं गृहीतं पठितं श्रुतं वा  ॥ ७.२,४१.३९\nतेभ्यः सुखं धर्ममुखं त्रिवर्गं निर्वाणमंते नियतं ददाति  ॥ ७.२,४१.३९\nपरस्परस्योपकृतं भवद्भिर्मया च पौराणिकमार्गयोगात् ॥ ७.२,४१.४०\nअतो गमिष्ये ऽहमवाप्तकामः समस्तमेवास्तु शिवं सदा नः  ॥ ७.२,४१.४०\nसूते कृताशिषि गते मुनयः सुवृत्ता यागे च पर्यवसिते महति प्रयोगे  ॥ ७.२,४१.४१\nकाले कलौ च विषयैः कलुषायमाणे वाराणसीपरिसरे वसतिं विनेतुः  ॥ ७.२,४१.४१\nअथ च ते पशुपाशमुमुक्षयाखिलतया कृतपाशुपतव्रताः  ॥ ७.२,४१.४२\nअधिकृताखिलबोधसमाधयः परमनिर्वृतिमापुरनिंदिताः  ॥ ७.२,४१.४२\nव्यास उवाच\nएतच्छिवपुराणं हि समाप्तं हितमादरात् ॥ ७.२,४१.४३\nपठितव्यं प्रयत्नेन श्रोतव्यं च तथैव हि  ॥ ७.२,४१.४३\nनास्तिकाय न वक्तव्यमश्रद्धाय शठाय च  ॥ ७.२,४१.४४\nअभक्ताय महेशस्य तथा धर्मध्वजाय च  ॥ ७.२,४१.४४\nएतच्छ्रुत्या ह्येकवारं भवेत्पापं हि भस्मसात् ॥ ७.२,४१.४५\nअभक्तो भक्तिमाप्नोति भक्तो भक्तिसमृद्धिभाक् ॥ ७.२,४१.४५\nपुनः श्रुते च सद्भक्तिर्मुक्तिस्स्याच्च श्रुतेः पुनः  ॥ ७.२,४१.४६\nतस्मात्पुनःपुनश्चैव श्रोतव्यं हि मुमुक्षुभिः  ॥ ७.२,४१.४६\nपञ्चावृत्तिः प्रकर्तव्या पुराणस्यास्य सद्धिया  ॥ ७.२,४१.४७\nपरं फलं समुद्दिश्य तत्प्राप्नोति न संशयः  ॥ ७.२,४१.४७\nपुरातनाश्च राजानो विप्रा वैश्याश्च सत्तमाः  ॥ ७.२,४१.४८\nसप्तकृत्वस्तदावृत्त्यालभन्त शिवदर्शनम्  ॥ ७.२,४१.४८\nश्रोष्यत्यथापि यश्चेदं मानवो भक्तितत्परः  ॥ ७.२,४१.४९\nइह भुक्त्वाखिलान्भोगानंते मुक्तिं लभेच्च सः  ॥ ७.२,४१.४९\nएतच्छिवपुराणं हि शिवस्यातिप्रियं परम्  ॥ ७.२,४१.५०\nभुक्तिमुक्तिप्रदं ब्रह्मसंमितं भक्तिवर्धनम्  ॥ ७.२,४१.५०\nएतच्छिवपुराणस्य वक्तुः श्रोतुश्च सर्वदा  ॥ ७.२,४१.५१\nसगणस्ससुतस्सांबश्शं करोतु स शंकरः  ॥ ७.२,४१.५१"
  }
]
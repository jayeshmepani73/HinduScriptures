[
  {
    "text": "उपमन्युरुवाच\nश्रीकंठनाथं स्मरतां सद्यः सर्वार्थसिद्धयः  ॥ ७.२,३९.१\nप्रसिध्यंतीति मत्वैके तं वै ध्यायंति योगिनः  ॥ ७.२,३९.१\nस्थित्यर्थं मनसः केचित्स्थूलध्यानं प्रकुर्वते  ॥ ७.२,३९.२\nस्थूलं तु निश्चलं चेतो भवेत्सूक्ष्मे तु तत्स्थिरम्  ॥ ७.२,३९.२\nशिवे तु चिंतिते साक्षात्सर्वाः सिध्यन्ति सिद्धयः  ॥ ७.२,३९.३\nमूर्त्यंतरेषु ध्यातेषु शिवरूपं विचिंतयेत् ॥ ७.२,३९.३\nलक्षयेन्मनसः स्थैर्यं तत्तद्ध्यायेत्पुनः पुनः  ॥ ७.२,३९.४\nध्यानमादौ सविषयं ततो निर्विषयं जगुः  ॥ ७.२,३९.४\nतत्र निर्विषयं ध्यानं नास्तीत्येव सतां मतम्  ॥ ७.२,३९.५\nबुद्धेर्हि सन्ततिः काचिद्ध्यानमित्यभिधीयते  ॥ ७.२,३९.५\nतेन निर्विषया बुद्धिः केवलेह प्रवर्तते  ॥ ७.२,३९.६\nतस्मात्सविषयं ध्यानं बालार्ककिरणाश्रयम्  ॥ ७.२,३९.६\nसूक्ष्माश्रयं निर्विषयं नापरं परमार्थतः  ॥ ७.२,३९.७\nयद्वा सविषयं ध्यानं तत्साकारसमाश्रयम्  ॥ ७.२,३९.७\nनिराकारात्मसंवित्तिर्ध्यानं निर्विषयं मतम्  ॥ ७.२,३९.८\nनिर्बीजं च सबीजं च तदेव ध्यानमुच्यते  ॥ ७.२,३९.८\nनिराकारश्रयत्वेन साकाराश्रयतस्तथा  ॥ ७.२,३९.९\nतस्मात्सविषयं ध्यानमादौ कृत्वा सबीजकम्  ॥ ७.२,३९.९\nअंते निर्विषयं कुर्यान्निर्बीजं सर्वसिद्धये  ॥ ७.२,३९.१०\nप्राणायामेन सिध्यंति देव्याः शांत्यादयः क्रमात् ॥ ७.२,३९.१०\nशांतिः प्रशांतिर्दीप्तिश्च प्रसादश्च ततः परम्  ॥ ७.२,३९.११\nशमः सर्वापदां चैव शांतिरित्यभिधीयते  ॥ ७.२,३९.११\nतमसो ऽन्तबहिर्नाशः प्रशान्तिः परिगीयते  ॥ ७.२,३९.१२\nबहिरन्तःप्रकाशो यो दीप्तिरित्यभिधीयते  ॥ ७.२,३९.१२\nस्वस्थता या तु सा बुद्धः प्रसादः परिकीर्तितः  ॥ ७.२,३९.१३\nकारणानि च सर्वाणि सबाह्याभ्यंतराणि च  ॥ ७.२,३९.१३\nबुद्धेः प्रसादतः क्षिप्रं प्रसन्नानि भवन्त्युत  ॥ ७.२,३९.१४\nध्याता ध्यानं तथा ध्येयं यद्वा ध्यानप्रयोजनम्  ॥ ७.२,३९.१४\nएतच्चतुष्टयं ज्ञात्वा ध्याता ध्यानं समाचरेत् ॥ ७.२,३९.१४\nज्ञानवैराग्यसंपन्नो नित्यमव्यग्रमानसः  ॥ ७.२,३९.१५\nश्रद्दधानः प्रसन्नात्मा ध्याता सद्भिरुदाहृतः  ॥ ७.२,३९.१५\nध्यै चिंतायां स्मृतो धातुः शिवचिंता मुहुर्मुहुः  ॥ ७.२,३९.१६\nयोगाभ्यासस्तथाल्पे ऽपि यथा पापं विनाशयेत् ॥ ७.२,३९.१७\nध्यायतः क्षणमात्रं वा श्रद्धया परमेश्वरम्  ॥ ७.२,३९.१७\nअव्याक्षिप्तेन मनसा ध्यानमित्यभिधीयते  ॥ ७.२,३९.१८\nबुद्धिप्रवाहरूपस्य ध्यानस्यास्यावलंबनम्  ॥ ७.२,३९.१९\nध्येयमित्युच्यते सद्भिस्तच्च सांबः स्वयं शिवः  ॥ ७.२,३९.१९\nविमुक्तिप्रत्ययं पूर्णमैश्वर्यं चाणिमादिकम्  ॥ ७.२,३९.२०\nशिवध्यानस्य पूर्णस्य साक्षादुक्तं प्रयोजनम्  ॥ ७.२,३९.२०\nयस्मात्सौख्यं च मोक्षं च ध्यानादभयमाप्नुयात् ॥ ७.२,३९.२१\nतस्मात्सर्वं परित्यज्य ध्यानयुक्तो भवेन्नरः  ॥ ७.२,३९.२१\nनास्ति ध्यानं विना ज्ञानं नास्ति ध्यानमयोगिनः  ॥ ७.२,३९.२२\nध्यानं ज्ञानं च यस्यास्ति तीर्णस्तेन भवार्णवः  ॥ ७.२,३९.२२\nज्ञानं प्रसन्नमेकाग्रमशेषोपाधिवर्जितम्  ॥ ७.२,३९.२३\nयोगाभ्यासेन युक्तस्य योगिनस्त्वेव सिध्यति  ॥ ७.२,३९.२३\nप्रक्षीणाशेषपापानां ज्ञाने ध्याने भवेन्मतिः  ॥ ७.२,३९.२४\nपापोपहतबुद्धीनां तद्वार्तापि सुदुर्लभा  ॥ ७.२,३९.२४\nयथावह्निर्महादीप्तः शुष्कमार्द्रं च निर्दहेत् ॥ ७.२,३९.२५\nतथा शुभाशुभं कर्म ध्यानाग्निर्दहते क्षणात् ॥ ७.२,३९.२५\nअत्यल्पो ऽपि यथा दीपः सुमहन्नाशयेत्तमः  ॥ ७.२,३९.२६\nयोगाभ्यासस्तथाल्पो ऽपि महापापं विनाशयेत् ॥ ७.२,३९.२६\nध्यायतः क्षणमात्रं वा श्रद्धया परमेश्वरम्  ॥ ७.२,३९.२७\nयद्भवेत्सुमहच्छ्रेयस्तस्यांतो नैव विद्यते  ॥ ७.२,३९.२७\nनास्ति ध्यानसमं तीर्थं नास्ति ध्यानसमं तपः  ॥ ७.२,३९.२८\nनास्ति ध्यानसमो यज्ञस्तस्माद्ध्यानं समाचरेत् ॥ ७.२,३९.२८\nतीर्थानि तोयपूर्णानि देवान्पाषाणमृन्मयान्  ॥ ७.२,३९.२९\nयोगिनो न प्रपद्यंते स्वात्मप्रत्ययकारणात् ॥ ७.२,३९.२९\nयोगिनां च वपुः सूक्ष्मं भवेत्प्रत्यक्षमैश्वरम्  ॥ ७.२,३९.३०\nयथा स्थूलमयुक्तानां मृत्काष्ठाद्यैः प्रकल्पितम्  ॥ ७.२,३९.३०\nयथेहांतश्चरा राज्ञः प्रियाः स्युर्न बहिश्चराः  ॥ ७.२,३९.३१\nतथांतर्ध्याननिरताः प्रियाश्शंभोर्न कर्मिणः  ॥ ७.२,३९.३१\nबहिस्करा यथा लोके नातीव फलभोगिनः  ॥ ७.२,३९.३२\nदृष्ट्वा नरेन्द्रभवने तद्वदत्रापि कर्मिणः  ॥ ७.२,३९.३२\nयद्यंतरा विपद्यंते ज्ञानयोगार्थमुद्यतः  ॥ ७.२,३९.३३\nयोगस्योद्योगमात्रेण रुद्रलोकं गमिष्यति  ॥ ७.२,३९.३३\nअनुभूय सुखं तत्र स जातो योगिनां कुले  ॥ ७.२,३९.३४\nज्ञानयोगं पुनर्लब्ध्वा संसारमतिवर्तते  ॥ ७.२,३९.३४\nजिज्ञासुरपि योगस्य यां गतिं लभते नरः  ॥ ७.२,३९.३५\nन तां गतिमवाप्नोति सर्वैरपि महामखैः  ॥ ७.२,३९.३५\nद्विजानां वेदविदुषां कोटिं संपूज्य यत्फलम्  ॥ ७.२,३९.३६\nभिक्षामात्रप्रदानेन तत्फलं शिवयोगिने  ॥ ७.२,३९.३६\nयज्ञाग्निहोत्रदानेन तीर्थहोमेषु यत्फलम्  ॥ ७.२,३९.३७\nयोगिनामन्नदानेन तत्समस्तं फलं लभेत् ॥ ७.२,३९.३७\nये चापवादं कुर्वंति विमूढाश्शिवयोगिनाम्  ॥ ७.२,३९.३८\nश्रोतृभिस्ते प्रपद्यन्ते नरकेष्वामहीक्षयात् ॥ ७.२,३९.३८\nसति श्रोतरि वक्तास्यादपवादस्य योगिनाम्  ॥ ७.२,३९.३९\nतस्माच्छ्रोता च पापीयान्दण्ड्यस्सुमहतां मतः  ॥ ७.२,३९.३९\nये पुनः सततं भक्त्या भजंति शवयोगिनः  ॥ ७.२,३९.३९\nते विदंति महाभोगानंते योगं च शांकरम्  ॥ ७.२,३९.४०\nभोगार्थिभिर्नरैस्तस्मात्संपूज्याः शिवयोगिनः  ॥ ७.२,३९.४०\nप्रतिश्रयान्नपानाद्यैः शय्याप्रावरणादिभिः  ॥ ७.२,३९.४१\nयोगधर्मः ससारत्वादभेद्यः पापमुद्गरैः  ॥ ७.२,३९.४१\nवज्रतंदुलवज्ज्ञेयं तथा पापेन योगिनः  ॥ ७.२,३९.४२\nन लिप्यंते च तापौघैः पद्मपत्रं यथांभसा  ॥ ७.२,३९.४२\nयस्मिन्देशे वसेन्नित्यं शिवयोगरतो मुनिः  ॥ ७.२,३९.४३\nसो ऽपि देशो भवेत्पूतः सपूत इति किं पुनः  ॥ ७.२,३९.४३\nतस्मात्सर्वं परित्यज्य कृत्यमन्यद्विचक्षणः  ॥ ७.२,३९.४४\nसर्वदुःखप्रहाणाय शिवयोगं समभ्यसेत् ॥ ७.२,३९.४४\nसिद्धयोगफलो योगी लोकानां हितकाम्यया  ॥ ७.२,३९.४५\nभोगान्भुक्त्वा यथाकामं विहरेद्वात्र वर्तताम्  ॥ ७.२,३९.४५\nअथवा क्षुद्रमित्येव मत्वा वैषयिकं सुखम्  ॥ ७.२,३९.४६\nत्यक्त्वा विरागयोगेन स्वेच्छया कर्म मुच्यताम्  ॥ ७.२,३९.४६\nयस्त्वासन्नां मृतिं मर्त्यो दृष्टारिष्टं च भूयसा  ॥ ७.२,३९.४७\nस योगारम्भनिरतः शिवक्षेत्रं समाश्रयेत् ॥ ७.२,३९.४७\nस तत्र निवसन्नेव यदि धीरमना नरः  ॥ ७.२,३९.४८\nप्राणान्विनापि रोगाद्यैः स्वयमेव परित्यजेत् ॥ ७.२,३९.४८\nकृत्वाप्यनशनं चैव हुत्वा चांगं शिवानले  ॥ ७.२,३९.४९\nक्षिप्त्वा वा शिवतीर्थेषु स्वदेहमवगाहनात् ॥ ७.२,३९.४९\nशिवशास्त्रोक्तविधिवत्प्राणान्यस्तु परित्यजेत् ॥ ७.२,३९.५०\nसद्य एव विमुच्येत नात्र कार्या विचारणा २  ॥ ७.२,३९.५०     &lt;न चासावात्मघातक इति पाठान्तरम्&gt;\nरोगाद्यैर्वाथ विवशः शिवक्षेत्रं समाश्रितः  ॥ ७.२,३९.५१\nम्रियते यदि सोप्येवं मुच्यते नात्र संशयः  ॥ ७.२,३९.५१\nयथा हि मरणं श्रेष्ठमुशंत्यनशनादिभिः  ॥ ७.२,३९.५२\nशास्त्रविश्रंभधीरेण मनसा क्रियते यतः  ॥ ७.२,३९.५२\nशिवनिन्दारतं हत्वा पीडितः स्वयमेव वा  ॥ ७.२,३९.५३\nयस्त्यजेद्दुस्त्यजान्प्राणान्न स भूयः प्रजायते  ॥ ७.२,३९.५३\nशिवनिन्दारतं हंतुमशक्तो यः स्वयं मृतः  ॥ ७.२,३९.५४\nसद्य एव प्रमुच्येत त्रिः सप्तकुलसंयुतः  ॥ ७.२,३९.५४\nशिवार्थे यस्त्यजेत्प्राणाञ्छिवभक्तार्थमेव वा  ॥ ७.२,३९.५५\nन तेन सदृशः कश्चिन्मुक्तिमार्गस्थितो नरः  ॥ ७.२,३९.५५\nतस्माच्छीघ्रतरा मुक्तिस्तस्य संसारमंडलात् ॥ ७.२,३९.५६\nएतेष्वन्यतमोपायं कथमप्यवलम्ब्य वा  ॥ ७.२,३९.५६\nषडध्वशुद्धिं विधिवत्प्राप्तो वा म्रियते यदि  ॥ ७.२,३९.५७\nपशूनामिव तस्येह न कुर्यादौर्ध्वदैहिकम्  ॥ ७.२,३९.५७\nनैवाशौचं प्रपद्येत तत्पुत्रादिविशेषतः  ॥ ७.२,३९.५८\nशिवचारार्थमथवा शिवविद्यार्थमेव वा  ॥ ७.२,३९.५८\nखनेद्वा भुवि तद्देहं दहेद्वा शुचिनाग्निना  ॥ ७.२,३९.५८\nक्षिपेद्वाप्सु शिवास्वेव त्यजेद्वा काष्ठलोष्टवत् ॥ ७.२,३९.५९\nअथैनमपि चोद्दिश्य कर्म चेत्कर्तुमीप्सितम्  ॥ ७.२,३९.५९\nकल्याणमेव कुर्वीत शक्त्या भक्तांश्च तर्पयेत् ॥ ७.२,३९.६०\nधनं तस्य भजेच्छैवः शैवी चेतस्य सन्ततिः  ॥ ७.२,३९.६०\nनास्ति चेत्तच्छिवे दद्यान्नदद्यात्पशुसन्ततिः  ॥ ७.२,३९. ६०"
  }
]
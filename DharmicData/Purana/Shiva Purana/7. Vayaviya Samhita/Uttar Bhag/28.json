[
  {
    "text": "उपमन्युरुवाच\nअतः परं प्रवक्ष्यामि शिवाश्रमनिषेविणाम्  ॥ ७.२,२८.१\nशिवशास्त्रोक्तमार्गेण नैमित्तिकविधिक्रमम्  ॥ ७.२,२८.१\nसर्वेष्वपि च मासेषु पक्षयोरुभयोरपि  ॥ ७.२,२८.२\nअष्टाभ्यां च चतुर्दश्यां तथा पर्वाणि च क्रमात् ॥ ७.२,२८.२\nअयने विषुवे चैव ग्रहणेषु विशेषतः  ॥ ७.२,२८.३\nकर्तव्या महती पूजा ह्यधिका वापि शक्तितः  ॥ ७.२,२८.३\nमासिमासि यथान्यायं ब्रह्मकूर्चं प्रसाध्य तु  ॥ ७.२,२८.४\nस्नापयित्वा शिवं तेन पिबेच्छेषमुपोषितः  ॥ ७.२,२८.४\nब्रह्महत्यादिदोषाणामतीव महतामपि  ॥ ७.२,२८.५\nनिष्कृतिर्ब्रह्मकूर्चस्य पानान्नान्या विशिष्यते  ॥ ७.२,२८.५\nपौषे पुष्यनक्षत्रे कुर्यान्नीराजनं विभोः  ॥ ७.२,२८.६\nमाघे मघाख्ये नक्षत्रे प्रदद्याद्घृतकंबलम्  ॥ ७.२,२८.६\nफाल्गुने चोत्तरान्ते वै प्रारभेत महोत्सवम्  ॥ ७.२,२८.७\nचैत्रे चित्रापौर्णमास्यां दोलां कुर्याद्यथाविधि  ॥ ७.२,२८.७\nवैशाख्यां तु विशाखायां कुर्यात्पुष्पमहालयम्  ॥ ७.२,२८.८\nज्येष्ठे मूलाख्यनक्षत्रे शीतकुम्भं प्रदापयेत् ॥ ७.२,२८.८\nआषाढे चोत्तराषाढे पवित्रारोपणं तथा  ॥ ७.२,२८.९\nश्रावणे प्राकृतान्यापि मण्डलानि प्रकल्पयेत् ॥ ७.२,२८.९\nश्रविष्ठाख्ये तु नक्षत्रे प्रौष्ठपद्यां ततः परम्  ॥ ७.२,२८.१०\nप्रोक्षयेच्च जलक्रीडां पूर्वाषाढाश्रये दिने  ॥ ७.२,२८.१०\nआश्वयुज्यां ततो दद्यात्पायसं च नवोदनम्  ॥ ७.२,२८.११\nअग्निकार्यं च तेनैव कुर्याच्छतभिषग्दिने  ॥ ७.२,२८.११\nकार्तिक्यां कृतिकायोगे दद्याद्दीपसहस्रकम्  ॥ ७.२,२८.१२\nमार्गशीर्षे तथार्द्रायां घृतेन स्नापयेच्छिवम्  ॥ ७.२,२८.१२\nअशक्तस्तेषु कालेषु कुर्यादुत्सवमेव वा  ॥ ७.२,२८.१३\nआस्थानं वा महापूजामधिकं वा समर्चनम्  ॥ ७.२,२८.१३\nआवृत्ते ऽपि च कल्याणे प्रशस्तेष्वपि कर्मसु  ॥ ७.२,२८.१४\nदौर्मनस्ये दुराचारे दुःस्वप्ने दुष्टदर्शने  ॥ ७.२,२८.१४\nउत्पाते वाशुभेन्यस्मिन्रोगे वा प्रबले ऽथ वा  ॥ ७.२,२८.१५\nस्नानपूजाजपध्यानहोमदानादिकाः क्रियः  ॥ ७.२,२८.१५\nनिर्मितानुगुणाः कार्याः पुरश्चरणपूर्विकाः  ॥ ७.२,२८.१६\nशिवानले च विहते पुनस्सन्धानमाचरेत् ॥ ७.२,२८.१६\nय एवं शर्वधर्मिष्ठो वर्तते नित्यमुद्यतः  ॥ ७.२,२८.१७\nतस्यैकजन्मना मुक्तिं प्रयच्छति महेश्वरः  ॥ ७.२,२८.१७\nएतद्यथोत्तरं कुर्यान्नित्यनैमित्तिकेषु यः  ॥ ७.२,२८.१८\nदिव्यं श्रीकंठनाथस्य स्थानमाद्यं स गच्छति  ॥ ७.२,२८.१८\nतत्र भुक्त्वा महाभोगान्कल्पकोटिशतन्नरः  ॥ ७.२,२८.१९\nकालांतरेच्युतस्तस्मादौमं कौमारमेव च  ॥ ७.२,२८.१९\nसंप्राप्य वैष्णवं ब्राह्मं रुद्रलोकं विशेषतः  ॥ ७.२,२८.२०\nतत्रोषित्वा चिरं कालं भुक्त्वा भोगान्यथोदितान्  ॥ ७.२,२८.२०\nपुनश्चोर्ध्वं गतस्तस्मादतीत्य स्थानपञ्चकम्  ॥ ७.२,२८.२१\nश्रीकण्ठाज्ज्ञानमासाद्य तस्माच्छैवपुरं व्रजेत् ॥ ७.२,२८.२१\nअर्धचर्यारतश्चापि द्विरावृत्त्यैवमेव तु  ॥ ७.२,२८.२२\nपश्चाज्ज्ञानं समासाद्य शिवसायुज्यमाप्नुयात् ॥ ७.२,२८.२२\nअर्धार्धचरितो यस्तु देही देहक्षयात्परम्  ॥ ७.२,२८.२३\nअंडांतं वोर्ध्वमव्यक्तमतीत्य भुवनद्वयम्  ॥ ७.२,२८.२३\nसंप्राप्य पौरुषं रौद्रस्थानमद्रीन्द्रजापतेः  ॥ ७.२,२८.२४\nअनेकयुगसाहस्रं भुक्त्वा भोगाननेकधा  ॥ ७.२,२८.२४\nपुण्यक्षये क्षितिं प्राप्य कुले महति जायते  ॥ ७.२,२८.२५\nतत्रापि पूर्वसंस्कारवशेन स महाद्युतिः  ॥ ७.२,२८.२५\nपशुधर्मान्परित्यज्य शिवधर्मरतो भवेत् ॥ ७.२,२८.२६\nतद्धर्मगौरवादेव ध्यात्वा शिवपुरं व्रजेत् ॥ ७.२,२८.२६\nभोगांश्च विविधान्भुक्त्वा विद्येश्वरपदं व्रजेत् ॥ ७.२,२८.२७\nतत्र विद्येश्वरैस्सार्धं भुक्त्वा भोगान्बहून्क्रमात् ॥ ७.२,२८.२७\nअण्डस्यांतर्बहिर्वाथ सकृदावर्तते पुनः  ॥ ७.२,२८.२८\nततो लब्ध्वा शिवज्ञानं परां भक्तिमवाप्य च  ॥ ७.२,२८.२८\nशिवसाधर्म्यमासाद्य न भूयो विनिवर्तते  ॥ ७.२,२८.२९\nयश्चातीव शिवे भक्तो विषयासक्तचित्तवत् ॥ ७.२,२८.२९\nशिवदर्मानसो कुर्वन्नकुर्वन्वापि मुच्यते  ॥ ७.२,२८.३०\nएकावृत्तो द्विरावृत्तस्त्रिरावृत्तो निवर्तकः  ॥ ७.२,२८.३०\nन पुनश्चक्रवर्ती स्याच्छिवधर्माधिकारवान्  ॥ ७.२,२८.३१\nतस्माच्च्छिवाश्रितो भूत्वा येन केनापि हेतुना  ॥ ७.२,२८.३१\nशिवधर्मे मतिं कुर्याच्छ्रेयसे चेत्कृतोद्यमः  ॥ ७.२,२८.३२\nनात्र निर्बंधयिष्यामो वयं केचन केनचित् ॥ ७.२,२८.३२\nनिर्बन्धेभ्यो ऽतिवादेभ्यः प्रकृत्यैतन्न रोचते  ॥ ७.२,२८.३३\nरोचते वा परेभ्यस्तु पुण्यसंस्कारगौरवात् ॥ ७.२,२८.३३\nसंसारकारणं येषां न प्ररोढुमलं भवेत् ॥ ७.२,२८.३४\nप्रकृत्यनुगुणं तस्माद्विमृश्यैतदशेषतः  ॥ ७.२,२८.३४\nशिवधर्मे ऽधिकुर्वीत यदीच्छेच्छिवमात्मनः  ॥ ७.२,२८.३५"
  }
]
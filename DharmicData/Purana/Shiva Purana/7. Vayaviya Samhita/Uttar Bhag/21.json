[
  {
    "text": "कृष्ण उवाच\nभगवञ्छ्रोतुमिच्छामि शिवाश्रमनिषेविणाम्  ॥ ७.२,२१.१\nशिवशास्त्रोदितं कर्म नित्यनैमित्तिकं तथा  ॥ ७.२,२१.१\nउपमन्युरुवाच\nप्रातरुत्थाय शयनाद्ध्यात्वा देवं सहाम्बया  ॥ ७.२,२१.२\nविचार्य कार्यं निर्गच्छेद्गृहादभ्युदिते ऽरुणे  ॥ ७.२,२१.२\nअबाधे विजने देशे कुर्यादावश्यकं ततः  ॥ ७.२,२१.३\nकृत्वा शौचं विधानेन दंतधावनमाचरेत् ॥ ७.२,२१.३\nअलाभे दंतकाष्ठानामष्टम्यादिदिनेषु च  ॥ ७.२,२१.४\nअपां द्वादशगण्डूषैः कुर्यादास्यविशोधनम्  ॥ ७.२,२१.४\nआचम्य विधिवत्पश्चाद्वारुणं स्नानमाचरेत् ॥ ७.२,२१.५\nनद्यां वा देवखाते वा ह्रदे वाथ गृहे ऽपि वा  ॥ ७.२,२१.५\nस्नानद्रव्याणि तत्तीरे स्थापयित्वा बहिर्मलम्  ॥ ७.२,२१.६\nव्यापोह्य मृदमालिप्य स्नात्वा गोमयमालिपेत् ॥ ७.२,२१.६\nस्नात्वा पुनः पुनर्वस्त्रं त्यक्त्वावाथ विशोध्य च  ॥ ७.२,२१.७\nसुस्नातो नृपवद्भूयः शुद्धं वासो वसीत च  ॥ ७.२,२१.७\nमलस्नानं सुगंधाद्यैः स्नानं दन्तविशोधनम्  ॥ ७.२,२१.८\nन कुर्याद्ब्रह्मचारी च तपस्वी विधवा तथा  ॥ ७.२,२१.८\nसोपवीतश्शिखां बद्धा प्रविश्य च जलांतरम्  ॥ ७.२,२१.९\nअवगाह्य समाचांतो जले न्यस्येत्त्रिमंडलम्  ॥ ७.२,२१.९\nसौम्ये मग्नः पुनर्मंत्रं जपेच्छक्त्या शिवं स्मरेत् ॥ ७.२,२१.१०\nउत्थायाचम्य तेनैव स्वात्मानमभिषेचयेत् ॥ ७.२,२१.१०\nगोशृंगेण सदर्भेण पालाशेन दलेन वा  ॥ ७.२,२१.११\nपाद्मेन वाथ पाणिभ्यां पञ्चकृत्वस्त्रिरेव वा  ॥ ७.२,२१.११\nउद्यानादौ गृहे चैव वर्धन्या कलशेन वा  ॥ ७.२,२१.१२\nअवगाहनकाले ऽद्भिर्मंत्रितैरभिषेचयेत् ॥ ७.२,२१.१२\nअथ चेद्वारुणं कर्तुमशक्तः शुद्धवाससा  ॥ ७.२,२१.१३\nआर्द्रेण शोधयेद्देहमापादतलमस्तकम्  ॥ ७.२,२१.१३\nआग्नेयं वाथ वा मांत्रं कुर्यात्स्नानं शिवेन वा  ॥ ७.२,२१.१४\nशिवचिंतापरं स्नानं युक्तस्यात्मीयमुच्यते  ॥ ७.२,२१.१४\nस्वसूत्रोक्तविधानेन मंत्राचमनपूर्वकम्  ॥ ७.२,२१.१५\nआचरेद्ब्रह्मयज्ञांतं कृत्वा देवादितर्पणम्  ॥ ७.२,२१.१५\nमंडलस्थं महादेवं ध्यात्वाभ्यर्च्य यथाविधि  ॥ ७.२,२१.१६\nदद्यादर्घ्यं ततस्तस्मै शिवायादित्यरूपिणे  ॥ ७.२,२१.१६\nअथ वैतत्स्वसूत्रोक्तं कृत्वा हस्तौ विशोधयेत् ॥ ७.२,२१.१७\nकरन्यासं ततः कृत्वा सकलीकृतविग्रहः  ॥ ७.२,२१.१७\nवामहस्तगतांभोभिर्गंधसिद्धार्थकान्वितैः  ॥ ७.२,२१.१८\nकुशपुंजेन वाभ्युक्ष्य मूलमंत्रसमन्वितैः  ॥ ७.२,२१.१८\nआपोहिष्ठादिभिर्मन्त्रैः शेषमाघ्राय वै जलम्  ॥ ७.२,२१.१९\nवामनासापुटेनैव देवं संभावयेत्सितम्  ॥ ७.२,२१.१९\nअर्घमादाय देहस्थं सव्यनासापुटेन च  ॥ ७.२,२१.२०\nकृष्णवर्णेन बाह्यस्थं भावयेच्च शिलागतम्  ॥ ७.२,२१.२०\nतर्पयेदथ देवेभ्य ऋषिभिश्च विशेषतः  ॥ ७.२,२१.२१\nभूतेभ्यश्च पितृभ्यश्च दद्यादर्घ्यं यथाविधि  ॥ ७.२,२१.२१\nरक्तचंदनतोयेन हस्तमात्रेण मंडलम्  ॥ ७.२,२१.२२\nसुवृत्तं कल्पयेद्भूमौ रक्तचूर्णाद्यलंकृतम्  ॥ ७.२,२१.२२\nतत्र संपूजयेद्भानुं स्वकीयावरणैः सह  ॥ ७.२,२१.२३\nस्वखोल्कायेति मंत्रेण सांगतस्सुखसिद्धये  ॥ ७.२,२१.२३\nपुनश्च मंडलं कृत्वा तदंगैः परिपूज्य च  ॥ ७.२,२१.२४\nतत्र स्थाप्य हेमपात्रं मागधप्रस्थसंमितम्  ॥ ७.२,२१.२४\nपूरयेद्गंधतोयेन रक्तचंदनयोगिना  ॥ ७.२,२१.२५\nरक्तपुष्पैस्तिलैश्चैव कुशाक्षतसमन्वितैः  ॥ ७.२,२१.२५\nदूर्वापामार्गगव्यैश्च केवलेन जलेन वा  ॥ ७.२,२१.२६\nजानुभ्यां धरणीं गत्वा नत्वा देवं च मंडले  ॥ ७.२,२१.२६\nकृत्वा शिरसि तत्पात्रं दद्यादर्घ्यं शिवाय तत् ॥ ७.२,२१.२७\nअथवांजलिना तोयं सदर्भं मूलविद्यया  ॥ ७.२,२१.२७\nउत्क्षिपेदम्बरस्थाय शिवायादित्यमूर्तये  ॥ ७.२,२१.२८\nकृत्वा पुनः करन्यासं करशोधनपूर्वकम्  ॥ ७.२,२१.२८\nबुद्ध्वेशानादिसद्यांतं पञ्चब्रह्ममयं शिवम्  ॥ ७.२,२१.२९\nगृहीत्वा भसितं मन्त्रैर्विमृज्याङ्गानि संस्पृशेत् ॥ ७.२,२१.२९\nया दिनांतैश्शिरोवक्त्रहृद्गुह्यचरणान्क्रमात् ॥ ७.२,२१.३०\nततो मूलेन सर्वांगमालभ्य वसनान्तरम्  ॥ ७.२,२१.३०\nपरिधाय द्विराचम्य प्रोक्ष्यैकादशमन्त्रितैः  ॥ ७.२,२१.३१\nजलैराच्छाद्य वासो ऽयद्द्विराचम्य शिवं स्मरेत् ॥ ७.२,२१.३१\nपुनर्न्यस्तकरो मन्त्री त्रिपुंड्रं भस्मना लिखेत् ॥ ७.२,२१.३२\nअवक्रमाय तं व्यक्तं ललाटे गन्धवारिणा  ॥ ७.२,२१.३२\nवृत्तं वा चतुरस्रं वा बिन्दुमर्धेन्दुमेव वा  ॥ ७.२,२१.३३\nललाटे यादृशं पुण्ड्रं लिखितं भस्मना पुनः  ॥ ७.२,२१.३३\nतादृशं भुजयोर्मूर्ध्नि स्तनयोरंतरे लिखेत् ॥ ७.२,२१.३४\nसर्वांगोद्धूलनं चैव न समानं त्रिपुण्ड्रकैः  ॥ ७.२,२१.३४\nतस्मात्त्रिपुण्ड्रमेवैकं लिखेदुद्धूलनं विना  ॥ ७.२,२१.३५\nरुद्राक्षान्धारयेद्मूर्ध्नि कंठे श्रोते करे तथा  ॥ ७.२,२१.३५\nसुवर्णवर्णमच्छिन्नं शुभं नान्यैर्धृतं शुभम्  ॥ ७.२,२१.३६\nविप्रादीनां क्रमाच्छ्रेष्ठं पीतं रक्तमथासितम्  ॥ ७.२,२१.३६\nतदलाभे यथालाभं धारणीयमदूषितम्  ॥ ७.२,२१.३७\nतत्रापि नोत्तरं नीचैर्धार्यं नीचमथोत्तरैः  ॥ ७.२,२१.३७\nनाशुचिर्धारयेदक्षं सदा कालेषु धारयेत् ॥ ७.२,२१.३८\nइत्थं त्रिसंध्यमथवा द्विसंध्यं सकृदेव वा  ॥ ७.२,२१.३८\nकृत्वा स्नानादिकं शक्त्या पूजयेत्परमेश्वरम्  ॥ ७.२,२१.३९\nप्रजास्थानं समासाद्य बद्ध्वा रुचिरमासनम्  ॥ ७.२,२१.३९\nध्यायेद्देवं च देवीं च प्राङ्मुखो वाप्युदङ्मुखः  ॥ ७.२,२१.४०\nश्वेतादीन्नकुलीशांतांस्तच्छिष्यान्प्रणमेद्गुरुम्  ॥ ७.२,२१.४०\nपुनर्देवं शिवं नत्वा ततो नामाष्टकं जपेत् ॥ ७.२,२१.४१\nशिवो महेश्वरश्चैव रुद्रो विष्णुः पितामहः  ॥ ७.२,२१.४१\nसंसारवैद्यस्सर्वज्ञः परमात्मेति चाष्टकम्  ॥ ७.२,२१.४२\nअथवा शिवमेवैकं जपित्वैकादशाधिकम्  ॥ ७.२,२१.४२\nजिह्वाग्रे तेजसो राशिं ध्यात्वाव्याध्यादिशांतये  ॥ ७.२,२१.४३\nप्रक्षाल्य चरणौ कृत्वा करौ चंदनचर्चितौ  ॥ ७.२,२१.४३\nप्रकुर्वीत करन्यासं करशोधनपूर्वकम्  ॥ ७.२,२१.४३"
  }
]
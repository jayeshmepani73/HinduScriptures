[
  {
    "text": "कृष्ण उवाच\nभगवन्सर्वयोगींद्र गणेश्वर मुनीश्वर  ॥\nषडाननसमप्रख्य सर्वज्ञाननिधे गुरो  ॥ १\nप्रायस्त्वमवतीर्योर्व्यां पाशविच्छित्तये नृणाम्  ॥\nमहर्षिवपुरास्थाय स्थितो ऽसि परमेश्वर  ॥ २\nअन्यथा हि जगत्यस्मिन् देवो वा दानवो ऽपि वा  ॥\nत्वत्तोन्यः परमं भावं को जानीयाच्छिवात्मकम्  ॥ ३\nतस्मात्तव मुखोद्गीर्णं साक्षादिव पिनाकिनः  ॥\nशिवज्ञानामृतं पीत्वा न मे तृप्तमभून्मनः  ॥ ४\nसाक्षात्सर्वजगत्कर्तुर्भर्तुरंकं समाश्रिता  ॥\nभगवन्किन्नु पप्रच्छ भर्तारं परमेश्वरी  ॥ ५\nउपमन्युरुवाच\nस्थाने पृष्टं त्वया कृष्ण तद्वक्ष्यामि यथातथम्  ॥\nभवभक्तस्य युक्तस्य तव कल्याणचेतसः  ॥ ६\nमहीधरवरे दिव्ये मंदरे चारुकंदरे  ॥\nदेव्या सह महादेवो दिव्यो ध्यानगतो ऽभवत् ॥ ७\nतदा देव्याः प्रियसखी सुस्मितास्या शुभावती  ॥\nफुल्लान्यतिमनोज्ञानि पुष्पाणि समुदाहरत् ॥ ८\nततः स्वमंकमारोप्य देवीं देववरोरहः  ॥\nअलंकृत्य च तैः पुष्पैरास्ते हृष्टतरः स्वयम्  ॥ ९\nअथांतःपुरचारिण्यो देव्यो दिव्यविभूषणाः  ॥\nअंतरंगा गणेन्द्राश्च सर्वलोकमहेश्वरीम्  ॥ १०\nभर्तारं परिपूर्णं च सर्वलोकमहेश्वरम्  ॥\nचामरासक्तहस्ताश्च देवीं देवं सिषेविरे  ॥ ११\nततः प्रियाः कथा वृत्ता विनोदाय महेशयोः  ॥\nत्राणाय च नृणां लोके ये शिवं शरणं गताः  ॥ १२\nतदावसरमालोक्य सर्वलोकमहेश्वरी  ॥\nभर्तारं परिपप्रच्छ सर्वलोकमहेश्वरम्  ॥ १३\nदेव्युवाच\nकेन वश्यो महादेवो मर्त्यानां मंदचेतसाम्  ॥\nआत्मतत्त्वाद्यशक्तानामात्मनामकृतात्मनाम्  ॥ १४\nईश्वर उवाच\nन कर्मणा न तपसा न जपैर्नासनादिभिः  ॥\nन ज्ञानेन न चान्येन वश्यो ऽहं श्रद्धया विना  ॥ १५\nश्रद्धा मय्यस्ति चेत्पुंसां येन केनापि हेतुना  ॥\nवश्यः स्पृश्यश्च दृश्यश्च पूज्यस्संभाष्य एव च  ॥ १६\nसाध्या तस्मान्मयि शद्धा मां वशीकर्तुमिच्छता  ॥\nश्रद्धा हेतुस्स्वधर्मस्य रक्षणं वर्णिनामिह  ॥ १७\nस्ववर्णाश्रमधर्मेण वर्तते यस्तु मानवः  ॥\nतस्यैव भवति श्रद्धा मयि नान्यस्य कस्यचित् ॥ १८\nआम्नायसिद्धमखिलं धर्ममाश्रमिणामिह  ॥\nब्रह्मणा कथितं पूर्वं ममैवाज्ञापुरस्सरम्  ॥ १९\nस तु पैतामहो धर्मो बहुवित्तक्रियान्वितः  ॥\nनात्यन्त फलभूयिष्ठः क्लेशाया ससमन्वितः  ॥ २०\nतेन धर्मेण महतां श्रद्धां प्राप्य सुदुर्ल्लभाम्  ॥ २०\nवर्णिनो ये प्रपद्यंते मामनन्यसमाश्रयाः  ॥\nतेषां सुखेन मार्गेण धर्मकामार्थमुक्तयः  ॥ २१\nवर्णाश्रमसमाचारो मया भूयः प्रकल्पितः  ॥\nतस्मिन्भक्तिमतामेव मदीयानां तु वर्णिनाम्  ॥ २२\nअधिकारो न चान्येषामित्याज्ञा नैष्ठिकी मम  ॥ २३\nतदाज्ञप्तेन मार्गेण वर्णिनो मदुपाश्रयाः  ॥\nमलमायादिपाशेभ्यो विमुक्ता मत्प्रसादतः  ॥ २४\nपरं मदीयमासाद्य पुनरावृत्तिदुर्लभम्  ॥\nपरमं मम साधर्म्यं प्राप्य निर्वृतिमाययुः  ॥ २४\nतस्माल्लब्ध्वाप्यलब्ध्वा वा वर्णधर्मं मयेरितम्  ॥\nआश्रित्य मम भक्तश्चेत्स्वात्मनात्मानमुद्धरेत् ॥ २५\nअलब्धलाभ एवैष कोटिकोटिगुणाधिकः  ॥\nतस्मान्मे मुखतो लब्धं वर्णधर्मं समाचरेत् ॥ २६\nममावतारा हि शुभे योगाचार्यच्छलेन तु  ॥\nसर्वांतरेषु सन्त्यार्ये संततिश्च सहस्रशः  ॥ २७\nअयुक्तानामबुद्धीनामभक्तानां सुरेश्वरि  ॥\nदुर्लभं संततिज्ञानं ततो यत्नात्समाश्रयेत् ॥ २८\nसा हानिस्तन्महच्छिद्रं स मोहस्सांधमूकता  ॥\nयदन्यत्र श्रमं कुर्यान्मोक्षमार्गबहिष्कृतः  ॥ २९\nज्ञानं क्रिया च चर्या च योगश्चेति सुरेश्वरि  ॥\nचतुष्पादः समाख्यातो मम धर्मस्सनातनः  ॥ ३०\nपशुपाशपतिज्ञानं ज्ञानमित्यभिधीयते  ॥\nषडध्वशुद्धिर्विधिना गुर्वधीना क्रियोच्यते  ॥ ३१\nवर्णाश्रमप्रयुक्तस्य मयैव विहितस्य च  ॥\nममार्चनादिधर्मस्य चर्या चर्येति कथ्यते  ॥ ३२\nमदुक्तेनैव मार्गेण मय्यवस्थितचेतसः  ॥\nवृत्त्यंतरनिरोधो यो योग इत्यभिधीयते  ॥ ३३\nअश्वमेधगणाच्छ्रेष्ठं देवि चित्तप्रसाधनम्  ॥\nमुक्तिदं च तथा ह्येतद्दुष्प्राप्यं विषयैषिणाम्  ॥ ३४\nविजितेंद्रियवर्गस्य यमेन नियमेन च  ॥\nपूर्वपापहरो योगो विरक्तस्यैव कथ्यते  ॥ ३५\nवैराग्याज्जायते ज्ञानं ज्ञानाद्योगः प्रवर्तते  ॥३६\nयोगज्ञः पतितो वापि मुच्यते नात्र संशयः  ॥\nदया कार्याथ सततमहिंसा ज्ञानसंग्रहः  ॥ ३७\nसत्यमस्तेयमास्तिक्यं श्रद्धा चेंद्रियनिग्रहः  ॥ ३८\nअध्यापनं चाध्ययनं यजनं याजनं तथा  ॥\nध्यानमीश्वरभावश्च सततं ज्ञानशीलता  ॥\nय एवं वर्तते विप्रो ज्ञानयोगस्य सिद्धये  ॥ ३९\nअचिरादेव विज्ञानं लब्ध्वा योगं च विंदति  ॥\nदग्ध्वा देहमिमं ज्ञानी क्षणाज्ज्ञानाग्निना प्रिये  ॥ ४०\nप्रसादान्मम योगज्ञः कर्मबंधं प्रहास्यति  ॥\nपुण्यःपुण्यात्मकं कर्ममुक्तेस्तत्प्रतिबंधकम्  ॥ ४१\nतस्मान्नियोगतो योगी पुण्यापुण्यं विवर्जयेत् ॥ ४१\nफलकामनया कर्मकरणात्प्रतिबध्यते  ॥\nन कर्ममात्रकरणात्तस्मात्कर्मफलं त्यजेत् ॥ ४२\nप्रथमं कर्मयज्ञेन बहिः सम्पूज्य मां प्रिये  ॥\nज्ञानयोगरतो भूत्वा पश्चाद्योगं समभ्यसेत् ॥ ४३\nविदिते मम याथात्म्ये कर्मयज्ञेन देहिनः  ॥\nन यजंति हि मां युक्ताः समलोष्टाश्मकांचनाः  ॥ ४४\nनित्ययुक्तो मुनिः श्रेष्ठो मद्भक्तश्च समाहितः  ॥\nज्ञानयोगरतो योगी मम सायुज्यमाप्नुयात् ॥ ४५\nअथाविरक्तचित्ता ये वर्णिनो मदुपाश्रिताः  ॥\nज्ञानचर्याक्रियास्वेव ते ऽधिकुर्युस्तदर्हकाः  ॥ ४६\nद्विधा मत्पूजनं ज्ञेयं बाह्यमाभ्यंतरं तथा  ॥\nवाङ्मनःकायभेदाच्च त्रिधा मद्भजनं विदुः  ॥ ४७\nतपः कर्म जपो ध्यानं ज्ञानं वेत्यनुपूर्वशः  ॥\nपञ्चधा कथ्यते सद्भिस्तदेव भजनं पुनः  ॥ ४८\nअन्यात्मविदितं बाह्यमस्मदभ्यर्चनादिकम्  ॥\nतदेव तु स्वसंवेद्यमाभ्यंतरमुदाहृतम्  ॥ ४९\nमनोमत्प्रवणं चित्तं न मनोमात्रमुच्यते  ॥\nमन्नामनिरता वाणी वाङ्मता खलु नेतरा  ॥ ५०\nलिंगैर्मच्छासनादिष्टैस्त्रिपुंड्रादिभिरंकितः  ॥\nममोपचारनिरतः कायः कायो न चेतरः  ॥ ५१\nमदर्चाकर्म विज्ञेयं बाह्ये यागादिनोच्यते  ॥\nमदर्थे देहसंशोषस्तपः कृच्छ्रादि नो मतम्  ॥ ५२\nजपः पञ्चाक्षराभ्यासः प्रणवाभ्यास एव च  ॥\nरुद्राध्यायादिकाभ्यासो न वेदाध्ययनादिकम्  ॥ ५३\nध्यानम्मद्रूपचिंताद्यं नात्माद्यर्थसमाधयः  ॥\nममागमार्थविज्ञानं ज्ञानं नान्यार्थवेदनम्  ॥ ५४\nबाह्ये वाभ्यंतरे वाथ यत्र स्यान्मनसो रतिः  ॥\nप्राग्वासनावशाद्देवि तत्त्वनिष्ठां समाचरेत् ॥ ५५\nबाह्यादाभ्यंतरं श्रेष्ठं भवेच्छतगुणाधिकम्  ॥\nअसंकरत्वाद्दोषाणां दृष्टानामप्यसम्भवात् ॥ ५६\nशौचमाभ्यंतरं विद्यान्न बाह्यं शौचमुच्यते  ॥\nअंतः शौचविमुक्तात्मा शुचिरप्यशुचिर्यतः  ॥ ५७\nबाह्यमाभ्यंर्तरं चैव भजनं भवपूर्वकम्  ॥\nन भावरहितं देवि विप्रलंभैककारणम्  ॥ ५८\nकृतकृत्यस्य पूतस्य मम किं क्रियते नरैः  ॥\nबहिर्वाभ्यंतरं वाथ मया भावो हि गृह्यते  ॥ ५९\nभावैकात्मा क्रिया देवि मम धर्मस्सनातनः  ॥\nमनसा कर्मणा वाचा ह्यनपेक्ष्य फलं क्वचित् ॥ ६०\nफलोद्देशेन देवेशि लघुर्मम समाश्रयः  ॥\nफलार्थी तदभावे मां परित्यक्तुं क्षमो यतः  ॥ ६१\nफलार्थिनो ऽपि यस्यैव मयि चित्तं प्रतिष्ठितम्  ॥\nभावानुरूपफलदस्तस्याप्यहमनिन्दिते  ॥ ६२\nफलानपेक्षया येषां मनो मत्प्रवणं भवेत् ॥\nप्रार्थयेयुः फलं पश्चाद्भक्तास्ते ऽपि मम प्रियाः  ॥ ६३\nप्राक्संस्कारवशादेव ये विचिंत्य फलाफले  ॥\nविवशा मां प्रपद्यंते मम प्रियतमा मताः  ॥ ६४\nमल्लाभान्न परो लाभस्तेषामस्ति यथातथम्  ॥\nममापि लाभस्तल्लाभान्नापरः परमेश्वरि  ॥ ६५\nमदनुग्रहतस्तेषां भावो मयि समर्पितः  ॥\nफलं परमनिर्वाणं प्रयच्छति बलादिव  ॥ ६६\nमहात्मनामनन्यानां मयि संन्यस्तचेतसाम्  ॥\nअष्टधा लक्षणं प्राहुर्मम धर्माधिकारिणाम्  ॥ ६७\nमद्भक्तजनवात्सल्यं पूजायां चानुमोदनम्  ॥\nस्वयमभ्यर्चनं चैव मदर्थे चांगचेष्टितम्  ॥ ६८\nमत्कथाश्रवणे भक्तिः स्वरनेत्रांगविक्रियाः  ॥\nममानुस्मरणं नित्यं यश्च मामुपजीवति  ॥ ६९\nएवमष्टविधं चिह्नं यस्मिन्म्लेच्छे ऽपि वर्तते  ॥\nस विप्रेन्द्रो मुनिः श्रीमान्स यतिस्स च पंडितः  ॥ ७०\nन मे प्रियश्चतुर्वेदी मद्भक्तो श्वपचो ऽपि यः  ॥\nतस्मै देयं ततो ग्राह्यं स च पूज्यो यथा ह्यहम्  ॥ ७१\nपत्रं पुष्पं फलं तोयं यो मे भक्त्या प्रयच्छति  ॥\nतस्याहं न प्रणश्यामि स च मे न प्रणश्यति  ॥ ७२"
  }
]
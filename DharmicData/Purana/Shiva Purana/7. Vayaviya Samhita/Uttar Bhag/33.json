[
  {
    "text": "उपमन्युरुवाच\nअतः परं प्रवक्ष्यामि केवलामुष्मिकं विधिम्  ॥ ७.२,३३.१\nनैतेन सदृशं किंचित्कर्मास्ति भुवनत्रये  ॥ ७.२,३३.१\nपुण्यातिशयसंयुक्तः सर्वैर्देवैरनुष्ठितः  ॥ ७.२,३३.२\nब्रह्मणा विष्णुना चैव रुद्रेण च विशेषतः  ॥ ७.२,३३.२\nइंद्रादिलोकपारैश्च सूर्याद्यैर्नवभिर्ग्रहैः  ॥ ७.२,३३.३\nविश्वामित्रवसिष्ठाद्यैर्ब्रह्मविद्भिर्महर्षिभिः  ॥ ७.२,३३.३\nश्वेतागस्त्यदधीचाद्यैरस्माभिश्च शिवाश्रितैः  ॥ ७.२,३३.४\nनंदीश्वरमहाकालभृंगीशाद्यैर्गणेश्वरैः  ॥ ७.२,३३.४\nपातालवासिभिर्दैत्यैः शेषाद्यैश्च महोरगैः  ॥ ७.२,३३.५\nसिद्धैर्यक्षैश्च गंधर्वै रक्षोभूतपिशाचकैः  ॥ ७.२,३३.५\nस्वंस्वं पदमनुप्राप्तं सर्वैरयमनुष्ठितः  ॥ ७.२,३३.६\nअनेन विधिना सर्वे देवा देवत्वमागताः  ॥ ७.२,३३.६\nब्रह्मा ब्रह्मत्वमापन्नो विष्णुर्विष्णुत्वमागतः  ॥ ७.२,३३.७\nरुद्रो रुद्रत्वमापन्न इंद्रश्चेन्द्रत्वमागतः  ॥ ७.२,३३.७\nगणेशश्च गणेशत्वमनेन विधिना गतः  ॥ ७.२,३३.८\nसितचंदनतोयेन लिंगं स्नाप्य शिवं शिवाम्  ॥ ७.२,३३.८\nश्वेतैर्विकसितैः पद्मैः संपूज्य प्रणिपत्य च  ॥ ७.२,३३.८\nतत्र पद्मासनं रम्यं कृत्वा लक्षणसंयुतम्  ॥ ७.२,३३.९\nविभवे सति हेमाद्यै रत्नाद्यैर्वा स्वशक्तितः  ॥ ७.२,३३.९\nमध्ये केसरजालास्य स्थाप्य लिंगं कनीयसम्  ॥ ७.२,३३.१०\nअंगुष्ठप्रतिमं रम्यं सर्वगन्धमयं शुभम्  ॥ ७.२,३३.१०\nदक्षिणे स्थापयित्वा तु बिल्वपत्रैः समर्चयेत् ॥ ७.२,३३.११\nअगुरुं दक्षिणे पार्श्वे पश्चिमे तु मनःशिलाम्  ॥ ७.२,३३.११\nउत्तरे चंदनं दद्याद्धरितालं तु पूर्वतः  ॥ ७.२,३३.१२\nसुगन्धैः कुसुमै रम्यैर्विचित्रैश्चापि पूजयेत् ॥ ७.२,३३.१२\nधूपं कृष्णागुरुं दद्यात्सर्वतश्च सगुग्गुलम्  ॥ ७.२,३३.१३\nवासांसि चातिसूक्ष्माणि विकाशानि निवेदयेत् ॥ ७.२,३३.१३\nपायसं घृतसंमिश्रं घृतदीपांश्च दापयेत् ॥ ७.२,३३.१४\nसर्वं निवेद्य मन्त्रेण ततो गच्छेत्प्रदक्षिणाम्  ॥ ७.२,३३.१४\nप्रणम्य भक्त्या देवेशं स्तुत्वा चान्ते क्षमापयेत् ॥ ७.२,३३.१५\nसर्वोपहारसंमिश्रं ततो लिंगं निवेदयेत् ॥ ७.२,३३.१५\nशिवाय शिवमन्त्रेण दक्षिणामूर्तिमाश्रितः  ॥ ७.२,३३.१६\nएवं यो ऽर्चयते नित्यं पञ्चगन्धमयं शुभम्  ॥ ७.२,३३.१६\nसर्वपापविनिर्मुक्तः शिवलोके महीयते  ॥ ७.२,३३.१७\nएतद्व्रतोत्तमं गुह्यं शिवलिंगमहाव्रतम्  ॥ ७.२,३३.१७\nभक्तस्य ते समाख्यातं न देयं यस्य कस्यचित् ॥ ७.२,३३.१८\nदेयं च शिवभक्तेभ्यः शिवेन कथितं पुरा  ॥ ७.२,३३.१८"
  }
]
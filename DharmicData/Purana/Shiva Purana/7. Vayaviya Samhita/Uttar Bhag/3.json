[
  {
    "text": "उपमन्युरुवाच\nशृणु कृष्ण महेशस्य शिवस्य परमात्मनः  ॥\nमूर्त्यात्मभिस्ततं कृत्स्नं जगदेतच्चराचरम्  ॥ १\nस शिवस्सर्वमेवेदं स्वकीयाभिश्च मूर्तिभिः  ॥\nअधितिष्ठत्यमेयात्मा ह्येतत्सर्वमनुस्मृतम्  ॥ २\nब्रह्मा विष्णुस्तथा रुद्रो महेशानस्सदाशिवः  ॥\nमूर्तयस्तस्य विज्ञेया याभिर्विश्वमिदं ततम्  ॥ ३\nअथान्याश्चापि तनवः पञ्च ब्रह्मसमाह्वयाः  ॥\nतनूभिस्ताभिराव्याप्तमिह किंचिन्न विद्यते  ॥ ४\nईशानः पुरुषो ऽघोरो वामः सद्यस्तथैव च  ॥\nब्रह्माण्येतानि देवस्य मूर्तयः पञ्च विश्रुताः  ॥ ५\nईशानाख्या तु या तस्य मूर्तिराद्या गरीयसी  ॥\nभोक्तारं प्रकृतेः साक्षात्क्षेत्रज्ञमधितिष्ठति  ॥ ६\nस्थाणोस्तत्पुरुषाख्या या मूर्तिर्मूर्तिमतः प्रभोः  ॥\nगुणाश्रयात्मकं भोग्यमव्यक्तमधितिष्ठति  ॥ ७\nधर्माद्यष्टांगसंयुक्तं बुद्धितत्त्वं पिनाकिनः  ॥\nअधितिष्ठत्यघोराख्या मूर्तिरत्यंतपूजिता  ॥ ८\nवामदेवाह्वयां मूर्तिं महादेवस्य वेधसः  ॥\nअहंकृतेरधिष्ठात्रीमाहुरागमवेदिनः  ॥ ९\nसद्यो जाताह्वयां मूर्तिं शम्भोरमितवर्चसः  ॥\nमानसः समधिष्ठात्रीं मतिमंतः प्रचक्षते  ॥ १०\nश्रोत्रस्य वाचः शब्दस्य विभोर्व्योम्नस्तथैव च  ॥\nईश्वरीमीश्वरस्येमामीशाख्यां हि विदुर्बुधाः  ॥ ११\nत्वक्पाणिस्पर्शवायूनामीश्वरीं मूर्तिमैश्वरीम्  ॥\nपुरुषाख्यं विदुस्सर्वे पुराणार्थविशारदाः  ॥ १२\nचक्षुषश्चरणस्यापि रूपस्याग्नेस्तथैव च  ॥\nअघोराख्यामधिष्ठात्रीं मूर्तिमाहुर्मनीषिणः  ॥ १३\nरसनायाश्च पायोश्च रसस्यापां तथैव च  ॥\nईश्वरीं वामदेवाख्यां मूर्तिं तन्निरतां विदुः  ॥ १४\nघ्राणस्य चैवोपस्थस्य गंधस्य च भुवस्तथा  ॥\nसद्यो जाताह्वयां मूर्तिमीश्वरीं संप्रचक्षते  ॥ १५\nमूर्तयः पञ्च देवस्य वंदनीयाः प्रयत्नतः  ॥\nश्रेयोर्थिभिर्नरैर्नित्यं श्रेयसामेकहेतवः  ॥ १६\nतस्य देवादिदेवस्य मूर्त्यष्टकमयं जगत् ॥\nतस्मिन्व्याप्य स्थितं विश्वं सूत्रे मणिगणा इव  ॥ १७\nशर्वो भवस्तथा रुद्र उग्रो भीमः पशोः पतिः १  ॥\nईशानश्च महादेवो मूर्तयश्चाष्ट विश्रुताः  ॥ १८\nभूम्यंभोग्निमरुद्व्योमक्षेत्रज्ञार्कनिशाकराः  ॥\nअधिष्ठिता महेशस्य शर्वाद्यैरष्टमूर्तिभिः  ॥ १९\nचराचरात्मकं विश्वं धत्ते विश्वंभरात्मिका  ॥\nशार्वीर्शिवाह्वया मूर्तिरिति शास्त्रस्य निश्चयः  ॥ २०\nसंजीवनं समस्तस्य जगतस्सलिलात्मिका  ॥\nभावीति गीयते मूर्तिभवस्य परमात्मनः  ॥ २१\nबहिरंतर्गता विश्वं व्याप्य तेजोमयी शुभा  ॥\nरौद्री रुद्राव्यया मूर्तिरास्थिता घोररूपिणी  ॥ २२\nस्पंदयत्यनिलात्मदं बिभर्ति स्पंदते स्वयम्  ॥\nऔग्रीति कथ्यते सद्भिर्मूर्तिरुग्रस्य वेधसः  ॥ २३\nसर्वावकाशदा सर्वव्यापिका गगनात्मिका  ॥\nमूर्तिर्भीमस्य भीमाख्या भूतवृंदस्य भेदिका  ॥ २४\nसर्वात्मनामधिष्ठात्री सर्वक्षेत्रनिवासिनी  ॥\nमूर्तिः पशुपतेर्ज्ञेया पशुपाशनिकृंतनी  ॥ २५\nदीपयंती जगत्सर्वं दिवाकरसमाह्वया  ॥\nईशानाख्यमहेशस्य मूर्तिर्दिवि विसर्पति  ॥ २६\nआप्याययति यो विश्वममृतांशुर्निशाकरः  ॥\nमहादेवस्य सा मूर्तिर्महादेवसमाह्वया  ॥ २७\nआत्मा तस्याष्टमी मूर्तिः शिवस्य परमात्मनः  ॥\nव्यापिकेतरमूर्तीनां विश्वं तस्माच्छिवात्मकम्  ॥ २८\nवृक्षस्य मूलसेकेन शाखाः पुष्यंति वै यथा  ॥\nशिवस्य पूजया तद्वत्पुष्यत्यस्य वपुर्जगत् ॥ २९\nसर्वाभयप्रदानं च सर्वानुग्रहणं तथा  ॥\nसर्वोपकारकरणं शिवस्याराधनं विदुः  ॥ ३०\nयथेह पुत्रपौत्रादेः प्रीत्या प्रीतो भवेत्पिता  ॥\nतथा सर्वस्य संप्रीत्या प्रीतो भवति शंकरः  ॥ ३१\nदेहिनो यस्य कस्यापि क्रियते यदि निग्रहः  ॥\nअनिष्टमष्टमूर्तेस्तत्कृतमेव न संशयः  ॥ ३२\nअष्टमूर्त्यात्मना विश्वमधिष्ठाय स्थितं शिवम्  ॥\nभजस्व सर्वभावेन रुद्रः परमकारणम्  ॥ ३३"
  }
]
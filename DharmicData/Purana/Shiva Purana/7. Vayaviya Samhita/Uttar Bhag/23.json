[
  {
    "text": "उपमन्युरुवाच\nव्याख्यां पूजाविधानस्य प्रवदामि समासतः  ॥ ७.२,२३.१\nशिवशास्त्रे शिवेनैव शिवायै कथितस्य तु  ॥ ७.२,२३.१\nअंगमभ्यंतरं यागमग्निकार्यावसानकम्  ॥ ७.२,२३.२\nविधाय वा न वा पश्चाद्बहिर्यागं समाचरेत् ॥ ७.२,२३.२\nतत्र द्रव्याणि मनसा कल्पयित्वा विशोध्य च  ॥ ७.२,२३.३\nध्यात्वा विनायकं देवं पूजयित्वा विधानतः  ॥ ७.२,२३.३\nदक्षिणे चोत्तरे चैव नंदीशं सुयशं तथा  ॥ ७.२,२३.४\nआराध्य मनसा सम्यगासनं कल्पयेद्बुधः  ॥ ७.२,२३.४\nआराधनादिकैर्युक्तस्सिंहयोगासनादिकम्  ॥ ७.२,२३.५\nपद्मासनं वा विमलं तत्त्वत्रयसमन्वितम्  ॥ ७.२,२३.५\nतस्योपरि शिवं ध्यायेत्सांबं सर्वमनोहरम्  ॥ ७.२,२३.६\nसर्वलक्षणसंपन्नं सर्वावयवशोभनम्  ॥ ७.२,२३.६\nसर्वातिशयसंयुक्तं सर्वाभरणभूषितम्  ॥ ७.२,२३.७\nरक्तास्यपाणिचरणं कुंदचंद्रस्मिताननम्  ॥ ७.२,२३.७\nशुद्धस्फटिकसंकाशं फुल्लपद्मत्रिलोचनम्  ॥ ७.२,२३.८\nचतुर्भुजमुदाराङ्गं चारुचंद्रकलाधरम्  ॥ ७.२,२३.८\nवरदाभयहस्तं च मृगटंकधरं हरम्  ॥ ७.२,२३.९\nभुजंगहारवलयं चारुनीलगलांतरम्  ॥ ७.२,२३.९\nसर्वोपमानरहितं सानुगं सपरिच्छदम्  ॥ ७.२,२३.१०\nततः संचिंतयेत्तस्य वामभागे महेश्वरीम्  ॥ ७.२,२३.१०\nप्रफुल्लोत्पलपत्राभां विस्तीर्णायतलोचनाम्  ॥ ७.२,२३.११\nपूर्णचंद्राभवदनां नीलकुंचितमूर्धजाम्  ॥ ७.२,२३.११\nनीलोत्पलदलप्रख्यां चन्द्रार्धकृतशेखराम्  ॥ ७.२,२३.१२\nअतिवृत्तघनोत्तुंगस्निग्धपीनपयोधराम्  ॥ ७.२,२३.१२\nतनुमध्यां पृथुश्रोणीं पीतसूक्ष्मवराम्बराम्  ॥ ७.२,२३.१३\nसर्वाभरणसंपन्नां ललाटतिलकोज्ज्वलाम्  ॥ ७.२,२३.१३\nविचित्रपुष्पसंकीर्णकेशपाशोपशोभिताम्  ॥ ७.२,२३.१४\nसर्वतो ऽनुगुणाकारां किंचिल्लज्जानताननाम्  ॥ ७.२,२३.१४\nहेमारविंदं विलसद्दधानां दक्षिणे करे  ॥ ७.२,२३.१५\nदंडवच्चापरं हस्ते न्यस्यासीनां महासने  ॥ ७.२,२३.१५\nपाशविच्छेदिकां साक्षात्सच्चिदानंदरूपिणीम्  ॥ ७.२,२३.१६\nएवं देवं च देवीं च ध्यात्वासनवरे शुभे  ॥ ७.२,२३.१६\nसर्वोपचारवद्भक्त्या भावपुष्पैस्समर्चयेत् ॥ ७.२,२३.१७\nअथवा परिकल्प्यैवं मूर्तिमन्यतमां विभोः  ॥ ७.२,२३.१७\nशैवीं सदाशिवाख्यां वा तथा माहेश्वरीं पराम्  ॥ ७.२,२३.१८\nषड्विंशकाभिधानां वा श्रीकंठाख्यामथापि वा  ॥ ७.२,२३.१८\nमन्त्रन्यासादिकां चापि कृत्वा स्वस्यां तनौ यथा  ॥ ७.२,२३.१९\nअस्यां मूर्तौ मूर्तिमंतं शिवं सदसतः परम्  ॥ ७.२,२३.१९\nध्यात्वा बाह्यक्रमेणैव पूजां निर्वर्तयेद्धिया  ॥ ७.२,२३.२०\nसमिदाज्यादिभिः पश्चान्नाभौ होमं च भावयेत् ॥ ७.२,२३.२०\nभ्रूमध्ये च शिवं ध्यायेच्छुद्धदीपशिखाकृतिम्  ॥ ७.२,२३.२१\nइत्थमंगे स्वतंत्रे वा योगे ध्यानमये शुभे  ॥ ७.२,२३.२१\nअग्निकार्यावसानं च सर्वत्रैव समो विधिः  ॥ ७.२,२३.२२\nअथ चिंतामयं सर्वं समाप्याराधनक्रमम्  ॥ ७.२,२३.२२\nलिंगे च पूजयेद्देवं स्थंडिले वानले ऽपि वा  ॥ ७.२,२३.२३"
  }
]
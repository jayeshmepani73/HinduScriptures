[
  {
    "text": "ईश्वर उवाच\nअथ वक्ष्यामि देवेशि भक्तानामधिकारिणाम्  ॥ ७.२,११.१\nविदुषां द्विजमुख्यानां वर्णधर्मसमासतः  ॥ ७.२,११.१\nत्रिः स्नानं चाग्निकार्यं च लिंगार्चनमनुक्रमम्  ॥ ७.२,११.२\nदानमीश्ररभावश्च दया सर्वत्र सर्वदा  ॥ ७.२,११.२\nसत्यं संतोषमास्तिक्यमहिंसा सर्वजंतुषु  ॥ ७.२,११.३\nह्रीश्रद्धाध्ययनं योगस्सदाध्यापनमेव च  ॥ ७.२,११.३\nव्याख्यानं ब्रह्मचर्यं च श्रवणं च तपः क्षमा  ॥ ७.२,११.४\nशौचं शिखोपवीतं च उष्णीषं चोत्तरीयकम्  ॥ ७.२,११.४\nनिषिद्धासेवनं चैव भस्मरुद्राक्षधारणम्  ॥ ७.२,११.५\nपर्वण्यभ्यर्चनं देवि चतुर्दश्यां विशेषतः  ॥ ७.२,११.५\nपानं च ब्रह्मकूर्चस्य मासि मासि यथाविधि  ॥ ७.२,११.६\nअभ्यर्चनं विशेषेण तेनैव स्नाप्य मां प्रिये  ॥ ७.२,११.६\nसर्वक्रियान्न सन्त्यागः श्रद्धान्नस्य च वर्जनम्  ॥ ७.२,११.७\nतथा पर्युषितान्नस्य यावकस्य विशेषतः  ॥ ७.२,११.७\nमद्यस्य मद्यगन्धस्य नैवेद्यस्य च वर्जनम्  ॥ ७.२,११.८\nसामान्यं सर्ववर्णानां ब्राह्मणानां विशेषतः  ॥ ७.२,११.८\nक्षमा शांतिश्च सन्तोषस्सत्यमस्तेयमेव च  ॥ ७.२,११.९\nब्रह्मचर्यं मम ज्ञानं वैराग्यं भस्मसेवनम्  ॥ ७.२,११.९\nसर्वसंगनिवृत्तिश्च दशैतानि विशेषतः  ॥ ७.२,११.१०\nलिंगानि योगिनां भूयो दिवा भिक्षाशनं तथा  ॥ ७.२,११.१०\nवानप्रस्थाश्रमस्थानां समानमिदमिष्यते  ॥ ७.२,११.११\nरात्रौ न भोजनं कार्यं सर्वेषां ब्रह्मचारिणाम्  ॥ ७.२,११.११\nअध्यापनं याजनं च क्षत्रियस्याप्रतिग्रहः  ॥ ७.२,११.१२\nवैश्यस्य च विशेषेण मया नात्र विधीयते  ॥ ७.२,११.१२\nरक्षणं सर्ववर्णानां युद्धे शत्रुवधस्तथा  ॥ ७.२,११.१३\nदुष्टपक्षिमृगाणां च दुष्टानां शातनं नृणाम्  ॥ ७.२,११.१३\nअविश्वासश्च सर्वत्र विश्वासो मम योगिषु  ॥ ७.२,११.१४\nस्त्रीसंसर्गश्च कालेषु चमूरक्षणमेव च  ॥ ७.२,११.१४\nसदा संचारितैश्चारैर्लोकवृत्तांतवेदनम्  ॥ ७.२,११.१५\nसदास्त्रधारणं चैव भस्मकंचुकधारणम्  ॥ ७.२,११.१५\nराज्ञां ममाश्रमस्थानामेष धर्मस्य संग्रहः  ॥ ७.२,११.१६\nगोरक्षणं च वाणिज्यं कृषिर्वैश्यस्य कथ्यते  ॥ ७.२,११.१६\nशुश्रूषेतरवर्णानां धर्मः शूद्रस्य कथ्यते  ॥ ७.२,११.१७\nउद्यानकरणं चैव मम क्षेत्रसमाश्रयः  ॥ ७.२,११.१७\nधर्मपत्न्यास्तु गमनं गृहस्थस्य विधीयते  ॥ ७.२,११.१८\nब्रह्मचर्यं वनस्थानां यतीनां ब्रह्मचारिणाम्  ॥ ७.२,११.१८\nस्त्रीणां तु भर्तृशुश्रूषा धर्मो नान्यस्सनातनः  ॥ ७.२,११.१९\nममार्चनं च कल्याणि नियोगो भर्तुरस्ति चेत् ॥ ७.२,११.१९\nया नारी भर्तृशुश्रूषां विहाय व्रततत्परा  ॥ ७.२,११.२०\nसा नारी नरकं याति नात्र कार्या विचारणा  ॥ ७.२,११.२०\nअथ भर्तृविहीनाया वक्ष्ये धर्मं सनातनम्  ॥ ७.२,११.२१\nव्रतं दानं तपः शौचं भूशय्यानक्तभोजनम्  ॥ ७.२,११.२१\nब्रह्मचर्यं सदा स्नानं भस्मना सलिलेन वा  ॥ ७.२,११.२२\nशांतिर्मौनं क्षमा नित्यं संविभागो यथाविधि  ॥ ७.२,११.२२\nअष्टाभ्यां च चतुर्दश्यां पौर्णमास्यां विशेषतः  ॥ ७.२,११.२३\nएकादश्यां च विधिवदुपवासोममार्चनम्  ॥ ७.२,११.२३\nइति संक्षेपतः प्रोक्तो मयाश्रमनिषेविणाम्  ॥ ७.२,११.२४\nब्रह्मक्षत्रविशां देवि यतीनां ब्रह्मचारिणाम्  ॥ ७.२,११.२४\nतथैव वानप्रस्थानां गृहस्थानां च सुन्दरि  ॥ ७.२,११.२५\nशूद्राणामथ नारीणां धर्म एष सनातनः  ॥ ७.२,११.२५\nध्येयस्त्वयाहं देवेशि सदा जाप्यः षडक्षरः  ॥ ७.२,११.२६\nवेदोक्तमखिलं धर्ममिति धर्मार्थसंग्रहः  ॥ ७.२,११.२६\nअथ ये मानवा लोके स्वेच्छया धृतविग्रहाः  ॥ ७.२,११.२७\nभावातिशयसंपन्नाः पूर्वसंस्कारसंयुताः  ॥ ७.२,११.२७\nविरक्ता वानुरक्ता वा स्त्र्यादीनां विषयेष्वपि  ॥ ७.२,११.२८\nपापैर्न ते विलिंपंते १ पद्मपत्रमिवांभसा  ॥ ७.२,११.२८\nतेषां ममात्मविज्ञानं विशुद्धानां विवेकिनाम्  ॥ ७.२,११.२९\nमत्प्रसादाद्विशुद्धानां दुःखमाश्रमरक्षणात् ॥ ७.२,११.२९\nनास्ति कृत्यमकृत्यं च समाधिर्वा परायणम्  ॥ ७.२,११.३०\nन विधिर्न निषेधश्च तेषां मम यथा तथा  ॥ ७.२,११.३०\nतथेह परिपूर्णस्य साध्यं मम न विद्यते  ॥ ७.२,११.३१\nतथैव कृतकृत्यानां तेषामपि न संशयः  ॥ ७.२,११.३१\nमद्भक्तानां हितार्थाय मानुषं भावमाश्रिताः  ॥ ७.२,११.३२\nरुद्रलोकात्परिभ्रष्टास्ते रुद्रा नात्र संशयः  ॥ ७.२,११.३२\nममानुशासनं यद्वद्ब्रह्मादीनां प्रवर्तकम्  ॥ ७.२,११.३३\nतथा नराणामन्येषां तन्नियोगः प्रवर्तकः  ॥ ७.२,११.३३\nममाज्ञाधारभावेन सद्भावातिशयेन च  ॥ ७.२,११.३४\nतदालोकनमात्रेण सर्वपापक्षयो भवेत् ॥ ७.२,११.३४\nप्रत्ययाश्च प्रवर्तंते प्रशस्तफलसूचकाः  ॥ ७.२,११.३५\nमयि भाववतां पुंसां प्रागदृष्टार्थगोचराः  ॥ ७.२,११.३५\nकंपस्वेदो ऽश्रुपातश्च कण्ठे च स्वरविक्रिया  ॥ ७.२,११.३६\nआनंदाद्युपलब्धिश्च भवेदाकस्मिकी मुहुः  ॥ ७.२,११.३६\nस तैर्व्यस्तैस्समस्तैर्वा लिंगैरव्यभिचारिभिः  ॥ ७.२,११.३७\nमंदमध्योत्तमैर्भावैर्विज्ञेयास्ते नरोत्तमाः  ॥ ७.२,११.३७\nयथायोग्निसमावेशान्नायो भवति केवलम्  ॥ ७.२,११.३८\nस तथैव मम सान्निध्यान्न ते केवलमानुषाः  ॥ ७.२,११.३८\nहस्तपादादिसाधर्म्याद्रुद्रान्मर्त्यवपुर्धरान्  ॥ ७.२,११.३९\nप्राकृतानिव मन्वानो नावजानीत पंडितः  ॥ ७.२,११.३९\nअवज्ञानं कृतं तेषु नरैर्व्यामूढचेतनैः  ॥ ७.२,११.४०\nआयुः श्रियं कुलं शीलं हित्वा निरयमावहेत् ॥ ७.२,११.४०\nब्रह्मविष्णुसुरेशानामपि तूलायते पदम्  ॥ ७.२,११.४१\nमत्तोन्यदनपेक्षाणामुद्धृतानां महात्मनाम्  ॥ ७.२,११.४१\nअशुद्धं बौद्धमैश्वर्यं प्राकृतं पौरुषं तथा  ॥ ७.२,११.४२\nगुणेशानामतस्त्याज्यं गुणातीतपदैषिणाम्  ॥ ७.२,११.४२\nअथ किं बहुनोक्तेन श्रेयः प्राप्त्यैकसाधनम्  ॥ ७.२,११.४३\nमयि चित्तसमासंगो येन केनापि हेतुना  ॥ ७.२,११.४३\nउपमन्युरुवाच\nइत्थं श्रीकण्ठनाथेन शिवेन परमात्मना  ॥ ७.२,११.४४\nहिताय जगतामुक्तो ज्ञानसारार्थसंग्रहः  ॥ ७.२,११.४४\nविज्ञानसंग्रहस्यास्य वेदशास्त्राणि कृत्स्नशः  ॥ ७.२,११.४५\nसेतिहासपुराणानि विद्या व्याख्यानविस्तरः  ॥ ७.२,११.४५\nज्ञानं ज्ञेयमनुष्ठेयमधिकारो ऽथ साधनम्  ॥ ७.२,११.४६\nसाध्यं चेति षडर्थानां संग्रहत्वेष संग्रहः  ॥ ७.२,११.४६\nगुरोरधिकृतं ज्ञानं ज्ञेयं पाशः पशुः पतिः  ॥ ७.२,११.४७\nलिंगार्चनाद्यनुष्ठेयं भक्तस्त्वधिकृतो ऽपि यः  ॥ ७.२,११.४७\nसाधनं शिवमंत्राद्यं साध्यं शिवसमानता  ॥ ७.२,११.४८\nषडर्थसंग्रहस्यास्य ज्ञानात्सर्वज्ञतोच्यते  ॥ ७.२,११.४८\nप्रथमं कर्म यज्ञादेर्भक्त्या वित्तानुसारतः  ॥ ७.२,११.४९\nबाह्येभ्यर्च्य शिवं पश्चादंतर्यागरतो भवेत् ॥ ७.२,११.४९\nरतिरभ्यंतरे यस्य न बाह्ये पुण्यगौरवात् ॥ ७.२,११.५०\nन कर्म करणीयं हि बहिस्तस्य महात्मनाः  ॥ ७.२,११.५०\nज्ञानामृतेन तृप्तस्य भक्त्या शैवशिवात्मनः  ॥ ७.२,११.५१\nनांतर्न च बहिः कृष्ण कृत्यमस्ति कदाचन  ॥ ७.२,११.५१\nतस्मात्क्रमेण संत्यज्य बाह्यमाभ्यंतरं तथा  ॥ ७.२,११.५२\nज्ञानेन ज्ञेयमालोक्याज्ञानं चापि परित्यजेत् ॥ ७.२,११.५२\nनैकाग्रं चेच्छिवे चित्तं किं कृतेनापि कर्मणा  ॥ ७.२,११.५३\nएकाग्रमेव चेच्चित्तं किं कृतेनापि कर्मणा  ॥ ७.२,११.५३\nतस्मात्कर्माण्यकृत्वा वा कृत्वा वांतर्बहिःक्रमात् ॥ ७.२,११.५४\nयेन केनाप्युपायेन शिवे चित्तं निवेशयेत् ॥ ७.२,११.५४\nशिवे निविष्टचित्तानां प्रतिष्ठितधियां सताम्  ॥ ७.२,११.५५\nपरत्रेह च सर्वत्र निर्वृतिः परमा भवेत् ॥ ७.२,११.५५\nइहोन्नमः शिवायेति मंत्रेणानेन सिद्धयः  ॥ ७.२,११.५६\nस तस्मादधिगंतव्यः परावरविभूतये  ॥ ७.२,११.५६"
  }
]
[
  {
    "text": "श्रीकृष्ण उवाच\nभगवान्मंत्रमाहात्म्यं भवता कथितं प्रभो  ॥ १\nतत्प्रयोगविधानं च साक्षाच्छ्रुतिसमं यथा  ॥ १\nइदानीं श्रोतुमिच्छामि शिवसंस्कारमुत्तमम्  ॥ २\nमंत्रसंग्रहणे किंचित्सूचितन्न तु विस्मृतम्  ॥ २\nउपमन्युरुवाच\nहन्त ते कथयिष्यामि सर्वपापविशोधनम्  ॥ ३\nसंस्कारं परमं पुण्यं शिवेन पतिभाषितम्  ॥ ३\nसम्यक्कृताधिकारः स्यात्पूजादिषु नरो यतः  ॥ ४\nसंस्कारः कथ्यते तेन षडध्वपरिशोधनम्  ॥ ४\nदीयते येन विज्ञानं क्षीयते पाशबंधनम्  ॥ ५\nतस्मात्संस्कार एवायं दीक्षेत्यपि च कथ्यते  ॥ ५\nशांभवी चैव शाक्ती च मांत्री चैव शिवागमे  ॥ ६\nदीक्षोपदिश्यते त्रेधा शिवेन परमात्मना  ॥ ६\nगुरोरालोकमात्रेण स्पर्शात्संभाषणादपि  ॥ ७\nसद्यस्संज्ञा भवेज्जंतोः पाशोपक्षयकारिणी  ॥ ७\nसा दीक्षा शांभवी प्रोक्ता सा पुनर्भिद्यते द्विधा  ॥ ८\nतीव्रा तीव्रतरा चेति पाशो पक्षयभेदतः  ॥ ८\nयया स्यान्निर्वृतिः सद्यस्सैव तीव्रतरा मता  ॥ ९\nतीव्रा तु जीवतोत्यंतं पुंसः पापविशोधिका  ॥ ९\nशक्ती ज्ञानवती दीक्षा शिष्यदेहं प्रविश्य तु  ॥ १०\nगुरुणा योगमार्गेण क्रियते ज्ञानचक्षुषा  ॥ १०\nमांत्री क्रियावती दीक्षा कुंडमंडलपूर्विका  ॥ ११\nमंदमंदतरोद्देशात्कर्तव्या गुरुणा बहिः  ॥ ११\nशक्तिपातानुसारेण शिष्यो ऽनुग्रहमर्हति  ॥ १२\nशैवधर्मानुसारस्य तन्मूलत्वात्समासतः  ॥ १२\nयत्र शक्तिर्न पतिता तत्र शुद्धिर्न जायते  ॥ १३\nन विद्या न शिवाचारो न मुक्तिर्न च सिद्धयः  ॥ १३\nतस्माल्लिंगानि संवीक्ष्य शक्तिपातस्य भूयसः  ॥ १४\nज्ञानेन क्रियया वाथ गुरुश्शिष्यं विशोधयेत् ॥ १४\nयो ऽन्यथा कुरुते मोहात्स विनश्यति दुर्मतिः  ॥ १५\nतस्मात्सर्वप्रकारेण गुरुः शिष्यं परीक्षयेत् ॥ १५\nलक्षणं शक्तिपातस्य प्रबोधानंदसंभवः  ॥ १६\nसा यस्मात्परमा शक्तिः प्रबोधानंदरूपिणी  ॥ १६\nआनंदबोधयोर्लिंगमंतःकरणविक्रियाः  ॥ १७\nयथा स्यात्कंपरोमांचस्वरनेत्रांगविक्रियाः  ॥ १७\nशिष्योपि लक्षणैरेभिः कुर्याद्गुरुपरीक्षणम्  ॥ १८\nतत्संपर्कैः शिवार्चादौ संगतैर्वाथ तद्गतैः  ॥ १८\nशिष्यस्तु शिक्षणीयत्वाद्गुरोर्गौरवकारणात् ॥ १९\nतस्मात्सर्वप्रयत्नेन गुरोर्गौरवमाचरेत् ॥ १९\nयो गुरुस्स शिवः प्रोक्तो यः शिवः स गुरुः स्मृतः  ॥ २०\nगुरुर्वा शिव एवाथ विद्याकारेण संस्थितः  ॥ २०\nयथा शिवस्तथा विद्या यथा विद्या तथा गुरुः  ॥ २१\nशिवविद्या गुरूणां च पूजया सदृशं फलम्  ॥ २१\nसर्वदेवात्मकश्चासौ सर्वमंत्रमयो गुरुः  ॥ २२\nतस्मात्सर्वप्रयत्नेन यस्याज्ञां शिरसा वहेत् ॥ २२\nश्रेयो ऽर्थी यदि गुर्वाज्ञां मनसापि न लंघयेत् ॥ २३\nगुर्वाज्ञापालको यस्माज्ज्ञानसंपत्तिमश्नुते  ॥ २३\nगच्छंस्तिष्ठन्स्वपन्भुंजन्नान्यत्कर्म समाचरेत् ॥ २४\nसमक्षं यदि कुर्वीत सर्वं चानुज्ञया गुरोः  ॥ २४\nगुरोर्गृहे समक्षं वा न यथेष्टासनो भवेत् ॥ २५\nगुरुर्देवो यतः साक्षात्तद्गृहं देवमन्दिरम्  ॥ २५\nपापिनां च यथा संगात्तत्पापात्पतितो भवेत् ॥ २६\nयथेह वह्निसंपर्कान्मलं त्यजति कांचनम्  ॥ २६\nतथैव गुरुसंपर्कात्पापं त्यजति मानवः  ॥ २७\nयथा वह्निसमीपस्थो घृतकुम्भो विलीयते  ॥ २७\nतथा पापं विलीयेत ह्याचार्यस्य समीपतः  ॥ २८\nयथा प्रज्वलितो वह्निः शुष्कमार्द्रं च निर्दहेत् ॥ २८\nतथायमपि संतुष्टो गुरुः पापं क्षणाद्दहेत् ॥ २९\nमनसा कर्मणा वाचा गुरोः क्रोधं न कारयेत् ॥ २९\nतस्य क्रोधेन दह्यंते ह्यायुःश्रीज्ञानसत्क्रियाः  ॥ ३०\nतत्क्रोधकारिणो ये स्युस्तेषां यज्ञाश्च निष्फलाः  ॥ ३०\nयमश्च नियमाश्चैव नात्र कार्या विचारणा  ॥ ३१\nगुरोर्विरुद्धं यद्वाक्यं न वदेज्जातुचिन्नरः  ॥ ३१\nवदेद्यदि महामोहाद्रौरवं नरकं व्रजेत् ॥ ३२\nमनसा कर्मणा वाचा गुरुमुद्दिश्य यत्नतः  ॥ ३२\nश्रेयोर्थी चेन्नरो धीमान्न मिथ्याचारमाचरेत् ॥ ३३\nगुरोर्हितं प्रियं कुर्यादादिष्टो वा न वा सदा  ॥ ३३\nअसमक्षं समक्षं वा तस्य कार्यं समाचरेत् ॥ ३४\nइत्थमाचारवान्भक्तो नित्यमुद्युक्तमानसः  ॥ ३४\nगुरुप्रियकरः शिष्यः शैवधर्मांस्ततो ऽर्हति  ॥ ३५\nगुरुश्चेद्गुणवान्प्राज्ञः परमानंदभासकः  ॥ ३५\nतत्त्वविच्छिवसंसक्तो मुक्तिदो न तु चापरः  ॥ ३६\nसंवित्संजननं तत्त्वं परमानंदसंभवम्  ॥ ३६\nतत्तत्त्वं विदितं येन स एवानंददर्शकः  ॥ ३७\nन पुनर्नाममात्रेण संविदारहितस्तु यः  ॥ ३७\nअन्योन्यं तारयेन्नौका किं शिला तारयेच्छिलाम्  ॥ ३८\nएतस्या नाममात्रेण मुक्तिर्वै नाममात्रिका  ॥ ३८\nयैः पुनर्विदितं तत्त्वं ते मुक्ता मोचयन्त्यपि  ॥ ३९\nतत्त्वहीने कुतो बोधः कुतो ह्यात्मपरिग्रहः  ॥ ३९\nपरिग्रहविनिर्मुक्तः पशुरित्यभिधीयते  ॥ ४०\nपशुभिः प्रेरितश्चापि पशुत्वं नातिवर्तते  ॥ ४०\nतस्मात्तत्त्वविदेवेह मुक्तो मोचक इष्यते  ॥ ४१\nसर्वलक्षणसंयुक्तः सर्वशास्त्रविदप्ययम्  ॥ ४१\nसर्वोपायविधिज्ञो ऽपि तत्त्वहीनस्तु निष्फलः  ॥ ४२\nयस्यानुभवपर्यंता बुद्धिस्तत्त्वे प्रवर्तते  ॥ ४२\nतस्यावलोकनाद्यैश्च परानन्दो ऽभिजायते  ॥ ४३\nतस्माद्यस्यैव संपर्कात्प्रबोधानंदसंभवः  ॥ ४३\nगुरुं तमेव वृणुयान्नापरं मतिमान्नरः  ॥ ४४\nस शिष्यैर्विनयाचारचतुरैरुचितो गुरुः  ॥ ४४\nयावद्विज्ञायते तावत्सेवनीयो मुमुक्षुभिः  ॥ ४५\nज्ञाते तस्मिन्स्थिरा भक्तिर्यावत्तत्त्वं समाश्रयेत् ॥ ४५\nन तु तत्त्वं त्यजेज्जातु नोपेक्षेत कथंचन  ॥ ४६\nयत्रानंदः प्रबोधो वा नाल्पमप्युपलभ्यते  ॥ ४६\nवत्सरादपि शिष्येण सो ऽन्यं गुरुमुपाश्रयेत् ॥ ४७\nगुरुमन्यं प्रपन्ने ऽपि नावमन्येत पौर्विकम्  ॥ ४७\nगुरोर्भ्रात्ःंस्तथा पुत्रान्बोधकान्प्रेरकानपि  ॥ ४७\nतत्रादावुपसंगम्य ब्राह्मणं वेदपारगम्  ॥ ४८\nगुरुमाराधयेत्प्राज्ञं शुभगं प्रियदर्शनम्  ॥ ४८\nसर्वाभयप्रदातारं करुणाक्रांतमानसम्  ॥ ४९\nतोषयेत्तं प्रयत्नेन मनसा कर्मणा गिरा  ॥ ४९\nतावदाराधयेच्छिष्यः प्रसन्नोसौ भवेद्यथा  ॥ ५०\nतस्मिन्प्रसन्ने शिष्यस्य सद्यः पापक्षयो भवेत् ॥ ५०\nतस्माद्धनानि रत्नानि क्षेत्राणि च गृहाणि च  ॥ ५१\nभूषणानि च वासांसि यानशय्यासनानि च  ॥ ५१\nएतानि गुरवे दद्याद्भक्त्या वित्तानुसारतः  ॥ ५२\nवित्तशाठ्यं न कुर्वीत यदीच्छेत्परमां गतिम्  ॥ ५२\nस एव जनको माता भर्ता बन्धुर्धनं सुखम्  ॥ ५३\nसखा मित्रं च यत्तस्मात्सर्वं तस्मै निवेदयेत् ॥ ५३\nनिवेद्य पश्चात्स्वात्मानं सान्वयं सपरिग्रहम्  ॥ ५४\nसमर्प्य सोदकं तस्मै नित्यं तद्वशगो भवेत् ॥ ५४\nयदा शिवाय स्वात्मानं दत्तवान् देशिकात्मने  ॥ ५५\nतदा शैवो भवेद्देही न ततो ऽस्ति पुनर्भवः  ॥ ५५\nगुरुश्च स्वाश्रितं शिष्यं वर्षमेकं परीक्षयेत् ॥ ५६\nब्राह्मणं क्षत्रियं वैश्यं द्विवर्षं च त्रिवर्षकम्  ॥ ५६\nप्राणद्रव्यप्रदानाद्यैरादेशैश्च समासमैः  ॥ ५७\nउत्तमांश्चाधमे कृत्वा नीचानुत्तमकर्मणि  ॥ ५७\nआक्रुष्टास्ताडिता वापि ये विषादं न यान्त्यपि  ॥ ५८\nते योग्याः संयताः शुद्धाः शिवसंस्कारकर्मणि  ॥ ५८\nअहिंसका दयावंतो नित्यमुद्युक्तचेतसः  ॥ ५९\nअमानिनो बुद्धिमंतस्त्यक्तस्पर्धाः प्रियंवदाः  ॥ ५९\nऋजवो मृदवः स्वच्छा विनीताः स्थिरचेतसः  ॥ ६०\nशौचाचारसमायुक्ताः शिवभक्ता द्विजातयः  ॥ ६०\nएवं वृत्तसमोपेता वाङ्मनःकायकर्मभिः  ॥ ६१\nशोध्या बोध्या यथान्यायमिति शास्त्रेषु निश्चयः  ॥ ६१\nनाधिकारः स्वतो नार्याः शिवसंस्कारकर्मणि  ॥ ६२\nनियोगाद्भर्तुरस्त्येव भक्तियुक्ता यदीश्वरे  ॥ ६२\nतथैव भर्तृहीनाया पुत्रादेरभ्यनुज्ञया  ॥ ६३\nअधिकारो भवत्येव कन्यायाः पितुराज्ञया  ॥ ६३\nशूद्राणां मर्त्यजातीनां पतितानां विशेषतः  ॥ ६३\nतथा संकरजातीनां नाध्वशुद्धिर्विधीयते  ॥ ६४\nतैप्यकृत्रिमभावश्चेच्छिवे परमकारणे  ॥ ६४\nपादोदकप्रदानाद्यैः कुर्युः पापविशोधनम्  ॥ ६५\nअत्रानुलोमजाता ये युक्ता एव द्विजातिषु  ॥ ६५\nतेषामध्वविशुद्ध्यादि कुर्यान्मातृकुलोचितम्  ॥ ६६\nया तु कन्या स्वपित्राद्यैश्शिवधर्मे नियोजिता  ॥ ६६\nसा भक्ताय प्रदातव्या नापराय विरोधिने  ॥ ६७\nदत्ता चेत्प्रतिकूलाय प्रमादाद्बोधयेत्पतिम्  ॥ ६७\nअशक्ता तं परित्यज्य मनसा धर्ममाचरेत् ॥ ६८\nयथा मुनिवरं त्यक्त्वा पतिमत्रिं पतिव्रता  ॥ ६८\nकृतकृत्या ऽभवत्पूर्वं तपसाराध्य शङ्करम्  ॥ ६९\nयथा नारायणं देवं तपसाराध्य पांडवान्  ॥ ६९\nपतींल्लब्धवती धर्मे गुरुभिर्न नियोजिता  ॥ ७०\nअस्वातन्त्र्यकृतो दोषो नेहास्ति परमार्थतः  ॥ ७०\nशिवधर्मे नियुक्तायाश्शिवशासनगौरवात् ॥ ७१\nबहुनात्र किमुक्तेन यो ऽपि को ऽपि शिवाश्रयः  ॥ ७१\nसंस्कार्यो गुर्वधीनश्चेत्संस्क्रिया न प्रभिद्यते  ॥ ७२\nगुरोरालोकनादेव स्पर्शात्संभाषणादपि  ॥ ७२\nयस्य संजायते प्रज्ञा तस्य नास्ति पराजयः  ॥ ७३\nमनसा यस्तु संस्कारः क्रियते योगवर्त्मना  ॥ ७३\nस नेह कथितो गुह्यो गुरुवक्त्रैकगोचरः  ॥ ७४\nक्रियावान्यस्तु संस्कारः कुंडमंडपपूर्वकः  ॥ ७४\nस वक्ष्यते समासेन तस्य शक्यो न विस्तरः  ॥ ७४"
  }
]
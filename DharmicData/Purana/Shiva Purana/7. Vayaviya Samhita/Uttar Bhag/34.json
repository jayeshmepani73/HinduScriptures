[
  {
    "text": "उपमन्युरुवाच\nनित्यनैमित्तिकात्काम्याद्या सिद्धिरिह कीर्तिता  ॥ ७.२,३४.१\nसा सर्वा लभ्येत सद्यो लिंगबेरप्रतिष्ठया  ॥ ७.२,३४.१\nसर्वो लिंगमयो लोकस्सर्वं लिंगे प्रतिष्ठितम्  ॥ ७.२,३४.२\nतस्मात्प्रतिष्ठिते लिंगे भवेत्सर्वं पतिष्ठितम्  ॥ ७.२,३४.२\nब्रह्मणा विष्णुना वापि रुद्रेणान्येन केन वा  ॥ ७.२,३४.३\nलिंगप्रतिष्ठामुत्सृज्य क्रियते स्वपदस्थितिः  ॥ ७.२,३४.३\nकिमन्यदिह वक्तव्यं प्रतिष्ठां प्रति कारणम्  ॥ ७.२,३४.४\nपर्तिष्ठितं शिवेनापि लिंगं वैश्वेश्वरं यतः  ॥ ७.२,३४.४\nतस्मात्सर्वप्रयत्नेन परत्रेह च शर्मणे  ॥ ७.२,३४.५\nस्थापयेत्परमेशस्य लिंगं बेरमथापि वा  ॥ ७.२,३४.५\nश्रीकृष्ण उवाच\nकिमिदं लिंगमाख्यातं कथं लिंगी महेश्वरः  ॥ ७.२,३४.६\nकथं च लिंगभावो ऽस्य कस्मादस्मिञ्छिवो ऽर्च्यते  ॥ ७.२,३४.६\nउपमन्युरुवाच\nअव्यक्तं लिंगमाख्यातं त्रिगुणप्रभवाप्ययम्  ॥ ७.२,३४.७\nअनाद्यनंतं विश्वस्य यदुपादानकारणम्  ॥ ७.२,३४.७\nतदेव मूलप्रकृतिर्माया च गगनात्मिका  ॥ ७.२,३४.८\nतत एव समुत्पन्नं जगदेतच्चराचरम्  ॥ ७.२,३४.८\nअशुद्धं चैव शुद्धं यच्छुद्धाशुद्धं च तत्त्रिधा  ॥ ७.२,३४.९\nततः शिवो महेशश्च रुद्रो विष्णुः पितामहः  ॥ ७.२,३४.९\nभूतानि चेन्द्रियैर्जाता लीयन्ते ऽत्र शिवाज्ञया  ॥ ७.२,३४.१०\nअत एव शिवो लिंगो लिंगमाज्ञापयेद्यतः  ॥ ७.२,३४.१०\nयतो न तदनाज्ञातं कार्याय प्रभवेत्स्वतः  ॥ ७.२,३४.११\nततो जातस्य विश्वस्य तत्रैव विलयो यतः  ॥ ७.२,३४.११\nअनेन लिंगतां तस्य भवेन्नान्येन केनचित् ॥ ७.२,३४.१२\nलिंगं च शिवयोर्देहस्ताभ्यां यस्मादधिष्ठितम्  ॥ ७.२,३४.१२\nअतस्तत्र शिवः साम्बो नित्यमेव समर्चयेत् ॥ ७.२,३४.१३\nलिंगवेदी महादेवी लिंगं साक्षान्महेश्वरः  ॥ ७.२,३४.१३\nतयोः संपूजनादेव स च सा च समर्चितौ  ॥ ७.२,३४.१४\nन तयोर्लिंगदेहत्वं विद्यते परमार्थतः  ॥ ७.२,३४.१४\nयतस्त्वेतौ विशुद्धौ तौ देहस्तदुपचारतः  ॥ ७.२,३४.१५\nतदेव परमा शक्तिः शिवस्य परमात्मनः  ॥ ७.२,३४.१५\nशक्तिराज्ञां यदादत्ते प्रसूते तच्चराचरम्  ॥ ७.२,३४.१६\nन तस्य महिमा शक्यो वक्तुं वर्षशतैरपि  ॥ ७.२,३४.१६\nयेनादौ मोहितौ स्यातां ब्रह्मनारायणावपि  ॥ ७.२,३४.१७\nपुरा त्रिभुवनस्यास्य प्रलये समुपस्थिते  ॥ ७.२,३४.१७\nवारिशय्यागतो विष्णुः सुष्वापानाकुलः सुखम्  ॥ ७.२,३४.१८\n५८९"
  },
  {
    "text": "यदृच्छया गतस्तत्र ब्रह्मा लोकपितामहः  ॥ ७.२,३४.१८\nददर्श पुण्डरीकाक्षं स्वपन्तं तमनाकुलम्  ॥ ७.२,३४.१९\nमायया मोहितः शम्भोर्विष्णुमाह पितामहः  ॥ ७.२,३४.१९\nकस्त्वं वदेत्यमर्षेण प्रहृत्योत्थाप्य माधवम्  ॥ ७.२,३४.२०\nस तु हस्तप्रहारेण तीव्रेणाभिहतः क्षणात् ॥ ७.२,३४.२०\nप्रबुद्धोत्थाय शयनाद्ददर्श परमेष्ठिनम्  ॥ ७.२,३४.२१\nतमाह चांतस्संक्रुद्धः स्वयमक्रुद्धवद्धरिः  ॥ ७.२,३४.२१\nकुतस्त्वमागतो वत्स कस्मात्त्वं व्याकुलो वद  ॥ ७.२,३४.२२\nइति विष्णुवचः श्रुत्वा प्रभुत्वगुणसूचकम्  ॥ ७.२,३४.२२\nरजसा बद्धवैरस्तं ब्रह्मा पुनरभाषत  ॥ ७.२,३४.२३\nवत्सेति मां कुतो ब्रूषे गुरुः शिष्यमिवात्मनः  ॥ ७.२,३४.२३\nमां न जानासि किं नाथं प्रपञ्चो यस्य मे कृतिः  ॥ ७.२,३४.२४\nत्रिधात्मानं विभज्येदं सृष्ट्वाथ परिपाल्यते  ॥ ७.२,३४.२४\nसंहरामि नमे कश्चित्स्रष्टा जगति विद्यते  ॥ ७.२,३४.२५\nइत्युक्ते सति सो ऽप्याह ब्रह्माणं विष्णुरव्ययः  ॥ ७.२,३४.२५\nअहमेवादिकर्तास्य हर्ता च परिपालकः  ॥ ७.२,३४.२६\nभवानपि ममैवांगादवतीर्णः पुराव्ययात् ॥ ७.२,३४.२६\nमन्नियोगात्त्वमात्मानं त्रिधा कृत्वा जगत्त्रयम्  ॥ ७.२,३४.२७\nसृजस्यवसि चांते तत्पुनः प्रतिसृजस्यपि  ॥ ७.२,३४.२७\nविस्मृतोसि जगन्नाथं नारायणमनामयम्  ॥ ७.२,३४.२८\nतवापि जनकं साक्षान्मामेवमवमन्यसे  ॥ ७.२,३४.२८\nतवापराधो नास्त्यत्र भ्रांतोसि मम मायया  ॥ ७.२,३४.२९\nमत्प्रसादादियं भ्रांतिरपैष्यति तवाचिरात् ॥ ७.२,३४.२९\nशृणु सत्यं चतुर्वक्त्र सर्वदेवेश्वरो ह्यहम्  ॥ ७.२,३४.३०\nकर्ता भर्ता च हर्ता च न मयास्ति समो विभुः  ॥ ७.२,३४.३०\nएवमेव विवादोभूद्ब्रह्मविष्ण्वोः परस्परम्  ॥ ७.२,३४.३१\nअभवच्च महायुद्धं भैरवं रोमहर्षणम्  ॥ ७.२,३४.३१\nमुष्टिभिर्न्निघ्नतोस्तीव्रं रजसा बद्धवैरयोः  ॥ ७.२,३४.३२\nतयोर्दर्पापहाराय प्रबोधाय च देवयोः  ॥ ७.२,३४.३२\nमध्ये समाविरभवल्लिंगमैश्वरमद्भुतम्  ॥ ७.२,३४.३३\nज्वालामालासहस्राढ्यमप्रमेयमनौपमम्  ॥ ७.२,३४.३३\nक्षयवृद्धिविनिर्मुक्तमादिमध्यांतवर्जितम्  ॥ ७.२,३४.३४\nतस्य ज्वालासहस्रेण ब्रह्मविष्णू विमोहितौ  ॥ ७.२,३४.३४\nविसृज्य युद्धं किं त्वेतदित्यचिंतयतां तदा  ॥ ७.२,३४.३५\nन तयोस्तस्य याथात्म्यं प्रबुद्धमभवद्यदा  ॥ ७.२,३४.३५\nतदा समुद्यतौ स्यातां तस्याद्यंतं परीक्षितुम्  ॥ ७.२,३४.३६\nतत्र हंसाकृतिर्ब्रह्मा विश्वतः पक्षसंयुतः  ॥ ७.२,३४.३७\nमनोनिलजवो भूत्वा गतस्तूर्ध्वं प्रयत्नतः  ॥ ७.२,३४.३७\nनारायणोपि विश्वात्मा लीलाञ्जनचयोपमम्  ॥ ७.२,३४.३८\nवाराहममितं रूपमस्थाय गतवानधः  ॥ ७.२,३४.३८\nएवं वर्षसहस्रं तु त्वरन् विष्णुरधोगतः  ॥ ७.२,३४.३९\nनापश्यदल्पमप्यस्य मूलं लिंगस्य सूकरः  ॥ ७.२,३४.३९\nतावत्कालं गतश्चोर्ध्वं तस्यांतं ज्ञातुमिच्छया  ॥ ७.२,३४.४०\nश्रांतोत्यंतमदृष्ट्वांतं पापताधः पितामहः  ॥ ७.२,३४.४०\n५९०"
  },
  {
    "text": "तथैव भगवान् विष्णुः श्रांतः संविग्नलोचनः  ॥ ७.२,३४.४१\nक्लेशेन महता तूर्णमधस्तादुत्थितो ऽभवत् ॥ ७.२,३४.४१\nसमागतावथान्योन्यं विस्मयस्मेरवीक्षणौ  ॥ ७.२,३४.४२\nमायया मोहितौ शंभोः कृत्याकृत्यं न जग्मतुः  ॥ ७.२,३४.४२\nपृष्ठतः पार्श्वतस्तस्य चाग्रतश्च स्थितावुभौ  ॥ ७.२,३४.४३\nप्रणिपत्य किमात्मेदमित्यचिंतयतां तदा  ॥ ७.२,३४.४३"
  }
]
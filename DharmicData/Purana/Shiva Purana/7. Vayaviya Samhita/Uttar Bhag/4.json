[
  {
    "text": "कृष्ण उवाच\nभगवन्परमेशस्य शर्वस्यामिततेजसः  ॥\nमूर्तिभिर्विश्वमेवेदं यथा व्याप्तं तथा श्रुतम्  ॥ १\nअथैतज्ज्ञातुमिच्छामि याथात्म्यं पमेशयोः  ॥\nस्त्रीपुंभावात्मकं चेदं ताभ्यां कथमधिष्ठितम्  ॥ २\nउपमन्युरुवाच\nश्रीमद्विभूतिं शिवयोर्याथात्म्यं च समासतः  ॥\nवक्ष्ये तद्विस्तराद्वक्तुं भवेनापि न शक्यते  ॥ ३\nशक्तिः साक्षान्महादेवी महादेवश्च शक्तिमान्  ॥\nतयोर्विभूतिलेशो वै सर्वमेतच्चराचरम्  ॥ ४\nवस्तु किंचिदचिद्रूपं किंचिद्वस्तु चिदात्मकम्  ॥\nद्वयं शुद्धमशुद्धं च परं चापरमेव च  ॥ ५\nयत्संसरति चिच्चक्रमचिच्चक्रसमन्वितम्  ॥\nतदेवाशुद्धमपरमितरं तु परं शुभम्  ॥ ६\nअपरं च परं चैव द्वयं चिदचिदात्मकम्  ॥\nशिवस्य च शिवायाश्च स्वाम्यं चैतत्स्वभावतः  ॥ ७\nशिवयोर्वै वशे विश्वं न विश्वस्य वशे शिवौ  ॥\nईशितव्यमिदं यस्मात्तस्माद्विश्वेश्वरौ शिवौ  ॥ ८\nयथा शिवस्तथा देवी यथा देवी तथा शिवः  ॥\nनानयोरंतरं विद्याच्चंद्रचन्द्रिकयोरिव  ॥ ९\nचंद्रो न खलु भात्येष यथा चंद्रिकया विना  ॥\nन भाति विद्यमानो ऽपि तथा शक्त्या विना शिवः  ॥ १०\nप्रभया हि विनायद्वद्भानुरेष न विद्यते  ॥\nप्रभा च भानुना तेन सुतरां तदुपाश्रया  ॥ ११\nएवं परस्परापेक्षा शक्तिशक्तिमतोः स्थिता  ॥\nन शिवेन विना शक्तिर्न शक्त्या च विना शिवः  ॥ १२\nशक्तौयया शिवो नित्यं भक्तौ मुक्तौ च देहिनाम्  ॥\nआद्या सैका परा शक्तिश्चिन्मयी शिवसंश्रया  ॥ १३\nयामाहुरखिलेशस्य तैस्तैरनुगुणैर्गुणैः  ॥\nसमानधर्मिणीमेव शिवस्य परमात्मनः  ॥ १४\nसैका परा च चिद्रूपा शक्तिः प्रसवधर्मिणी  ॥\nविभज्य बहुधा विश्वं विदधाति शिवेच्छया  ॥ १५\nसा मूलप्रकृतिर्माया त्रिगुणा च त्रिधा स्मृता  ॥\nशिवया च विपर्यस्तं यया ततमिदं जगत् ॥ १६\nएकधा च द्विधा चैव तथा शतसहस्रधा  ॥\nशक्तयः खलु भिद्यंते बहुधा व्यवहारतः  ॥ १७\nशिवेच्छया पराशक्तिः शिवतत्त्वैकतां गता  ॥\nततः परिस्फुरत्यादौ सर्गे तैलं तिलादिव  ॥ १८\nततः क्रियाख्यया शक्त्या शक्तौ शक्तिमदुत्थया  ॥\nतस्यां विक्षोभ्यमाणायामादौ नादः समुद्बभौ  ॥ १९\nनादाद्विनिःसृतो बिंदुर्बिंदोदेवस्सदाशिवः  ॥\nतस्मान्महेश्वरो जातः शुद्धविद्या महेश्वरात् ॥ २०\nसा वाचामीश्वरी शक्तिर्वागीशाख्या हि शूलिनः  ॥\nया सा वर्णस्वरूपेण मातृकेपि विजृम्भते  ॥ २१\nअथानंतसमावेशान्माया कालमवासृजत् ॥\nनियतिञ्च कलां विद्यां कलातोरागपूरुषौ  ॥ २२\nमायातः पुनरेवाभूदव्यक्तं त्रिगुणात्मकम्  ॥\nत्रिगुणाच्च ततो व्यक्ताद्विभक्ताः स्युस्त्रयो गुणाः  ॥ २३\nसत्त्वं रजस्तमश्चेति यैर्व्याप्तमखिलं जगत् ॥\nगुणेभ्यः क्षोभ्यमाणेभ्यो गुणेशाख्यास्त्रिमूर्तयः  ॥ २४\nअभवन्महदादीनि तत्त्वानि च यथाक्रमम्  ॥\nतेभ्यस्स्युरण्डपिण्डानि त्वसंख्यानि शिवाज्ञया  ॥\nअधिष्ठितान्यनन्ताद्यैर्विद्येशैश्चक्रवर्तिभिः  ॥ २५\nशरीरांतरभेदेन शक्तेर्भेदाः प्रकीर्तिताः  ॥\nनानारूपास्तु विज्ञेयाः स्थूलसूक्ष्मविभेदतः  ॥ २६\nरुद्रस्य रौद्री सा शक्तिर्विष्णौर्वै वैष्णवी मता  ॥\nब्रह्माणी ब्रह्मणः प्रोक्ता चेन्द्रस्यैंद्रीति कथ्यते  ॥ २७\nकिमत्र बहुनोक्तेन यद्विश्वमिति कीर्तितम्  ॥\nशक्यात्मनैव तद्व्याप्तं यथा देहे ऽंतरात्मना  ॥ २८\nतस्माच्छक्तिमयं सर्वं जगत्स्थावरजंगमम्  ॥\nकला या परमा शक्तिः कथिता परमात्मनः  ॥ २९\nएवमेषा परा शक्तिरीश्वरेच्छानुयायिनी  ॥\nस्थिरं चरं च यद्विश्वं सृजतीति विनिश्चयः  ॥ ३०\nज्ञानक्रिया चिकीर्षाभिस्तिसृभिस्स्वात्मशक्तिभिः  ॥\nशक्तिमानीश्वरः शश्वद्विश्वं व्याप्याधितिष्ठति  ॥ ३१\nइदमित्थमिदं नेत्थं भवेदित्येवमात्मिका  ॥\nइच्छाशक्तिर्महेशस्य नित्या कार्यनियामिका  ॥ ३२\nज्ञानशक्तिस्तु तत्कार्यं करणं कारणं तथा  ॥\nप्रयोजनं च तत्त्वेन बुद्धिरूपाध्यवस्यति  ॥ ३३\nयथेप्सितं क्रियाशक्तिर्यथाध्यवसितं जगत् ॥\nकल्पयत्यखिलं कार्यं क्षणात्संकल्परूपिणी  ॥ ३४\nयथा शक्तित्रयोत्थानं शक्तिप्रसवधर्मिणी  ॥\nशक्त्या परमया नुन्ना प्रसूते सकलं जगत् ॥ ३५\nएवं शक्तिसमायोगाच्छक्तिमानुच्यते शिवः  ॥\nशक्तिशक्तिमदुत्थं तु शाक्तं शैवमिदं जगत् ॥ ३६\nयथा न जायते पुत्रः पितरं मातरं विना  ॥\nतथा भवं भवानीं च विना नैतच्चराचरम्  ॥\nस्त्रीपुंसप्रभवं विश्वं स्त्रीपुंसात्मकमेव च  ॥ ३७\nस्त्रीपुंसयोर्विभूतिश्च स्त्रीपुंसाभ्यामधिष्ठितम्  ॥\nपरमात्मा शिवः प्रोक्तश्शिवा सा च प्रकीर्तिता  ॥ ३८\nशिवस्सदाशिवः प्रोक्तः शिवा सा च मनोन्मनी  ॥\nशिवो महेश्वरो ज्ञेयः शिवा मायेति कथ्यते  ॥ ३९\nपुरुषः परमेशानः प्रकृतिः परमेश्वरी  ॥\nरुद्रो महेश्वरस्साक्षाद्रुद्राणी रुद्रवल्लभा  ॥ ४०\nविष्णुर्विश्वेश्वरो देवो लक्ष्मीर्विश्वेश्वरप्रिया  ॥\nब्रह्मा शिवो यदा स्रष्टा ब्रह्माणी ब्रह्मणः प्रिया  ॥ ४१\nभास्करो भगवाञ्छंभुः प्रभा भगवती शिवा  ॥\nमहेंद्रो मन्मथारातिः शची शैलेन्द्रकन्यका  ॥ ४२\nजातवेदा महादेवः स्वाहा शर्वार्धदेहिनी  ॥\nयमस्त्रियंबको देवस्तत्प्रिया गिरिकन्यका  ॥ ४३\nनिरृतिर्भगवानीशो नैरृती नगनंदनी  ॥\nवरुणो भगवान्रुद्रो वारुणी भूधरात्मजा  ॥ ४४\nबालेंदुशेखरो वायुः शिवा शिवमनोहरा  ॥\nयक्षो यज्ञशिरोहर्ता ऋद्धिर्हिमगिरीन्द्रजा  ॥ ४५\nचंद्रार्धशेखरश्चंद्रो रोहिणी रुद्रवल्लभा  ॥\nईशानः परमेशानस्तदार्या परमेश्वरी  ॥ ४६\nअनंतवलयो ऽनंतो ह्यनंतानंतवल्लभा  ॥\nकालाग्निरुद्रः कालारिः काली कालांतकप्रिया  ॥ ४७\nपुरुषाख्यो मनुश्शंभुः शतरूपा शिवप्रिया  ॥\nदक्षस्साक्षान्महादेवः प्रसूतिः परमेश्वरी  ॥ ४८\nरुचिर्भवो भवानी च बुधैराकूतिरुच्यते  ॥\nभृगुर्भगाक्षिहा देवः ख्यातिस्त्रिनयनप्रिया  ॥ ४९\nमरीचिभगवान्रुद्रः संभूतिश्शर्ववल्लभा  ॥\nगंगाधरो ऽंगिरा ज्ञेयः स्मृतिः साक्षादुमा स्मृता  ॥ ५०\nपुलस्त्यः शशभृन्मौलिः प्रीतिः कांता पिनाकिनः  ॥\nपुलहस्त्रिपुरध्वंसी तत्प्रिया तु शिवप्रिया  ॥ ५१\nक्रतुध्वंसी क्रतुः प्रोक्तः संनतिर्दयिता विभोः  ॥\nत्रिनेत्रो ऽत्रिरुमा साक्षादनसूया स्मृता बुधैः  ॥ ५२\nकश्यपः कालहा देवो देवमाता महेश्वरी  ॥\nवसिष्ठो मन्मथारातिर्देवी साक्षादरुंधती  ॥ ५३\nशंकरः पुरुषास्सर्वे स्त्रियस्सर्वा महेश्वरी  ॥\nसर्वे स्त्रीपुरुषास्तस्मात्तयोरेव विभूतयः  ॥ ५४\nविषयी भगवानीशो विषयः परमेश्वरी  ॥\nश्राव्यं सर्वमुमारूपं श्रोता शूलवरायुधः  ॥ ५५\nप्रष्टव्यं वस्तुजातं तु धत्ते शंकरवल्लभा  ॥\nप्रष्टा स एव विश्वात्मा बालचन्द्रावतंसकः  ॥ ५६\nद्रष्टव्यं वस्तुरूपं तु बिभर्ति वक्तवल्लभा  ॥\nद्रष्टा विश्वेश्वरो देवः शशिखंडशिखामणिः  ॥ ५७\nरसजातं महादेवी देवो रसयिता शिवः  ॥\nप्रेयजातं च गिरिजा प्रेयांश्चैव गराशनः  ॥ ५८\nमंतव्यवस्तुतां धत्ते सदा देवी महेश्वरी  ॥\nमंता स एव विश्वात्मा महादेवो महेश्वरः  ॥ ५९\nबोद्धव्यवस्तुरूपं तु बिभर्ति भववल्लभा  ॥\nदेवस्स एव भगवान्बोद्धा मुग्धेन्दुशेखरः  ॥ ६०\nप्राणः पिनाकी सर्वेषां प्राणिनां भगवान्प्रभुः  ॥\nप्राणस्थितिस्तु सर्वेषामंबिका चांबुरूपिणी  ॥ ६१\nबिभर्ति क्षेत्रतां देवी त्रिपुरांतकवल्लभा  ॥\nक्षेत्रज्ञत्वं तदा धत्ते भगवानंतकांतकः  ॥ ६२\nअहः शूलायुधो देवः शूलपाणिप्रिया निशा  ॥\nआकाशः शंकरो देवः पृथिवी शंकरप्रिया  ॥ ६३\nसमुद्रो भगवानीशो वेला शैलेन्द्रकन्यका  ॥\nवृक्षो वृषध्वजो देवो लता विश्वेश्वरप्रिया  ॥ ६४\nपुंल्लिंगमखिलं धत्ते भगवान्पुरशासनः  ॥\nस्त्रिलिंगं चाखिलं धत्ते देवी देवमनोरमा  ॥ ६५\nशब्दजालमशेषं तु धत्ते सर्वस्य वल्लभा  ॥\nअर्थस्वरूपमखिलं धत्ते मुग्धेन्दुशेखरः  ॥ ६६\nयस्य यस्य पदार्थस्य या या शक्तिरुदाहृता  ॥\nसा सा विश्वेश्वरी देवी स स सर्वो महेश्वरः  ॥ ६७\nयत्परं यत्पवित्रं च यत्पुण्यं यच्च मंगलम्  ॥\nतत्तदाह महाभागास्तयोस्तेजोविजृंभितम्  ॥ ६८\nयथा दीपस्य दीप्तस्य शिखा दीपयते गृहम्  ॥\nतथा तेजस्तयोरेतद्व्याप्य दीपयते जगत् ॥ ६९\nतृणादिशिवमूर्त्यंतं विश्वख्यातिशयक्रमः  ॥\nसन्निकर्षक्रमवशात्तयोरिति परा श्रुतिः  ॥ ७०\nसर्वाकारात्मकावेतौ सर्वश्रेयोविधायिनौ  ॥\nपूजनीयौ नमस्कार्यौ चिंतनीयौ च सर्वदा  ॥ ७१\nयथाप्रज्ञमिदं कृष्ण याथात्म्यं परमेशयोः  ॥\nकथितं हि मया ते ऽद्य न तु तावदियत्तया  ॥ ७२\nतत्कथं शक्यते वक्तुं याथात्म्यं परमेशयोः  ॥\nमहतामपि सर्वेषां मनसो ऽपि बहिर्गतम्  ॥ ७३\nअंतर्गतमनन्यानामीश्वरार्पितचेतसाम्  ॥\nअन्येषां बुद्ध्यनारूढमारूढं च यथैव तत् ॥ ७४\nयेयमुक्ता विभूतिर्वै प्राकृती सा परा मता  ॥\nअप्राकृतां परामन्यां गुह्यां गुह्यविदो विदुः  ॥ ७५\nयतो वाचो निवर्तंते मनसा चेन्द्रियैस्सह  ॥\nअप्राकृती परा चैषा विभूतिः पारमेश्वरी  ॥ ७६\nसैवेह परमं धाम सैवेह परमा गतिः  ॥\nसैवेह परमा काष्ठा विभूतिः परमेष्ठिनः  ॥ ७७\nतां प्राप्तुं प्रयतंते ऽत्र जितश्वासा जितेंद्रियाः  ॥\nगर्भकारा गृहद्वारं निश्छिद्रं घटितुं यथा  ॥ ७८\nसंसाराशीविषालीढमृतसंजीवनौषधम्  ॥\nविभूतिं शिवयोर्विद्वान्न बिभेति कुतश्चन  ॥ ७९\nयः परामपरां चैव विभूतिं वेत्ति तत्त्वतः  ॥\nसो ऽपरो भूतिमुल्लंघ्य परां भूतिं समश्नुते  ॥ ८०\nएतत्ते कथितं कृष्ण याथात्म्यं परमात्मनोः  ॥\nरहस्यमपि योग्यो ऽसि भर्गभक्तो भवानिति  ॥ ८१\nनाशिष्येभ्यो ऽप्यशैवेभ्यो नाभक्तेभ्यः कदाचन  ॥\nव्याहरेदीशयोर्भूतिमिति वेदानुशासनम्  ॥ ८२\nतस्मात्त्वमतिकल्याणपरेभ्यः कथयेन्न हि  ॥\nत्वादृशेभ्यो ऽनुरूपेभ्यः कथयैतन्न चान्यथा  ॥ ८३\nविभूतिमेतां शिवयोर्योग्येभ्यो यः प्रदापयेत् ॥\nसंसारसागरान्मुक्तः शिवसायुज्यमाप्नुयात् ॥ ८४\nकीर्तनादस्य नश्यंति महान्त्यः पापकोटयः  ॥\nत्रिश्चतुर्धासमभ्यस्तैर्विनश्यंति ततो ऽधिकाः  ॥ ८५\nनश्यंत्यनिष्टरिपवो वर्धन्ते सुहृदस्तथा  ॥\nविद्या च वर्धते शैवी मतिस्सत्ये प्रवर्तते  ॥ ८६\nभक्तिः पराः शिवे साम्बे सानुगे सपरिच्छिदे  ॥\nयद्यदिष्टतमं चान्यत्तत्तदाप्नोत्यसंशयम्  ॥ ८७\nअन्तःशुचिः शिवे भक्तो विस्रब्धः कीर्तयेद्यदि  ॥\nप्रबलैः कर्मभिः पूर्वैः फलं चेत्प्रतिबध्यते  ॥\nपुनः पुनः समभ्यस्येत्तस्य नास्तीह दुर्ल्लभम्  ॥ ८८"
  }
]
[
  {
    "text": "उपमन्युरुवाच\nप्रोक्षयेन्मूलमंत्रेण पूजास्थानं विशुद्धये  ॥ ७.२,२४.१\nगन्धचन्दनतोयेन पुष्पं तत्र विनिक्षिपेत् ॥ ७.२,२४.१\nअस्त्रेणोत्सार्य वै विघ्नानवगुण्ठ्य च वर्मणा  ॥ ७.२,२४.२\nअस्त्रं दिक्षु प्रविन्यस्य कल्पयेदर्चनाभुवम्  ॥ ७.२,२४.२\nतत्र दर्भान्परिस्तीर्य क्षालयेत्प्रोक्षणादिभिः  ॥ ७.२,२४.३\nसंशोध्य सर्वपात्राणि द्रव्यशुद्धिं समाचरेत् ॥ ७.२,२४.३\nप्रोक्षणीमर्ध्यपात्रं च पाद्यपात्रमतः परम्  ॥ ७.२,२४.४\nतथैवाचमनीयस्य पात्रं चेति चतुष्टयम्  ॥ ७.२,२४.४\nप्रक्षाल्य प्रोक्ष्य वीक्ष्याथ क्षिपेत्तेषु जलं शिवम्  ॥ ७.२,२४.५\nपुण्यद्रव्याणि सर्वाणि यथालाभं विनिक्षिपेत् ॥ ७.२,२४.५\nरत्नानि रजतं हेम गन्धपुष्पाक्षतादयः  ॥ ७.२,२४.६\nफलपल्लवदर्भांश्च पुण्यद्रव्याण्यनेकधा  ॥ ७.२,२४.६\nस्नानोदके सुगन्धादि पानीये च विशेषतः  ॥ ७.२,२४.७\nशीतलानि मनोज्ञानी कुसुमादीनि निक्षिपेत् ॥ ७.२,२४.७\nउशीरं चन्दनं चैव पाद्ये तु परिकल्पयेत् ॥ ७.२,२४.८\nजातिकंकोलकर्पूरबहुमूलतमालकान्  ॥ ७.२,२४.८\nक्षिपेदाचमनीये च चूर्णयित्वा विशेषतः  ॥ ७.२,२४.९\nएलां पात्रेषु सर्वेषु कर्पूरं चन्दनं तथा  ॥ ७.२,२४.९\nकुशाग्राण्यक्षतांश्चैव यवव्रीहितिलानपि  ॥ ७.२,२४.१०\nआज्यसिद्धार्थपुष्पाणि भसितञ्चार्घ्यपात्रके  ॥ ७.२,२४.१०\nकुशपुष्पयवव्रीहिबहुमूलतमालकान्  ॥ ७.२,२४.११\nप्रक्षिपेत्प्रोक्षणीपात्रे भसितं च यथाक्रमम्  ॥ ७.२,२४.११\nसर्वत्र मन्त्रं विन्यस्य वर्मणावेष्ट्य बाह्यतः  ॥ ७.२,२४.१२\nपश्चादस्त्रेण संरक्ष्य धेनुमुद्रां प्रदर्शयेत् ॥ ७.२,२४.१२\nपूजाद्रव्याणि सर्वाणि प्रोक्षणीपात्रवारिणा  ॥ ७.२,२४.१३\nसम्प्रोक्ष्य मूलमंत्रेण शोधयेद्विधिवत्ततः  ॥ ७.२,२४.१३\nपात्राणां प्रोक्षणीमेकामलाभे सर्वकर्मसु  ॥ ७.२,२४.१४\nसाधयेदर्घ्यमद्भिस्तत्सामान्यं साधकोत्तमः  ॥ ७.२,२४.१४\nततो विनायकं देवं भक्ष्यभोज्यादिभिः क्रमात् ॥ ७.२,२४.१५\nपूजयित्वा विधानेन द्वारपार्श्वे ऽथ दक्षिणे  ॥ ७.२,२४.१५\nअन्तःपुराधिपं साक्षान्नन्दिनं सम्यगर्चयेत् ॥ ७.२,२४.१६\nचामीकराचलप्रख्यं सर्वाभरणभूषितम्  ॥ ७.२,२४.१६\nबालेन्दुमुकुटं सौम्यं त्रिनेत्रं च चतुर्भुजम्  ॥ ७.२,२४.१७\nदीप्तशूलमृगीटंकतिग्मवेत्रधरं प्रभुम्  ॥ ७.२,२४.१७\nचन्द्रबिम्बाभवदनं हरिवक्त्रमथापि वा  ॥ ७.२,२४.१८\nउत्तरे द्वारपार्श्वस्य भार्यां च मरुतां सुताम्  ॥ ७.२,२४.१८\nसुयशां सुव्रतामम्बां पादमण्डनतत्पराम्  ॥ ७.२,२४.१९\nपूजयित्वा प्रविश्यान्तर्भवनं परमेष्ठिनः  ॥ ७.२,२४.१९\nसंपूज्य लिङ्गं तैर्द्रव्यैर्निर्माल्यमपनोदयेत् ॥ ७.२,२४.२०\nप्रक्षाल्य पुष्पं शिरसि न्यसेत्तस्य विशुद्धये  ॥ ७.२,२४.२०\nपुष्पहस्तो जपेच्छक्त्या मन्त्रं मन्त्रविशुद्धये  ॥ ७.२,२४.२१\nऐशान्यां चण्दमाराध्य निर्माल्यं तस्य दापयेत् ॥ ७.२,२४.२१\nकल्पयेदासनं पश्चादाधारादि यथाक्रमम्  ॥ ७.२,२४.२२\nआधारशक्तिं कल्याणीं श्यामां ध्यायेदधो भुवि  ॥ ७.२,२४.२२\nतस्याः पुरस्तादुत्कंठमनंतं कुण्डलाकृतिम्  ॥ ७.२,२४.२३\nधवलं पञ्चफणिनं लेलिहानमिवाम्बरम्  ॥ ७.२,२४.२३\nतस्योपर्यासनं भद्रं कण्ठीरवचतुष्पदम्  ॥ ७.२,२४.२४\nधर्मो ज्ञानं च वैराग्यमैश्वर्यञ्च पदानि वै  ॥ ७.२,२४.२४\nआग्नेयादिश्वेतरक्तपीतश्यामानि वर्णतः  ॥ ७.२,२४.२५\nअधर्मादीनि पूर्वादीन्युत्तरांतान्यनुक्रमात् ॥ ७.२,२४.२५\nराजावर्तमणिप्रख्यान्न्यस्य गात्राणि भावयेत् ॥ ७.२,२४.२६\nअस्योर्ध्वच्छादनं पद्ममासनं विमलं सितम्  ॥ ७.२,२४.२६\nअष्टपत्राणि तस्याहुरणिमादिगुणाष्टकम्  ॥ ७.२,२४.२७\nकेसराणि च वामाद्या रुद्रावामादिशक्तिभिः  ॥ ७.२,२४.२७\nबीजान्यपि च ता एव शक्तयोंतर्मनोन्मनीः  ॥ ७.२,२४.२८\nकर्णिकापरवैराग्यं नालं ज्ञानं शिवात्मकम्  ॥ ७.२,२४.२८\nकन्दश्च शिवधर्मात्मा कर्णिकान्ते त्रिमण्डले  ॥ ७.२,२४.२९\nत्रिमण्डलोपर्यात्मादि तत्त्वत्रितयमासनम्  ॥ ७.२,२४.२९\nसर्वासनोपरि सुखं विचित्रास्तरणास्तृतम्  ॥ ७.२,२४.३०\nआसनं कल्पयेद्दिव्यं शुद्धविद्यासमुज्ज्वलम्  ॥ ७.२,२४.३०\nआवाहनं स्थापनं च सन्निरोधं निरीक्षणम्  ॥ ७.२,२४.३१\nनमस्कारं च कुर्वीत बध्वा मुद्राः पृथक्पृथक् ॥ ७.२,२४.३१\nपाद्यमाचमनं चार्घ्यं गंधं पुष्पं ततः परम्  ॥ ७.२,२४.३२\nधूपं दीपं च तांबूलं दत्त्वाथ स्वापयेच्छिवौ  ॥ ७.२,२४.३२\nअथवा परिकल्प्यैवमासनं मूर्तिमेव च  ॥ ७.२,२४.३३\nसकलीकृत्य मूलेन ब्रह्माभिश्चापरैस्तथा  ॥ ७.२,२४.३३\nआवाहयेत्ततो देव्या शिवं परमकारणम्  ॥ ७.२,२४.३४\nशुद्धस्फटिकसंकाशं देवं निश्चलमक्षरम्  ॥ ७.२,२४.३४\nकारणं सर्वलोकानां सर्वलोकमयं परम्  ॥ ७.२,२४.३५\nअंतर्बहिःस्थितं व्याप्य ह्यणोरणु महत्तरम् २  ॥ ७.२,२४.३५\nभक्तानामप्रयत्नेन दृश्यमीश्वरमव्ययम्  ॥ ७.२,२४.३६\nब्रह्मेंद्रविष्णुरुद्राद्यैरपि देवैरगोचरम्  ॥ ७.२,२४.३६\nदेवसारं च विद्वद्भिरगोचरमिति श्रुतम्  ॥ ७.२,२४.३७\nआदिमध्यान्तरहितं भेषजं भवरोगिणाम्  ॥ ७.२,२४.३७\nशिवतत्त्वमिति ख्यातं शिवार्थं जगति स्थिरम्  ॥ ७.२,२४.३८\nपञ्चोपचारवद्भक्त्या पूजयेल्लिंगमुत्तमम्  ॥ ७.२,२४.३८\nलिंगमूर्तिर्महेशस्य शिवस्य परमात्मनः  ॥ ७.२,२४.३९\nस्नानकाले प्रकुर्वीत जयशब्दादिमंगलम्  ॥ ७.२,२४.३९\nपञ्चगव्यघृतक्षीरदधिमध्वादिपूर्वकैः  ॥ ७.२,२४.४०\nमूलैः फलानां सारैश्च तिलसर्षपसक्तुभिः  ॥ ७.२,२४.४०\nबीजैर्यवादिभिश्शस्तैश्चूर्णैर्माषादिसंभवैः  ॥ ७.२,२४.४१\nसंस्नाप्यालिप्य पिष्टाद्यैः स्नापयेदुष्णवारिभिः  ॥ ७.२,२४.४१\nघर्षयेद्विल्वपत्राद्यैर्लेपगंधापनुत्तये  ॥ ७.२,२४.४२\nपुनः संस्नाप्य सलिलैश्चक्रवर्त्युपचारतः  ॥ ७.२,२४.४२\nसुगंधामलकं दद्याद्धरिद्रां च यथाक्रमम्  ॥ ७.२,२४.४३\nततः संशोध्य सलिलैर्लिंगं बेरमथापि वा  ॥ ७.२,२४.४३\nस्नापयेद्गंधतोयेन कुशपुष्पोदकेन च  ॥ ७.२,२४.४४\nहिरण्यरत्नतोयैश्च मंत्रसिद्धैर्यथाक्रमम्  ॥ ७.२,२४.४४\nअसंभवे तु द्रव्याणां यथासंभवसंभृतैः  ॥ ७.२,२४.४५\nकेवलैर्मंत्रतोयैर्वा स्नापयेच्छ्रद्धया शिवम्  ॥ ७.२,२४.४५\nकलशेनाथ शंखेन वर्धन्या पाणिना तथा  ॥ ७.२,२४.४६\nसकुशेन सपुष्पेण स्नापयेन्मंत्रपूर्वकम्  ॥ ७.२,२४.४६\nपवमानेन रुद्रेण नीलेन त्वरितेन च  ॥ ७.२,२४.४७\nलिंगसूक्तादिसूक्तैश्च शिरसाथर्वणेन च  ॥ ७.२,२४.४७\nऋग्भिश्च सामभिः शैवैर्ब्रह्मभिश्चापि पञ्चभिः  ॥ ७.२,२४.४८\nस्नापयेद्देवदेवेशं शिवेन प्रणवेन च  ॥ ७.२,२४.४८\nयथा देवस्य देव्याश्च कुर्यात्स्नानादिकं तथा  ॥ ७.२,२४.४९\nन तु कश्चिद्विशेषो ऽस्ति तत्र तौ सदृशौ यतः  ॥ ७.२,२४.४९\nप्रथमं देवमुद्दिश्य कृत्वा स्नानादिकाः क्रियाः  ॥ ७.२,२४.५०\nदेव्यैः प्रश्चात्प्रकुर्वीत देवदेवस्य शासनात् ॥ ७.२,२४.५०\nअर्धनारीश्वरे पूज्ये पौर्वापर्यं न विद्यते  ॥ ७.२,२४.५१\nतत्र तत्रोपचाराणां लिंगे वान्यत्र वा क्वचित् ॥ ७.२,२४.५१\nकृत्वा ऽभिषेकं लिंगस्य शुचिना च सुगंधिना  ॥ ७.२,२४.५२\nसंमृज्य वाससा दद्यादंबरं चोपवीतकम्  ॥ ७.२,२४.५२\nपाद्यमाचमनं चार्घ्यं गंधं पुष्पं च भूषणम्  ॥ ७.२,२४.५३\nधूपं दीपं च नैवेद्यं पानीयं मुखशोधनम्  ॥ ७.२,२४.५३\nपुनश्चाचमनीयं च मुखवासं ततः परम्  ॥ ७.२,२४.५४\nमुकुटं च शुभं भद्रं सर्वरत्नैरलंकृतम्  ॥ ७.२,२४.५४\nभूषणानि पवित्राणि माल्यानि विविधानि च  ॥ ७.२,२४.५५\nव्यजने चामरे छत्रं तालवृंतं च दर्पणम्  ॥ ७.२,२४.५५\nदत्त्वा नीराजनं कुर्यात्सर्वमंगलनिस्वनैः  ॥ ७.२,२४.५६\nगीतनृत्यादिभिश्चैव जयशब्दसमन्वितः  ॥ ७.२,२४.५६\nहैमे च राजते ताम्रे पात्रे वा मृन्मये शुभे  ॥ ७.२,२४.५७\nपद्मकैश्शोभितैः पुष्पैर्बीजैर्दध्यक्षतादिभिः  ॥ ७.२,२४.५७\nत्रिशूलशंखयुग्माब्जनन्द्यावर्तैः करीषजैः  ॥ ७.२,२४.५८\nश्रीवत्सस्वस्तिकादर्शवज्रैर्वह्न्यादिचिह्नितैः  ॥ ७.२,२४.५८\nअष्टौ प्रदीपान्परितो विधायैकं तु मध्यमे  ॥ ७.२,२४.५९\nतेषु वामादिकाश्चिन्त्याः पूज्याश्च नव शक्तयः  ॥ ७.२,२४.५९\nकवचेन समाच्छाद्य संरक्ष्यास्त्रेण सर्वतः  ॥ ७.२,२४.६०\nधेनुमुद्रां च संदर्श्य पाणिभ्यां पात्रमुद्धरेत् ॥ ७.२,२४.६०\nअथवारोपयेत्पात्रे पञ्चदीपान्यथाक्रमम्  ॥ ७.२,२४.६१\nविदिक्ष्वपि च मध्ये च दीपमेकमथापि वा  ॥ ७.२,२४.६१\nततस्तत्पात्रमुद्धृत्य लिंगादेरुपरि क्रमात् ॥ ७.२,२४.६२\nत्रिः प्रदक्षिणयोगेन भ्रामयेन्मूलविद्यया  ॥ ७.२,२४.६२\nदद्यादर्घ्यं ततो मूर्ध्नि भसितं च सुगंधितम्  ॥ ७.२,२४.६३\nकृत्वा पुष्पांजलिं पश्चादुपहारान्निवेदयेत् ॥ ७.२,२४.६३\nपानीयं च ततो दद्याद्दत्त्वा वाचमनं पुनः  ॥ ७.२,२४.६४\nपञ्चसौगंधिकोपेतं ताम्बूलं च निवेदयेत् ॥ ७.२,२४.६४\nप्रोक्षयेत्प्रोक्षणीयानि गाननाट्यानि कारयेत् ॥ ७.२,२४.६५\nलिंगादौ शिवयोश्चिन्तां कृत्वा शक्त्यजपेच्छिवम्  ॥ ७.२,२४.६५\nप्रदक्षिणं प्रणामं च स्तवं चात्मसमर्पणम्  ॥ ७.२,२४.६६\nविज्ञापनं च कार्याणां कुर्याद्विनयपूर्वकम्  ॥ ७.२,२४.६६\nअर्घ्यं पुष्पांजलिं दत्त्वा बद्ध्वा मुद्रां यथाविधि  ॥ ७.२,२४.६७\nपश्चात्क्षमापयेद्देवमुद्वास्यात्मनि चिंतयेत् ॥ ७.२,२४.६७\nपाद्यादिमुखवासांतमर्घ्याद्यं चातिसंकटे  ॥ ७.२,२४.६८\nपुष्पविक्षेपमात्रं वा कुर्याद्भावपुरस्सरम्  ॥ ७.२,२४.६८\nतावतैव परो धर्मो भावने सुकृतो भवेत् ॥ ७.२,२४.६९\nअसंपूज्य न भुञ्जीत शिवमाप्राणसंचरात् ॥ ७.२,२४.६९\nयदि पापस्तु भुंजीत स्वैरं तय्स न निष्कृतिः  ॥ ७.२,२४.७०\nप्रमादेन तु भुंक्ते चेत्तदुद्गीर्य प्रयत्नतः  ॥ ७.२,२४.७०\nस्नात्वा द्विगुणमभ्यर्च्य देवं देवीमुपोष्य च  ॥ ७.२,२४.७१\nशिवस्यायुतमभ्यस्येद्ब्रह्मचर्यपुरस्सरम्  ॥ ७.२,२४.७१\nपरेद्युश्शक्तितो दत्त्वा सुवर्णाद्यं शिवाय च  ॥ ७.२,२४.७२\nशिवभक्ताय वा कृत्वा महापूजां शुचिर्भवेत् ॥ ७.२,२४.७२"
  }
]
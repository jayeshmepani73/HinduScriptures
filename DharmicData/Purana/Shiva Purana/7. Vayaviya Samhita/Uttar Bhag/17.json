[
  {
    "text": "उपमन्युरुवाच\nअतः परं समावेक्ष्य गुरुः शिष्यस्य योग्यताम्  ॥ ७.२,१७.१\nषडध्वशुद्धिं कुर्वीत सर्वबंधविमुक्तये  ॥ ७.२,१७.१\nकलां तत्त्वं च भुवनं वर्णं पदमतः परम्  ॥ ७.२,१७.२\nमंत्रश्चेति समासेन षडध्वा परिपठ्यते  ॥ ७.२,१७.२\nनिवृत्त्याद्याः कलाः पञ्च कलाध्वा कथ्यते बुधैः  ॥ ७.२,१७.३\nव्याप्ताः कलाभिरितरे त्वध्वानः पञ्च पञ्चभिः  ॥ ७.२,१७.३\nशिवतत्त्वादिभूम्यंतं तत्त्वाध्वा समुदाहृतः  ॥ ७.२,१७.४\nषड्विंशत्संख्ययोपेतः शुद्धाशुद्धोभयात्मकः  ॥ ७.२,१७.४\nआधाराद्युन्मनांतश्च भुवनाध्वा प्रकीर्तितः  ॥ ७.२,१७.५\nविना भेदोपभेदाभ्यां षष्टिसंख्यासमन्वितः  ॥ ७.२,१७.५\nपञ्चाशद्रुद्ररूपास्तु वर्णा वर्णाध्वसंज्ञिताः  ॥ ७.२,१७.६\nअनेकभेदसंपन्नः पदाध्वा समुदाहृतः  ॥ ७.२,१७.६\nसर्वोपमंत्रैर्मंत्राध्वा व्याप्तः परमविद्यया  ॥ ७.२,१७.७\nयथा शिवो न तत्त्वेषु गण्यते तत्त्वनायकः  ॥ ७.२,१७.७\nमंत्राध्वनि न गण्येत तथासौ मंत्रनायकः  ॥ ७.२,१७.८\nकलाध्वनो व्यापकत्वं व्याप्यत्वं चेतराध्वनाम्  ॥ ७.२,१७.८\nन वेत्ति तत्त्वतो यस्य नैवार्हत्यध्वशोधनम्  ॥ ७.२,१७.९\nषड्विधस्याध्वनो रूपं न येन विदितं भवेत् ॥ ७.२,१७.९\nव्याप्यव्यापकता तेन ज्ञातुमेव न शक्यते  ॥ ७.२,१७.१०\nतस्मादध्वस्वरूपं च व्याप्यव्यापकतां तथा  ॥ ७.२,१७.१०\nयथावदवगम्यैव कुर्यादध्वविशोधनम्  ॥ ७.२,१७.११\nकुंडमंडलपर्यंतं तत्र कृत्वा यथा पुरा  ॥ ७.२,१७.११\nद्विहस्तमानं कुर्वीत प्राच्यां कलशमंडलम्  ॥ ७.२,१७.१२\nततः स्नातश्शिवाचार्यः सशिष्यः कृतनैत्यकः  ॥ ७.२,१७.१२\nप्रविश्य मंडलं शंभोः पूजां पूर्ववदाचरेत् ॥ ७.२,१७.१३\nतत्राढकावरैस्सिद्धं तंदुलैः पायसं प्रभोः  ॥ ७.२,१७.१३\nअर्धं निवेद्य होमार्थं शेषं समुपकल्पयेत् ॥ ७.२,१७.१४\nपुरतः कल्पिते वाथ मंडले वर्णिमंडिते  ॥ ७.२,१७.१४\nस्थापयेत्पञ्चकलशान्दिक्षु मध्ये च देशिकः  ॥ ७.२,१७.१५\nतेषु ब्रह्माणि मूलार्णैर्बिन्दुनादसमन्वितैः  ॥ ७.२,१७.१५\nनम आद्यैर्यकरांतैः कल्पयेत्कल्पवित्तमः  ॥ ७.२,१७.१६\nईशानं मध्यमे कुंभे पुरुषं पुरतः स्थिते  ॥ ७.२,१७.१६\nअघोरं दक्षिणे वामे वामं सद्यं च पश्चिमे  ॥ ७.२,१७.१७\nरक्षां विधाय मुद्रा च बद्ध्वा कुंभाभिमंत्रणम्  ॥ ७.२,१७.१७\nकृत्वा शिवानलैर्होमं प्रारभेत्यथा पुरा  ॥ ७.२,१७.१८\nयदर्धं पायसं पूर्वं होमार्थं परिकल्पितम्  ॥ ७.२,१७.१८\nहुत्वा शिष्यस्य तच्छेषं भोक्तुं समुपकल्पयेत् ॥ ७.२,१७.१९\nतर्पणांतं च मंत्राणां कृत्वा कर्म यथा पुरा  ॥ ७.२,१७.१९\nहुत्वा पूर्णाहुतिं तेषां ततः कुर्यात्प्रदीपनम्  ॥ ७.२,१७.२०\nओंकारादनु हुंकारं ततो मूलं फडंतकम्  ॥ ७.२,१७.२०\nस्वाहांतं दीपने प्राहुरंगानि च यथाक्रमम्  ॥ ७.२,१७.२१\nतेषामाहुतयस्तिस्रो देया दीपनकर्मणि  ॥ ७.२,१७.२१\nमंत्रैरेकैकशस्तैस्तु विचिन्त्या दीप्तमूर्तयः  ॥ ७.२,१७.२२\nत्रिगुणं त्रिगुणी कृत्य द्विजकन्याकृतं सितम्  ॥ ७.२,१७.२२\nसूत्रं सूत्रेण संमंत्र्य शिखाग्रे बंधयेच्छिशोः  ॥ ७.२,१७.२३\nचरणांगुष्ठपर्यंतमूर्ध्वकायस्य तिष्ठतः  ॥ ७.२,१७.२३\nलंबयित्वा तु तत्सूत्रं सुषुम्णां तत्र योजयेत् ॥ ७.२,१७.२४\nशांतया मुद्रयादाय मूलमंत्रेण मंत्रवित् ॥ ७.२,१७.२४\nहुत्वाहुतित्रयं तस्यास्सान्निध्यमुपकल्पयेत् ॥ ७.२,१७.२५\nहृदि संताड्य शिष्यस्य पुष्पक्षेपेण पूर्ववत् ॥ ७.२,१७.२५\nचैतन्यं समुपादाय द्वादशांते निवेद्य च  ॥ ७.२,१७.२६\nसूत्रं सूत्रेण संयोज्य संरक्ष्यास्त्रेण वर्मणा  ॥ ७.२,१७.२६\nअवगुंठ्याथ तत्सूत्रं शिष्यदेहं विचिंतयेत् ॥ ७.२,१७.२७\nमूलत्रयमयं पाशं भोगभोग्यत्वलक्षणम्  ॥ ७.२,१७.२७\nविषयेन्द्रियदेहादिजनकं तस्य भावयेत् ॥ ७.२,१७.२८\nव्योमादिभूतरूपिण्यः शांत्यतीतादयः कलाः  ॥ ७.२,१७.२८\nसूत्रे स्वनामभिर्योज्यः पूज्यश्चैव नमोयुतैः  ॥ ७.२,१७.२९\nअथवा बीजभूतैस्तत्कृत्वा पूर्वोदितं क्रमात् ॥ ७.२,१७.२९\nततो मलादेस्तत्त्वादौ व्याप्तिं समलोकयेत् ॥ ७.२,१७.३०\nकलाव्याप्तिं मलादौ च हुत्वा संदीपयेत्कलाः  ॥ ७.२,१७.३०\nशिष्यं शिरसि संताड्य सूत्रं देहे यथाक्रमम्  ॥ ७.२,१७.३१\nशांत्यतीतपदे सूत्रं लाञ्छयेन्मंत्रमुच्चरन्  ॥ ७.२,१७.३१\nएवं कृत्वा निवृत्त्यन्तं शांत्यतीतमनुक्रमात् ॥ ७.२,१७.३२\nहुत्वाहुतित्रयं पश्चान्मण्डले च शिवं यजेत् ॥ ७.२,१७.३२\nदेवस्य दक्षिणे शिष्यमुपवेश्योत्तरामुखम्  ॥ ७.२,१७.३३\nसदर्भे मण्डले दद्याद्धोमशिष्टं चरुं गुरुः  ॥ ७.२,१७.३३\nशिष्यस्तद्गुरुणा दत्तं सत्कृत्य शिवपूर्वकम्  ॥ ७.२,१७.३४\nभुक्त्वा पश्चाद्द्विराचम्य शिवमन्त्रमुदीरयेत् ॥ ७.२,१७.३४\nअपरे मण्डले दद्यात्पञ्चगव्यं तथा गुरुः  ॥ ७.२,१७.३५\nसो ऽपि तच्छक्तितः पीत्वा द्विराचम्य शिवं स्मरेत् ॥ ७.२,१७.३५\nतृतीये मण्डले शिष्यमुपवेश्य यथा पुरा  ॥ ७.२,१७.३६\nप्रदद्याद्दंतपवनं यथाशास्त्रोक्तलक्षणम्  ॥ ७.२,१७.३६\nअग्रेण तस्य मृदुना प्राङ्मुखो वाप्युदङ्मुखः  ॥ ७.२,१७.३७\nवाचं नियम्य चासीनश्शिष्यो दंतान्विशोधयेत् ॥ ७.२,१७.३७\nप्रक्षाल्य दंतपवनं त्यक्त्वाचम्य शिवं स्मरेत् ॥ ७.२,१७.३८\nप्रविशेद्देशिकादिष्टः प्रांजलिः शिवमण्डलम्  ॥ ७.२,१७.३८\nत्यक्तं तद्दन्तपवनं दृश्यते गुरुणा यदि  ॥ ७.२,१७.३९\nप्रागुदक्पश्चिमे वाग्रे शिवमन्यच्छिवेतरम्  ॥ ७.२,१७.३९\nअशस्ताशामुखे तस्मिन्गुरुस्तद्दोषशांतये  ॥ ७.२,१७.४०\nशतमर्धं तदर्धं वाजुहुयान्मूलमन्त्रतः  ॥ ७.२,१७.४०\nततः शिष्यं समालभ्य जपित्वा कर्णयोः शिवम्  ॥ ७.२,१७.४१\nदेवस्य दक्षिणे भागे तं शिष्यमधिवासयेत् ॥ ७.२,१७.४१\nअहतास्तरणास्तीर्णे स दर्भशयने शुचिः  ॥ ७.२,१७.४२\nमंत्रिते ऽन्तः शिवं ध्यायञ्शयीत प्राक्छिरा निशि  ॥ ७.२,१७.४२\nशिखायां बद्धसूत्रस्य शिखया तच्छिखां गुरुः  ॥ ७.२,१७.४३\nआबध्याहतवस्त्रेण तमाच्छाद्य च वर्मणा  ॥ ७.२,१७.४३\nरेखात्रयं च परितो भस्मना तिलसर्षपैः  ॥ ७.२,१७.४४\nकृत्वास्त्रजप्तैस्तद्वाह्ये दिगीशानां बलिं हरेत् ॥ ७.२,१७.४४\nशिष्यो ऽपि परतो ऽनश्नन्कृत्वैवमधिवासनम्  ॥ ७.२,१७.४५\nप्रबुध्योत्थाय गुरवे स्वप्नं दृष्टं निवेदयेत् ॥ ७.२,१७.४५"
  }
]
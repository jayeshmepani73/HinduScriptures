[
  {
    "text": "अध्याय २२\nउपमन्युरुवाच\nन्यासस्तु त्रिविधः प्रोक्तः स्थित्युत्पत्तिलयक्रमात् ॥\nस्थितिर्न्यासो गृहस्थानामुत्पत्तिर्ब्रह्मचारिणाम्  ॥ १\nयतीनां संहृतिन्यासो वनस्थानां तथैव च  ॥\nस एव भर्तृहीनायाः कुटुंबिन्याः स्थितिर्भवेत् ॥ २\nकन्यायाः पुनरुत्पत्तिं वक्ष्ये न्यासस्य लक्षणम्  ॥\nअंगुष्ठादिकनिष्ठांतं स्थितिन्यास उदाहृतः  ॥ ३\nदक्षिणांगुष्ठमारभ्य वामांगुष्ठान्तमेव च  ॥\nउत्पत्तिन्यास आख्यातो विपरीतस्तु संहृतिः  ॥ ४\nसबिंदुकान्नकारादीन्वर्णान्न्यस्येदनुक्रमात् ॥\nअंगुलीषु शिवं न्यस्येत्तलयोरप्यनामयोः  ॥ ५\nअस्त्रन्यासं ततः कृत्वा दशदिक्ष्वस्त्रमंत्रतः  ॥\nनिवृत्त्यादिकलाः पञ्च पञ्चभूतस्वरूपिणीः  ॥ ६\nपञ्चभूताधिपैस्सार्धं ततच्चिह्नसमन्विताः  ॥\nहृत्कण्टतालुभ्रूमध्यब्रह्मरन्ध्रसमाश्रयाः  ॥ ७\nतद्तद्बीजेन संग्रंथीस्तद्तद्बीजेषु भावयेत् ॥\nतासां विशोधनार्थाय विद्यां पञ्चाक्षरीं जपेत् ॥ ८\nनिरुद्ध्वा प्राणवायुं च गुणसंख्यानुसारतः  ॥\nभूतग्रंथिं ततश्छिद्यादस्त्रेणैवास्त्रमुद्रया  ॥ ९\nनाड्या सुषुम्नयात्मानं प्रेरितं प्राणवायुना  ॥\nनिर्गतं ब्रह्मरन्ध्रेण योजयेच्छिवतेजसा  ॥ १०\nविशोष्य वायुना पश्चाद्देहं कालाग्निना दहेत् ॥\nततश्चोपरिभावेन कलास्संहृत्य वायुना  ॥ ११\nदेहं संहृत्य वै दग्धं कलास्स्पृष्ट्वा सहाब्धिना  ॥\nप्लावयित्वामृतैर्देहं यथास्थानं निवेशयेत् ॥ १२\nअथ संहृत्य वै दग्धः कलासर्गं विनैव तु  ॥\nअमृतप्लावनं कुर्याद्भस्मीभूतस्य वै ततः  ॥ १३\nततो विद्यामये तस्मिन्देहे दीपशिखाकृतिम्  ॥\nशिवान्निर्गतमात्मानं ब्रह्मरंध्रेण योजयेत् ॥ १४\nदेहस्यान्तः प्रविष्टं तं ध्यात्वा हृदयपंकजे  ॥\nपुनश्चामृतवर्षेण सिंचेद्विद्यामयं वपुः  ॥ १५\nततः कुर्यात्करन्यासं करशोधनपूर्वकम्  ॥\nदेहन्यासं ततः पश्चान्महत्या मुद्रया चरेत् ॥ १६\nअंगन्यासं ततः कृत्वा शिवोक्तेन तु वर्त्मना  ॥\nवर्णन्यासं ततः कुर्याद्धस्तपादादिसंधिषु  ॥ १७\nषडंगानि ततो न्यस्य जातिषट्कयुतानि च  ॥\nदिग्बंधमाचरेत्पश्चादाग्नेयादि यथाक्रमम्  ॥ १८\nयद्वा मूर्धादिपञ्चांगं न्यासमेव समाचरेत् ॥\nतथा षडंगन्यासं च भूतशुद्ध्यादिकं विना  ॥ १९\nएवं समासरूपेण कृत्वा देहात्मशोधनम्  ॥\nशिवभावमुपागम्य पूजयेत्परमेश्वरम्  ॥ २०\nअथ यस्यास्त्यवसरो नास्ति वा मतिविभ्रमः  ॥\nस विस्तीर्णेन कल्पेन न्यासकर्म समाचरेत् ॥ २१\nतत्राद्यो मातृकान्यासो ब्रह्मन्यासस्ततः परः  ॥\nतृतीयः प्रणवन्यासो हंसन्यासस्तदुत्तरः  ॥ २२\nपञ्चमः कथ्यते सद्भिर्न्यासः पञ्चाक्षरात्मकः  ॥\nएतेष्वेकमनेकं वा कुर्यात्पूजादि कर्मसु  ॥ २३\nअकारं मूर्ध्नि विन्यस्य आकारं च ललाटके  ॥\nइं ईं च नेत्रयोस्तद्वतुं ऊं श्रवणयोस्तथा  ॥ २४\nऋं ःं कपोलयोश्चैव ळं ॡं नासापुटद्वये  ॥\nएमेमोष्ठद्वयोरोमौं दंतपंक्तिद्वयोः क्रमात् ॥ २५\nअं जिह्वायामथो तालुन्यः प्रयोज्यो यथाक्रमम्  ॥\nकवर्गं दक्षिणे हस्ते न्यसेत्पञ्चसु संधिषु  ॥ २६\nचवर्गं च तथा वामहस्तसंधिषु विन्यसेत् ॥\nटवर्गं च तवर्गं च पादयोरुभयोरपि  ॥ २७\nपफौ तु पार्श्वयोः पृष्ठे नाभौ चापि बभौ ततः  ॥\nन्यसेन्मकारं हृदये त्वगादिषु यथाक्रमम्  ॥ २८\nयकरादिसकारांतान्न्यसेत्सप्तसु धातुषु  ॥\nहंकारं हृदयस्यांतः क्षकारं भ्रूयुगांतरे  ॥ २९\nएवं वर्णान्प्रविन्यस्य पञ्चाशद्रुद्रवर्त्मना  ॥\nअंगवक्त्रकलाभेदात्पञ्च ब्रह्माणि विन्यसेत् ॥ ३०\nकरन्यासाद्यमपि तैः कृत्वा वाथ न वा क्रमात् ॥\nशिरोवदनहृद्गुह्यपादेष्वेतानि कल्पयेत् ॥ ३१\nततश्चोर्ध्वादिवक्त्राणि पश्चिमांतानि कल्पयेत् ॥\nईशानस्य कलाः पञ्च पञ्चस्वेतेषु च क्रमात् ॥ ३२\nततश्चतुर्षु वक्त्रेषु पुरुषस्य कला अपि  ॥\nचतस्रः प्रणिधातव्याः पूर्वादिक्रमयोगतः  ॥ ३३\nहृत्कंठांसेषु नाभौ च कुक्षौ पृष्ठे च वक्षसि  ॥\nअघोरस्य कलाश्चाष्टौ पादयोरपि हस्तयोः  ॥ ३४\nपश्चात्त्रयोःदशकलाः पायुमेढ्रोरुजानुषु  ॥\nजंघास्फिक्कटिपार्श्वेषु वामदेवस्य भावयेत् ॥ ३५\nघ्राणे शिरसि बाह्वोश्च कल्पयेत्कल्पवित्तमः  ॥\nअष्टत्रिंशत्कलान्यासमेवं कृत्वानुपूर्वशः  ॥ ३६\nपश्चात्प्रणवविद्धीमान्प्रणवन्यासमाचरेत् ॥\nबाहुद्वये कूर्परयोस्तथा च मणिबन्धयोः  ॥ ३७\nपार्श्वोदरोरुजंघेषु पादयोः पृष्ठतस्तथा  ॥\nइत्थं प्रणवविन्यासं कृत्वा न्यासविचक्षणः  ॥ ३८\nहंसन्यासं प्रकुर्वीत शिवशास्त्रे यथोदितम्  ॥\nबीजं विभज्य हंसस्य नेत्रयोर्घ्राणयोरपि  ॥ ३९\nविभज्य बाहुनेत्रास्यललाटे घ्राणयोरपि  ॥\nकक्षयोः स्कन्धयोश्चैव पार्श्वयोस्तनयोस्तथा  ॥ ४०\nकठ्योः पाण्योर्गुल्फयोश्च यद्वा पञ्चांगवर्त्मना  ॥\nहंसन्यासमिमं कृत्वा न्यसेत्पञ्चाक्षरीं ततः  ॥ ४१\nयथा पूर्वोक्तमार्गेण शिवत्वं येन जायते  ॥\nनाशिवः शिवमभ्यस्येन्नाशिवः शिवमर्चयेत् ॥ ४२\nनाशिवस्तु शिवं ध्यायेन्नाशिवम्प्राप्नुयाच्छिवम्  ॥\nतस्माच्छैवीं तनुं कृत्वा त्यक्त्वा च पशुभावनाम्  ॥ ४३\nशिवो ऽहमिति संचिन्त्य शैवं कर्म समाचरेत् ॥\nकर्मयज्ञस्तपोयज्ञो जपयज्ञस्तदुत्तरः  ॥ ४४\nध्यानयज्ञो ज्ञानयज्ञः पञ्च यज्ञाः प्रकीर्तिताः  ॥ ४४\nकर्मयज्ञरताः केचित्तपोयज्ञरताः परे  ॥\nजपयज्ञरताश्चान्ये ध्यानयज्ञरतास्तथा  ॥ ४५\nज्ञानयज्ञरताश्चान्ये विशिष्टाश्चोत्तरोत्तरम्  ॥\nक्रमयज्ञो द्विधा प्रोक्तः कामाकामविभेदतः  ॥ ४६\nकामान्कामी ततो भुक्त्वा कामासक्तः पुनर्भवेत् ॥\nअकामे रुद्रभवने भोगान्भुक्त्वा ततश्च्युतः  ॥ ४७\nतपोयज्ञरतो भूत्वा जायते नात्र संशयः  ॥\nतपस्वी च पुनस्तस्मिन्भोगान् भुक्त्वा ततश्च्युतः  ॥ ४८\nजपध्यानरतो भूत्वा जायते भुवि मानवः  ॥\nजपध्यानरतो मर्त्यस्तद्वैशिष्ट्यवशादिह  ॥ ४९\nज्ञानं लब्ध्वाचिरादेव शिवसायुज्यमाप्नुयात् ॥\nतस्मान्मुक्तो शिवाज्ञप्तः कर्मयज्ञो ऽपि देहिनाम्  ॥ ५०\nअकामः कामसंयुक्तो बन्धायैव भविष्यति  ॥\nतस्मात्पञ्चसु यज्ञेषु ध्यानज्ञानपरो भवेत् ॥ ५१\nध्यानं ज्ञानं च यस्यास्ति तीर्णस्तेन भवार्णवः  ॥\nहिंसादिदोषनिर्मुक्तो विशुद्धश्चित्तसाधनः  ॥ ५२\nध्यानयज्ञः परस्तस्मादपवर्गफलप्रदः  ॥\nबहिः कर्मकरा यद्वन्नातीव फलभागिनः  ॥ ५३\nदृष्ट्वा नरेन्द्रभवने तद्वदत्रापि कर्मिणः  ॥\nध्यानिनां हि वपुः सूक्ष्मं भवेत्प्रत्यक्षमैश्वरम्  ॥ ५४\nयथेह कर्मणां स्थूलं मृत्काष्ठाद्यैः प्रकल्पितम्  ॥\nध्यानयज्ञरतास्तस्माद्देवान्पाषाणमृण्मयान्  ॥ ५५\nनात्यंतं प्रतिपद्यंते शिवयाथात्म्यवेदनात् ॥\nआत्मस्थं यः शिवं त्यक्त्वा बहिरभ्यर्चयेन्नरः  ॥ ५६\nहस्तस्थं फलमुत्सृज्य लिहेत्कूर्परमात्मनः  ॥\nज्ञानाद्ध्यानं भवेद्ध्यानाज्ज्ञानं भूयः प्रवर्तते  ॥ ५७\nतदुभाभ्यां भवेन्मुक्तिस्तस्माद्ध्यानरतो भवेत् ॥\nद्वादशान्ते तथा मूर्ध्नि ललाटे भ्रूयुगान्तरे  ॥ ५८\nनासाग्रे वा तथास्ये वा कन्धरे हृदये तथा  ॥\nनाभौ वा शाश्वतस्थाने श्रद्धाविद्धेन चेतसा  ॥ ५९\nबहिर्यागोपचारेण देवं देवीं च पूजयेत् ॥\nअथवा पूजयेन्नित्यं लिंगे वा कृतकेपि वा  ॥ ६०\nवह्नौ वा स्थण्डिले वाथ भक्त्या वित्तानुसारतः  ॥\nअथवांतर्बहिश्चैव पूजयेत्परमेश्वरम्  ॥\nअंतर्यागरतः पूजां बहिः कुर्वीत वा न वा  ॥ ६१"
  }
]
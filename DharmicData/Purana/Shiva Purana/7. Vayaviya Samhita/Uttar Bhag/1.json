[
  {
    "text": "ओं\nनमस्समस्तसंसारचक्रभ्रमणहेतवे  ॥ ७.२,१.१\nगौरीकुचतटद्वन्द्वकुंकुमांकितवक्षसे  ॥ ७.२,१.१\nसूत उवाच\nउक्त्वा भगवतो लब्धप्रसादादुपमन्युना  ॥ ७.२,१.२\nनियमादुत्थितो वायुर्मध्ये प्राप्ते दिवाकरे  ॥ ७.२,१.२\nऋषयश्चापि ते सर्वे नैमिषारण्यवासिनः  ॥ ७.२,१.३\nअथायमर्थः प्रष्टव्य इति कृत्वा विनिश्चयम्  ॥ ७.२,१.३\nकृत्वा यथा स्वकं कृत्यं प्रत्यहं ते यथा पुरा  ॥ ७.२,१.४\nभगवंतमुपायांतं समीक्ष्य समुपाविशन्  ॥ ७.२,१.४\nअथासौ नियमस्यांते भगवानम्बरोद्भवः  ॥ ७.२,१.५\nमध्ये मुनिसभायास्तु भेजे कॢप्तं वरासनम्  ॥ ७.२,१.५\nसुखासनोपविष्टश्च वायुर्लोकनमस्कृतः  ॥ ७.२,१.६\nश्रीमद्विभूतिमीशस्य हृदि कृत्वेदमब्रवीत् ॥ ७.२,१.६\nतं प्रपद्ये महादेवं सर्वज्ञमपराजितम्  ॥ ७.२,१.७\nविभूतिस्सकलं यस्य चराचरमिदं जगत् ॥ ७.२,१.७\nइत्याकर्ण्य शुभां वाणीमृषयः क्षीणकल्मषाः  ॥ ७.२,१.८\nविभूतिविस्तरं श्रोतुमूचुस्ते परमं वचः  ॥ ७.२,१.८\nऋषय ऊचुः\nउक्तं भगवता वृत्तमुपमन्योर्महात्मनः  ॥ ७.२,१.९\nक्षीरार्थेनापि तपसा यत्प्राप्तं परमेश्वरात् ॥ ७.२,१.९\nदृष्टो ऽसौ वासुदेवेन कृष्णेनाक्लिष्टकर्मणा  ॥ ७.२,१.१०\nधौम्याग्रजस्ततस्तेन कृत्वा पाशुपतं व्रतम्  ॥ ७.२,१.१०\nप्राप्तं च परमं ज्ञानमिति प्रागेव शुश्रुम  ॥ ७.२,१.११\nकथं स लब्धवान् कृष्णो ज्ञानं पाशुपतं परम्  ॥ ७.२,१.११\nवायुरुवाच\nस्वेच्छया ह्यवतीर्णोपि वासुदेवस्सनातनः  ॥ ७.२,१.१२\nनिंदयन्निव मानुष्यं देहशुद्धिं चकार सः  ॥ ७.२,१.१२\nपुत्रार्थं हि तपस्तप्तुं गतस्तस्य महामुनेः  ॥ ७.२,१.१३\nआश्रमं मुनिभिर्दृष्टं दृष्टवांस्तत्र वै मुनिम्  ॥ ७.२,१.१३\nभस्मावदातसर्वांगं त्रिपुंड्रांकितमस्तकम्  ॥ ७.२,१.१४\nरुद्राक्षमालाभरणं जटामंडलमंडितम्  ॥ ७.२,१.१४\nतच्छिष्यभूतैर्मुनिभिश्शास्त्रैर्वेदमिवावृतम्  ॥ ७.२,१.१५\nशिवध्यानरतं शांतमुपमन्युं महाद्युतिम्  ॥ ७.२,१.१५\nनमश्चकार तं दृष्ट्वा हृष्टसर्वतनूरुहः  ॥ ७.२,१.१६\nबहुमानेन कृष्णो ऽसौ त्रिः कृत्वा तु प्रदक्षिणाम्  ॥ ७.२,१.१६\nस्तुतिं चकार सुप्रीत्या नतस्कंधः कृताञ्जलिः  ॥ ७.२,१.१६\nतस्यावलोकनादेव मुनेः कृष्णस्य धीमतः  ॥ ७.२,१.१७\nनष्टमासीन्मलं सर्वं मायाजं कार्ममेव च  ॥ ७.२,१.१७\nतपःक्षीणमलं कृष्णमुपमन्युर्यथाविधिः  ॥ ७.२,१.१८\nभस्मनोद्धूल्य तं मन्त्रैरग्निरित्यादिभिः क्रमात् ॥ ७.२,१.१८\nअथ पाशुपतं साक्षाद्व्रतं द्वादशमासिकम्  ॥ ७.२,१.१९\nकारयित्वा मुनिस्तस्मै प्रददौ ज्ञानमुत्तमम्  ॥ ७.२,१.१९\nतदाप्रभृति तं कृष्णं मुनयश्शंसितव्रताः  ॥ ७.२,१.२०\nदिव्याः पाशुपताः सर्वे परिवृत्योपतस्थिरे  ॥ ७.२,१.२०\nततो गुरुनियोगाद्वै कृष्णः परमशक्तिमान्  ॥ ७.२,१.२१\nतपश्चकार पुत्रार्थं सांबमुद्दिश्य शंकरम्  ॥ ७.२,१.२१\nतपसो तेन वर्षांते दृष्टो ऽसौ परमेश्वरः  ॥ ७.२,१.२२\nश्रिया परमया युक्तस्सांबश्च सगणश्शिवः  ॥ ७.२,१.२२\nवरार्थमाविर्भूतस्य हरस्य सुभगाकृतेः  ॥ ७.२,१.२३\nस्तुतिं चकार नत्वासौ कृष्णः सम्यक्कृतांजलिः  ॥ ७.२,१.२३\nसांबं समगणव्यग्रो लब्धवान्पुत्रमात्मनः  ॥ ७.२,१.२४\nतपसा तुष्टचित्तेन दत्तं विष्णोश्शिवेन वै  ॥ ७.२,१.२४\nयस्मात्सांबो महादेवः प्रददौ पुत्रमात्मनः  ॥ ७.२,१.२५\nतस्माज्जांबवतीसूनुं सांबं चक्रे स नामतः  ॥ ७.२,१.२५\nतदेतत्कथितं सर्वं कृष्णस्यामितकर्मणः  ॥ ७.२,१.२६\nमहर्षेर्ज्ञानलाभश्च पुत्रलाभश्च शंकरात् ॥ ७.२,१.२६\nय इदं कीर्तयेन्नित्यं शृणुयाच्छ्रावयेत्तथा  ॥ ७.२,१.२७\nस विष्णोर्ज्ञानमासाद्य तेनैव सह मोदते  ॥ ७.२,१.२७"
  }
]
[
  {
    "text": "तत्रादौ शिवयोः पार्श्वे दक्षिणे वामतः क्रमात् ॥ ७.२,३०.१\nगंधाद्यैरर्चयेत्पूर्वं देवौ हेरंबषण्मुखौ  ॥ ७.२,३०.१\nततो ब्रह्माणि परित ईशानादि यथाक्रमम्  ॥ ७.२,३०.२\nसशक्तिकानि सद्यांतं प्रथमावरणे यजेत् ॥ ७.२,३०.२\nषडंगान्यपि तत्रैव हृदयादीन्यनुक्रमात् ॥ ७.२,३०.३\nशिवस्य च शिवायाश्च वाह्नेयादि समर्चयेत् ॥ ७.२,३०.३\nतत्र वामादिकान्रुद्रानष्टौ वामादिशक्तिभिः  ॥ ७.२,३०.४\nअर्चयेद्वा न वा पश्चात्पूर्वादिपरितः क्रमात् ॥ ७.२,३०.४\nप्रथमावरणं प्रोक्तं मया ते यदुनंदन  ॥ ७.२,३०.५\nद्वितीयावरणं प्रीत्या प्रोच्यते श्रद्धया शृणु  ॥ ७.२,३०.५\nअनंतं पूर्वादिक्पत्रे तच्छक्तिं तस्य वामतः  ॥ ७.२,३०.६\nसूक्ष्मं दक्षिणदिक्पत्रे सह शक्त्या समर्चयेत् ॥ ७.२,३०.६\nततः पश्चिमदिक्पत्रे सह शक्त्या शिवोत्तमम्  ॥ ७.२,३०.७\nतथैवोत्तरदिक्पत्रे चैकनेत्रं समर्चयेत् ॥ ७.२,३०.७\nएकरुद्रं च तच्छक्तिं पश्चादीशदले ऽर्चयेत् ॥ ७.२,३०.८\nत्रिमूर्तिं तस्य शक्तिं च पूजयेदग्निदिग्दले  ॥ ७.२,३०.८\nश्रीकण्ठं नैरृते पत्रे तच्छक्तिं तस्य वामतः  ॥ ७.२,३०.९\nतथैव मारुते पत्रे शिखंडीशं समर्चयेत् ॥ ७.२,३०.९\nद्वितीयावरणे चेज्यास्सर्वर्तश्चक्रवर्तिनः  ॥ ७.२,३०.१०\nतृतीयावरणे पूज्याः शक्तिभिश्चाष्टमूर्तयः  ॥ ७.२,३०.१०\nअष्टसु क्रमशो दिक्षु पूर्वादिपरितः क्रमात् ॥ ७.२,३०.११\nभवः शर्वस्तथेशानो रुद्रः पशुपतिस्ततः  ॥ ७.२,३०.११\nउग्रो भीमो महादेव इत्यष्टौ मूर्तयः क्रमात् ॥ ७.२,३०.१२\nअनंतरं ततश्चैव महादेवादयः क्रमात् ॥ ७.२,३०.१२\nशक्तिभिस्सह संपूज्यास्तत्रैकादशमूर्तयः  ॥ ७.२,३०.१२\nमहादेवः शिवो रुद्रः शंकरो नीललोहितः  ॥ ७.२,३०.१३\nईशानो विजयो भीमो देवदेवो भवोद्भवः  ॥ ७.२,३०.१३\nकपर्दीशश्च कथ्यंते तथैकादशशक्तयः  ॥ ७.२,३०.१४\nतत्राष्टौ प्रथमं पूज्याः वाह्नेयादि यथाक्रमम्  ॥ ७.२,३०.१४\nदेवदेवः पूर्वपत्रे ईशानं चाग्निगोचरे  ॥ ७.२,३०.१५\nभवोद्भवस्तयोर्मध्ये कपालीशस्ततः परम्  ॥ ७.२,३०.१५\nतस्मिन्नावरणे भूयो वृषेन्द्रं पुरतो यजेत् ॥ ७.२,३०.१६\nनंदिनं दक्षिणे तस्य महाकालं तथोत्तरे  ॥ ७.२,३०.१६\nशास्तारं वह्निदिक्पत्रे मात्ःर्दक्षिणदिग्दले  ॥ ७.२,३०.१७\nगजास्यं नैरृते पत्रे षण्मुखं वारुणे पुनः  ॥ ७.२,३०.१७\nज्येष्ठां वायुदले गौरीमुत्तरे चंडमैश्वरे  ॥ ७.२,३०.१८\nशास्तृनन्दीशयोर्मध्ये मुनीन्द्रं वृषभं यजेत् ॥ ७.२,३०.१८\nमहाकालस्योत्तरतः पिंगलं तु समर्चयेत् ॥ ७.२,३०.१९\nशास्तृमातृसमूहस्य मध्ये भृंगीश्वरं ततः  ॥ ७.२,३०.१९\nमातृविघ्नेशमध्ये तु वीरभद्रं समर्चयेत् ॥ ७.२,३०.२०\nस्कन्दविघ्नेशयोर्मध्ये यजेद्देवीं सरस्वतीम्  ॥ ७.२,३०.२०\nज्येष्ठाकुमारयोर्मध्ये श्रियं शिवपदार्चिताम्  ॥ ७.२,३०.२१\nज्येष्ठागणाम्बयोर्मध्ये महामोटीं समर्चयेत् ॥ ७.२,३०.२१\nगणाम्बाचण्डयोर्मध्ये देवीं दुर्गां प्रपूजयेत् ॥ ७.२,३०.२२\nअत्रैवावरणे भूयः शिवानुचरसंहतिम्  ॥ ७.२,३०.२२\nरुद्रप्रथमभूताख्यां विविधां च सशक्तिकाम्  ॥ ७.२,३०.२३\nशिवायाश्च सखीवर्गं जपेद्ध्यात्वा समाहितः  ॥ ७.२,३०.२३\nएवं तृतीयावरणे वितते पूजिते सति  ॥ ७.२,३०.२४\nचतुर्थावरणं ध्यात्वा बहिस्तस्य समर्चयेत् ॥ ७.२,३०.२४\nभानुः पूर्वदले पूज्यो दक्षिणे चतुराननः  ॥ ७.२,३०.२५\nरुद्रो वरुणदिक्पत्रे विष्णुरुत्तरदिग्दले  ॥ ७.२,३०.२५\nचतुर्णामपि देवानां पृथगावरणान्यथ  ॥ ७.२,३०.२६\nतस्यांगानि षडेवादौ दीप्ताद्याभिश्च शक्तिभिः  ॥ ७.२,३०.२६\nदीप्ता सूक्ष्मा जया भद्रा विभूतिर्विमला क्रमात् ॥ ७.२,३०.२७\nअमोघा विद्युता चैव पूर्वादि परितः स्थिताः  ॥ ७.२,३०.२७\nद्वितीयावरणे पूज्याश्चतस्रो मूर्तयः क्रमात् ॥ ७.२,३०.२८\nपूर्वाद्युत्तरपर्यंताः शक्तयश्च ततः परम्  ॥ ७.२,३०.२८\nआदित्यो भास्करो भानू रविश्चेत्यनुपूर्वशः  ॥ ७.२,३०.२९\nअर्को ब्रह्मा तथा रुद्रो विष्णुश्चैते विवस्वतः  ॥ ७.२,३०.२९\nविस्तारा पूर्वदिग्भागे सुतरां दक्षिणे स्थिताः  ॥ ७.२,३०.३०\nबोधनी पश्चिमे भागे आप्यायिन्युत्तरे पुनः  ॥ ७.२,३०.३०\nउषां प्रभां तथा प्राज्ञां सन्ध्यामपि ततः परम्  ॥ ७.२,३०.३१\nऐशानादिषु विन्यस्य द्वितीयावरणे यजेत् ॥ ७.२,३०.३१\nसोममंगारकं चैव बुधं बुद्धिमतां वरम्  ॥ ७.२,३०.३२\nबृहस्पतिं बृहद्बुद्धिं भार्गवं तेजसां निधिम्  ॥ ७.२,३०.३२\nशनैश्चरं तथा राहुं केतुं धूम्रं भयंकरम्  ॥ ७.२,३०.३३\nसमंततो यजेदेतांस्तृतीयावरणे क्रमात् ॥ ७.२,३०.३३\nअथवा द्वादशादित्या द्वितीयावरणे यजेत् ॥ ७.२,३०.३४\nतृतीयावरणे चैव राशीन्द्वादश पूजयेत् ॥ ७.२,३०.३४\nसप्तसप्त गणांश्चैव बहिस्तस्य समंततः  ॥ ७.२,३०.३५\nऋषीन्देवांश्च गंधर्वान्पन्नगानप्सरोगणान्  ॥ ७.२,३०.३५\nग्रामण्यश्च तथा यक्षान्यातुधानांस्तथा हयान्  ॥ ७.२,३०.३६\nसप्तच्छंदोमयांश्चैव वालखिल्यांश्च पूजयेत् ॥ ७.२,३०.३६\nएवं तृतीयावरणे समभ्यर्च्य दिवाकरम्  ॥ ७.२,३०.३७\nब्रह्माणमर्चयेत्पश्चात्त्रिभिरावरणैः सहः  ॥ ७.२,३०.३७\nहिरण्यगर्भं पूर्वस्यां विराजं दक्षिणे ततः  ॥ ७.२,३०.३८\nकालं पश्चिमदिग्भागे पुरुषं चोत्तरे यजेत् ॥ ७.२,३०.३८\nहिरण्यगर्भः प्रथमो ब्रह्मा कमलसन्निभः  ॥ ७.२,३०.३९\nकालो जात्यंजनप्रख्यः पुरुषः स्फटिकोपमः  ॥ ७.२,३०.३९\nत्रिगुणो राजसश्चैव तामसः सात्त्विकस्तथा  ॥ ७.२,३०.४०\nचत्वार एते क्रमशः प्रथमावरणे स्थिताः  ॥ ७.२,३०.४०\nद्वितीयावरणे पूज्याः पूर्वादिपरितः क्रमात् ॥ ७.२,३०.४१\nसनत्कुमारः सनकः सनंदश्च सनातनः  ॥ ७.२,३०.४१\nतृतीयावरणे पश्चादर्चयेच्च प्रजापतीन्  ॥ ७.२,३०.४२\nअष्टौ पूर्वांश्च पूर्वादौ त्रीन्प्राक्पश्चादनुक्रमात् ॥ ७.२,३०.४२\nदक्षो रुचिर्भृगुश्चैव मरीचिश्च तथांगिराः  ॥ ७.२,३०.४३\nपुलस्त्यः पुलहश्चैव क्रतुरत्रिश्च कश्यपः  ॥ ७.२,३०.४३\nवसिष्ठश्चेति विख्याताः प्रजानां पतयस्त्विमे  ॥ ७.२,३०.४४\nतेषां भार्याश्च तैस्सार्धं पूजनीया यथाक्रमम्  ॥ ७.२,३०.४४\nप्रसूतिश्च तथा\"कूतिः ख्यातिः सम्भूतिरेव च  ॥ ७.२,३०.४५\nधृतिः स्मृतिः क्षमा चैव सन्नतिश्चानसूयका  ॥ ७.२,३०.४५\nदेवमातारुन्धती च सर्वाः खलु पतिव्रताः  ॥ ७.२,३०.४६\nशिवार्चनरतो नित्यं श्रीमत्यः प्रियदर्शनाः  ॥ ७.२,३०.४६\nप्रथमावरणे वेदांश्चतुरो वा प्रपूजयेत् ॥ ७.२,३०.४७\nइतिहासपुराणानि द्वितीयावरणे पुनः  ॥ ७.२,३०.४७\nतृतीयावरणे पश्चाद्धर्मशास्त्रपुरस्सराः  ॥ ७.२,३०.४८\nवैदिक्यो निखिला विद्याः पूज्या एव समंततः  ॥ ७.२,३०.४८\nपूर्वादिपुरतो वेदास्तदन्ये तु यथारुचि  ॥ ७.२,३०.४९\nअष्टधा वा चतुर्धा वा कृत्वा पूजां समंततः  ॥ ७.२,३०.४९\nएवं ब्रह्माणमभ्यर्च्य त्रिभिरावरणैर्युतम्  ॥ ७.२,३०.५०\nदक्षिणे पश्चिमे पश्चाद्रुद्रं सावरणं यजेत् ॥ ७.२,३०.५०\nतस्य ब्रह्मषडंगानि प्रथमावरणं स्मृतम्  ॥ ७.२,३०.५१\nद्वितीयावरणे चैव विद्येश्वरमयं तथा  ॥ ७.२,३०.५१\nतृतीयावरणे भेदो विद्यते स तु कथ्यते  ॥ ७.२,३०.५२\nचतस्रो मूर्तयस्तस्य पूज्याः पूर्वादितः क्रमात् ॥ ७.२,३०.५२\nत्रिगुणास्सकलो देवः पुरस्ताच्छिवसंज्ञकः  ॥ ७.२,३०.५३\nराजसो दक्षिणे ब्रह्मा सृष्टिकृत्पूज्यते भवः  ॥ ७.२,३०.५३\nतामसः पश्चिमे चाग्निः पूज्यस्संहारको हरः  ॥ ७.२,३०.५४\nसात्त्विकस्सुखकृत्सौम्ये विष्णुर्विश्वपतिर्मृडः  ॥ ७.२,३०.५४\nएवं पश्चिमदिग्भागे शम्भोः षड्विंशकं शिवम्  ॥ ७.२,३०.५५\nसमभ्यर्च्योत्तरे पार्श्वे ततो वैकुंठमर्चयेत् ॥ ७.२,३०.५५\nवासुदेवं पुरस्कृत्वा प्रथमावरणे यजेत् ॥ ७.२,३०.५६\nअनिरुद्धं दक्षिणतः प्रद्युम्नं पश्चिमे ततः  ॥ ७.२,३०.५६\nसौम्ये संकर्षणं पश्चाद्व्यत्यस्तौ वा यजेदिमौ  ॥ ७.२,३०.५७\nप्रथमावरणं प्रोक्तं द्वितीयावरणं शुभम्  ॥ ७.२,३०.५७\nमत्स्यः कूर्मो वराहश्च नरसिंहोथ वामनः  ॥ ७.२,३०.५८\nरामश्चान्यतमः कृष्णो भवानश्वमुखोपि च  ॥ ७.२,३०.५८\nतृतीयावरणे चक्रुः पूर्वभागे समर्चयेत् ॥ ७.२,३०.५९\nनारायणाख्यां याम्येस्त्रं क्वचिदव्याहतं यजेत् ॥ ७.२,३०.५९\nपश्चिमे पांचजन्यं च शार्ङ्गंधनुरथोत्तरे  ॥ ७.२,३०.६०\nएवं त्र्यावरणैः साक्षाद्विश्वाख्यां परमं हरिम्  ॥ ७.२,३०.६०\nमहाविष्णुं सदाविष्णुं मूर्तीकृत्य समर्चयेत् ॥ ७.२,३०.६१\nइत्थं विष्णोश्चतुर्व्यूहक्रमान्मूर्तिचतुष्टयम्  ॥ ७.२,३०.६१\nपूजयित्वा च तच्छक्तीश्चतस्रः पुजयेत्क्रमात् ॥ ७.२,३०.६१\nप्रभामाग्नेयदिग्भागे नैरृते तु सरस्वतीम्  ॥ ७.२,३०.६२\nगणांबिका च वायव्ये लक्ष्मीं रौद्रे समर्चयेत् ॥ ७.२,३०.६२\nएवं भान्वादिमूर्तीनां तच्छक्तीनामनंतरम्  ॥ ७.२,३०.६३\nपूजां विधाय लोकेशांस्तत्रैवावरणे यजेत् ॥ ७.२,३०.६३\nइन्द्रमग्निं यमं चैव निरृतिं वरुणं तथा  ॥ ७.२,३०.६४\nवायुं सोमं कुबेरं च पश्चादीशानमर्चयेत् ॥ ७.२,३०.६४\nएवं चतुर्थावरणं पूजयित्वा विधानतः  ॥ ७.२,३०.६५\nआयुधानि महेशस्य पश्चाद्बांह्यं समर्चयेत् ॥ ७.२,३०.६५\nश्रीमन्त्रिशूलमैशाने वज्रं माहेन्द्रदिङ्मुखे  ॥ ७.२,३०.६६\nपरशुं वह्निदिग्भागे याम्ये सायकमर्चयेत् ॥ ७.२,३०.६६\nनैरृते तु यजेत्खड्गं पाशं वारुणगोचरे  ॥ ७.२,३०.६७\nअंकुशं मारुते भागे पिनाकं चोत्तरे यजेत् ॥ ७.२,३०.६७\nपश्चिमाभिमुखं रौद्रं क्षेत्रपालं समर्चयेत् ॥ ७.२,३०.६८\nपञ्चमावरणं चैव सम्पूज्यानन्तरं बहिः  ॥ ७.२,३०.६८\nसर्वावरणदेवानां बहिर्वा पञ्चमे ऽथवा  ॥ ७.२,३०.६९\nपञ्चमे मातृभिस्सार्धं महोक्ष पुरतो यजेत् ॥ ७.२,३०.६९\nततः समंततः पूज्यास्सर्वा वै देवयोनयः  ॥ ७.२,३०.७०\nखेचरा ऋषयस्सिद्धा दैत्या यक्षाश्च राक्षसाः  ॥ ७.२,३०.७०\nअनंताद्याश्च नागेंद्रा नागैस्तत्तत्कुलोद्भवैः  ॥ ७.२,३०.७१\nडाकिनीभूतवेतालप्रेतभैरवनायकाः  ॥ ७.२,३०.७१\nपातालवासिनश्चान्ये नानायोनिसमुद्भवाः  ॥ ७.२,३०.७२\nनद्यस्समुद्रा गिरयः काननानि सरांसि च  ॥ ७.२,३०.७२\nपशवः पक्षिणो वृक्षाः कीटाद्याः क्षुद्रयोनयः  ॥ ७.२,३०.७३\nनराश्च विविधाकारा मृगाश्च क्षुद्रयोनयः  ॥ ७.२,३०.७३\nभुवनान्यन्तरण्डस्य ततो ब्रह्माण्डकोटयः  ॥ ७.२,३०.७४\nबहिरंडान्यसंख्यानि भुवनानि सहाधिपैः  ॥ ७.२,३०.७४\nब्रह्मांडाधारका रुद्रा दशदिक्षु व्यवस्थिताः  ॥ ७.२,३०.७५\nयद्गौड यच्च मामेयं यद्वा शाक्तं ततः परम्  ॥ ७.२,३०.७५\nयत्किञ्चिदस्ति शब्दस्य वाच्यं चिदचिदात्मकम्  ॥ ७.२,३०.७६\nतत्सर्वं शिवयोः पार्श्वे बुद्ध्वा सामान्यतो यजेत् ॥ ७.२,३०.७६\nकृतांजलिपुटाः सर्वे ऽचिंत्याः स्मितमुखास्तथा  ॥ ७.२,३०.७७\nप्रीत्या संप्रेक्षमाणाश्च देवं देवीं च सर्वदा  ॥ ७.२,३०.७७\nइत्थमावरणाभ्यर्चां कृत्वाविक्षेपशांतये  ॥ ७.२,३०.७८\nपुनरभ्यर्च्य देवेशं पक्त्वाक्षरमुदीरयेत् ॥ ७.२,३०.७८\nनिवेदयेत्ततः पश्चाच्छिवयोरमृतोपमम्  ॥ ७.२,३०.७९\nसुव्यञ्जनसमायुक्तं शुद्धं चारु महाचरुम्  ॥ ७.२,३०.७९\nद्वात्रिंशदाढकैर्मुख्यमधमं त्वाढकावरम्  ॥ ७.२,३०.८०\nसाधयित्वा यथासंपच्छ्रद्धया विनिवेदयेत् ॥ ७.२,३०.८०\nततो निवेद्य पानीयं तांबूलं चोपदंशकैः  ॥ ७.२,३०.८१\nनीराजनादिकं कृत्वा पूजाशेषं समापयेत् ॥ ७.२,३०.८१\nभोगोपयोग्यद्रव्याणि विशिष्टान्येव साधयेत् ॥ ७.२,३०.८२\nवित्तशाठ्यं न कुर्वीत भक्तिमान्विभवे सति  ॥ ७.२,३०.८२\nशठस्योपेक्षकस्यापि व्यंग्यं चैवानुतिष्ठतः  ॥ ७.२,३०.८३\nन फलंत्येव कर्माणि काम्यानीति सतां कथा  ॥ ७.२,३०.८३\nतस्मात्सम्यगुपेक्षां च त्यक्त्वा सर्वांगयोगतः  ॥ ७.२,३०.८४\nकुर्यात्काम्यानि कर्माणि फलसिद्धिं यदीच्छति  ॥ ७.२,३०.८४\nइत्थं पूजां समाप्याथ देवं देवीं प्रणम्य च  ॥ ७.२,३०.८५\nभक्त्या मनस्समाधाय पश्चात्स्तोत्रमुदीरयेत् ॥ ७.२,३०.८५\nततः स्तोत्रमुपास्यान्ते त्वष्टोत्तरशतावराम्  ॥ ७.२,३०.८६\nजपेत्पञ्चाक्षरीं विद्यां सहस्रोत्तरमुत्सुकः  ॥ ७.२,३०.८६\nविद्यापूजां गुरोः पूजां कृत्वा पश्चाद्यथाक्रमम्  ॥ ७.२,३०.८७\nयथोदयं यथाश्राद्धं सदस्यानपि पूजयेत् ॥ ७.२,३०.८७\nततः उद्वास्य देवेशं सर्वैरावरणैः सह  ॥ ७.२,३०.८८\nमण्डलं गुरवे दद्याद्यागोपकरणैस्सह  ॥ ७.२,३०.८८\nशिवाश्रितेभ्यो वा दद्यात्सर्वमेवानुपूर्वशः  ॥ ७.२,३०.८९\nअथवा तच्छिवायैव शिवक्षेत्रे समर्पयेत् ॥ ७.२,३०.८९\nशिवाग्नौ वा यजेद्देवं होमद्रव्यैश्च सप्तभिः  ॥ ७.२,३०.९०\nसमभ्यर्च्य यथान्यायं सर्वावरणदेवताः  ॥ ७.२,३०.९०\nएष योगेश्वरो नाम त्रिषु लोकेषु विश्रुतः  ॥ ७.२,३०.९१\nन तस्मादधिकः कश्चिद्यागो ऽस्ति भुवने क्वचित् ॥ ७.२,३०.९१\nन तदस्ति जगत्यस्मिन्नसध्यं यदनेन तु  ॥ ७.२,३०.९२\nऐहिकं वा फलं किंचिदामुष्मिकफलं तु वा  ॥ ७.२,३०.९२\nइदमस्य फलं नेदमिति नैव नियम्यते  ॥ ७.२,३०.९३\nश्रेयोरूपस्य कृत्स्नस्य तदिदं श्रेष्टसाधनम्  ॥ ७.२,३०.९३\nइदं न शक्यते वक्तुं पुरुषेण यदर्च्यते  ॥ ७.२,३०.९४\nचिंतामणेरिवैतस्मात्तत्तेन प्राप्यते फलम्  ॥ ७.२,३०.९४\nतथापि क्षुद्रमुद्दिश्य फलं नैतत्प्रयोजयेत् ॥ ७.२,३०.९५\nलघ्वर्थी महतो यस्मात्स्वयं लघुतरो भवेत् ॥ ७.२,३०.९५\nमहद्वा फलमल्पं वा कृतं चेत्कर्म सिध्यति  ॥ ७.२,३०.९६\nमहादेवं समुद्दिश्य कृतं कर्म प्रयुज्यताम्  ॥ ७.२,३०.९६\nतस्मादनन्यलभ्येषु शत्रुमृत्युंजयादिषु  ॥ ७.२,३०.९७\nफलेषु दृष्टादृष्टेषु कुर्यादेतद्विचक्षणः  ॥ ७.२,३०.९७\nमहत्स्वपि च पातेषु महारागभयादिषु  ॥ ७.२,३०.९८\nदुर्भिक्षादिषु शांत्यर्थं शांतिं कुर्यादनेन तु  ॥ ७.२,३०.९८\nबहुना किं प्रलापेन महाव्यापन्निवारकम्  ॥ ७.२,३०.९९\nआत्मीयमस्त्रं शैवानामिदमाह महेश्वरः  ॥ ७.२,३०.९९\nतस्मादितः परं नास्ति परित्राणमिहात्मनः  ॥ ७.२,३०.१००\nइति मत्वा प्रयुंजानः कर्मेदं शुभमश्नुते  ॥ ७.२,३०.१००\nस्तोत्रमात्रं शुचिर्भूत्वा यः पठेत्सुसमाहितः  ॥ ७.२,३०.१०१\nसोप्यभीष्टतमादर्थादष्टांशफलमाप्नुयात् ॥ ७.२,३०.१०१\nअर्थं तस्यानुसन्धाय पर्वण्यनशनः पठेत् ॥ ७.२,३०.१०२\nअष्टाभ्यां वा चतुर्दश्यां फलमर्धं समाप्नुयात् ॥ ७.२,३०.१०२\nयस्त्वर्थमनुसंधाय पर्वादिषु तथा व्रती  ॥ ७.२,३०.१०३\nमासमेकं जपेत्स्तोत्रं स कृत्स्नं फलमाप्नुयात् ॥ ७.२,३०.१०३"
  }
]
[
  {
    "text": "देव्युवाच\nकलौ कलुषिते काले दुर्जये दुरतिक्रमे  ॥ ७.२,१३.१\nअपुण्यतमसाच्छन्ने लोके धर्मपराङ्मुखे  ॥ ७.२,१३.१\nक्षीणे वर्णाश्रमाचारे संकटे समुपस्थिते  ॥ ७.२,१३.२\nसर्वाधिकारे संदिग्धे निश्चिते वापि पर्यये  ॥ ७.२,१३.२\nतदोपदेशे विहते गुरुशिष्यक्रमे गते  ॥ ७.२,१३.३\nकेनोपायेन मुच्यंते भक्तास्तव महेश्वर  ॥ ७.२,१३.३\nईश्वर उवाच\nआश्रित्य परमां विद्यां हृद्यां पञ्चाक्षरीं मम  ॥ ७.२,१३.४\nभक्त्या च भावितात्मानो मुच्यंते कलिजा नराः  ॥ ७.२,१३.४\nमनोवाक्कायजैर्दोषैर्वक्तुं स्मर्तुमगोचरैः  ॥ ७.२,१३.५\nदूषितानां कृतघ्नानां निंदकानां छलात्मनाम्  ॥ ७.२,१३.५\nलुब्धानां वक्रमनसामपि मत्प्रवणात्मनाम्  ॥ ७.२,१३.६\nमम पञ्चाक्षरी विद्या संसारभयतारिणी  ॥ ७.२,१३.६\nमयैवमसकृद्देवि प्रतिज्ञातं धरातले  ॥ ७.२,१३.७\nपतितो ऽपि विमुच्येत मद्भक्तो विद्ययानया  ॥ ७.२,१३.७\nदेव्युवाच\nकर्मायोग्यो भवेन्मर्त्यः पतितो यदि सर्वथा  ॥ ७.२,१३.८\nकर्मायोगेन यत्कर्म कृतं च नरकाय हि  ॥ ७.२,१३.८\nततः कथं विमुच्येत पतितो विद्यया ऽनया  ॥ ७.२,१३.८\nईश्वर उवाच\nतथ्यमेतत्त्वया प्रोक्तं तथा हि शृणु सुन्दरि  ॥ ७.२,१३.९\nरहस्यमिति मत्वैतद्गोपितं यन्मया पुरा  ॥ ७.२,१३.९\nसमंत्रकं मां पतितः पूजयेद्यदि मोहितः  ॥ ७.२,१३.१०\nनारकी स्यान्न सन्देहो मम पञ्चाक्षरं विना  ॥ ७.२,१३.१०\nअब्भक्षा वायुभक्षाश्च ये चान्ये व्रतकर्शिताः  ॥ ७.२,१३.११\nतेषामेतैर्व्रतैर्नास्ति मम लोकसमागमः  ॥ ७.२,१३.११\nभक्त्या पञ्चाक्षरेणैव यो हि मां सकृदर्चयेत् ॥ ७.२,१३.१२\nसो ऽपि गच्छेन्मम स्थानं मन्त्रस्यास्यैव गौरवात् ॥ ७.२,१३.१२\nतस्मात्तपांसि यज्ञाश्च व्रतानि नियमास्तथा  ॥ ७.२,१३.१३\nपञ्चाक्षरार्चनस्यैते कोट्यंशेनापि नो समः  ॥ ७.२,१३.१३\nबद्धो वाप्यथ मुक्तो वा पाशात्पञ्चाक्षरेण यः  ॥ ७.२,१३.१४\nपूजयेन्मां स मुच्येत नात्र कार्या विचारणा  ॥ ७.२,१३.१४\nअरुद्रो वा सरुद्रो वा सकृत्पञ्चाक्षरेण यः  ॥ ७.२,१३.१५\nपूजयेत्पतितो वापि मूढो वा मुच्यते नरः  ॥ ७.२,१३.१५\nषडक्षरेण वा देवि तथा पञ्चाक्षरेण वा  ॥ ७.२,१३.१६\nस ब्रह्मांगेन मां भक्त्या पूजयेद्यदि मुच्यते  ॥ ७.२,१३.१६\nपतितो ऽपतितो वापि मन्त्रेणानेन पूजयेत् ॥ ७.२,१३.१७\nमम भक्तो जितक्रोधो सलब्धो ऽलब्ध एव वा  ॥ ७.२,१३.१७\nअलब्धालब्ध एवेह कोटिकोटिगुणाधिकः  ॥ ७.२,१३.१८\nतस्माल्लब्ध्वैव मां देवि मन्त्रेणानेन पूजयेत् ॥ ७.२,१३.१८\nलब्ध्वा संपूजयेद्यस्तु मैत्र्यादिगुणसंयुतः  ॥ ७.२,१३.१९\nब्रह्मचर्यरतो भक्त्या मत्सादृश्यमवाप्नुयात् ॥ ७.२,१३.१९\nकिमत्र बहुनोक्तेन भक्तास्सर्वेधिकारिणः  ॥ ७.२,१३.२०\nमम पञ्चाक्षरे मंत्रे तस्माच्छ्रेष्ठतरो हि सः  ॥ ७.२,१३.२०\nपञ्चाक्षरप्रभावेण लोकवेदमहर्षयः  ॥ ७.२,१३.२१\nतिष्ठंति शाश्वता धर्मा देवास्सर्वमिदं जगत् ॥ ७.२,१३.२१\nप्रलये समनुप्राप्ते नष्टे स्थावरजंगमे  ॥ ७.२,१३.२२\nसर्वं प्रकृतिमापन्नं तत्र संलयमेष्यति  ॥ ७.२,१३.२२\nएको ऽहं संस्थितो देवि न द्वितीयो ऽस्ति कुत्रचित् ॥ ७.२,१३.२३\nतदा वेदाश्च शास्त्राणि सर्वे पञ्चाक्षरे स्थिताः  ॥ ७.२,१३.२३\nते नाशं नैव संप्राप्ता मच्छक्त्या ह्यनुपालिताः  ॥ ७.२,१३.२४\nततस्सृष्टिरभून्मत्तः प्रकृत्यात्मप्रभेदतः  ॥ ७.२,१३.२४\nगुणमूर्त्यात्मनां चैव ततोवांतरसंहृतिः  ॥ ७.२,१३.२५\nतदा नारायणश्शेते देवो मायामयीं तनुम्  ॥ ७.२,१३.२५\nआस्थाय भोगिपर्यंकशयने तोयमध्यगः  ॥ ७.२,१३.२६\nतन्नाभिपंकजाज्जातः पञ्चवक्त्रः पितामहः  ॥ ७.२,१३.२६\nसिसृक्षमाणो लोकांस्त्रीन्न सक्तो ह्यसहायवान्  ॥ ७.२,१३.२७\nमुनीन्दश ससर्जादौ मानसानमितौजसः  ॥ ७.२,१३.२७\nतेषां सिद्धिविवृद्ध्यर्थं मां प्रोवाच पितामहः  ॥ ७.२,१३.२८\nमत्पुत्राणां महादेव शक्तिं देहि महेश्वर  ॥ ७.२,१३.२८\nइत्येवं प्रार्थितस्तेन पञ्चवक्त्रधरो ह्यहम्  ॥ ७.२,१३.२९\nपञ्चाक्षराणि क्रमशः प्रोक्तवान्पद्मयोनये  ॥ ७.२,१३.२९\nस पञ्चवदनैस्तानि गृह्णंल्लोकपितामहः  ॥ ७.२,१३.३०\nवाच्यवाचकभावेन ज्ञातवान्मां महेश्वरम्  ॥ ७.२,१३.३०\nज्ञात्वा प्रयोगं विविधं सिद्धमंत्रः प्रजापतिः  ॥ ७.२,१३.३१\nपुत्रेभ्यः प्रददौ मंत्रं मंत्रार्थं च यथातथम्  ॥ ७.२,१३.३१\nते च लब्ध्वा मंत्ररत्नं साक्षाल्लोकपितामहात् ॥ ७.२,१३.३२\nतदाज्ञप्तेन मार्गेण मदाराधनकांक्षिणः  ॥ ७.२,१३.३२\nमेरोस्तु शिखरे रम्ये मुंजवान्नाम पर्वतः  ॥ ७.२,१३.३३\nमत्प्रियः सततं श्रीमान्मद्भक्तै रक्षितस्सदा  ॥ ७.२,१३.३३\nतस्याभ्याशे तपस्तीव्रं लोकं स्रष्टुं समुत्सुकाः  ॥ ७.२,१३.३४\nदिव्यं वर्षसहस्रं तु वायुभक्षास्समाचरन्  ॥ ७.२,१३.३४\nतेषां भक्तिमहं दृष्ट्वा सद्यः प्रत्यक्षतामियाम्  ॥ ७.२,१३.३५\nऋषिं छंदश्च कीलं च बीजशक्तिं च दैवतम्  ॥ ७.२,१३.३५\nन्यासं षडंगं दिग्बंधं विनियोगमशेषतः  ॥ ७.२,१३.३६\nप्रोक्तवानहमार्याणां जगत्सृष्टिविवृद्धये  ॥ ७.२,१३.३६\nततस्ते मंत्रमाहात्म्यादृषयस्तपसेधिताः  ॥ ७.२,१३.३७\nसृष्टिं वितन्वते सम्यक्सदेवासुरमानुषीम्  ॥ ७.२,१३.३७\nअस्याः परमविद्यायास्स्वरूपमधुनोच्यते  ॥ ७.२,१३.३८\nआदौ नमः प्रयोक्तव्यं शिवाय तु ततः परम्  ॥ ७.२,१३.३८\nसैषा पञ्चाक्षरी विद्या सर्वश्रुतिशिरोगता  ॥ ७.२,१३.३९\nसर्वजातस्य सर्वस्य बीजभूता सनातनी  ॥ ७.२,१३.३९\nप्रथमं मन्मुखोद्गीर्णा सा ममैवास्ति वाचिका  ॥ ७.२,१३.४०\nतप्तचामीकरप्रख्या पीनोन्नतपयोधरा  ॥ ७.२,१३.४०\nचतुर्भुजा त्रिनयना बालेंदुकृतशेखरा  ॥ ७.२,१३.४१\nपद्मोत्पलकरा सौम्या वरदाभयपाणिका  ॥ ७.२,१३.४१\nसर्वलक्षणसंपन्ना सर्वाभरणभूषिता  ॥ ७.२,१३.४२\nसितपद्मासनासीना नीलकुंचितमूर्धजा  ॥ ७.२,१३.४२\nअस्याः पञ्चविधा वर्णाः प्रस्फुरद्रश्मिमंडलाः  ॥ ७.२,१३.४३\nपीतः कृष्णस्तथा धूम्रः स्वर्णाभो रक्त एव च  ॥ ७.२,१३.४३\nपृथक्प्रयोज्या यद्येते बिंदुनादविभूषिताः  ॥ ७.२,१३.४४\nअर्धचन्द्रनिभो बिंदुर्नादो दीपशिखाकृतिः  ॥ ७.२,१३.४४\nबीजं द्वितीयं बीजेषु मंत्रस्यास्य वरानने  ॥ ७.२,१३.४५\nदीर्घपूर्वं तुरीयस्य पञ्चमं शक्तिमादिशेत् ॥ ७.२,१३.४५\nवामदेवो नाम ऋषिः पंक्तिश्छन्द उदाहृतम्  ॥ ७.२,१३.४६\nदेवता शिव एवाहं मन्त्रस्यास्य वरानने  ॥ ७.२,१३.४६\nगौतमो ऽत्रिर्वरारोहे विश्वामित्रस्तथांगिराः  ॥ ७.२,१३.४७\nभरद्वाजश्च वर्णानां क्रमशश्चर्षयः स्मृताः  ॥ ७.२,१३.४७\nगायत्र्यनुष्टुप्त्रिष्टुप्च छंदांसि बृहती विराट् ॥ ७.२,१३.४८\nइन्द्रो रुद्रो हरिर्ब्रह्मा स्कंदस्तेषां च देवताः  ॥ ७.२,१३.४८\nमम पञ्चमुखान्याहुः स्थाने तेषां वरानने  ॥ ७.२,१३.४९\nपूर्वादेश्चोर्ध्वपर्यंतं नकारादि यथाक्रमम्  ॥ ७.२,१३.४९\nअदात्तः प्रथमो वर्णश्चतुर्थश्च द्वितीयकः  ॥ ७.२,१३.५०\nपञ्चमः स्वरितश्चैव तृतीयो निहतः स्मृतः  ॥ ७.२,१३.५०\nमूलविद्या शिवं शैवं सूत्रं पञ्चाक्षरं तथा  ॥ ७.२,१३.५१\nनामान्यस्य विजानीयाच्छैवं मे हृदयं महत् ॥ ७.२,१३.५१\nनकारश्शिर उच्येत मकारस्तु शिखोच्यते  ॥ ७.२,१३.५२\nशिकारः कवचं तद्वद्वकारो नेत्रमुच्यते  ॥ ७.२,१३.५२\nयकारो ऽस्त्रं नमस्स्वाहा वषठुंवौषडित्यपि  ॥ ७.२,१३.५३\nफडित्यपि च वर्णानामन्ते ऽङ्गत्वं यदा तदा  ॥ ७.२,१३.५३\nतत्रापि मूलमंत्रो ऽयं किंचिद्भेदसमन्वयात् ॥ ७.२,१३.५४\nतत्रापि पञ्चमो वर्णो द्वादशस्वरभूषितः  ॥ ७.२,१३.५४\nतास्मादनेन मंत्रेण मनोवाक्कायभेदतः  ॥ ७.२,१३.५५\nआवयोरर्चनं कुर्याज्जपहोमादिकं तथा  ॥ ७.२,१३.५५\nयथाप्रज्ञं यथाकालं यथाशास्त्रं यथामति  ॥ ७.२,१३.५६\nयथाशक्ति यथासंपद्यथायोगं यथारति  ॥ ७.२,१३.५६\nयदा कदापि वा भक्त्या यत्र कुत्रापि वा कृता  ॥ ७.२,१३.५७\nयेन केनापि वा देवि पूजा मुक्तिं नयिष्यते  ॥ ७.२,१३.५७\nमय्यासक्तेन मनसा यत्कृतं मम सुन्दरि  ॥ ७.२,१३.५८\nमत्प्रियं च शिवं चैव क्रमेणाप्यक्रमेण वा  ॥ ७.२,१३.५८\nतथापि मम भक्ता ये नात्यंतविवशाः पुनः  ॥ ७.२,१३.५९\nतेषां सर्वेषु शास्त्रेषु मयेव नियमः कृतः  ॥ ७.२,१३.५९\nतत्रादौ संप्रवक्ष्यामि मन्त्रसंग्रहणं शुभम्  ॥ ७.२,१३.६०\nयं विना निष्फलं जाप्यं येन वा सफलं भवेत् ॥ ७.२,१३.६०"
  }
]
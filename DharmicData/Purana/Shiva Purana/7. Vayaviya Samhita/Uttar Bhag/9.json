[
  {
    "text": "कृष्ण उवाच\nयुगावर्तेषु सर्वेषु योगाचार्यच्छलेन तु  ॥ ७.२,९.१\nअवतारान्हि शर्वस्य शिष्यांश्च भगवन्वद  ॥ ७.२,९.१\nउपमन्युरुवाच\nश्वेतः सुतारो मदनः सुहोत्रः कङ्क एव च  ॥ ७.२,९.२\nलौगाक्षिश्च महामायो जैगीषव्यस्तथैव च  ॥ ७.२,९.२\nदधिवाहश्च ऋषभो मुनिरुग्रो ऽत्रिरेव च  ॥ ७.२,९.३\nसुपालको गौतमश्च तथा वेदशिरा मुनिः  ॥ ७.२,९.३\nगोकर्णश्च गुहावासी शिखण्डी चापरः स्मृतः  ॥ ७.२,९.४\nजटामाली चाट्टहासो दारुको लांगुली तथा  ॥ ७.२,९.४\nमहाकालश्च शूली च डंडी मुण्डीश एव च  ॥ ७.२,९.५\nसविष्णुस्सोमशर्मा च लकुलीश्वर एव च  ॥ ७.२,९.५\nएते वाराह कल्पे ऽस्मिन्सप्तमस्यांतरो मनोः  ॥ ७.२,९.६\nअष्टाविंशतिसंख्याता योगाचार्या युगक्रमात् ॥ ७.२,९.६\nशिष्याः प्रत्येकमेतेषां चत्वारश्शांतचेतसः  ॥ ७.२,९.७\nश्वेतादयश्च रुष्यांतांस्तान्ब्रवीमि यथाक्रमम्  ॥ ७.२,९.७\nश्वेतश्श्वेतशिखश्चैव श्वेताश्वः श्वेतलोहितः  ॥ ७.२,९.८\nदुन्दुभिश्शतरूपश्च ऋचीकः केतुमांस्तथा  ॥ ७.२,९.८\nविकोशश्च विकेशश्च विपाशः पाशनाशनः  ॥ ७.२,९.९\nसुमुखो दुर्मुखश्चैव दुर्गमो दुरतिक्रमः  ॥ ७.२,९.९\nसनत्कुमारस्सनकः सनंदश्च सनातनः  ॥ ७.२,९.१०\nसुधामा विरजाश्चैव शंखश्चांडज एव च  ॥ ७.२,९.१०\nसारस्वतश्च मेघश्च मेघवाहस्सुवाहकः  ॥ ७.२,९.११\nकपिलश्चासुरिः पञ्चशिखो बाष्कल एव च  ॥ ७.२,९.११\nपराशराश्च गर्गश्च भार्गवश्चांगिरास्तथा  ॥ ७.२,९.१२\nबलबन्धुर्निरामित्राः केतुशृंगस्तपोधनः  ॥ ७.२,९.१२\nलंबोदरश्च लंबश्च लम्बात्मा लंबकेशकः  ॥ ७.२,९.१३\nसर्वज्ञस्समबुद्धिश्च साध्यसिद्धिस्तथैव च  ॥ ७.२,९.१३\nसुधामा कश्यपश्चैव वसिष्ठो विरजास्तथा  ॥ ७.२,९.१४\nअत्रिरुग्रो गुरुश्रेष्ठः श्रवनोथ श्रविष्टकः  ॥ ७.२,९.१४\nकुणिश्च कुणिबाहुश्च कुशरीरः कुनेत्रकः  ॥ ७.२,९.१५\nकाश्यपो ह्युशनाश्चैव च्यवनश्च बृहस्पतिः  ॥ ७.२,९.१५\nउतथ्यो वामदेवश्च महाकालो महा ऽनिलः  ॥ ७.२,९.१६\nवाचःश्रवाः सुवीरश्च श्यावकश्च यतीश्वरः  ॥ ७.२,९.१६\nहिरण्यनाभः कौशल्यो लोकाक्षिः कुथुमिस्तथा  ॥ ७.२,९.१७\nसुमन्तुर्जैमिनिश्चैव कुबन्धः कुशकन्धरः  ॥ ७.२,९.१७\nप्लक्षो दार्भायणिश्चैव केतुमान्गौतमस्तथा  ॥ ७.२,९.१८\nभल्लवी मधुपिंगश्च श्वेतकेतुस्तथैव च  ॥ ७.२,९.१८\nउशिजो बृहदश्वश्च देवलः कविरेव च  ॥ ७.२,९.१९\nशालिहोत्रः सुवेषश्च युवनाश्वः शरद्वसुः  ॥ ७.२,९.१९\nअक्षपादः कणादश्च उलूको वत्स एव च  ॥ ७.२,९.२०\nकुलिकश्चैव गर्गश्च मित्रको रुष्य एव च  ॥ ७.२,९.२०\nएते शिष्या महेशस्य योगाचार्यस्वरूपिणः  ॥ ७.२,९.२१\nसंख्या च शतमेतेषां सह द्वादशसंख्यया  ॥ ७.२,९.२१\nसर्वे पाशुपताः सिद्धा भस्मोद्धूलितविग्रहाः  ॥ ७.२,९.२२\nसर्वशास्त्रार्थतत्त्वज्ञा वेदवेदांगपारगाः  ॥ ७.२,९.२२\nशिवाश्रमरतास्सर्वे शिवज्ञानपरायणाः  ॥ ७.२,९.२३\nसर्वे संगविनिर्मुक्ताः शिवैकासक्तचेतसः  ॥ ७.२,९.२३\nसर्वद्वंद्वसहा धीराः सर्वभूतहिते रताः  ॥ ७.२,९.२४\nऋजवो मृदवः स्वस्था जितक्रोधा जितेंद्रियाः  ॥ ७.२,९.२४\nरुद्राक्षमालाभरणास्त्रिपुंड्रांकितमस्तकाः  ॥ ७.२,९.२५\nशिखाजटास्सर्वजटा अजटा मुंडशीर्षकाः  ॥ ७.२,९.२५\nफलमूलाशनप्रायाः प्राणायामपरायणाः  ॥ ७.२,९.२६\nशिवाभिमानसंपन्नाः शिवध्यानैकतत्पराः  ॥ ७.२,९.२६\nसमुन्मथितसंसारविषवृक्षांकुरोद्गमाः  ॥ ७.२,९.२७\nप्रयातुमेव सन्नद्धाः परं शिवपुरं प्रति  ॥ ७.२,९.२७\nसदेशिकानिमान्मत्वा नित्यं यश्शिवमर्चयेत् ॥ ७.२,९.२८\nस याति शिवसायुज्यं नात्र कार्या विचारणा  ॥ ७.२,९.२८"
  }
]
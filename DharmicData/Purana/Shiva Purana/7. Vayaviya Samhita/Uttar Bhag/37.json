[
  {
    "text": "श्रीकृष्ण उवाच\nज्ञाने क्रियायां चर्यायां सारमुद्धृत्य संग्रहात् ॥ ७.२,३७.१\nउक्तं भगवता सर्वं श्रुतं श्रुतिसमं मया  ॥ ७.२,३७.१\nइदानीं श्रोतुमिच्छामि योगं परमदुर्लभम्  ॥ ७.२,३७.२\nसाधिकारं च सांगं च सविधिं सप्रयोजनम्  ॥ ७.२,३७.२\nयद्यस्ति मरणं पूर्वं योगाद्यनुपमर्दतः  ॥ ७.२,३७.३\nसद्यः साधयितुं शक्यं येन स्यान्नात्महा नरः  ॥ ७.२,३७.३\nतच्च तत्कारणं चैव तत्कालकरणानि च  ॥ ७.२,३७.४\nतद्भेदतारतम्यं च वक्तुमर्हसि तत्त्वतः  ॥ ७.२,३७.४\nउपमन्युरुवाच\nस्थाने पृष्टं त्वया कृष्ण सर्वप्रश्नार्थवेदिना  ॥ ७.२,३७.५\nततः क्रमेण तत्सर्वं वक्ष्ये शृणु समाहितः  ॥ ७.२,३७.५\nनिरुद्धवृत्त्यंतरस्यं शिवे चित्तस्य निश्चला  ॥ ७.२,३७.६\nया वृत्तिः स समासेन योगः स खलु पञ्चधा  ॥ ७.२,३७.६\nमंत्रयोगःस्पर्शयोगो भावयोगस्तथापरः  ॥ ७.२,३७.७\nअभावयोगस्सर्वेभ्यो महायोगः परो मतः  ॥ ७.२,३७.७\nमंत्राभ्यासवशेनैव मंत्रवाच्यार्थगोचरः  ॥ ७.२,३७.८\nअव्याक्षेपा मनोवृत्तिर्मंत्रयोग उदाहृतः  ॥ ७.२,३७.८\nप्राणायाममुखा सैव स्पर्शे योगोभिधीयते  ॥ ७.२,३७.९\nस मंत्रस्पर्शनिर्मुक्तो भावयोगः प्रकीर्तितः  ॥ ७.२,३७.९\nविलीनावयवं विश्वं रूपं संभाव्यते यतः  ॥ ७.२,३७.१०\nअभावयोगः संप्रोक्तो ऽनाभासाद्वस्तुनः सतः  ॥ ७.२,३७.१०\nशिवस्वभाव एवैकश्चिंत्यते निरुपाधिकः  ॥ ७.२,३७.११\nयथा शैवमनोवृत्तिर्महायोग इहोच्यते  ॥ ७.२,३७.११\nदृष्टे तथानुश्रविके विरक्तं विषये मनः  ॥ ७.२,३७.१२\nयस्य तस्याधिकारोस्ति योगे नान्यस्य कस्यचित् ॥ ७.२,३७.१२\nविषयद्वयदोषाणां गुणानामीश्वरस्य च  ॥ ७.२,३७.१३\nदर्शनादेव सततं विरक्तं जायते मनः  ॥ ७.२,३७.१३\nअष्टांगो वा षडंगो वा सर्वयोगः समासतः  ॥ ७.२,३७.१४\nयमश्च नियमश्चैव स्वस्तिकाद्यं तथासनम्  ॥ ७.२,३७.१४\nप्राणायामः प्रत्याहारो धारणा ध्यानमेव च  ॥ ७.२,३७.१५\nसमाधिरिति योगांगान्यष्टावुक्तानि सूरिभिः  ॥ ७.२,३७.१५\nआसनं प्राणसंरोधः प्रत्याहारोथ धारणा  ॥ ७.२,३७.१६\nध्यानं समाधिर्योगस्य षडंगानि समासतः  ॥ ७.२,३७.१६\nपृथग्लक्षणमेतेषां शिवशास्त्रे समीरितम्  ॥ ७.२,३७.१७\nशिवागमेषु चान्येषु विशेषात्कामिकादिषु  ॥ ७.२,३७.१७\nयोगशास्त्रेष्वपि तथा पुराणेष्वपि केषु च  ॥ ७.२,३७.१८\nअहिंसा सत्यमस्तेयं ब्रह्मचर्यापरिग्रहः  ॥ ७.२,३७.१८\nयम इत्युच्यते सद्भिः पञ्चावयवयोगतः  ॥ ७.२,३७.१८\nशौचं तुष्टिस्तपश्चैव जपः प्रणिधिरेव च  ॥ ७.२,३७.१९\nइति पञ्चप्रभेदस्स्यान्नियमः स्वांशभेदतः  ॥ ७.२,३७.१९\nस्वस्तिकं पद्ममध्येंदुं वीरं योगं प्रसाधितम्  ॥ ७.२,३७.२०\nपर्यंकं च यथेष्टं च प्रोक्तमासनमष्टधा  ॥ ७.२,३७.२०\nप्राणः स्वदेहजो वायुस्तस्यायामो निरोधनम्  ॥ ७.२,३७.२१\nतद्रोचकं पूरकं च कुंभकं च त्रिधोच्यते  ॥ ७.२,३७.२१\nनासिकापुटमंगुल्या पीड्यैकमपरेण तु  ॥ ७.२,३७.२२\nऔदरं रेचयेद्वायुं तथायं रेचकः स्मृतः  ॥ ७.२,३७.२२\nबाह्येन मरुता देहं दृतिवत्परिपूरयेत् ॥ ७.२,३७.२३\nनासापुटेनापरेण पूरणात्पूरकं मतम्  ॥ ७.२,३७.२३\nन मुंचति न गृह्णाति वायुमंतर्बहिः स्थितम्  ॥ ७.२,३७.२४\nसंपूर्णं कुंभवत्तिष्ठेदचलः स तु कुंभक  ॥ ७.२,३७.२४\nरेचकाद्यं त्रयमिदं न द्रुतं न विलंबितम्  ॥ ७.२,३७.२५\nतद्यतः क्रमयोगेन त्वभ्यसेद्योगसाधकः  ॥ ७.२,३७.२५\nरेचकादिषु योभ्यासो नाडीशोधनपूर्वकः  ॥ ७.२,३७.२६\nस्वेच्छोत्क्रमणपर्यंतः प्रोक्तो योगानुशासने  ॥ ७.२,३७.२६\nकन्यकादिक्रमवशात्प्राणायामनिरोधनम्  ॥ ७.२,३७.२७\nतच्चतुर्धोपदिष्टं स्यान्मात्रागुणविभागतः  ॥ ७.२,३७.२७\nकन्यकस्तु चतुर्धा स्यात्स च द्वादशमात्रकः  ॥ ७.२,३७.२८\nमध्यमस्तु द्विरुद्धातश्चतुर्विंशतिमात्रकः  ॥ ७.२,३७.२८\nउत्तमस्तु त्रिरुद्धातः षड्विंशन्मात्रकः परः  ॥ ७.२,३७.२९\nस्वेदकंपादिजनकः प्राणायामस्तदुत्तरः  ॥ ७.२,३७.२९\nआनंदोद्भवरोमांचनेत्राश्रूणां विमोचनम्  ॥ ७.२,३७.३०\nजल्पभ्रमणमूर्छाद्यं जायते योगिनः परम्  ॥ ७.२,३७.३०\nजानुं प्रदक्षिणीकृत्य न द्रुतं न विलंबितम्  ॥ ७.२,३७.३१\nअंगुलीस्फोटनं कुर्यात्सा मात्रेति प्रकीर्तिता  ॥ ७.२,३७.३१\nमात्राक्रमेण विज्ञेयाश्चोद्वातक्रमयोगतः  ॥ ७.२,३७.३२\nनाडीविशुद्धिपूर्वं तु प्राणायामं समाचरेत् ॥ ७.२,३७.३२\nअगर्भश्च सगर्भश्च प्राणायामो द्विधा स्मृतः  ॥ ७.२,३७.३३\nजपं ध्यानं विनागर्भः सगर्भस्तत्समन्वयात् ॥ ७.२,३७.३३\nअगर्भाद्गर्भसंयुक्तः प्राणायामःशताधिकः  ॥ ७.२,३७.३४\nतस्मात्सगर्भं कुर्वन्ति योगिनः प्राणसंयमम्  ॥ ७.२,३७.३४\nप्राणस्य विजयादेव जीयंते देह १ आयवः  ॥ ७.२,३७.३५   &lt;दश वायव इति पाठान्तरम्&gt;\nप्राणो ऽपानः समानश्च ह्युदानो व्यान एव च  ॥ ७.२,३७.३५\nनागः कूर्मश्च कृकलो देवदत्तो धनंजयः  ॥ ७.२,३७.३६\nप्रयाणं कुरुते यस्मात्तस्मात्प्राणो ऽभिधीयते  ॥ ७.२,३७.३६\nअवाङ्नयत्यपानाख्यो यदाहारादि भुज्यते  ॥ ७.२,३७.३७\nव्यानो व्यानशयत्यंगान्यशेषाणि विवर्धयन्  ॥ ७.२,३७.३७\nउद्वेजयति मर्माणीत्युदानो वायुरीरितः  ॥ ७.२,३७.३८\nसमं नयति सर्वांगं समानस्तेन गीयते  ॥ ७.२,३७.३८\nउद्गारे नाग आख्यातः कूर्म उन्मीलने स्थितः  ॥ ७.२,३७.३९\nकृकलः क्षवथौ ज्ञेयो देवदत्तो विजृंभणे  ॥ ७.२,३७.३९\nन जहाति मृतं चापि सर्वव्यापी धनंजयः  ॥ ७.२,३७.४०\nक्रमेणाभ्यस्यमानोयं प्राणायामप्रमाणवान्  ॥ ७.२,३७.४०\nनिर्दहत्यखिलं दोषं कर्तुर्देहं च रक्षति  ॥ ७.२,३७.४१\nप्राणे तु विजिते सम्यक्तच्चिह्नान्युपलक्षयेत् ॥ ७.२,३७.४१\nविण्मूत्रश्लेष्मणां तावदल्पभावः प्रजायते  ॥ ७.२,३७.४२\nबहुभोजनसामर्थ्यं चिरादुच्छ्वासनं तथा  ॥ ७.२,३७.४२\nलघुत्वं शीघ्रगामित्वमुत्साहः स्वरसौष्ठवम्  ॥ ७.२,३७.४३\nसर्वरोगक्षयश्चैव बलं तेजः सुरूपता  ॥ ७.२,३७.४३\nधृतिर्मेधा युवत्वं च स्थिरता च प्रसन्नता  ॥ ७.२,३७.४४\nतपांसि पापक्षयता यज्ञदानव्रतादयः  ॥ ७.२,३७.४४\nप्राणायामस्य तस्यैते कलां नार्हन्ति षोडशीम्  ॥ ७.२,३७.४५\nइन्द्रियाणि प्रसक्तानि यथास्वं विषयेष्विह  ॥ ७.२,३७.४५\nआहत्य यन्निगृह्णाति स प्रत्याहार उच्यते  ॥ ७.२,३७.४६\nनमःपूर्वाणींद्रियाणि स्वर्गं नरकमेव च  ॥ ७.२,३७.४६\nनिगृहीतनिसृष्टानि स्वर्गाय नरकाय च  ॥ ७.२,३७.४७\nतस्मात्सुखार्थी मतिमाञ्ज्ञानवैराग्यमास्थितः  ॥ ७.२,३७.४७\nइंद्रियाश्वान्निगृह्याशु स्वात्मनात्मानमुद्धरेत् ॥ ७.२,३७.४८\nधारणा नाम चित्तस्य स्थानबन्धस्समासतः  ॥ ७.२,३७.४८\nस्थानं च शिव एवैको नान्यद्दोषत्रयं यतः  ॥ ७.२,३७.४९\nकालं कंचावधीकृत्य स्थाने ऽवस्थापितं मनः  ॥ ७.२,३७.४९\nन तु प्रच्यवते लक्ष्याद्धारणा स्यान्न चान्यथा  ॥ ७.२,३७.५०\nमनसः प्रथमं स्थैर्यं धारणातः प्रजायते  ॥ ७.२,३७.५०\nतस्माद्धीरं मनः कुर्याद्धारणाभ्यासयोगतः  ॥ ७.२,३७.५१\nध्यै चिंतायां स्मृतो धातुः शिवचिंता मुहुर्मुहुः  ॥ ७.२,३७.५१\nअव्याक्षिप्तेन मनसा ध्यानं नाम तदुच्यते  ॥ ७.२,३७.५२\nध्येयावस्थितचित्तस्य सदृशः प्रत्ययश्च यः  ॥ ७.२,३७.५२\nप्रत्ययान्तरनिर्मुक्तः प्रवाहो ध्यानमुच्यते  ॥ ७.२,३७.५३\nसर्वमन्यत्परित्यज्य शिव एव शिवंकरः  ॥ ७.२,३७.५३\nपरो ध्येयो ऽधिदेवेशः समाप्ताथर्वणी श्रुतिः  ॥ ७.२,३७.५४\nतथा शिवा परा ध्येया सर्वभूतगतौ शिवौ  ॥ ७.२,३७.५४\nतौ श्रुतौ स्मृतिशास्त्रेभ्यः सर्वगौ सर्वदोदितौ  ॥ ७.२,३७.५५\nसर्वज्ञौ सततं ध्येयौ नानारूपविभेदतः  ॥ ७.२,३७.५५\nविमुक्तिः प्रत्ययः पूर्वः प्रत्ययश्चाणिमादिकम्  ॥ ७.२,३७.५६\nइत्येतद्द्विविधं ज्ञेयं ध्यानस्यास्य प्रयोजनम्  ॥ ७.२,३७.५६\nध्याता ध्यानं तथा ध्येयं यच्च ध्यानप्रयोजनम्  ॥ ७.२,३७.५७\nएतच्चतुष्टयं ज्ञात्वा योगं युञ्जीत योगवित् ॥ ७.२,३७.५७\nज्ञानवैराग्यसंपन्नः श्रद्दधानः क्षमान्वितः  ॥ ७.२,३७.५८\nनिर्ममश्च सदोत्साही ध्यातेत्थं पुरुषः स्मृतः  ॥ ७.२,३७.५८\nजपाच्छ्रांतः पुनर्ध्यायेद्ध्यानाच्छ्रांतः पुनर्जपेत् ॥ ७.२,३७.५९\nजपध्यनाभियुक्तस्य क्षिप्रं योगः प्रसिद्ध्यति  ॥ ७.२,३७.५९\nधारणा द्वादशायामा ध्यानं द्वादशधारणम्  ॥ ७.२,३७.६०\nध्यानद्वादशकं यावत्समाधिरभिधीयते  ॥ ७.२,३७.६०\nसमाधिर्न्नाम योगांगमन्तिमं परिकीर्तितम्  ॥ ७.२,३७.६१\nसमाधिना च सर्वत्र प्रज्ञालोकः प्रवर्तते  ॥ ७.२,३७.६१\nयदर्थमात्रनिर्भासं स्तिमितो दधिवत्स्थितम्  ॥ ७.२,३७.६२\nस्वरूपशून्यवद्भानं समाधिरभिधीयते  ॥ ७.२,३७.६२\nध्येये मनः समावेश्य पश्येदपि च सुस्थिरम्  ॥ ७.२,३७.६३\nनिर्वाणानलवद्योगी समाधिस्थः प्रगीयते  ॥ ७.२,३७.६३\nन शृणोति न चाघ्राति न जल्पति न पश्यति  ॥ ७.२,३७.६४\nन च स्पर्शं विजानाति न संकल्पयते मनः  ॥ ७.२,३७.६४\nनवाभिमन्यते किंचिद्बध्यते न च काष्टवत् ॥ ७.२,३७.६५\nएवं शिवे विलीनात्मा समाधिस्थ इहोच्यते  ॥ ७.२,३७.६५\nयथा दीपो निवातस्थः स्पन्दते न कदाचन  ॥ ७.२,३७.६६\nतथा समाधिनिष्ठो ऽपि तस्मान्न विचलेत्सुधीः  ॥ ७.२,३७.६६\nएवमभ्यसतश्चारं योगिनो योगमुत्तमम्  ॥ ७.२,३७.६७\nतदन्तराया नश्यंति विघ्नाः सर्वे शनैःशनैः  ॥ ७.२,३७.६७"
  }
]
[
  {
    "text": "उपमन्युरुवाच\nअतः परं प्रवक्ष्यामि साधकं नाम नामतः  ॥ ७.२,१९.१\nसंस्कारमन्त्रमाहात्म्यं कथने सूचितं मया  ॥ ७.२,१९.१\nसंपूज्य मंडले देवं स्थाप्य कुम्भे च पूर्ववत् ॥ ७.२,१९.२\nहुत्वा शिष्यमनुष्णीषं प्रापयेद्भुवि मंडले  ॥ ७.२,१९.२\nपूर्वांतं पूर्ववत्कृत्वा हुत्वाहुतिशतं तथा  ॥ ७.२,१९.३\nसंतर्प्य मूलमन्त्रेण कलशैर्देशिकोत्तमः  ॥ ७.२,१९.३\nसन्दीप्य च यथापूर्वं कृत्वा पूर्वोदितं क्रमात् ॥ ७.२,१९.४\nअभिषिच्य यथापूर्वं प्रदद्यान्मन्त्रमुत्तमम्  ॥ ७.२,१९.४\nतत्र विद्योपदेशांतं कृत्वा विस्तरशः क्रमात् ॥ ७.२,१९.५\nपुष्पाम्बुना शिशोः पाणौ विद्यां शैवीं समर्पयेत् ॥ ७.२,१९.५\nतवैहिकामुष्मिकयोः सर्वसिद्धिफलप्रदः  ॥ ७.२,१९.६\nभवत्येव महामन्त्रः प्रसादात्परमेष्ठिनः  ॥ ७.२,१९.६\nइत्युत्वा देवमभ्यर्च्य लब्धानुज्ञः शिवाद्गुरुः  ॥ ७.२,१९.७\nसाधनं शिवयोगं च साधकाय समादिशेत् ॥ ७.२,१९.७\nतच्छ्रुत्वा गुरुसंदेशं क्रमशो मंत्रसाधकः  ॥ ७.२,१९.८\nपुरतो विनियोगस्य मन्त्रसाधनमाचरेत् ॥ ७.२,१९.८\nसाधनं मूलमन्त्रस्य पुरश्चरणमुच्यते  ॥ ७.२,१९.९\nपुरतश्चरणीयत्वाद्विनियोगाख्यकर्मणः  ॥ ७.२,१९.९\nनात्यन्तं करणीयन्तु मुमुक्षोर्मन्त्रसाधनम्  ॥ ७.२,१९.१०\nकृतन्तु तदिहान्यत्र तास्यापि शुभदं भवेत् ॥ ७.२,१९.१०\nशुभे ऽहनि शुभे देशे काले वा दोषवर्जिते  ॥ ७.२,१९.११\nशुक्लदन्तनखः स्नातः कृतपूर्वाह्णिकक्रियः  ॥ ७.२,१९.११\nअलंकृत्य यथा लब्धैर्गंधमाल्यविभूषणैः  ॥ ७.२,१९.१२\nसोष्णीषः सोत्तरासंगः सर्वशुक्लसमाहितः  ॥ ७.२,१९.१२\nदेवालये गृहे ऽन्यस्मिन्देशे वा सुमनोहरे  ॥ ७.२,१९.१३\nसुखेनाभ्यस्तपूर्वेण त्वासनेन कृतासनः  ॥ ७.२,१९.१३\nतनुं कृत्वात्मनः शैवीं शिवशास्त्रोक्तवर्त्मना  ॥ ७.२,१९.१४\nसंपूज्य देवदेवेशं नकुलीश्वरमीश्वरम्  ॥ ७.२,१९.१४\nनिवेद्य पायसं तस्मै समप्याराधनं क्रमात् ॥ ७.२,१९.१५\nप्रणिपत्य च तं देवं प्राप्तानुज्ञश्च तन्मुखात् ॥ ७.२,१९.१५\nकोटिवारं तदर्धं वा तदर्धं वा जपेच्छिवम्  ॥ ७.२,१९.१६\nलक्षविंशतिकं वापि दशलक्षमथापि वा  ॥ ७.२,१९.१६\nततश्च पायसाक्षारलवणैकमिताशनः  ॥ ७.२,१९.१७\nअहिंसकः क्षमी शांतो दांतश्चैव सदा भवेत् ॥ ७.२,१९.१७\nअलाभे पायसस्याश्नन्फलमूलादिकानि वा  ॥ ७.२,१९.१८\nविहितानि शिवेनैव विशिष्टान्युत्तरोत्तरम्  ॥ ७.२,१९.१८\nचरुं भक्ष्यमथो सक्तुकणान्यावकमेव च  ॥ ७.२,१९.१९\nशाकं पयो दधि घृतं मूलं फलमथोदकम्  ॥ ७.२,१९.१९\nअभिमंत्र्य च मन्त्रेण भक्ष्यभोज्यादिकानि च  ॥ ७.२,१९.२०\nसाधने ऽस्मिन्विशेषेण नित्यं भुञ्जीत वाग्यतः  ॥ ७.२,१९.२०\nमन्त्राष्टशतपूतेन जलेन शुचिना व्रती  ॥ ७.२,१९.२१\nस्नायान्नदीनदोत्थेन प्रोक्षयेद्वाथ शक्तितः  ॥ ७.२,१९.२१\nतर्पयेच्च तथा नित्यं जुहुयाच्च शिवानले  ॥ ७.२,१९.२२\nसप्तभिः पञ्चभिर्द्रव्यैस्त्रिभिर्वाथ घृतेन वा  ॥ ७.२,१९.२२\nइत्थं भक्त्या शिवं शैवो यः साधयति साधकः  ॥ ७.२,१९.२३\nतस्येहामुत्र दुष्प्रापं न किंचिदपि विद्यते  ॥ ७.२,१९.२३\nअथवा ऽहरहर्मंत्रं जपेदेकाग्रमानसः  ॥ ७.२,१९.२४\nअनश्नन्नेव साहस्रं विना मन्त्रस्य साधनम्  ॥ ७.२,१९.२४\nन तस्य दुर्लभं किंचिन्न तस्यास्त्यशुभं क्वचित् ॥ ७.२,१९.२५\nइह विद्यां श्रियं सौख्यं लब्ध्वा मुक्तिं च विंदति  ॥ ७.२,१९.२५\nसाधने विनियोगे च नित्ये नैमित्तिके तथा  ॥ ७.२,१९.२६\nजपेज्जलैर्भस्मना च स्नात्वा मन्त्रेण च क्रमात् ॥ ७.२,१९.२६\nशुचिर्बद्धशिखस्सूत्री सपवित्रकरस्तथा  ॥ ७.२,१९.२७\nधृतत्रिपुंड्ररुद्राक्षो विद्यां पञ्चाक्षरीं जपेत् ॥ ७.२,१९.२७"
  }
]
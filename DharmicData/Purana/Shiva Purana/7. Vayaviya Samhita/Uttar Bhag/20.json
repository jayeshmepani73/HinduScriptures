[
  {
    "text": "उपमन्युरुवाच\nअथैवं संस्कृतं शिष्यं कृतपाशुपतव्रतम्  ॥ ७.२,२०.१\nआचार्यत्वे ऽभिषिंचेत तद्योगत्वेन चान्यथा  ॥ ७.२,२०.१\nमण्डलं पूर्ववत्कृत्त्वा संपूज्य परमेश्वरम्  ॥ ७.२,२०.२\nस्थापयत्पञ्चकलशान्दिक्षु मध्ये च पूर्ववत् ॥ ७.२,२०.२\nनिवृत्तिं पुरतो न्यस्य प्रतिष्ठां पश्चिमे घटे  ॥ ७.२,२०.३\nविद्यां दक्षिणतः शांतिमुत्तरे मध्यतः पराम्  ॥ ७.२,२०.३\nकृत्वा रक्षादिकं तत्र बद्ध्वा मुद्रां च धैनवीम्  ॥ ७.२,२०.४\nअभिमंत्र्य घटान्हुत्वा पूर्णांतं च यथा पुरा  ॥ ७.२,२०.४\nप्रवेश्य मंडले शिष्यमनुष्णीषं च देशिकः  ॥ ७.२,२०.५\nतर्पणाद्यं तु मंत्राणां कुर्यात्पूर्वावसानकम्  ॥ ७.२,२०.५\nततः संपूज्य देवेशमनुज्ञाप्य च पूर्ववत् ॥ ७.२,२०.६\nअभिषेकाय तं शिष्यमासनं त्वधिरोहयेत् ॥ ७.२,२०.६\nसकलीकृत्य तं पश्चात्कलापञ्चकरूपिणम्  ॥ ७.२,२०.७\nन्यस्तमंत्रतनुं बद्ध्वा शिवं शिष्यं समर्पयेत् ॥ ७.२,२०.७\nततो निवृत्तिकुंभादिघटानुद्धृत्य वै क्रमात् ॥ ७.२,२०.८\nमध्यमान्ताच्छिवेनैव शिष्यं तमभिषेचयत् ॥ ७.२,२०.८\nशिवहस्तं समर्प्याथ शिशोः शिरसि देशिकः  ॥ ७.२,२०.९\nशिवभावसमापन्नः शिवाचार्यं तमादिशेत् ॥ ७.२,२०.९\nअथालंकृत्य तं देवमाराध्य शिवमण्डले  ॥ ७.२,२०.१०\nशतमष्टोत्तरं हुत्वा दद्यात्पूर्णाहुतिं ततः  ॥ ७.२,२०.१०\nपुनः सम्पूज्य देवेशं प्रणम्य भुवि दंडवत् ॥ ७.२,२०.११\nशिरस्यंजलिमाधाय शिवं विज्ञापयेद्गुरुः  ॥ ७.२,२०.११\nभगवंस्त्वत्प्रसादेन देशिको.यं मया कृतः  ॥ ७.२,२०.१२\nअनुगृह्य त्वया देव दिव्याज्ञास्मै प्रदीयताम्  ॥ ७.२,२०.१२\nएवं विज्ञाप्य शिष्येण सह भूयः प्रणम्य च  ॥ ७.२,२०.१३\nशिवं शिवागमं दिव्यं पूजयेच्छिववद्गुरुः  ॥ ७.२,२०.१३\nपुनः शिवमनुज्ञाप्य शिवज्ञानस्य पुस्तकम्  ॥ ७.२,२०.१४\nउभाभ्यामथ पाणिभ्यां दद्याच्छिष्याय देशिकः  ॥ ७.२,२०.१४\nस ताम्मूर्ध्नि समाधाय विद्यां विद्यासनोपरि  ॥ ७.२,२०.१५\nअधिरोप्य यथान्यायमभिवंद्य समर्चयेत् ॥ ७.२,२०.१५\nअथ तस्मै गुरुर्दद्याद्राजोपकरणान्यपि  ॥ ७.२,२०.१६\nआचार्यपदवीं प्राप्तो राज्यं चापि यतो ऽर्हति  ॥ ७.२,२०.१६\nअथानुशासनं कुर्यात्पूर्वैराचरितं यथा  ॥ ७.२,२०.१७\nयथा च शिवशास्त्रोक्तं यथा लोकेषु पूज्यते  ॥ ७.२,२०.१७\nशिष्यान्परिक्ष्य यत्नेन शिवशास्त्रोक्तलक्षणैः  ॥ ७.२,२०.१८\nसंस्कृत्य च शिवज्ञानं तेभ्यो दद्याच्च देशिकः  ॥ ७.२,२०.१८\nएवं सर्वमनायासं शौचं क्षांतिं दयां तथा  ॥ ७.२,२०.१९\nअस्पृहामप्यसूयां च यत्नेन च विभावयेत् ॥ ७.२,२०.१९\nइत्थमादिश्य तं शिष्यं शिवमुद्वास्य मंडलात् ॥ ७.२,२०.२०\nशिवकुंभानलादींश्च सदस्यानपि पूजयेत् ॥ ७.२,२०.२०\nयुगपद्वाथ संस्कारान्कुर्वीत सगणो गुरुः  ॥ ७.२,२०.२१\nतत्र यत्र द्वयं वापि प्रयोगस्योपदिश्यते  ॥ ७.२,२०.२१\nतदादावेव कलशान्कल्पयेदध्वशुद्धिवत् ॥ ७.२,२०.२२\nकृत्वा समयसंस्कारमभिषेकं विनाखिलम्  ॥ ७.२,२०.२२\nसमभ्यर्च्य शिवं भूयः कृत्वा चाध्वविशोधनम्  ॥ ७.२,२०.२३\nतस्मिन्परिसमाप्ते तु पुनर्देवं प्रपूजयेत् ॥ ७.२,२०.२३\nहुत्वा मंत्रन्तु संतर्प्य संदीप्याशास्य चेश्वरम्  ॥ ७.२,२०.२४\nसमर्प्य मंत्रं शिष्यस्य पाणौ शेषं समापयेत् ॥ ७.२,२०.२४\nअथवा मंत्रसंस्कारमनुचिंत्याखिलं क्रमात् ॥ ७.२,२०.२५\nअध्वशुद्धिं गुरुः कुर्यादभिषेकावसानिकम्  ॥ ७.२,२०.२५\nतत्र यः शान्त्यतीतादिकलासु विहितो विधिः  ॥ ७.२,२०.२६\nस सर्वो ऽपि विधातव्यस्तत्त्वत्रयविशोधने  ॥ ७.२,२०.२६\nशिवविद्यात्मतत्त्वाख्यं तत्त्वत्रयमुदाहृतम्  ॥ ७.२,२०.२७\nशक्तौ शिवस्ततो विद्यात्तस्यास्त्वात्मा समुद्बभौ  ॥ ७.२,२०.२७\nशिवेन शांत्यतीताध्वा व्याप्तस्तदपरः परः  ॥ ७.२,२०.२८\nविद्यया परिशिष्टो ऽध्वा ह्यात्मना निखिलः क्रमात् ॥ ७.२,२०.२८\nदुर्लभं शांभवं मत्वा मंत्रमूलं मनीषिणः  ॥ ७.२,२०.२९\nशाक्तं शंसीत संस्कारं शिवशास्त्रार्थपारगाः  ॥ ७.२,२०.२९\nइति ते सर्वमाख्यातं संस्काराख्यस्य कर्मणः  ॥ ७.२,२०.३०\nचातुर्विध्यमिदं कृष्ण किं भूय श्रोतुमिच्छसि  ॥ ७.२,२०.३०"
  }
]
[
  {
    "text": "मुनय ऊचुः\nमन्वंतराणि सर्वाणि कल्पभेदांश्च सर्वशः  ॥ ७.१,११.१\nतेष्वेवांतरसर्गं च प्रतिसर्गं च नो वद  ॥ ७.१,११.१\nवायुरुवाच\nकालसंख्याविवृत्तस्य परार्धो ब्रह्मणस्स्मृतः  ॥ ७.१,११.२\nतावांश्चैवास्य कालोन्यस्तस्यांते प्रतिसृज्यते  ॥ ७.१,११.२\nदिवसे दिवसे तस्य ब्रह्मणः पूर्वजन्मनः  ॥ ७.१,११.३\nचतुर्दशमहाभागा मनूनां परिवृत्तयः  ॥ ७.१,११.३\nअनादित्वादनंतत्वादज्ञेयत्वाच्च कृत्स्नशः  ॥ ७.१,११.४\nमन्वंतराणि कल्पाश्च न शक्या वचनात्पृथक् ॥ ७.१,११.४\nउक्तेष्वपि च सर्वेषु शृण्वतां वो वचो मम  ॥ ७.१,११.५\nकिमिहास्ति फलं तस्मान्न पृथक्वक्तुमुत्सहे  ॥ ७.१,११.५\nय एव खलु कल्पेषु कल्पः संप्रति वर्तते  ॥ ७.१,११.६\nतत्र संक्षिप्य वर्तंते सृष्टयः प्रतिसृष्टयः  ॥ ७.१,११.६\nयस्त्वयं वर्तते कल्पो वाराहो नाम नामतः  ॥ ७.१,११.७\nअस्मिन्नपि द्विजश्रेष्ठा मनवस्तु चतुर्दश  ॥ ७.१,११.७\nस्वायंभुवादयस्सप्त सप्त सावर्णिकादयः  ॥ ७.१,११.८\nतेषु वैवस्वतो नाम सप्तमो वर्तते मनुः  ॥ ७.१,११.८\nमन्वंतरेषु सर्वेषु सर्गसंहारवृत्तयः  ॥ ७.१,११.९\nप्रायः समाभवंतीति तर्कः कार्यो विजानता  ॥ ७.१,११.९\nपूर्वकल्पे परावृत्ते प्रवृत्ते कालमारुते  ॥ ७.१,११.१०\nसमुन्मूलितमूलेषु वृक्षेषु च वनेषु च  ॥ ७.१,११.१०\nजगंति तृणवक्त्रीणि देवे दहति पावके  ॥ ७.१,११.११\nवृष्ट्या भुवि निषिक्तायां विवेलेष्वर्णवेषु च  ॥ ७.१,११.११\nदिक्षु सर्वासु मग्नासु वारिपूरे महीयसि  ॥ ७.१,११.१२\nतदद्भिश्चटुलाक्षेपैस्तरंगभुजमण्डलैः  ॥ ७.१,११.१२\nप्रारब्धचण्डनृत्येषु ततः प्रलयवारिषु  ॥ ७.१,११.१३\nब्रह्मा नारायणो भूत्वा सुष्वाप सलिले सुखम्  ॥ ७.१,११.१३\nइमं चोदाहरन्मंत्रं श्लोकं नारायणं प्रति  ॥ ७.१,११.१४\nतं शृणुध्वं मुनिश्रेष्ठास्तदर्थं चाक्षराश्रयम्  ॥ ७.१,११.१४\nआपो नारा इति प्रोक्ता आपो वै नरसूनवः  ॥ ७.१,११.१५\nअयनं तस्य ता यस्मात्तेन नारायणः स्मृतः  ॥ ७.१,११.१५\nशिवयोगमयीं निद्रां कुर्वन्तं त्रिदशेश्वरम्  ॥ ७.१,११.१६\nबद्धांजलि पुटास्सिद्धा जनलोकनिवासिनः  ॥ ७.१,११.१६\nस्तोत्रैः प्रबोधयामासुः प्रभातसमये सुराः  ॥ ७.१,११.१७\nयथा सृष्ट्यादिसमये ईश्वरं श्रुतयः पुरा  ॥ ७.१,११.१७\nततः प्रबुद्ध उत्थाय शयनात्तोयमध्यगात् ॥ ७.१,११.१८\nउदैक्षत दिशः सर्वा योगनिद्रालसेक्षणः  ॥ ७.१,११.१८\nनापश्यत्स तदा किंचित्स्वात्मनो व्यतिरेकि यत् ॥ ७.१,११.१९\nसविस्मय इवासीनः परां चिंतामुपागमत् ॥ ७.१,११.१९\nक्व सा भगवती या तु मनोज्ञा महती मही  ॥ ७.१,११.२०\nनानाविधमहाशैलनदीनगरकानना  ॥ ७.१,११.२०\nएवं संचिंतयन्ब्रह्मा बुबुधे नैव भूस्थितिम्  ॥ ७.१,११.२१\nतदा सस्मार पितरं भगवंतं त्रिलोचनम्  ॥ ७.१,११.२१\nस्मरणाद्देवदेवस्य भवस्यामिततेजसः  ॥ ७.१,११.२२\nज्ञातवान्सलिले मग्नां धरणीं धरणीपतिः  ॥ ७.१,११.२२\nततो भूमेस्समुद्धारं कर्तुकामः प्रजापतिः  ॥ ७.१,११.२३\nजलक्रीडोचितं दिव्यं वाराहं रूपमस्मरत् ॥ ७.१,११.२३\nमहापर्वतवर्ष्माणं महाजलदनिःस्वनम्  ॥ ७.१,११.२४\nनीलमेघप्रतीकाशं दीप्तशब्दं भयानकम्  ॥ ७.१,११.२४\nपीनवृत्तघनस्कंधपीनोन्नतकटीतटम्  ॥ ७.१,११.२५\nह्रस्ववृत्तोरुजंघाग्रं सुतीक्ष्णपुरमण्डलम्  ॥ ७.१,११.२५\nपद्मरागमणिप्रख्यं वृत्तभीषणलोचनम्  ॥ ७.१,११.२६\nवृत्तदीर्घमहागात्रं स्तब्धकर्णस्थलोज्ज्वलम्  ॥ ७.१,११.२६\nउदीर्णोच्छ्वासनिश्वासघूर्णितप्रलयार्णवम्  ॥ ७.१,११.२७\nविस्फुरत्सुसटाच्छन्नकपोलस्कंधबंधुरम्  ॥ ७.१,११.२७\nमणिभिर्भूषणैश्चित्रैर्महारत्नैःपरिष्कृतम्  ॥ ७.१,११.२८\nविराजमानं विद्युद्भिर्मेघसंघमिवोन्नतम्  ॥ ७.१,११.२८\nआस्थाय विपुलं रूपं वाराहममितं विधिः  ॥ ७.१,११.२९\nपृथिव्युद्धरणार्थाय प्रविवेश रसातलम्  ॥ ७.१,११.२९\nस तदा शुशुभे ऽतीव सूकरो गिरिसंनिभः  ॥ ७.१,११.३०\nलिंगाकृतेर्महेशस्य पादमूलं गतो यथा  ॥ ७.१,११.३०\nततस्स सलिले मग्नां पृथिवीं पृथिवींधरः  ॥ ७.१,११.३१\nउद्धृत्यालिंग्य दंष्ट्राभ्यामुन्ममज्ज रसातलात् ॥ ७.१,११.३१\nतं दृष्ट्वा मुनयस्सिद्धा जनलोकनिवासिनः  ॥ ७.१,११.३२\nमुमुदुर्ननृतुर्मूर्ध्नि तस्य पुष्पैरवाकिरन्  ॥ ७.१,११.३२\nवपुर्महावराहस्य शुशुभे पुष्पसंवृतम्  ॥ ७.१,११.३३\nपतद्भिरिव खद्योतैः प्राशुरंजनपर्वतः  ॥ ७.१,११.३३\nततः संस्थानमानीय वराहो महतीं महीम्  ॥ ७.१,११.३४\nस्वमेव रूपमास्थाय स्थापयामास वै विभुः  ॥ ७.१,११.३४\nपृथिवीं च समीकृत्य पृथिव्यां स्थापयन्गिरीन्  ॥ ७.१,११.३५\nभूराद्यांश्चतुरो लोकान् कल्पयामास पूर्ववत् ॥ ७.१,११.३५\nइति सह महतीं महीं महीध्रैः प्रलयमहाजलधेरधःस्थमध्यात् ॥ ७.१,११.३६\nउपरि च विनिवेश्य विश्वकर्मा चरमचरं च जगत्ससर्ज भूयः  ॥ ७.१,११.३६"
  }
]
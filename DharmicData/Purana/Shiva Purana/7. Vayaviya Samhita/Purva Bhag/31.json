[
  {
    "text": "वायुरुवाच\nस्थने संशयितं विप्रा भवद्भिर्हेतुचोदितैः  ॥ ७.१,३१.१\nजिज्ञासा हि न नास्तिक्यं साधयेत्साधुबुद्धिषु  ॥ ७.१,३१.१\nप्रमणमत्र वक्ष्यामि सताम्मोहनिवर्तकम्  ॥ ७.१,३१.२\nअसतां त्वन्यथाभावः प्रसादेन विना प्रभोः  ॥ ७.१,३१.२\nशिवस्य परिपूर्णस्य परानुग्रहमन्तरा  ॥ ७.१,३१.३\nन किंचिदपि कर्तव्यमिति साधु विनिश्चितम्  ॥ ७.१,३१.३\nस्वभाव एव पर्याप्तः परानुग्रहकर्मणि  ॥ ७.१,३१.४\nअन्यथा निस्स्वभवेन न किमप्यनुगृह्यते  ॥ ७.१,३१.४\nपरं सर्वमनुग्राह्यं पशुपाशात्मकं जगत् ॥ ७.१,३१.५\nपरस्यानुग्रहार्थं तु पत्युराज्ञासमन्वयः  ॥ ७.१,३१.५\nपतिराज्ञापकः सर्वमनुगृह्णाति सर्वदा  ॥ ७.१,३१.६\nतदर्थमर्थस्वीकारे परतंत्रः कथं शिवः  ॥ ७.१,३१.६\nअनुग्राह्यनपेक्षो ऽस्ति न हि कश्चिदनुग्रहः  ॥ ७.१,३१.७\nअतः स्वातन्त्र्यशब्दार्थाननपेक्षत्वलक्षणः  ॥ ७.१,३१.७\nएतत्पुनरनुग्राह्यं परतंत्रं तदिष्यते  ॥ ७.१,३१.८\nअनुग्रहादृते तस्य भुक्तिमुक्त्योरनन्वयात् ॥ ७.१,३१.८\nमूर्तात्मनो ऽप्यनुग्राह्या शिवाज्ञाननिवर्तनात् ॥ ७.१,३१.९\nअज्ञानाधिष्ठितं शम्भोर्न किंचिदिह विद्यते  ॥ ७.१,३१.९\nयेनोपलभ्यते ऽस्माभिस्सकलेनापि निष्कलः  ॥ ७.१,३१.१०\nस मूर्त्यात्मा शिवः शैवमूर्तिरित्युपचर्यते  ॥ ७.१,३१.१०\nन ह्यसौ निष्कलः साक्षाच्छिवः परमकारणम्  ॥ ७.१,३१.११\nसाकारेणानुभावेन केनाप्यनुपलक्षितः  ॥ ७.१,३१.११\nप्रमाणगम्यतामात्रं तत्स्वभावोपपादकम्  ॥ ७.१,३१.१२\nन तावतात्रोपेक्षाधीरुपलक्षणमंतरा  ॥ ७.१,३१.१२\nआत्मोपमोल्वणं साक्षान्मूर्तिरेव हि काचन  ॥ ७.१,३१.१३\nशिवस्य मूर्तिर्मूर्त्यात्मा परस्तस्योपलक्षणम्  ॥ ७.१,३१.१३\nयथा काष्ठेष्वनारूढो न वह्निरुपलभ्यते  ॥ ७.१,३१.१४\nएवं शिवो ऽपि मूर्त्यात्मन्यनारूढ इति स्थितिः  ॥ ७.१,३१.१४\nयथाग्निमानयेत्युक्ते ज्वलत्काष्ठादृते स्वयम्  ॥ ७.१,३१.१५\nनाग्निरानीयते तद्वत्पूज्यो मूर्त्यात्मना शिवः  ॥ ७.१,३१.१५\nअत एव हि पूजादौ मूर्त्यात्मपरिकल्पनम्  ॥ ७.१,३१.१६\nमूर्त्यात्मनि कृतं साक्षाच्छिव एव कृतं यतः  ॥ ७.१,३१.१६\nलिंगादावपि तत्कृत्यमर्चायां च विशेषतः  ॥ ७.१,३१.१७\nतत्तन्मूर्त्यात्मभावेन शिवो ऽस्माभिरुपास्यते  ॥ ७.१,३१.१७\nयथानुगृह्यते सो ऽपि मूर्त्यात्मा पारमेष्ठिना  ॥ ७.१,३१.१८\nतथा मूर्त्यात्मनिष्ठेन शिवेन पशवो वयम्  ॥ ७.१,३१.१८\nलोकानुग्रहणायैव शिवेन परमेष्ठिना  ॥ ७.१,३१.१९\nसदाशिवादयस्सर्वे मूर्त्यात्मनो ऽप्यधिष्ठिताः  ॥ ७.१,३१.१९\nआत्मनामेव भोगाय मोक्षाय च विशेषतः  ॥ ७.१,३१.२०\nतत्त्वातत्त्वस्वरूपेषु मूर्त्यात्मसु शिवान्वयः  ॥ ७.१,३१.२०\nभोगः कर्मविपाकात्मा सुखदुःखात्मको मतः  ॥ ७.१,३१.२१\nन च कर्म शिवो ऽस्तीति तस्य भोगः किमात्मकः  ॥ ७.१,३१.२१\nसर्वं शिवो ऽनुगृह्णाति न निगृह्णाति किंचन  ॥ ७.१,३१.२२\nनिगृह्णतां तु ये दोषाश्शिवे तेषामसंभवात् ॥ ७.१,३१.२२\nये पुनर्निग्रहाः केचिद्ब्रह्मादिषु निदर्शिताः  ॥ ७.१,३१.२३\nते ऽपि लोकहितायैव कृताः श्रीकण्ठमूर्तिना  ॥ ७.१,३१.२३\nब्रह्माण्डस्याधिपत्यं हि श्रीकण्ठस्य न संशयः  ॥ ७.१,३१.२४\nश्रीकण्ठाख्यां शिवो मूर्तिं क्रीडतीमधितिष्ठति  ॥ ७.१,३१.२४\nसदोषा एव देवाद्या निगृहीता यथोदितम्  ॥ ७.१,३१.२५\nततस्तेपि विपाप्मानः प्रजाश्चापि गतज्वराः  ॥ ७.१,३१.२५\nनिग्रहो ऽपि स्वरूपेण विदुषां न जुगुप्सितः  ॥ ७.१,३१.२६\nअत एव हि दण्ड्येषु दण्डो राज्ञां प्रशस्यते  ॥ ७.१,३१.२६\nयत्सिद्धिरीश्वरत्वेन कार्यवर्गस्य कृत्स्नशः  ॥ ७.१,३१.२७\nन स चेदीशतां कुर्याज्जगतः कथमीश्वरः  ॥ ७.१,३१.२७\nईशेच्छा च विधातृत्वं विधेराज्ञापनं परम्  ॥ ७.१,३१.२८\nआज्ञावश्यमिदं कुर्यान्न कुर्यादिति शासनम्  ॥ ७.१,३१.२८\nतच्छासनानुवर्तित्वं साधुभावस्य लक्षणम्  ॥ ७.१,३१.२९\nविपरीतसमाधोः स्यान्न सर्वं तत्तु दृश्यते  ॥ ७.१,३१.२९\nसाधु संरक्षणीयं चेद्विनिवर्त्यमसाधु यत् ॥ ७.१,३१.३०\nनिवर्तते च सामादेरंते दण्डो हि साधनम्  ॥ ७.१,३१.३०\nहितार्थलक्षणं चेदं दण्डान्तमनुशासनम्  ॥ ७.१,३१.३१\nअतो यद्विपरीतं तदहितं संप्रचक्षते  ॥ ७.१,३१.३१\nहिते सदा निषण्णानामीश्वरस्य निदर्शनम्  ॥ ७.१,३१.३२\nस कथं दुष्यते सद्भिरसतामेव निग्रहात् ॥ ७.१,३१.३२\nअयुक्तकारिणो लोके गर्हणीयाविवेकिता  ॥ ७.१,३१.३३\nयदुद्वेजयते लोकन्तदयुक्तं प्रचक्षते  ॥ ७.१,३१.३३\nसर्वो ऽपि निग्रहो लोके न च विद्वेषपूर्वकः  ॥ ७.१,३१.३४\nन हि द्वेष्टि पिता पुत्रं यो निगृह्याति शिक्षयेत् ॥ ७.१,३१.३४\nमाध्यस्थेनापि निग्राह्यान्यो निगृह्णाति मार्गतः  ॥ ७.१,३१.३५\nतस्याप्यवश्यं यत्किंचिन्नैर्घृण्यमनुवर्तते  ॥ ७.१,३१.३५\nअन्यथा न हिनस्त्येव सदोषानप्यसौ परान्  ॥ ७.१,३१.३६\nहिनस्ति चायमप्यज्ञान्परं माध्यस्थ्यमाचरन्  ॥ ७.१,३१.३६\nतस्माद्दुःखात्मिकां हिंसां कुर्वाणो यः सनिर्घृणः  ॥ ७.१,३१.३७\nइति निर्बंधयंत्येके नियमो नेति चापरे  ॥ ७.१,३१.३७\nनिदानज्ञस्य भिषजो रुग्णो हिंसां प्रयुंजतः  ॥ ७.१,३१.३८\nन किंचिदपि नैर्घृण्यं घृणैवात्र प्रयोजिका  ॥ ७.१,३१.३८\nघृणापि न गुणायैव हिंस्रेषु प्रतियोगिषु  ॥ ७.१,३१.३९\nतादृशेषु घृणी भ्रान्त्या घृणान्तरितनिर्घृणः  ॥ ७.१,३१.३९\nउपेक्षापीह दोषाह रक्ष्येषु प्रतियोगिषु  ॥ ७.१,३१.४०\nशक्तौ सत्यामुपेक्षातो रक्ष्यस्सद्यो विपद्यते  ॥ ७.१,३१.४०\nसर्पस्या\"स्यगतम्पश्यन्यस्तु रक्ष्यमुपेक्षते  ॥ ७.१,३१.४१\nदोषाभासान्समुत्प्रेक्ष्य फलतः सो ऽपि निर्घृणः  ॥ ७.१,३१.४१\nतस्माद्घृणा गुणायैव सर्वथेति न संमतम्  ॥ ७.१,३१.४२\nसंमतं प्राप्तकामित्वं सर्वं त्वन्यदसम्मतम्  ॥ ७.१,३१.४२\nमूर्त्यात्मस्वपि रागाद्या दोषाः सन्त्येव वस्तुतः  ॥ ७.१,३१.४३\nतथापि तेषामेवैते न शिवस्य तु सर्वथा  ॥ ७.१,३१.४३\nअग्नावपि समाविष्टं ताम्रं खलु सकालिकम्  ॥ ७.१,३१.४३\nइति नाग्निरसौ दुष्येत्ताम्रसंसर्गकारणात् ॥ ७.१,३१.४४\nनाग्नेरशुचिसंसर्गादशुचित्वमपेक्षते  ॥ ७.१,३१.४४\nअशुचेस्त्वग्निसंयोगाच्छुचित्वमपि जायते  ॥ ७.१,३१.४५\nएवं शोध्यात्मसंसर्गान्न ह्यशुद्धः शिवो भवेत् ॥ ७.१,३१.४५\nशिवसंसर्गतस्त्वेष शोध्यात्मैव हि शुध्यति  ॥ ७.१,३१.४६\nअयस्यग्नौ समाविष्टे दाहो ऽग्नेरेव नायसः  ॥ ७.१,३१.४६\nमूर्तात्मन्येवमैश्वर्यमीश्वरस्यैव नात्मनाम्  ॥ ७.१,३१.४७\nन हि काष्ठं ज्वलत्यूर्ध्वमग्निरेव ज्वलत्यसौ  ॥ ७.१,३१.४७\nकाष्ठस्यांगारता नाग्नेरेवमत्रापि योज्यताम्  ॥ ७.१,३१.४८\nअत एव जगत्यस्मिन्काष्ठपाषाणमृत्स्वपि  ॥ ७.१,३१.४८\nशिवावेशवशादेव शिवत्वमुपचर्यते  ॥ ७.१,३१.४९\nमैत्र्यादयो गुणा गौणास्तस्मात्ते भिन्नवृत्तयः  ॥ ७.१,३१.४९\nतैर्गुणैरुपरक्तानां दोषाय च गुणाय च  ॥ ७.१,३१.५०\nयत्तु गौणमगौणं च तत्सर्वमनुगृह्णतः  ॥ ७.१,३१.५०\nन गुणाय न दोषाय शिवस्य गुणवृत्तयः  ॥ ७.१,३१.५०\nन चानुग्रहशब्दार्थं गौणमाहुर्विपश्चितः  ॥ ७.१,३१.५१\nसंसारमोचनं किं तु शैवमाज्ञामयं हितम्  ॥ ७.१,३१.५१\nहितं तदाज्ञाकरणं यद्धितं तदनुग्रहः  ॥ ७.१,३१.५२\nसर्वं हिते नियुञ्जावः सर्वानुग्रहकारकः  ॥ ७.१,३१.५२\nयस्तूपकारशब्दार्थस्तमप्याहुरनुग्रहम्  ॥ ७.१,३१.५३\nतस्यापि हितरूपत्वाच्छिवः सर्वोपकारकः  ॥ ७.१,३१.५३\nहिते सदा नियुक्तं तु सर्वं चिदचिदात्मकम्  ॥ ७.१,३१.५४\nस्वभावप्रतिबन्धं तत्समं न लभते हितम्  ॥ ७.१,३१.५४\nयथा विकासयत्येव रविः पद्मानि भानुभिः  ॥ ७.१,३१.५५\nसमं न विकसन्त्येव स्वस्वभावानुरोधतः  ॥ ७.१,३१.५५\nस्वभावो ऽपि हि भावानां भाविनो ऽर्थस्य कारणम्  ॥ ७.१,३१.५६\nन हि स्वभावो नश्यन्तमर्थं कर्तृषु साधयेत् ॥ ७.१,३१.५६\nसुवर्णमेव नांगारं द्रावयत्यग्निसंगमः  ॥ ७.१,३१.५७\nएवं पक्वमलानेव मोचयेन्न शिवपरान्  ॥ ७.१,३१.५७\nयद्यथा भवितुं योग्यं तत्तथा न भवेत्स्वयम्  ॥ ७.१,३१.५८\nविना भावनया कर्ता स्वतन्त्रस्सन्ततो भवेत् ॥ ७.१,३१.५८\nस्वभावविमलो यद्वत्सर्वानुग्राहकश्शिवः  ॥ ७.१,३१.५९\nस्वभावमलिनास्तद्वदात्मनो जीवसंज्ञिताः  ॥ ७.१,३१.५९\nअन्यथा संसरन्त्येते नियमान्न शिवः कथम्  ॥ ७.१,३१.६०\nकर्ममायानुबन्धोस्य संसारः कथ्यते बुधैः  ॥ ७.१,३१.६०\nअनुबन्धो ऽयमस्यैव न शिवस्येति हेतुमान्  ॥ ७.१,३१.६१\nस हेतुरात्मनामेव निजो नागन्तुको मलः  ॥ ७.१,३१.६१\nआगन्तुकत्वे कस्यापि भाव्यं केनापि हेतुना  ॥ ७.१,३१.६२\nयो ऽयं हेतुरसावेकस्त्वविचित्रस्वभावतः  ॥ ७.१,३१.६२\nआत्मतायाः समत्वे ऽपि बद्धा मुक्ताः परे यतः  ॥ ७.१,३१.६३\nबद्धेष्वेव पुनः केचिल्लयभोगाधिकारतः  ॥ ७.१,३१.६३\nज्ञानैश्वर्यादिवैषम्यं भजन्ते सोत्तराधराः  ॥ ७.१,३१.६४\nकेचिन्मूर्त्यात्मतां यान्ति केचिदासन्नगोचराः  ॥ ७.१,३१.६४\nमूर्त्यात्मसु शिवाः केचिदध्वनां मूर्धसु स्थिताः  ॥ ७.१,३१.६५\nमध्ये महेश्वरा रुद्रास्त्वर्वाचीनपदे स्थिताः  ॥ ७.१,३१.६५\nआसन्ने ऽपि च मायायाः परस्मात्कारणात्त्रयम्  ॥ ७.१,३१.६६\nतत्राप्यात्मा स्थितो ऽधस्तादन्तरात्मा च मध्यतः  ॥ ७.१,३१.६६\nपरस्तात्परमात्मेति ब्रह्मविष्णुमहेश्वराः  ॥ ७.१,३१.६७\nवर्तन्ते वसवः केचित्परमात्मपदाश्रयाः  ॥ ७.१,३१.६७\nअन्तरात्मपदे केचित्केचिदात्मपदे तथा  ॥ ७.१,३१.६८\nशान्त्यतीतपदे शैवाः शान्ते माहेश्वरे ततः  ॥ ७.१,३१.६८\nविद्यायान्तु यथा रौद्राः प्रतिष्ठायां तु वैष्णवाः  ॥ ७.१,३१.६९\nनिवृत्तौ च तथात्मानो ब्रह्मा ब्रह्मांगयोनयः  ॥ ७.१,३१.६९\nदेवयोन्यष्टकं मुख्यं मानुष्यमथ मध्यमम्  ॥ ७.१,३१.७०\nपक्ष्यादयो ऽधमाः पञ्चयोनयस्ताश्चतुर्दश  ॥ ७.१,३१.७०\nउत्तराधरभावो ऽपि ज्ञेयस्संसारिणो मलः  ॥ ७.१,३१.७१\nयथामभावो मुक्तस्य पूर्वं पश्चात्तु पक्वता  ॥ ७.१,३१.७१\nमलो ऽप्यामश्च पक्वश्च भवेत्संसारकारणम्  ॥ ७.१,३१.७२\nआमे त्वधरता पुंसां पक्वे तूत्तरता क्रमात् ॥ ७.१,३१.७२\nपश्वात्मानस्त्रिधाभिन्ना एकद्वित्रिमलाः क्रमात् ॥ ७.१,३१.७३\nअत्रोत्तरा एकमला द्विमला मध्यमा मताः  ॥ ७.१,३१.७३\nत्रिमलास्त्वधमा ज्ञेया यथोत्तरमधिष्ठिताः  ॥ ७.१,३१.७३\nत्रिमलानधितिष्ठंति द्विमलैकमलाः क्रमात् ॥ ७.१,३१.७४\nइत्थमौपाधिको भेदो विश्वस्य परिकल्पितः  ॥ ७.१,३१.७४\nएकद्वित्रिमलान्सर्वाञ्छिव एको ऽधितिष्ठति  ॥ ७.१,३१.७५\nअशिवात्मकमप्येतच्छिवेनाधिष्ठितं यथा  ॥ ७.१,३१.७५\nअरुद्रात्मकमित्येवं रुद्रैर्जगदधिष्ठितम्  ॥ ७.१,३१.७६\nअण्डान्ता हि महाभूमिश्शतरुद्राद्यधिष्ठिता  ॥ ७.१,३१.७६\nमायान्तमन्तरिक्षं तु ह्यमरेशादिभिः क्रमात् ॥ ७.१,३१.७७\nअंगुष्ठमात्रपर्यन्तैस्समंतात्संततं ततम्  ॥ ७.१,३१.७७\nमहामायावसाना द्यौर्वाय्वाद्यैर्भुवनाधिपैः  ॥ ७.१,३१.७८\nअनाश्रितान्तैरध्वान्तर्वर्तिभिस्समधिष्ठिताः  ॥ ७.१,३१.७८\nते हि साक्षाद्दिविषदस्त्वन्तरिक्षसदस्तथा  ॥ ७.१,३१.७९\nपृथिवीपद इत्येवं देवा देवव्रतैः स्तुता  ॥ ७.१,३१.७९\nएवन्त्रिभिर्मलैरामैः पक्वैरेव पृथक्पृथक् ॥ ७.१,३१.८०\nनिदानभूतैस्संसाररोगः पुंसां प्रवर्तते  ॥ ७.१,३१.८०\nअस्य रोगस्य भैषज्यं ज्ञानमेव न चापरम्  ॥ ७.१,३१.८१\nभिषगाज्ञापकः शम्भुश्शिवः परमकारणम्  ॥ ७.१,३१.८१\nअदुःखेना ऽपि शक्तो ऽसौ पशून्मोचयितुं शिवः  ॥ ७.१,३१.८२\nकथं दुःखं करोतीति नात्र कार्या विचारणा  ॥ ७.१,३१.८२\nदुःखमेव हि सर्वो ऽपि संसार इति निश्चितम्  ॥ ७.१,३१.८३\nकथं दुःखमदुःखं स्यात्स्वभावो ह्यविपर्ययः  ॥ ७.१,३१.८३\nन हि रोगी ह्यरोगी स्याद्भिषग्भैषज्यकारणात् ॥ ७.१,३१.८४\nरोगार्तं तु भिषग्रोगाद्भैषजैस्सुखमुद्धरेत् ॥ ७.१,३१.८४\nएवं स्वभावमलिनान्स्वभावाद्दुःखिनः पशून्  ॥ ७.१,३१.८५\nस्वाज्ञौषधविधानेन दुःखान्मोचयते शिवः  ॥ ७.१,३१.८५\nन भिषक्कारणं रोगे शिवः संसारकारणम्  ॥ ७.१,३१.८६\nइत्येतदपि वैषम्यं न दोषायास्य कल्पते  ॥ ७.१,३१.८६\nदुःखे स्वभावसंसिद्धे कथन्तत्कारणं शिवः  ॥ ७.१,३१.८७\nस्वाभाविको मलः पुंसां स हि संसारयत्यमून्  ॥ ७.१,३१.८७\nसंसारकारणं यत्तु मलं मायाद्यचेतनम्  ॥ ७.१,३१.८८\nतत्स्वयं न प्रवर्तेत शिवसान्निध्यमन्तरा  ॥ ७.१,३१.८८\nयथा मणिरयस्कांतस्सान्निध्यादुपकारकः  ॥ ७.१,३१.८९\nअयसश्चलतस्तद्वच्छिवो ऽप्यस्येति सूरयः  ॥ ७.१,३१.८९\nन निवर्तयितुं शक्यं सान्निध्यं सदकारणम्  ॥ ७.१,३१.९०\nअधिष्ठाता ततो नित्यमज्ञातो जगतश्शिवः  ॥ ७.१,३१.९०\nन शिवेन विना किंचित्प्रवृत्तमिह विद्यते  ॥ ७.१,३१.९१\nतत्प्रेरितमिदं सर्वं तथापि न स मुह्यति  ॥ ७.१,३१.९१\nशक्तिराज्ञात्मिका तस्य नियन्त्री विश्वतोमुखी  ॥ ७.१,३१.९२\nतया ततमिदं शश्वत्तथापि स न दुष्यति  ॥ ७.१,३१.९२\nअनिदं प्रथमं सर्वमीशितव्यं स ईश्वरः  ॥ ७.१,३१.९३\nईशनाच्च तदीयाज्ञा तथापि स न दुष्यति  ॥ ७.१,३१.९३\nयो ऽन्यथा मन्यते मोहात्स विनष्यति दुर्मतिः  ॥ ७.१,३१.९४\nतच्छक्तिवैभवादेव तथापि स न दुष्यति  ॥ ७.१,३१.९४\nएतस्मिन्नंतरे व्योम्नः श्रुताः वागरीरिणी  ॥ ७.१,३१.९५\nसत्यमोममृतं सौम्यमित्याविरभवत्स्फुटम्  ॥ ७.१,३१.९५\nततो हृष्टतराः सर्वे विनष्टाशेषसंशयाः  ॥ ७.१,३१.९६\nमुनयो विस्मयाविष्टाः प्रेणेमुः पवनं प्रभुम्  ॥ ७.१,३१.९६\nतथा विगतसन्देहान्कृत्वापि पवनो मुनीन्  ॥ ७.१,३१.९७\nनैते प्रतिष्ठितज्ञाना इति मत्वैवमब्रवीत् ॥ ७.१,३१.९७\nवायुरुवाच्व\nपरोक्षमपरोक्षं च द्विविधं ज्ञानमिष्यते  ॥ ७.१,३१.९८\nपरोक्षमस्थिरं प्राहुरपरोक्षं तु सुस्थिरम्  ॥ ७.१,३१.९८\nहेतूपदेशगम्यं यत्तत्परोक्षं प्रचक्षते  ॥ ७.१,३१.९९\nअपरोक्षं पुनः श्रेष्ठादनुष्ठानाद्भविष्यति  ॥ ७.१,३१.९९\nनापरोक्षादृते मोक्ष इति कृत्वा विनिश्चयम्  ॥ ७.१,३१.१००\nश्रेष्ठानुष्ठानसिद्ध्यर्थं प्रयतध्वमतन्द्रिताः  ॥ ७.१,३१.१००"
  }
]
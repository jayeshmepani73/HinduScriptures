[
  {
    "text": "वायुरुवाच\nपुरुषाधिष्ठितात्पूर्वमव्यक्तादीश्वराज्ञया  ॥ ७.१,१०.१\nबुद्ध्यादयो विशेषांता विकाराश्चाभवन् क्रमात् ॥ ७.१,१०.१\nततस्तेभ्यो विकारेभ्यो रुद्रो विष्णुः पितामहः  ॥ ७.१,१०.२\nकारणत्वेन सर्वेषां त्रयो देवाः प्रजज्ञिरे  ॥ ७.१,१०.२\nसर्वतो भुवनव्याप्तिशक्तिमव्याहतां क्वचित् ॥ ७.१,१०.३\nज्ञानमप्रतिमं शश्वदैश्वर्यं चाणिमादिकम्  ॥ ७.१,१०.३\nसृष्टिस्थितिलयाख्येषु कर्मसु त्रिषु हेतुताम्  ॥ ७.१,१०.४\nप्रभुत्वेन सहैतेषां प्रसीदति महेश्वरः  ॥ ७.१,१०.४\nकल्पान्तरे पुनस्तेषामस्पर्धा बुद्धिमोहिनाम्  ॥ ७.१,१०.५\nसर्गरक्षालयाचारं प्रत्येकं प्रददौ च सः  ॥ ७.१,१०.५\nएते परस्परोत्पन्ना धारयन्ति परस्परम्  ॥ ७.१,१०.६\nपरस्परेण वर्धंते परस्परमनुव्रताः  ॥ ७.१,१०.६\nक्वचिद्ब्रह्मा क्वचिद्विष्णुः क्वचिद्रुद्रः प्रशस्यते  ॥ ७.१,१०.७\nनानेन तेषामाधिक्यमैश्वर्यं चातिरिच्यते  ॥ ७.१,१०.७\nमूर्खा निंदंति तान्वाग्भिः संरंभाभिनिवेशिनः  ॥ ७.१,१०.८\nयातुधाना भवंत्येव पिशाचाश्च न संशयः  ॥ ७.१,१०.८\nदेवो गुणत्रयातीतश्चतुर्व्यूहो महेश्वरः  ॥ ७.१,१०.९\nसकलस्सकलाधारशक्तेरुत्पत्तिकारणम्  ॥ ७.१,१०.९\nसोयमात्मा त्रयस्यास्य प्रकृतेः पुरुषस्य च  ॥ ७.१,१०.१०\nलीलाकृतजगत्सृष्टिरीश्वरत्वे व्यवस्थितः  ॥ ७.१,१०.१०\nयस्सर्वस्मात्परो नित्यो निष्कलः परमेश्वरः  ॥ ७.१,१०.११\nस एव च तदाधारस्तदात्मा तदधिष्ठितः  ॥ ७.१,१०.११\nतस्मान्महेश्वरश्चैव प्रकृतिः पुरुषस्तथा  ॥ ७.१,१०.१२\nसदाशिवभवो विष्णुर्ब्रह्मा सर्वशिवात्मकम्  ॥ ७.१,१०.१२\nप्रधानात्प्रथमं जज्ञे वृद्धिः ख्यातिर्मतिर्महान्  ॥ ७.१,१०.१३\nमहत्तत्त्वस्य संक्षोभादहंकारस्त्रिधा ऽभवत् ॥ ७.१,१०.१३\nअहंकारश्च भूतानि तन्मात्रानींद्रियाणि च  ॥ ७.१,१०.१४\nवैकारिकादहंकारात्सत्त्वोद्रिक्तात्तु सात्त्विकः  ॥ ७.१,१०.१४\nवैकारिकः स सर्गस्तु युगपत्संप्रवर्तते  ॥ ७.१,१०.१५\nबुद्धीन्द्रियाणि पञ्चैव पञ्चकर्मेंद्रियाणि च  ॥ ७.१,१०.१५\nएकादशं मनस्तत्र स्वगुणेनोभयात्मकम्  ॥ ७.१,१०.१६\nतमोयुक्तादहंकाराद्भूततन्मात्रसंभवः  ॥ ७.१,१०.१६\nभूतानामादिभूतत्वाद्भूतादिः कथ्यते तु सः  ॥ ७.१,१०.१७\nभूतादेश्शब्दमात्रं स्यात्तत्र चाकाशसंभवः  ॥ ७.१,१०.१७\nआकाशात्स्पर्श उत्पन्नः स्पर्शाद्वायुसमुद्भवः  ॥ ७.१,१०.१८\nवायो रूपं ततस्तेजस्तेजसो रससंभवः  ॥ ७.१,१०.१८\nरसादापस्समुत्पन्नास्तेभ्यो गन्धसमुद्भवः  ॥ ७.१,१०.१९\nगन्धाच्च पृथिवी जाता भूतेभ्योन्यच्चराचरम्  ॥ ७.१,१०.१९\nपुरुषाधिष्ठितत्वाच्च अव्यक्तानुग्रहेण च  ॥ ७.१,१०.२०\nमहदादिविशेषान्ता ह्यण्डमुत्पादयन्ति ते  ॥ ७.१,१०.२०\nतत्र कार्यं च करणं संसिद्धं ब्रह्मणो यदा  ॥ ७.१,१०.२१\nतदंडे सुप्रवृद्धो ऽभूत्क्षेत्रज्ञो ब्रह्मसंज्ञितः  ॥ ७.१,१०.२१\nस वै शरीरी प्रथमः स वै पुरुष उच्यते  ॥ ७.१,१०.२२\nआदिकर्ता स भूतानां ब्रह्माग्रे समवर्तत  ॥ ७.१,१०.२२\nतस्येश्वरस्य प्रतिमा ज्ञानवैराग्यलक्षणा  ॥ ७.१,१०.२३\nधर्मैश्वर्यकरी बुद्धिर्ब्राह्मी यज्ञे ऽभिमानिनः  ॥ ७.१,१०.२३\nअव्यक्ताज्जायते तस्य मनसा यद्यदीप्सितम्  ॥ ७.१,१०.२४\nवशी विकृत्वात्त्रैगुण्यात्सापेक्षत्वात्स्वभावतः  ॥ ७.१,१०.२४\nत्रिधा विभज्य चात्मानं त्रैलोक्ये संप्रवर्तते  ॥ ७.१,१०.२५\nसृजते ग्रसते चैव वीक्षते च त्रिभिस्स्वयम्  ॥ ७.१,१०.२५\nचतुर्मुखस्तु ब्रह्मत्वे कालत्वे चांतकस्स्मृतः  ॥ ७.१,१०.२६\nसहस्रमूर्धा पुरुषस्तिस्रोवस्थास्स्वयंभुवः  ॥ ७.१,१०.२६\nसत्त्वं रजश्च ब्रह्मा च कालत्वे च तमो रजः  ॥ ७.१,१०.२७\nविष्णुत्वे केवलं सत्त्वं गुणवृद्धिस्त्रिधा विभौ  ॥ ७.१,१०.२७\nब्रह्मत्वे सृजते लोकान् कालत्वे संक्षिपत्यपि  ॥ ७.१,१०.२८\nपुरुषत्वे ऽत्युदासीनः कर्म च त्रिविधं विभोः  ॥ ७.१,१०.२८\nएवं त्रिधा विभिन्नत्वाद्ब्रह्मा त्रिगुण उच्यते  ॥ ७.१,१०.२९\nचतुर्धा प्रविभक्तत्वाच्चातुर्व्यूहः प्रकीर्तितः  ॥ ७.१,१०.२९\nआदित्वादादिदेवो ऽसावजातत्वादजः स्मृतः  ॥ ७.१,१०.३०\nपाति यस्मात्प्रजाः सर्वाः प्रजापतिरिति स्मृतः  ॥ ७.१,१०.३०\nहिरण्मयस्तु यो मेरुस्तस्योल्बं सुमहात्मनः  ॥ ७.१,१०.३१\nगर्भोदकं समुद्राश्च जरायुश्चाऽपि पर्वताः  ॥ ७.१,१०.३१\nतस्मिन्नंडे त्विमे लोका अंतर्विश्वमिदं जगत् ॥ ७.१,१०.३२\nचंद्रादित्यौ सनक्षत्रौ सग्रहौ सह वायुना  ॥ ७.१,१०.३२\nअद्भिर्दशगुणाभिस्तु बाह्यतोण्डं समावृतम्  ॥ ७.१,१०.३३\nआपो दशगुणेनैव तेजसा बहिरावृताः  ॥ ७.१,१०.३३\nतेजो दशगुणेनैव वायुना बहिरावृतम्  ॥ ७.१,१०.३४\nआकाशेनावृतो वायुः खं च भूतादिनावृतम्  ॥ ७.१,१०.३४\nभूतादिर्महता तद्वदव्यक्तेनावृतो महान्  ॥ ७.१,१०.३५\nएतैरावरणैरण्डं सप्तभिर्बहिरावृतम्  ॥ ७.१,१०.३५\nएतदावृत्त्य चान्योन्यमष्टौ प्रकृतयः स्थिताः  ॥ ७.१,१०.३६\nसृष्टिपालनविध्वंसकर्मकर्त्र्यो द्विजोत्तमाः  ॥ ७.१,१०.३६\nएवं परस्परोत्पन्ना धारयंति परस्परम्  ॥ ७.१,१०.३७\nआधाराधेयभावेन विकारास्तु विकारिषु  ॥ ७.१,१०.३७\nकूर्मोंगानि यथा पूर्वं प्रसार्य विनियच्छति  ॥ ७.१,१०.३८\nविकारांश्च तथा ऽव्यक्तं सृष्ट्वा भूयो नियच्छति  ॥ ७.१,१०.३८\nअव्यक्तप्रभवं सर्वमानुलोम्येन जायते  ॥ ७.१,१०.३९\nप्राप्ते प्रलयकाले तु प्रतिलोम्येनुलीयते  ॥ ७.१,१०.३९\nगुणाः कालवशादेव भवंति विषमाः समाः  ॥ ७.१,१०.४०\nगुणसाम्ये लयो ज्ञेयो वैषम्ये सृष्टिरुच्यते  ॥ ७.१,१०.४०\nतदिदं ब्रह्मणो योनिरेतदंडं घनं महत् ॥ ७.१,१०.४१\nब्रह्मणः क्षेत्रमुद्दिष्टं ब्रह्मा क्षेत्रज्ञ उच्यते  ॥ ७.१,१०.४१\nइतीदृशानामण्डानां कोट्यो ज्ञेयाः सहस्रशः  ॥ ७.१,१०.४२\nसर्वगत्वात्प्रधानस्य तिर्यगूर्ध्वमधः स्थिताः  ॥ ७.१,१०.४२\nतत्र तत्र चतुर्वक्त्रा ब्रह्माणो हरयो भवाः  ॥ ७.१,१०.४३\nसृष्टा प्रधानेन तथा लब्ध्वा शंभोस्तु सन्निधिम्  ॥ ७.१,१०.४३\nमहेश्वरः परोव्यक्तादंडमव्यक्तसंभवम्  ॥ ७.१,१०.४४\nअण्डाज्जज्ञे विभुर्ब्रह्मा लोकास्तेन कृतास्त्विमे  ॥ ७.१,१०.४४\nअबुद्धिपूर्वः कथितो मयैष प्रधानसर्गः प्रथमः प्रवृतः  ॥ ७.१,१०.४५\nआत्यंतिकश्च प्रलयोन्तकाले लीलाकृतः केवलमीश्वरस्य  ॥ ७.१,१०.४५\nयत्तत्स्मृतं कारणमप्रमेयं ब्रह्मा प्रधानं प्रकृतेः प्रसूतिः  ॥ ७.१,१०.४६\nअनादिमध्यान्तमनन्तवीर्यं शुक्लं सुरक्तं पुरुषेण युक्तम्  ॥ ७.१,१०.४६\nउत्पादकत्वाद्रजसोतिरेकाल्लोकस्य संतानविवृद्धिहेतून्  ॥ ७.१,१०.४७\nअष्टौ विकारानपि चादिकाले सृष्ट्वा समश्नाति तथांतकाले  ॥ ७.१,१०.४७\nप्रकृत्यवस्थापितकारणानां या च स्थितिर्या च पुनः प्रवृत्तिः  ॥ ७.१,१०.४८\nतत्सर्वमप्राकृतवैभवस्य संकल्पमात्रेण महेश्वरस्य  ॥ ७.१,१०.४८"
  }
]
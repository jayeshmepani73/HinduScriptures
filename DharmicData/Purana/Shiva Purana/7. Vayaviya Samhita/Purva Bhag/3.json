[
  {
    "text": "ब्रहमोवाच\nयतो वाचो निवर्तंते अप्राप्य मनसा सह  ॥ ७.१,३.१\nआनंदं यस्य वै विद्वान्न बिभेति कुतश्चन  ॥ ७.१,३.१\nयस्मात्सर्वमिदं ब्रह्मविष्णुरुद्रेन्द्रपूर्वकम्  ॥ ७.१,३.२\nसह भूतेन्द्रियैः सर्वैः प्रथमं संप्रसूयते  ॥ ७.१,३.२\nकारणानां च यो धाता ध्याता परमकारणम्  ॥ ७.१,३.३\nन संप्रसूयते ऽन्यस्मात्कुतश्चन कदाचन  ॥ ७.१,३.३\nसर्वैश्वर्येण संपन्नो नाम्ना सर्वेश्वरः स्वयम्  ॥ ७.१,३.४\nसर्वैर्मुमुक्षुभिर्ध्येयश्शंभुराकाशमध्यगः  ॥ ७.१,३.४\nयो ऽग्रे मां विदधे पुत्रं ज्ञानं च प्रहिणोति मे  ॥ ७.१,३.५\nतत्प्रसादान्मयालब्धं प्राजापत्यमिदं पदम्  ॥ ७.१,३.५\nईशो वृक्ष इव स्तब्धो य एको दिवि तिष्ठति  ॥ ७.१,३.६\nयेनेदमखिलं पूर्णं पुरुषेण महात्मना  ॥ ७.१,३.६\nएको बहूनां जंतूनां निष्क्रियाणां च सक्रियः  ॥ ७.१,३.७\nय एको बहुधा बीजं करोति स महेश्वरः  ॥ ७.१,३.७\nजीवैरेभिरिमांल्लोकान्सर्वानीशो य ईशते १  ॥ ७.१,३.८\nय एको भागवान्रुद्रो न द्वितीयो ऽस्ति कश्चन  ॥ ७.१,३.८\nसदा जनानां हृदये संनिविष्टो ऽपि यः परैः  ॥ ७.१,३.९\nअलक्ष्यो लक्षयन्विश्वमधितिष्ठति सर्वदा  ॥ ७.१,३.९\nयस्तु कालात्प्रमुक्तानि कारणान्यखिलान्यपि  ॥ ७.१,३.१०\nअनन्तशक्तिरेवैको भगवानधितिष्ठति  ॥ ७.१,३.१०\nन यस्य दिवसो रात्रिर्न समानो न चाधिकः  ॥ ७.१,३.११\nस्वभाविकी पराशक्तिर्नित्या ज्ञानक्रिये अपि  ॥ ७.१,३.११\nयदिदं क्षरमव्यक्तं यदप्यमृतमक्षरम्  ॥ ७.१,३.१२\nतावुभावक्षरात्मानावेको देवः स्वयं हरः  ॥ ७.१,३.१२\nईशते तदभिध्यानाद्योजनासत्त्वभावनः  ॥ ७.१,३.१३\nभूयो ह्यस्य पशोरन्ते विश्वमाया निवर्तते  ॥ ७.१,३.१३\nयस्मिन्न भासते विद्युन्न सूर्यो न च चन्द्रमाः  ॥ ७.१,३.१४\nयस्य भासा विभातीदमित्येषा शाश्वती श्रुतिः  ॥ ७.१,३.१४\nएको देवो महादेवो विज्ञेयस्तु महेश्वरः  ॥ ७.१,३.१५\nन तस्य परमं किंचित्पदं समधिगम्यते  ॥ ७.१,३.१५\nअयमादिरनाद्यन्तस्स्वभावादेव निर्मलः  ॥ ७.१,३.१६\nस्वतन्त्रः परिपूर्णश्च स्वेच्छाधीनश्चराचरः  ॥ ७.१,३.१६\nअप्राकृतवपुः श्रीमांल्लक्ष्यलक्षणवर्जितः  ॥ ७.१,३.१७\nअयं मुक्तो मोचकश्च ह्यकालः कालचोदकः  ॥ ७.१,३.१७\nसर्वोपरिकृतावासस्सर्वावासश्च सर्ववित् ॥ ७.१,३.१८\nषड्विधाध्वमयस्यास्य सर्वस्य जगतः पतिः  ॥ ७.१,३.१८\nउत्तरोत्तरभूतानामुत्तरश्च निरुत्तरः  ॥ ७.१,३.१९\nअनन्तानन्तसन्दोहमकरंदमधुव्रतः  ॥ ७.१,३.१९\nअखंडजगदंडानां पिंडीकरणपंडितः  ॥ ७.१,३.२०\nऔदार्यवीर्यगांभीर्यमाधुर्यमकरालयः  ॥ ७.१,३.२०\nनैवास्य सदृशं वस्तु नाधिकं चापि किंचन  ॥ ७.१,३.२१\nअतुलः सर्वभूतानां राजराजश्च तिष्ठति  ॥ ७.१,३.२१\nअनेन चित्रकृत्येन प्रथमं सृज्यते जगत् ॥ ७.१,३.२२\nअंतकाले पुनश्चेदं तस्मिन्प्रलयमेष्यते  ॥ ७.१,३.२२\nअस्य भूतानि वश्यानि अयं सर्वनियोजकः  ॥ ७.१,३.२३\nअयं तु परया भक्त्या दृश्यते नान्यथा क्वचित् ॥ ७.१,३.२३\nव्रतानि सर्वदानानि तपांसि नियमास्तथा  ॥ ७.१,३.२४\nकथितानि पुरा सद्भिर्भावार्थं नात्र संशयः  ॥ ७.१,३.२४\nहरिश्चाहं च रुद्रश्च तथान्ये च सुरासुराः  ॥ ७.१,३.२५\nतपोभिरुग्रैरद्यापि तस्य दर्शनकांक्षिणः  ॥ ७.१,३.२५\nअदृश्यः पतितैर्मूढैर्दुर्जनैरपि कुत्सितैः  ॥ ७.१,३.२६\nभक्तैरन्तर्बहिश्चापि पूज्यः संभाष्य एव च  ॥ ७.१,३.२६\nतदिदं त्रिविधं रूपं स्थूलं सूक्ष्मं ततः परम्  ॥ ७.१,३.२७\nअस्मदाद्यमरैर्दृश्यं स्थूलं सूक्ष्मं तु योगिभिः  ॥ ७.१,३.२७\nततः परं तु यन्नित्यं ज्ञानमानंदमव्ययम्  ॥ ७.१,३.२८\nतन्निष्ठैस्तत्परैर्भक्तैर्दृश्यं तद्व्रतमाश्रितैः  ॥ ७.१,३.२८\nबहुनात्र किमुक्तेन गुह्याद्गुह्यतरं परम्  ॥ ७.१,३.२९\nशिवे भक्तिर्न सन्देहस्तया युक्तो विमुच्यते  ॥ ७.१,३.२९\nप्रसादादेव सा भक्तिः प्रसादो भक्तिसंभवः  ॥ ७.१,३.३०\nयथा चांकुरतो बीजं बीजतो वा यथांकुरः  ॥ ७.१,३.३०\nप्रसादपूर्विका एव पशोस्सर्वत्र सिद्धयः  ॥ ७.१,३.३१\nस एव साधनैरन्ते सर्वैरपि च साध्यते  ॥ ७.१,३.३१\nप्रसादसाधनं धर्मस्स च वेदेन दर्शितः  ॥ ७.१,३.३२\nतदभ्यासवशात्साम्यं पूर्वयोः पुण्यपापयोः  ॥ ७.१,३.३२\nसाम्यात्प्रसादसंपर्को धर्मस्यातिशयस्ततः  ॥ ७.१,३.३३\nधर्मातिशयमासाद्य पशोः पापपरिक्षयः  ॥ ७.१,३.३३\nएवं प्रक्षीणपापस्य बहुभिर्जन्मभिः क्रमात् ॥ ७.१,३.३४\nसांबे सर्वेश्वरे भक्तिर्ज्ञानपूर्वा प्रजायते  ॥ ७.१,३.३४\nभावानुगुणमीशस्य प्रसादो व्यतिरिच्यते  ॥ ७.१,३.३५\nप्रसादात्कर्मसंत्यागः फलतो न स्वरूपतः  ॥ ७.१,३.३५\nतस्मात्कर्मफलत्यागाच्छिवधर्मान्वयः शुभः  ॥ ७.१,३.३६\nस च गुर्वनपेक्षश्च तदपेक्ष इति द्विधा  ॥ ७.१,३.३६\nतत्रानपेक्षात्सापेक्षो मुख्यः शतगुणाधिकः  ॥ ७.१,३.३७\nशिवधर्मान्वयस्यास्य शिवज्ञानसमन्वयः  ॥ ७.१,३.३७\nज्ञनान्वयवशात्पुंसः संसारे दोषदर्शनम्  ॥ ७.१,३.३८\nततो विषयवैराग्यं वैराग्याद्भावसाधनम्  ॥ ७.१,३.३८\nभावसिद्ध्युपपन्नस्य ध्याने निष्ठा न कर्मणि  ॥ ७.१,३.३९\nज्ञानध्यानाभियुक्तस्य पुंसो योगः प्रवर्तते  ॥ ७.१,३.३९\nयोगेन तु परा भक्तिः प्रसादस्तदनंतरम्  ॥ ७.१,३.४०\nप्रसादान्मुच्यते जंतुर्मुक्तः शिवसमो भवेत् ॥ ७.१,३.४०\nअनुग्रहप्रकारस्य क्रमो ऽयमविवक्षितः  ॥ ७.१,३.४१\nयादृशी योग्यता पुंसस्तस्य तादृगनुग्रहः  ॥ ७.१,३.४१\nगर्भस्थो मुच्यते कश्चिज्जायमानस्तथापरः  ॥ ७.१,३.४२\nबालो वा तरुणो वाथ वृद्धो वा मुच्यते परः  ॥ ७.१,३.४२\nतिर्यग्योनिगतः कश्चिन्मुच्यते नारको ऽपरः  ॥ ७.१,३.४३\nअपरस्तु पदं प्राप्तो मुच्यते स्वपदक्षये  ॥ ७.१,३.४३\nकश्चित्क्षीणपदो भूत्वा पुनरावर्त्य मुच्यते  ॥ ७.१,३.४४\nकश्चिदध्वगतस्तस्मिन् स्थित्वास्थित्वा विमुच्यते  ॥ ७.१,३.४४\nतस्मान्नैकप्रकारेण नराणां मुक्तिरिष्यते  ॥ ७.१,३.४५\nज्ञानभावानुरूपेण प्रसादेनैव निर्वृतिः  ॥ ७.१,३.४५\nतस्मादस्य प्रसादार्थं वाङ्मनोदोषवर्जिताः  ॥ ७.१,३.४६\nध्यायंतश्शिवमेवैकं सदारतनयाग्नयः  ॥ ७.१,३.४६\nतन्निष्ठास्तत्परास्सर्वे तद्युक्तास्तदुपाश्रयाः  ॥ ७.१,३.४७\nसर्वक्रियाः प्रकुर्वाणास्तमेव मनसागताः  ॥ ७.१,३.४७\nदीर्घसूत्रसमारब्धं दिव्यवर्षसहस्रकम्  ॥ ७.१,३.४८\nसत्रांते मंत्रयोगेन वायुस्तत्र गमिष्यति  ॥ ७.१,३.४८\nस एव भवतः श्रेयः सोपायं कथयिष्यति  ॥ ७.१,३.४९\nततो वाराणसी पुण्या पुरी परमशोभना  ॥ ७.१,३.४९\nगंतव्या यत्र विश्वेशो देव्या सह पिनाकधृक् ॥ ७.१,३.५०\nसदा विहरति श्रीमान् भक्तानुग्रहकारणात् ॥ ७.१,३.५०\nतत्राश्चर्यं महद्दृष्ट्वा मत्समीपं गमिष्यथ  ॥ ७.१,३.५१\nततो वः कथयिष्यामि मोक्षोपाय द्विजोत्तमाः  ॥ ७.१,३.५१\nयेनैकजन्मना मुक्तिर्युष्मत्करतले स्थिता  ॥ ७.१,३.५२\nअनेकजन्मसंसारबंधनिर्मोक्षकारिणी  ॥ ७.१,३.५२\nएतन्मनोमयं चक्रं मया सृष्टं विसृज्यते  ॥ ७.१,३.५३\nयत्रास्य शीर्यते नेमिः स देशस्तपसश्शुभः  ॥ ७.१,३.५३\nइत्युक्त्वा सूर्यसंकाशं चक्रं दृष्ट्वा मनोमयम्  ॥ ७.१,३.५४\nप्रणिपत्य महादेवं विससर्ज पितामहः  ॥ ७.१,३.५४\nते ऽपि हृष्टतरा विप्राः प्रणम्य जगतां प्रभुम्  ॥ ७.१,३.५५\nप्रययुस्तस्य चक्रस्य यत्र नेमिरशीर्यत  ॥ ७.१,३.५५\nचक्रं तदपि संक्षिप्तं श्लक्ष्णं चारुशिलातले  ॥ ७.१,३.५६\nविमलस्वादुपानीये निजपात वने क्वचित् ॥ ७.१,३.५६\nतद्वनं तेन विख्यातं नैमिषं मुनिपूजितम्  ॥ ७.१,३.५७\nअनेकयक्षगंधर्वविद्याधरसमाकुलम्  ॥ ७.१,३.५७\nअष्टादश समुद्रस्य द्वीपानश्नन्पुरूरवाः  ॥ ७.१,३.५८\nविलासवशमुर्वश्या यातो दैवेन चोदितः  ॥ ७.१,३.५८\nअक्रमेण हरन्मोहाद्यज्ञवाटं हिरण्मयम्  ॥ ७.१,३.५९\nमुनिभिर्यत्र संक्रुद्धैः कुशवज्रैर्निपातितः  ॥ ७.१,३.५९\nविश्वं सिसृक्षमाणा वै यत्र विश्वसृजः पुरा  ॥ ७.१,३.६०\nसत्रमारेभिरे दिव्यं ब्रह्मज्ञा गार्हपत्यगाः  ॥ ७.१,३.६०\nऋषिभिर्यत्र विद्वद्भिः शब्दार्थन्यायकोविदैः  ॥ ७.१,३.६१\nशक्तिप्रज्ञाक्रियायोगैर्विधिरासीदनुष्ठितः  ॥ ७.१,३.६१\nयत्र वेदविदो नित्यं वेदवादबहिष्कृतान्  ॥ ७.१,३.६२\nवादजल्पबलैर्घ्नंति वचोभिरतिवादिनः  ॥ ७.१,३.६२\nस्फटिकमयमहीभृत्पादजाभ्यश्शिलाभ्यः प्रसरदमृतकल्पस्स्वच्छपानीयरम्यम्  ॥ ७.१,३.६३\nअतिरसफलवृक्षप्रायमव्यालसत्त्वं तपस उचितमासीन्नैमिषं तन्मुनीनाम्  ॥ ७.१,३.६३"
  }
]
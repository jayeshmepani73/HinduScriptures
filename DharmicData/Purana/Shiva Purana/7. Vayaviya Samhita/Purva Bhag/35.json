[
  {
    "text": "वायुरुवाच\nअथ सर्वे प्रदीप्तांगा वैकुण्ठं प्रययुर्द्रुतम्  ॥ ७.१,३५.१\nप्रणम्याहुश्च तत्सर्वं हरये देवसत्तमाः  ॥ ७.१,३५.१\nश्रुत्वा तेषां तदा वाक्यं भगवान्पुरुषोत्तमः  ॥ ७.१,३५.२\nकिमिदन्त्विति संचिन्त्य ज्ञात्वा तत्कारणं च सः  ॥ ७.१,३५.२\nजगाम मन्दरं तूर्णं महेश्वरदिदृक्षया  ॥ ७.१,३५.३\nदृष्ट्वा देवं प्रणम्यैवं प्रोवाच सुकृतांजलिः  ॥ ७.१,३५.३\nविष्णुरुवाच\nभगवन्ब्राह्मणः कश्चिदुपमन्युरिति श्रुतः  ॥ ७.१,३५.४\nक्षीरार्थमदहत्सर्वं तपसा तन्निवारय  ॥ ७.१,३५.४\nवायुरुवाच\nइति श्रुत्वा वचो विष्णोः प्राह देवो महेश्वरः  ॥ ७.१,३५.५\nशिशुं निवारयिष्यामि तत्त्वं गच्छ स्वमाश्रमम्  ॥ ७.१,३५.५\nतच्छ्रुत्वा शंभुवचनं स विष्णुर्देववल्लभः  ॥ ७.१,३५.६\nजगामाश्वास्य तान्सर्वान्स्वलोकममरादिकान्  ॥ ७.१,३५.६\nएतस्मिन्नंतरे देवः पिनाकी परमेश्वरः  ॥ ७.१,३५.७\nशक्रस्य रूपमास्थाय गन्तुं चक्रे मतिं ततः  ॥ ७.१,३५.७\nअथ जगाम मुनेस्तु तपोवनं गजवरेण सितेन सदाशिवः  ॥ ७.१,३५.८\nसह सुरासुरसिद्धमहोरगैरमरराजतनुं स्वयमास्थितः  ॥ ७.१,३५.८\nस वारणश्चारु तदा विभुं तं निवीज्य वालव्यजनेन दिव्यम्  ॥ ७.१,३५.९\nदधार शच्या सहितं सुरेंद्रं करेण वामेन शितातपत्रम्  ॥ ७.१,३५.९\nरराज भगवान्सोमः शक्ररूपी सदाशिवः  ॥ ७.१,३५.१०\nतेनातपत्रेण यथा चन्द्रबिंबेन मन्दरः  ॥ ७.१,३५.१०\nआस्थायैवं हि शक्रस्य स्वरूपं परमेश्वरः  ॥ ७.१,३५.११\nजगामानुग्रहं कर्तुमुपमन्योस्तदाश्रमम्  ॥ ७.१,३५.११\nतं दृष्ट्वा परमेशानं शक्ररूपधरं शिवम्  ॥ ७.१,३५.१२\nप्रणम्य शिरसा प्राह महामुनिवरः स्वयम्  ॥ ७.१,३५.१२\nउपमन्युरुवाच\nपावितश्चाश्रमस्सो ऽयं मम देवेश्वर स्वयम्  ॥ ७.१,३५.१३\nप्राप्तो यत्त्वं जगन्नाथ भगवन्देवसत्तम  ॥ ७.१,३५.१३\nवायुरुवाच\nएवमुक्त्वा स्थितं प्रेक्ष्य कृतांजलिपुटं द्विजम्  ॥ ७.१,३५.१४\nप्राह गंभीरया वाचा शक्ररूपधरो हरः  ॥ ७.१,३५.१४\nशक्र उवाच\nतुष्टो ऽस्मि ते वरं ब्रूहि तपसानेन सुव्रत  ॥ ७.१,३५.१५\nददामि चेप्सितान्सर्वान्धौम्याग्रज महामुने  ॥ ७.१,३५.१५\nवायुरुवाच\nएवमुक्तस्तदा तेन शक्रेण मुनिपुंगवः  ॥ ७.१,३५.१६\nवारयामि शिवे भक्तिमित्युवाच कृताञ्जलिः  ॥ ७.१,३५.१६\nतन्निशम्य हरिः १ प्राह मां न जानासि लेखपम्  ॥ ७.१,३५.१७\nत्रैलोक्याधिपतिं शक्रं सर्वदेवनमस्कृतम्  ॥ ७.१,३५.१७\nमद्भक्तो भव विप्रर्षे मामेवार्चय सर्वदा  ॥ ७.१,३५.१८\nददामि सर्वं भद्रं ते त्यज रुद्रं च निर्गुणम्  ॥ ७.१,३५.१८\nरुद्रेण निर्गुणेनापि किं ते कार्यं भविष्यति  ॥ ७.१,३५.१९\nदेवपङ्क्तिबहिर्भूतो यः पिशाचत्वमागतः  ॥ ७.१,३५.१९\nवायुरुवाच\nतच्छ्रुत्वा प्राह स मुनिर्जपन्पञ्चाक्षरं मनुम्  ॥ ७.१,३५.२०\nमन्यमानो धर्मविघ्नं प्राह तं कर्तुमागतम्  ॥ ७.१,३५.२०\nउपमन्युरुवाच\nत्वयैवं कथितं सर्वं भवनिंदारतेन वै  ॥ ७.१,३५.२१\nप्रसंगादेव देवस्य निर्गुणत्वं महात्मनः  ॥ ७.१,३५.२१\nत्वं न जानामि वै रुद्रं सर्वदेवेश्वरेश्वरम्  ॥ ७.१,३५.२२\nब्रह्मविष्णुमहेशानां जनक प्रकृतेः परम्  ॥ ७.१,३५.२२\nसदसद्व्यक्तमव्यक्तं यमाहुर्ब्रह्मवादिनः  ॥ ७.१,३५.२३\nनित्यमेकमनेकं च वरं तस्माद्वृणोम्यहम्  ॥ ७.१,३५.२३\nहेतुवादविनिर्मुक्तं सांख्ययोगार्थदम्परम्  ॥ ७.१,३५.२४\nउपासते यं तत्त्वज्ञा वरं तस्माद्वृणोम्यहम्  ॥ ७.१,३५.२४\nनास्ति शंभोः परं तत्त्वं सर्वकारणकारणात् ॥ ७.१,३५.२५\nब्रह्मविष्ण्वादिदेवानां स्रष्टुर्गुणपराद्विभोः  ॥ ७.१,३५.२५\nबहुनात्र किमुक्तेन मयाद्यानुमितं महत् ॥ ७.१,३५.२६\nभवांतरे कृतं पापं श्रुता निन्दा भवस्य चेत् ॥ ७.१,३५.२६\nश्रुत्वा निंदां भवस्याथ तत्क्षणादेव सन्त्यजेत् ॥ ७.१,३५.२७\nस्वदेहं तन्निहत्याशु शिवलोकं स गच्छति  ॥ ७.१,३५.२७\nआस्तां तावन्ममेच्छेयं क्षीरं प्रति सुराधम  ॥ ७.१,३५.२८\nनिहत्य त्वां शिवास्त्रेण त्यजाम्येतं कलेवरम्  ॥ ७.१,३५.२८\nवायुरुवाच\nएवमुक्त्वोपमन्युस्तं मर्तुं व्यवसितस्स्वयम्  ॥ ७.१,३५.२९\nक्षीरे वाञ्छामपि त्यक्त्वा निहन्तुं शक्रमुद्यतः  ॥ ७.१,३५.२९\nभस्मादाय तदा घोरमघोरास्त्राभिमंत्रितम्  ॥ ७.१,३५.३०\nविसृज्य शक्रमुद्दिश्य ननाद स मुनिस्तदा  ॥ ७.१,३५.३०\nस्मृत्वा शंभुपदद्वंद्वं स्वदेहं दुग्धुमुद्यतः  ॥ ७.१,३५.३१\nआग्नेयीं धारणां बिभ्रदुपमन्युरवस्थितः  ॥ ७.१,३५.३१\nएवं व्यवसिते विप्रे भगवान्भगनेत्रहा  ॥ ७.१,३५.३२\nवारयामास सौम्येन धारणां तस्य योगिनः  ॥ ७.१,३५.३२\nतद्विसृष्टमघोरास्त्रं नंदीश्वरनियोगतः  ॥ ७.१,३५.३३\nजगृहे मध्यतः क्षिप्तं नन्दी शंकरवल्लभः  ॥ ७.१,३५.३३\nस्वं रूपमेव भगवानास्थाय परमेश्वरः  ॥ ७.१,३५.३४\nदर्शयामास शिप्राय बालेन्दुकृतशेखरम्  ॥ ७.१,३५.३४\nक्षीरार्णवसहस्रं च पीयूषार्णवमेव वा  ॥ ७.१,३५.३५\nदध्यादेरर्णवांश्चैव घृतोदार्णवमेव च  ॥ ७.१,३५.३५\nफलार्णवं च बालस्य भक्ष्य भोज्यार्णवं तथा  ॥ ७.१,३५.३६\nअपूपानां गिरिं चैव दर्शयामास स प्रभुः  ॥ ७.१,३५.३६\nएवं स ददृशे देवो देव्या सार्धं वृषोपरि  ॥ ७.१,३५.३७\nगणेश्वरैस्त्रिशूलाद्यैर्दिव्यास्त्रैरपि संवृतः  ॥ ७.१,३५.३७\nदिवि दुंदुभयो नेदुः पुष्पवृष्टिः पपात च  ॥ ७.१,३५.३८\nविष्णुब्रह्मेन्द्रप्रमुखैर्देवैश्छन्ना दिशो दश  ॥ ७.१,३५.३८\nअथोपमन्युरानन्दसमुद्रोर्मिभिरावृतः  ॥ ७.१,३५.३९\nपपात दण्डवद्भूमौ भक्तिनम्रेण चेतसा  ॥ ७.१,३५.३९\nएतस्मिन्समये तत्र सस्मितो भगवान्भवः  ॥ ७.१,३५.४०\nएह्येहीति तमाहूय मूर्ध्न्याघ्राय ददौ वरान्  ॥ ७.१,३५.४०\nशिव उवाच\nभक्ष्यभोज्यान्यथाकामं बान्धवैर्भुक्ष्व सर्वदा  ॥ ७.१,३५.४१\nसुखी भव सदा दुःखान्निर्मुक्ता भक्तिमान्मम  ॥ ७.१,३५.४१\nउपमन्यो महाभाग तवाम्बैषा हि पार्वती  ॥ ७.१,३५.४२\nमया पुत्रीकृतो ह्यद्य दत्तः क्षीरोदकार्णवः  ॥ ७.१,३५.४२\nमधुनश्चार्णवश्चैव दध्यन्नार्णव एव च  ॥ ७.१,३५.४३\nआज्यौदनार्णवश्चैव फलाद्यर्णव एव च  ॥ ७.१,३५.४३\nअपूपगिरयश्चैव भक्ष्यभोज्यार्णवस्तथा  ॥ ७.१,३५.४४\nएते दत्ता मया ते हि त्वं गृह्णीष्व महामुने  ॥ ७.१,३५.४४\nपिता तव महादेवो माता वै जगदम्बिका  ॥ ७.१,३५.४५\nअमरत्वं मया दत्तं गाणपत्यं च शाश्वतम्  ॥ ७.१,३५.४५\nवरान्वरय सुप्रीत्या मनो ऽभिलषितान्परान्  ॥ ७.१,३५.४६\nप्रसन्नो ऽहं प्रदास्यामि नात्र कार्या विचारणा  ॥ ७.१,३५.४६\nवायुरुवाच\nएवमुक्त्वा महादेवः कराभ्यामुपगृह्यतम्  ॥ ७.१,३५.४७\nमूर्ध्न्याघ्राय सुतस्ते ऽयमिति देव्यै न्यवेदयत् ॥ ७.१,३५.४७\nदेवी च गुहवत्प्रीत्या मूर्ध्नि तस्य कराम्बुजम्  ॥ ७.१,३५.४८\nविन्यस्य प्रददौ तस्मै कुमारपदमव्ययम्  ॥ ७.१,३५.४८\nक्षीराब्धिरपि साकारः क्षीरं स्वादु करे दधत् ॥ ७.१,३५.४९\nउपस्थाय ददौ पिण्डीभूतं क्षीरमनश्वरम्  ॥ ७.१,३५.४९\nयोगैश्वर्यं सदा तुष्टिं ब्रह्मविद्यामनश्वराम्  ॥ ७.१,३५.५०\nसमृद्धिं परमान्तस्मै ददौ संतुष्टमानसः  ॥ ७.१,३५.५०\nअथ शंभुः प्रसन्नात्मा दृष्ट्वा तस्य तपोमहः  ॥ ७.१,३५.५१\nपुनर्ददौ वरं दिव्यं मुनये ह्युपमन्यवे  ॥ ७.१,३५.५१\nव्रतं पाशुपतं ज्ञानं व्रतयोगं च तत्त्वतः  ॥ ७.१,३५.५२\nददौ तस्मै प्रवक्तृत्वपाटवं सुचिरं परम्  ॥ ७.१,३५.५२\nसो ऽपि लब्ध्वा वरान्दिव्यान्कुमारत्वं च सर्वदा  ॥ ७.१,३५.५३\nतस्माच्छिवाच्च तस्याश्च शिवाया मुदितो ऽभवत् ॥ ७.१,३५.५३\nततः प्रसन्नचेतस्कः सुप्रणम्य कृतांजलिः  ॥ ७.१,३५.५४\nययाचे स वरं विप्रो देवदेवान्महेश्वरात् ॥ ७.१,३५.५४\nउपमन्युरुवाच\nप्रसीद देवदेवेश प्रसीद परमेश्वर  ॥ ७.१,३५.५५\nस्वभक्तिन्देहि परमान्दिव्यामव्यभिचारिणीम्  ॥ ७.१,३५.५५\nश्रद्धान्देहि महादेव द्वसम्बन्धिषु मे सदा  ॥ ७.१,३५.५६\nस्वदास्यं परमं स्नेहं सान्निध्यं चैव सर्वदा  ॥ ७.१,३५.५६\nएवमुक्त्वा प्रसन्नात्माहर्षगद्गदया गिरा  ॥ ७.१,३५.५७\nसतुष्टाव महादेवमुपमन्युर्द्विजोत्तमः  ॥ ७.१,३५.५७\nउपमन्युरुवाच\nदेवदेव महादेव शरणागतवत्सल  ॥ ७.१,३५.५८\nप्रसीद करुणासिंधो साम्ब शंकर सर्वदा  ॥ ७.१,३५.५८\nवायुरुवाच\nएवमुक्तो महादेवः सर्वेषां च वरप्रदः  ॥ ७.१,३५.५९\nप्रत्युवाच प्रसन्नात्मोपमन्युं मुनिसत्तमम्  ॥ ७.१,३५.५९\nशिव उवाच\nवत्सोपमन्यो तुष्टो ऽस्मि सर्वं दत्तं मया हि ते  ॥ ७.१,३५.६०\nदृढभक्तो ऽसि विप्रर्षे मया विज्ञासितो ह्यसि  ॥ ७.१,३५.६०\nअजरश्चामरश्चैव भव त्वन्दुःखवर्जितः  ॥ ७.१,३५.६१\nयशस्वी तेजसा युक्तो दिव्यज्ञानसमन्वितः  ॥ ७.१,३५.६१\nअक्षया बान्धवाश्चैव कुलं गोत्रं च ते सदा  ॥ ७.१,३५.६२\nभविष्यति द्विजश्रेष्ठ मयि भक्तिश्च शाश्वती  ॥ ७.१,३५.६२\nसान्निध्यं चाश्रमे नित्यं करिष्यामि द्विजोत्तम  ॥ ७.१,३५.६३\nउपकंठं मम त्वं वै सानन्दं विहरिष्यसि  ॥ ७.१,३५.६३\nएवमुक्त्वा स भगवान्सूर्यकोटिसमप्रभः  ॥ ७.१,३५.६४\nईशानस्स वरान्दत्त्वा तत्रैवान्तर्दधे हरः  ॥ ७.१,३५.६४\nउपमन्युः प्रसन्नात्मा प्राप्य तस्माद्वराद्वरान्  ॥ ७.१,३५.६५\nजगाम जननीस्थानं सुखं प्रापाधिकं च सः  ॥ ७.१,३५.६५"
  }
]
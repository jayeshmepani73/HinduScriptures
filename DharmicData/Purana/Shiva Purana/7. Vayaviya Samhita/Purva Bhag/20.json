[
  {
    "text": "वायुरुवाच\nततो विष्णुप्रधानानां सुराणाममितौजसाम्  ॥ ७.१,२०.१\nददर्श च महत्सत्रं चित्रध्वजपरिच्छदम्  ॥ ७.१,२०.१\nसुदर्भऋतुसंस्तीर्णं सुसमिद्धहुताशनम्  ॥ ७.१,२०.२\nकांचनैर्यज्ञभांडैश्च भ्राजिष्णुभिरलंकृतम्  ॥ ७.१,२०.२\nऋषिभिर्यज्ञपटुभिर्यथावत्कर्मकर्तृभिः  ॥ ७.१,२०.३\nविधिना वेददृष्टेन स्वनुष्ठितबहुक्रमम्  ॥ ७.१,२०.३\nदेवांगनासहस्राढ्यमप्सरोगणसेवितम्  ॥ ७.१,२०.४\nवेणुवीणारवैर्जुष्टं वेदघोषैश्च बृंहितम्  ॥ ७.१,२०.४\nदृष्ट्वा दक्षाध्वरे वीरो वीरभद्रः प्रतापवान्  ॥ ७.१,२०.५\nसिंहनादं तदा चक्रे गंभीरो जलदो यथा  ॥ ७.१,२०.५\nततः किलकिलाशब्द आकाशं पूरयन्निव  ॥ ७.१,२०.६\nगणेश्वरैः कृतो जज्ञे महान्न्यक्कृतसागरः  ॥ ७.१,२०.६\nतेन शब्देन महताः ग्रस्ता सर्वेदिवौकसः  ॥ ७.१,२०.७\nदुद्रुवुः परितो भीताः स्रस्तवस्त्रविभूषणाः  ॥ ७.१,२०.७\nकिंस्विद्भग्नो महामेरुः किंस्वित्संदीर्यते मही  ॥ ७.१,२०.८\nकिमिदं किमिदं वेति जजल्पुस्त्रिदशा भृशम्  ॥ ७.१,२०.८\nमृगेन्द्राणां यथा नादं गजेंद्रा गहने वने  ॥ ७.१,२०.९\nश्रुत्वा तथाविधं केचित्तत्यजुर्जीवितं भयात् ॥ ७.१,२०.९\nपर्वताश्च व्यशीर्यंत चकम्पे च वसुंधरा  ॥ ७.१,२०.१०\nमरुतश्च व्यघूर्णंत चुक्षुभे मकरालयः  ॥ ७.१,२०.१०\nअग्नयो नैव दीप्यंते न च दीप्यति भास्करः  ॥ ७.१,२०.११\nग्रहाश्च न प्रकाशंते नक्षत्राणि च तारकाः  ॥ ७.१,२०.११\nएतस्मिन्नेव काले तु यज्ञवाटं तदुज्ज्वलम्  ॥ ७.१,२०.१२\nसंप्राप भगवान्भद्रो भद्रैश्च सह भद्रया  ॥ ७.१,२०.१२\nतं दृष्ट्वा भीतभीतो ऽपि दक्षो दृढ इव स्थितः  ॥ ७.१,२०.१३\nक्रुद्धवद्वचनं प्राह को भवान् किमिहेच्छसि  ॥ ७.१,२०.१३\nतस्य तद्वचनं श्रुत्वा दक्षस्य च दुरात्मनः  ॥ ७.१,२०.१४\nवीरभद्रो महातेजा मेघसंभीरनिस्स्वनः  ॥ ७.१,२०.१४\nस्मयन्निव तमालोक्य दक्षं देवाश्च ऋत्विजः  ॥ ७.१,२०.१५\nअर्थगर्भमसंभ्रान्तमवोचदुचितं वचः  ॥ ७.१,२०.१५\nवीरभद्र उवाच\nवयं ह्यनुचराः सर्वे शर्वस्यामिततेजसः  ॥ ७.१,२०.१६\nभागाभिलिप्सया प्राप्ता भागो नस्संप्रदीयताम्  ॥ ७.१,२०.१६\nअथ चेदध्वरे ऽस्माकं न भागः परिकल्पितः  ॥ ७.१,२०.१७\nकथ्यतां कारणं तत्र युध्यतां वा मयामरैः  ॥ ७.१,२०.१७\nइत्युक्तास्ते गणेंद्रेण देवा दक्षपुरोगमाः  ॥ ७.१,२०.१८\nऊचुर्मन्त्राः प्रमाणं नो न वयं प्रभवस्त्विति  ॥ ७.१,२०.१८\nमन्त्रा ऊचुस्सुरा यूयं मोहोपहतचेतसः  ॥ ७.१,२०.१९\nयेन प्रथमभागार्हं न यजध्वं महेश्वरम्  ॥ ७.१,२०.१९\nमंत्रोक्ता अपि ते देवाः सर्वे संमूढचेतसः  ॥ ७.१,२०.२०\nभद्राय न ददुर्भागं तत्प्रहाणमभीप्सवः  ॥ ७.१,२०.२०\nयदा तथ्यं च पथ्यं च स्ववाक्यं तद्वृथा ऽभवत् ॥ ७.१,२०.२१\nतदा ततो ययुर्मंदा ब्रह्मलोकं सनातनम्  ॥ ७.१,२०.२१\nअथोवाच गणाध्यक्षो देवान्विष्णुपुरोगमान्  ॥ ७.१,२०.२२\nमन्त्राः प्रमाणं न कृता युष्माभिर्बलगर्वितैः  ॥ ७.१,२०.२२\nयस्मादस्मिन्मखे देवैरित्थं वयमसत्कृताः  ॥ ७.१,२०.२३\nतस्माद्वो जीवितैस्सार्धमपनेष्यामि गर्वितम्  ॥ ७.१,२०.२३\nइत्युक्त्वा भगवान् क्रुद्धो व्यदहन्नेत्रवह्निना  ॥ ७.१,२०.२४\nयक्षवाटं महाकूटं यथातिस्रः पुरो हरः  ॥ ७.१,२०.२४\nततो गणेश्वरास्सर्वे पर्वतोदग्रविग्रहाः  ॥ ७.१,२०.२५\nयूपानुत्पाट्य होत्ःणां कंठेष्वाबध्य रज्जुभिः  ॥ ७.१,२०.२५\nयज्ञपात्राणि चित्राणि भित्त्वा संचूर्ण्य वारिणि  ॥ ७.१,२०.२६\nगृहीत्वा चैव यज्ञांगं गंगास्रोतसि चिक्षिपुः  ॥ ७.१,२०.२६\nतत्र दिव्यान्नपानानां राशयः पर्वतोपमाः  ॥ ७.१,२०.२७\nक्षीरनद्यो ऽमृतस्रावाः सुस्निग्धदधिकर्दमाः  ॥ ७.१,२०.२७\nउच्चावचानि मांसानि भक्ष्याणि सुरभीणि च  ॥ ७.१,२०.२८\nरसवन्ति च पानानि लेह्यचोष्याणि तानि वै  ॥ ७.१,२०.२८\nवीरास्तद्भुजते वक्त्रैर्विलुंपंति क्षिपंति च  ॥ ७.१,२०.२९\nवज्रैश्चक्रैर्महाशूलैश्शक्तिभिः पाशपट्टिशैः  ॥ ७.१,२०.२९\nमुसलैरसिभिष्टंकैर्भिधिपालैः परश्वधैः  ॥ ७.१,२०.३०\nउद्धतांस्त्रिदशान्सर्वांल्लोकपालपुरस्सरान्  ॥ ७.१,२०.३०\nबिभिदुर्बलिनो वीरा वीरभद्रांगसंभवाः  ॥ ७.१,२०.३१\nछिंधि भिंधि क्षिप क्षिप्रं मार्यतां दार्यतामिति  ॥ ७.१,२०.३१\nहरस्व प्रहरस्वेति पाटयोत्पाटयेति च  ॥ ७.१,२०.३२\nसंरंभप्रभवाः क्रूराश्शब्दाः श्रवणशंकवः  ॥ ७.१,२०.३२\nयत्रतत्र गणेशानां जज्ञिरे समरोचिताः  ॥ ७.१,२०.३३\nविवृत्तनयनाः केचिद्दष्टदंष्ट्रोष्ठतालवः  ॥ ७.१,२०.३३\nआश्रमस्थान्समाकृष्य मारयन्ति तपोधनात् ॥ ७.१,२०.३४\nस्रुवानपहरन्तश्च क्षिपन्तोग्निं जलेषु च  ॥ ७.१,२०.३४\nकलशानपि भिन्दंतश्छिंदंतो मणिवेदिकाः  ॥ ७.१,२०.३५\nगायंतश्च नदन्तश्च हसन्तश्च मुहुर्मुहुः  ॥ ७.१,२०.३५\nरक्तासवं पिबन्तश्च ननृतुर्गणपुंगवाः  ॥ ७.१,२०.३६\nनिर्मथ्य सेंद्रानमरान् गणेन्द्रान्वृषेन्द्रनागेन्द्रमृगेन्द्रसाराः  ॥ ७.१,२०.३६\nचक्रुर्बहून्यप्रतिमभावाः सहर्षरोमाणि विचेष्टितानि  ॥ ७.१,२०.३७\nनन्दंति केचित्प्रहरन्ति केचिद्धावन्ति केचित्प्रलपन्ति केचित् ॥ ७.१,२०.३७\nनृत्यन्ति केचिद्विहसन्ति केचिद्वल्गन्ति केचित्प्रमथा बलेन  ॥ ७.१,२०.३८\nकेचिज्जिघृक्षंति घनान्स तोयान्केचिद्ग्रहीतुं रविमुत्पतंति  ॥ ७.१,२०.३९\nकेचित्प्रसर्तुं पवनेन सार्धमिच्छंति भीमाः प्रमथा वियत्स्थाः  ॥ ७.१,२०.३९\nआक्षिप्य केचिच्च वरायुधानि महा भुजंगानिव वैनतेयाः  ॥ ७.१,२०.४०\nभ्रमंति देवानपि विद्रवंतः खमंडले पर्वतकूटकल्पाः  ॥ ७.१,२०.४०\nउत्पाट्य चोत्पाट्यगृहाणि केचित्सजालवातायनवेदिकानि  ॥ ७.१,२०.४१\nविक्षिप्य विक्षिप्य जलस्य मध्ये कालांबुदाभाः प्रमथा निनेदुः  ॥ ७.१,२०.४१\nउद्वर्तितद्वारकपाटकुड्यं विध्वस्तशालावलभीगवाक्षम्  ॥ ७.१,२०.४२\nअहो बताभज्यत यज्ञवाटमनाथवद्वाक्यमिवायथार्थम्  ॥ ७.१,२०.४२\nहा नाथ तातेति पितुः सुतेति भ्रतर्ममाम्बेति च मातुलेति  ॥ ७.१,२०.४३\nउत्पाट्यमानेषु गृहेषु नार्यो ह्यानाथशब्दान्बहुशः प्रचक्रुः  ॥ ७.१,२०.४३"
  }
]
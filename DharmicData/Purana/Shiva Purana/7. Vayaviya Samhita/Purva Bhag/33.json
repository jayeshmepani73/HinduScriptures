[
  {
    "text": "ऋषय ऊचुः\nभगवञ्छ्रोतुमिच्छामो व्रतं पाशुपतं परम्  ॥ ७.१,३३.१\nब्रह्मादयो ऽपि यत्कृत्वा सर्वे पाशुपताः स्मृताः  ॥ ७.१,३३.१\nवायुरुवाच\nरहस्यं वः प्रवक्ष्यामि सर्वपापनिकृन्तनम्  ॥ ७.१,३३.२\nव्रतं पाशुपतं श्रौतमथर्वशिरसि श्रुतम्  ॥ ७.१,३३.२\nकालश्चैत्री पौर्णमासी देशः शिवपरिग्रहः  ॥ ७.१,३३.३\nक्षेत्रारामाद्यरण्यं वा प्रशस्तश्शुभलक्षणः  ॥ ७.१,३३.३\nतत्र पूर्वं त्रयोदश्यां सुस्नातः सुकृताह्निकः  ॥ ७.१,३३.४\nअनुज्ञाप्य स्वमाचार्यं संपूज्य प्रणिपत्य च  ॥ ७.१,३३.४\nपूजां वैशेषिकीं कृत्वा शुक्लांबरधरः स्वयम्  ॥ ७.१,३३.५\nशुक्लयज्ञोपवीती च शुक्लमाल्यानुलेपनः  ॥ ७.१,३३.५\nदर्भासने समासीनो दर्भमुष्टिं प्रगृह्य च  ॥ ७.१,३३.६\nप्राणायामत्रयं कृत्वा प्राङ्मुखो वाप्युदङ्मुखः  ॥ ७.१,३३.६\nध्यात्वा देवं च देवीं च तद्विज्ञापनवर्त्मना  ॥ ७.१,३३.६\nव्रतमेतत्करोमीति भवेत्संकल्प्य दीक्षितः  ॥ ७.१,३३.७\nयावच्छरीरपातं वा द्वादशाब्दमथापि वा  ॥ ७.१,३३.७\nतदर्धं वा तदर्धं वा मासद्वादशकं तु वा  ॥ ७.१,३३.८\nतदर्धं वा तदर्धं वा मासमेकमथापि वा  ॥ ७.१,३३.८\nदिनद्वादशकं वा ऽथ दिनषट्कमथापि वा  ॥ ७.१,३३.९\nतदर्धं दिनमेकं वा व्रतसंकल्पनावधि  ॥ ७.१,३३.९\nअग्निमाधाय विधिवद्विरजाहोमकारणात् ॥ ७.१,३३.१०\nहुत्वाज्येन समिद्भिश्च चरुणा च यथाक्रमम्  ॥ ७.१,३३.१०\nपूर्णामापूर्य तां भूयस्तत्त्वानां शुद्धिमुद्दिशन्  ॥ ७.१,३३.११\nजुहुयान्मूलमन्त्रेण तैरेव समिदादिभिः  ॥ ७.१,३३.११\nतत्त्वान्येतानि मद्देहे शुद्ध्यंताम् १ त्यनुस्मरन्  ॥ ७.१,३३.१२\nपञ्चभूतानि तन्मात्राः पञ्चकर्मेन्द्रियाणि च  ॥ ७.१,३३.१२\nज्ञानकर्मविभेदेन पञ्चकर्मविभागशः  ॥ ७.१,३३.१३\nत्वगादिधातवस्सप्त पञ्च प्राणादिवायवः  ॥ ७.१,३३.१३\nमनोबुद्धिरहं ख्यातिर्गुणाः प्रकृतिपूरुषौ  ॥ ७.१,३३.१४\nरागो विद्याकले चैव नियतिः काल एव च  ॥ ७.१,३३.१४\nमाया च शुद्धिविद्या च महेश्वरसदाशिवौ  ॥ ७.१,३३.१५\nशक्तिश्च शिवतत्त्वं च तत्त्वानि क्रमशो विदुः  ॥ ७.१,३३.१५\nमन्त्रैस्तु विरजैर्हुत्वा होतासौ विरजा भवेत् ॥ ७.१,३३.१६\nशिवानुग्रहमासाद्य ज्ञानवान्स हि जायते  ॥ ७.१,३३.१६\nअथ गोमयमादाय पिण्डीकृत्याभिमंत्र्य च  ॥ ७.१,३३.१७\nविन्यस्याग्नौ च सम्प्रोक्ष्य दिने तस्मिन्हविष्यभुक् ॥ ७.१,३३.१७\nप्रभाते तु चतुर्दश्यां कृत्वा सर्वं पुरोदितम्  ॥ ७.१,३३.१८\nदिने तस्मिन्निराहारः कालं शेषं समापयेत् ॥ ७.१,३३.१८\nप्रातः पर्वणि चाप्येवं कृत्वा होमा वसानतः  ॥ ७.१,३३.१९\nउपसंहृत्य रुद्राग्निं गृह्णीयाद्भस्म यत्नतः  ॥ ७.१,३३.१९\nततश्च जटिलो मुण्डी शिखैकजट एव वा  ॥ ७.१,३३.२०\nभूत्वा स्नात्वा ततो वीतलज्जश्चेत्स्याद्दिगम्बरः  ॥ ७.१,३३.२०\nअपि काषायवसनश्चर्मचीराम्बरो ऽथ वा  ॥ ७.१,३३.२१\nएकाम्बरो वल्कली वा भवेद्दण्डी च मेखली  ॥ ७.१,३३.२१\nप्रक्षाल्य चरणौ पश्चाद्द्विराचम्यात्मनस्तनुम्  ॥ ७.१,३३.२२\nसंकुलीकृत्य तद्भस्म विरजानलसंभवम्  ॥ ७.१,३३.२२\nअग्निरित्यादिभिर्मंत्रैः षड्भिराथर्वणैः क्रमात् ॥ ७.१,३३.२३\nविभृज्यांगानि मूर्धादिचरणांतानि तैस्स्पृशेत् ॥ ७.१,३३.२३\nततस्तेन क्रमेणैव समुद्धृत्य च भस्मना  ॥ ७.१,३३.२४\nसर्वांगोद्धूलनं कुर्यात्प्रणवेन शिवेन वा  ॥ ७.१,३३.२४\nततस्त्रिपुण्ड्रं रचयेत्त्रियायुषसमाह्वयम्  ॥ ७.१,३३.२५\nशिवभावं समागम्य शिवयोगमथाचरेत् ॥ ७.१,३३.२५\nकुर्यात्स्त्रिसन्ध्यमप्येवमेतत्पाशुपतं व्रतम्  ॥ ७.१,३३.२६\nभुक्तिमुक्तिप्रदं चैतत्पशुत्वं विनिवर्तयेत् ॥ ७.१,३३.२६\nतत्पशुत्वं परित्यज्य कृत्वा पाशुपतं व्रतम्  ॥ ७.१,३३.२७\nपूजनीयो महादेवो लिंगमूर्तिस्सनातनः  ॥ ७.१,३३.२७\nपद्ममष्टदलं हैमं नवरत्नैरलंकृतम्  ॥ ७.१,३३.२८\nकर्णिकाकेशरोपेतमासनं परिकल्पयेत् ॥ ७.१,३३.२८\nविभवे तदभावे तु रक्तं सितमथापि वा  ॥ ७.१,३३.२९\nपद्मं तस्याप्यभावे तु केवलं भावनामयम्  ॥ ७.१,३३.२९\nतत्पद्मकर्णिकामध्ये कृत्वा लिंगं कनीयसम्  ॥ ७.१,३३.३०\nस्फाटिकं पीठिकोपेतं पूजयेद्विधिवत्क्रमात् ॥ ७.१,३३.३०\nप्रतिष्ठाप्य विधानेन तल्लिंगं कृतशोधनम्  ॥ ७.१,३३.३१\nपरिकल्प्यासनं मूर्तिं पञ्चवक्त्रप्रकारतः  ॥ ७.१,३३.३१\nपञ्चगव्यादिभिः पूर्णैर्यथाविभवसंभृतैः  ॥ ७.१,३३.३२\nस्नापयेत्कलशैः पूर्णैरष्टापदसमुद्भवैः  ॥ ७.१,३३.३२\nगंधद्रव्यैस्सकर्पूरैश्चन्दनाद्यैस्सकुंकुमैः  ॥ ७.१,३३.३३\nसवेदिकं समालिप्य लिंगं भूषणभूषितम्  ॥ ७.१,३३.३३\nबिल्वपत्रैश्च पद्मैश्च रक्तैः श्वेतैस्तथोत्पलैः  ॥ ७.१,३३.३४\nनीलोत्पलैस्तथान्यैश्च पुष्पैस्तैस्तैस्सुगंधिभिः  ॥ ७.१,३३.३४\nपुण्यैः प्रशस्तैः पत्रैश्च चित्रैर्दूर्वाक्षतादिभिः  ॥ ७.१,३३.३५\nसमभ्यर्च्य यथालाभं महापूजाविधानतः  ॥ ७.१,३३.३५\nधूपं दीपं तथा चापि नैवेद्यं च समादिशेत् ॥ ७.१,३३.३६\nनिवेदयित्वा विभवे कल्याणं च समाचरेत् ॥ ७.१,३३.३६\nइष्टानि च विशिष्टानि न्यायेनोपार्जितानि च  ॥ ७.१,३३.३७\nसर्वद्रव्याणि देयानि व्रते तस्मिन्विशेषतः  ॥ ७.१,३३.३७\nश्रीपत्रोत्पलपद्मानां संख्या साहस्रिकी मता  ॥ ७.१,३३.३८\nप्रत्येकमपरा संख्या शतमष्टोत्तरं द्विजाः  ॥ ७.१,३३.३८\nतत्रापि च विशेषेण न त्यजेद्बिल्वपत्रकम्  ॥ ७.१,३३.३९\nहैममेकं परं प्राहुः पद्मं पद्मसहस्रकात् ॥ ७.१,३३.३९\nनीलोत्पलादिष्वप्येतत्समानं बिल्बपत्रकैः  ॥ ७.१,३३.४०\nपुष्पान्तरे न नियमो यथालाभं निवेदयेत् ॥ ७.१,३३.४०\nअष्टाङ्गमर्घ्यमुत्कृष्टं धूपालेपौ विशेषतः  ॥ ७.१,३३.४१\nचन्दनं वामदेवाख्ये हरितालं च पौरुषे  ॥ ७.१,३३.४१\nईशाने भसितं केचिदालेपनमितीदृशाम्  ॥ ७.१,३३.४२\nन धूपमिति मन्यन्ते धूपान्तरविधानतः  ॥ ७.१,३३.४२\nसितागुरुमघोराख्ये मुखे कृष्णागुरुं पुनः  ॥ ७.१,३३.४२\nपौरुषे गुग्गुलं सव्ये सौम्ये सौगंधिकं मुखे  ॥ ७.१,३३.४३\nईशाने ऽपि ह्युशीरादि देयाद्धूपं विशेषतः  ॥ ७.१,३३.४३\nशर्करामधुकर्पूरकपिलाघृतसंयुतम्  ॥ ७.१,३३.४४\nचंदनागुरुकाष्ठाद्यं सामान्यं संप्रचक्षते  ॥ ७.१,३३.४४\nकर्पूरवर्तिराज्याढ्या देया दीपावलिस्ततः  ॥ ७.१,३३.४५\nअर्घ्यमाचमनं देयं प्रतिवक्त्रमतः परम्  ॥ ७.१,३३.४५\nप्रथमावरणे पूज्यो क्रमाद्धेरम्बषण्मुखौ  ॥ ७.१,३३.४६\nब्रह्मांगानि ततश्चैव प्रथमावरणेर्चिते  ॥ ७.१,३३.४६\nद्वितीयावरणे पूज्या विघ्नेशाश्चक्रवर्तिनः  ॥ ७.१,३३.४७\nतृतीयावरणे पूज्या भवाद्या अष्टमूर्तयः  ॥ ७.१,३३.४७\nमहादेवादयस्तत्र तथैकादशमूर्तयः  ॥ ७.१,३३.४८\nचतुर्थावरणे पूज्याः सर्व एव गणेश्वराः  ॥ ७.१,३३.४८\nबहिरेव तु पद्मस्य पञ्चमावरणे क्रमात् ॥ ७.१,३३.४९\nदशदिक्पतयः पूज्याः सास्त्राः सानुचरास्तथा  ॥ ७.१,३३.४९\nब्रह्मणो मानसाः पुत्राः सर्वे ऽपि ज्योतिषां गणाः  ॥ ७.१,३३.५०\nसर्वा देव्यश्च देवाश्च सर्वे सर्वे च खेचराः  ॥ ७.१,३३.५०\nपातालवासिनश्चान्ये सर्वे मुनिगणा अपि  ॥ ७.१,३३.५१\nयोगिनो हि सखास्सर्वे पतंगा मातरस्तथा  ॥ ७.१,३३.५१\nक्षेत्रपालाश्च सगणाः सर्वं चैतच्चराचरम्  ॥ ७.१,३३.५२\nपूजनीयं शिवप्रीत्या मत्त्वा शंभुविभूतिमत् ॥ ७.१,३३.५२\nअथावरणपूजांते संपूज्य परमेश्वरम्  ॥ ७.१,३३.५३\nसाज्यं सव्यं जनं हृद्यं हविर्भक्त्या निवेदयेत् ॥ ७.१,३३.५३\nमुखवासादिकं दत्त्वा ताम्बूलं सोपदंशकम्  ॥ ७.१,३३.५४\nअलंकृत्य च भूयो ऽपि नानापुष्पविभूषणैः  ॥ ७.१,३३.५४\nनीराजनांते विस्तीर्य पूजाशेषं समापयेत् ॥ ७.१,३३.५५\nचषकं सोपकारं च शयनं च समर्पयेत् ॥ ७.१,३३.५५\nचन्द्रसंकाशहारं च शयनीयं समर्पयेत् ॥ ७.१,३३.५६\nआद्यं नृपोचितं हृद्यं तत्सर्वमनुरूपतः  ॥ ७.१,३३.५६\nकृत्वा च कारयित्वा च हित्वा च प्रतिपूजनम्  ॥ ७.१,३३.५७\nस्तोत्रं व्यपोहनं जप्त्वा विद्यां पञ्चाक्षरीं जपेत् ॥ ७.१,३३.५७\nप्रदक्षिणां प्रणामं च कृत्वात्मानं समर्पयेत् ॥ ७.१,३३.५८\nततः पुरस्ताद्देवस्य गुरुविप्रौ च पूजयेत् ॥ ७.१,३३.५८\nदत्त्वार्घ्यमष्टौ पुष्पाणि देवमुद्वास्य लिंगतः  ॥ ७.१,३३.५९\nअग्नेश्चाग्निं सुसंयम्य ह्युद्वास्य च तमप्युत  ॥ ७.१,३३.५९\nप्रत्यहं च जनस्त्वेवं कुर्यात्सेवां पुरोदिताम्  ॥ ७.१,३३.६०\nततस्तत्साम्बुजं लिंगं सर्वोपकरणान्वितम्  ॥ ७.१,३३.६०\nसमर्पयेत्स्वगुरवे स्थापयेद्वा शिवालये  ॥ ७.१,३३.६१\nसंपूज्य च गुरून्विप्रान्व्रतिनश्च विशेषतः  ॥ ७.१,३३.६१\nभक्तान्द्विजांश्च शक्तश्चेद्दीनानाथांश्च तोषयेत् ॥ ७.१,३३.६२\nस्वयं चानशने शक्तः फलमूलाशने ऽथ वा  ॥ ७.१,३३.६२\nपयोव्रतो वा भिक्षाशी भवेदेकाशनस्तथा  ॥ ७.१,३३.६३\nनक्तं युक्ताशनो नित्यं भूशय्यानिरतः शुचिः  ॥ ७.१,३३.६३\nभस्मशायी तृणेशायी चीराजिनधृतो ऽथवा  ॥ ७.१,३३.६४\nब्रह्मचर्यव्रतो नित्यं व्रतमेतत्समाचरेत् ॥ ७.१,३३.६४\nअर्कवारे तथार्द्रायां पञ्चदश्यां च पक्षयोः  ॥ ७.१,३३.६५\nअष्टम्यां च चतुर्दश्यां शक्तस्तूपवसेदपि  ॥ ७.१,३३.६५\nपाखण्डिपतितोदक्यास्सूतकान्त्यजपूर्वकान्  ॥ ७.१,३३.६६\nवर्जयेत्सर्वयत्नेन मनसा कर्मणा गिरा  ॥ ७.१,३३.६६\nक्षमदानदयासत्याहिंसाशीलः सदा भवेत् ॥ ७.१,३३.६७\nसंतुष्टश्च प्रशान्तश्च जपध्यानरतस्तथा  ॥ ७.१,३३.६७\nकुर्यात्त्रिषवणस्नानं भस्मस्नानमथापि वा  ॥ ७.१,३३.६८\nपूजां वैशेषिकीं चैव मनसा वचसा गिरा  ॥ ७.१,३३.६८\nबहुनात्र किमुक्तेन नाचरेदशिवं व्रती  ॥ ७.१,३३.६९\nप्रमादात्तु तथाचारे निरूप्य गुरुलाघवे  ॥ ७.१,३३.६९\nउचितां निष्कृतिं कुर्यात्पूजाहोमजपादिभिः  ॥ ७.१,३३.७०\nआसमाप्तेर्व्रतस्यैवमाचरेन्न प्रमादतः  ॥ ७.१,३३.७०\nगोदानं च वृषोत्सर्गं कुर्यात्पूजां च संपदा  ॥ ७.१,३३.७१\nभक्तश्च शिवप्रीत्यर्थं सर्वकामविवर्जितः  ॥ ७.१,३३.७१\nसामान्यमेतत्कथितं व्रतस्यास्य समासतः  ॥ ७.१,३३.७२\nप्रतिमासं विशेषं च प्रवदामि यथाश्रुतम्  ॥ ७.१,३३.७२\nवैशाखे वज्रलिंगं तु ज्येष्ठे मारकतं शुभम्  ॥ ७.१,३३.७३\nआषाढे मौक्तिकं विद्याच्छ्रावणे नीलनिर्मितम्  ॥ ७.१,३३.७३\nमासे भाद्रपदे चैव पद्मरागमयं परम्  ॥ ७.१,३३.७४\nआश्विने मासि विद्याद्वै लिंगं गोमेदकं वरम्  ॥ ७.१,३३.७४\nकार्तिक्यां वैद्रुमं लिंगं वैदूर्यं मार्गशीर्षके  ॥ ७.१,३३.७५\nपुष्परागमयं पौषे माघे द्युमणिजन्तथा  ॥ ७.१,३३.७५\nफाल्गुणे चन्द्रकान्तोत्थं चैत्रे तद्व्यत्ययो ऽथवा  ॥ ७.१,३३.७६\nसर्वमासेषु रत्नानामलाभे हैममेव वा  ॥ ७.१,३३.७६\nहैमाभावे राजतं वा ताम्रजं शैलजन्तथा  ॥ ७.१,३३.७७\nमृन्मयं वा यथालाभं जातुषं चान्यदेव वा  ॥ ७.१,३३.७७\nसर्वगंधमयं वाथ लिंगं कुर्याद्यथारुचि  ॥ ७.१,३३.७८\nव्रतावसानसमये समाचरितनित्यकः  ॥ ७.१,३३.७८\nकृत्वा वैशेषिकीं पूजां हुत्वा चैव यथा पुरा  ॥ ७.१,३३.७९\nसंपूज्य च तथाचार्यं व्रतिनश्च विशेषतः  ॥ ७.१,३३.७९\nदेशिकेनाप्यनुज्ञातः प्राङ्मुखो वाप्युदङ्मुखः  ॥ ७.१,३३.८०\nदर्भासनो दर्भपाणिः प्राणापानौ नियम्य च  ॥ ७.१,३३.८०\nजपित्वा शक्तितो मूलं ध्यात्वा साम्बं त्रियम्बकम्  ॥ ७.१,३३.८१\nअनुज्ञाप्य यथापूर्वं नमस्कृत्य कृताञ्जलिः  ॥ ७.१,३३.८१\nसमुत्सृजामि भगवन्व्रतमेतत्त्वदाज्ञया  ॥ ७.१,३३.८२\nइत्युक्त्वा लिंगमूलस्थान्दर्भानुत्तरतस्त्यजेत् ॥ ७.१,३३.८२\nततो दण्डजटाचीरमेखला अपि चोत्सृजेत् ॥ ७.१,३३.८३\nपुनराचम्य विधिवत्पञ्चाक्षरमुदीरयेत् ॥ ७.१,३३.८३\nयः कृत्वात्यंतिकीं दीक्षामादेहान्तमनाकुलः  ॥ ७.१,३३.८४\nव्रतमेतत्प्रकुर्वीत स तु वै नैष्ठिकः स्मृतः  ॥ ७.१,३३.८४\nसो ऽत्याश्रमी च विज्ञेयो महापाशुपतस्तथा  ॥ ७.१,३३.८५\nस एव तपतां श्रेष्ठ स एव च महाव्रती  ॥ ७.१,३३.८५\nन तेन सदृशः कश्चित्कृतकृत्यो मुमुक्षुषु  ॥ ७.१,३३.८६\nयो यतिर्नैष्ठिको जातस्तमाहुर्नैष्ठिकोत्तमम्  ॥ ७.१,३३.८६\nयो ऽन्वहं द्वादशाहं वा व्रतमेतत्समाचरेत् ॥ ७.१,३३.८७\nसो ऽपि नैष्ठिकतुल्यः स्यात्तीव्रव्रतसमन्वयात् ॥ ७.१,३३.८७\nघृताक्तो यश्चरेदेतद्व्रतं व्रतपरायणः  ॥ ७.१,३३.८८\nद्वित्रैकदिवसं वापि स च कश्चन नैष्ठिकः  ॥ ७.१,३३.८८\nकृत्यमित्येव निष्कामो यश्चरेद्व्रतमुत्तमम्  ॥ ७.१,३३.८९\nशिवार्पितात्मा सततं न तेन सदृशः क्वचित् ॥ ७.१,३३.८९\nभस्मच्छन्नो द्विजो विद्वान्महापातकसंभवैः  ॥ ७.१,३३.९०\nपापैस्सुदारुणैस्सद्यो मुच्यते नात्र संशयः  ॥ ७.१,३३.९०\nरुद्राग्निर्यत्परं वीर्यन्तद्भस्म परिकीर्तितम्  ॥ ७.१,३३.९१\nतस्मात्सर्वेषु कालेषु वीर्यवान्भस्मसंयुतः  ॥ ७.१,३३.९१\nभस्मनिष्ठस्य नश्यन्ति देषा भस्माग्निसंगमात् ॥ ७.१,३३.९२\nभस्मस्नानविशुद्धात्मा भस्मनिष्ठ इति स्मृतः  ॥ ७.१,३३.९२\nभस्मना दिग्धसर्वांगो भस्मदीप्तत्रिपुंड्रकः  ॥ ७.१,३३.९३\nभस्मस्नायी च पुरुषो भस्मनिष्ठ इति स्मृतः  ॥ ७.१,३३.९३\nभूतप्रेतपिशासाश्च रोगाश्चातीव दुस्सहाः  ॥ ७.१,३३.९४\nभस्मनिष्ठस्य सान्निध्याद्विद्रवंति न संशयः  ॥ ७.१,३३.९४\nभासनाद्भासितं प्रोक्तं भस्म कल्मषभक्षणात् ॥ ७.१,३३.९५\nभूतिभूतिकरी चैव रक्षा रक्षाकरी परम्  ॥ ७.१,३३.९५\nकिमन्यदिह वक्तव्यं भस्ममाहात्म्यकारणम्  ॥ ७.१,३३.९६\nव्रती च भस्मना स्नातस्स्वयं देवो महेश्वरः  ॥ ७.१,३३.९६\nपरमास्त्रं च शैवानां भस्मैतत्पारमेश्वरम्  ॥ ७.१,३३.९७\nधौम्याग्रजस्य तपसि व्यापदो यन्निवारिताः  ॥ ७.१,३३.९७\nतस्मात्सर्वप्रयत्नेन कृत्वा पाशुपतव्रतम्  ॥ ७.१,३३.९८\nधनवद्भस्म संगृह्य भस्मस्नानरतो भवेत् ॥ ७.१,३३.९८"
  }
]
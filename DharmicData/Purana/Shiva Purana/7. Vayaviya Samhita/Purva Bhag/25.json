[
  {
    "text": "वायुरुवाच\nततः प्रदक्षिणीकृत्य पतिमम्बा पतिव्रता  ॥ ७.१,२५.१\nनियम्य च वियोगार्तिं जगाम हिमवद्गिरिम्  ॥ ७.१,२५.१\nतपःकृतवती पूर्वं देशे यस्मिन्सखीजनैः  ॥ ७.१,२५.२\nतमेव देशमवृनोत्तपसे प्रणयात्पुनः  ॥ ७.१,२५.२\nततः स्वपितरं दृष्ट्वा मातरं च तयोर्गृहे  ॥ ७.१,२५.३\nप्रणम्य वृत्तं विज्ञाप्य ताभ्यां चानुमता सती  ॥ ७.१,२५.३\nपुनस्तपोवनं गत्वा भूषणानि विसृज्य च  ॥ ७.१,२५.४\nस्नात्वा तपस्विनो वेषं कृत्वा परमपावनम्  ॥ ७.१,२५.४\nसंकल्प्य च महातीव्रं तपः परमदुश्चरम्  ॥ ७.१,२५.५\nसदा मनसि सन्धाय भर्तुश्चरणपंकजम्  ॥ ७.१,२५.५\nतमेव क्षणिके लिंगे ध्यात्वा बाह्यविधानतः  ॥ ७.१,२५.६\nत्रिसन्ध्यमभ्यर्चयन्ती वन्यैः पुष्पैः फलादिभिः  ॥ ७.१,२५.६\nस एव ब्रह्मणो मूर्तिमास्थाय तपसः फलम्  ॥ ७.१,२५.७\nप्रदास्यति ममेत्येवं नित्यं कृत्वा ऽकरोत्तपः  ॥ ७.१,२५.७\nतथा तपश्चरन्तीं तां काले बहुतिथे गते  ॥ ७.१,२५.८\nदृष्टः कश्चिन्महाव्याघ्रो दुष्टभावादुपागमत् ॥ ७.१,२५.८\nतथैवोपगतस्यापि तस्यातीवदुरात्मनः  ॥ ७.१,२५.९\nगात्रं चित्रार्पितमिव स्तब्धं तस्यास्सकाशतः  ॥ ७.१,२५.९\nतं दृष्ट्वापि तथा व्याघ्रं दुष्टभावादुपागतम्  ॥ ७.१,२५.१०\nन पृथग्जनवद्देवी स्वभावेन विविच्यते  ॥ ७.१,२५.१०\nस तु विष्टब्धसर्वांगो बुभुक्षापरिपीडितः  ॥ ७.१,२५.११\nममामिषं ततो नान्यदिति मत्वा निरन्तरम्  ॥ ७.१,२५.११\nनिरीक्ष्यमाणः सततं देवीमेव तदा ऽनिशम्  ॥ ७.१,२५.१२\nअतिष्ठदग्रतस्तस्या उपासनमिवाचरत् ॥ ७.१,२५.१२\nदेव्याश्च हृदये नित्यं ममैवायमुपासकः  ॥ ७.१,२५.१३\nत्राता च दुष्टसत्त्वेभ्य इति प्रववृते कृपा  ॥ ७.१,२५.१३\nतस्या एव कृपा योगात्सद्योनष्टमलत्रयः  ॥ ७.१,२५.१४\nबभूव सहसा व्याघ्रो देवीं च बुबुधे तदा  ॥ ७.१,२५.१४\nन्यवर्तत बुभुक्षा च तस्यांगस्तम्भनं तथा  ॥ ७.१,२५.१५\nदौरात्म्यं जन्मसिद्धं च तृप्तिश्च समजायत  ॥ ७.१,२५.१५\nतदा परमभावेन ज्ञात्वा कार्तार्थ्यमात्मनः  ॥ ७.१,२५.१६\nसद्योपासक एवैष सिषेवे परमेश्वरीम्  ॥ ७.१,२५.१६\nदुष्टानामपि सत्त्वानां तथान्येषान्दुरात्मनाम्  ॥ ७.१,२५.१७\nस एव द्रावको भूत्वा विचचार तपोवने  ॥ ७.१,२५.१७\nतपश्च ववृधे देव्यास्तीव्रं तीव्रतरात्मकम्  ॥ ७.१,२५.१८\nदेवाश्च दैत्यनिर्बन्धाद्ब्रह्माणं शरणं गताः  ॥ ७.१,२५.१८\nचक्रुर्निवेदनं देवाः स्वदुःखस्यारिपीडनात् ॥ ७.१,२५.१९\nयथा च ददतुः शुम्भनिशुम्भौ वरसम्मदात् ॥ ७.१,२५.१९\nसो ऽपि श्रुत्वा विधिर्दुःखं सुराणां कृपयान्वितः  ॥ ७.१,२५.२०\nआसीद्दैत्यवधायैव स्मृत्वा हेत्वाश्रयां कथाम्  ॥ ७.१,२५.२०\nसामरः प्रार्थितो ब्रह्मा ययौ देव्यास्तपोवनम्  ॥ ७.१,२५.२१\nसंस्मरन्मनसा देवदुःखमोक्षं स्वयत्नतः  ॥ ७.१,२५.२१\nददर्श च सुरश्रेष्ठः श्रेष्ठे तपसि निष्ठिताम्  ॥ ७.१,२५.२२\nप्रतिष्ठामिव विश्वस्य भवानीं परमेश्वरीम्  ॥ ७.१,२५.२२\nननाम चास्य जगतो मातरं स्वस्य वै हरेः  ॥ ७.१,२५.२३\nरुद्रस्य च पितुर्भार्यामार्यामद्रीश्वरात्मजाम्  ॥ ७.१,२५.२३\nब्रह्माणमागतं दृष्ट्वा देवी देवगणैः सह  ॥ ७.१,२५.२४\nअर्घ्यं तदर्हं दत्त्वा ऽस्मै स्वागताद्यैरुपाचरत् ॥ ७.१,२५.२४\nतां च प्रत्युपचारोक्तिं पुरस्कृत्याभिनंद्य च  ॥ ७.१,२५.२५\nपप्रच्छ तपसो हेतुमजानन्निव पद्मजः  ॥ ७.१,२५.२५\nब्रह्मोवाच\nतीव्रेण तपसानेन देव्या किमिह साध्यते  ॥ ७.१,२५.२६\nतपःफलानां सर्वेषां त्वदधीना हि सिद्धयः  ॥ ७.१,२५.२६\nयश्चैव जगतां भर्ता तमेव परमेश्वरम्  ॥ ७.१,२५.२७\nभर्तारमात्मना प्राप्य प्राप्तञ्च तपसः फलम्  ॥ ७.१,२५.२७\nअथवा सर्वमेवैतत्क्रीडाविलसितं तव  ॥ ७.१,२५.२८\nइदन्तु चित्रं देवस्य विरहं सहसे कथम्  ॥ ७.१,२५.२८\nदेव्युवाच\nसर्गादौ भवतो देवादुत्पत्तिः श्रूयते यदा  ॥ ७.१,२५.२९\nतदा प्रजानां प्रथमस्त्वं मे प्रथमजः सुतः  ॥ ७.१,२५.२९\nयदा पुनः प्रजावृद्ध्यै ललाटाद्भवतो भवः  ॥ ७.१,२५.३०\nउत्पन्नो ऽभूत्तदा त्वं मे गुरुः श्वशुरभावतः  ॥ ७.१,२५.३०\nयदा भवद्गिरीन्द्रस्ते पुत्रो मम पिता स्वयम्  ॥ ७.१,२५.३१\nतदा पितामहस्त्वं मे जातो लोकपितामह  ॥ ७.१,२५.३१\nतदीदृशस्य भवतो लोकयात्राविधायिनः  ॥ ७.१,२५.३२\nवृत्तवन्तःपुरे भर्ता कथयिष्ये कथं पुनः  ॥ ७.१,२५.३२\nकिमत्र बहुना देहे यश्चायं मम कालिमा  ॥ ७.१,२५.३३\nत्यक्त्वा सत्त्वविधानेन गौरी भवितुमुत्सहे  ॥ ७.१,२५.३३\n५३०"
  },
  {
    "text": "ब्रह्मोवाच\nएतावता किमर्थेन तीव्रं देवि तपः कृतम्  ॥ ७.१,२५.३४\nस्वेच्छैव किमपर्याप्ता क्रीडेयं हि तवेदृशी  ॥ ७.१,२५.३४\nक्रीडा ऽपि च जगन्मातस्तव लोकहिताय वै  ॥ ७.१,२५.३५\nअतो ममेष्टमनया फलं किमपि साध्यताम्  ॥ ७.१,२५.३५\nनिशुंभशुंभनामानौ दैत्यौ दत्तवरौ मया  ॥ ७.१,२५.३६\nदृप्तौ देवान्प्रबाधेते त्वत्तो लब्धस्तयोर्वधः  ॥ ७.१,२५.३६\nअलं विलंबनेनात्र त्वं क्षणेन स्थिरा भव  ॥ ७.१,२५.३७\nशक्तिर्विसृज्यमाना ऽद्य तयोर्मृत्युर्भविष्यति  ॥ ७.१,२५.३७\nब्राह्मणाभ्यर्थिता चैव देवी गिरिवरात्मजा  ॥ ७.१,२५.३८\nत्वक्कोशं सहसोत्सृज्य गौरी सा समजायत  ॥ ७.१,२५.३८\nसा त्वक्कोशात्मनोत्सृष्टा कौशिकी नाम नामतः  ॥ ७.१,२५.३९\nकाली कालाम्बुदप्रख्या कन्यका समपद्यत  ॥ ७.१,२५.३९\nसा तु मायात्मिका शक्तिर्योगनिद्रा च वैष्णवी  ॥ ७.१,२५.४०\nशंखचक्रत्रिशूलादिसायुधाष्टमहाभुजा  ॥ ७.१,२५.४०\nसौम्या घोरा च मिश्रा च त्रिनेत्रा चन्द्रशेखरा  ॥ ७.१,२५.४१\nअजातपुंस्पर्शरतिरधृष्या चातिसुन्दरी  ॥ ७.१,२५.४१\nदत्ता च ब्रह्मणे देव्या शक्तिरेषा सनातनी  ॥ ७.१,२५.४२\nनिशुंभस्य च शुंभस्य निहंत्री दैत्यसिंहयोः  ॥ ७.१,२५.४२\nब्रह्मणापि प्रहृष्टेन तस्यै परमशक्तये  ॥ ७.१,२५.४३\nप्रबलः केसरी दत्तो वाहनत्वे समागतः  ॥ ७.१,२५.४३\nविन्ध्ये च वसतिं तस्याः पूजामासवपूर्वकैः  ॥ ७.१,२५.४४\nमांसैर्मत्स्यैरपूपैश्च निर्वर्त्यासौ समादिशत् ॥ ७.१,२५.४४\nसा चैव संमता शक्तिर्ब्रह्मणो विश्वकर्मणः  ॥ ७.१,२५.४५\nप्रणम्य मातरं गौरीं ब्रह्माणं चानुपूर्वशः  ॥ ७.१,२५.४५\nशक्तिभिश्चापि तुल्याभिः स्वात्मजाभिरनेकशः  ॥ ७.१,२५.४६\nपरीता प्रययौ विन्ध्यं दैत्येन्द्रौ हन्तुमुद्यता  ॥ ७.१,२५.४६\nनिहतौ च तया तत्र समरे दैत्यपुंगवौ  ॥ ७.१,२५.४७\nतद्बाणैः कामबाणैश्च च्छिन्नभिन्नांगमानसौ  ॥ ७.१,२५.४७\nतद्युद्धविस्तरश्चात्र न कृतो ऽन्यत्र वर्णनात् ॥ ७.१,२५.४८\nऊहनीयं परस्माच्च प्रस्तुतं वर्णयामि वः  ॥ ७.१,२५.४८"
  }
]
[
  {
    "text": "वायुरुवाच\nततस्त्रिदशमुख्यास्ते विष्णुशक्रपुरोगमाः  ॥ ७.१,२१.१\nसर्वे भयपरित्रस्तादुद्रुवुर्भयविह्वलाः  ॥ ७.१,२१.१\nनिजैरदूषितैरंगैर्दृष्ट्वा देवानुपद्रुतान्  ॥ ७.१,२१.२\nदंड्यानदंडितान्मत्वा चुकोप गणपुंगवः  ॥ ७.१,२१.२\nततस्त्रिशूलमादाय शर्वशक्तिनिबर्हणम्  ॥ ७.१,२१.३\nऊर्ध्वदृष्टिर्महाबाहुर्मुखाज्ज्वालाः समुत्सृजन्  ॥ ७.१,२१.३\nअमरानपि दुद्राव द्विरदानिव केसरी  ॥ ७.१,२१.४\nतानभिद्रवतस्तस्य गमनं सुमनोहरम्  ॥ ७.१,२१.४\nवाराणस्येव मत्तस्य जगाम प्रेक्षणीयताम्  ॥ ७.१,२१.५\nततस्तत्क्षोभयामास महत्सुरबलं बली  ॥ ७.१,२१.५\nमहासरोवरं यद्वन्मत्तो वारणयूथपः  ॥ ७.१,२१.६\nविकुर्वन्बहुधावर्णान्नीलपांडुरलोहितान्  ॥ ७.१,२१.६\nविभ्रद्व्याघ्राजिनं वासो हेमप्रवरतारकम्  ॥ ७.१,२१.७\nछिन्दन्भिन्दन्नुद १ लिन्दन्दारयन्प्रमथन्नपि  ॥ ७.१,२१.७\nव्यचरद्देवसंघेषु भद्रो ऽग्निरिव कक्षगः  ॥ ७.१,२१.८\nतत्र तत्र महावेगाच्चरंतं शूलधारिणम्  ॥ ७.१,२१.८\nतमेकं त्रिदशाः सर्वे सहस्रमिव मेनिरे  ॥ ७.१,२१.९\nभद्रकाली च संक्रुद्धा युद्धवृद्धमदोद्धता  ॥ ७.१,२१.९\nमुक्तज्वालेन शूलेन निर्बिभेद रणे सुरान्  ॥ ७.१,२१.१०\nस तया रुरुचे भद्रो रुद्रकोपसमुद्भवः  ॥ ७.१,२१.१०\nप्रभयेव युगांताग्निश्चलया धूमधूम्रया  ॥ ७.१,२१.११\nभद्रकाली तदायुद्धे विद्रुतत्रिदशाबभौ  ॥ ७.१,२१.११\nकल्पे शेषानलज्वालादग्धाविश्वजगद्यथा  ॥ ७.१,२१.१२\nतदा सवाजिनं सूर्यं रुद्रान्रुद्रगणाग्रणीः  ॥ ७.१,२१.१२\nभद्रो मूर्ध्नि जघानाशु वामपादेन लीलया  ॥ ७.१,२१.१३\nअसिभिः पावकं भद्रः पट्टिशैस्तु यमं यमी  ॥ ७.१,२१.१३\nरुद्रान्दृढेन शूलेन मुद्गरैर्वरुणं दृढैः  ॥ ७.१,२१.१४\nपरिघैर्निरृतिं वायुं टंकैष्टंकधरः स्वयम्  ॥ ७.१,२१.१४\nनिर्बिभेद रणे वीरो लीलयैव गणेश्वरः  ॥ ७.१,२१.१५\nसर्वान्देवगणान्सद्यो मुनीञ्छंभोर्विरोधिनः  ॥ ७.१,२१.१५\nततो देवः सरस्वत्या नासिकाग्रं सुशोभनम्  ॥ ७.१,२१.१६\nचिच्छेद करजाग्रेण देवमातुस्तथैव च  ॥ ७.१,२१.१६\nचिच्छेद च कुठारेण बाहुदंडं विभावसोः  ॥ ७.१,२१.१७\nअग्रतो द्व्यंगुलां जिह्वां मातुर्देव्या लुलाव च  ॥ ७.१,२१.१७\nस्वाहादेव्यास्तथा देवो दक्षिणं नासिकापुटम्  ॥ ७.१,२१.१८\nचकर्त करजाग्रेण वामं च स्तनचूचुकम्  ॥ ७.१,२१.१८\nभगस्य विपुले नेत्रे शतपत्रसमप्रभे  ॥ ७.१,२१.१९\nप्रसह्योत्पाटयामास भद्रः परमवेगवान्  ॥ ७.१,२१.१९\nपूष्णो दशनरेखां च दीप्तां मुक्तावलीमिव  ॥ ७.१,२१.२०\nजघान धनुषः कोट्या स तेनास्पष्टवागभूत् ॥ ७.१,२१.२०\nततश्चंद्रमसं देवः पादांगुष्ठेन लीलया  ॥ ७.१,२१.२१\nक्षणं कृमिवदाक्रम्य घर्षयामास भूतले  ॥ ७.१,२१.२१\nशिरश्चिच्छेद दक्षस्य भद्रः परमकोपतः  ॥ ७.१,२१.२२\nक्रोशंत्यामेव वैरिण्यां भद्रकाल्यै ददौ च तत् ॥ ७.१,२१.२२\nतत्प्रहृष्टा समादाय शिरस्तालफलोपमम्  ॥ ७.१,२१.२३\nसा देवी कंडुकक्रीडां चकार समरांगणे  ॥ ७.१,२१.२३\nततो दक्षस्य यज्ञस्त्री कुशीला भर्तृभिर्यथा  ॥ ७.१,२१.२४\nपादाभ्यां चैव हस्ताभ्यां हन्यते स्म गणेश्वरैः  ॥ ७.१,२१.२४\nअरिष्टनेमिने सोमं धर्मं चैव प्रजापतिम्  ॥ ७.१,२१.२५\nबहुपुत्रं चांगिरसं कृशाश्वं कश्यपं तथा  ॥ ७.१,२१.२५\nगले प्रगृह्य बलिनो गणपाः सिंहविक्रमाः  ॥ ७.१,२१.२६\nभर्त्सयंतो भृशं वाग्भिर्निर्जघ्नुर्मूर्ध्नि मुष्टिभिः  ॥ ७.१,२१.२६\nधर्षिता भूतवेतालैर्दारास्सुतपरिग्रहाः  ॥ ७.१,२१.२७\nयथा कलियुगे जारैर्बलेन कुलयोषितः  ॥ ७.१,२१.२७\nतच्च विध्वस्तकलशं भग्नयूपं गतोत्सवम्  ॥ ७.१,२१.२८\nप्रदीपितमहाशालं प्रभिन्नद्वारतोरणम्  ॥ ७.१,२१.२८\nउत्पाटितसुरानीकं हन्यमानं तपोधनम्  ॥ ७.१,२१.२९\nप्रशान्तब्रह्मनिर्घोषं प्रक्षीणजनसंचयम्  ॥ ७.१,२१.२९\nक्रन्दमानातुरस्त्रीकं हताशेषपरिच्छदम्  ॥ ७.१,२१.३०\nशून्यारण्यनिभं जज्ञे यज्ञवाटं तदार्दितम्  ॥ ७.१,२१.३०\nशूलवेगप्ररुग्णाश्च भिन्नबाहूरुवक्षसः  ॥ ७.१,२१.३१\nविनिकृत्तोत्तमांगाश्च पेतुरुर्व्यां सुरोत्तमाः  ॥ ७.१,२१.३१\nहतेषु तेषु देवेषु पतितेषुः सहस्रशः  ॥ ७.१,२१.३२\nप्रविवेश गणेशानः क्षणादाहवनीयकम्  ॥ ७.१,२१.३२\nप्रविष्टमथ तं दृष्ट्वा भद्रं कालाग्निसंनिभम्  ॥ ७.१,२१.३३\nदुद्राव मरणाद्भीतो यज्ञो मृगवपुर्धरः  ॥ ७.१,२१.३३\nस विस्फार्य महच्चापं दृढज्याघोषणभीषणम्  ॥ ७.१,२१.३४\nभद्रस्तमभिदुद्राव विक्षिपन्नेव सायकान्  ॥ ७.१,२१.३४\nआकर्णपूर्णमाकृष्टं धनुरम्बुदसंनिभम्  ॥ ७.१,२१.३५\nनादयामास च ज्यां द्यां खं च भूमिं च सर्वशः  ॥ ७.१,२१.३५\nतमुपश्रित्य सन्नादं हतो ऽस्मीत्येव विह्वलम्  ॥ ७.१,२१.३६\nशरणार्धेन वक्रेण स वीरो ऽध्वरपूरुषम्  ॥ ७.१,२१.३६\nमहाभयस्खलत्पादं वेपन्तं विगतत्विषम्  ॥ ७.१,२१.३७\nमृगरूपेण धावन्तं विशिरस्कं तदाकरोत् ॥ ७.१,२१.३७\nतमीदृशमवज्ञातं दृष्ट्वा वै सूर्यसंभवम्  ॥ ७.१,२१.३८\nविष्णुः परमसंक्रुद्धो युद्धायाभवदुद्यतः  ॥ ७.१,२१.३८\nतमुवाह महावेगात्स्कन्धेन नतसंधिना  ॥ ७.१,२१.३९\nसर्वेषां वयसां राजा गरुडः पन्नगाशनः  ॥ ७.१,२१.३९\nदेवाश्च हतशिष्टा ये देवराजपुरोगमाः  ॥ ७.१,२१.४०\nप्रचक्रुस्तस्य साहाय्यं प्राणांस्त्यक्तुमिवोद्यताः  ॥ ७.१,२१.४०\nविष्णुना सहितान्देवान्मृगेन्द्रः क्रोष्टुकानिव  ॥ ७.१,२१.४१\nदृष्ट्वा जहास भूतेन्द्रो मृगेन्द्र इव विव्यथः  ॥ ७.१,२१.४१"
  }
]
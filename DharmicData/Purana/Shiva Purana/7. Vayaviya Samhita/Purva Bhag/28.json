[
  {
    "text": "ऋषय ऊचुः\nदेवीं समादधानेन देवेनेदं किमीरितम्  ॥ ७.१,२८.१\nअग्निषोमात्मकं विश्वं वागर्थात्मकमित्यपि  ॥ ७.१,२८.१\nआज्ञैकसारमैश्वर्यमाज्ञा त्वमिति चोदितम्  ॥ ७.१,२८.२\nतदिदं श्रोतुमिच्छामो यथावदनुपूर्वशः  ॥ ७.१,२८.२\nवायुरुवाच\nअग्निरित्युच्यते रौद्री घोरा या तैजसी तनुः  ॥ ७.१,२८.३\nसोमः शाक्तो ऽमृतमयः शक्तेः शान्तिकरी तनुः  ॥ ७.१,२८.३\nअमृतं यत्प्रतिष्ठा सा तेजो विद्या कला स्वयम्  ॥ ७.१,२८.४\nभूतसूक्ष्मेषु सर्वेषु त एव रसतेजसी  ॥ ७.१,२८.४\nद्विविधा तेजसो वृत्तिसूर्यात्मा चानलात्मिका  ॥ ७.१,२८.५\nतथैव रसवृत्तिश्च सोमात्मा च जलात्मिका  ॥ ७.१,२८.५\nविद्युदादिमयन्तेजो मधुरादिमयो रसः  ॥ ७.१,२८.६\nतेजोरसविभेदैस्तु धृतमेतच्चराचरम्  ॥ ७.१,२८.६\nअग्नेरमृतनिष्पत्तिरमृतेनाग्निरेधते  ॥ ७.१,२८.७\nअत एव हि विक्रान्तमग्नीषोमं जगद्धितम्  ॥ ७.१,२८.७\nहविषे सस्यसम्पत्तिर्वृष्टिः सस्याभिवृद्धये  ॥ ७.१,२८.८\nवृष्टेरेव हविस्तस्मादग्नीषोमधृतं जगत् ॥ ७.१,२८.८\nअग्निरूर्ध्वं ज्वलत्येष यावत्सौम्यं परामृतम्  ॥ ७.१,२८.९\nयावदग्न्यास्पदं सौम्यममृतं च स्रवत्यधः  ॥ ७.१,२८.९\nअत एव हि कालाग्निरधस्ताच्छक्तिरूर्ध्वतः  ॥ ७.१,२८.१०\nयावदादहनं चोर्ध्वमधश्चाप्लावनं भवेत् ॥ ७.१,२८.१०\nआधारशक्त्यैव धृतः कालाग्निरयमूर्ध्वगः  ॥ ७.१,२८.११\nतथैव निम्नगः सोमश्शिवशक्तिपदास्पदः  ॥ ७.१,२८.११\nशिवश्चोर्ध्वमधश्शक्तिरूर्ध्वं शक्तिरधः शिवः  ॥ ७.१,२८.१२\nतदित्थं शिवशक्तिभ्यान्नाव्याप्तमिह किञ्चन  ॥ ७.१,२८.१२\nअसकृच्चाग्निना दग्धं जगद्यद्भस्मसात्कृतम्  ॥ ७.१,२८.१३\nअग्नेर्वीर्यमिदं चाहुस्तद्वीर्यं भस्म यत्ततः  ॥ ७.१,२८.१३\nयश्चेत्थं भस्मसद्भावं ज्ञात्वा स्नाति च भस्मना  ॥ ७.१,२८.१४\nअग्निरित्यादिभिर्मन्त्रैर्बद्धः पाशात्प्रमुच्यते  ॥ ७.१,२८.१४\nअग्नेर्वीर्यं तु यद्भस्म सोमेनाप्लावितम्पुनः  ॥ ७.१,२८.१५\nअयोगयुक्त्या प्रकृतेरधिकाराय कल्पते  ॥ ७.१,२८.१५\nयोगयुक्त्या तु तद्भस्म प्लाव्यमानं समन्ततः  ॥ ७.१,२८.१६\nशाक्तेनामृतवर्षेण चाधिकारान्निवर्तयेत् ॥ ७.१,२८.१६\nअतो मृत्युंजयायेत्थममृतप्लावनं सदा  ॥ ७.१,२८.१७\nशिवशक्त्यमृतस्पर्शे लब्धं येन कुतो मृतिः  ॥ ७.१,२८.१७\nयो वेद दहनं गुह्यं प्लावनं च यथोदितम्  ॥ ७.१,२८.१८\nअग्नीषोमपदं हित्वा न स भूयो ऽभिजायते  ॥ ७.१,२८.१८\nशिवाग्निना तनुं दग्ध्वा शक्तिसौम्या मृतेन यः  ॥ ७.१,२८.१९\nप्लावयेद्योगमार्गेण सो ऽमृतत्वाय कल्पते  ॥ ७.१,२८.१९\nहृदि कृत्वेममर्थं वै देवेन समुदाहृतम्  ॥ ७.१,२८.२०\nअग्नीषोमात्मकं विश्वं जगदित्यनुरूपतः  ॥ ७.१,२८.२०"
  }
]
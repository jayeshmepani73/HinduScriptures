[
  {
    "text": "ऋषय ऊचुः\nकृत्वा गौरं वपुर्दिव्यं देवी गिरिवरात्मजा  ॥ ७.१,२७.१\nकथं ददर्श भर्तारं प्रविष्टा मन्दितं सती  ॥ ७.१,२७.१\nप्रवेशसमये तस्या भवनद्वारगोचरैः  ॥ ७.१,२७.२\nगणेशैः किं कृतं देवस्तान्दृष्ट्वा किन्तदा ऽकरोत् ॥ ७.१,२७.२\nवायुरुवाच\nप्रवक्तुमंजसा ऽशक्यः तादृशः परमो रसः  ॥ ७.१,२७.३\nयेन प्रणयगर्भेण भावो भाववतां हृतः  ॥ ७.१,२७.३\nद्वास्थैस्ससंभ्रमैरेव देवो देव्यागमोत्सुकः  ॥ ७.१,२७.४\nशंकमाना प्रविष्टान्तस्तञ्च सा समपश्यत  ॥ ७.१,२७.४\nतैस्तैः प्रणयभावैश्च भवनान्तरवर्तिभिः  ॥ ७.१,२७.५\nगणेन्द्रैर्वन्दिता वाचा प्रणनाम त्रियम्बकम्  ॥ ७.१,२७.५\nप्रणम्य नोत्थिता यावत्तावत्तां परमेश्वरः  ॥ ७.१,२७.६\nप्रगृह्य दोर्भ्यामाश्लिष्य परितः परया मुदा  ॥ ७.१,२७.६\nस्वांके धर्तुं प्रवृत्तो ऽपि सा पर्यंके न्यषीदत  ॥ ७.१,२७.७\nपर्यंकतो बलाद्देवीं सोङ्कमारोप्य सुस्मिताम्  ॥ ७.१,२७.७\nसस्मितो विवृतैर्नेत्रैस्तद्वक्त्रं प्रपिबन्निव  ॥ ७.१,२७.८\nतया संभाषणायेशः पूर्वभाषितमब्रवीत् ॥ ७.१,२७.८\nदेवदेव उवाच\nसा दशा च व्यतीता किं तव सर्वांगसुन्दरि  ॥ ७.१,२७.९\nयस्यामनुनयोपायः को ऽपि कोपान्न लभ्यते  ॥ ७.१,२७.९\nस्वेच्छयापि न कालीति नान्यवर्णवतीति च  ॥ ७.१,२७.१०\nत्वत्स्वभावाहृतं चित्तं सुभ्रु चिंतावहं मम  ॥ ७.१,२७.१०\nविस्मृतः परमो भावः कथं स्वेच्छांगयोगतः  ॥ ७.१,२७.११\nन सम्भवन्ति ये तत्र चित्तकालुष्यहेतवः  ॥ ७.१,२७.११\nपृथग्जनवदन्योन्यं विप्रियस्यापि कारणम्  ॥ ७.१,२७.१२\nआवयोरपि यद्यस्ति नास्त्येवैतच्चराचरम्  ॥ ७.१,२७.१२\nअहमग्निशिरोनिष्ठस्त्वं सोमशिरसि स्थिता  ॥ ७.१,२७.१३\nअग्नीषोमात्मकं विश्वमावाभ्यां समधिष्ठितम्  ॥ ७.१,२७.१३\nजगद्धिताय चरतोः स्वेच्छाधृतशरीरयोः  ॥ ७.१,२७.१४\nआवयोर्विप्रयोगे हि स्यान्निरालम्बनं जगत् ॥ ७.१,२७.१४\nअस्ति हेत्वन्तरं चात्र शास्त्रयुक्तिविनिश्चितम्  ॥ ७.१,२७.१५\nवागर्थमिव मे वैतज्जगत्स्थावरजंगमम्  ॥ ७.१,२७.१५\nत्वं हि वागमृतं साक्षादहमर्थामृतं परम्  ॥ ७.१,२७.१६\nद्वयमप्यमृतं कस्माद्वियुक्तमुपपद्यते  ॥ ७.१,२७.१६\nविद्याप्रत्यायिका त्वं मे वेद्यो ऽहं प्रत्ययात्तव  ॥ ७.१,२७.१७\nविद्यावेद्यात्मनोरेव विश्लेषः कथमावयोः  ॥ ७.१,२७.१७\nन कर्मणा सृजामीदं जगत्प्रतिसृजामि च  ॥ ७.१,२७.१८\nसर्वस्याज्ञैकलभ्यत्वादाज्ञात्वं हि गरीयसी  ॥ ७.१,२७.१८\nआज्ञैकसारमैश्वर्यं यस्मात्स्वातंत्र्यलक्षणम्  ॥ ७.१,२७.१९\nआज्ञया विप्रयुक्तस्य चैश्वर्यं मम कीदृशम्  ॥ ७.१,२७.१९\nन कदाचिदवस्थानमावयोर्विप्रयुक्तयोः  ॥ ७.१,२७.२०\nदेवानां कार्यमुद्दिश्य लीलोक्तिं कृतवानहम्  ॥ ७.१,२७.२०\nत्वयाप्यविदितं नास्ति कथं कुपितवत्यसि  ॥ ७.१,२७.२१\nततस्त्रिलोकरक्षार्थे कोपो मय्यपि ते कृतः  ॥ ७.१,२७.२१\nयदनर्थाय भूतानां न तदस्ति खलु त्वयि  ॥ ७.१,२७.२२\nइति प्रियंवदे साक्षादीश्वरे परमेश्वरे  ॥ ७.१,२७.२२\nशृंगारभावसाराणां जन्मभूमिरकृत्रिमा  ॥ ७.१,२७.२३\nस्वभर्त्रा ललितन्तथ्यमुक्तं मत्वा स्मितोत्तरम्  ॥ ७.१,२७.२३\nलज्जया न किमप्यूचे कौशिकी वर्णनात्परम्  ॥ ७.१,२७.२४\nतदेव वर्णयाम्यद्य शृणु देव्याश्च वर्णनम्  ॥ ७.१,२७.२४\nदेव्युवाच\nकिं देवेन न सा दृष्टा या सृष्टा कौशिकी मया  ॥ ७.१,२७.२५\nतादृशी कन्यका लोके न भूता न भविष्यति  ॥ ७.१,२७.२५\nतस्या वीर्यं बलं विन्ध्यनिलयं विजयं तथा  ॥ ७.१,२७.२६\nशुंभस्य च निशुंभस्य मारणे च रणे तयोः  ॥ ७.१,२७.२६\nप्रत्यक्षफलदानं च लोकाय भजते सदा  ॥ ७.१,२७.२७\nलोकानां रक्षणं शश्वद्ब्रह्मा विज्ञापयिष्यति  ॥ ७.१,२७.२७\nइति संभाषमाणाया देव्या एवाज्ञया तदा  ॥ ७.१,२७.२८\nव्याघ्रः सख्या समानीय पुरो ऽवस्थापितस्तदा  ॥ ७.१,२७.२८\nतं प्रेक्ष्याह पुनर्देवी देवानीतमुपायतम्  ॥ ७.१,२७.२९\nव्याघ्रं पश्य न चानेन सदृशो मदुपासकः  ॥ ७.१,२७.२९\nअनेन दुष्टसंघेभ्यो रक्षितं मत्तपोवनम्  ॥ ७.१,२७.३०\nअतीव मम भक्तश्च विश्रब्धश्च स्वरक्षणात् ॥ ७.१,२७.३०\nस्वदेशं च परित्यज्य प्रसादार्थं समागतः  ॥ ७.१,२७.३१\nयदि प्रीतिरभून्मत्तः परां प्रीतिं करोषि मे  ॥ ७.१,२७.३१\nनित्यमन्तःपुरद्वारि नियोगान्नन्दिनः स्वयम्  ॥ ७.१,२७.३२\nरक्षिभिस्सह तच्चिह्नैर्वर्ततामयमीश्वर  ॥ ७.१,२७.३२\nवायुरुवाच\nमधुरं प्रणयोदर्कं श्रुत्वा देव्याः शुभं वचः  ॥ ७.१,२७.३३\nप्रीतो ऽस्मीत्याह तं देवस्स चादृश्यत तत्क्षणात् ॥ ७.१,२७.३३\nबिभ्रद्वेत्रलतां हैमीं रत्नचित्रं च कंचुकम्  ॥ ७.१,२७.३४\nछुरिकामुरगप्रख्यां गणेशो रक्षवेषधृक् ॥ ७.१,२७.३४\nयस्मात्सोमो महादेवो नन्दी चानेन नन्दितः  ॥ ७.१,२७.३५\nसोमनन्दीति विख्यातस्तस्मादेष समाख्यया  ॥ ७.१,२७.३५\nइत्थं देव्याः प्रियं कृत्वा देवश्चर्धेन्दुभूषणः  ॥ ७.१,२७.३६\nभूषयामास तन्दिव्यैर्भूषणै रत्नभूषितैः  ॥ ७.१,२७.३६\nततस्स गौरीं गिरिशो गिरीन्द्रजां सगौरवां सर्वमनोहरां हरः  ॥ ७.१,२७.३७\nपर्यंकमारोप्य वरांगभूषणैर्विभूषयामास शशांकभूषणः  ॥ ७.१,२७.३७"
  }
]
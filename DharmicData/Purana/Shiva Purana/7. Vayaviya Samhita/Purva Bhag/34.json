[
  {
    "text": "ऋषय ऊचुः\nधौम्याग्रजेन शिशुना क्षीरार्थं हि तपः कृतम्  ॥ ७.१,३४.१\nतस्मात्क्षीरार्णवो दत्तस्तस्मै देवेन शूलिना  ॥ ७.१,३४.१\nस कथं शिशुको लेभे शिवशास्त्रप्रवक्तृताम्  ॥ ७.१,३४.२\nकथं वा शिवसद्भावं ज्ञात्वा तपसि निष्ठितः  ॥ ७.१,३४.२\nकथं च लब्धविज्ञानस्तपश्चरणपर्वणि  ॥ ७.१,३४.३\nरुद्राग्नेर्यत्परं वीर्यं लभे भस्म स्वरक्षकम्  ॥ ७.१,३४.३\nवायुरुवाच\nन ह्येष शिशुकः कश्चित्प्राकृतः कृतवांस्तपः  ॥ ७.१,३४.४\nमुनिवर्यस्य तनयो व्याघ्रपादस्य धीमतः  ॥ ७.१,३४.४\nजन्मान्तरेण संसिद्धः केनापि खलु हेतुना  ॥ ७.१,३४.५\nस्वपदप्रच्युतो दिष्ट्या प्राप्तो मुनिकुमारताम्  ॥ ७.१,३४.५\nमहादेवप्रसादस्य भाग्यापन्नस्य भाविनः  ॥ ७.१,३४.६\nदुग्धाभिलाषप्रभवद्वारतामगमत्तपः  ॥ ७.१,३४.६\nअतः सर्वगणेशत्वं कुमारत्वं च शाश्वतम्  ॥ ७.१,३४.७\nसह दुग्धाब्धिना तस्मै प्रददौ शंकरः स्वयम्  ॥ ७.१,३४.७\nतस्य ज्ञानागमोप्यस्य प्रसादादेव शांकरात् ॥ ७.१,३४.८\nकौमारं हि परं साक्षाज्ज्ञानं शक्तिमयं विदुः  ॥ ७.१,३४.८\nशिवशास्त्रप्रवक्तृत्वमपि तस्य हि तत्कृतम्  ॥ ७.१,३४.९\nकुमारो मुनितो लब्धज्ञानाब्धिरिव नन्दनः  ॥ ७.१,३४.९\nदृष्टं तु कारणं तस्य शिवज्ञानसमन्वये  ॥ ७.१,३४.१०\nस्वमातृवचनं साक्षाच्छोकजं क्षीरकारणात् ॥ ७.१,३४.१०\nकदाचित्क्षीरमत्यल्पं पीतवान्मातुलाश्रमे  ॥ ७.१,३४.११\nईर्षयया मातुलसुतं संतृप्तक्षीरमुत्तमम्  ॥ ७.१,३४.११\nपीत्वा स्थितं यथाकामं दृष्ट्वा वै मातुलात्मजम्  ॥ ७.१,३४.१२\nउपमन्युर्व्याघ्रपादिः प्रीत्या प्रोवाच मातरम्  ॥ ७.१,३४.१२\nउपमन्युरुवाच\nमातर्मातर्महाभागे मम देहि तपस्विनि  ॥ ७.१,३४.१३\nगव्यं क्षीरमतिस्वादु नाल्पमुष्णं पिबाम्यहम्  ॥ ७.१,३४.१३\nवायुरुवाच\nतच्छ्रुत्वा पुत्रवचनं तन्माता च तपस्विनी  ॥ ७.१,३४.१४\nव्याघ्रपादस्य महिषी दुःखमापत्तदा च सा  ॥ ७.१,३४.१४\nउपलाल्याथ सुप्रीत्या पुत्रमालिंग्य सादरम्  ॥ ७.१,३४.१५\nदुःखिता विललापाथ स्मृत्वा नैर्धन्यमात्मनः  ॥ ७.१,३४.१५\nस्मृत्वास्मृत्वा पुनः क्षीरमुपमन्युस्स बालकः  ॥ ७.१,३४.१६\nदेहि देहीति तामाह रुद्रन्भूयो महाद्युतिः  ॥ ७.१,३४.१६\nतद्धठं सा परिज्ञाय द्विजपत्नी तपस्विनी  ॥ ७.१,३४.१७\nशान्तये तद्धठस्याथ शुभोपायमरीरचत् ॥ ७.१,३४.१७\nउञ्छवृत्त्यार्जितान्बीजान्स्वयं दृष्ट्वा च सा तदा  ॥ ७.१,३४.१८\nबीजपिष्टमथालोड्य तोयेन कलभाषिणी  ॥ ७.१,३४.१८\nएह्येहि मम पुत्रेति सामपूर्वं ततस्सुतम्  ॥ ७.१,३४.१९\nआलिंग्यादाय दुःखार्ता प्रददौ कृत्रिमं पयः  ॥ ७.१,३४.१९\nपीत्वा च कृत्रिमं क्षीरं मात्रां दत्तं स बालकः  ॥ ७.१,३४.२०\nनैतत्क्षीरमिति प्राह मातरं चातिविह्वलः  ॥ ७.१,३४.२०\nदुःखिता सा तदा प्राह संप्रेक्ष्याघ्राय मूर्धनि  ॥ ७.१,३४.२१\nसमार्ज्य नेत्र पुत्रस्य कराभ्यां कमलायते  ॥ ७.१,३४.२१\nजनन्युवाच\nतटिनी रत्नपूर्णास्तास्स्वर्गपातालगोचराः  ॥ ७.१,३४.२२\nभाग्यहीना न पश्यन्ति भक्तिहीनाश्च ये शिवे  ॥ ७.१,३४.२२\nराज्यं स्वर्गं च मोक्षं च भोजनं क्षीरसंभवम्  ॥ ७.१,३४.२३\nन लभन्ते प्रियाण्येषां न तुष्यति यदा शिवः  ॥ ७.१,३४.२३\nभवप्रसादजं सर्वं नान्यद्देवप्रसादजम्  ॥ ७.१,३४.२४\nअन्यदेवेषु निरता दुःखार्ता विभ्रमन्ति च  ॥ ७.१,३४.२४\nक्षीरं तत्र कुतो ऽस्माकं वने निवसतां सदा  ॥ ७.१,३४.२५\nक्व दुग्धसाधनं वत्स क्व वयं वनवासिनः  ॥ ७.१,३४.२५\nकृत्स्नाभावेन दारिद्र्यान्मया ते भाग्यहीनया  ॥ ७.१,३४.२६\nमिथ्यादुग्धमिदं दत्तम्पिष्टमालोड्य वारिणा  ॥ ७.१,३४.२६\nत्वं मातुलगृहे स्वल्पं पीत्वा स्वादु पयः शृतम्  ॥ ७.१,३४.२७\nज्ञात्वा स्वादु त्वया पीतं तज्जातीयमनुस्मरन्  ॥ ७.१,३४.२७\nदत्तं न पय इत्युक्त्वा रुदन् दुःखीकरोषि माम्  ॥ ७.१,३४.२८\nप्रसादेन विना शंभो पयस्तव न विद्यते  ॥ ७.१,३४.२८\nपादपंकजयोस्तस्य साम्बस्य सगणस्य च  ॥ ७.१,३४.२९\nभक्त्या समर्पितं यत्तत्कारणं सर्वसम्पदाम्  ॥ ७.१,३४.२९\nअधुना वसुदोस्माभिर्महादेवो न पूजितः  ॥ ७.१,३४.३०\nसकामानां यथाकामं यथोक्तफलदायकः  ॥ ७.१,३४.३०\nधनान्युद्दिश्य नास्माभिरितः प्रागर्चितः शिवः  ॥ ७.१,३४.३१\nअतो दरिद्रास्संजाता वयं तस्मान्न ते पयः  ॥ ७.१,३४.३१\nपूर्वजन्मनि यद्दत्तं शिवमुद्दिश्य वै सुतः  ॥ ७.१,३४.३२\nतदेव लभ्यते नान्यद्विष्णुमुद्दिश्य वा प्रभुम्  ॥ ७.१,३४.३२\nवायुरुवाच\nइति मातृवचः श्रुत्वा तथ्यं शोकादिसूचकम्  ॥ ७.१,३४.३३\nबालो ऽप्यनुतपन्नंतः प्रगल्भमिदमब्रवीत् ॥ ७.१,३४.३३\nउपमन्युरुवाच\nशोकेनालमितो मातः सांबो यद्यस्ति शंकरः  ॥ ७.१,३४.३४\nत्यज शोकं महाभागे सर्वं भद्रं भविष्यति  ॥ ७.१,३४.३४\nशृणु मातर्वचो मेद्य महादेवो ऽस्ति चेत्क्वचित् ॥ ७.१,३४.३५\nचिराद्वा ह्यचिराद्वापि क्षीरोदं साधयाम्यहम्  ॥ ७.१,३४.३५\nवायुरुवाच\nइति श्रुत्वा वचस्तस्य बालकस्य महामतेः  ॥ ७.१,३४.३६\nप्रत्युवाच तदा माता सुप्रसन्ना मनस्विनी  ॥ ७.१,३४.३६\nमातोवाच\nशुभं विचारितं तात त्वया मत्प्रीतिवर्धनम्  ॥ ७.१,३४.३७\nविलंबं मा कथास्त्वं हि भज सांबं सदाशिवम्  ॥ ७.१,३४.३७\nसर्वस्मादधिको ऽस्त्येव शिवः परमकारणम्  ॥ ७.१,३४.३८\nतत्कृतं हि जगत्सर्वं ब्रह्माद्यास्तस्य किंकराः  ॥ ७.१,३४.३८\nतत्प्रसादकृतैश्वर्या दासास्तस्य वयं प्रभोः  ॥ ७.१,३४.३९\nतं विनान्यं न जानीमश्शंकरं लोकशंकरम्  ॥ ७.१,३४.३९\nअन्यान्देवान्परित्यज्य कर्मणा मनसा गिरा  ॥ ७.१,३४.४०\nतमेव सांबं सगणं भज भावपुरस्सरम्  ॥ ७.१,३४.४०\nतस्य देवाधिदेवस्य शिवस्य वरदायिनः  ॥ ७.१,३४.४१\nसाक्षान्नमश्शिवायेति मंत्रो ऽयं वाचकः स्मृतः  ॥ ७.१,३४.४१\nसप्तकोटिमहामंत्राः सर्वे सप्रणवाः परे  ॥ ७.१,३४.४२\nतस्मिन्नेव विलीयंते पुनस्तस्माद्विनिर्गताः  ॥ ७.१,३४.४२\nसप्रसादाश्च ते मंत्राः स्वाधिकाराद्यपेक्षया  ॥ ७.१,३४.४३\nसर्वाधिकारस्त्वेको ऽयं मंत्र एवेश्वराज्ञया  ॥ ७.१,३४.४३\nयथा निकृष्टानुत्कृष्टान्सर्वानप्यात्मनः शिवः  ॥ ७.१,३४.४४\nक्षमते रक्षितुं तद्वन्मंत्रो ऽयमपि सर्वदा  ॥ ७.१,३४.४४\nप्रबलश्च तथा ह्येष मंत्रो मन्त्रान्तरादपि  ॥ ७.१,३४.४५\nसर्वरक्षाक्षमो ऽप्येष नापरः कश्चिदिष्यते  ॥ ७.१,३४.४५\nतस्मान्मन्त्रान्तरांस्त्यक्त्वा पञ्चाक्षरपरो भव  ॥ ७.१,३४.४६\nतस्मिञ्जिह्वांतरगते न किंचिदिह दुर्लभम्  ॥ ७.१,३४.४६\nअघोरास्त्रं च शैवानां रक्षाहेतुरनुत्तमम्  ॥ ७.१,३४.४७\nतच्च तत्प्रभवं मत्वा तत्परो भव नान्यथा  ॥ ७.१,३४.४७\nभस्मेदन्तु मया लब्धं पितुरेव तवोत्तमम्  ॥ ७.१,३४.४८\nविरजानलसंसिद्धं महाव्यापन्निवारणम्  ॥ ७.१,३४.४८\nमंत्रं च ते मया दत्तं गृहाण मदनुज्ञया  ॥ ७.१,३४.४९\nअनेनैवाशु जप्तेन रक्षा तव भविष्यति  ॥ ७.१,३४.४९\nवायुरुवाच\nएवं मात्रा समादिश्य शिवमस्त्वित्युदीर्य च  ॥ ७.१,३४.५०\nविसृष्टस्तद्वचो मूर्ध्नि कुर्वन्नेव तदा मुनिः  ॥ ७.१,३४.५०\nतां प्रणम्यैवमुक्त्वा च तपः कर्तुं प्रचक्रमे  ॥ ७.१,३४.५१\nतमाह च तदा माता शुभं कुर्वंतु ते सुराः  ॥ ७.१,३४.५१\nअनुज्ञातस्तया तत्र तपस्तेपे स दुश्चरम्  ॥ ७.१,३४.५२\nहिमवत्पर्वतं प्राप्य वायुभक्षः समाहितः  ॥ ७.१,३४.५२\nअष्टेष्टकाभिः प्रसादं कृत्वा लिंगं च मृन्मयम्  ॥ ७.१,३४.५३\nतत्रावाह्य महादेवं सांबं सगणमव्ययम्  ॥ ७.१,३४.५३\nभक्त्या पञ्चाक्षरेणैव पुत्रैः पुष्पैर्वनोद्भवैः  ॥ ७.१,३४.५४\nसमभ्यर्च्य चिरं कालं चचार परमं तपः  ॥ ७.१,३४.५४\nततस्तपश्चरत्तं तं बालमेकाकिनं कृशम्  ॥ ७.१,३४.५५\nउपमन्युं द्विजवरं शिवसंसक्तमानसम्  ॥ ७.१,३४.५५\nपुरा मरीचिना शप्ताः केचिन्मुनिपिशाचकाः  ॥ ७.१,३४.५६\nसंपीड्य राक्षसैर्भावैस्तपसोविघ्नमाचरन्  ॥ ७.१,३४.५६\nस च तैः पीड्यमानो ऽपि तपः कुर्वन्कथञ्चन  ॥ ७.१,३४.५७\nसदा नमः शिवायेति क्रोशति स्मार्तनादवत् ॥ ७.१,३४.५७\nतन्नादश्रवणादेव तपसो विघ्नकारिणः  ॥ ७.१,३४.५८\nते तं बालं समुत्सृज्य मुनयस्समुपाचरन्  ॥ ७.१,३४.५८\nतपसा तस्य विप्रस्य चोपमन्योर्महात्मनः  ॥ ७.१,३४.५९\nचराचरं च मुनयः प्रदीपितमभूज्जगत् ॥ ७.१,३४.५९"
  }
]
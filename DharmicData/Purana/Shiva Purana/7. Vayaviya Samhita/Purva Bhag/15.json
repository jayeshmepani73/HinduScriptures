[
  {
    "text": "वायुरुवाच\nयदा पुनः प्रजाः सृष्टा न व्यवर्धन्त वेधसः  ॥ ७.१,१५.१\nतदा मैथुनजां सृष्टिं ब्रह्मा कर्तुममन्यत  ॥ ७.१,१५.१\nन निर्गतं पुरा यस्मान्नारीणां कुलमीश्वरात् ॥ ७.१,१५.२\nतेन मैथुनजां सृष्टिं न शशाक पितामहः  ॥ ७.१,१५.२\nततस्स विदधे बुद्धिमर्थनिश्चयगामिनीम्  ॥ ७.१,१५.३\nप्रजानमेव वृद्ध्यर्थं प्रष्टव्यः परमेश्वर  ॥ ७.१,१५.३\nप्रसादेन विना तस्य न वर्धेरन्निमाः प्रजाः  ॥ ७.१,१५.४\nएवं संचिन्त्य विश्वात्मा तपः कर्तुं प्रचक्रमे  ॥ ७.१,१५.४\nतदाद्या परमा शक्तिरनंता लोकभाविनी  ॥ ७.१,१५.५\nआद्या सूक्ष्मतरा शुद्धा भावगम्या मनोहरा  ॥ ७.१,१५.५\nनिर्गुणा निष्प्रपञ्चा च निष्कला निरुपप्लवा  ॥ ७.१,१५.६\nनिरंतरतरा नित्या नित्यमीश्वरपार्श्वगा  ॥ ७.१,१५.६\nतया परमया शक्त्या भगवंतं त्रियम्बकम्  ॥ ७.१,१५.७\nसंचिन्त्य हृदये ब्रह्मा तताप परमं तपः  ॥ ७.१,१५.७\nतीव्रेण तपसा तस्य युक्तस्य परमेष्ठिनः  ॥ ७.१,१५.८\nअचिरेणैव कालेन पिता संप्रतुतोष ह  ॥ ७.१,१५.८\nततः केनचिदंशेन मूर्तिमाविश्य कामपि  ॥ ७.१,१५.९\nअर्धनारीश्वरो भूत्वा ययौ देवस्स्वयं हरः  ॥ ७.१,१५.९\nतं दृष्ट्वा परमं देवं तमसः परमव्ययम्  ॥ ७.१,१५.१०\nअद्वितीयमनिर्देश्यमदृश्यमकृतात्मभिः  ॥ ७.१,१५.१०\nसर्वलोकविधातारं सर्वलोकेश्वरेश्वरम्  ॥ ७.१,१५.११\nसर्वलोकविधायिन्या शक्त्या परमया युतम्  ॥ ७.१,१५.११\nअप्रतर्क्यमनाभासममेयमजरं ध्रुवम्  ॥ ७.१,१५.१२\nअचलं निर्गुणं शांतमनंतमहिमास्पदम्  ॥ ७.१,१५.१२\nसर्वगं सर्वदं सर्वसदसद्व्यक्तिवर्जितम्  ॥ ७.१,१५.१३\nसर्वोपमाननिर्मुक्तं शरण्यं शाश्वतं शिवम्  ॥ ७.१,१५.१३\nप्रणम्य दंडवद्ब्रह्मा समुत्थाय कृतांजलिः  ॥ ७.१,१५.१४\nश्रद्धाविनयसंपन्नैः श्राव्यैः संस्करसंयुतैः  ॥ ७.१,१५.१४\nयथार्थयुक्तसर्वार्थैर्वेदार्थपरिबृंहितैः  ॥ ७.१,१५.१५\nतुष्टाव देवं देवीं च सूक्तैः सूक्ष्मार्थगोचरैः  ॥ ७.१,१५.१५\nब्रह्मोवाच\nजय देव महादेव जयेश्वर महेश्वर  ॥ ७.१,१५.१६\nजय सर्वगुण श्रेष्ठ जय सर्वसुराधिप  ॥ ७.१,१५.१६\nजय प्रकृति कल्याणि जय प्रकृतिनायिके  ॥ ७.१,१५.१७\nजय प्रकृतिदूरे त्वं जय प्रकृतिसुन्दरि  ॥ ७.१,१५.१७\nजयामोघमहामाय जयामोघ मनोरथ  ॥ ७.१,१५.१८\nजयामोघमहालील जयामोघमहाबल  ॥ ७.१,१५.१८\nजय विश्वजगन्मातर्जय विश्वजगन्मये  ॥ ७.१,१५.१९\nजय विश्वजगद्धात्रि जय विश्वजगत्सखि  ॥ ७.१,१५.१९\nजय शाश्वतिकैश्वर्ये जय शाश्वतिकालय  ॥ ७.१,१५.२०\nजय शाश्वतिकाकार जय शाश्वतिकानुग  ॥ ७.१,१५.२०\nजयात्मत्रयनिर्मात्रि जयात्मत्रयपालिनि  ॥ ७.१,१५.२१\nजयात्मत्रयसंहर्त्रि जयात्मत्रयनायिके  ॥ ७.१,१५.२१\nजयावलोकनायत्तजगत्कारणबृंहण  ॥ ७.१,१५.२२\nजयोपेक्षाकटाक्षोत्थहुतभुग्भुक्तभौतिक  ॥ ७.१,१५.२२\nजय देवाद्यविज्ञेये स्वात्मसूक्ष्मदृशोज्ज्वले  ॥ ७.१,१५.२३\nजय स्थूलात्मशक्त्येशेजय व्याप्तचराचरे  ॥ ७.१,१५.२३\nजय नामैकविन्यस्तविश्वतत्त्वसमुच्चय  ॥ ७.१,१५.२४\nजयासुरशिरोनिष्ठश्रेष्ठानुगकदंबक  ॥ ७.१,१५.२४\nजयोपाश्रितसंरक्षासंविधानपटीयसि  ॥ ७.१,१५.२५\nजयोन्मूलितसंसारविषवृक्षांकुरोद्गमे  ॥ ७.१,१५.२५\nजय प्रादेशिकैश्वर्यवीर्यशौर्यविजृंभण  ॥ ७.१,१५.२६\nजय विश्वबहिर्भूत निरस्तपरवैभव  ॥ ७.१,१५.२६\nजय प्रणीतपञ्चार्थप्रयोगपरमामृत  ॥ ७.१,१५.२७\nजय पञ्चार्थविज्ञानसुधास्तोत्रस्वरूपिणि  ॥ ७.१,१५.२७\nजयति घोरसंसारमहारोगभिषग्वर  ॥ ७.१,१५.२८\nजयानादिमलाज्ञानतमःपटलचंद्रिके  ॥ ७.१,१५.२८\nजय त्रिपुरकालाग्ने जय त्रिपुरभैरवि  ॥ ७.१,१५.२९\nजय त्रिगुणनिर्मुक्ते जय त्रिगुणमर्दिनि  ॥ ७.१,१५.२९\nजय प्रथमसर्वज्ञ जय सर्वप्रबोधिक  ॥ ७.१,१५.३०\nजय प्रचुरदिव्यांग जय प्रार्थितदायिनि  ॥ ७.१,१५.३०\nक्व देव ते परं धाम क्व च तुच्छं च नो वचः  ॥ ७.१,१५.३१\nतथापि भगवन् भक्त्या प्रलपंतं क्षमस्व माम्  ॥ ७.१,१५.३१\nविज्ञाप्यैवंविधैः सूक्तैर्विश्वकर्मा चतुर्मुखः  ॥ ७.१,१५.३२\nनमश्चकार रुद्राय रद्राण्यै च मुहुर्मुहुः  ॥ ७.१,१५.३२\nइदं स्तोत्रवरं पुण्यं ब्रह्मणा समुदीरितम्  ॥ ७.१,१५.३३\nअर्धनारीश्वरं नाम शिवयोर्हर्षवर्धनम्  ॥ ७.१,१५.३३\nय इदं कीर्तयेद्भक्त्या यस्य कस्यापि शिक्षया  ॥ ७.१,१५.३४\nस तत्फलमवाप्नोति शिवयोः प्रीतिकारणात् ॥ ७.१,१५.३४\nसकलभुवनभूतभावनाभ्यां जननविनाशविहीनविग्रहाभ्याम्  ॥ ७.१,१५.३५\nनरवरयुवतीवपुर्धराभ्यां सततमहं प्रणतोस्मि शंकराभ्याम्  ॥ ७.१,१५.३५"
  }
]
[
  {
    "text": "ऋषय ऊचुः\nकथं दक्षस्य धर्मार्थं प्रवृत्तस्य दुरात्मनः  ॥ ७.१,१९.१\nमहेशः कृतवान् विघ्नमेतदिच्छाम वेदितुम्  ॥ ७.१,१९.१\nवायुरुवाच\nविश्वस्य जगतो मातुरपि देव्यास्तपोबलात् ॥ ७.१,१९.२\nपितृभावमुपागम्य मुदिते हिमवद्गिरौ  ॥ ७.१,१९.२\nदेवे ऽपि तत्कृतोद्वाहे हिमवच्छिखरालये  ॥ ७.१,१९.३\nसंकीडति तया सार्धं काले बहुतरे गते  ॥ ७.१,१९.३\nवैवस्वते ऽंतरे प्राप्ते दक्षः प्राचेतसः स्वयम्  ॥ ७.१,१९.४\nअश्वमेधेन यज्ञेन यक्ष्यमाणो ऽन्वपद्यत  ॥ ७.१,१९.४\nततो हिमवतः पृष्ठे दक्षो वै यज्ञमाहरत् ॥ ७.१,१९.५\nगंगाद्वारे शुभे देशे ऋषिसिद्धनिषेविते  ॥ ७.१,१९.५\nतस्य तस्मिन्मखेदेवाः सर्वे शक्र पुरोगमाः  ॥ ७.१,१९.६\nगमनाय समागम्य बुद्धिमापेदिरे तदा  ॥ ७.१,१९.६\nआदित्या वसवो रुद्रास्साध्यास्सह मरुद्गणैः  ॥ ७.१,१९.७\nऊष्मपाः सोमपाश्चैव आज्यपा धूमपास्तथा  ॥ ७.१,१९.७\nअश्विनौ पितरश्चैव तथा चान्ये महर्षयः  ॥ ७.१,१९.८\nविष्णुना सहिताः सर्वे स्वागता यज्ञभागिनः  ॥ ७.१,१९.८\nदृष्ट्वा देवकुलं सर्वमीश्वरेण विनागतम्  ॥ ७.१,१९.९\nदधीचो मन्युनाविष्टो दक्षमेवमभाषत  ॥ ७.१,१९.९\nदधीच उवाच\nअप्रपूज्ये चैव पूजा पूज्यानां चाप्य पूजने  ॥ ७.१,१९.१०\nनरः पापमवाप्नोति महद्वै नात्र संशयः  ॥ ७.१,१९.१०\nअसतां संमतिर्यत्र सतामवमतिस्तथा  ॥ ७.१,१९.११\nदंडो देवकृतस्तत्र सद्यः पतति दारुणः  ॥ ७.१,१९.११\nएवमुक्त्वा तु विप्रर्षिः पुनर्दक्षमभाषत  ॥ ७.१,१९.१२\nपूज्यं तु पशुभर्तारं कस्मान्नार्चयसे प्रभुम्  ॥ ७.१,१९.१२\nदक्ष उवाच\nसंति मे बहवो रुद्राः शूलहस्ताः कपर्दिनः  ॥ ७.१,१९.१३\nएकादशावस्थिता ये नान्यं वेद्मि महेश्वरम्  ॥ ७.१,१९.१३\nदधीच उवाच\nकिमेभिरमरैरन्यैः पूजितैरध्वरे फलम्  ॥ ७.१,१९.१४\nराजा चेदध्वरस्यास्य न रुद्रः पूज्यते त्वया  ॥ ७.१,१९.१४\nब्रह्मविष्णुमहेशानां स्रष्टा यः प्रभुरव्ययः  ॥ ७.१,१९.१५\nब्रह्मादयः पिशाचांता यस्य कैंकर्यवादिनः  ॥ ७.१,१९.१५\nप्रकृतीनां परश्चैव पुरुषस्य च यः परः  ॥ ७.१,१९.१६\nचिंत्यते योगविद्वद्भि ऋषिभिस्तत्त्वदर्शिभिः  ॥ ७.१,१९.१६\nअक्षरं परमं ब्रह्म ह्यसच्च सदसच्च यत् ॥ ७.१,१९.१७\nअनादिमध्यनिधनमप्रतर्क्यं सनातनम्  ॥ ७.१,१९.१७\nयः स्रष्टा चैव संहर्ता भर्ता चैव महेश्वरः  ॥ ७.१,१९.१८\nतस्मादन्यं न पश्यामि शंकरात्मानमध्वरे  ॥ ७.१,१९.१८\nदक्ष उवाच\nएतन्मखेशस्य सुवर्णपात्रे हविः समस्तं विधिमंत्रपूतम्  ॥ ७.१,१९.१९\nविष्णोर्नयाम्यप्रतिमस्य भागं प्रभोर्विभज्यावहनीयमद्य  ॥ ७.१,१९.१९\nदधीच उवाच\nयस्मान्नाराधितो रुद्रस्सर्वदेवेश्वरेश्वरः  ॥ ७.१,१९.२०\nतस्माद्दक्ष तवाशेषो यज्ञो ऽयं न भविष्यति  ॥ ७.१,१९.२०\nइत्युक्त्वा वचनं क्रुद्धो दधीचो मुनिसत्तमः  ॥ ७.१,१९.२१\nनिर्गम्य च ततो देशाज्जगाम स्वकमाश्रमम्  ॥ ७.१,१९.२१\nनिर्गते ऽपि मुनौ तस्मिन्देवा दक्षं न तत्यजुः  ॥ ७.१,१९.२२\nअवश्यमनुभावित्वादनर्थस्य तु भाविनः  ॥ ७.१,१९.२२\nएतस्मिन्नेव काले तु ज्ञात्वैतत्सर्वमीश्वरात् ॥ ७.१,१९.२३\nदग्धुं दक्षाध्वरं विप्रा देवी देवमचोदयत् ॥ ७.१,१९.२३\nदेव्या संचोदितो देवो दक्षाध्वरजिघांसया  ॥ ७.१,१९.२४\nससर्ज सहसा वीरं वीरभद्रं गणेश्वरम्  ॥ ७.१,१९.२४\nसहस्रवदनं देवं सहस्रकमलेक्षणम्  ॥ ७.१,१९.२५\nसहस्रमुद्गरधरं सहस्रशरपाणिकम्  ॥ ७.१,१९.२५\nशूलटंकगदाहस्तं दीप्तकार्मुकधारिणम्  ॥ ७.१,१९.२६\nचक्रवज्रधरं घोरं चंद्रार्धकृतशेखरम्  ॥ ७.१,१९.२६\nकुलिशोद्योतितकरं तडिज्ज्वलितमूर्धजम्  ॥ ७.१,१९.२७\nदंष्ट्राकरालं बिभ्राणं महावक्त्रं महोदरम्  ॥ ७.१,१९.२७\nविद्युज्जिह्वं प्रलंबोष्ठं मेघसागरनिःस्वनम्  ॥ ७.१,१९.२८\nवसानं चर्म वैयाघ्रं महद्रुधिरनिस्रवम्  ॥ ७.१,१९.२८\nगण्डद्वितयसंसृष्टमण्डलीकृतकुण्डलम्  ॥ ७.१,१९.२९\nवरामरशिरोमालावलीकलितशेखरम्  ॥ ७.१,१९.२९\nरणन्नूपुरकेयूरमहाकनकभूषितम्  ॥ ७.१,१९.३०\nरत्नसंचयसंदीप्तं तारहारावृतोरसम्  ॥ ७.१,१९.३०\nमहाशरभशार्दूलसिंहैः सदृशविक्रमम्  ॥ ७.१,१९.३१\nप्रशस्तमत्तमातंगसमानगमनालसम्  ॥ ७.१,१९.३१\nशंखचामरकुंदेन्दुमृणालसदृशप्रभम्  ॥ ७.१,१९.३२\nसतुषारमिवाद्रीन्द्रं साक्षाज्जंगमतां गतम्  ॥ ७.१,१९.३२\nज्वालामालापरिक्षिप्तं दीप्तमौक्तिकभूषणम्  ॥ ७.१,१९.३३\nतेजसा चैव दीव्यंतं युगांत इव पावकम्  ॥ ७.१,१९.३३\nस जानुभ्यां महीं गत्वा प्रणतः प्रांजलिस्ततः  ॥ ७.१,१९.३४\nपार्श्वतो देवदेवस्य पर्यतिष्ठद्गणेश्वरः  ॥ ७.१,१९.३४\nमन्युना चासृजद्भद्रां भद्रकालीं महेश्वरीम्  ॥ ७.१,१९.३५\nआत्मनः कर्मसाक्षित्वे तेन गंतुं सहैव तु  ॥ ७.१,१९.३५\nतं दृष्ट्वावस्थितं वीरभद्रं कालाग्निसन्निभम्  ॥ ७.१,१९.३६\nभद्रया सहितं प्राह भद्रमस्त्विति शंकरः  ॥ ७.१,१९.३६\nस च विज्ञापयामास सह देव्या महेश्वरम्  ॥ ७.१,१९.३७\nआज्ञापय महादेव किं कार्यं करवाण्यहम्  ॥ ७.१,१९.३७\nततस्त्रिपुरहा प्राह हैमवत्याः प्रियेच्छया  ॥ ७.१,१९.३८\nवीरभद्रं महाबाहुं वाचा विपुलनादया  ॥ ७.१,१९.३८\nदेवदेव उवाच\nप्राचेतसस्य दक्षस्य यज्ञं सद्यो विनाशय  ॥ ७.१,१९.३९\nभद्रकाल्या सहासि त्वमेतत्कृत्यं गणेश्वर  ॥ ७.१,१९.३९\nअहमप्यनया सार्धं रैभ्याश्रमसपीपतः  ॥ ७.१,१९.४०\nस्थित्वा वीक्षे गणेशान विक्रमं तव दुःसहम्  ॥ ७.१,१९.४०\nवृक्षा कनखले ये तु गंगाद्वारसमीपगाः  ॥ ७.१,१९.४१\nसुवर्णशृंगस्य गिरेर्मेरुमंदरसंनिभाः  ॥ ७.१,१९.४१\nतस्मिन्प्रदेशे दक्षस्य युज्ञः संप्रति वर्तते  ॥ ७.१,१९.४२\nसहसा तस्य यज्ञस्य विघातं कुरु मा चिरम्  ॥ ७.१,१९.४२\nइत्युक्ते सति देवेन देवी हिमगिरीन्द्रजा  ॥ ७.१,१९.४३\nभद्रं भद्रं च संप्रेक्ष्य वत्सं धेनुरिवौरसम्  ॥ ७.१,१९.४३\nआलिंग्य च समाघ्राय मूर्ध्नि षड्वदनं यथा  ॥ ७.१,१९.४४\nसस्मिता वचनं प्राह मधुरं मधुरं स्वयम्  ॥ ७.१,१९.४४\nदेव्युवाच\nवत्स भद्र महाभाग महाबलपराक्रम  ॥ ७.१,१९.४५\nमत्प्रियार्थं त्वमुत्पन्नो मम मन्युं प्रमार्जक  ॥ ७.१,१९.४५\nयज्ञेश्वरमनाहूय यज्ञकर्मरतो ऽभवत् ॥ ७.१,१९.४६\nदक्षं वैरेण तं तस्माद्भिंधि यज्ञं गणेश्वर  ॥ ७.१,१९.४६\nयज्ञलक्ष्मीमलक्ष्मीं त्वं भद्र कृत्वा ममाज्ञया  ॥ ७.१,१९.४७\nयजमानं च तं हत्वा वत्स हिंसय भद्रया  ॥ ७.१,१९.४७\nअशेषामिव तामाज्ञां शिवयोश्चित्रकृत्ययोः  ॥ ७.१,१९.४८\nमूर्ध्नि कृत्वा नमस्कृत्य भद्रो गंतुं प्रचक्रमे  ॥ ७.१,१९.४८\nअथैष भगवान्क्रुद्धः प्रेतावासकृतालयः  ॥ ७.१,१९.४९\nवीरभद्रो महादेवो देव्या मन्युप्रमार्जकः  ॥ ७.१,१९.४९\nससर्ज रोमकूपेभ्यो रोमजाख्यान्गणेश्वरान्  ॥ ७.१,१९.५०\nदक्षिणाद्भुजदेशात्तु शतकोटिगविश्वरान्  ॥ ७.१,१९.५०\nपादात्तथोरुदेशाच्च पृष्ठात्पार्श्वान्मुखाद्गलात् ॥ ७.१,१९.५१\nगुह्याद्गुल्फाच्छिरोमध्यात्कंठादास्यात्तथोदरात् ॥ ७.१,१९.५१\nतदा गणेश्वरैर्भद्रैर्भद्रतुल्यपराक्रमैः  ॥ ७.१,१९.५२\nसंछादितमभूत्सर्वं साकाशविवरं जगत् ॥ ७.१,१९.५२\nसर्वे सहस्रहस्तास्ते सहस्रायुधपाणयः  ॥ ७.१,१९.५३\nरुद्रस्यानुचरास्सर्वे सर्वे रुद्रसमप्रभाः  ॥ ७.१,१९.५३\nशूलशक्तिगदाहस्ताष्टंकोपलशिलाधराः  ॥ ७.१,१९.५४\nकालाग्निरुद्रसदृशास्त्रिनेत्राश्च जटाधराः  ॥ ७.१,१९.५४\nनिपेतुर्भृशमाकाशे शतशस्सिंहवाहनाः  ॥ ७.१,१९.५५\nविनेदुश्च महानादाञ्जलदा इव भद्रजाः  ॥ ७.१,१९.५५\nतैर्भद्रैर्भगवान्मद्रस्तथा परिवृतो बभौ  ॥ ७.१,१९.५६\nकालानलशतैर्युक्तो यथांते कालभैरवः  ॥ ७.१,१९.५६\nतेषां मध्ये समारुह्य वृषेंद्रं वृषभध्वजः  ॥ ७.१,१९.५७\nजगाम भगवान्भद्रश्शुभमभ्रं यथा भवः  ॥ ७.१,१९.५७\nतस्मिन्वृषभमारूढे भद्रे तु भसितप्रभः  ॥ ७.१,१९.५८\nबभार मौक्तिकं छत्रं गृहीतसितचामरः  ॥ ७.१,१९.५८\nस तदा शुशुभे पार्श्वे भद्रस्य भसितप्रभः  ॥ ७.१,१९.५९\nभगवानिव शैलेन्द्रः पार्श्वे विश्वजगद्गुरोः  ॥ ७.१,१९.५९\nसो ऽपि तेन बभौ भद्रः श्वेतचामरपाणिना  ॥ ७.१,१९.६०\nबालसोमेन सौम्येन यथा शूलवरायुधः  ॥ ७.१,१९.६०\nदध्मौ शंखं सितं भद्रं भद्रस्य पुरतः शुभम्  ॥ ७.१,१९.६१\nभानुकंपो महातेजा हेमरत्नैरलंकृतः  ॥ ७.१,१९.६१\nदेवदुंदुभयो नेदुर्दिव्यसंकुलनिःस्वनाः  ॥ ७.१,१९.६२\nववृषुश्शतशो मूर्ध्नि पुष्पवर्षं बलाहकाः  ॥ ७.१,१९.६२\nफुल्लानां मधुगर्भाणां पुष्पाणां गंधबंधवः  ॥ ७.१,१९.६३\nमार्गानुकूलसंवाहा वबुश्च पथि मारुताः  ॥ ७.१,१९.६३\nततो गणेश्वराः सर्वे मत्ता युद्धबलोद्धताः  ॥ ७.१,१९.६४\nननृतुर्मुमुदुर्१ एदुर्जहसुर्जगदुर्जगुः  ॥ ७.१,१९.६४\nतदा भद्रगणांतःस्थो बभौ भद्रः स भद्रया  ॥ ७.१,१९.६५\nयथा रुद्रगणांतः स्थस्त्र्यम्बकोंबिकया सह  ॥ ७.१,१९.६५\nतत्क्षणादेव दक्षस्य यज्ञवाटं रण्मयम्  ॥ ७.१,१९.६६\nप्रविवेश महाबाहुर्वीरभद्रो महानुगः  ॥ ७.१,१९.६६\nततस्तु दक्षप्रतिपादितस्य क्रतुप्रधानस्य गणप्रधानः  ॥ ७.१,१९.६७\nप्रयोगभूमिं प्रविवेश भद्रो रुद्रो यथांते भुवनं दिधक्षुः  ॥ ७.१,१९.६७"
  }
]
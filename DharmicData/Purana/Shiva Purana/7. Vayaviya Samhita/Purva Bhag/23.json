[
  {
    "text": "अध्याय २३\nवायुरुवाच\nइति सञ्छिन्नभिन्नांगा देवा विष्णुपुरोगमाः  ॥ ७.१,२३.१\nक्षणात्कष्टां दशामेत्य त्रेसुः स्तोकावशेषिता  ॥ ७.१,२३.१\nत्रस्तांस्तान्समरे वीरान् देवानन्यांश्च वै गणाः  ॥ ७.१,२३.२\nप्रमथाः परमक्रुद्धा वीरभद्रप्रणोदिताः  ॥ ७.१,२३.२\nप्रगृह्य च तथा दोषं निगडैरायसैर्दृढैः  ॥ ७.१,२३.३\nबबन्धुः पाणिपादेषु कंधरेषूदरेषु च  ॥ ७.१,२३.३\nतस्मिन्नवसरे ब्रह्मा भद्रमद्रीन्द्रजानुतम्  ॥ ७.१,२३.४\nसारथ्याल्लब्धवात्सल्यः प्रार्थयन् प्रणतो ऽब्रवीत् ॥ ७.१,२३.४\nअलं क्रोधेन भगवन्नष्टाश्चैते दिवौकसः  ॥ ७.१,२३.५\nप्रसीद क्षम्यतां सर्वं रोमजैस्सह सुव्रत  ॥ ७.१,२३.५\nएवं विज्ञापितस्तेन ब्रह्मणा परमेष्ठिना  ॥ ७.१,२३.६\nशमं जगाम संप्रीतो गणपस्तस्य गौरवात् ॥ ७.१,२३.६\nदेवाश्च लब्धावसरा देवदेवस्य मंत्रिणः  ॥ ७.१,२३.७\nधारयन्तो ऽञ्जलीन्मूर्ध्नि तुष्टुवुर्विविधैः स्तवैः  ॥ ७.१,२३.७\nदेवा ऊचुः\nनमः शिवाय शान्ताय यज्ञहन्त्रे त्रिशूलिने  ॥ ७.१,२३. ८\nरुद्रभद्राय रुद्राणां पतये रुद्रभूतये  ॥ ७.१,२३.८\nकालाग्निरुद्ररूपाय कालकामांगहारिणे  ॥ ७.१,२३.९\nदेवतानां शिरोहन्त्रे दक्षस्य च दुरात्मनः  ॥ ७.१,२३.९\nसंसर्गादस्य पापस्य दक्षस्याक्लिष्टकर्मणः  ॥ ७.१,२३.१०\nशासिताः समरे वीर त्वया वयमनिन्दिता  ॥ ७.१,२३.१०\nदग्धाश्चामी वयं सर्वे त्वत्तो भीताश्च भो प्रभो  ॥ ७.१,२३.११\nत्वमेव गतिरस्माकं त्राहि नश्शरणागतान्  ॥ ७.१,२३.११\nवायुरुवाच\nतुष्टस्त्वेवं स्तुतो देवान् विसृज्य निगडात्प्रभुः  ॥ ७.१,२३.१२\nआनयद्देवदेवस्य समीपममरानिह  ॥ ७.१,२३.१२\nदेवोपि तत्र भगवानन्तरिक्षे स्थितः प्रभुः  ॥ ७.१,२३.१३\nसगणः सर्वगः शर्वस्सर्वलोकमहेश्वरः  ॥ ७.१,२३.१३\nतं दृष्ट्वा परमेशानं देवा विष्णुपुरोगमाः  ॥ ७.१,२३.१४\nप्रीता अपि च भीताश्च नमश्चक्रुर्महेश्वरम्  ॥ ७.१,२३.१४\nदृष्ट्वा तानमरान्भीतान्प्रणतार्तिहरो हरः  ॥ ७.१,२३.१५\nइदमाह महादेवः प्रहसन् प्रेक्ष्य पार्वतीम्  ॥ ७.१,२३.१५\nमहादेव उवाच\nमाभैष्ट त्रिदशास्सर्वे यूयं वै मामिकाः प्रजाः  ॥ ७.१,२३.१६\nअनुग्रहार्थमेवेह धृतो दंडः कृपालुना  ॥ ७.१,२३.१६\nभवतां निर्जराणां हि क्षान्तो ऽस्माभिर्व्यतिक्रमः  ॥ ७.१,२३.१७\nक्रुद्धेष्वस्मासु युष्माकं न स्थितिर्न च जीवितम्  ॥ ७.१,२३.१७\nवायुरुवाच\nइत्युक्तास्त्रिदशास्सर्वे शर्वेणामिततेजसा  ॥ ७.१,२३.१८\nसद्यो विगतसन्देहा ननृतुर्विबुधा मुदा  ॥ ७.१,२३.१८\nप्रसन्नमनसो भूत्वानन्दविह्वलमानसाः  ॥ ७.१,२३.१९\nस्तुतिमारेभिरे कर्तुं शंकरस्य दिवौकसः  ॥ ७.१,२३.१९\nदेवा ऊचुः\nत्वमेव देवाखिललोककर्ता पाता च हर्ता परमेश्वरो ऽसि  ॥ ७.१,२३.२०\nकविष्णुरुद्राख्यस्वरूपभेदै रजस्तमस्सत्त्वधृतात्ममूर्ते  ॥ ७.१,२३.२०\nसर्वमूर्ते नमस्ते ऽस्तु विश्वभावन पावन  ॥ ७.१,२३.२१\nअमूर्ते भक्तहेतोर्हि गृहीताकृतिसौख्यद  ॥ ७.१,२३.२१\nचंद्रो ऽगदो हि देवेश कृपातस्तव शंकर  ॥ ७.१,२३.२२\nनिमज्जनान्मृतः प्राप सुखं मिहिरजाजलिः  ॥ ७.१,२३.२२\nसीमन्तिनी हतधवा तव पूजनतः प्रभो  ॥ ७.१,२३.२३\nसौभाग्यमतुलं प्राप सोमवारव्रतात्सुतान्  ॥ ७.१,२३.२३\nश्रीकराय ददौ देवः स्वीयं पदमनुत्तमम्  ॥ ७.१,२३.२४\nसुदर्शनमरक्षस्त्वं नृपमंडलभीतितः  ॥ ७.१,२३.२४\nमेदुरं तारयामास सदारं च घृणानिधिः  ॥ ७.१,२३.२५\nशारदां विधवां चक्रे सधवां क्रियया भवान्  ॥ ७.१,२३.२५\nभद्रायुषो विपत्तिं च विच्छिद्य त्वमदाः सुखम्  ॥ ७.१,२३.२६\nसौमिनी भवबन्धाद्वै मुक्ता ऽभूत्तव सेवनात् ॥ ७.१,२३.२६\nविष्णुरुवाच\nत्वं शंभो कहरीशाश्च रजस्सत्त्वतमोगुणैः  ॥ ७.१,२३.२७\nकर्ता पाता तथा हर्ता जनानुग्रहकांक्षया  ॥ ७.१,२३.२७\nसर्वगर्वापहारी च सर्वतेजोविलासकः  ॥ ७.१,२३.२८\nसर्वविद्यादिगूढश्च सर्वानुग्रहकारकः  ॥ ७.१,२३.२८\nत्वत्तः सर्वं च त्वं सर्वं त्वयि सर्वं गिरीश्वर  ॥ ७.१,२३.२९\nत्राहि त्राहि पुनस्त्राहि कृपां कुरु ममोपरि  ॥ ७.१,२३.२९\nअथास्मिन्नन्तरे ब्रह्मा प्रणिपत्य कृतांजलिः  ॥ ७.१,२३.३०\nएवं त्ववसरं प्राप्य व्यज्ञापयत शूलिने  ॥ ७.१,२३.३०\nब्रह्मोवाच\nजय देव महादेव प्रणतार्तिविभंजन  ॥ ७.१,२३.३१\nईदृशेष्वपराधेषु को ऽन्यस्त्वत्तः प्रसीदति  ॥ ७.१,२३.३१\nलब्धमानो भविष्यंति ये पुरा निहिता मृधे  ॥ ७.१,२३.३२\nप्रत्यापत्तिर्न कस्य स्यात्प्रसन्ने परमेश्वरे  ॥ ७.१,२३.३२\nयदिदं देवदेवानां कृतमन्तुषु दूषणम्  ॥ ७.१,२३.३३\nतदिदं भूषणं मन्येत अंगीकारगौरवात् ॥ ७.१,२३.३३\nइति विज्ञाप्यमानस्तु ब्रह्मणा परमेष्ठिना  ॥ ७.१,२३.३४\nविलोक्य वदनं देव्या देवदेवस्स्मयन्निव  ॥ ७.१,२३.३४\nपुत्रभूतस्य वात्सल्याद्ब्रह्मणः पद्मजन्मनः  ॥ ७.१,२३.३५\nदेवादीनां यथापूर्वमंगानि प्रददौ प्रभुः  ॥ ७.१,२३.३५\nप्रथमाद्यैश्च या देव्यो दंडिता देवमातरः  ॥ ७.१,२३.३६\nतासामपि यथापूर्वाण्यंगानि गिरिशो ददौ  ॥ ७.१,२३.३६\nदक्षस्य भगवानेव स्वयं ब्रह्मा पितामहः  ॥ ७.१,२३.३७\nतत्पापानुगुणं चक्रे जरच्छागमुखं मुखम्  ॥ ७.१,२३.३७\nसो ऽपि संज्ञां ततो लब्ध्वा स दृष्ट्वा जीवितः सुधी  ॥ ७.१,२३.३८\nभीतः कृताञ्जलिः शंभुं तुष्टाव प्रलपन्बहु  ॥ ७.१,२३.३८\nदक्ष उवाच\nजय देव जगन्नाथ लोकानुग्रहकारक  ॥ ७.१,२३.३९\nकृपां कुरु महेशानापराधं मे क्षमस्व ह  ॥ ७.१,२३.३९\nकर्ता भर्ता च हर्ता च त्वमेव जगतां प्रभो  ॥ ७.१,२३.४०\nमया ज्ञातं विशेषेण विष्ण्वादिसकलेश्वरः  ॥ ७.१,२३.४०\nत्वयैव विततं सर्वं व्याप्तं सृष्टं न नाशितम्  ॥ ७.१,२३.४१\nन हि त्वदधिकाः केचिदीशास्ते ऽच्युतकादयः  ॥ ७.१,२३.४१\nवायुरुवाच\nतं तथा व्याकुलं भीतं प्रलपंतं कृतागसम्  ॥ ७.१,२३.४२\nस्मयन्निवावदत्प्रेक्ष्य मा भैरिति १ घृणानिधिः  ॥ ७.१,२३.४२\nतथोक्त्वा ब्रह्मणस्तस्य पितुः प्रियचिकीर्षया  ॥ ७.१,२३.४३\nगाणपत्यं ददौ तस्मै दक्षायाक्षयमीश्वरः  ॥ ७.१,२३.४३\nततो ब्रह्मादयो देवा अभिवंद्य कृत २ ंजलिः  ॥ ७.१,२३.४४\nतुष्टुवुः प्रश्रया वाचा शंकरं गिरिजाधिपम्  ॥ ७.१,२३.४४\nब्रह्मादय ऊचुः\nजय शंकर देवेश दीनानाथ महाप्रभो  ॥ ७.१,२३.४५\nकृपां कुरु महेशानापराधं नो क्षमस्व वै  ॥ ७.१,२३.४५\nमखपाल मखाधीश मखविध्वंसकारक  ॥ ७.१,२३.४६\nकृपां कुरु मशानापराधं नः क्षमस्व वै  ॥ ७.१,२३.४६\nदेवदेव परेशान भक्तप्राणप्रपोषक  ॥ ७.१,२३.४७\nदुष्टदण्डप्रद स्वामिन्कृपां कुरु नमो ऽस्तु ते  ॥ ७.१,२३.४७\nत्वं प्रभो गर्वहर्ता वै दुष्टानां त्वामजानताम्  ॥ ७.१,२३.४८\nरक्षको हि विशेषेण सतां त्वत्सक्तचेतसाम्  ॥ ७.१,२३.४८\nअद्भुतं चरितं ते हि निश्चितं कृपया तव  ॥ ७.१,२३.४९\nसर्वापराधः क्षंतव्यो विभवो दीनवत्सलाः  ॥ ७.१,२३.४९\nवायुरुवाच\nइति स्तुतो महादेवो ब्रह्माद्यैरमरैः प्रभुः  ॥ ७.१,२३.५०\nस भक्तवत्सलस्स्वामी तुतोष करुणोदधिः  ॥ ७.१,२३.५०\nचकारानुग्रहं तेषां ब्रह्मादीनां दिवौकसाम्  ॥ ७.१,२३.५१\nददौ नरांश्च सुप्रीत्या शंकरो दीनवत्सलः  ॥ ७.१,२३.५१\nस च ततस्त्रिदशाञ्छरणागतान् परमकारुणिकः परमेश्वरः  ॥ ७.१,२३.५२\nअनुगतस्मितलक्षणया गिरा शमितसर्वभयः समभाषत  ॥ ७.१,२३.५२\nशिव उवाच\nयदिदमाग इहाचरितं सुरैर्विधिनियोगवशादिव यन्त्रितैः  ॥ ७.१,२३.५३\nशरणमेव गतानवलोक्य वस्तदखिलं किल विस्मृतमेव नः  ॥ ७.१,२३.५३\nतदिह यूयमपि प्रकृतं मनस्यविगणय्य विमर्दमपत्रपाः  ॥ ७.१,२३.५४\nहरिविरिंचिसुरेन्द्रमुखास्सुखं व्रजत देवपुरं प्रति संप्रति  ॥ ७.१,२३.५४\nइति सुरानभिधाय सुरेश्वरो निकृतदक्षकृतक्रतुरक्रतुः  ॥ ७.१,२३.५५\nसगिरिजानुचरस्सपरिच्छदः स्थित इवाम्बरतोन्तरधाद्धरः  ॥ ७.१,२३.५५\nअथ सुरा अपि ते विगतव्यथाः कथितभद्रसुभद्रपराक्रमाः  ॥ ७.१,२३.५६\nसपदि खेन सुखेन यथासुखं ययुरनेकमुखाः मघवन्मुखाः  ॥ ७.१,२३.५६"
  }
]
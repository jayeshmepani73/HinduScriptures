[
  {
    "text": "व्यास उवाच\nनमश्शिवाय सोमाय सगणाय ससूनवे  ॥ ७.१,१.१\nप्रधानपुरुषेशाय सर्गस्थित्यंतहेतवे  ॥ ७.१,१.१\nशक्तिरप्रतिमा यस्य ह्यैश्वर्यं चापि सर्वगम्  ॥ ७.१,१.२\nस्वामित्वं च विभुत्वं च स्वभावं संप्रचक्षते  ॥ ७.१,१.२\nतमजं विश्वकर्माणं शाश्वतं शिवमव्ययम्  ॥ ७.१,१.३\nमहादेवं महात्मानं व्रजामि शरणं शिवम्  ॥ ७.१,१.३\nधर्मक्षेत्रे महातीर्थे गंगाकालिंदिसंगमे  ॥ ७.१,१.४\nप्रयागे नैमिषारण्ये ब्रह्मलोकस्य वर्त्मनि  ॥ ७.१,१.४\nमुनयश्शंसितात्मानः सत्यव्रतपरायणाः  ॥ ७.१,१.५\nमहौजसो महाभागा महासत्रं वितेनिरे  ॥ ७.१,१.५\nतत्र सत्रं समाकर्ण्य तेषामक्लिष्टकर्मणाम्  ॥ ७.१,१.६\nसाक्षात्सत्यवतीसूनोर्वेदव्यासस्य धीमतः  ॥ ७.१,१.६\nशिष्यो महात्मा मेधावी त्रिषु लोकेषु विश्रुतः  ॥ ७.१,१.७\nपञ्चावयवयुक्तस्य वाक्यस्य गुणदोषवित् ॥ ७.१,१.७\nउत्तरोत्तरवक्ता च ब्रुवतो ऽपि बृहस्पतेः  ॥ ७.१,१.८\nमधुरः श्रवणानां च मनोज्ञपदपर्वणाम्  ॥ ७.१,१.८\nकथानां निपुणो वक्ता कालविन्नयवित्कविः  ॥ ७.१,१.९\nआजगाम स तं देशं सूतः पौराणिकोत्तमः  ॥ ७.१,१.९\nतं दृष्ट्वा सूतमायांतं मुनयो हृष्टमानसाः  ॥ ७.१,१.१०\nतस्मै साम च पूजां च यथावत्प्रत्यपादयन्  ॥ ७.१,१.१०\nप्रतिगृह्य सतां पूजां मुनिभिः प्रतिपादिताम्  ॥ ७.१,१.११\nउद्दिष्टमानसं भेजे नियुक्तो युक्तमात्मनः  ॥ ७.१,१.११\nततस्तत्संगमादेव मुनीनां भावितात्मनाम्  ॥ ७.१,१.१२\nसोत्कंठमभवच्चितं श्रोतुं पौराणिकीं कथाम्  ॥ ७.१,१.१२\nतदा तमनुकूलाभिर्वाग्भिः पूज्य १ महर्षयः  ॥ ७.१,१.१३\nअतीवाभिमुखं कृत्वा वचनं चेदमब्रुवन्  ॥ ७.१,१.१३\nऋषय ऊचुः\nरोमहर्षण सर्वज्ञ भवान्नो भाग्यगौरवात् ॥ ७.१,१.१४\nसंप्राप्तोद्य महाभाग शैवराज महामते  ॥ ७.१,१.१४\nपुराणविद्यामखिलां व्यासात्प्रत्यक्षमीयिवान्  ॥ ७.१,१.१५\nतस्मादाश्चर्यभूतानां कथानां त्वं हि भाजनम्  ॥ ७.१,१.१५\nरत्नानामुरुसाराणां रत्नाकर इवार्णवः  ॥ ७.१,१.१६\nयच्च भूतं यच्च भव्यं यच्चान्यद्वस्तु वर्तते  ॥ ७.१,१.१६\nन तवाविदितं किञ्चित्त्रिषु लोकेषु विद्यते  ॥ ७.१,१.१७\nत्वमदृष्टवशादस्मद्दर्शनार्थमिहागतः  ॥ ७.१,१.१७\nअकुर्वन्किमपि श्रेयो न वृथा गन्तुमर्हसि  ॥ ७.१,१.१७\nतस्माच्छ्राव्यतरं पुण्यं सत्कथाज्ञानसंहितम्  ॥ ७.१,१.१८\nवेदांतसारसर्वस्वं पुराणं श्रावयाशु नः  ॥ ७.१,१.१८\nएवमभ्यर्थितस्सूतो मुनिभिर्वेदवादिभिः  ॥ ७.१,१.१९\nश्लक्ष्णां च न्यायसंयुक्तां प्रत्युवाच शुभां गिरम्  ॥ ७.१,१.१९\nसूत उवाच\nपूजितो ऽनुगृहीतश्च भवद्भिरिति चोदितः  ॥ ७.१,१.२०\nकस्मात्सम्यङ्न विब्रूयां पुराणमृषिपूजितम्  ॥ ७.१,१.२०\nअभिवंद्य महादेवं देवीं स्कंदं विनायकम्  ॥ ७.१,१.२१\nनंदिनं च तथा व्यासं साक्षात्सत्यवतीसुतम्  ॥ ७.१,१.२१\nवक्ष्यामि परमं पुण्यं पुराणं वेदसंमितम्  ॥ ७.१,१.२२\nशिवज्ञानार्णवं साक्षाद्भक्तिमुक्तिफलप्रदम्  ॥ ७.१,१.२२\nशब्दार्थन्यायसंयुक्तै रागमार्थैर्विभूषितम्  ॥ ७.१,१.२३\nश्वेतकल्पप्रसंगेन वायुना कथितं पुरा  ॥ ७.१,१.२३\nविद्यास्थानानि सर्वाणि पुराणानुक्रमं तथा  ॥ ७.१,१.२४\nतत्पुराणस्य चोत्पत्तिं ब्रुवतो मे निबोधत  ॥ ७.१,१.२४\nअंगानि वेदाश्चत्वारो मीमांसान्यायविस्तरः  ॥ ७.१,१.२५\nपुराणं धर्मशास्त्रं च विद्याश्चेताश्चतुर्दश  ॥ ७.१,१.२५\nआयुर्वेदो धनुर्वेदो गांधर्वश्चेत्यनुक्रमात् ॥ ७.१,१.२६\nअर्थशास्त्रं परं तस्माद्विद्या ह्यष्टादश स्मृताः  ॥ ७.१,१.२६\nअष्टादशानां विद्यानामेतासां भिन्नवर्त्मनाम्  ॥ ७.१,१.२७\nआदिकर्ता कविस्साक्षाच्छूलपाणिरिति श्रुतिः  ॥ ७.१,१.२७\nस हि सर्वजगन्नाथः सिसृक्षुरखिलं जगत् ॥ ७.१,१.२८\nब्रह्माणं विदधे साक्षात्पुत्रमग्रे सनातनम्  ॥ ७.१,१.२८\nतस्मै प्रथमपुत्राय ब्रह्मणे विश्वयोनये  ॥ ७.१,१.२९\nविद्याश्चेमा ददौ पूर्वं विश्वसृष्ट्यर्थमीश्वरः  ॥ ७.१,१.२९\nपालनाय हरिं देवं रक्षाशक्तिं ददौ ततः  ॥ ७.१,१.३०\nमध्यमं तनयं विष्णुं पातारं ब्रह्मणो ऽपि हि  ॥ ७.१,१.३०\nलब्धविद्येन विधिना प्रजासृष्टिं वितन्वता  ॥ ७.१,१.३१\nप्रथमं सर्वशास्त्राणां पुराणं ब्रह्मणा स्मृतम्  ॥ ७.१,१.३१\nअनंतरं तु वक्त्रेभ्यो वेदास्तस्य विनिर्गताः  ॥ ७.१,१.३२\nप्रवृत्तिस्सर्वशास्त्राणां तन्मुखादभवत्ततः  ॥ ७.१,१.३२\nयदास्य विस्तरं शक्ता नाधिगंतुं प्रजा भुवि  ॥ ७.१,१.३३\nतदा विद्यासमासार्थं विश्वेश्वरनियोगतः  ॥ ७.१,१.३३\nद्वापरांतेषु विश्वात्मा विष्णुर्विश्वंभरः प्रभुः  ॥ ७.१,१.३४\nव्यासनाम्ना चरत्यस्मिन्नवतीर्य महीतले  ॥ ७.१,१.३४\nएवं व्यस्ताश्च वेदाश्च द्वापरेद्वापरे द्विजाः  ॥ ७.१,१.३५\nनिर्मितानि पुराणानि अन्यानि च ततः परम्  ॥ ७.१,१.३५\nस पुनर्द्वापरे चास्मिन्कृष्णद्वैपायनाख्यया  ॥ ७.१,१.३६\nअरण्यामिव हव्याशी सत्यवत्यामजायत  ॥ ७.१,१.३६\nसंक्षिप्य स पुनर्वेदांश्चतुर्धा कृतवान्मुनिः  ॥ ७.१,१.३७\nव्यस्तवेदतया लोके वेदव्यास इति श्रुतः  ॥ ७.१,१.३७\nपुराणानाञ्च संक्षिप्तं चतुर्लक्षप्रमाणतः  ॥ ७.१,१.३८\nअद्यापि देवलोके तच्छतकोटिप्रविस्तरम्  ॥ ७.१,१.३८\nयो विद्याच्चतुरो वेदान् सांगोपणिषदान्द्विजः  ॥ ७.१,१.३९\nन चेत्पुराणं संविद्यान्नैव स स्याद्विचक्षणः  ॥ ७.१,१.३९\nइतिहासपुराणाभ्यां वेदं समुपबृंहयेत् ॥ ७.१,१.४०\nबिभेत्यल्पश्रुताद्वेदो मामयं प्रतरिष्यति  ॥ ७.१,१.४०\nसर्गश्च प्रतिसर्गश्च वंशो मन्वंतराणि च  ॥ ७.१,१.४१\nवंशानुचरितं चैव पुराणं पञ्चलक्षणम्  ॥ ७.१,१.४१\nदशधा चाष्टधा चैतत्पुराणमुपदिश्यते  ॥ ७.१,१.४२\nबृहत्सूक्ष्मप्रभेदेन मुनिभिस्तत्त्ववित्तमैः  ॥ ७.१,१.४२\nब्राह्मं पाद्मं वैष्णवं च शैवं भागवतं तथा  ॥ ७.१,१.४३\nभविष्यं नारदीयं च मार्कंडेयमतः परम्  ॥ ७.१,१.४३\nआग्नेयं ब्रह्मवैवर्तं लैंगं वाराहमेव च  ॥ ७.१,१.४४\nस्कान्दं च वामनं चैव कौर्म्यं मात्स्यं च गारुडम्  ॥ ७.१,१.४४\nब्रह्मांडं चेति पुण्यो ऽयं पुराणानामनुक्रमः  ॥ ७.१,१.४५\nतत्र शैवं तुरीयं यच्छार्वं सर्वार्थसाधकम्  ॥ ७.१,१.४५\nग्रंथो लक्षप्रमाणं तद्व्यस्तं द्वादशसंहितम्  ॥ ७.१,१.४६\nनिर्मितं तच्छिवेनैव तत्र धर्मः प्रतिष्ठितः  ॥ ७.१,१.४६\nतदुक्तेनैव धर्मेण शैवास्त्रैवर्णिका नराः  ॥ ७.१,१.४७\nतस्माद्विमुकुतिमन्विच्छञ्च्छिवमेव समाश्रयेत् ॥ ७.१,१.४७\nतमाश्रित्यैव देवानामपि मुक्तिर्न चान्यथा  ॥ ७.१,१.४८\nयदिदं शैवमाख्यातं पुराणं वेदसंमितम्  ॥ ७.१,१.४९\nतस्य भेदान्समासेन ब्रुवतो मे निबोधत  ॥ ७.१,१.४९\nविद्येश्वरं तथा रौद्रं वैनायकमनुत्तमम्  ॥ ७.१,१.५०\nऔमं मातृपुराणं च रुद्रैकादशकं तथा  ॥ ७.१,१.५०\nकैलासं शतरुद्रं च शतरुद्राख्यमेव च  ॥ ७.१,१.५१\nसहस्रकोटिरुद्राख्यं वायवीयं ततःपरम्  ॥ ७.१,१.५१\nधर्मसंज्ञं पुराणं चेत्येवं द्वादश संहिताः  ॥ ७.१,१.५२\nविद्येशं दशसाहस्रमुदितं ग्रंथसंख्यया  ॥ ७.१,१.५२\nरौद्रं वैनायकं चौमं मातृकाख्यं ततः परम्  ॥ ७.१,१.५३\nप्रत्येकमष्टसाहस्रं त्रयोदशसहस्रकम्  ॥ ७.१,१.५३\nरौद्रकादशकाख्यं यत्कैलासं षट्सहस्रकम्  ॥ ७.१,१.५४\nशतरुद्रं त्रिसाहस्रं कोटिरुद्रं ततः परम्  ॥ ७.१,१.५४\nसहस्रैर्नवभिर्युक्तं सर्वार्थज्ञानसंयुतम्  ॥ ७.१,१.५५\nसहस्रकोटिरुद्राख्यमेकादशसहस्रकम्  ॥ ७.१,१.५५\nचतुस्सहस्रसंख्येयं वायवीयमनुत्तमम्  ॥ ७.१,१.५६\nधर्मसंज्ञं पुराणं यत्तद्द्वादशसहस्रकम्  ॥ ७.१,१.५६\nतदेवं लक्षमुद्दिष्टं शैवं शाखाविभेदतः  ॥ ७.१,१.५७\nपुराणं वेदसारं तद्भुक्तिमुक्तिफलप्रदम्  ॥ ७.१,१.५७\nव्यासेन तत्तु संक्षिप्तं चतुर्विंशत्सहस्रकम्  ॥ ७.१,१.५८\nशैवन्तत्र पुराणं वै चतुर्थं सप्तसंहितम्  ॥ ७.१,१.५८\nविद्येश्वराख्या तत्राद्या द्वितीया रुद्रसंहिता  ॥ ७.१,१.५९\nतृतीया शतरुद्राख्या कोटिरुद्रा चतुर्थिका  ॥ ७.१,१.५९\nपञ्चमी कथिता चोमा षष्ठी कैलाससंहिता  ॥ ७.१,१.६०\nसप्तमी वायवीयाख्या सप्तैवं संहिता इह  ॥ ७.१,१.६०\nविद्येश्वरं द्विसाहस्रं रौद्रं पञ्चशतायुतम्  ॥ ७.१,१.६१\nत्रिंशत्तथा द्विसाहस्रं सार्धैकशतमीरितम्  ॥ ७.१,१.६१\nशतरुद्रन्तथा कोटिरुद्रं व्योमयुगाधिकम्  ॥ ७.१,१.६२\nद्विसाहस्रं च द्विशतं तथोमं भूसहस्रकम्  ॥ ७.१,१.६२\nचत्वारिंशत्साष्टशतं कैलासं भूसहस्रकम्  ॥ ७.१,१.६३\nचत्वारिंशच्च द्विशतं वायवीयमतः परम्  ॥ ७.१,१.६३\nचतुस्साहस्रसंख्याकमेवं संख्याविभेदतः  ॥ ७.१,१.६४\nश्रुतम्परमपुण्यन्तु पुराणं शिवसंज्ञकम्  ॥ ७.१,१.६४\nचतुःसाहस्रकं यत्तु वायवीयमुदीरितम्  ॥ ७.१,१.६५\nतदिदं वर्तयिष्यामि भागद्वयसमन्वितम्  ॥ ७.१,१.६५\nनावेदविदुषे वाच्यमिदं शास्त्रमनुत्तमम्  ॥ ७.१,१.६६\nन चैवाश्रद्धधानाय नापुराणविदे तथा  ॥ ७.१,१.६६\nपरीक्षिताय शिष्याय धार्मिकायानसूयवे  ॥ ७.१,१.६७\nप्रदेयं शिवभक्ताय शिवधर्मानुसारिणे  ॥ ७.१,१.६७\nपुराणसंहिता यस्य प्रसादान्मयि वर्तते  ॥ ७.१,१.६८\nनमो भगवते तस्मै व्यासायामिततेजसे  ॥ ७.१,१.६८"
  }
]
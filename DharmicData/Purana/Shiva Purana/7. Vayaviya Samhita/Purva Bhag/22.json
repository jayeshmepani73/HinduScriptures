[
  {
    "text": "तस्मिन्नवसरे व्योम्नि समाविरभवद्रथः  ॥ ७.१,२२.१\nसहस्रसूर्यसंकाशश्चारुचीरवृषध्वजः  ॥ ७.१,२२.१\nअश्वरत्नद्वयोदारो रथचक्रचतुष्टयः  ॥ ७.१,२२.२\nसञ्चितानेकदिव्यास्त्रशस्त्ररत्नपरिष्कृतः  ॥ ७.१,२२.२\nतस्यापि रथवर्यस्य स्यात्स एव हि सारथिः  ॥ ७.१,२२.३\nयथा च त्रैपुरे युद्धे पूर्वं शार्वरथे स्थितः  ॥ ७.१,२२.३\nस तं रथवरं ब्रह्मा शासनादेव शूलिनः  ॥ ७.१,२२.४\nहरेस्समीपमानीय कृताञ्जलिरभाषत  ॥ ७.१,२२.४\nभगवन्भद्र भद्रांग भगवानिन्दुभूषणः  ॥ ७.१,२२.५\nआज्ञापयति वीरस्त्वां रथमारोढुमव्ययः  ॥ ७.१,२२.५\nरेभ्याश्रमसमीपस्थस्त्र्यंबको ऽंबिकया सह  ॥ ७.१,२२.६\nसम्पश्यते महाबाहो दुस्सहं ते पराक्रमम्  ॥ ७.१,२२.६\nतस्य तद्वचनं श्रुत्वा स वीरो गणकुञ्जरः  ॥ ७.१,२२.७\nआरुरोह रथं दिव्यमनुगृह्य पितामहम्  ॥ ७.१,२२.७\nतथा रथवरे तस्मिन्स्थिते ब्रह्मणि सारथौ  ॥ ७.१,२२.८\nभद्रस्य ववृधे लक्ष्मी रुद्रस्येव पुरद्विषः  ॥ ७.१,२२.८\nततः शंखवरं दीप्तं पूर्णचंद्रसमप्रभम्  ॥ ७.१,२२.९\nप्रदध्मौ वदने कृत्वा भानुकंपो महाबलः  ॥ ७.१,२२.९\nतस्य शंखस्य तं नादं भिन्नसारससन्निभम्  ॥ ७.१,२२.१०\nश्रुत्वा भयेन देवानां जज्वाल जठरानलः  ॥ ७.१,२२.१०\nयक्षविद्याधराहीन्द्रैः सिद्धैर्युद्धदिदृक्षुभिः  ॥ ७.१,२२.११\nक्षणेन निबडीभूताः साकाशविवरा दिशाः  ॥ ७.१,२२.११\nततः शार्ङ्गेण चापाङ्कात्स नारायणनीरदः  ॥ ७.१,२२.१२\nमहता बाणवर्षेण तुतोद गणगोवृषम्  ॥ ७.१,२२.१२\nतं दृष्ट्वा विष्णुमायांतं शतधा बाणवर्षिणम्  ॥ ७.१,२२.१३\nस चाददे धनुर्जैत्रं भद्रो बाणसहस्रमुक् ॥ ७.१,२२.१३\nसमादाय च तद्दिव्यं धनुस्समरभैरवम्  ॥ ७.१,२२.१४\nशनैर्विस्फारयामास मेरुं धनुरिवेश्वरः  ॥ ७.१,२२.१४\nतस्य विस्फार्यमाणस्य धनुषो ऽभून्महास्वनः  ॥ ७.१,२२.१५\nतेन स्वनेन महता पृथिवीं समकंपयत् ॥ ७.१,२२.१५\nततः शरवरं घोरं दीप्तमाशीविषोपमम्  ॥ ७.१,२२.१६\nजग्राह गणपः श्रीमान्स्वयमुग्रपराक्रमः  ॥ ७.१,२२.१६\nबाणोद्धारे भुजो ह्यस्य तूणीवदनसंगतः  ॥ ७.१,२२.१७\nप्रत्यदृश्यत वल्मीकं विवेक्षुरिव पन्नगः  ॥ ७.१,२२.१७\nसमुद्धृतः करे तस्य तत्क्षणं रुरुचे शरेः  ॥ ७.१,२२.१८\nमहाभुजंगसंदष्टो यथा बालभुजङ्गमः  ॥ ७.१,२२.१८\nशरेण घनतीव्रेण भद्रो रुद्रपराक्रमः  ॥ ७.१,२२.१९\nविव्याध कुपितो गाढं ललाटे विष्णुमव्ययम्  ॥ ७.१,२२.१९\nललाटे ऽभिहितो विष्णुः पूर्वमेवावमानितः  ॥ ७.१,२२.२०\nचुकोप गणपेंद्राय मृगेंद्रायेव गोवृषः  ॥ ७.१,२२.२०\nततस्त्वशनिकल्पेन क्रूरास्येन महेषुणा  ॥ ७.१,२२.२१\nविव्याध गणराजस्य भुजे भुजगसन्निभे  ॥ ७.१,२२.२१\nसो ऽपि तस्य भुजे भूयः सूर्यायुतसमप्रभम्  ॥ ७.१,२२.२२\nविससर्ज शरं वेगाद्वीरभद्रो महाबलः  ॥ ७.१,२२.२२\nस च विष्णुः पुनर्भद्रं भद्रो विष्णुं तथा पुनः  ॥ ७.१,२२.२३\nस च तं स च तं विप्राश्शरैस्तावनुजघ्नतुः  ॥ ७.१,२२.२३\nतयोः परस्परं वेगाच्छरानाशु विमुंचतोः  ॥ ७.१,२२.२४\nद्वयोस्समभवद्युद्धं तुमुलं रोमहर्षणम्  ॥ ७.१,२२.२४\nतद्दृष्ट्वा तुमुलं युद्धं तयोरेव परस्परम्  ॥ ७.१,२२.२५\nहाहाकारो महानासीदाकाशे खेचरेरितः  ॥ ७.१,२२.२५\nततस्त्वनलतुंडेन शरेणादित्यवर्चसा  ॥ ७.१,२२.२६\nविव्याध सुदृढं भद्रो विष्णोर्महति वक्षसि  ॥ ७.१,२२.२६\nस तु तीव्रप्रपातेन शरेण दृढमाहतः  ॥ ७.१,२२.२७\nमहतीं रुजमासाद्य निपपात विमोहितः  ॥ ७.१,२२.२७\nपुनः क्षणादिवोत्थाय लब्धसंज्ञस्तदा हरिः  ॥ ७.१,२२.२८\nसर्वाण्यपि च दिव्यास्त्राण्यथैनं प्रत्यवासृजत् ॥ ७.१,२२.२८\nस च विष्णुर्धनुर्मुक्तान्सर्वाञ्छर्वचमूपतिः  ॥ ७.१,२२.२९\nसहसा वारयामास घोरैः प्रतिशरैः शरान्  ॥ ७.१,२२.२९\nततो विष्णुस्स्वनामांकं बाणमव्याहतं क्वचित् ॥ ७.१,२२.३०\nससर्ज क्रोधरक्ता क्षस्तमुद्दिश्य गणेश्वरम्  ॥ ७.१,२२.३०\nतं बाणं बाणवर्येण भद्रो भद्राह्वयेण तु  ॥ ७.१,२२.३०\nअप्राप्तमेव भगवाञ्चिच्छेद शतधा पथि  ॥ ७.१,२२.३१\nअथैकेनेषुणा शार्ङ्गं द्वाभ्यां पक्षौ गरुत्मतः  ॥ ७.१,२२.३१\nनिमेषादेव चिच्छेद तदद्भुतमिवाभवत् ॥ ७.१,२२.३२\nततो योगबलाद्विष्णुर्देहाद्देवान्सुदारुणान्  ॥ ७.१,२२.३२\nशंखचक्रगदाहस्तान् विससर्ज सहस्रशः  ॥ ७.१,२२.३३\nसर्वांस्तान्क्षणमात्रेण त्रैपुरानिव शंकरः  ॥ ७.१,२२.३३\nनिर्ददाह महाबाहुर्नेत्रसृष्टेन वह्निना  ॥ ७.१,२२.३४\nततः क्रुद्धतरो विष्णुश्चक्रमुद्यम्य सत्वरः  ॥ ७.१,२२.३४\nतस्मिन्वीरो समुत्स्रष्टुं तदानीमुद्यतो ऽभवत् ॥ ७.१,२२.३५\nतं दृष्ट्वा चक्रमुद्यम्य पुरतः समुपस्थितम्  ॥ ७.१,२२.३५\nस्मयन्निव गणेशानो व्यष्टंभयदयत्नतः  ॥ ७.१,२२.३६\nस्तंभितांगस्तु तच्चक्रं घोरमप्रतिमं क्वचित् ॥ ७.१,२२.३६\nइच्छन्नपि समुत्स्रष्टुं न विष्णुरभवत्क्षमः  ॥ ७.१,२२.३७\nश्वसन्निवैकमुद्धृत्य बाहुं चक्रसमन्वितम्  ॥ ७.१,२२.३७\nअतिष्ठदलसो भूत्वा पाषाण इव निश्चलः  ॥ ७.१,२२.३८\nविशरीरो यथाजीवो विशृङ्गो वा यथा वृषः  ॥ ७.१,२२.३८\nविदंष्ट्रश्च यथा सिंहस्तथा विष्णुरवस्थितः  ॥ ७.१,२२.३९\nतं दृष्ट्वा दुर्दशापन्नं विष्णुमिंद्रादयः सुराः  ॥ ७.१,२२.३९\nसमुन्नद्धा गणेन्द्रेण मृगेंद्रेणेव गोवृषाः  ॥ ७.१,२२.३९\nप्रगृहीतायुधा यौद्धुंक्रुद्धाः समुपतस्थिरे  ॥ ७.१,२२.४०\nतान्दृष्ट्वा समरे भद्रःक्षुद्रानिव हरिर्मृगान्  ॥ ७.१,२२.४०\nसाक्षाद्रुद्रतनुर्वीरो वरवीरगणावृतः  ॥ ७.१,२२.४१\nअट्टहासेन घोरेण व्यष्टं भयदनिंदितः  ॥ ७.१,२२.४१\nतथा शतमखस्यापि सवज्रो दक्षिणः करः  ॥ ७.१,२२.४२\nसिसृक्षोरेव उद्वज्रश्चित्रीकृत इवाभवत् ॥ ७.१,२२.४२\nअन्येषामपि सर्वेषां सरक्ता अपि बाहवः  ॥ ७.१,२२.४३\nअलसानामिवारंभास्तादृशाः प्रतियांत्युत  ॥ ७.१,२२.४३\nएवं भगवता तेन व्याहताशेषवैभवात् ॥ ७.१,२२.४४\nअमराः समरे तस्य पुरतः स्थातुमक्षमाः  ॥ ७.१,२२.४४\nस्तब्धैरवयवैरेव दुद्रुवुर्भयविह्वलाः  ॥ ७.१,२२.४५\nस्थितिं च चक्रिरे युद्धे वीरतेजोभयाकुलाः  ॥ ७.१,२२.४५\nविद्रुतांस्त्रिदशान्वीरान्वीरभद्रो महाभुजः  ॥ ७.१,२२.४६\nविव्याध निशितैर्बाणैर्मघो वर्षैरिवाचलान्  ॥ ७.१,२२.४६\nबहवस्तस्य वीरस्य बाहवः परिघोपमाः  ॥ ७.१,२२.४७\nशस्त्रैश्चकाशिरे दीप्तैः साग्निज्वाला इवोरगाः  ॥ ७.१,२२.४७\nअस्त्रशस्त्राण्यनेकानिसवीरो विसृजन्बभौ  ॥ ७.१,२२.४८\nविसृजन्सर्वभूतानि यथादौ विश्वसंभवः  ॥ ७.१,२२.४८\nयथा रश्मिभिरादित्यः प्रच्छादयति मेदिनीम्  ॥ ७.१,२२.४९\nतथा वीरः क्षणादेव शरैः प्राच्छादयद्दिशः  ॥ ७.१,२२.४९\nखमंडले गणेन्द्रस्य शराः कनकभूषिताः  ॥ ७.१,२२.५०\nउत्पतंतस्तडिद्रूपैरुपमानपदं ययुः  ॥ ७.१,२२.५०\nमहांतस्ते सुरगणान्मंडूकानिवडुंडुभाः  ॥ ७.१,२२.५१\nप्राणैर्वियोजयामासुः पपुश्च रुधिरासवम्  ॥ ७.१,२२.५१\nनिकृत्तबाहवः केचित्केचिल्लूनवराननाः  ॥ ७.१,२२.५२\nपार्श्वे विदारिताः केचिन्निपेतुरमरा भुवि  ॥ ७.१,२२.५२\nविशिखोन्मथितैर्गात्रैर्बहुभिश्छिन्नसन्धिभिः  ॥ ७.१,२२.५३\nविवृत्तनयनाः केचिन्निपेतुर्भूतले मृताः  ॥ ७.१,२२.५३\nगां प्रवेष्टुमिवेच्छंतः खं गंतुमिव लिप्सवः  ॥ ७.१,२२.५३\nअलब्धात्मनिरोधानां व्यलीयंतः परस्परम्  ॥ ७.१,२२.५४\nभूमौ केचित्प्रविविशुः पर्वतानां गुहाः परे  ॥ ७.१,२२.५४\nअपरे जग्मुराकाशं परे च विविशुर्जलम्  ॥ ७.१,२२.५५\nतथा संछिन्नसर्वांगैस्स वीरस्त्रिदशैर्बभौ  ॥ ७.१,२२.५५\nपरिग्रस्तप्रजावर्गो भगवानिव भैरवः  ॥ ७.१,२२.५६\nदग्धत्रिपुरसंव्यूहस्त्रिपुरारिर्यथाभवत् ॥ ७.१,२२.५६\nएवं देवबलं सर्वं दीनं बीभत्सदर्शनम्  ॥ ७.१,२२.५७\nगणेश्वरसमुत्पन्नं कृपणं वपुराददे  ॥ ७.१,२२.५७\nतदा त्रिदशवीराणामसृक्सलिलवाहिनी  ॥ ७.१,२२.५८\nप्रावर्तत नदी घोरा प्राणिनां भयशंसिनी  ॥ ७.१,२२.५८\nरुधिरेण परिक्लिन्ना यज्ञभूमिस्तदा बभौ  ॥ ७.१,२२.५९\nरक्तार्द्रवसना श्यामा हतशुंभेव कैशिकी  ॥ ७.१,२२.५९\nतस्मिन्महति संवृत्ते समरे भृशदारुणे  ॥ ७.१,२२.६०\nभयेनेव परित्रस्ता प्रचचाल वसुन्धरा  ॥ ७.१,२२.६०\nमहोर्मिकलिलावर्तश्चुक्षुभे च महोदधिः  ॥ ७.१,२२.६१\nपेतुश्चोल्का महोत्पाताः शाखाश्च मुमुचुर्द्रुमाः  ॥ ७.१,२२.६१\nअप्रसन्ना दिशः सर्वाः पवनश्चाशिवो ववौ  ॥ ७.१,२२.६२\nअहो विधिविपर्यासस्त्वश्वमेधोयमध्वरः  ॥ ७.१,२२.६२\nयजमानस्स्वयं दक्षौ ब्रह्मपुत्रप्रजापतिः  ॥ ७.१,२२.६२\nधर्मादयस्सदस्याश्च रक्षिता गरुडध्वजः  ॥ ७.१,२२.६३\nभागांश्च प्रतिगृह्णंति साक्षादिंद्रादयः सुराः  ॥ ७.१,२२.६३\nतथापि यजमानस्य यज्ञस्य च सहर्त्विजः  ॥ ७.१,२२.६४\nसद्य एव शिरश्छेदस्साधु संपद्यते फलम्  ॥ ७.१,२२.६४\nतस्मान्नावेदनिर्दिष्टं न चेश्वरबहिष्कृतम्  ॥ ७.१,२२.६५\nनासत्परिगृहीतं च कर्म कुर्यात्कदाचन  ॥ ७.१,२२. ६५\nकृत्वापि सुमहत्पुण्यमिष्ट्वा यज्ञशतैरपि  ॥ ७.१,२२.६६\nन तत्फलमवाप्नोति भक्तिहीनो महेश्वरे  ॥ ७.१,२२.६६\nकृत्वापि सुमहत्पापं भक्त्या यजति यश्शिवम्  ॥ ७.१,२२.६७\nमुच्यते पातकैः सर्वैर्नात्र कार्या विचारणा  ॥ ७.१,२२.६७\nबहुनात्र किमुक्तेन वृथा दानं वृथा तपः  ॥ ७.१,२२.६८\nवृथा यज्ञो वृथा होमः शिवनिन्दारतस्य तु  ॥ ७.१,२२.६८\nततः सनारायणकास्सरुद्राः सलोकपालास्समरे सुरौघाः  ॥ ७.१,२२.६९\nगणेंद्रचापच्युतबाणविद्धाः प्रदुद्रुवुर्गाढरुजाभिभूताः  ॥ ७.१,२२.६९\nचेलुः क्वचित्केचन शीर्णकेशाः सेदुः क्वचित्केचन दीर्घगात्राः  ॥ ७.१,२२.७०\nपेतुः क्वचित्केचन भिन्नवक्त्रा नेशुः क्वचित्केचन देववीराः  ॥ ७.१,२२.७०\nकेचिच्च तत्र त्रिदशा विपन्ना विस्रस्तवस्त्राभरणास्त्रशस्त्राः  ॥ ७.१,२२.७१\nनिपेतुरुद्भासितदीनमुद्रा मदं च दर्पं च बलं च हित्वा  ॥ ७.१,२२.७१\nसस्मुत्पथप्रस्थितमप्रधृष्यो विक्षिप्य दक्षाध्वरमक्षतास्त्रैः  ॥ ७.१,२२.७२\nबभौ गणेशस्स गणेश्वराणां मध्ये स्थितः सिंह इवर्षभाणाम्  ॥ ७.१,२२.७२"
  }
]
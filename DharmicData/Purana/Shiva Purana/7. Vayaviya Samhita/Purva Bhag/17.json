[
  {
    "text": "अध्याय १७\nवायुरुवाच\nएवं लब्ध्वा परां शक्तिमीश्वरादेव शाश्वतीम्  ॥\nमैथुनप्रभवां सृष्टिं कर्तृकामः प्रजापतिः  ॥ १\nस्वयमप्यद्भुतो नारी चार्धेन पुरुषो ऽभवत् ॥\nयार्धेन नारी सा तस्माच्छतरूपा व्यजायत  ॥ २\nविराजमसृजद्ब्रह्मा सो ऽर्धन पुरुषो ऽभवत् ॥\nस वै स्वायंभुवः पूर्वं पुरुषो मनुरुच्यते  ॥ ३\nसा देवी शतरूपा तु तपः कृत्वा सुदुश्चरम्  ॥\nभर्तारं दीप्तयशसं मनुमेवान्वपद्यत  ॥ ४\nतस्मात्तु शतरूपा सा पुत्रद्वयमसूयत  ॥\nप्रियव्रतोत्तानपादौ पुत्रौ पुत्रवतां वरौ  ॥ ५\nकन्ये द्वे च महाभागे याभ्यां जातास्त्विमाः प्रजाः  ॥\nआकूतिरेका विज्ञेया प्रसूतिरपरा स्मृता  ॥ ६\nस्वायंभुवः प्रसूतिं च ददौ दक्षाय तां प्रभुः  ॥\nरुचेः प्रजापतिश्चैव चाकूतिं समपादयत् ॥ ७\nआकूत्यां मिथुनं जज्ञे मानसस्य रुचेः शुभम्  ॥\nयज्ञश्च दक्षिणा चैव याभ्यां संवर्तितं जगत् ॥ ८\nस्वायंभुवसुतायां तु प्रसूत्यां लोकमातरः १  ॥\nचतस्रो विंशतिः कन्या दक्षस्त्वजनयत्प्रभुः  ॥ ९\nश्रद्धा लक्ष्मीर्धृतिः पुष्टिस्तुष्टिर्मेधा क्रिया तथा  ॥\nबुद्धिर्लज्जा वपुः शांतिस्सिद्धिः कीर्तिस्त्रयोदशी  ॥ १०\nपत्न्यर्थं प्रतिजग्राह धर्मो दाक्षायणीः प्रभुः  ॥\nताभ्यः शिष्टा यवीयस्य एकादश सुलोचनाः  ॥ ११\nख्यातिः सत्यर्थसंभूतिः स्मृतिः प्रीतिः क्षमा तथा  ॥\nसन्नतिश्चानसूया च ऊर्जा स्वाहा स्वधा तथा  ॥ १२\nभृगुश्शर्वो मरीचिश्च अंगिराः पुलहः क्रतुः  ॥\nपुलस्त्यो ऽत्रिर्विशिष्ठश्च पावकः पितरस्तथा  ॥ १३\nख्यात्याद्या जगृहुः कन्यामुनयो मुनिसत्तमाः  ॥\nकामाद्यास्तु यशोंता ये ते त्रयोदश सूनवः  ॥ १४\nधर्मस्य जज्ञिरे तास्तु श्रद्धाद्यास्सुसुखोत्तराः  ॥\nदुःखोत्तराश्च हिंसायामधर्मस्य च संततौ  ॥ १५\nनिकृत्यादय उत्पन्नाःपुत्राश्च धर्मलक्षणाः  ॥\nनैषां भार्याश्च पुत्रा वा सर्वे त्वनियमाः स्मृताः  ॥ १६\nस एष तामसस्सर्गो जज्ञे धर्मनियामकः  ॥\nया सा दक्षस्य दुहिता रुद्रस्य दयिता सती  ॥ १७\nभर्तृनिन्दाप्रसंगेन त्यक्त्वा दाक्षायिणीं तनुम्  ॥\nदक्षं च दक्षभार्यां च विनिंद्य सह बन्धुभिः  ॥ १८\nसा मेनायामाविरभूत्पुत्री हिमवतो गिरेः  ॥\nरुद्रस्तु तां सतीं दृष्ट्वा रुद्रांस्त्वात्मसमप्रभान्  ॥ १९\nयथासृजदसंख्यातांस्तथा कथितमेव च  ॥\nभृगोः ख्यात्यां समुत्पन्ना लक्ष्मीर्नारायणप्रिया  ॥ २०\nदेवौ धातृविधातारौ मन्वंतरविधारिणौ  ॥\nतयोर्वै पुत्रपौत्राद्याश्शतशो ऽथ सहस्रशः  ॥ २१\nस्वायंभुवे ऽंतरे नीताः सर्वे ते भार्गवा मताः  ॥\nमरीचेरपि संभूतिः पौर्णमासमसूयत  ॥ २२\nकन्याचतुष्टयं चैव महीयांसस्तदन्वयाः  ॥\nयेषां वंशे समुत्पन्नो बहुपुत्रस्य कश्यपः  ॥ २३\nस्मृतिश्चांगिरसः पत्नी जनयामास वै सुतौ  ॥\nआग्नीध्रं शरभञ्चैव तथा कन्याचतुष्टयम्  ॥ २४\nतदीयाः पुत्रपौत्राश्च येतीतास्ते सहस्रशः  ॥\nप्रीत्यां पुलस्त्यभार्यायां दन्तोग्निरभवत्सुतः  ॥\nपूर्वजन्मनि योगस्त्यस्स्मृतः स्वायंभुवे ऽंतरे  ॥ २५\nतत्संततीया बहवः पौलस्त्या इति विश्रुताः  ॥\nक्षमा तु सुषुवे पुत्रान्पुलहस्य प्रजापतेः  ॥ २६\nकर्दमश्च सुरिश्चैव सहिष्णुश्चेति ते त्रयः  ॥\nत्रेताग्निवर्चसस्सर्वे येषां वंशः प्रतिष्ठितः  ॥ २७\nक्रतोः क्रतुसमान्भार्या सन्नतिस्सुषुवे सुतान्  ॥\nनैषां भार्याश्च पुत्राश्च सर्वे ते ह्यूर्ध्वरेतसः  ॥ २८\nषष्टिस्तानि सहस्राणि वालखिल्या इति स्मृताः  ॥\nअनूरोरग्रतो यांति परिवार्य दिवाकरम्  ॥ २९\nअत्रेर्भार्यानुसूया च पञ्चात्रेयानसूयत  ॥\nकन्यकां च श्रुतिं नाम माता शंखपदस्य च  ॥ ३०\nसत्यनेत्रश्च हव्यश्च आपोमूर्तिश्शनैश्चरः  ॥\nसोमश्च पञ्चमस्त्वेते पञ्चात्रेयाः प्रकीर्तिताः  ॥ ३१\nतेषां पुत्राश्च पौत्राश्च ह्यात्रेयाणां महात्मनाम्  ॥\nस्वायंभुवे ऽंतरे ऽतीताः शतशो ऽथ सहस्रशः  ॥ ३२\nऊर्जायां तु वसिष्ठस्य पुत्रा वै सप्त जज्ञिरे  ॥\nज्यायसी च स्वसा तेषां पुंडरीका सुमध्यमा  ॥ ३३\nरजो गात्रोर्ध्वबाहू च सवनश्चानयश्च यः  ॥\nसुतपाश्शुक्र इत्येते सप्त सप्तर्षयः स्मृताः  ॥ ३४\nगोत्राणि नामभिस्तेषां वासिष्ठानां महात्मनाम्  ॥\nस्वायंभुवे ऽंतरे ऽतीतान्यर्बुदानि शतानि च  ॥ ३५\nइत्येष ऋषिसर्गस्तु सानुबंधः प्रकीर्तितः  ॥\nसमासाद्विस्तराद्वक्तुमशक्यो ऽयमिति द्विजाः  ॥ ३६\nयो ऽसौ रुद्रात्मको बह्निब्रह्मणो मानसस्सुतः  ॥\nस्वाहा तस्य प्रिया लेभे पुत्रांस्त्रीनमितौजसः  ॥ ३७\nपावकः पवमानश्च शुचिरित्येष ते त्रयः  ॥\nनिर्मंथ्यः पवमानस्स्याद्वैद्युतः पावकस्स्मृतः  ॥ ३८\nसूर्ये तपति यश्चासौ शुचिः सौर उदाहृतः  ॥\nहव्यवाहः कव्यवाहः सहरक्षा इति त्रयः  ॥ ३९\nत्रयाणां क्रमशः पुत्रा देवपितृसुराश्च ते  ॥\nएतेषां पुत्रपौत्राश्च चत्वारिंशन्नवैव ते  ॥ ४०\nकाम्यनैमित्तिकाजस्रकर्मसु त्रिषु संस्थिताः  ॥\nसर्वे तपस्विनो ज्ञेयाः सर्वे व्रतभृतस्तथा  ॥ ४१\nसर्वे रुद्रात्मकश्चैव सर्वे रुद्रपरायणाः  ॥\nतस्मादग्निमुखे यत्तद्धुतं स्यादेव केनचित् ॥ ४२\nतत्सर्वं रुद्रमुद्दिश्य दत्तं स्यान्नात्र संशयः  ॥\nइत्येवं निश्चयोग्नीनामनुक्रांतो यथातथम्  ॥ ४३\nनातिविस्तरतो विप्राः पितॄन्वक्ष्याम्यतः परम्  ॥\nयस्मात्षडृतवस्तेषां स्थानं स्थानाभिमानिनाम्  ॥ ४४\nऋतवः पितरस्तस्मादित्येषा वैदिकी श्रुतिः  ॥\nयुष्मादृतुषु सर्वे हि जायंते स्थास्नुजंगमा  ॥ ४५\nतस्मादेते पितर आर्तवा इति च श्रुतम्  ॥\nएवं पितॄणामेतेषामृतुकालाभिमानिनाम्  ॥ ४६\nआत्मैश्वर्या महात्मानस्तिष्ठंतीहाब्भ्रसंगमात् ॥\nआग्निष्वात्ता बर्हिषदः पितरो द्विविधाः स्मृताः  ॥ ४७\nअयज्वानश्च यज्वानः क्रमात्ते मृहमेधिनः  ॥\nस्वधासूत पितृभ्यश्च द्वे कन्ये लोकविश्रुते  ॥ ४८\nमेनां च धरणीं चैव याभ्यां विश्वमिदं धृतम्  ॥\nअग्निष्वात्तसुता मेना धरणी बर्हिषत्सुता  ॥ ४९\nमेना हिमवतः पत्नी मैनाकं क्रौंचमेव च  ॥\nगौरीं गंगां च सुषुवे भवांगाश्लेषपावनीम्  ॥ ५०\nमेरोस्तु धरणी पत्नी दिव्यौषधिसमन्वितम्  ॥\nमंदरं सुषुवे पुत्रं चित्रिसुन्दरकन्धरम्  ॥ ५१\nस एव मंदरः श्रीमान्मेरुपुत्रस्तपोबलात् ॥\nसाक्षाच्छ्रीकंठनाथस्य शिवस्यावसथं गतः  ॥ ५२\nसासूता धरणी भूयस्त्रिंशत्कन्याश्च विश्रुताः  ॥\nवेलां च नियतिं चैव तृतीयामपि चायतिम्  ॥ ५३\nआयतिर्नियतिश्चैव पत्न्यौ द्वे भृगुपुत्रयोः  ॥\nस्वायंभुवे ऽंतरे पूर्वं कथितस्ते तदन्वयः  ॥ ५४\nसुषुवे सागराद्वेला कन्यामेकामनिंदिताम्  ॥\nसवर्णां नाम सामुद्रीं पत्नीं प्राचीनबर्हिषः  ॥ ५५\nसामुद्री सुषुवे पुत्रान्दश प्राचीनबर्हिषः  ॥\nसर्वे प्राचेतसा नाम धनुर्वेदस्य पारगाः  ॥ ५६\nयेषां स्वायंभुवे दक्षः पुत्रत्वमगमत्पुरा  ॥\nत्रियम्बकस्य शापेन चाक्षुषस्यांतरे मनोः  ॥ ५७\nइत्येते ब्रह्मपुत्राणां धर्मादीनाम्महात्मनाम्  ॥\nनातिसंक्षेपतो विप्रा नाति विस्तरतः क्रमात् ॥ ५८\nवर्णिता वै मया वंशा दिव्या देवगणान्विताः  ॥\nक्रियावंतः प्रजावंतो महर्धिभिरलंकृताः  ॥ ५९\nप्रजानां संनिवेशो ऽयं प्रजापतिसमुद्भवः  ॥\nन हि शक्यः प्रसंख्यातुं वर्षकोटिशतैरपि  ॥ ६०\nराज्ञामपि च यो वंशो द्विधा सो ऽपि प्रवर्तते  ॥\nसूर्यवंशस्सोमवंश इति पुण्यतमः क्षितौ  ॥ ६१\nइक्ष्वाकुरम्बरीषश्च ययातिर्नाहुषादयः  ॥\nपुण्यश्लोकाः श्रुता ये ऽत्र ते पि तद्वंशसंभवाः  ॥ ६२\nअन्ये च राजऋषयो नानावीर्यसमन्विता  ॥\nकिं तैः फलमनुत्क्रांतैरुक्तपूर्वैः पुरातनैः  ॥ ६३\nकिं चेश्वरकथा वृत्ता यत्र तत्रान्यकीर्तनम्  ॥\nन सद्भिः संमतं मत्वा नोत्सहे बहुभाषितुम्  ॥ ६४\nप्रसंगादीश्वरस्यैव प्रभावद्योतनादपि  ॥\nसर्गादयो ऽपि कथिता इत्यत्र तत्प्रविस्तरैः  ॥ ६५"
  }
]
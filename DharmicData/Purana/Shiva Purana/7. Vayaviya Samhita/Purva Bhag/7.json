[
  {
    "text": "मुनय ऊचुः\nकालादुत्पद्यते सर्वं कालदेव विपद्यते  ॥ ७.१,७.१\nन कालनिरपेक्षं हि क्वचित्किंचन विद्यते  ॥ ७.१,७.१\nयदास्यांतर्गतं विश्वं शश्वत्संसारमण्डलम्  ॥ ७.१,७.२\nसर्गसंहृतिमुद्राभ्यां चक्रवत्परिवर्तते  ॥ ७.१,७.२\nब्रह्मा हरिश्च रुद्रश्च तथान्ये च सुरासुराः  ॥ ७.१,७.३\nयत्कृतां नियतिं प्राप्य प्रभवो नातिवर्तितुम्  ॥ ७.१,७.३\nभूतभव्यभविष्याद्यैर्विभज्य जरयन् प्रजाः  ॥ ७.१,७.४\nअतिप्रभुरिति स्वैरं वर्तते ऽतिभयंकरः  ॥ ७.१,७.४\nक एष भगवान् कालः कस्य वा वशवर्त्ययम्  ॥ ७.१,७.५\nक एवास्य वशे न स्यात्कथयैतद्विचक्षण  ॥ ७.१,७.५\nवायुरुवाच\nकालकाष्ठानिमेषादिकलाकलितविग्रहम्  ॥ ७.१,७.६\nकालात्मेति समाख्यातं तेजो माहेश्वरं परम्  ॥ ७.१,७.६\nयदलंघ्यमशेषस्य स्थावरस्य चरस्य च  ॥ ७.१,७.७\nनियोगरूपमीशस्य बलं विश्वनियामकम्  ॥ ७.१,७.७\nतस्यांशांशमयी मुक्तिः कालात्मनि महात्मनि  ॥ ७.१,७.८\nततो निष्क्रम्य संक्रांता विसृष्टाग्रेरिवायसी  ॥ ७.१,७.८\nतस्मात्कालवशे विश्वं न स विश्ववशे स्थितः  ॥ ७.१,७.९\nशिवस्य तु वशे कालो न कालस्य वशे शिवः  ॥ ७.१,७.९\nयतो ऽप्रतिहतं शार्वं तेजः काले प्रतिष्ठितम्  ॥ ७.१,७.१०\nमहती तेन कालस्य मर्यादा हि दुरत्यया  ॥ ७.१,७.१०\nकालं प्रज्ञाविशेषेण को ऽतिवर्तितुमर्हति  ॥ ७.१,७.११\nकालेन तु कृतं कर्म न कश्चिदतिवर्तते  ॥ ७.१,७.११\nएकच्छत्रां महीं कृत्स्नां ये पराक्रम्य शासति  ॥ ७.१,७.१२\nते ऽपि नैवातिवर्तंते कालवेलामिवाब्धयः  ॥ ७.१,७.१२\nये निगृह्येंद्रियग्रामं जयंति सकलं जगत् ॥ ७.१,७.१३\nन जयंत्यपि ते कालं कालो जयति तानपि  ॥ ७.१,७.१३\nआयुर्वेदविदो वैद्यास्त्वनुष्ठितरसायनाः  ॥ ७.१,७.१४\nन मृत्युमतिवर्तंते कालो हि दुरतिक्रमः  ॥ ७.१,७.१४\nश्रिया रूपेण शीलेन बलेन च कुलेन च  ॥ ७.१,७.१५\nअन्यच्चिंतयते जंतुः कालो ऽन्यत्कुरुते बलात् ॥ ७.१,७.१५\nअप्रियैश्च प्रियैश्चैव ह्यचिंतितगमागमैः  ॥ ७.१,७.१६\nसंयोजयति भूतानि वियोजयति चेश्वरः  ॥ ७.१,७.१६\nयदैव दुःखितः कश्चित्तदैव सुखितः परः  ॥ ७.१,७.१७\nदुर्विज्ञेयस्वभावस्य कालास्याहो विचित्रता  ॥ ७.१,७.१७\nयो युवा स भवेद्वृद्धो यो बलीयान्स दुर्बलः  ॥ ७.१,७.१८\nयः श्रीमान्सो ऽपि निःश्रीकः कालश्चित्रगतिर्द्विजा  ॥ ७.१,७.१८\nनाभिजात्यं न वै शीलं न बलं न च नैपुणम्  ॥ ७.१,७.१९\nभवेत्कार्याय पर्याप्तं कालश्च ह्यनिरोधकः  ॥ ७.१,७.१९\nये सनाथाश्च दातारो गीतवाद्यैरुपस्थिताः  ॥ ७.१,७.२०\nये चानाथाः परान्नादाः कालस्तेषु समक्रियः  ॥ ७.१,७.२०\nफलंत्यकाले न रसायनानि सम्यक्प्रयुक्तान्यपि चौषधानि  ॥ ७.१,७.२१\nतान्येव कालेन समाहृतानि सिद्धिं प्रयांत्याशु सुखं दिशंति  ॥ ७.१,७.२१\nनाकालतो ऽयं म्रियते जायते वा नाकालतः पुष्टिमग्र्यामुपैति  ॥ ७.१,७.२२\nनाकालतः सुखितं दुःखितं वा नाकालिकं वस्तु समस्ति किंचित् ॥ ७.१,७.२२\nकालेन शीतः प्रतिवाति वातःकालेन वृष्टिर्जलदानुपैति  ॥ ७.१,७.२३\nकालेन चोष्मा प्रशमं प्रयाति कालेन सर्वं सफलत्वमेति  ॥ ७.१,७.२३\nकालश्च सर्वस्य भवस्य हेतुः कालेन सस्यानि भवंति नित्यम्  ॥ ७.१,७.२४\nकालेन सस्यानि लयं प्रयांति कालेन संजीवति जीवलोकः  ॥ ७.१,७.२४\nइत्थं कालात्मनस्तत्त्वं यो विजानाति तत्त्वतः  ॥ ७.१,७.२५\nकालात्मानमतिक्रम्य कालातीतं स पश्यति  ॥ ७.१,७.२५\nन यस्य कालो न च बंधमुक्ती न यः पुमान्न प्रकृतिर्न विश्वम्  ॥ ७.१,७.२६\nविचित्ररूपाय शिवाय तस्मै नमःपरस्मै परमेश्वराय  ॥ ७.१,७.२६"
  }
]
[
  {
    "text": "ऋषय ऊचुः\nअन्तर्धानगतो देव्या सह सानुचरो हरः  ॥ ७.१,२४.१\nक्व यातः कुत्र वासः किं कृत्वा विरराम ह  ॥ ७.१,२४.१\nवायुरुवाच\nमहीधरवरः श्रीमान्मंदरश्चित्रकंदरः  ॥ ७.१,२४.२\nदयितो देवदेवस्य निवासस्तपसो ऽभवत् ॥ ७.१,२४.२\nतपो महत्कृतं तेन वोढुं स्वशिरसा शिवौ  ॥ ७.१,२४.३\nचिरेण लब्धं तत्पादपंकजस्पर्शजं सुखम्  ॥ ७.१,२४.३\nतस्य शैलस्य सौन्दर्यं सहस्रवदनैरपि  ॥ ७.१,२४.४\nन शक्यं विस्तराद्वक्तुं वर्षकोटिशतैरपि  ॥ ७.१,२४.४\nशक्यमप्यस्य सौन्दर्यं न वर्णयितुमुत्सहे  ॥ ७.१,२४.५\nपर्वतान्तरसौन्दर्यं साधारणविधारणात् ॥ ७.१,२४.५\nइदन्तु शक्यते वक्तुमस्मिन्पर्वतसुन्दरे  ॥ ७.१,२४.६\nऋद्ध्या कयापि सौन्दर्यमीश्वरावासयोग्यता  ॥ ७.१,२४.६\nअत एव हि देवेन देव्याः प्रियचिकीर्षया  ॥ ७.१,२४.७\nअतीव रमणीयोयं गिरिरन्तःपुरीकृतः  ॥ ७.१,२४.७\nमेखलाभूमयस्तस्य विमलोपलपादपाः  ॥ ७.१,२४.८\nशिवयोर्नित्यसान्निध्यान्न्यक्कुर्वंत्यखिलंजगत् ॥ ७.१,२४.८\nपितृभ्यां जगतो नित्यं स्नानपानोपयोगतः  ॥ ७.१,२४.९\nअवाप्तपुण्यसंस्कारः प्रसरद्भिरितस्ततः  ॥ ७.१,२४.९\nलघुशीतलसंस्पर्शैरच्छाच्छैर्निर्झराम्बुभिः  ॥ ७.१,२४.१०\nअधिराज्येन चाद्रीणामद्रीरेषो ऽभिषिच्यते  ॥ ७.१,२४.१०\nनिशासु शिखरप्रान्तर्वर्तिना स शिलोच्चयः  ॥ ७.१,२४.११\nचंद्रेणाचल साम्राज्यच्छत्रेणेव विराजते  ॥ ७.१,२४.११\nस शैलश्चंचलीभूतैर्बालैश्चामरयोषिताम्  ॥ ७.१,२४.१२\nसर्वपर्वतसाम्राज्यचामरैरिव वीज्यते  ॥ ७.१,२४.१२\nप्रातरभ्युदिते भानौ भूधरो रत्नभूषितः  ॥ ७.१,२४.१३\nदर्पणे देहसौभाग्यं द्रष्टुकाम इव स्थितः  ॥ ७.१,२४.१३\nकूजद्विहंगवाचालैर्वातोद्धृतलताभुजैः  ॥ ७.१,२४.१४\nविमुक्तपुष्पैः सततं व्यालम्बिमृदुपल्लवैः  ॥ ७.१,२४.१४\nलताप्रतानजटिलैस्तरुभिस्तपसैरिव  ॥ ७.१,२४.१५\nजयाशिषा सहाभ्यर्च्य निषेव्यत इवाद्रिराट् ॥ ७.१,२४.१५\nअधोमुखैरूर्ध्वमुखैश्शृंगैस्तिर्यङ्मुखैस्तथा  ॥ ७.१,२४.१६\nप्रपतन्निव पाताले भूपृष्ठादुत्पतन्निव  ॥ ७.१,२४.१६\nपरीतः सर्वतो दिक्षु भ्रमन्निव विहायसि  ॥ ७.१,२४.१७\nपश्यन्निव जगत्सर्वं नृत्यन्निव निरन्तरम्  ॥ ७.१,२४.१७\nगुहामुखैः प्रतिदिनं व्यात्तास्यो विपुलोदरैः  ॥ ७.१,२४.१८\nअजीर्णलावण्यतया जृंभमाण इवाचलः  ॥ ७.१,२४.१८\nग्रसन्निव जगत्सर्वं पिबन्निव पयोनिधिम्  ॥ ७.१,२४.१९\nवमन्निव तमोन्तस्थं माद्यन्निव खमम्बुदैः  ॥ ७.१,२४.१९\nनिवास भूमयस्तास्ता दर्पणप्रतिमोदराः  ॥ ७.१,२४.२०\nतिरस्कृतातपास्स्निग्धाश्रमच्छायामहीरुहाः  ॥ ७.१,२४.२०\nसरित्सरस्तडागादिसंपर्कशिशिरानिलाः  ॥ ७.१,२४.२१\nतत्र तत्र निषण्णाभ्यां शिवाभ्यां सफलीकृताः  ॥ ७.१,२४.२१\nतमिमं सर्वतः श्रेष्ठं स्मृत्वा साम्बस्त्रियम्बकः  ॥ ७.१,२४.२२\nरैभ्याश्रमसमीपस्थश्चान्तर्धानं गतो ययौ  ॥ ७.१,२४.२२\nतत्रोद्यानमनुप्राप्य देव्या सह महेश्वरः  ॥ ७.१,२४.२३\nरराम रमणीयासु देव्यान्तःपुरभूमिषु  ॥ ७.१,२४.२३\nतथा गतेषु कालेषु प्रवृद्धासु प्रजासु च  ॥ ७.१,२४.२४\nदैत्यौ शुंभनिशुंभाख्यौ भ्रातरौ संबभूवतुः  ॥ ७.१,२४.२४\nताभ्यां तपो बलाद्दत्तं ब्रह्मणा परमेष्ठिना  ॥ ७.१,२४.२५\nअवध्यत्वं जगत्यस्मिन्पुरुषैरखिलैरपि  ॥ ७.१,२४.२५\nअयोनिजा तु या कन्या ह्यंबिकांशसमुद्भवा  ॥ ७.१,२४.२६\nअजातपुंस्पर्शरतिरविलंघ्यपराक्रमा  ॥ ७.१,२४.२६\nतया तु नौ वधः संख्ये तस्यां कामाभिभूतयोः  ॥ ७.१,२४.२७\nइति चाभ्यर्थितो ब्रह्मा ताभ्याम्प्राह तथास्त्विति  ॥ ७.१,२४.२७\nततः प्रभृति शक्रादीन्विजित्य समरे सुरान्  ॥ ७.१,२४.२८\nनिःस्वाध्यायवषट्कारं जगच्चक्रतुरक्रमात् ॥ ७.१,२४.२८\nतयोर्वधाय देवेशं ब्रह्माभ्यर्थितवान्पुनः  ॥ ७.१,२४.२९\nविनिंद्यापि रहस्यं वां क्रोधयित्वा यथा तथा  ॥ ७.१,२४.२९\nतद्वर्णकोशजां शक्तिमकामां कन्यकात्मिकाम्  ॥ ७.१,२४.३०\nनिशुम्भशुंभयोर्हंत्रीं सुरेभ्यो दातुमर्हसि  ॥ ७.१,२४.३०\nएवमभ्यर्थितो धात्रा भगवान्नीललोहितः  ॥ ७.१,२४.३१\nकालीत्याह रहस्यं वां निन्दयन्निव सस्मितः  ॥ ७.१,२४.३१\nततः क्रुद्धा तदा देवी सुवर्णा वर्णकारणात् ॥ ७.१,२४.३२\nस्मयन्ती चाह भर्तारमसमाधेयया गिरा  ॥ ७.१,२४.३२\nदेव्युवाच\nईदृशो मम वर्णेस्मिन्न रतिर्भवतो ऽस्ति चेत् ॥ ७.१,२४.३३\nएवावन्तं चिरं कालं कथमेषा नियम्यते  ॥ ७.१,२४.३३\nअरत्या वर्तमानो ऽपि कथं च रमसे मया  ॥ ७.१,२४.३४\nन ह्यशक्यं जगत्यस्मिन्नीश्वरस्य जगत्प्रभोः  ॥ ७.१,२४.३४\nस्वात्मारामस्य भवतो रतिर्न सुखसाधनम्  ॥ ७.१,२४.३५\nइति हेतोः स्मरो यस्मात्प्रसभं भस्मसात्कृतः  ॥ ७.१,२४.३५\nया च नाभिमता भर्तुरपि सर्वांगसुन्दरी  ॥ ७.१,२४.३६\nसा वृथैव हि जायेत सर्वैरपि गुणान्तरैः  ॥ ७.१,२४.३६\nभर्तुर्भोगैकशेषो हि सर्ग एवैष योषिताम्  ॥ ७.१,२४.३७\nतथासत्यन्यथाभूता नारी कुत्रोपयुज्यते  ॥ ७.१,२४.३७\nतस्माद्वर्णमिमं त्यक्त्वा त्वया रहसि निन्दितम्  ॥ ७.१,२४.३८\nवर्णान्तरं भजिष्ये वा न भजिष्यामि वा स्वयम्  ॥ ७.१,२४.३८\nइत्युक्त्वोत्थाय शयनाद्देवी साचष्ट गद्गदम्  ॥ ७.१,२४.३९\nययाचे ऽनुमतिं भर्तुस्तपसे कृतनिश्चया  ॥ ७.१,२४.३९\nतथा प्रणयभंगेन भीतो भूतपतिः स्वयम्  ॥ ७.१,२४.४०\nपादयोः प्रणमन्नेव भवानीं प्रत्यभाषत  ॥ ७.१,२४.४०\nईश्वर उवाच\nअजानती च क्रीडोक्तिं प्रिये किं कुपितासि मे  ॥ ७.१,२४.४१\nरतिः कुतो वा जायेत त्वत्तश्चेदरतिर्मम  ॥ ७.१,२४.४१\nमाता त्वमस्य जगतः पिताहमधिपस्तथा  ॥ ७.१,२४.४२\nकथं तदुत्पपद्येत त्वत्तो नाभिरतिर्मम  ॥ ७.१,२४.४२\nआवयोरभिकामो ऽपि किमसौ कामकारितः  ॥ ७.१,२४.४३\nयतः कामसमुत्पत्तिः प्रागेव जगदुद्भवः  ॥ ७.१,२४.४३\nपृथग्जनानां रतये कामात्मा कल्पितो मया  ॥ ७.१,२४.४४\nततः कथमुपालब्धः कामदाहादहं त्वया  ॥ ७.१,२४.४४\nमां वै त्रिदशसामान्यं मन्यमानो मनोभवः  ॥ ७.१,२४.४५\nमनाक्परिभवं कुर्वन्मया वै भस्मसात्कृतः  ॥ ७.१,२४.४५\nविहारोप्यावयोरस्य जगतस्त्राणकारणात् ॥ ७.१,२४.४६\nततस्तदर्थं त्वय्यद्य क्रीडोक्तिं कृतवाहनम्  ॥ ७.१,२४.४६\nस चायमचिरादर्थस्तवैवाविष्करिष्यते  ॥ ७.१,२४.४७\nक्रोधस्य जनकं वाक्यं हृदि कृत्वेदमब्रवीत् ॥ ७.१,२४.४७\nदेव्युवाच\nश्रुतपूर्वं हि भगवंस्तव चाटु वचो मया  ॥ ७.१,२४.४८\nयेनैवमतिधीराहमपि प्रागभिवंचिता  ॥ ७.१,२४.४८\nप्राणानप्यप्रिया भर्तुर्नारी या न परित्यजेत् ॥ ७.१,२४.४९\nकुलांगना शुभा सद्भिः कुत्सितैव हि गम्यते  ॥ ७.१,२४.४९\nभूयसी च तवाप्रीतिरगौरमिति मे वपुः  ॥ ७.१,२४.५०\nक्रीडोक्तिरपि कालीति घटते कथमन्यथा  ॥ ७.१,२४.५०\nसद्भिर्विगर्हितं तस्मात्तव कार्ष्ण्यमसंमतम्  ॥ ७.१,२४.५१\nअनुत्सृज्य तपोयोगात्स्थातुमेवेह नोत्सहे  ॥ ७.१,२४.५१\nशिव उवाच\nस यद्येवंविधतापस्ते तपसा किं प्रयोजनम्  ॥ ७.१,२४.५२\nममेच्छया स्वेच्छया वा वर्णान्तरवती भव  ॥ ७.१,२४.५२\nदेव्युवाच\nनेच्छामि भवतो वर्णं स्वयं वा कर्तुमन्यथा  ॥ ७.१,२४.५३\nब्रह्माणं तपसाराध्य क्षिप्रं गौरी भवाम्यहम्  ॥ ७.१,२४.५३\nईश्वर उवाच\nमत्प्रसादात्पुरा ब्रह्मा ब्रह्मत्वं प्राप्तवान्पुरा  ॥ ७.१,२४.५४\nतमाहूय महादेवि तपसा किं करिष्यसि  ॥ ७.१,२४.५४\nदेव्युवाच\nत्वत्तो लब्धपदा एव सर्वे ब्रह्मादयः सुराः  ॥ ७.१,२४.५५\nतथाप्याराध्य तपसा ब्रह्माणं त्वन्नियोगतः  ॥ ७.१,२४.५५\nपुरा किल सती नाम्ना दक्षस्य दुहिता ऽभवम्  ॥ ७.१,२४.५६\nजगतां पतिमेवं त्वां पतिं प्राप्तवती तथा  ॥ ७.१,२४.५६\nएवमद्यापि तपसा तोषयित्वा द्विजं विधिम्  ॥ ७.१,२४.५७\nगौरी भवितुमिच्छामि को दोषः कथ्यतामिह  ॥ ७.१,२४.५७\nएवमुक्तो महादेव्या वामदेवः स्मयन्निव  ॥ ७.१,२४.५८\nन तां निर्बंधयामास देवकार्यचिकीर्षया  ॥ ७.१,२४.५८"
  }
]
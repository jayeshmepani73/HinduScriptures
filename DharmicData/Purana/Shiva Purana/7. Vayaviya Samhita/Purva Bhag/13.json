[
  {
    "text": "ऋषय ऊचुः\nभवता कथिता सृष्टिर्भवस्य परमात्मनः  ॥ ७.१,१३.१\nचतुर्मुखमुखात्तस्य संशयो नः प्रजायते  ॥ ७.१,१३.१\nदेवश्रेष्ठो विरूपाक्षो दीप्तश्शूलधरो हरः  ॥ ७.१,१३.२\nकालात्मा भगवान् रुद्रः कपर्दी नीललोहितः  ॥ ७.१,१३.२\nसब्रह्मकमिमं लोकं सविष्णुमपि पावकम्  ॥ ७.१,१३.३\nयः संहरति संक्रुद्धो युगांते समुपस्थिते  ॥ ७.१,१३.३\nयस्य ब्रह्मा च विष्णुश्च प्रणामं कुरुतो भयात् ॥ ७.१,१३.४\nलोकसंकोचकस्यास्य यस्य तौ वशवर्तिनौ  ॥ ७.१,१३.४\nयो ऽयं देवः स्वकादंगाद्ब्रह्मविष्णू पुरासृजत् ॥ ७.१,१३.५\nस एव हि तयोर्नित्यं योगक्षेमकरः प्रभुः  ॥ ७.१,१३.५\nस कथं भगवान् रुद्र आदिदेवः पुरातनः  ॥ ७.१,१३.६\nपुत्रत्वमगमच्छंभुर्ब्रह्मणो ऽव्यक्तजन्मनः  ॥ ७.१,१३.६\nप्रजापतिश्च विष्णुश्च रुद्रस्यैतौ परस्परम्  ॥ ७.१,१३.७\nसृष्टौ परस्परस्यांगादिति प्रागपि शुश्रुम  ॥ ७.१,१३.७\nकथं पुनरशेषाणां भूतानां हेतुभूतयोः  ॥ ७.१,१३.८\nगुणप्रधानभावेन प्रादुर्भावः परस्परात् ॥ ७.१,१३.८\nनापृष्टं भवता किंचिन्नाश्रुतं च कथंचन  ॥ ७.१,१३.९\nभगवच्छिष्यभूतेन भवता सकलं स्मृतम्  ॥ ७.१,१३.९\nतत्त्वं वद यथा ब्रह्मा मुनीनामवदद्विभुः  ॥ ७.१,१३.१०\nवयं श्रद्धालवस्तात श्रोतुमीश्वरसद्यशः  ॥ ७.१,१३.१०\nवायुरुवाच\nस्थाने पृष्टमिदं विप्रा भवद्भिः प्रश्नकोविदैः  ॥ ७.१,१३.११\nइदमेव पुरा पृष्टो मम प्राह पितामहः  ॥ ७.१,१३.११\nतदहं सम्प्रवक्ष्यामि यथा रुद्रसमुद्भवः  ॥ ७.१,१३.१२\nयथा च पुनरुत्पत्तिर्ब्रह्मविष्ण्वोः परस्परम्  ॥ ७.१,१३.१२\nत्रयस्ते कारणात्मानो जतास्साक्षान्महेश्वरात् ॥ ७.१,१३.१३\nचराचरस्य विश्वस्य सर्गस्थित्यंतहेतवः  ॥ ७.१,१३.१३\nपरमैश्वर्यसंयुक्ताः परमेश्वरभाविताः  ॥ ७.१,१३.१४\nतच्छक्त्याधिष्ठिता नित्यं तत्कार्यकरणक्षमाः  ॥ ७.१,१३.१४\nपित्रा नियमिताः पूर्वं त्रयोपि त्रिषु कर्मसु  ॥ ७.१,१३.१५\nब्रह्मा सर्गे हरिस्त्राणे रुद्रः संहरणे तथा  ॥ ७.१,१३.१५\nतथाप्यन्योन्यमात्सर्यादन्योन्यातिशयाशिनः  ॥ ७.१,१३.१६\nतपसा तोषयित्वा स्वं पितरं परमेश्वरम्  ॥ ७.१,१३.१६\nलब्ध्वा सर्वात्मना तस्य प्रसादात्परमेष्ठिनः  ॥ ७.१,१३.१७\nब्रह्मनारायणौ पूर्वं रुद्रः कल्पान्तरे ऽसृजत् ॥ ७.१,१३.१७\nकल्पान्तरे पुनर्ब्रह्मा रुद्रविष्णू जगन्मयः  ॥ ७.१,१३.१८\nविष्णुश्च भगवान्रुद्रं ब्रह्माणमसृजत्पुनः  ॥ ७.१,१३.१८\nनारायणं पुनर्ब्रह्मा ब्रह्माणमसृजत्पुनः  ॥ ७.१,१३.१९\nएवं कल्पेषु कल्पेषु ब्रह्मविष्णुमहेश्वराः  ॥ ७.१,१३.१९\nपरस्परेण जायंते परस्परहितैषिणः  ॥ ७.१,१३.२०\nतत्तत्कल्पान्तवृत्तान्तमधिकृत्य महर्षिभिः  ॥ ७.१,१३.२०\nप्रभावः कथ्यते तेषां परस्परसमुद्भवात् ॥ ७.१,१३.२१\nशृणु तेषां कथां चित्रां पुण्यां पापप्रमोचिनीम्  ॥ ७.१,१३.२१\nकल्पे तत्पुरुषे वृत्तां ब्रह्मणः परमेष्ठिनः  ॥ ७.१,१३.२२\nपुरा नारायणो नाम कल्पे वै मेघवाहने  ॥ ७.१,१३.२२\nदिव्यं वर्षसहस्रं तु मेघो भूत्वावहद्धराम्  ॥ ७.१,१३.२३\nतस्य भावं समालक्ष्य विष्णोर्विश्वजगद्गुरुः  ॥ ७.१,१३.२३\nसर्वस्सर्वात्मभावेन प्रददौ शक्तिमव्ययाम्  ॥ ७.१,१३.२४\nशक्तिं लब्ध्वा तु सर्वात्मा शिवात्सर्वेश्वरात्तदा  ॥ ७.१,१३.२४\nससर्ज भगावन् विष्णुर्विश्वं विश्वसृजा सह  ॥ ७.१,१३.२५\nविष्णोस्तद्वैभवं दृष्ट्वा सृष्टस्तेन पितामहः  ॥ ७.१,१३.२५\nईर्ष्यया परया ग्रस्तः प्रहसन्निदमब्रवीत् ॥ ७.१,१३.२६\nगच्छ विष्णो मया ज्ञातं तव सर्गस्य कारणम्  ॥ ७.१,१३.२६\nआवयोरधिकश्चास्ति स रुद्रो नात्र संशयः  ॥ ७.१,१३.२६\nतस्य देवाधिदेवस्य प्रसादात्परमेष्ठिनः  ॥ ७.१,१३.२७\nस्रष्टा त्वं भगवानाद्यः पालकः परमार्थतः  ॥ ७.१,१३.२७\nअहं च तपसाराध्य रुद्रं त्रिदशनायकम्  ॥ ७.१,१३.२८\nत्वया सह जगत्सर्वं स्रक्ष्याम्यत्र न संशयः  ॥ ७.१,१३.२८\nएवं विष्णुमुपालभ्य भगवानब्जसम्भवः  ॥ ७.१,१३.२९\nएवं विज्ञापयामास तपसा प्राप्य शंकरम्  ॥ ७.१,१३.२९\nभगवन् देवदेवेश विश्वेश्वर महेश्वर  ॥ ७.१,१३.३०\nतव वामांगजो विष्णुर्दक्षिणांगभवो ह्यहम्  ॥ ७.१,१३.३०\nमया सह जगत्सर्वं तथाप्यसृजदच्युतः  ॥ ७.१,१३.३१\nस मत्सरादुपालब्धस्त्वदाश्रयबलान्मया  ॥ ७.१,१३.३१\nमद्भावान्नाधिकस्तेति भावस्त्वयि महेश्वरे  ॥ ७.१,१३.३२\nत्वत्त एव समुत्पत्तिरावयोस्सदृशी यतः  ॥ ७.१,१३.३२\nतस्य भक्त्या यथापूर्वं प्रसादं कृतवानसि  ॥ ७.१,१३.३३\nतथा ममापि तत्सर्वं दातुमर्हसि शंकर  ॥ ७.१,१३.३३\nइति विज्ञापितस्तेन भगवान् भगनेत्रहा  ॥ ७.१,१३.३४\nन्यायेन वै ददौ सर्वं तस्यापि स घृणानिधिः  ॥ ७.१,१३.३४\nलब्ध्वैवमीश्वरादेव ब्रह्मा सर्वात्मतां क्षणात् ॥ ७.१,१३.३५\nत्वरमाणोथ संगम्य ददर्श पुरुषोत्तमम्  ॥ ७.१,१३.३५\nक्षीरार्णवालये शुभ्रे विमाने सूर्यसंनिभे  ॥ ७.१,१३.३६\nहेमरत्नान्विते दिव्ये मनसा तेन निर्मिते  ॥ ७.१,१३.३६\nअनंतभोगशय्यायां शयानं पंकजेक्षणम्  ॥ ७.१,१३.३७\nचतुर्भुजमुदारांगं सर्वाभरणभूषितम्  ॥ ७.१,१३.३७\nशंखचक्रधरं सौम्यं चन्द्रबिंबसमाननम्  ॥ ७.१,१३.३८\nश्रीवत्सवक्षसं देवं प्रसन्नमधुरस्मितम्  ॥ ७.१,१३.३८\nधरामृदुकरांभोजस्पर्शरक्तपदांबुजम्  ॥ ७.१,१३.३९\nक्षीरार्णवामृतमिव शयानं योगनिद्रया  ॥ ७.१,१३.३९\nतमसा कालरुद्राख्यं रजसा कनकांडजम्  ॥ ७.१,१३.४०\nसत्त्वेन सर्वगं विष्णुं निर्गुणत्वे महेश्वरम्  ॥ ७.१,१३.४०\nतं दृष्ट्वा पुरुषं ब्रह्मा प्रगल्भमिदमब्रवीत् ॥ ७.१,१३.४१\nग्रसामि त्वामहं विष्णो त्वमात्मानं यथा पुरा  ॥ ७.१,१३.४१\nतस्य तद्वचनं श्रुत्वा प्रतिबुद्ध्य पितामहम्  ॥ ७.१,१३.४२\nउदैक्षत महाबाहुस्स्मितमीषच्चकार च  ॥ ७.१,१३.४२\nतस्मिन्नवसरे विष्णुर्ग्रस्तस्तेन महात्मना  ॥ ७.१,१३.४३\nसृष्टश्च ब्रह्मणा सद्यो भ्रुवोर्मध्यादयत्नतः  ॥ ७.१,१३.४३\nतस्मिन्नवसरे साक्षाद्भगवानिन्दुभूषणः  ॥ ७.१,१३.४४\nशक्तिं तयोरपि द्रष्टुमरूपो रूपमास्थितः  ॥ ७.१,१३.४४\nप्रसादमतुलं कर्तुं पुरा दत्तवरस्तयोः  ॥ ७.१,१३.४५\nआगच्छत्तत्र यत्रेमौ ब्रह्मनारायणौ स्थितौ  ॥ ७.१,१३.४५\nअथ तुष्टुवतुर्देवं प्रीतौ भीतौ च कौतुकात् ॥ ७.१,१३.४६\nप्रणेमतुश्च बहुशो बहुमानेन दूरतः  ॥ ७.१,१३.४६\nभवोपि भगवानेतावनुगृह्य पिनाकधृक् ॥ ७.१,१३.४७\nसादरं पश्यतोरेव तयोरंतरधीयत  ॥ ७.१,१३.४७"
  }
]
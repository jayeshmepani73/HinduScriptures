[
  {
    "text": "सूत उवाच\nतत्र पूर्वं महाभागा नैमिषारण्यवासिनः  ॥ ७.१,५.१\nप्रणिपत्य यथान्यायं पप्रच्छुः पवनं प्रभुम्  ॥ ७.१,५.१\nनैमिषीया ऊचुः\nभवान् कथमनुप्राप्तो ज्ञानमीश्वरगोचरम्  ॥ ७.१,५.२\nकथं च शिवभावस्ते ब्रह्मणो ऽव्यक्तजन्मनः  ॥ ७.१,५.२\nवायुरुवाच\nएकोनविंशतिः कल्पो विज्ञेयः श्वेतलोहितः  ॥ ७.१,५.३\nतस्मिन्कल्पे चतुर्वक्त्रस्स्रष्टुकामो ऽतपत्तपः  ॥ ७.१,५.३\nतपसा तेन तीव्रेण तुष्टस्तस्य पिता स्वयम्  ॥ ७.१,५.४\nदिव्यं कौमारमास्थाय रूपं रूपवतां वरः  ॥ ७.१,५.४\nश्वेतो नाम मुनिर्भूत्वा दिव्यां वाचमुदीरयन्  ॥ ७.१,५.५\nदर्शनं प्रददौ तस्मै देवदेवो महेश्वरः  ॥ ७.१,५.५\nतं दृष्ट्वा पितरं ब्रह्मा ब्रह्मणो ऽधिपतिं पतिम्  ॥ ७.१,५.६\nप्रणम्य परमज्ञानं गायत्र्या सह लब्धवान्  ॥ ७.१,५.६\nततस्स लब्धविज्ञानो विश्वकर्मा चतुर्मुखः  ॥ ७.१,५.७\nअसृजत्सर्वभूतानि स्थावराणि चराणि च  ॥ ७.१,५.७\nयतश्श्रुत्वामृतं लब्धं ब्रह्मणा परमेश्वरात् ॥ ७.१,५.८\nततस्तद्वदनादेव मया लब्धं तपोबलात् ॥ ७.१,५.८\nमुनय ऊचुः\nकिं तज्ज्ञानं त्वया लब्धं तथ्यात्तथ्यंतरं शुभम्  ॥ ७.१,५.९\nयत्र कृत्वा परां निष्ठां पुरुषस्सुखमृच्छति  ॥ ७.१,५.९\nवायुरुवाच\nपशुपाशपतिज्ञानं यल्लब्धं तु मया पुरा  ॥ ७.१,५.१०\nतत्र निष्ठा परा कार्या पुरुषेण सुखार्थिना  ॥ ७.१,५.१०\nअज्ञानप्रभवं दुःखं ज्ञानेनैव निवर्तते  ॥ ७.१,५.११\nज्ञानं वस्तुपरिच्छेदो वस्तु च द्विविधं स्मृतम्  ॥ ७.१,५.११\nअजडं च जडं चैव नियंतृ च तयोरपि  ॥ ७.१,५.१२\nपशुः पाशः पतिश्चेति कथ्यते तत्त्रयं क्रमात् ॥ ७.१,५.१२\nअक्षरं च क्षरं चैव क्षराक्षरपरं तथा  ॥ ७.१,५.१३\nतदेतत्त्रितयं भूम्ना कथ्यते तत्त्ववेदिभिः  ॥ ७.१,५.१३\nअक्षरं पशुरित्युक्तः क्षरं पाश उदाहृतः  ॥ ७.१,५.१४\nक्षराक्षरपरं यत्तत्पतिरित्यभिधीयते  ॥ ७.१,५.१४\nमुनय ऊचुः\nकिं तदक्षरमित्युक्तं किं च क्षरमुदाहृतम्  ॥ ७.१,५.१५\nतयोश्च परमं किं वा तदेतद्ब्रूहि मारुत  ॥ ७.१,५.१५\nवायुरुवाच\nप्रकृतिः क्षरमित्युक्तं पुरुषो ऽक्षर उच्यते  ॥ ७.१,५.१६\nताविमौ प्रेरयत्यन्यस्स परा परमेश्वरः  ॥ ७.१,५.१६\nमुनय ऊचुः\nकैषा प्रकृतिरित्युक्ता क एष पुरुषो मतः  ॥ ७.१,५.१७\nअनयोः केन सम्बन्धः कोयं प्रेरक ईश्वरः  ॥ ७.१,५.१७\nवायुरुवाच\nमाया प्रकृतिरुद्दिष्टा पुरुषो मायया वृतः  ॥ ७.१,५.१८\nसंबन्धो मूलकर्मभ्यां शिवः प्रेरक ईश्वरः  ॥ ७.१,५.१८\nमुनय ऊचुः\nकेयं माया समा ख्याता किंरूपो मायया वृतः  ॥ ७.१,५.१९\nमूलं कीदृक्कुतो वास्य किं शिवत्वं कुतश्शिवः  ॥ ७.१,५.१९\nवायुरुवाच\nमाया माहेश्वरी शक्तिश्चिद्रूपो मायया वृतः  ॥ ७.१,५.२०\nमलश्चिच्छादको नैजो विशुद्धिश्शिवता स्वतः  ॥ ७.१,५.२०\nमुनय ऊचुः\nआवृणोति कथं माया व्यापिनं केन हेतुना  ॥ ७.१,५.२१\nकिमर्थं चावृतिः पुंसः केन वा विनिवर्तते  ॥ ७.१,५.२१\nवायुरुवाच\nआवृतिर्व्यपिनो ऽपि स्याद्व्यापि यस्मात्कलाद्यपि  ॥ ७.१,५.२२\nहेतुः कर्मैव भोगार्थं निवर्तेत मलक्षयात् ॥ ७.१,५.२२\nमुनय ऊचुः\nकलादि कथ्यते किं तत्कर्म वा किमुदाहृतम्  ॥ ७.१,५.२३\nतत्किमादि किमन्तं वा किं फलं वा किमाश्रयम्  ॥ ७.१,५.२३\nकस्य भोगेन किं भोग्यं किं वा तद्भोगसाधनम्  ॥ ७.१,५.२४\nमलक्षयस्य को हेतुः कीदृक्क्षीणमलः पुमान्  ॥ ७.१,५.२४\nवायुरुवाच\nकला विद्या च रागश्च कालो नियतिरेव च  ॥ ७.१,५.२५\nकलादयस्समाख्याता यो भोक्ता पुरुषो भवेत् ॥ ७.१,५.२५\nपुण्यपापात्मकं कर्म सुखदुःखफलं तु यत् ॥ ७.१,५.२६\nअनादिमलभोगान्तमज्ञानात्मसमाश्रयम्  ॥ ७.१,५.२६\nभोगः कर्मविनाशाय भोगमव्यक्तमुच्यते  ॥ ७.१,५.२७\nबाह्यांतःकरणद्वारं शरीरं भोगसाधनम्  ॥ ७.१,५.२७\nभावातिशयलब्धेन प्रसादेन मलक्षयः  ॥ ७.१,५.२८\nक्षीणे चात्ममले तस्मिन् पुमाञ्च्छिवसमो भवेत् ॥ ७.१,५.२८\nमुनय ऊचुः\nकलादिपञ्चतत्त्वानां किं कर्म पृथगुच्यते  ॥ ७.१,५.२९\nभोक्तेति पुरुषश्चेति येनात्मा व्यपदिश्यते  ॥ ७.१,५.२९\nकिमात्मकं तदव्यक्तं केनाकारेण भुज्यते  ॥ ७.१,५.३०\nकिं तस्य शरणं भुक्तौ शरीरं च किमुच्यते  ॥ ७.१,५.३०\nवायुरुवाच\nदिक्क्रियाव्यंजका विद्या कालो रागः प्रवर्तकः  ॥ ७.१,५.३१\nकालो ऽवच्छेदकस्तत्र नियतिस्तु नियामिका  ॥ ७.१,५.३१\nअव्यक्तं कारणं यत्तत्त्रिगुणं प्रभवाप्ययम्  ॥ ७.१,५.३२\nप्रधानं प्रकृतिश्चेति यदाहुस्तत्त्वचिंतकाः  ॥ ७.१,५.३२\nकलातस्तदभिव्यक्तमनभिव्यक्तलक्षणम्  ॥ ७.१,५.३३\nसुखदुःखविमोहात्मा भुज्यते गुणवांस्त्रिधा  ॥ ७.१,५.३३\nसत्त्वं रजस्तम इति गुणाः प्रकृतिसंभवाः  ॥ ७.१,५.३४\nप्रकृतौ सूक्ष्मरूपेण तिले तैलमिव स्थिताः  ॥ ७.१,५.३४\nसुखं च सुखहेतुश्च समासात्सात्त्विकं स्मृतम्  ॥ ७.१,५.३५\nराजसं तद्विपर्यासात्स्तंभमोहौ तु तामसौ  ॥ ७.१,५.३५\nसात्त्विक्यूर्ध्वगतिः प्रोक्ता तामसी स्यादधोगतिः  ॥ ७.१,५.३६\nमध्यमा तु गतिर्या सा राजसी परिपठ्यते  ॥ ७.१,५.३६\nतन्मात्रापञ्चकं चैव भूतपञ्चकमेव च  ॥ ७.१,५.३७\nज्ञानेंद्रियाणि पञ्चैक्यं पञ्च कर्मेन्द्रियाणि च  ॥ ७.१,५.३७\nप्रधानबुद्ध्यहंकारमनांसि च चतुष्टयम्  ॥ ७.१,५.३८\nसमासादेवमव्यक्तं सविकारमुदाहृतम्  ॥ ७.१,५.३८\nतत्कारणदशापन्नमव्यक्तमिति कथ्यते  ॥ ७.१,५.३९\nव्यक्तं कार्यदशापन्नं शरीरादिघटादिवत् ॥ ७.१,५.३९\nयथा घटादिकं कार्यं मृदादेर्नातिभिद्यते  ॥ ७.१,५.४०\nशरीरादि तथा व्यक्तमव्यक्तान्नातिभिद्यते  ॥ ७.१,५.४०\nतस्मादव्यक्तमेवैक्यकारणं करणानि च  ॥ ७.१,५.४१\nशरीरं च तदाधारं तद्भोग्यं चापि नेतरत् ॥ ७.१,५.४१\nमुनय ऊचुः\nबुद्धीन्द्रियशरीरेभ्यो व्यतिरेकस्य कस्यचित् ॥ ७.१,५.४२\nआत्मशब्दाभिधेयस्य वस्तुतो ऽपि कुतः स्थितिः  ॥ ७.१,५.४२\nवायुरुवाच\nबुद्धीन्द्रियशरीरेभ्यो व्यतिरेको विभोर्ध्रुवम्  ॥ ७.१,५.४३\nअस्त्येव कश्चिदात्मेति हेतुस्तत्र सुदुर्गमः  ॥ ७.१,५.४३\nबुद्धीन्द्रियशरीराणां नात्मता सद्भिरिष्यते  ॥ ७.१,५.४४\nस्मृतेरनियतज्ञानादयावद्देहवेदनात् ॥ ७.१,५.४४\nअतः स्मर्तानुभूतानामशेषज्ञेयगोचरः  ॥ ७.१,५.४५\nअन्तर्यामीति वेदेषु वेदांतेषु च गीयते  ॥ ७.१,५.४५\nसर्वं तत्र स सर्वत्र व्याप्य तिष्ठति शाश्वतः  ॥ ७.१,५.४६\nतथापि क्वापि केनापि व्यक्तमेष न दृश्यते  ॥ ७.१,५.४६\nनैवायं चक्षुषा ग्राह्यो नापरैरिन्द्रियैरपि  ॥ ७.१,५.४७\nमनसैव प्रदीप्तेन महानात्मावसीयते १  ॥ ७.१,५.४७\nन च स्त्री न पुमानेष नैव चापि नपुंसकः  ॥ ७.१,५.४८\nनैवोर्ध्वं नापि तिर्यक्नाधस्तान्न कुतश्चन  ॥ ७.१,५.४८\nअशरीरं शरीरेषु चलेषु स्थाणुमव्ययम्  ॥ ७.१,५.४९\nसदा पश्यति तं धीरो नरः प्रत्यवमर्शनात् ॥ ७.१,५.४९\nकिमत्र बहुनोक्तेन पुरुषो देहतः पृथक् ॥ ७.१,५.५०\nअपृथग्ये तु पश्यंति ह्यसम्यक्तेषु दर्शनम्  ॥ ७.१,५.५०\nयच्छरीरमिदं प्रोक्तं पुरुषस्य ततः परम्  ॥ ७.१,५.५१\nअशुद्धमवशं दुःखमध्रुवं न च विद्यते  ॥ ७.१,५.५१\nविपदां वीजभूतेन पुरुषस्तेन संयुतः  ॥ ७.१,५.५२\nसुखी दुःखी च मूढश्च भवति स्वेन कर्मणा  ॥ ७.१,५.५२\nअद्भिराप्लवितं क्षेत्रं जनयत्यंकुरं यथा  ॥ ७.१,५.५३\nआज्ञानात्प्लावितं कर्म देहं जनयते तथा  ॥ ७.१,५.५३\nअत्यंतमसुखावासास्स्मृताश्चैकांतमृत्यवः  ॥ ७.१,५.५४\nअनागता अतीताश्च तनवो ऽस्य सहस्रशः  ॥ ७.१,५.५४\nआगत्यागत्य शीर्णेषु शरीरेषु शरीरिणः  ॥ ७.१,५.५५\nअत्यंतवसतिः क्वापि न केनापि च लभ्यते  ॥ ७.१,५.५५\nछादितश्च वियुक्तश्च शरीरैरेषु लक्ष्यते  ॥ ७.१,५.५६\nचंद्रबिंबवदाकाशे तरलैरभ्रसंचयैः  ॥ ७.१,५.५६\nअनेकदेहभेदेन भिन्ना वृत्तिरिहात्मनः  ॥ ७.१,५.५७\nअष्टापदपरिक्षेपे ह्यक्षमुद्रेव लक्ष्यते  ॥ ७.१,५.५७\nनैवास्य भविता कश्चिन्नासौ भवति कस्यचित् ॥ ७.१,५.५८\nपथि संगम एवायं दारैः पुत्रैश्च बंधुभिः  ॥ ७.१,५.५८\nयथा काष्ठं च काष्ठं च समेयातां महोदधौ  ॥ ७.१,५.५९\nसमेत्य च व्यपेयातां तद्वद्भूतसमागमः  ॥ ७.१,५.५९\nस पश्यति शरीरं तच्छरीरं तन्न पश्यति  ॥ ७.१,५.६०\nतौ पश्यति परः कश्चित्तावुभौ तं न पश्यतः  ॥ ७.१,५.६०\nब्रह्माद्याः स्थावरांतश्च पशवः परिकीर्तिताः  ॥ ७.१,५.६१\nपशूनामेव सर्वेषां प्रोक्तमेतन्निदर्शनम्  ॥ ७.१,५.६१\nस एष बध्यते पाशैः सुखदुःखाशनः पशुः  ॥ ७.१,५.६२\nलीलासाधनभूतो य ईश्वरस्येति सूरयः  ॥ ७.१,५.६२\nअज्ञो जंतुरनीशो ऽयमात्मनस्सुखदुःखयोः  ॥ ७.१,५.६३\nईश्वरप्रेरितो गच्छेत्स्वर्गं वा श्वभ्रमेव वा  ॥ ७.१,५.६३\nसूत उवाच\nइत्याकर्ण्यानिलवचो मुनयः प्रीतमानसाः  ॥ ७.१,५.६४\nप्रोचुः प्रणम्य तं वायुं शैवागमविचक्षणम्  ॥ ७.१,५.६४"
  }
]
[
  {
    "text": "ऋषय ऊचुः\nकेन मानेन कालेस्मिन्नायुस्संख्या प्रकल्प्यते  ॥ ७.१,८.१\nसंख्यारूपस्य कालस्य कः पुनः परमो ऽवधिः  ॥ ७.१,८.१\nवायुरुवाच\nआयुषो ऽत्र निमेषाख्यमाद्यमानं प्रचक्षते  ॥ ७.१,८.२\nसंख्यारूपस्य कालस्य शांत्त्वतीतकलावधि  ॥ ७.१,८.२\nअक्षिपक्ष्मपरिक्षेपो निमेषः परिकल्पितः  ॥ ७.१,८.३\nतादृशानां निमेषाणां काष्ठा दश च पञ्च च  ॥ ७.१,८.३\nकाष्ठांस्त्रिंशत्कला नाम कलांस्त्रिंशन्मुहूर्तकः  ॥ ७.१,८.४\nमुहूर्तानामपि त्रिंशदहोरात्रं प्रचक्षते  ॥ ७.१,८.४\nत्रिंशत्संख्यैरहोरात्रैर्मासः पक्षद्वयात्मकः  ॥ ७.१,८.५\nज्ञेयं पित्र्यमहोरात्रं मासः कृष्णसितात्मकः  ॥ ७.१,८.६\nमासैस्तैरयनं षड्भिर्वर्षं द्वे चायनं मतम्  ॥ ७.१,८.७\nलौकिकेनैव मानेन अब्दो यो मानुषः स्मृतः  ॥ ७.१,८.७\nएतद्दिव्यमहोरात्रमिति शास्त्रस्य निश्चयः  ॥ ७.१,८.८\nदक्षिणं चायनं रात्रिस्तथोदगयनं दिनम्  ॥ ७.१,८.८\nमासस्त्रिंशदहोरात्रैर्दिव्यो मानुषवत्स्मृतः  ॥ ७.१,८.९\nसंवत्सरो ऽपि देवानां मासैर्द्वादशभिस्तथा  ॥ ७.१,८.९\nत्रीणि वर्षशतान्येव षष्टिवर्षयुतान्यपि  ॥ ७.१,८.१०\nदिव्यस्संवत्सरो ज्ञेयो मानुषेण प्रकीर्तितः  ॥ ७.१,८.१०\nदिव्येनैव प्रमाणेन युगसंख्या प्रवर्तते  ॥ ७.१,८.११\nचत्वारि भारते वर्षे युगानि कवयो विदुः  ॥ ७.१,८.११\nपूर्वं कृतयुगं नाम ततस्त्रेता विधीयते  ॥ ७.१,८.१२\nद्वापरं च कलिश्चैव युगान्येतानि कृत्स्नशः  ॥ ७.१,८.१२\nचत्वारि तु सहस्राणि वर्षाणां तत्कृतं युगम्  ॥ ७.१,८.१३\nतस्य तावच्छतीसंध्या संध्यांशश्च तथाविधः  ॥ ७.१,८.१३\nइतरेषु ससंध्येषु ससंध्यांशेषु च त्रिषु  ॥ ७.१,८.१४\nएकापायेन वर्तंते सहस्राणि शतानि च  ॥ ७.१,८.१४\nएतद्द्वादशसाहस्रं साधिकं च चतुर्युगम्  ॥ ७.१,८.१५\nचतुर्युगसहस्रं यत्संकल्प इति कथ्यते  ॥ ७.१,८.१५\nचतुर्युगैकसप्तत्या मनोरंतरमुच्यते  ॥ ७.१,८.१६\nकल्पे चतुर्दशैकस्मिन्मनूनां परिवृत्तयः  ॥ ७.१,८.१६\nएतेन क्रमयोगेन कल्पमन्वंतराणि च  ॥ ७.१,८.१७\nसप्रजानि व्यतीतानि शतशो ऽथ सहस्रशः  ॥ ७.१,८.१७\nअज्ञेयत्वाच्च सर्वेषामसंख्येयतया पुनः  ॥ ७.१,८.१८\nशक्यो नैवानुपूर्व्याद्वै तेषां वक्तुं सुविस्तरः  ॥ ७.१,८.१८\nकल्पो नाम दिवा प्रोक्तो ब्रह्मणो ऽव्यक्तजन्मनः  ॥ ७.१,८.१९\nकल्पानां वै सहस्रं च ब्राह्मं वर्षमिहोच्यते  ॥ ७.१,८.१९\nवर्षाणामष्टसाहस्रं यच्च तद्ब्रह्मणो युगम्  ॥ ७.१,८.२०\nसवनं युगसाहस्रं ब्रह्मणः पद्मजन्मनः  ॥ ७.१,८.२०\nसवनानां सहस्रं च त्रिगुणं त्रिवृतं तथा  ॥ ७.१,८.२१\nकल्प्यते सकलः कालो ब्रह्मणः परमेष्ठिनः  ॥ ७.१,८.२१\nतस्य वै दिवसे यांति चतुर्दश पुरंदराः  ॥ ७.१,८.२२\nशतानि मासे चत्वारि विंशत्या सहितानि च  ॥ ७.१,८.२२\nअब्दे पञ्च सहस्राणि चत्वारिंशद्युतानि च  ॥ ७.१,८.२३\nचत्वारिंशत्सहस्राणि पञ्च लक्षाणि चायुषि  ॥ ७.१,८.२३\nब्रह्मा विष्णोर्दिने चैको विष्णू रुद्रदिने तथा  ॥ ७.१,८.२४\nईश्वरस्य दिने रुद्रस्सदाख्यस्य तथेश्वरः  ॥ ७.१,८.२४\nसाक्षाच्छिवस्य तत्संख्यस्तथा सो ऽपि सदाशिवः  ॥ ७.१,८.२५\nचत्वारिंशत्सहस्राणि पञ्चलक्षाणि चायुषि  ॥ ७.१,८.२५\nतस्मिन्साक्षाच्छिवेनैष कालात्मा सम्प्रवर्तते  ॥ ७.१,८.२६*१\nयत्तत्सृष्टेस्समाख्यातं कालान्तरमिह द्विजाः  ॥ ७.१,८.२६*१\nएतत्कालान्तरं ज्ञेयमहर्वै पारमेश्वरम्  ॥ ७.१,८.२६*२\nरात्रिश्च तावती ज्ञेया परमेशस्य कृत्स्नशः  ॥ ७.१,८.२६*२\nअहस्तस्य तु या सृष्टी रात्रिश्च प्रलयः स्मृतः  ॥ ७.१,८.२७\nअहर्न विद्यते तस्य न रात्रिरिति धारयेत् ॥ ७.१,८.२७\nएषोपचारः क्रियते लोकानां हितकाम्यया  ॥ ७.१,८.२८\nप्रजाः प्रजानां पतयो मूर्तयश्च सुरासुराः  ॥ ७.१,८.२८\nइन्द्रियाणीन्द्रियार्थाश्च महाभूतानि पञ्च च  ॥ ७.१,८.२९\nतन्मात्राण्यथ भूतादिर्बुद्धिश्च सह दैवतः  ॥ ७.१,८.२९\nअहस्तिष्ठंति सर्वाणि पारमेशस्य धीमतः  ॥ ७.१,८.३०\nअहरंते प्रलीयन्ते रात्र्यन्ते विश्वसंभवः  ॥ ७.१,८.३०\nयो विश्वात्मा कर्मकालस्वभावाद्यर्थे शक्तिर्यस्य नोल्लंघनीया  ॥ ७.१,८.३१\nयस्यैवाज्ञाधीनमेतत्समस्तं नमस्तस्मै महते शंकराय  ॥ ७.१,८.३१"
  }
]
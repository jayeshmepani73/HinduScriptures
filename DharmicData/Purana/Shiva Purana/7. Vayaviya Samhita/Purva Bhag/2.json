[
  {
    "text": "सूत उवाच\nपुरा कालेन महता कल्पेतीते पुनःपुनः  ॥ ७.१,२.१\nअस्मिन्नुपस्थिते कल्पे प्रवृत्ते सृष्ठिकर्मणि  ॥ ७.१,२.१\nप्रतिष्ठितायां वार्तायां प्रबुद्धासु प्रजासु च  ॥ ७.१,२.२\nमुनीनां षट्कुलीयानां ब्रुवतामितरेतरम्  ॥ ७.१,२.२\nइदं परमिदं नेति विवादस्सुमहानभूत् ॥ ७.१,२.३\nपरस्य दुर्निरूपत्वान्न जातस्तत्र निश्चयः  ॥ ७.१,२.३\nते ऽभिजग्मुर्विधातारं द्रष्टुं ब्रह्माणमव्ययम्  ॥ ७.१,२.४\nयत्रास्ते भगवान् ब्रह्मा स्तूयमानस्सुरासुरैः  ॥ ७.१,२.४\nमेरुशृंगे शुभे रम्ये देवदानवसंकुले  ॥ ७.१,२.५\nसिद्धचारणसंवादे यक्षगंधर्वसेविते  ॥ ७.१,२.५\nविहंगसंघसंघुष्टे मणिविद्रुमभूषिते  ॥ ७.१,२.६\nनिकुंजकंदरदरीगृहानिर्झरशोभिते  ॥ ७.१,२.६\nतत्र ब्रह्मवनं नाम नानामृगसमाकुलम्  ॥ ७.१,२.७\nदशयोजनविस्तीर्णं शतयोजनमायतम्  ॥ ७.१,२.७\nसुरसामलपानीयपूर्णरम्यसरोवरम्  ॥ ७.१,२.८\nमत्तभ्रमरसंछन्नरम्यपुष्पितपादपम्  ॥ ७.१,२.८\nतरुणादित्यसंकाशं तत्र चारु महत्पुरम्  ॥ ७.१,२.९\nदुर्धर्षबलदृप्तानां दैत्यदानवरक्षसाम्  ॥ ७.१,२.९\nतप्तजांबूनदमयं प्रांशुप्राकारतोरणम्  ॥ ७.१,२.१०\nनिर्व्यूहवलभीकूटप्रतोलीशतमंडितम्  ॥ ७.१,२.१०\nमहार्हमणिचित्राभिर्लेलिहानमिवांबरम्  ॥ ७.१,२.११\nमहाभवनकोटीभिरनेकाभिरलंकृतम्  ॥ ७.१,२.११\nतस्मिन्निवसति ब्रह्मा सभ्यैः सार्धं प्रजापतिः  ॥ ७.१,२.१२\nतत्र गत्वा महात्मानं साक्षाल्लोकपितामहम्  ॥ ७.१,२.१२\nदद्दशुर्मुनयो देवा देवर्षिगणसेवितम्  ॥ ७.१,२.१३\nशुद्धचामीकरप्रख्यं सर्वाभरणभूषितम्  ॥ ७.१,२.१३\nप्रसन्नवदनं सौम्यं पद्मपत्रायतेक्षणम्  ॥ ७.१,२.१४\nदिव्यकांतिसमायुक्तं दिव्यगंधानुलेपनम्  ॥ ७.१,२.१४\nदिव्यशुक्लांबरधरं दिव्यमालाविभूषितम्  ॥ ७.१,२.१५\nसुरासुरेन्द्रयोगींद्रवंद्यमानपदांबुजम्  ॥ ७.१,२.१५\nसर्वलक्षणयुक्तांग्या लब्धचामरहस्तया  ॥ ७.१,२.१६\nभ्राजमानं सरस्वत्या प्रभयेव दिवाकरम्  ॥ ७.१,२.१६\nतं दृष्ट्वा मुनयस्सर्वे प्रसन्नवदनेक्षणाः  ॥ ७.१,२.१७\nशिरस्यंजलिमाधाय तुष्टुवुस्सुरपुंगवम्  ॥ ७.१,२.१७\nमुनय ऊचुः\nनमस्त्रिमूर्तये तुभ्यं सर्गस्थित्यंतहेतवे  ॥ ७.१,२.१८\nपुरुषाय पुराणाय ब्रह्मणे परमात्मने  ॥ ७.१,२.१८\nनमः प्रधानदेहाय प्रधानक्षोभकारिणे  ॥ ७.१,२.१९\nत्रयोविंशतिभेदेन विकृतायाविकारिणे  ॥ ७.१,२.१९\nनमो ब्रह्माण्डदेहाय ब्रह्मांडोदरवर्तिने  ॥ ७.१,२.२०\nतत्र संसिद्धकार्याय संसिद्धकरणाय च  ॥ ७.१,२.२०\nनमोस्तु सर्वलोकाय सर्वलोकविधायिने  ॥ ७.१,२.२१\nसर्वात्मदेहसंयोग वियोगविधिहेतवे  ॥ ७.१,२.२१\nत्वयैव निखिलं सृष्टं संहृतं पालितं जगत् ॥ ७.१,२.२२\nतथापि मायया नाथ न विद्मस्त्वां पितामह  ॥ ७.१,२.२२\nसूत उवाच\nएवं ब्रह्मा महाभागैर्महर्षिभिरभिष्टुतः  ॥ ७.१,२.२३\nप्राह गंभीरया वाचा मुनीन् प्रह्लादयन्निव  ॥ ७.१,२.२३\nब्रह्मोवाच\nऋषयो हे महाभागा महासत्त्वा महौजसः  ॥ ७.१,२.२४\nकिमर्थं सहितास्सर्वे यूयमत्र समागताः  ॥ ७.१,२.२४\nतमेवंवादिनं देवं ब्रह्माणं ब्रह्मवित्तमाः  ॥ ७.१,२.२५\nवाग्भिर्विनयगर्भाभिस्सर्वे प्रांजलयो ऽब्रुवन्  ॥ ७.१,२.२५\nमुनय ऊचुः\nभगवन्नंधकारेण महता वयमावृताः  ॥ ७.१,२.२६\nखिन्ना विवदमानाश्च न पश्यामो ऽत्र यत्परम्  ॥ ७.१,२.२६\nत्वं हि सर्वजगद्धाता सर्वकारणकारणम्  ॥ ७.१,२.२७\nत्वया ह्यविदितं नाथ नेह किंचन विद्यते  ॥ ७.१,२.२७\nकः पुमान् सर्वसत्त्वेभ्यः पुराणः पुरुषः परः  ॥ ७.१,२.२८\nविशुद्धः परिपूर्णश्च शाश्वतः परमेश्वरः  ॥ ७.१,२.२८\nकेनैव चित्रकृत्येन प्रथमं सृज्यते जगत् ॥ ७.१,२.२९\nतत्त्वं वद महाप्राज्ञ स्वसंदेहापनुत्तये  ॥ ७.१,२.२९\nएवं पृष्टस्तदा ब्रह्मा विस्मयस्मेरवीक्षणः  ॥ ७.१,२.३०\nदेवानां दानवानां च मुनीनामपि सन्निधौ  ॥ ७.१,२.३०\nउत्थाय सुचिरं ध्यात्वा रुद्र इत्युद्धरन् गिरिम्  ॥ ७.१,२.३१\nआनंदक्लिन्नसर्वांगः कृतांजलिरभाषत  ॥ ७.१,२.३१"
  }
]
[
  {
    "text": "मुनय ऊचुः\nकथं जगदिदं कृत्स्नं विधाय च निधाय च  ॥ ७.१,९.१\nआज्ञया परमां क्रीडां करोति परमेश्वरः  ॥ ७.१,९.१\nकिं तत्प्रथमसंभूतं केनेदमखिलं ततम्  ॥ ७.१,९.२\nकेना वा पुनरेवेदं ग्रस्यते पृथुकुक्षिणा  ॥ ७.१,९.२\nवायुरुवाच\nशक्तिः प्रथमसम्भूता शांत्यतीतपदोत्तरा  ॥ ७.१,९.३\nततो माया ततो ऽव्यक्तं शिवाच्छक्तिमतः प्रभोः  ॥ ७.१,९.३\nशान्त्यतीतपदं शक्तेस्ततः शान्तिपदक्रमात् ॥ ७.१,९.४\nततो विद्यापदं तस्मात्प्रतिष्ठापदसंभवः  ॥ ७.१,९.४\nनिवृत्तिपदमुत्पन्नं प्रतिष्ठापदतः क्रमात् ॥ ७.१,९.५\nएवमुक्ता समासेन सृष्टिरीश्वरचोदिता  ॥ ७.१,९.५\nआनुलोम्यात्तथैतेषां प्रतिलोम्येन संहृतिः  ॥ ७.१,९.६\nअस्मात्पञ्चपदोद्दिष्टात्परस्स्रष्टा समिष्यते  ॥ ७.१,९.६\nकलाभिः पञ्चभिर्व्याप्तं तस्माद्विश्वमिदं जगत् ॥ ७.१,९.७\nअव्यक्तं कारणं यत्तदात्मना समनुष्ठितम्  ॥ ७.१,९.७\nमहदादिविशेषांतं सृजतीत्यपि संमतम्  ॥ ७.१,९.८\nकिं तु तत्रापि कर्तृत्वं नाव्यक्तस्य न चात्मनः  ॥ ७.१,९.८\nअचेतनत्वात्प्रकृतेरज्ञत्वात्पुरुषस्य च  ॥ ७.१,९.९\nप्रधानपरमाण्वादि यावत्किञ्चिदचेतनम्  ॥ ७.१,९.९\nतत्कर्तृकं स्वयं दृष्टं बुद्धिमत्कारणं विना  ॥ ७.१,९.१०\nजगच्च कर्तृसापेक्षं कार्यं सावयवं यतः  ॥ ७.१,९.१०\nतस्माच्छक्तस्स्वतन्त्रो यः सर्वशक्तिश्च सर्ववित् ॥ ७.१,९.११\nअनादिनिधनश्चायं महदैश्वर्यसंयुतः  ॥ ७.१,९.११\nस एव जगतः कर्ता महादेवो महेश्वराः  ॥ ७.१,९.१२\nपाता हर्ता च सर्वस्य ततः पृथगनन्वयः  ॥ ७.१,९.१२\nपरिणामः प्रधानस्य प्रवृत्तिः पुरुषस्य च  ॥ ७.१,९.१३\nसर्वं सत्यव्रतस्यैव शासनेन प्रवर्तते  ॥ ७.१,९.१३\nइतीयं शाश्वती निष्ठा सतां मनसि वर्तते  ॥ ७.१,९.१४\nन चैनं पक्षमाश्रित्य वर्तते स्वल्पचेतनः  ॥ ७.१,९.१४\nयावदादिसमारंभो यावद्यः प्रलयो महान्  ॥ ७.१,९.१५\nतावदप्येति सकलं ब्रह्मणः शारदां शतम्  ॥ ७.१,९.१५\nपरमित्यायुषो नाम ब्रह्मणो ऽव्यक्तजन्मनः  ॥ ७.१,९.१६\nतत्पराख्यं तदर्धं च परार्धमभिधीयते  ॥ ७.१,९.१६\nपरार्धद्वयकालांते प्रलये समुपस्थिते  ॥ ७.१,९.१७\nअव्यक्तमात्मनः कार्यमादायात्मनि तिष्ठति  ॥ ७.१,९.१७\nआत्मन्यवस्थिते ऽव्यक्ते विकारे प्रतिसंहृते  ॥ ७.१,९.१८\nसाधर्म्येणाधितिष्ठेते प्रधानपुरुषावुभौ  ॥ ७.१,९.१८\nतमः सत्त्वगुणावेतौ समत्वेन व्यवस्थितौ  ॥ ७.१,९.१९\nअनुद्रिक्तावनन्तौ तावोतप्रोतौ परस्परम्  ॥ ७.१,९.१९\nगुणसाम्ये तदा तस्मिन्नविभागे तमोदये  ॥ ७.१,९.२०\nशांतवातैकनीरे च न प्राज्ञायत किंचन  ॥ ७.१,९.२०\nअप्रज्ञाते जगत्यस्मिन्नेक एव महेश्वरः  ॥ ७.१,९.२१\nउपास्य रजनीं कृत्स्नां परां माहेश्वरीं ततः  ॥ ७.१,९.२१\nप्रभातायां तु शर्वर्यां प्रधानपुरुषावुभौ  ॥ ७.१,९.२२\nप्रविश्य क्षोभयामास मायायोगान्महेश्वरः  ॥ ७.१,९.२२\nततः पुनरशेषाणां भूतानां प्रभवाप्ययात् ॥ ७.१,९.२३\nअव्यक्तादभवत्सृष्टिराज्ञया परमेष्ठिनः  ॥ ७.१,९.२३\nविश्वोत्तरोत्तरविचित्रमनोरथस्य यस्यैकशक्तिशकले सकलस्समाप्तः  ॥ ७.१,९.२४\nआत्मानमध्वपतिमध्वविदो वदंति तस्मै नमः सकललोकविलक्षणाय  ॥ ७.१,९.२४"
  }
]
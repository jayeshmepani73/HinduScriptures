[
  {
    "text": "ऋषय ऊचुः\nकिं तच्छ्रेष्टमनुष्ठानं मोक्षो येनपरोक्षितः  ॥ ७.१,३२.१\nतत्तस्य साधनं चाद्य वक्तुमर्हसि मारुत  ॥ ७.१,३२.१\nवायुरुवाच\nशैवो हि परमो धर्मः श्रेष्ठानुष्ठानशब्दितः  ॥ ७.१,३२.२\nयत्रापरोक्षो लक्ष्येत साक्षान्मोक्षप्रदः शिवः  ॥ ७.१,३२.२\nस तु पञ्चविधो ज्ञेयः पञ्चभिः पर्वभिः क्रमात् ॥ ७.१,३२.३\nक्रियातपोजपध्यानज्ञानात्मभिरनुत्तरैः  ॥ ७.१,३२.३\nतैरेव सोत्तरैस्सिद्धो धर्मस्तु परमो मतः  ॥ ७.१,३२.४\nपरोक्षमपरोक्षं च ज्ञानं यत्र च मोक्षदम्  ॥ ७.१,३२.४\nपरमो ऽपरमश्चोभौ धर्मौ हि श्रुतिचोदितौ  ॥ ७.१,३२.५\nधर्मशब्दाभिधेयेर्थे प्रमाणं श्रुतिरेव नः  ॥ ७.१,३२.५\nपरमो योगपर्यन्तो धर्मः श्रुतिशिरोगतः  ॥ ७.१,३२.६\nधर्मस्त्वपरमस्तद्वदधः श्रुतिमुखोत्थितः  ॥ ७.१,३२.६\nअपश्वात्माधिकारत्वाद्यो धरमः परमो मतः  ॥ ७.१,३२.७\nसाधारणस्ततो ऽन्यस्तु सर्वेषामधिकारतः  ॥ ७.१,३२.७\nस चायं परमो धर्मः परधर्मस्य साधनम्  ॥ ७.१,३२.८\nधर्मशास्त्रादिभिस्सम्यक्सांग एवोपबृंहितः  ॥ ७.१,३२.८\nशैवो यः परमो धर्मः श्रेष्ठानुष्ठानशब्दितः  ॥ ७.१,३२.९\nइतिहासपुराणाभ्यां कथंचिदुपबृंहितः  ॥ ७.१,३२.९\nशैवागमैस्तु संपन्नः सहांगोपांविस्तरः  ॥ ७.१,३२.१०\nतत्संस्काराधिकारैश्च सम्यगेवोपबृंहितः  ॥ ७.१,३२.१०\nशैवागमो हि द्विविधः श्रौतो ऽश्रौतश्च संस्कृतः  ॥ ७.१,३२.११\nश्रुतिसारमयः श्रौतस्स्वतंत्र इतरो मतः  ॥ ७.१,३२.११\nस्वतंत्रो दशधा पूर्वं तथाष्टादशधा पुनः  ॥ ७.१,३२.१२\nकामिकादिसमाख्याभिस्सिद्धः सिद्धान्तसंज्ञितः  ॥ ७.१,३२.१२\nश्रुतिसारमयो यस्तु शतकोटिप्रविस्तरः  ॥ ७.१,३२.१३\nपरं पाशुपतं यत्र व्रतं ज्ञानं च कथ्यते  ॥ ७.१,३२.१३\nयुगावर्तेषु शिष्येत योगाचार्यस्वरूपिणा  ॥ ७.१,३२.१४\nतत्रतत्रावतीर्णेन शिवेनैव प्रवर्त्यते  ॥ ७.१,३२.१४\nसंक्षिप्यास्य प्रवक्तारश्चत्वारः परमर्षय  ॥ ७.१,३२.१५\nरुरुर्दधीचो ऽगस्त्यश्च उपमन्युर्महायशाः  ॥ ७.१,३२.१५\nते च पाशुपता ज्ञेयास्संहितानां प्रवर्तकाः  ॥ ७.१,३२.१६\nतत्संततीया गुरवः शतशो ऽथ सहस्रशः  ॥ ७.१,३२.१६\nतत्रोक्तः परमो धर्मश्चर्याद्यात्मा चतुर्विधः  ॥ ७.१,३२.१७\nतेषु पाशुपतो योगः शिवं प्रत्यक्षयेद्दृढम्  ॥ ७.१,३२.१७\nतस्माच्छ्रेष्ठमनुष्ठानं योगः पाशुपतो मतः  ॥ ७.१,३२.१८\nतत्राप्युपायको युक्तो ब्रह्मणा स तु कथ्यते  ॥ ७.१,३२.१८\nनामाष्टकमयो योगश्शिवेन परिकल्पितः  ॥ ७.१,३२.१९\nतेन योगेन सहसा शैवी प्रज्ञा प्रजायते  ॥ ७.१,३२.१९\nप्रज्ञया परमं ज्ञानमचिराल्लभते स्थिरम्  ॥ ७.१,३२.२०\nप्रसीदति शिवस्तस्य यस्य ज्ञानं प्रतिष्ठितम्  ॥ ७.१,३२.२०\nप्रसादात्परमो योगो यः शिवं चापरोक्षयेत् ॥ ७.१,३२.२१\nशिवापरोक्षात्संसारकारणेन वियुज्यते  ॥ ७.१,३२.२१\nततः स्यान्मुक्तसंसारो मुक्तः शिवसमो भवेत् ॥ ७.१,३२.२२\nब्रह्मप्रोक्त इत्युपायः स एव पृथगुच्यते  ॥ ७.१,३२.२२\nशिवो महेश्वरश्चैव रुद्रो विष्णुः पितामहः  ॥ ७.१,३२.२३\nसंसारवैद्यः सर्वज्ञः परमात्मेति मुख्यतः  ॥ ७.१,३२.२३\nनामाष्टकमिदं मुख्यं शिवस्य प्रतिपादकम्  ॥ ७.१,३२.२४\nआद्यन्तु पञ्चकं ज्ञेयं शान्त्यतीताद्यनुक्रमात् ॥ ७.१,३२.२४\nसंज्ञा सदाशिवादीनां पञ्चोपाधिपरिग्रहात् ॥ ७.१,३२.२५\nउपाधिविनिवृत्तौ तु यथास्वं विनिवर्तते  ॥ ७.१,३२.२५\nपदमेव हि तन्नित्यमनित्याः पदिनः स्मृताः  ॥ ७.१,३२.२६\nपदानां प्रतिकृत्तौ तु मुच्यन्ते पदिनो यतः  ॥ ७.१,३२.२६\nपरिवृत्त्यन्तरे भूयस्तत्पदप्राप्तिरुच्यते  ॥ ७.१,३२.२७\nआत्मान्तराभिधानं स्याद्यदाद्यं नाम पञ्चकम्  ॥ ७.१,३२.२७\nअन्यत्तु त्रितयं नाम्नामुपादानादियोगतः  ॥ ७.१,३२.२८\nत्रिविधोपाधिवचनाच्छिव एवानुवर्तते  ॥ ७.१,३२.२८\nअनादिमलसंश्लेषः प्रागभावात्स्वभावतः  ॥ ७.१,३२.२९\nअत्यंतं परिशुद्धात्मेत्यतो ऽयं शिव उच्यते  ॥ ७.१,३२.२९\nअथवाशेषकल्याणगुणैकधन ईश्वरः  ॥ ७.१,३२.३०\nशिव इत्युच्यते सद्भिश्शिवतत्त्वार्थवादिभिः  ॥ ७.१,३२.३०\nत्रयोविंशतितत्त्वेभ्यः प्रकृतिर्हि परा मता  ॥ ७.१,३२.३१\nप्रकृतेस्तु परं प्राहुः पुरुषं पञ्चविंशकम्  ॥ ७.१,३२.३१\nयं वेदादौ स्वरं प्राहुर्वाच्यवाचकभावतः  ॥ ७.१,३२.३२\nवेदैकवेद्ययाथात्म्याद्वेदान्ते च प्रतिष्ठितः  ॥ ७.१,३२.३२\nतस्य प्रकृतिलीनस्य यः परस्स महेश्वरः  ॥ ७.१,३२.३३\nतदधीनप्रवृत्तित्वात्प्रकृतेः पुरुषस्य च  ॥ ७.१,३२.३३\nअथवा त्रिगुणं तत्त्वमुपेयमिदमव्ययम्  ॥ ७.१,३२.३४\nमायान्तु प्रकृतिं विद्यान्मायिनं तु महेश्वरम्  ॥ ७.१,३२.३४\nमायाविक्षोभको ऽनंतो महेश्वरसमन्वयात् ॥ ७.१,३२.३५\nकालात्मा परमात्मादिः स्थूलः सूक्ष्मः प्रकीर्तितः  ॥ ७.१,३२.३५\nरुद्दुःखं दुःखहेतुर्वा तद्रावयति नः प्रभुः  ॥ ७.१,३२.३६\nरुद्र इत्युच्यते सद्भिः शिवः परमकारणम्  ॥ ७.१,३२.३६\nतत्त्वादिभूतपर्यन्तं शरीरादिष्वतन्द्रितः  ॥ ७.१,३२.३७\nव्याप्याधितिष्ठति शिवस्ततो रुद्र इतस्ततः  ॥ ७.१,३२.३७\nजगतः पितृभूतानां शिवो मूर्त्यात्मनामपि  ॥ ७.१,३२.३८\nपितृभावेन सर्वेषां पितामह उदीरितः  ॥ ७.१,३२.३८\nनिदानज्ञो यथा वैद्यो रोगस्य विनिवर्तकः  ॥ ७.१,३२.३९\nउपायैर्भेषजैस्तद्वल्लयभोगाधिकारतः  ॥ ७.१,३२.३९\nसंसारस्येश्वरो नित्यं समूलस्य निवर्तकः  ॥ ७.१,३२.४०\nसंसारवैद्य इत्युक्तः सर्वतत्त्वार्थवेदिभिः  ॥ ७.१,३२.४०\nदशार्थज्ञानसिद्ध्यर्थमिन्द्रियेष्वेषु सत्स्वपि  ॥ ७.१,३२.४१\nत्रिकालभाविनो भावान्स्थूलान्सूक्ष्मानशेषतः  ॥ ७.१,३२.४१\nअणवो नैव जानन्ति माययैव मलावृताः  ॥ ७.१,३२.४२\nअसत्स्वपि च सर्वेषु सर्वार्थज्ञानहेतुषु  ॥ ७.१,३२.४२\nयद्यथावस्थितं वस्तु तत्तथैव सदाशिवः  ॥ ७.१,३२.४३\nअयत्नेनैव जानाति तस्मात्सर्वज्ञ उच्यते  ॥ ७.१,३२.४३\nसर्वात्मा परमैरेभिर्गुणैर्नित्यसमन्वयात् ॥ ७.१,३२.४४\nस्वस्मात्परात्मविरहात्परमात्मा शिवः स्वयम्  ॥ ७.१,३२.४४\nनामाष्टकमिदं चैव लब्ध्वाचार्यप्रसादतः  ॥ ७.१,३२.४५\nनिवृत्त्यादिकलाग्रन्थिं शिवाद्यैः पञ्चनामभिः  ॥ ७.१,३२.४५\nयथास्वं क्रमशश्छित्वा शोधयित्वा यथागुणम्  ॥ ७.१,३२.४६\nगुणितैरेव सोद्धातैरनिरुद्धैरथापि वा  ॥ ७.१,३२.४६\nहृत्कण्ठतालुभ्रूमध्यब्रह्मरन्ध्रसमन्विताम्  ॥ ७.१,३२.४७\nछित्त्वा पर्यष्टकाकारं स्वात्मानं च सुषुम्णया  ॥ ७.१,३२.४७\nद्वादशांतःस्थितस्येन्दोर्नीत्वोपरि शिवौजसि  ॥ ७.१,३२.४८\nसंहृत्यं वदनं पश्चाद्यथासंस्करणं लयात् ॥ ७.१,३२.४८\nशाक्तेनामृतवर्षेण संसिक्तायां तनौ पुनः  ॥ ७.१,३२.४९\nअवतार्य स्वमात्मानममृतात्माकृतिं हृदि  ॥ ७.१,३२.४९\nद्वादशांतःस्थितस्येन्दोः परस्ताच्छ्वेतपंकजे  ॥ ७.१,३२.५०\nसमासीनं महादेवं शंकरम्भक्तवत्सलम्  ॥ ७.१,३२.५०\nअर्धनारीश्वरं देवं निर्मलं मधुराकृतिम्  ॥ ७.१,३२.५१\nशुद्धस्फटिकसंकाशं प्रसन्नं शीतलद्युतिम्  ॥ ७.१,३२.५१\nध्यात्वा हि मानसे देवं स्वस्थचित्तो ऽथ मानवः  ॥ ७.१,३२.५२\nशिवनामाष्टकेनैव भावपुष्पैस्समर्चयेत् ॥ ७.१,३२.५२\nअभ्यर्चनान्ते तु पुनः प्राणानायम्य मानवः  ॥ ७.१,३२.५३\nसम्यक्चित्तं समाधाय शार्वं नामाष्टकं जपेत् ॥ ७.१,३२.५३\nनाभौ चाष्टाहुतीर्हुत्वा पूर्णाहुत्या नमस्ततः  ॥ ७.१,३२.५४\nअष्टपुष्पप्रदानेन कृत्वाभ्यर्चनमंतिमम्  ॥ ७.१,३२.५४\nनिवेदयेत्स्वमात्मानं चुलुकोदकवर्त्मना  ॥ ७.१,३२.५५\nएवं कृत्वा चिरादेव ज्ञानं पाशुपतं शुभम्  ॥ ७.१,३२.५५\nलभते तत्प्रतिष्ठां च वृत्तं चानुत्तमं तथा  ॥ ७.१,३२.५६\nयोगं च परमं लब्ध्वा मुच्यते नात्र संशयः  ॥ ७.१,३२.५६"
  }
]
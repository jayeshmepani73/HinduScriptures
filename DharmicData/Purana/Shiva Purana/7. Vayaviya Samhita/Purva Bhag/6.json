[
  {
    "text": "मुनय ऊचुः\nयो ऽयं पशुरिति प्रोक्तो यश्च पाश उदाहृतः  ॥ ७.१,६.१\nआभ्यां विलक्षणः कश्चित्कोयमस्ति तयोः पतिः  ॥ ७.१,६.१\nवायुरुवाच\nअस्ति कश्चिदपर्यंतरमणीयगुणाश्रयः  ॥ ७.१,६.२\nपतिर्विश्वस्य निर्माता पशुपाशविमोचनः  ॥ ७.१,६.२\nअभावे तस्य विश्वस्य सृष्टिरेषा कथं भवेत् ॥ ७.१,६.३\nअचेतनत्वादज्ञानादनयोः पशुपाशयोः  ॥ ७.१,६.३\nप्रधानपरमाण्वादि यावत्किंचिदचेतनम्  ॥ ७.१,६.४\nतत्कर्तृकं स्वयं दृष्टं बुद्धिमत्कारणं विना  ॥ ७.१,६.४\nजगच्च कर्तृसापेक्षं कार्यं सावयवं यतः  ॥ ७.१,६.५\nतस्मात्कार्यस्य कर्तृत्वं पत्युर्न पशुपाशयोः  ॥ ७.१,६.५\nपशोरपि च कर्तृत्वं पत्युः प्रेरणपूर्वकम्  ॥ ७.१,६.६\nअयथाकरणज्ञानमंधस्य गमनं यथा  ॥ ७.१,६.६\nआत्मानं च पृथङ्मत्वा प्रेरितारं ततः पृथक् ॥ ७.१,६.७\nअसौ जुष्टस्ततस्तेन ह्यमृतत्वाय कल्पते  ॥ ७.१,६.७\nपशोः पाशस्य पत्युश्च तत्त्वतो ऽस्ति पदं परम्  ॥ ७.१,६.८\nब्रह्मवित्तद्विदित्वैव योनिमुक्तो भविष्यति  ॥ ७.१,६.८\nसंयुक्तमेतद्द्वितयं क्षरमक्षरमेव च  ॥ ७.१,६.९\nव्यक्ताव्यक्तं बिभर्तीशो विश्वं विश्वविमोचकः  ॥ ७.१,६.९\nभोक्ता भोग्यं प्रेरयिता मंतव्यं त्रिविधं स्मृतम्  ॥ ७.१,६.१०\nनातः परं विजानद्भिर्वेदितव्यं हि किंचनः  ॥ ७.१,६.१०\nतिलेषु वा यथा तैलं दध्नि वा सर्पिरर्पितम्  ॥ ७.१,६.११\nयथापः स्रोतसि व्याप्ता यथारण्यां हुताशनः  ॥ ७.१,६.११\nएवमेव महात्मानमात्मन्यात्मविलक्षणम्  ॥ ७.१,६.१२\nसत्येन तपसा चैव नित्ययुक्तो ऽनुपश्यति  ॥ ७.१,६.१२\nय एको जालवानीश ईशानीभिस्स्वशक्तिभिः  ॥ ७.१,६.१३\nसर्वांल्लोकानिमान् कृत्वा एक एव स ईशते १  ॥ ७.१,६.१३\nएक एव तदा रुद्रो न द्वितीयो ऽस्ति कश्चन  ॥ ७.१,६.१४\nसंसृज्य विश्वभुवनं गोप्ता ते संचुकोच यः  ॥ ७.१,६.१४\nविश्वतश्चक्षुरेवायमुतायं विश्वतोमुखः  ॥ ७.१,६.१५\nतथैव विश्वतोबाहुविश्वतः पादसंयुतः  ॥ ७.१,६.१५\nद्यावाभूमी च जनयन् देव एको महेश्वरः  ॥ ७.१,६.१६\nस एव सर्वदेवानां प्रभवश्चोद्भवस्तथा  ॥ ७.१,६.१६\nहिरण्यगर्भं देवानां प्रथमं जनयेदयम्  ॥ ७.१,६.१७\nविश्वस्मादधिको रुद्रो महर्षिरिति हि श्रुतिः  ॥ ७.१,६.१७\nवेदाहमेतं पुरुषं महांतममृतं ध्रुवम्  ॥ ७.१,६.१८\nआदित्यवर्णं तमसः परस्तात्संस्थितं प्रभुम्  ॥ ७.१,६.१८\nअस्मान्नास्ति परं किंचिदपरं परमात्मनः  ॥ ७.१,६.१९\nनाणीयो ऽस्ति न च ज्यायस्तेन पूर्णमिदं जगत् ॥ ७.१,६.१९\nसर्वाननशिरोग्रीवः सर्वभूतगुहाशयः  ॥ ७.१,६.२०\nसर्वव्यापी च भगवांस्तस्मात्सर्वगतश्शिवः  ॥ ७.१,६.२०\nसर्वतः पाणिपादो ऽयं सर्वतो ऽक्षिशिरोमुखः  ॥ ७.१,६.२१\nसर्वतः श्रुतिमांल्लोके सर्वमावृत्य तिष्ठति  ॥ ७.१,६.२१\nसर्वेन्द्रियगुणाभासस्सर्वेन्द्रियविवर्जितः  ॥ ७.१,६.२२\nसर्वस्य प्रभुरीशानः सर्वस्य शरणं सुहृत् ॥ ७.१,६.२२\nअचक्षुरपि यः पश्यत्यकर्णो ऽपि शृणोति यः  ॥ ७.१,६.२३\nसर्वं वेत्ति न वेत्तास्य तमाहुः पुरुषं परम्  ॥ ७.१,६.२३\nअणोरणीयान्महतो महीयानयमव्ययः  ॥ ७.१,६.२४\nगुहायां निहितश्चापि जंतोरस्य महेश्वरः  ॥ ७.१,६.२४\nतमक्रतुं क्रतुप्रायं महिमातिशयान्वितम्  ॥ ७.१,६.२५\nधातुः प्रसादादीशानं वीतशोकः प्रपश्यति  ॥ ७.१,६.२५\nवेदाहमेनमजरं पुराणं सर्वगं विभुम्  ॥ ७.१,६.२६\nनिरोधं जन्मनो यस्य वदंति ब्रह्मवादिनः  ॥ ७.१,६.२६\nएको ऽपि त्रीनिमांल्लोकान् बहुधा शक्तियोगतः  ॥ ७.१,६.२७\nविदधाति विचेत्यंते १ विश्वमादौ महेश्वरः  ॥ ७.१,६.२७\nविश्वधात्रीत्यजाख्या च शैवी चित्रा कृतिः परा  ॥ ७.१,६.२८\nतामजां लोहितां शुक्लां कृष्णामेकां त्वजः प्रजाम्  ॥ ७.१,६.२८\nजनित्रीमनुशेते ऽन्योजुषमाणस्स्वरूपिणीम्  ॥ ७.१,६.२९\nतामेवाजामजो ऽन्यस्तु भक्तभोगा जहाति च  ॥ ७.१,६.२९\nद्वौ सुपर्णौ च सयुजौ समानं वृक्षमास्थितौ  ॥ ७.१,६.३०\nएको ऽत्ति पिप्पलं स्वादु परो ऽनश्नन् प्रपश्यति  ॥ ७.१,६.३०\nवृक्षेस्मिन् पुरुषो मग्नो गुह्यमानश्च शोचति  ॥ ७.१,६.३१\nजुष्टमन्यं यदा पश्येदीशं परमकारणम्  ॥ ७.१,६.३१\nतदास्य महिमानं च वीतशोकस्सुखी भवेत् ॥ ७.१,६.३२\nछंदांसि यज्ञाः ऋतवो यद्भूतं भव्यमेव च  ॥ ७.१,६.३२\nमायी विश्वं सृजत्यस्मिन्निविष्टो मायया परः  ॥ ७.१,६.३३\nमायां तु प्रकृतिं विद्यान्मायिनं तु महेश्वरम्  ॥ ७.१,६.३३\nतस्यास्त्ववयवैरेव व्याप्तं सर्वमिदं जगत् ॥ ७.१,६.३४\nसूक्ष्मातिसूक्ष्ममीशानं कललस्यापि मध्यतः  ॥ ७.१,६.३४\nस्रष्टारमपि विश्वस्य वेष्टितारं च तस्य तु  ॥ ७.१,६.३५\nशिवमेवेश्वरं ज्ञात्वा शांतिमत्यंतमृच्छति  ॥ ७.१,६.३५\nस एव कालो गोप्ता च विश्वस्याधिपतिः प्रभुः  ॥ ७.१,६.३६\nतं विश्वाधिपतिं ज्ञात्वा मृत्युपाशात्प्रमुच्यते  ॥ ७.१,६.३६\nघृतात्परं मंडमिव सूक्ष्मं ज्ञात्वा स्थितं प्रभुम्  ॥ ७.१,६.३७\nसर्वभूतेषु गूढं च सर्वपापैः प्रमुच्यते  ॥ ७.१,६.३७\nएष एव परो देवो विश्वकर्मा महेश्वरः  ॥ ७.१,६.३८\nहृदये संनिविष्टं तं ज्ञात्वैवामृतमश्नुते  ॥ ७.१,६.३८\nयदा समस्तं न दिवा न रात्रिर्न सदप्यसत् ॥ ७.१,६.३९\nकेवलश्शिव एवैको यतः प्रज्ञा पुरातनी  ॥ ७.१,६.३९\nनैनमूर्ध्वं न तिर्यक्च न मध्यं पर्यजिग्रहत् ॥ ७.१,६.४०\nन तस्य प्रतिमा चास्ति यस्य नाम महद्यशः  ॥ ७.१,६.४०\nअजातमिममेवैके बुद्धा जन्मनि भीरवः  ॥ ७.१,६.४१\nरुद्रस्यास्य प्रपद्यंते रक्षार्थं दक्षिणं सुखम्  ॥ ७.१,६.४१\nद्वे अक्षरे ब्रह्मपरे त्वनंते समुदाहृते  ॥ ७.१,६.४२\nविद्याविद्ये समाख्याते निहिते यत्र गूढवत् ॥ ७.१,६.४२\nक्षरं त्वविद्या ह्यमृतं विद्येति परिगीयते  ॥ ७.१,६.४३\nते उभे ईशते यस्तु सो ऽन्यः खलु महेश्वरः  ॥ ७.१,६.४३\nएकैकं बहुधा जालं विकुर्वन्नेकवच्च यः  ॥ ७.१,६.४४\nसर्वाधिपत्यं कुरुते सृष्ट्वा सर्वान् प्रतापवान्  ॥ ७.१,६.४४\nदिश ऊर्ध्वमधस्तिर्यक्भासयन् भ्राजते स्वयम्  ॥ ७.१,६.४५\nयो निःस्वभावादप्येको वरेण्यस्त्वधितिष्ठति  ॥ ७.१,६.४५\nस्वभाववाचकान् सर्वान् वाच्यांश्च परिणामयन्  ॥ ७.१,६.४६\nगुणांश्च भोग्यभोक्तृत्वे तद्विश्वमधितिष्ठति  ॥ ७.१,६.४६\nते वै गुह्योपणिषदि गूढं ब्रह्म परात्परम्  ॥ ७.१,६.४७\nब्रह्मयोनिं जगत्पूर्वं विदुर्देवा महर्षयः  ॥ ७.१,६.४७\nभावग्राह्यमनीहाख्यं भावाभावकरं शिवम्  ॥ ७.१,६.४८\nकलासर्गकरं देवं ये विदुस्ते जहुस्तनुम्  ॥ ७.१,६.४८\nस्वभावमेके मन्यंते कालमेके विमोहिताः  ॥ ७.१,६.४९\nदेवस्य महिमा ह्येष येनेदं भ्राम्यते जगत् ॥ ७.१,६.४९\nयेनेदमावृतं नित्यं कालकालात्मना यतः  ॥ ७.१,६.५०\nतेनेरितमिदं कर्म भूतैः सह विवर्तते  ॥ ७.१,६.५०\nतत्कर्म भूयशः कृत्वा विनिवृत्य च भूयशः  ॥ ७.१,६.५१\nतत्त्वस्य सह तत्त्वेन योगं चापि समेत्य वै  ॥ ७.१,६.५१\nअष्टाभिश्च त्रिभिश्चैवं द्वाभ्यां चैकेन वा पुनः  ॥ ७.१,६.५२\nकालेनात्मगुणैश्चापि कृत्स्नमेव जगत्स्वयम्  ॥ ७.१,६.५२\nगुणैरारभ्य कर्माणि स्वभावादीनि योजयेत् ॥ ७.१,६.५३\nतेषामभावे नाशः स्यात्कृतस्यापि च कर्मणः  ॥ ७.१,६.५३\nकर्मक्षये पुनश्चान्यत्ततो याति स तत्त्वतः  ॥ ७.१,६.५४\nस एवादिस्स्वयं योगनिमित्तं भोक्तृभोगयोः  ॥ ७.१,६.५४\nपरस्त्रिकालादकलस्स एव परमेश्वरः  ॥ ७.१,६.५५\nसर्ववित्त्रिगुणाधीशो ब्रह्मसाक्षात्परात्परः  ॥ ७.१,६.५५\nतं विश्वरूपमभवं भवमीड्यं प्रजापतिम्  ॥ ७.१,६.५६\nदेवदेवं जगत्पूज्यं स्वचित्तस्थमुपास्महे  ॥ ७.१,६.५६\nकालादिभिः परो यस्मात्प्रपञ्चः परिवर्तते  ॥ ७.१,६.५७\nधर्मावहं पापनुदं भोगेशं विश्वधाम च  ॥ ७.१,६.५७\nतमीश्वराणां परमं महेश्वरं तं देवतानां परमं च दैवतम्  ॥ ७.१,६.५८\nपतिं पतीनां परमं परस्ताद्विदाम देवं भुवनेश्वरेश्वरम्  ॥ ७.१,६.५८\nन तस्य विद्येत कार्यं कारणं च न विद्यते  ॥ ७.१,६.५९\nन तत्समो ऽधिकश्चापि क्वचिज्जगति दृश्यते  ॥ ७.१,६.५९\nपरास्य विविधा शक्तिः श्रुतौ स्वाभाविकी श्रुता  ॥ ७.१,६.६०\nज्ञानं बलं क्रिया चैव याभ्यो विश्वमिदं कृतम्  ॥ ७.१,६.६०\nतस्यास्ति पतिः कश्चिन्नैव लिंगं न चेशिता  ॥ ७.१,६.६१\nकारणं कारणानां च स तेषामधिपाधिपः  ॥ ७.१,६.६१\nन चास्य जनिता कश्चिन्न च जन्म कुतश्चन  ॥ ७.१,६.६२\nन जन्महेतवस्तद्वन्मलमायादिसंज्ञकाः  ॥ ७.१,६.६२\nस एकस्सर्वभूतेषु गूढो व्याप्तश्च विश्वतः  ॥ ७.१,६.६३\nसर्वभूतांतरात्मा च धर्माध्यक्षस्स कथ्यते  ॥ ७.१,६.६३\nसर्वभूताधिवासश्च साक्षी चेता च निर्गुणः  ॥ ७.१,६.६४\nएको वशी निष्क्रियाणां बहूनां विवशात्मनाम्  ॥ ७.१,६.६४\nनित्यानामप्यसौ नित्यश्चेतनानां च चेतनः  ॥ ७.१,६.६५\nएको बहूनां चाकामः कामानीशः प्रयच्छति  ॥ ७.१,६.६५\nसांख्ययोगाधिगम्यं यत्कारणं जगतां पतिम्  ॥ ७.१,६.६६\nज्ञात्वा देवं पशुः पाशैस्सर्वैरेव विमुच्यते  ॥ ७.१,६.६६\nविश्वकृद्विश्ववित्स्वात्मयोनिज्ञः कालकृद्गुणी  ॥ ७.१,६.६७\nप्रधानः क्षेत्रज्ञपतिर्गुणेशः पाशमोचकः  ॥ ७.१,६.६७\nब्रह्माणं विदधे पूर्वं वेदांश्चोपादिशत्स्वयम्  ॥ ७.१,६.६८\nयो देवस्तमहं बुद्ध्वा स्वात्मबुद्धिप्रसादतः  ॥ ७.१,६.६८\nमुमुक्षुरस्मात्संसारात्प्रपद्ये शरणं शिवम्  ॥ ७.१,६.६९\nनिष्फलं निष्क्रियं शांतं निरवद्यं निरंजनम्  ॥ ७.१,६.६९\nअमृतस्य परं सेतुं दग्धेंधनमिवानिलम्  ॥ ७.१,६.७०\nयदा चर्मवदाकाशं वेष्टयिष्यंति मानवाः  ॥ ७.१,६.७०\nतदा शिवमविज्ञाय दुःखस्यांतो भविष्यति  ॥ ७.१,६.७१\nतपःप्रभावाद्देवस्य प्रसादाच्च महर्षयः  ॥ ७.१,६.७२\nअत्याश्रमोचितज्ञानं पवित्रं पापनाशनम्  ॥ ७.१,६.७२\nवेदांते परमं गुह्यं पुराकल्पप्रचोदितम्  ॥ ७.१,६.७३\nब्रह्मणो वदनाल्लब्धं मयेदं भाग्यगौरवात् ॥ ७.१,६.७३\nनाप्रशांताय दातव्यमेतज्ज्ञानमनुत्तमम्  ॥ ७.१,६.७४\nन पुत्रायाशुवृत्ताय नाशिष्याय च सर्वथा  ॥ ७.१,६.७४\nयस्य देवे पराभक्तिर्यथा देवे तथा गुरौ  ॥ ७.१,६.७५\nतस्यैते कथिताह्यर्थाः प्रकाशंते महात्मनः  ॥ ७.१,६.७५\nअतश्च संक्षेपमिदं शृणुध्वं शिवः परस्तात्प्रकृतेश्च पुंसः  ॥ ७.१,६.७६\nस सर्गकाले च करोति सर्वं संहारकाले पुनराददाति  ॥ ७.१,६.७६"
  }
]
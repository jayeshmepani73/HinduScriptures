[
  {
    "text": "वायुरुवाच\nनिवेदयामि जगतो वागर्थात्म्यं कृतं यथा  ॥ १\nषडध्ववेदनं सम्यक्समासान्न तु विस्तरात् ॥ १\nनास्ति कश्चिदशब्दार्थो नापि शब्दो निरर्थकः  ॥ २\nततो हि समये शब्दस्सर्वस्सर्वार्थबोधकः  ॥ २\nप्रकृतेः परिणामो ऽयं द्विधा शब्दार्थभावना  ॥ ३\nतामाहुः प्राकृतीं मूर्तिं शिवयोः परमात्मनोः  ॥ ३\nशब्दात्मिका विभूतिर्या सा त्रिधा कथ्यते बुधैः  ॥ ४\nस्थूला सूक्ष्मा परा चेति स्थूला या श्रुतिगोचरा  ॥ ४\nसूक्ष्मा चिन्तामयी प्रोक्ता चिंतया रहिता परा  ॥ ५\nया शक्तिः सा परा शक्तिश्शिवतत्त्वसमाश्रया  ॥ ५\nज्ञानशक्तिसमायोगादिच्छोपोद्बलिका तथा  ॥ ६\nसर्वशक्तिसमष्ट्यात्मा शक्तितत्त्वसमाख्यया  ॥ ६\nसमस्तकार्यजातस्य मूलप्रकृतितां गता  ॥ ७\nसैव कुण्डलिनी माया शुद्धाध्वपरमा सती  ॥ ७\nसा विभागस्वरूपैव षडध्वात्मा विजृंभते  ॥ ८\nतत्र शब्दास्त्रयो ऽध्वानस्त्रयश्चार्थाः समीरिताः  ॥ ८\nसर्वेषामपि वै पुंसां नैजशुद्ध्यनुरूपतः  ॥ ९\nलयभोगाधिकारास्स्युस्सर्वतत्त्वविभागतः  ॥ ९\nकलाभिस्तानि तत्त्वानि व्याप्तान्येव यथातथम्  ॥ १०\nपरस्याः प्रकृतेरादौ पञ्चधा परिणामतः  ॥ १०\nकलाश्च ता निवृत्त्याद्याः पर्याप्ता इति निश्चयः  ॥ ११\nमंत्राध्वा च पदाध्वा च वर्णाध्वा चेति शब्दतः  ॥ ११\nभुवनाध्वा च तत्त्वाध्वा कलाध्वा चार्थतः क्रमात् ॥ १२\nअत्रान्योन्यं च सर्वेषां व्याप्यव्यापकतोच्यते  ॥ १२\nमंत्राः सर्वैः पदैर्व्याप्ता वाक्यभावात्पदानि च  ॥ १३\nवर्णैर्वर्णसमूहं हि पदमाहुर्विपश्चितः  ॥ १३\nवर्णास्तु भुवनैर्व्याप्तास्तेषां तेषूपलंभनात् ॥ १४\nभुवनान्यपि तत्त्वौघैरुत्पत्त्यांतर्बहिष्क्रमात् ॥ १४\nव्याप्तानि कारणैस्तत्त्वैरारब्धत्वादनेकशः  ॥ १५\nअंतरादुत्थितानीह भुवनानि तु कानिचित् ॥ १५\nपौराणिकानि चान्यानि विज्ञेयानि शिवागमे  ॥ १६\nसांख्ययोगप्रसिद्धानि तत्त्वान्यपि च कानिचित् ॥ १६\nशिवशास्त्रप्रसिद्धानि ततोन्यान्यपि कृत्स्नशः  ॥ १७\nकलाभिस्तानि तत्त्वानि व्याप्तान्येव यथातथम्  ॥ १७\nपरस्याः प्रकृतेरादौ पञ्चधा परिणामतः  ॥ १८\nकलाश्च ता निवृत्त्याद्या व्याप्ताः पञ्च यथोत्तरम्  ॥ १८\nव्यापिकातः परा शक्तिरविभक्ता षडध्वनाम्  ॥ १९\nपरप्रकृतिभावस्य तत्सत्त्वाच्छिवतत्त्वतः  ॥ १९\nशक्त्यादि च पृथिव्यन्तं शिवतत्त्वसमुद्भवम्  ॥ २०\nव्याप्तमेकेन तेनैव मृदा कुंभादिकं यथा  ॥ २०\nशैवं तत्परमं धाम यत्प्राप्यं षड्भिरध्वभिः  ॥ २१\nव्यापिका ऽव्यापिका शक्तिः पञ्चतत्त्वविशोधनात् ॥ २१\nनिवृत्त्या रुद्रपर्यन्तं स्थितिरण्डस्य शोध्यते  ॥ २२\nप्रतिष्ठया तदूर्ध्वं तु यावदव्यक्तगोचरम्  ॥ २२\nतदूर्ध्वं विद्यया मध्ये यावद्विश्वेश्वरावधि  ॥ २३\nशान्त्या तदूर्ध्वं मध्वान्ते विशुद्धिः शान्त्यतीतया  ॥ २३\nयामाहुः परमं व्योम परप्रकृतियोगतः  ॥ २४\nएतानि पञ्चतत्त्वानि यैर्व्याप्तमखिलं जगत् ॥ २४\nतत्रैव सर्वमेवेदं द्रष्टव्यं खलु साधकैः  ॥ २५\nअध्वव्याप्तिमविज्ञाय शुद्धिं यः कर्तुमिच्छति  ॥ २५\nस विप्रलम्भकः शुद्धेर्नालम्प्रापयितुं फलम्  ॥ २६\nवृथा परिश्रमस्तस्य निरयायैव केवलम्  ॥ २६\nशक्तिपातसमायोगादृते तत्त्वानि तत्त्वतः  ॥ २७\nतद्व्याप्तिस्तद्विवृद्धिश्च ज्ञातुमेवं न शक्यते  ॥ २७\nशक्तिराज्ञा परा शैवी चिद्रूपा मरमेश्वरी  ॥ २८\nशिवो ऽधितिष्ठत्यखिलं यया कारणभूतया  ॥ २८\nनात्मनो नैव मायैषा न विकारो विचारतः  ॥ २९\nन बंधो नापि मुक्तिश्च बंधमुक्तिविधायिनी  ॥ २९\nसर्वैश्वर्यपराकाष्टा शिवस्य व्यभिचारिणी  ॥ ३०\nसमानधर्मिणी तस्य तैस्तैर्भावैर्विशेषतः  ॥ ३०\nस तयैव गृही सापि तेनैव गृहिणी सदा  ॥ ३१\nतयोरपत्यं यत्कार्यं परप्रकृतिजं जगत् ॥ ३१\nस कर्ता कारणं सेति तयोर्भेदो व्यवस्थितः  ॥ ३२\nएक एव शिवः साक्षाद्द्विधा ऽसौ समवस्थितः  ॥ ३२\nस्त्रीपुंसभावेन तयोर्भेद इत्यपि केचन  ॥ ३३\nअपरे तु परा शक्तिः शिवस्य समवायिनी  ॥ ३३\nप्रभेव भानोश्चिद्रूपा भिन्नैवेति व्यवस्थितः  ॥ ३४\nतस्माच्छिवः परो हेतुस्तस्याज्ञा परमेश्वरी  ॥ ३४\nतयैव प्रेरिता शैवी मूलप्रकृतिरव्यया  ॥ ३५\nमहामाया च माया च प्रकृतिस्त्रिगुणेति च  ॥ ३५\nत्रिविधा कार्यवेधेन सा प्रसूते षडध्वनः  ॥ ३६\nस वागर्थमयश्चाध्वा षड्विधो निखिलं जगत् ॥ ३६\nअस्यैव विस्तरं प्राहुः शास्त्रजातमशेषतः  ॥ ३७"
  }
]
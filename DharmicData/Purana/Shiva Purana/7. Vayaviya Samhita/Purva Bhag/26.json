[
  {
    "text": "वायुरुवाच\nउत्पाद्य कौशिकीं गौरी ब्रह्मणे प्रतिपाद्य ताम्  ॥ ७.१,२६.१\nतस्य प्रत्युपकाराय पितामहमथाब्रवीत् ॥ ७.१,२६.१\nदेव्युवाच\nदृष्टः किमेष भवता शार्दूलो मदुपाश्रयः  ॥ ७.१,२६.२\nअनेन दुष्टसत्त्वेभ्यो रक्षितं मत्तपोवनम्  ॥ ७.१,२६.२\nमय्यर्पितमना एष भजते मामनन्यधीः  ॥ ७.१,२६.३\nअस्य संरक्षणादन्यत्प्रियं मम न विद्यते  ॥ ७.१,२६.३\nभवितव्यमनेनातो ममान्तःपुरचारिणा  ॥ ७.१,२६.४\nगणेश्वरपदं चास्मै प्रीत्या दास्यति शंकरः  ॥ ७.१,२६.४\nएनमग्रेसरं कृत्वा सखीभिर्गन्तुमुत्सहे  ॥ ७.१,२६.५\nप्रदीयतामनुज्ञा मे प्रजानां पतिना १ त्वया  ॥ ७.१,२६.५\nइत्युक्तः प्रहसन्ब्रह्मा देवीम्मुग्धामिव स्मयन्  ॥ ७.१,२६.६\nतस्य तीव्रैः पुरावृत्तैर्दौरात्म्यं समवर्णयत्१  ॥ ७.१,२६.६\nब्रह्मोवाच\nपशौ देवि मृगाः क्रूराः क्व च ते ऽनुग्रहः शुभः  ॥ ७.१,२६.७\nआशीविषमुखे साक्षादमृतं किं निषिच्यते  ॥ ७.१,२६.७\nव्याघ्रमात्रेण सन्नेष दुष्टः को ऽपि निशाचरः  ॥ ७.१,२६.८\nअनेन भक्षिता गावो ब्राह्मणाश्च तपोधनाः  ॥ ७.१,२६.८\nतर्पयंस्तान्यथाकामं कामरूपी चरत्यसौ  ॥ ७.१,२६.९\nअवश्यं खलु भोक्तव्यं फलं पापस्य कर्मणः  ॥ ७.१,२६.९\nअतः किं कृपया कृत्यमीदृशेषु दुरात्मसु  ॥ ७.१,२६.१०\nअनेन देव्याः किं कृत्यं प्रकृत्या कलुषात्मना  ॥ ७.१,२६.१०\nदेव्युवाच\nयदुक्तं भवता सर्वं तथ्यमस्त्वयमीदृशः  ॥ ७.१,२६.११\nतथापि मां प्रपन्नो ऽभून्न त्याज्यो मामुपाश्रितः  ॥ ७.१,२६.११\nब्रह्मोवाच\nअस्य भक्तिमविज्ञाय प्राग्वृत्तं ते निवेदितम्  ॥ ७.१,२६.१२\nभक्तिश्चेदस्य किं पापैर्न ते भक्तः प्रणश्यति  ॥ ७.१,२६.१२\nपुण्यकर्मापि किं कुर्यात्त्वदीयाज्ञानपेक्षया  ॥ ७.१,२६.१३\nअजा प्रज्ञा पुराणी च त्वमेव परमेश्वरी  ॥ ७.१,२६.१३\nत्वदधीना हि सर्वेषां बंधमोक्षव्यवस्थितिः  ॥ ७.१,२६.१४\nत्वदृते परमा शक्तिः संसिद्धिः कस्य कर्मणा  ॥ ७.१,२६.१४\nत्वमेव विविधा शक्तिः भवानामथ वा स्वयम्  ॥ ७.१,२६.१५\nअशक्तः कर्मकरणे कर्ता वा किं करिष्यति  ॥ ७.१,२६.१५\nविष्णोश्च मम चान्येषां देवदानवरक्षसाम्  ॥ ७.१,२६.१६\nतत्तदैश्वर्यसम्प्राप्त्यै तवैवाज्ञा हि कारणम्  ॥ ७.१,२६.१६\nअतीताः खल्वसंख्याता ब्रह्माणो हरयो भवाः  ॥ ७.१,२६.१७\nअनागतास्त्वसंख्यातास्त्वदाज्ञानुविधायिनः  ॥ ७.१,२६.१७\nत्वामनाराध्य देवेशि पुरुषार्थचतुष्टयम्  ॥ ७.१,२६.१८\nलब्धुं न शक्यमस्माभिरपि सर्वैः सुरोत्तमैः  ॥ ७.१,२६.१८\nव्यत्यासो ऽपि भवेत्सद्यो ब्रह्मत्वस्थावरत्वयोः  ॥ ७.१,२६.१९\nसुकृतं दुष्कृतं चापि त्वयेव स्थापितं यतः  ॥ ७.१,२६.१९\nत्वं हि सर्वजगद्भर्तुश्शिवस्य परमात्मनः  ॥ ७.१,२६.२०\nअनादिमध्यनिधना शक्तिराद्या सनातनी  ॥ ७.१,२६.२०\nसमस्तलोकयात्रार्थं मूर्तिमाविश्य कामपि  ॥ ७.१,२६.२१\nक्रीडसे २ विविधैर्भावैः कस्त्वां जानाति तत्त्वतः  ॥ ७.१,२६.२१\nअतो दुष्कृतकर्मापि व्याघ्रो ऽयं त्वदनुग्रहात् ॥ ७.१,२६.२२\nप्राप्नोतु परमां सिद्धिमत्र कः प्रतिबन्धकः  ॥ ७.१,२६.२२\nइत्यात्मनः परं भावं स्मारयित्वानुरूपतः  ॥ ७.१,२६.२३\nब्रह्मणाभ्यर्थिता गौरी तपसो ऽपि न्यवर्तत  ॥ ७.१,२६.२३\nततो देवीमनुज्ञाप्य ब्रह्मण्यन्तर्हिते सति  ॥ ७.१,२६.२४\nदेवीं च मातरं दृष्ट्वा मेनां हिमवता सह  ॥ ७.१,२६.२४\nप्रणम्याश्वास्य बहुधा पितरौ विरहासहौ  ॥ ७.१,२६.२५\nतपः प्रणयिनो देवी तपोवनमहीरुहान्  ॥ ७.१,२६.२५\nविप्रयोगशुचेवाग्रे पुष्पबाष्पं विमुंचतः  ॥ ७.१,२६.२६\nतत्तुच्छाखासमारूढविहगो दीरितै रुतैः  ॥ ७.१,२६.२६\nव्याकुलं बहुधा दीनं विलापमिव कुर्वतः  ॥ ७.१,२६.२७\nसखीभ्यः कथयंत्येवं सत्त्वरा भर्तृदर्शने  ॥ ७.१,२६.२७\nपुरस्कृत्य च तं व्याघ्रं स्नेहात्पुत्रमिवौरसम्  ॥ ७.१,२६.२८\nदेहस्य प्रभया चैव दीपयन्ती दिशो दश  ॥ ७.१,२६.२८\nप्रययौ मंदरं गौरी यत्र भर्ता महेश्वरः  ॥ ७.१,२६.२९\nसर्वेषां जगतां धाता कर्ता पाता विनाशकृत् ॥ ७.१,२६.२९"
  }
]
[
  {
    "text": "सूत उवाच\nतस्मिन्देशे महाभागा मुनयश्शंसितव्रताः  ॥ ७.१,४.१\nअर्चयंतो महादेवं सत्रमारेभिरे तदा  ॥ ७.१,४.१\nतच्च सत्रं प्रववृते सर्वाश्चर्यं महर्षिणाम् १  ॥ ७.१,४.२\nविश्वं सिसृक्षमाणानां पुरा विश्वसृजामिव  ॥ ७.१,४.२\nअथ काले गते सत्रे समाप्ते भूरिदक्षिणे  ॥ ७.१,४.३\nपितामहनियोगेन वायुस्तत्रागमत्स्वयम्  ॥ ७.१,४.३\nशिष्यस्स्वयंभुवो देवस्सर्वप्रत्यक्षदृग्वशी  ॥ ७.१,४.४\nआज्ञायां मरुतो यस्य संस्थितास्सप्तसप्तकाः  ॥ ७.१,४.४\nप्रेरयञ्छश्वदंगानि प्राणाद्याभिः स्ववृत्तिभिः  ॥ ७.१,४.५\nसर्वभूतशरीराणां कुरुते यश्च धारणम्  ॥ ७.१,४.५\nअणिमादिभिरष्टाभिरैश्वर्यैश्च समन्वितः  ॥ ७.१,४.६\nतिर्यक्कालादिभिर्मेध्यैर्भुवनानि बिभर्ति यः  ॥ ७.१,४.६\nआकाशयोनिर्द्विगुणः स्पर्शशब्दसमन्वयात् ॥ ७.१,४.७\nतेजसां प्रकृतिश्चेति यमाहुस्तत्त्वचिंतकाः  ॥ ७.१,४.७\nतमाश्रमगतं दृष्ट्वा मुनयो दीर्घसत्रिणः  ॥ ७.१,४.८\nपितामहवचः स्मृत्वा प्रहर्षमतुलं ययुः  ॥ ७.१,४.८\nअभ्युत्थाय ततस्सर्वे प्रणम्यांबरसंभवम्  ॥ ७.१,४.९\nचामीकरमयं तस्मै विष्टरं समकल्पयन्  ॥ ७.१,४.९\nसोपि तत्र समासीनो मुनिभिस्सम्यगर्चितः  ॥ ७.१,४.१०\nप्रतिनंद्य च तान् सर्वान् पप्रच्छ कुशलं ततः  ॥ ७.१,४.१०\nवायुरुवाच\nअत्र वः कुशलं विप्राः कच्चिद्वृत्ते महाक्रतौ  ॥ ७.१,४.११\nकच्चिद्यज्ञहनो दैत्या न बाधेरन्सुरद्विषः  ॥ ७.१,४.११\nप्रायश्चित्तं दुरिष्टं वा न कच्चित्समजायत  ॥ ७.१,४.१२\nस्तोत्रशस्त्रगृहैर्देवान् पित्ःन् पित्र्यैश्च कर्मभिः  ॥ ७.१,४.१२\nकच्चिदभ्यर्च्य युष्माभिर्विधिरासीत्स्वनुष्ठितः  ॥ ७.१,४.१३\nनिवृत्ते च महासत्रे पश्चात्किं वश्चिकीर्षितम्  ॥ ७.१,४.१३\nइत्युक्ता मुनयः सर्वे वायुना शिवभाविना  ॥ ७.१,४.१४\nप्रहृष्टमनसः पूताः प्रत्यूचुर्विनयान्विताः  ॥ ७.१,४.१४\nमुनय ऊचुः\nअद्य नः कुशलं सर्वमद्य साधु भवेत्तपः  ॥ ७.१,४.१५\nअस्मच्छ्रेयोभिवृद्ध्यर्थं भवानत्रागतो यतः  ॥ ७.१,४.१५\nशृणु चेदं पुरावृत्तं तमसाक्रांतमानसैः  ॥ ७.१,४.१६\nउपासितः पुरास्माभिर्विज्ञानार्थं प्रजापतिः  ॥ ७.१,४.१६\nसोप्यस्माननुगृह्याह शरण्यश्शरणागतान्  ॥ ७.१,४.१७\nसर्वस्मादधिको रुद्रो विप्राः परमकारणम्  ॥ ७.१,४.१७\nतमप्रतर्क्यं याथात्म्यं भक्तिमानेव पश्यति  ॥ ७.१,४.१८\nभक्तिश्चास्य प्रसादेन प्रसादादेव निर्वृतिः  ॥ ७.१,४.१८\nतस्मादस्य प्रसादार्थं नैमिषे सत्रयोगतः  ॥ ७.१,४.१९\nयजध्वं दीर्घसत्रेण रुद्रं परमकारणम्  ॥ ७.१,४.१९\nतत्प्रसादेन सत्रांते वायुस्तत्रागमिष्यति  ॥ ७.१,४.२०\nतन्मुखाज्ज्ञानलाभो वस्तत्र श्रेयो भविष्यति  ॥ ७.१,४.२०\nइत्यादिश्य वयं सर्वे प्रेषिता परमेष्ठिना  ॥ ७.१,४.२१\nअस्मिन्देशे महाभाग तवागमनकांक्षिणः  ॥ ७.१,४.२१\nदीर्घसत्रं समासीना दिव्यवर्षसहस्रकम्  ॥ ७.१,४.२२\nअतस्तवागमादन्यत्प्रार्थ्यं नो नास्ति किंचन  ॥ ७.१,४.२२\nइत्याकर्ण्य पुरावृत्तमृषीणां दीर्घसत्रिणाम्  ॥ ७.१,४.२३\nवायुः प्रीतमना भूत्वा तत्रासीन्मुनिसंवृतः  ॥ ७.१,४.२३\nततस्तैर्मुनिभिः पृष्टस्तेषां भावविवृद्धये  ॥ ७.१,४.२४\nसर्गादि शार्वमैश्वर्यं समासाद वदद्विभुः  ॥ ७.१,४.२४"
  }
]
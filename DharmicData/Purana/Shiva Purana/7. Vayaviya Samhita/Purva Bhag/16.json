[
  {
    "text": "वायुरुवाच\nअथ देवो महादेवो महाजलदनादया  ॥ १\nवाचा मधुरगंभीरशिवदश्लक्ष्णवर्णया  ॥ १\nअर्थसंपन्नपदया राजलक्षणयुक्तया  ॥ २\nअशेषविषयारंभरक्षाविमलदक्षया  ॥ २\nमनोहरतरोदारमधुरस्मितपूर्वया  ॥ ३\nसंबभाषे सुसंपीतो विश्वकर्माणमीश्वरः  ॥ ३\nईश्वर उवाच\nवत्स वत्स महाभाग मम पुत्र पितामह  ॥ ४\nज्ञातमेव मया सर्वं तव वाक्यस्य गौरवम्  ॥ ४\nप्रजानामेव बृद्ध्यर्थं तपस्तप्तं त्वयाधुना  ॥ ५\nतपसा ऽनेन तुष्टोस्मि ददामि च तवेप्सितम्  ॥ ५\nइत्युक्त्वा परमोदारं स्वभावमधुरं वचः  ॥ ६\nससर्ज वपुषो भागाद्देवीं देववरो हरः  ॥ ६\nयामाहुर्ब्रह्मविद्वांसो देवीं दिव्यगुणान्विताम्  ॥ ७\nपरस्य परमां शक्तिं भवस्य परमात्मनः  ॥ ७\nयस्यां न खलु विद्यंते जन्म मृत्युजरादयः  ॥ ८\nया भवानी भवस्यांगात्समाविरभवत्किल  ॥ ८\nयस्या वाचो निवर्तन्ते मनसा चेंद्रियैः सह  ॥ ९\nसा भर्तुर्वपुषो भागाज्जातेव समदृश्यत  ॥ ९\nया सा जगदिदं कृत्स्नं महिम्ना व्याप्य तिष्ठति  ॥ १०\nशरीरिणीव स देवी विचित्रं समलक्ष्यत  ॥ १०\nसर्वं जगदिदं चैषा संमोहयति मायया  ॥ ११\nईश्वरात्सैव जाताभूदजाता परमार्थतः  ॥ ११\nन यस्या परमो भावः सुराणामपि गोचरः  ॥ १२\nविश्वामरेश्वरी चैव विभक्ता भर्तुरंगतः  ॥ १२\nतां दृष्ट्वा परमेशानीं सर्वलोकमहेश्वरीम्  ॥ १३\nसर्वज्ञां सर्वगां सूक्ष्मां सदसद्व्यक्तिवर्जिताम्  ॥ १३\nपरमां निखिलं भासा भासयन्तीमिदं जगत् ॥ १४\nप्रणिपत्य महादेवीं प्रार्थयामास वै विराट् ॥ १४\nब्रह्मोवाच\nदेवि देवेन सृष्टो ऽहमादौ सर्वजगन्मयि  ॥ १५\nप्रजासर्गे नियुक्तश्च सृजामि सकलं जगत् ॥ १५\nमनसा निर्मिताः सर्वे देवि देवादयो मया  ॥ १६\nन वृद्धिमुपगच्छन्ति सृज्यमानाः पुनः पुनः  ॥ १६\nमिथुनप्रभवामेव कृत्वा सृष्टिमतः परम्  ॥ १७\nसंवर्धयितुमिच्छामि सर्वा एव मम प्रजाः  ॥ १७\nन निर्गतं पुरा त्वत्तो नारीणां कुलमव्ययम्  ॥ १८\nतेन नारीकुलं स्रष्टुं शक्तिर्मम न विद्यते  ॥ १८\nसर्वासामेव शक्तीनां त्वत्तः खलु समुद्भवः  ॥ १९\nतस्मात्सर्वत्र सर्वेषां सर्वशक्तिप्रदायिनीम्  ॥ १९\nत्वामेव वरदां मायां प्रार्थयामि सुरेश्वरीम्  ॥ २०\nचराचरविवृद्ध्यर्थमंशेनैकेन सर्वगे  ॥ २०\nदक्षस्य मम पुत्रस्य पुत्री भव भवार्दिनि  ॥ २१\nएवं सा याचिता देवी ब्रह्मणा ब्रह्मयोनिना  ॥ २१\nशक्तिमेकां भ्रुवोर्मध्यात्ससर्जात्मसमप्रभाम्  ॥ २२\nतामाह प्रहसन्प्रेक्ष्य देवदेववरो हरः  ॥ २२\nब्रह्माणं तपसाराध्य कुरु तस्य यथेप्सितम्  ॥ २३\nतामाज्ञां परमेशस्य शिरसा प्रतिगृह्य सा  ॥ २३\nब्रह्मणो वचनाद्देवी दक्षस्य दुहिताभवत् ॥ २४\nदत्त्वैवमतुलां शक्तिं ब्रह्मणे ब्रह्मरूपिणीम्  ॥ २४\nविवेश देहं देवस्य देवश्चांतरधीयत  ॥ २५\nतदा प्रभृति लोके ऽस्मिन् स्त्रियां भोगः प्रतिष्ठितः  ॥ २५\nप्रजासृष्टिश्च विप्रेंद्रा मैथुनेन प्रवर्तते  ॥ २६\nब्रह्मापि प्राप सानन्दं सन्तोषं मुनिपुंगवाः  ॥ २६\nएतद्वस्सर्वमाख्यातं देव्याः शक्तिसमुद्भवम्  ॥ २७\nपुण्यवृद्धिकरं श्राव्यं भूतसर्गानुपंगतः  ॥ २७\nय इदं कीर्तयेन्नित्यं देव्याः शक्तिसमुद्भवम्  ॥ २८\nपुण्यं सर्वमवाप्नोति पुत्रांश्च लभते शुभान्  ॥ २८"
  }
]
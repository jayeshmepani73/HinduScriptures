[
  {
    "text": "ऋषय ऊचुः\nदेवी दक्षस्य तनया त्यक्त्वा दाक्षायणी तनुम्  ॥ ७.१,१८.१\nकथं हिमवतः पुत्री मेनायामभवत्पुरा  ॥ ७.१,१८.१\nकथं च निन्दितो रुद्रो दक्षेण च महात्मना  ॥ ७.१,१८.२\nनिमित्तमपि किं तत्र येन स्यान्निंदितो भवः  ॥ ७.१,१८.२\nउत्पन्नश्च कथं दक्षो अभिशापाद्भवस्य तु  ॥ ७.१,१८.३\nचाक्षुषस्यांतरे पूर्वं मनोः प्रब्रूहि मारुत  ॥ ७.१,१८.३\nवायुरुवाव\nशृण्वंतु कथयिष्यामि दक्षस्य लघुचेतसः  ॥ ७.१,१८.४\nवृत्तं पापात्प्रमादाच्च विश्वामरविदूषणम्  ॥ ७.१,१८.४\nपुरा सुरासुराः सर्वे सिद्धाश्च परमर्षयः  ॥ ७.१,१८.५\nकदाचिद्द्रष्टुमीशानं हिमवच्छिखरं ययुः  ॥ ७.१,१८.५\nतदा देवश्च देवी च दिव्यासनगतावुभौ  ॥ ७.१,१८.६\nदर्शनं ददतुस्तेषां देवादीनां द्विजोत्तमाः  ॥ ७.१,१८.६\nतदानीमेव दक्षो ऽपि गतस्तत्र सहामरैः  ॥ ७.१,१८.७\nजामातरं हरं द्रष्टुं द्रष्टुं चात्मसुतां सतीम्  ॥ ७.१,१८.७\nतदात्मगौरवाद्देवो देव्या दक्षे समागते  ॥ ७.१,१८.८\nदेवादिभ्यो विशेषेण न कदाचिदभूत्स्मृतिः  ॥ ७.१,१८.८\nतस्य तस्याः परं भावमज्ञातुश्चापि केवलम्  ॥ ७.१,१८.९\nपुत्रीत्येवं विमूढस्य तस्यां वैरमजायत  ॥ ७.१,१८.९\nततस्तेनैव वैरेण विधिना च प्रचोदितः  ॥ ७.१,१८.१०\nनाजुवाह भवं दक्षो दीक्षितस्तामपि द्विषन्  ॥ ७.१,१८.१०\nअन्याञ्१ आमातरस्सर्वानाहूय स यथाक्रमम्  ॥ ७.१,१८.११\nशतशः पुष्कलामर्चाञ्चकार च पृथक्पृथक् ॥ ७.१,१८.११\nतथा तान्संगताञ्छ्रुत्वा नारदस्य मुखात्तदा  ॥ ७.१,१८.१२\nययौ रुद्राय रुद्राणी विज्ञाप्य भवनं पितुः  ॥ ७.१,१८.१२\nअथ संनिहितं दिव्यं विमानं विश्वतोमुखम्  ॥ ७.१,१८.१३\nलक्षणाढ्यं सुखारोहमतिमात्रमनोहरम्  ॥ ७.१,१८.१३\nतप्तजांबूनदप्रख्यं चित्ररत्नपरिष्कृतम्  ॥ ७.१,१८.१४\nमुक्तामयवितानाग्न्यं स्रग्दामसमलंकृतम्  ॥ ७.१,१८.१४\nतप्तकंचननिर्व्यूहं रत्नस्तंभशतावृतम्  ॥ ७.१,१८.१५\nवज्रकल्पितसोपानं विद्रुमस्तंभतोरणम्  ॥ ७.१,१८.१५\nपुष्पपट्टपरिस्तीर्णं चित्ररत्नमहासनम्  ॥ ७.१,१८.१६\nवज्रजालकिरच्छिद्रमच्छिद्रमणिकुट्टिमम्  ॥ ७.१,१८.१६\nमणिदंडमनोज्ञेन महावृषभलक्ष्मणा  ॥ ७.१,१८.१७\nअलंकृतपुरोभागमब्भ्रशुब्भ्रेण केतुना  ॥ ७.१,१८.१७\nरत्नकंचुकगुप्तांगैश्चित्रवेत्रकपाणिभिः  ॥ ७.१,१८.१८\nअधिष्ठितमहाद्वारमप्रधृष्यैर्गुणेश्वरैः  ॥ ७.१,१८.१८\nमृदंगतालगीतादिवेणुवीणाविशारदैः  ॥ ७.१,१८.१९\nविदग्धवेषभाषैश्च बहुभिः स्त्रीजनैर्वृतम्  ॥ ७.१,१८.१९\nआरुरोह महादेवी सह प्रियसखीजनैः  ॥ ७.१,१८.२०\nचामारव्यञ्जनं तस्या वज्रदंडमनोहरे  ॥ ७.१,१८.२०\nगृहीत्वा रुद्रकन्ये द्वे विवीजतुरुभे शुभे  ॥ ७.१,१८.२१\nतदाचामरयोर्मध्ये देव्या वदनमाबभौ  ॥ ७.१,१८.२१\nअन्योन्यं युध्यतोर्मध्ये हंसयोरिव पंकजम्  ॥ ७.१,१८.२२\nछत्रं शशिनिभं तस्याश्चूडोपरि सुमालिनी  ॥ ७.१,१८.२२\nधृतमुक्तापरिक्षिप्तं बभार प्रेमनिर्भरा  ॥ ७.१,१८.२३\nतच्छत्रमुज्ज्वलं देव्या रुरुचे वदनोपरि  ॥ ७.१,१८.२३\nउपर्यमृतभांडस्य मंडलं शशिनो यथा  ॥ ७.१,१८.२४\nअथ चाग्रे समासीना सुस्मितास्या शुभावती  ॥ ७.१,१८.२४\nअक्षद्यूतविनोदेन रमयामास वै सतीम्  ॥ ७.१,१८.२५\nसुयशाः पादुके देव्याश्शुभे रत्नपरिष्कृते  ॥ ७.१,१८.२५\nस्तनयोरंतरे कृत्वा तदा देवीमसेवतः  ॥ ७.१,१८.२६\nअन्या कांचनचार्वंगी दीप्तं जग्राह दर्पणम्  ॥ ७.१,१८.२६\nअपरा तालवृन्तं च परा तांबूलपेटिकाम्  ॥ ७.१,१८.२७\nकाचित्क्रीडाशुकं चारु करे ऽकुरुत भामिनी  ॥ ७.१,१८.२७\nकाचित्तु सुमनोज्ञानि पुष्पाणि सुरभीणि च  ॥ ७.१,१८.२८\nकाचिदाभरणाधारं बभार कमलेक्षणा  ॥ ७.१,१८.२८\nकाचिच्च पुनरालेपं सुप्रसूतं शुभांजनम्  ॥ ७.१,१८.२९\nअन्याश्च सदृशास्तास्ता यथास्वमुचितक्रियाः  ॥ ७.१,१८.२९\nआवृत्त्या तां महादेवीमसेवंत समंततः  ॥ ७.१,१८.३०\nअतीव शुशुभे तासामंतरे परमेश्वरी  ॥ ७.१,१८.३०\nतारापरिषदो मध्ये चंद्रलेखेव शारदी  ॥ ७.१,१८.३१\nततः शंखसमुत्थस्य नादस्य समनंतरम्  ॥ ७.१,१८.३१\nप्रास्थानिको महानादः पटहः समताड्यत  ॥ ७.१,१८.३२\nततो मधुरवाद्यानि सह तालोद्यतैस्स्वनैः  ॥ ७.१,१८.३२\nअनाहतानि सन्नेदुः काहलानां शतानि च  ॥ ७.१,१८.३३\nसायुधानां गणेशानां महेशसमतेजसाम्  ॥ ७.१,१८.३३\nसहस्राणि शतान्यष्टौ तदानीं पुरतो ययुः  ॥ ७.१,१८.३४\nतेषां मध्ये वृषारूढो गजारूढो यथा गुरुः  ॥ ७.१,१८.३४\nजगाम गणपः श्रीमान् सोमनंदीश्वरार्चितः  ॥ ७.१,१८.३५\nदेवदुंदुभयो नेदुर्दिवि दिव्यसुखा घनाः  ॥ ७.१,१८.३५\nननृतुर्मुनयस्सर्वे मुमुदुः सिद्धयोगिनः  ॥ ७.१,१८.३६\nससृजुः पुष्पवृष्टिं च वितानोपरि वारिदाः  ॥ ७.१,१८.३६\nतदा देवगणैश्चान्यैः पथि सर्वत्र संगता  ॥ ७.१,१८.३७\nक्षणादिव पितुर्गेहं प्रविवेश महेश्वरी  ॥ ७.१,१८.३७\nतां दृष्ट्वा कुपितो दक्षश्चात्मनः क्षयकारणात् ॥ ७.१,१८.३८\nतस्या यवीयसीभ्यो ऽपि चक्रे पूजाम सत्कृताम्  ॥ ७.१,१८.३८\nतदा शशिमुखी देवी पितरं सदसि स्थितम्  ॥ ७.१,१८.३९\nअंबिका युक्तमव्यग्रमुवाचाकृपणं वचः  ॥ ७.१,१८.३९\nदेव्युवाच\nब्रह्मादयः पिशाचांता यस्याज्ञावशवर्तिनः  ॥ ७.१,१८.४०\nस देवस्सांप्रतं तात विधिना नार्चितः किल  ॥ ७.१,१८.४०\nतदास्तां मम ज्यायस्याः पुत्र्याः पूजां किमीदृशीम्  ॥ ७.१,१८.४१\nअसत्कृतामवज्ञाय कृतवानसि गर्हितम्  ॥ ७.१,१८.४१\nएवमुक्तो ऽब्रवीदेनां दक्षः क्रोधादमर्षितः  ॥ ७.१,१८.४२\nत्वत्तः श्रेष्ठा विशिष्टाश्च पूज्या बालाः सुता मम  ॥ ७.१,१८.४२\nतासां तु ये च भर्तारस्ते मे बहुमता मुदा  ॥ ७.१,१८.४३\nगुनैश्चाप्यधिकास्सर्वैर्भर्तुस्ते त्र्यंबकादपि  ॥ ७.१,१८.४३\nस्तब्धात्मा तामसश्शर्वस्त्वमिमं समुपाश्रिता  ॥ ७.१,१८.४४\nतेन त्वामवमन्ये ऽहं प्रतिकूलो हि मे भवः  ॥ ७.१,१८.४४\nतथोक्ता पितरं दक्षं क्रुद्धा देवी तमब्रवीत् ॥ ७.१,१८.४५\nशृण्वतामेव सर्वेषां ये यज्ञसदसि स्थिताः  ॥ ७.१,१८.४५\nअकस्मान्मम भर्तारमजाताशेषदूषणम्  ॥ ७.१,१८.४६\nवाचा दूषयसे दक्ष साक्षाल्लोकमहेश्वरम्  ॥ ७.१,१८.४६\nविद्याचौरो गुरुद्रोही वेदेश्वरविदूषकः  ॥ ७.१,१८.४७\nत एते बहुपाप्मानस्सर्वे दंड्या इति श्रुतिः  ॥ ७.१,१८.४७\nतस्मादत्युत्कटस्यास्य पापस्य सदृशो भृशम्  ॥ ७.१,१८.४८\nसहसा दारुणो दंडस्तव दैवाद्भविष्यति  ॥ ७.१,१८.४८\nत्वया न पूजितो यस्माद्देवदेवस्त्रियंबकः  ॥ ७.१,१८.४९\nतस्मात्तव कुलं दुष्टं नष्टमित्यवधारय  ॥ ७.१,१८.४९\nइत्युक्त्वा पितरं रुष्टा सती संत्यक्तसाध्वसा  ॥ ७.१,१८.५०\nतदीयां च तनुं त्यक्त्वा हिमवंतं ययौ गिरिम्  ॥ ७.१,१८.५०\nस पर्वतपरः श्रीमांल्लब्धपुण्यफलोदयः  ॥ ७.१,१८.५१\nतदर्थमेव कृतवान् सुचिरं दुश्चरं तपः  ॥ ७.१,१८.५१\nतस्मात्तमनुगृह्णाति भूधरेश्वरमीश्वरी  ॥ ७.१,१८.५२\nस्वेच्छया पितरं चक्रे स्वात्मनो योगमायया  ॥ ७.१,१८.५२\nयदा गता सती दक्षं विनिंद्य भयविह्वला  ॥ ७.१,१८.५३\nतदा तिरोहिता मंत्रा विहतश्च ततो ऽध्वरः  ॥ ७.१,१८.५३\nतदुपश्रुत्य गमनं देव्यास्त्रिपुरुमर्दनः  ॥ ७.१,१८.५४\nदक्षाय च ऋषिभ्यश्च चुकोप च शशाप तान्  ॥ ७.१,१८.५४\nयस्मादवमता दक्षमत्कृते ऽनागसा सती  ॥ ७.१,१८.५५\nपूजिताश्चेतराः सर्वाः स्वसुता भर्तृभिः सह  ॥ ७.१,१८.५५\nवैवस्वते ऽंतरे तस्मात्तव जामातरस्त्वमी  ॥ ७.१,१८.५६\nउत्पत्स्यंते समं सर्वे ब्रह्मयज्ञेष्वयोनिजाः  ॥ ७.१,१८.५६\nभविता मानुषो राजा चाक्षुषस्य त्वमन्वये  ॥ ७.१,१८.५७\nप्राचीनबर्हिषः पौत्रः पुत्रश्चापि प्रचेतसः  ॥ ७.१,१८.५७\nअहं तत्रापि ते विघ्नमाचरिष्यामि दुर्मते  ॥ ७.१,१८.५८\nधर्मार्थकामयुक्तेषु कर्मस्वपि पुनः पुनः  ॥ ७.१,१८.५८\nतेनैवं व्याहृतो दक्षो रुद्रेणामिततेजसा  ॥ ७.१,१८.५९\nस्वायंभुवीं तनुं त्यक्त्वा पपात भुवि दुःखितः  ॥ ७.१,१८.५९\nततः प्राचेतसो दक्षो जज्ञे वै चाक्षुषे ऽन्तरे  ॥ ७.१,१८.६०\nप्राचीनबर्हिषः पौत्रः पुत्रश्चैव प्रचेतसाम्  ॥ ७.१,१८.६०\nभृग्वादयो ऽपि जाता वै मनोर्वैवस्वतस्य तु  ॥ ७.१,१८.६१\nअंतरे ब्रह्मणो यज्ञे वारुणीं बिभ्रतस्तनुम्  ॥ ७.१,१८.६१\nतदा दक्षस्य धर्मार्थं यज्ञे तस्य दुरात्मनः  ॥ ७.१,१८.६२\nमहेशः कृतवान्विघ्नं मना ववस्वते सति  ॥ ७.१,१८.६२"
  }
]
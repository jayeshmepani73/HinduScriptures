[
  {
    "text": "वायुरुवाच\nप्रतिकल्पं प्रवक्ष्यामि रुद्राविर्भावकारणम्  ॥ ७.१,१४.१\nयतो विच्छिन्नसंताना ब्रह्मसृष्टिः प्रवर्तते  ॥ ७.१,१४.१\nकल्पेकल्पे प्रजाः सृष्ट्वा ब्रह्मा ब्रह्मांडसंभवः  ॥ ७.१,१४.२\nअवृद्धिहेतोर्भूतानां मुमोह भृशदुःखितः  ॥ ७.१,१४.२\nतस्य दुःखप्रशांत्यर्थं प्रजानां च विवृद्धये  ॥ ७.१,१४.३\nतत्तत्कल्पेषु कालात्मा रुद्रो रुद्रगणाधिपः  ॥ ७.१,१४.३\nनिर्दिष्टः पममेशेन महेशो नीललोहितः  ॥ ७.१,१४.४\nपुत्रो भूत्वानुगृह्णाति ब्रह्माणं ब्रह्मणोनुजः  ॥ ७.१,१४.४\nस एव भगवानीशस्तेजोराशिरनामयः  ॥ ७.१,१४.५\nअनादिनिधनोधाता भूतसंकोचको विभुः  ॥ ७.१,१४.५\nपरमैश्वर्यसंयुक्तः परमेश्वरभावितः  ॥ ७.१,१४.६\nतच्छक्त्याधिष्ठितश्शश्वत्तच्चिह्नैरपि चिह्नितः  ॥ ७.१,१४.६\nतन्नामनामा तद्रूपस्तत्कार्यकरणक्षमः  ॥ ७.१,१४.७\nतत्तुल्यव्यवहारश्च तदाज्ञापरिपालकः  ॥ ७.१,१४.७\nसहस्रादित्यसंकाशश्चन्द्रावयवभूषणः  ॥ ७.१,१४.८\nभुजंगहारकेयूरवलयो मुंजमेखलः  ॥ ७.१,१४.८\nजलंधरविरिंचेन्द्रकपालशकलोज्ज्वलः  ॥ ७.१,१४.९\nगङ्गातुंगतरंगार्धपिंगलाननमूर्धजः  ॥ ७.१,१४.९\nभग्नदंष्ट्रांकुराक्रान्तप्रान्तकान्तधराधरः  ॥ ७.१,१४.१०\nसव्यश्रवणपार्श्वांतमंडलीकृतकुण्डलः  ॥ ७.१,१४.१०\nमहावृषभनिर्याणो महाजलदनिःस्वनः  ॥ ७.१,१४.११\nमहानलसमप्रख्यो महाबलपराक्रमः  ॥ ७.१,१४.११\nएवं घोरमहारूपो ब्रह्मपुत्रीं महेश्वरः  ॥ ७.१,१४.१२\nविज्ञानं ब्रह्मणे दत्त्वा सर्गे सहकरोति च  ॥ ७.१,१४.१२\nतस्माद्रुद्रप्रसादेन प्रतिकल्पं प्रजापतेः  ॥ ७.१,१४.१३\nप्रवाहरूपतो नित्या प्रजासृष्टिः प्रवर्तते  ॥ ७.१,१४.१३\nकदाचित्प्रार्थितः स्रष्टुं ब्रह्मणा नीललोहितः  ॥ ७.१,१४.१४\nस्वात्मना सदृशान् सर्वान् ससर्ज मनसा विभुः  ॥ ७.१,१४.१४\nकपर्दिनो निरातंकान्नीलग्रीवांस्त्रिलोचनान्  ॥ ७.१,१४.१५\nजरामरणनिर्मुक्तान् दीप्तशूलवरायुधान्  ॥ ७.१,१४.१५\nतैस्तु संच्छादितं सर्वं चतुर्दशविधं जगत् ॥ ७.१,१४.१६\nतान्दृष्टा विविधान्रुद्रान् रुद्रमाह पितामहः  ॥ ७.१,१४.१६\nनमस्ते देवदेवेश मास्राक्षीरीदृशीः प्रजाः  ॥ ७.१,१४.१७\nअन्याः सृज त्वं भद्रं ते प्रजा मृत्युसमन्विताः  ॥ ७.१,१४.१७\nइत्युक्तः प्रहसन्प्राह ब्रह्माणं परमेश्वरः  ॥ ७.१,१४.१८\nनास्ति मे तादृशस्सर्गस्सृज त्वमशुभाः प्रजाः  ॥ ७.१,१४.१८\nये त्विमे मनसा सृष्टा महात्मानो महाबलाः  ॥ ७.१,१४.१९\nचरिष्यंति मया सार्धं सर्व एव हि याज्ञिकाः  ॥ ७.१,१४.१९\nइत्युक्त्वा विश्वकर्माणं विश्वभूतेश्वरो हरः  ॥ ७.१,१४.२०\nसह रुद्रैः प्रजासर्गान्निवृत्तात्मा व्यतिष्ठत  ॥ ७.१,१४.२०\nततः प्रभृति देवो ऽसौ न प्रसूते प्रजाः शुभाः  ॥ ७.१,१४.२१\nऊर्ध्वरेताः स्थितः स्थाणुर्यावदाभूतसंप्लवम्  ॥ ७.१,१४.२१"
  }
]
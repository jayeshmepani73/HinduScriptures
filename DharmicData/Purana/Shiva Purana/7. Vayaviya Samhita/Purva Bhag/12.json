[
  {
    "text": "वायुरुवाच\nसर्गं चिंतयतस्तस्य तदा वै बुद्धिपूर्वकम्  ॥\nप्रध्यानकाले मोहस्तु प्रादुर्भूतस्तमोमयः  ॥ १\nतमोमोहो महामोहस्तामिस्रश्चान्धसंज्ञितः  ॥\nअविद्या पञ्चमी चैषा प्रादुर्भूता महात्मनः  ॥ २\nपञ्चधा ऽवस्थितः सर्गो ध्यायतस्त्वभिमानिनः  ॥\nसर्वतस्तमसातीव बीजकुम्भवदावृतः  ॥ ३\nबहिरन्तश्चाप्रकाशः स्तब्धो निःसंज्ञ एव च  ॥\nतस्मात्तेषां वृता बुद्धिर्मुखानि करणानि च  ॥ ४\nतस्मात्ते संवृतात्मानो नगा मुख्याः प्रकीर्तिताः  ॥\nतं दृष्ट्वाऽसाधकं ब्रह्मा प्रथमं सर्गमीदृशम्  ॥ ५\nअप्रसन्नमना भूत्वा द्वितीयं सो ऽभ्यमन्यत  ॥\nतस्याभिधायतः सर्गं तिर्यक्स्रोतो ऽभ्यवर्तत  ॥ ६\nअन्तःप्रकाशास्तिर्यंच आवृताश्च बहिः पुनः  ॥\nपश्वात्मानस्ततो जाता उत्पथग्राहिणश्च ते  ॥ ७\nतमप्यसाधकं ज्ञात्वा सर्गमन्यममन्यत  ॥\nतदोर्ध्वस्रोतसो वृत्तो देवसर्गस्तु सात्त्विकः  ॥ ८\nते सुखप्रीतिबहुला बहिरन्तश्च नावृताः  ॥\nप्रकाशा बहिरन्तश्चस्वभावादेव संज्ञिताः  ॥ ९\nततो ऽभिध्यायतोव्यक्तादर्वाक्स्रोतस्तु साधकः  ॥\nमनुष्यनामा सञ्जातः सर्गो दुःखसमुत्कटः  ॥ १०\nप्रकाशाबहिरन्तस्ते तमोद्रिक्ता रजो ऽधिकाः  ॥\nपञ्चमोनुग्रहः सर्गश्चतुर्धा संव्यवस्थितः  ॥ ११\nविपर्ययेण शक्त्या च तुष्ट्यासिद्ध्या तथैव च  ॥\nते ऽपरिग्राहिणः सर्वे संविभागरताः पुनः  ॥ १२\nखादनाश्चाप्यशीलाश्च भूताद्याः परिकीर्तिताः  ॥\nप्रथमो महतः सर्गो ब्रह्मणः परमेष्ठिनः  ॥ १३\nतन्मात्राणां द्वितीयस्तु भूतसर्गः स उच्यते  ॥\nवैकारिकस्तृतीयस्तु सर्ग ऐन्द्रियकः स्मृतः  ॥ १४\nइत्येष प्रकृतेः सर्गः सम्भृतो ऽबुद्धिपूर्वकः  ॥ १५\nमुख्यसर्गश्चतुर्थस्तु मुख्या वै स्थावराः स्मृताः  ॥\nतिर्यक्स्रोतस्तु यः प्रोक्तस्तिर्यग्योनिः स पञ्चमः  ॥\nतदूर्ध्वस्रोतसः षष्ठो देवसर्गस्तु स स्मृतः  ॥ १६\nततो ऽर्वाक्स्रोतसां सर्गः सप्तमः स तु मानुषः  ॥\nअष्टमो ऽनुग्रहः सर्गः कौमारो नवमः स्मृतः  ॥ १७\nप्राकृताश्च त्रयः पूर्वे सर्गास्ते ऽबुद्धिपूर्वकाः  ॥\nबुद्धिपूर्वं प्रवर्तन्ते मुख्याद्याः पञ्च वैकृताः  ॥ १८\nअग्रे ससर्ज वै ब्रह्मा मानसानात्मनः समान्  ॥\nसनन्दं सनकञ्चैव विद्वांसञ्च सनातनम्  ॥ १९\nऋभुं सनत्कुमारञ्च पूर्वमेव प्रजापतिः  ॥\nसर्वे ते योगिनो ज्ञेया वीतरागा विमत्सराः  ॥ २०\nईश्वरासक्तमनसो न चक्रुः सृष्टये मतिम्  ॥\nतेषु सृष्ट्यनपेक्षेषु गतेषु सनकादिषु  ॥ २१\nस्रष्टुकामः पुनर्ब्रह्मा तताप परमं तपः  ॥\nतस्यैवं तप्यमानस्य न किंचित्समवर्तत  ॥ २२\nततो दीर्घेण कालेन दुःखात्क्रोधो व्यजायत  ॥\nक्रोधाविष्टस्य नेत्राभ्यां प्रापतन्नश्रुबिन्दवः  ॥ २३\nततस्तेभ्यो ऽश्रुबिन्दुभ्यो भूताः प्रेतास्तदाभवन्  ॥\nसर्वांस्तानश्रुजान्दृष्ट्वा ब्रह्मात्मानमनिंदत  ॥ २४\nतस्य तीव्रा ऽभवन्मूर्छा क्रोधामर्षसमुद्भवा  ॥\nमूर्छितस्तु जहौ प्राणान्क्रोधाविष्टः प्रजापतिः  ॥ २५\nततः प्राणेश्वरो रुद्रो भगवान्नीललोहितः  ॥\nप्रसादमतुलं कर्तुं प्रादुरासीत्प्रभोर्मुखात् ॥ २६\nदशधा चैकधा चक्रे स्वात्मानं प्रभुरीश्वरः  ॥\nते तेनोक्ता महात्मानो दशधा चैकधा कृताः  ॥ २७\nयूयं सृष्टा मया वत्सा लोकानुग्रहकारणात् ॥\nतस्मात्सर्वस्य लोकस्य स्थापनाय हिताय च  ॥ २८\nप्रजासन्तानहेतोश्च प्रयतध्वमतन्द्रिताः  ॥\nएवमुक्ताश्च रुरुदुर्दुद्रुवुश्च समन्ततः  ॥ २९\nरोदनाद्द्रावणाच्चैव ते रुद्रा नामतः स्मृताः  ॥\nये रुद्रास्ते खलु प्राणा ये प्राणास्ते महात्मकाः  ॥ ३०\nततो मृतस्य देवस्य ब्रह्मणः परमेष्ठिनः  ॥\nघृणी ददौ पुनः प्राणान्ब्रह्मपुत्रो महेश्वरः  ॥ ३१\nप्रहृष्टवदनो रुद्रः प्राणप्रत्यागमाद्विभोः  ॥\nअभ्यभाषत विश्वेशो ब्रह्माणं परमं वचः  ॥ ३२\nमाभैर्माभैर्महाभाग विरिंच जगतां गुरो  ॥\nमया ते प्राणिताः प्राणाः सुखमुत्तिष्ठ सुव्रत  ॥ ३३\nस्वप्नानुभूतमिव तच्छ्रुत्वा वाक्यं मनोहरम्  ॥\nहरं निरीक्ष्य शनकैर्नेत्रैः फुल्लाम्बुजप्रभैः  ॥ ३४\nतथा प्रत्यागतप्राणः स्निग्धगम्भीरया गिरा  ॥\nउवाच वचनं ब्रह्मा तमुद्दिश्य कृताञ्जलिः  ॥ ३५\nत्वं हि दर्शनमात्रेण चानन्दयसि मे मनः  ॥\nको भवान् विश्वमूर्त्या वा स्थित एकादशात्मकः  ॥ ३६\nतस्य तद्वचनं श्रुत्वा व्याजहार महेश्वरः  ॥\nस्पृशन् काराभ्यां ब्रह्माणं सुसुखाभ्यां सुरेश्वरः  ॥ ३७\nमां विद्धि परमात्मानं तव पुत्रत्वमागतम्  ॥\nएते चैकादश रुद्रास्त्वां सुरक्षितुमागताः  ॥ ३८\nतस्मात्तीव्रामिमाम्मूर्छां विधूय मदनुग्रहात् ॥\nप्रबुद्धस्व यथापूर्वं प्रजा वै स्रष्टुमर्हसि  ॥ ३९\nएवं भगवता प्रोक्तो ब्रह्मा प्रीतमना ह्यभूत् ॥\nनानाष्टकेन विश्वात्मा तुष्टाव परमेश्वरम्  ॥ ४०\nब्रह्मोवाच\nनमस्ते भगवन् रुद्र भास्करामिततेजसे  ॥\nनमो भवाय देवाय रसायाम्बुमयात्मने  ॥ ४१\nशर्वाय क्षितिरूपाय नन्दीसुरभये नमः  ॥ ४१\nईशाय वसवे तुभ्यं नमस्स्पर्शमयात्मने  ॥\nपशूनां पतये चैव पावकायातितेजसे  ॥\nभीमाय व्योमरूपाय शब्दमात्राय ते नमः  ॥ ४२\nउग्रायोग्रस्वरूपाय यजमानात्मने नमः  ॥\nमहादेवाय सोमाय नमोस्त्वमृतमूर्तये  ॥ ४३\nएवं स्तुत्वा महादेवं ब्रह्मा लोकपितामहः  ॥\nप्रार्थयामास विश्वेशं गिरा प्रणतिपूर्वया  ॥ ४४\nभगवन् भूतभव्येश मम पुत्र महेश्वर  ॥\nसृष्टिहेतोस्त्वमुत्पन्नो ममांगे ऽनंगनाशनः  ॥ ४५\nतस्मान्महति कार्येस्मिन् व्यापृतस्य जगत्प्रभो  ॥\nसहायं कुरु सर्वत्र स्रष्टुमर्हसि स प्रजाः  ॥ ४६\nतेनैषां पावितो देवो रुद्रस्त्रिपुरमर्दनः  ॥\nबाढमित्येव तां वाणीं प्रतिजग्राह शंकरः  ॥ ४७\nततस्स भगवान् ब्रह्मा हृष्टं तमभिनंद्य च  ॥\nस्रष्टुं तेनाभ्यनुज्ञातस्तथान्याश्चासृजत्प्रजाः  ॥ ४८\nमरीचिभृग्वंगिरसः पुलस्त्यं पुलहं क्रतुम्  ॥\nदक्षमत्रिं वसिष्ठं च सो ऽसृजन्मनसैव च  ॥ ४९\nपुरस्तादसृजद्ब्रह्मा धर्मं संकल्पमेव च  ॥ ४९\nइत्येते ब्रह्मणः पुत्रा द्वादशादौ प्रकीर्तिताः  ॥\nसह रुद्रेण संभूताः पुराणा गृहमेधिनः  ॥ ५०\nतेषां द्वादश वंशाः स्युर्दिव्या देवगणान्विताः  ॥\nप्रजावन्तः क्रियावन्तो महर्षिभिरलंकृताः  ॥ ५१\nअथ देवासुरपित्ःन्मनुष्यांश्च चतुष्टयम्  ॥\nसह रुद्रेण सिसृक्षुरंभस्येतानि वै विधिः  ॥ ५२\nस सृष्ट्यर्थं समाधाय ब्रह्मात्मानमयूयुजत् ॥\nमुखादजनयद्देवान् पित्ःंश्चैवोपपक्षतः  ॥ ५३\nजघनादसुरान् सर्वान् प्रजनादपि मानुषान्  ॥\nअवस्करे क्षुधाविष्टा राक्षसास्तस्य जज्ञिरे  ॥ ५४\nपुत्रास्तमोरजःप्राया बलिनस्ते निशाचराः  ॥\nसर्पा यक्षास्तथा भूता गंधर्वाः संप्रजज्ञिरे  ॥ ५५\nवयांसि पक्षतः सृष्टाः पक्षिणो वक्षसो ऽसृजत् ॥\nमुखतोजांस्तथा पार्श्वादुरगांश्च विनिर्ममे  ॥ ५६\nपद्भ्यां चाश्वान्समातंगान् शरभान् गवयान्मृगान्  ॥\nउष्ट्रानश्वतरांश्चैव न्यंकूनन्याश्च जातयः १  ॥ ५७\nऔषध्यः फलमूलानि रोमभ्यस्तस्य जज्ञिरे  ॥\nगायत्रीं च ऋचं चैव त्रिवृत्साम रथंतरम्  ॥ ५८\nअग्निष्टोमं च यज्ञानां निर्ममे प्रथमान्मुखात् ॥\nयजूंषि त्रैष्टुभं छंदःस्तोमं पञ्चदशं तथा  ॥ ५९\nबृहत्साम तथोक्थं च दक्षिणादसृजन्मुखात् ॥\nसामानि जगतीछंदः स्तोमं सप्तदशं तथा  ॥ ६०\nवैरूप्यमतिरात्रं च पश्चिमादसृजन्मुखात् ॥\nएकविंशमथर्वाणमाप्तोर्यामाणमेव च  ॥ ६१\nअनुष्टुभं स वैराजमुत्तरादसृजन्मुखात् ॥\nउच्चावचानि भूतानि गात्रेभ्यस्तस्य जज्ञिरे  ॥ ६२\nयक्षाः पिशाचा गंधर्वास्तथैवाप्सरसां गणाः  ॥\nनरकिन्नररक्षांसि वयःपशुमृगोरगाः  ॥ ६३\nअव्ययं चैव यदिदं स्थाणुस्थावरजंगमम्  ॥\nतेषां वै यानि कर्माणि प्राक्सृष्टानि प्रपेदिरे  ॥ ६४\nतान्येव ते प्रपद्यंते सृज्यमानाः पुनः पुनः  ॥\nहिंस्राहिंस्रे मृदुक्रूरे धर्माधर्मावृतानृते  ॥ ६५\nतद्भाविताः प्रपद्यंते तस्मात्तत्तस्य रोचते  ॥\nमहाभूतेषु नानात्वमिंद्रियार्थेषु मुक्तिषु  ॥ ६६\nविनियोगं च भूतानां धातैव व्यदधत्स्वयम्  ॥\nनाम रूपं च भूतानां प्राकृतानां प्रपञ्चनम्  ॥ ६७\nवेदशब्देभ्य एवादौ निर्ममे ऽसौ पितामहः  ॥\nआर्षाणि चैव नामानि याश्च वेदेषु वृत्तयः  ॥ ६८\nशर्वर्यंते प्रसूतानां तान्येवैभ्यो ददावजः  ॥\nयथर्तावृतुलिंगानि नानारूपाणि पर्यये  ॥ ६९\nदृश्यंते तानि तान्येव तथा भावा युगादिषु  ॥\nइत्येष करणोद्भूतो लोकसर्गस्स्वयंभुवः  ॥ ७०\nमहदाद्योविशेषांतो विकारः प्रकृतेः स्वयम्  ॥\nचंद्रसूर्यप्रभाजुष्टो ग्रहनक्षत्रमंडितः  ॥ ७१\nनदीभिश्च समुद्रैश्च पर्वतैश्च स मंडितः  ॥\nपरैश्च विविधैरम्यैस्स्फीतैर्जनपदैस्तथा  ॥ ७२\nतस्मिन् ब्रह्मवने ऽव्यक्तो ब्रह्मा चरति सर्ववित् ॥\nअव्यक्तबीजप्रभव ईश्वरानुग्रहे स्थितः  ॥ ७३\nबुद्धिस्कंधमहाशाख इन्द्रियांतरकोटरः  ॥\nमहाभूतप्रमाणश्च विशेषामलपल्लवः  ॥ ७४\nधर्माधर्मसुपुष्पाढ्यः सुखदुःखफलोदयः  ॥\nआजीव्यः सर्वभूतानां ब्रह्मवृक्षः सनातनः  ॥ ७५\nद्यां मूर्धानं तस्य विप्रा वदंति खं वै नाभिं चंद्रसूर्यौ च नेत्रे  ॥\nदिशः श्रोत्रे चरणौ च क्षितिं च सो ऽचिन्त्यात्मा सर्वभूतप्रणेता  ॥ ७६\nवक्त्रात्तस्य ब्रह्मणास्संप्रसूतास्तद्वक्षसः क्षत्रियाः पूर्वभागात् ॥\nवैश्या उरुभ्यां तस्य पद्भ्यां च शूद्राः सर्वे वर्णा गात्रतः संप्रसूताः  ॥ ७७"
  }
]
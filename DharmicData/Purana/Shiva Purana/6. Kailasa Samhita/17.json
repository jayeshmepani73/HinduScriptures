[
  {
    "text": "वामदेव उवाच ।।\nनियत्यधस्तात्प्रकृतेरुपरिस्थः पुमानिति ।।\nपूर्वत्र भवता प्रोक्तमिदानीं कथमन्यथा।।१।।\nमायया संकुचद्रूपस्तदधस्तादिति प्रभो ।।\nइति मे संशयं नाथ छेत्तुमर्हसि तत्त्वतः ।। २ ।।\nश्रीसुबह्मण्य उवाच ।।\nअद्वैतशैववादोऽयं द्वैतन्न सहते क्वचित् ।।\nद्वैतं च नश्वरं ब्रह्माद्वैतम्परमनश्वरम् ।। ३ ।।\nसर्वज्ञस्सर्वकर्ता च शिवस्सर्वेश्वरोऽगुणः ।।\nत्रिदेवजनको ब्रह्मा सच्चिदानन्दविग्रहः ।। ४ ।।\nस एव शंकरो देवस्स्वेच्छया च स्वमायया ।।\nसंकुचद्रूप इव सन्पुरुषस्संबभूव ह ।।५।।\nकलादि पञ्चकेनैव भोक्तृत्वेन प्रकल्पितः ।।\nप्रकृतिस्थः पुमानेष भुङ्क्ते प्रकृतिजान्गुणान् ।। ६ ।।\nइति स्थानद्वयान्तस्थः पुरुषो न विरोधकः ।।\nसंकुचन्निजरूपाणां ज्ञानादीनां समष्टिमान् ।। ७ ।।\nसत्त्वादिगुणसाध्यं च बुध्यादित्रितयात्मकम्।।\nचित्तम्प्रकृतितत्त्वं तदासीत्सत्त्वादिकारणात् ।। ८ ।।\nसात्त्विकादिविभेदेन गुणाः प्रकृतिसम्भवाः ।।\nगुणेभ्यो बुद्धिरुत्पन्ना वस्तुनिश्चयकारिणी ।। ९ ।।\nततो महानहङ्कारस्ततो बुद्धीन्द्रियाणि च ।।\nजातानि मनसो रूपं स्यात्संकल्पविकल्पकम् ।। 6.17.१० ।।\nबुद्धीन्द्रियाणि श्रोत्रं त्वक् चक्षुर्जिह्वा च नासिका ।।\nशब्दः स्पर्शश्च रूपं च रसो गन्धश्च गोचरः ।। ११ ।।\nबुद्धीन्द्रियाणां कथितः श्रोत्रादिक्रमतस्ततः ।।\nवैकारिकादहंकारात्तन्मात्राण्यभवन्क्रमात् ।।१२।।\nतानि प्रोक्तानि सूक्ष्माणि मुनिभि स्तत्त्वदर्शिभिः ।।\nकर्मेन्द्रियाणि ज्ञेयानि स्वकार्य्यसहितानि च ।।१३।।\nविप्रर्षे वाक्करौ पादौ पायूपस्थौ च तत्क्रियाः ।।\nवचनादानगमनविसर्ग्गानन्दसंज्ञिताः।।१४।।\nभूतादिकादहंकारात्तन्मात्राण्यभवन्क्रमात्।।\nतानि सूक्ष्माणि रूपाणी शब्दादीनामिति स्थितिः।। ।। १५ ।।\nतेभ्यश्चाकाशवाय्वग्निजलभूमिजनिः क्रमात् ।।\nविज्ञेया मुनिशार्दूल पञ्चभूतमितीष्यते ।।१६।।\nअवकाशप्रदानं च वाहकत्वञ्च पावनम् ।।\nसंरम्भो धारणन्तेषां व्यापाराः परिकीर्तिताः ।। १७ ।।\nवामदेव उवाच ।।\nभूतसृष्टिः पुरा प्रोक्ता कलादिभ्यः कथम्पुनः ।।\nअन्यथा प्रोच्यते स्कन्द संदेहोऽत्र महान्मम ।। १८ ।।\nआत्मतत्त्वमकारस्स्याद्विद्या स्यादुस्ततः परम् ।।\nशिवतत्त्वम्मकारस्स्याद्वामदेवेति चिंत्यताम् ।।१९।।\nबिन्दुनादौ तु विज्ञेयौ सर्वतत्त्वार्थकावुभौ।।\nतत्रत्या देवतायाश्च ता मुने शृणु साम्प्रतम्।।6.17.२०।।\nब्रह्मा विष्णुश्च रुद्रश्च महेश्वरसदाशिवौ ।।\nते हि साक्षाच्छिवस्यैव मूर्तयः श्रुतिविश्रुताः ।।२१।।\nइत्युक्तम्भवता पूर्वमिदानीमुच्यतेऽन्यथा ।।\nतन्मात्रेभ्यो भवन्तीति सन्देहोऽत्र महान्मम ।।२२।।\nकृत्वा तत्करुणां स्कन्द संशयं छेत्तुमर्हसि ।।\nइत्याकर्ण्य मुनेर्वाक्यं कुमारः प्रत्यभाषत ।।२३।।\nश्रीसुब्रह्मण्य उवाच ।।\nतस्माद्वेति समारभ्य भूतसृष्टिक्रमे मुने ।।\nताञ्छृणुष्व महाप्राज्ञ सावधानतया द रात् ।।२४।।\nजातानि पञ्च भूतानि कलाभ्य इति निश्चितम्।।\nस्थूलप्रपञ्चरूपाणि तानि भूतपतेर्वपुः ।।२५।।\nशिवतत्त्वादि पृथ्व्यन्तं तत्त्वानामुदयक्रमे।।\nतन्मात्रेभ्यो भवन्तीति वक्तव्यानि क्रमान्मुने।।२६।।\nतन्मात्राणां कलानामप्यैक्यं स्याद्भूतकारणम्।।\nअविरुद्धत्व मेवात्र विद्धि ब्रह्माविदांवर ।। २७ ।।\nस्थूलसूक्ष्मात्मके विश्वे चन्द्रसूर्य्यादयो ग्रहाः ।।\nसनक्षत्राश्च संजातास्तथान्ये ज्योतिषां गणाः ।।२८।।\nब्रह्मविष्णुमहेशादिदेवता भूतजातयः ।।\nइन्द्रादयोऽपि दिक्पाला देवाश्च पितरोऽसुराः ।।२९।।\nराक्षसा मानुषाश्चान्ये जंगमत्वविभागिनः ।।\nपशवः पक्षिणः कीटाः पन्नगादि प्रभेदिनः ।। 6.17.३० ।।\nतरुगुल्मलतौषध्यः पर्वताश्चाष्ट विश्रुताः ।।\nगंगाद्यास्सरितस्सप्त सागराश्च महर्द्धयः ।। ३१ ।।\nयत्किंचिद्वस्तुजातन्तत्सर्वमत्र प्रतिष्ठितम् ।।\nविचारणीयं सद्बुध्या न बहिर्मुनिसत्तम ।।३२।।\nस्त्रीपुंरूपमिदं विश्वं शिवशक्त्यात्मकं बुधैः ।।\nभवादृशैरुपास्यं स्याच्छिवज्ञानविशारदैः ।। ३३ ।।\nसर्वं ब्रह्मेत्युपासीत सर्वं वै रुद्र इत्यपि।।\nश्रुतिराह मुने तस्मात्प्रपञ्चात्मा सदाशिवः ।।३४।।\nअष्टत्रिंशत्कलान्याससामर्थ्याद्वैतभावना।।\nसदाशिवोऽहमेवेति भावि तात्मा गुरुः शिवः।।३५।।\nएवं विचारी सच्छिष्यो गुरुस्स्यात्स शिवस्स्वयम्।।\nप्रपञ्चदेवतायंत्रमंत्रात्मा न हि संशयः ।। ३६ ।।\nआचार्य्य रूपया विप्र संछिन्नाखिलबन्धनः ।।\nशिशुः शिवपदासक्तो गुर्वात्मा भवति धुवम् ।। ३७ ।।\nयदस्ति वस्तु तत्सर्वं गुण प्राधान्ययोगतः ।।\nसमस्तं व्यस्तमपि च प्रणवार्थम्प्रचक्षते ।। ३८ ।।\nरागादिदोषरहितं वेदसारः शिवो दिशः।।\nतुभ्यम्मे कथितम्प्रीत्याऽद्वैतज्ञानं शिवप्रियम् ।। ३९ ।।\nयो ह्यन्यथैतन्मनुते मद्वचो मदगर्वितः ।।\nदेवो वा मानवस्सिद्धो गन्धर्वो मनुजोऽपि वा ।। 6.17.४० ।।\nदुरात्मनस्तस्य शिरश्छिंद्यां समतयाद्ध्रुवम् ।।\nसच्छक्त्या रिपुकालाग्निकल्पया न हि संशयः ।। ४१ ।।\nभवानेव मुने साक्षाच्छिवाद्वैतविदांवरः।।\nशिवज्ञानोपदेशे हि शिवाचारप्रदर्शकः ।।४२।।\nयद्देहभस्मसम्पर्कात्संछिन्नाघव्रजोऽशुचिः।।\nमहापिशाचः सम्प्राप्य त्वत्कृपातस्सतां गतिम्।।४३।।\nशिवयोगीति संख्यातत्रिलोक विभवो भवान्।।\nभवत्कटाक्षसम्पर्कात्पशु पशुपतिर्भवेत्।।४४।।\nतव तस्य मयि प्रेक्षा लोकाशिक्षार्थमादरात् ।।\nलोकोपकारकरणे विचरन्तीह साधवः ।। ४५ ।।\nइदं रहस्यम्परमं प्रतिष्ठितमतस्त्वयि ।।\nत्वमपि श्रद्धया भक्त्या प्रणवेष्वेव सादरम् ।। ४६ ।।\nउपविश्य च तान्सर्वान्संयोज्य परमेश्वरे ।।\nशिवाचारं ग्राहयस्व भूतिरुद्राक्षमिश्रितम् ।। ४७ ।।\nत्वं शिवो हि शिवाचारी सम्प्राप्ताद्वैतभावतः ।।\nविचरँलोकरक्षायै सुखमक्षयमाप्नुहि ।। ४८ ।।\n।। सूत उवाच ।।\nश्रुत्वेदमद्भुतमतं हि षडाननोक्तं वेदान्तनिष्ठितमृषिस्तु विनम्रमूर्त्तिः ।।\nभूत्वा प्रणम्य बहुशो भुवि दण्डवत्तत्पादारविन्दविहरन्मधुपत्वमाप ।। ४९ ।।\nइति श्रीशिवमहापुराणे षष्ठ्यां कैलाससंहितायां शिवाद्वैतज्ञानकथनादि सृष्टिकथनं नाम सप्तदशोऽध्यायः ।।१७।।"
  }
]
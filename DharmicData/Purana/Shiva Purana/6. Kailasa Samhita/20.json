[
  {
    "text": "सुब्रह्मण्य उवाच ।।\nक्षौरस्नानविधिं वक्ष्ये वामदेव महामुने ।।\nयस्य सद्यो विधानेन शुद्धिस्स्याद्यतिनः परा ।। १ ।।\nयोगपट्टप्रकारस्य विधिम्प्राप्य मुनीश्वर।।\nस शिष्यस्स्याद्व्रती पूर्णः क्षौरकर्म्मोद्यतो भवेत्।।२।।\nगुरुं नत्वा विशेषेण लब्धानुज्ञस्ततो गुरोः।।\nशिरस्संक्षाल्य चाचम्य सवासाः क्षौरमाचरेत्।।३।।\nक्षालयेद्वसनं पश्चान्मृदम्भोभिः क्षुरादिकम्।।\nतद्धस्तौ च मृदालिप्य क्षालयेति मृदं ददेत् ।। ४ ।।\nस्थापितम्प्रोक्षितन्तोयैश्शिवं शिवमितीरयन् ।।\nस्वनेत्रे पिहिते चैवानामांगुष्ठाभिमंत्रिते ।। ५ ।।\nअस्त्रेणोन्मील्य संदृश्य क्षुरा दिक्षौ रसाधनम् ।।\nअभिमन्त्र्य द्वादशाथ प्रोक्षयेदस्त्रमंत्रतः ।। ६ ।।\nक्षुरं गृहीत्वा तारेण दक्षभागे निकृन्तयेत् ।।\nकेशांश्च कांश्चि दग्रेषु वप्त्वा सर्वं च वापयेत् ।। ७ ।।\nपृथिव्यां पर्णमादाय विक्षिपेन्न भुवः स्थले ।।\nश्मश्रूणि हस्तपादस्थनखानि च निकृंतयेत् ।। ८ ।।\nबिल्वाश्वत्थतुलस्यादिस्थाने संगृह्य मृतिकाम् ।।\nद्विषट्वारं निमज्याप्सु तीरं गत्वोपविश्य च ।। ९ ।।\nशुद्धे देशे तु संस्थाप्य मृदं त्रेधा विभज्य च ।।\nएवम्पुनस्त्रिधा कृत्वा प्रोक्ष्यास्त्रेणाभिमन्त्रयेत् ।। 6.20.१० ।।\nतत्रैकां मृदमादाय दापयित्वान्यपाणिना ।।\nकरौ द्वादशधा लिप्य प्रत्येकं केन क्षालयेत् ।। ११ ।।\nपुनरेकाम्पादयोश्च मुखे चान्यां करे क्रमात् ।।\nसंलिप्याक्षाल्य चाम्भोभिः पुनश्च जलमाविशेत् ।।१२।।\nअन्यां मृदम्भागयित्वा शिरसि द्वादश क्रमात् ।।\nआलिप्य मृदमास्यान्तनिमज्य च पुनः पुनः ।। १३ ।।\nतीरं गत्वा तु गंडूषान्षोडशाचमनं द्विधा ।।\nप्राणानायम्य च पुनः प्रणवं द्व्यष्टसंख्यया ।। १४ ।।।\nमृदमन्यां पुनस्त्रेधा विभज्य च तदेकया ।।\nकटिशौचं पादशौचं विधायाचम्य च द्विधा ।।१५।।\nप्रणवेनाथ षोडश प्राणानायम्य वाग्यतः ।।\nपुनरन्यां स्वोरुदेशे त्रिधा विन्यस्य चोमिति ।। १६ ।।\nप्रोक्ष्याभिमंत्रयेत्सप्त स्वपाण्योस्तलमेकधा ।।\nत्रिधालिप्याथ सम्पश्येत्सूर्य्यमूर्तिं च पावनीम् ।। १७ ।।\nस्वकक्षयोः समालिप्य व्यत्यस्ताभ्यामथान्यया ।।\nपाणिभ्याञ्च मृदा शिष्यस्सुमतिर्दृढमानसः ।। १८ ।।\nगृहीत्वान्यां मृदं शुद्धां तथासौ गुरुभक्तिमान् ।।\nशिर आरभ्य पादान्तं विलिप्यादित्यदृष्टया ।। १९ ।।\nसमुत्थाय ततोऽसौ वै दण्डमादाय भूतले ।।\nस्वगुरुं मन्त्रदम्भक्त्या संस्मरेज्ज्ञाननिष्ठया ।। 6.20.२० ।।\nततस्साम्बं महेशानं शंकरं चन्द्रशेखरम्।।\nसंस्मरेद्भक्तितश्शिष्य सर्वेश्वर्यपतिं शिवम् ।। २१ ।।\nत्रिवारम्प्रणमेत्प्रीत्या साष्टांगं च गुरु शिवम् ।।\nपञ्चाङ्गेनैकवारञ्च समुत्थाय च वन्दयेत् ।। २२ ।।\nतीर्थं प्रविश्य तन्मध्ये निमज्योन्मज्य ताम्मृदम् ।।\nस्कन्धे संस्थाप्य पूर्वोक्तप्रकारेण विलेपयेत् ।। २३ ।।\nतत्रावशिष्टं संगृह्य जलमध्ये प्रविश्य च ।।\nविलोड्य सम्यक् तां तत्र सर्वांगेषु विलिप्य च ।। २४ ।\nत्रिवारमोमिति प्रोच्य शिवपादाम्बुजं स्मरन् ।।\nसंसाराम्बुधिसंतारं सदा यद्विधितो हि सः ।। २५ ।।\nअभिषिच्योमिति जलं विरजाभस्मलोलितम् ।।\nअंगोपमार्ज्जनं कृत्वा सुस्नायाद्भस्मना ततः ।। २६ ।।\nत्रिपुंड्रं च विधायाथ यथोक्तविधिना शुभम् ।।\nयथोक्तांगेषु सर्वेषु सावधान तया मुने ।। २७ ।।\nततश्शुद्धमना भूत्वा कुर्य्यान्मध्यंदिनक्रियाः ।।\nमहेश्वरं नमस्कृत्य गुरूंस्तीर्थादिकानि च ।। २८ ।।\nसम्पूजयेन्महेशानं भक्त्या परमया मुने ।।\nसाम्बिकं ज्ञानदातारं पातारं त्रिभवस्य वै ।। २९ ।।\nततोसौ दृढचेतस्को यतिः स्ववृषसंस्थितः।।\nभिक्षार्थम्प्रव्रजेच्छुद्धो विप्रवर्गेषु साधुषु।।6.20.३०।।\nततस्तत्र च शुद्धात्मा पञ्चधा परिकल्पितम्।।\nभैक्ष्यं यथोचितं कुर्य्याद्दूषितान्नं विवर्ज्जयेत् ।। ३१ ।।\nशौचं स्नानं तथा भिक्षां नित्यमेकान्तसेवनम् ।।\nभिक्षौश्चत्वारि कर्म्माणि पञ्चमं नैव विद्यते ।।३२।।\nअलाबुं वेणुपात्रं च दारवम्मृण्मयन्तथा ।।\nभिक्षोश्चत्त्वारि पात्राणि पञ्चमन्नैव विद्यते ।।३३।।\nताम्बूलं तैजसम्पात्रं रेतस्सेकं सितांबरम् ।।\nदिवास्वापो हि नक्तान्नं यतीनां षड्विवर्जिताः ।।३४।।\nसाक्षरा विपरीताश्च राक्षसास्त इति स्मृताः।।\nतस्माद्वै विपरीतं च कर्म्म नैवाचरेद्यतिः।।३५।।\nयतिः प्रयत्नतः कुर्य्यात्क्षौरस्नानं च शुद्धये ।।\nसंस्मरन्मनसा शुद्धं परं ब्रह्म सदाशिवम् ।।३६।।\nइत्यैव मुनिशार्द्दूल तव स्नेहान्मयाखिलः ।।\nक्षौरस्नानविधिः प्रोक्तः किम्भूयः श्रोतुमिच्छसि ।। ३७ ।।\nइति श्रीशिवमहापुराणे षष्ठ्यां कैलाससंहितायां क्षौरस्नानविधिवर्णनं नाम विंशोऽध्यायः ।।२०।।"
  }
]
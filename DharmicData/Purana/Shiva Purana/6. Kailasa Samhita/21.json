[
  {
    "text": "वामदेव उवाच ।।\nये मुक्ता यतयस्तेषां दाहकर्म्म न विद्यते ।।\nमृते शरीरे खननं तद्देहस्य श्रुतं मया।।१।।\nतत्कर्माचक्ष्व सुप्रीत्या कार्तिकेय गुरो मम।।\nत्वत्तोन्यो न हि संवक्ता त्रिषु लोकेषु विद्यते ।।२।।\nपूर्णाहं भावमाश्रित्य ये मुक्ता देहपंजरात् ।।\nये तूपासनमार्गेण देहमुक्ताः परंगतः ।।३।।\nतेषां गतिविशेषञ्च भगवञ्छंकरात्मज ।।\nवक्तुमर्हसि सुप्रीत्या मां विचार्य्य स्वशिष्यतः।।४।।\n।।सूत उवाच ।।\nमुनिविज्ञप्तिमाकर्ण्य शक्तिपुत्रस्सुरारिहा ।।\nप्राहात्यन्तरहस्यं तद्भृगुणा श्रुतमीश्वरात् ।।५।।\n।। सुब्रह्मण्य उवाच ।।\nइदमेव मुने गुह्यं भृगवे शिवयोगिने ।।\nउक्तं भगवता साक्षात्सर्वज्ञेन पिनाकिना ।।६।।\nवक्ष्ये तदद्य ते ब्रह्मन्न देयं यस्य कस्यचित् ।।\nदेयं शिष्याय शान्ताय शिवभक्तियुताय वै ।।७।।\nसमाधिस्थो यतिः कश्चिच्छिवभावेन देहभुक् ।।\nअस्ति चेत्स महाधीरः परिपूर्णश्शिवो भवेत् ।। ८ ।।\nअधैर्य्यचित्तो यः कश्चित्समाधिं न च विंदति ।।\nतदुपायम्प्रवक्ष्यामि सावधानतया शृणु ।। ९ ।।\nत्रिपदार्थपरिज्ञानं वेदान्तागमवाक्यजम् ।।\nश्रुत्वा गुरोर्मुखाद्योगमभ्यसेत्स यमादिकम् ।।6.21.१०।।\nतत्कुर्वन्स यतिस्सम्यक्छिवध्यानपरो भवेत् ।।\nनियमेन मुने नित्यं प्रणवासक्तमानसः ।।११।।\nदेहदौर्बल्यवशतो यद्यधैर्य्यधरो यतिः ।।\nअकामश्च शिवं स्मृत्वा स जीर्णां स्वां तनुं त्यजेत् ।।१२।।\nसदाशिवानुग्रहतो नंदिना प्रेरिता मुने।।\nआतिवाहिकरूपिण्यो(?) देवताः पञ्च विश्रुताः।।१३।।\nआत्महन्ताकृतिः काचिज्ज्योत्तिःपुंजवपुष्मती ।।\nअह्नोऽभिमानिनी काचिच्छुक्लपक्षाभिमानिनी ।। १४ ।।\nउत्तरायणरूपा च पंचानुग्रहतत्परा ।।\nधूम्रा तमस्विनी रात्रिः कृष्णपक्षाभिमानिनी ।। १५ ।।\nदक्षिणायनरूपेति विश्रुताः पञ्च देवताः ।।\nतासां वृत्तिं शृणुष्वाद्य वामदेव महामुने ।। १६ ।।\nताः पंचदेवता जीवान्कर्मानुष्ठान तत्परान् ।।\nगृहीत्वा त्रिदिवं यांति तत्पुण्यवशतो मुने ।। १७ ।।\nभुक्त्वा भोगान्यथोक्तांश्च ते तत्पुण्यक्षये पुनः ।।\nमानुषं लोकमासाद्य भजते जन्मपूर्ववत् ।। १८ ।।\nताः पुनः पंचधा मार्गं विभज्यारभ्य भूतलम् ।।\nअग्न्यादिक्रमतां गृह्यं सदाशिवपदं यतिः ।। १९ ।।\nनिनीय वन्द्यचरणौ देवदेवस्य पृष्ठतः ।।\nतिष्ठंत्यनुग्रहाकाराः कर्म्मण्येव प्रयोजिताः ।। 6.21.२० ।।\nसमागतमभिप्रेक्ष्य देवदेवस्सदा शिवः ।।\nविरक्तश्चेन्महामंत्रतात्पर्यमुपदिश्य च ।।२१।।\nस्वसाम्यं च वपुर्दत्ते गाणपत्येभिषिच्य च ।।\nअनुगृह्णाति सर्वेशश्शंकरः सर्वनायकः ।। २२ ।।\nमृगटंकत्रिशूलाग्र्यवरदानविभूषितम् ।।\nत्रिनेत्रं चन्द्रशकलं गंगोल्लासिजटाधरम् ।। २३ ।।\nअधिष्ठितविमानाग्र्यं सर्वदं सर्वकामदम् ।।\nइति शाखाविरक्तश्चेद्रुद्रकन्यासमावृतम् ।। २४ ।।\nनृत्यगीतमृदंगादिवाद्यघोषमनोहरम् ।।\nदिव्याम्बरस्रगालेप भूषणैरपि भूषितम् ।। २५ ।।\nदिव्यामृतघटैः पूर्णं दिव्यांभःपरिपूरितम् ।।\nसूर्यकोटिप्रतीकाशं चंद्रकोटिसुशीतलम् ।। २६ ।।\nमनोवेगं सर्वगं च विमानमनुगृह्य च ।।\nभुक्तभोगस्य तस्यापि भोगकौतूहलक्षये ।। २७ ।।\nनिपात्य शक्तिं तीव्रतरां प्रकृत्या ह्यति दुर्गमाम् ।।\nकान्तारं दग्धुकामान्तान्मलयानलसुप्रभाम् ।।२८।।\nअनुगृह्य महामंत्रतात्पर्यम्परमेश्वरः ।।\nपूर्णोहं भावनारूपः शंभुर स्मीति निश्चलम् ।।२९।।\nअनुगृह्य समाधिश्च स्वदास्यस्पन्दरूपिणीः ।।\nरव्यादिकर्म्मसामर्थ्यरूपाः सिद्धीरनर्गलाः ।।6.21.३०।।\nआयुः क्षये पद्मयोनेः पुनरावृत्तिवर्जिताम् ।।\nमुक्तिं च परमां तस्मै प्रयच्छति जगद्गुरुः ।।३१।।\nएतदेव पदं तस्मात्सर्वैश्वर्य्यं समष्टिमत्।।\nमुक्तिघंटापथं चेति वेदांतानां विनिश्चयः ।। ३२ ।।\nमुमूर्षोस्तस्य मन्दस्य यतेस्सत्सम्प्रदायिनः ।।\nयतयः सानुकूलत्वात्तिष्ठेयुः परित स्तदा ।। ३३ ।।\nततस्सर्वे च ते तत्र प्रणवादीन्यनुक्रमात् ।।\nउपदिश्य च वाक्यानि तात्पर्यं च समाहिताः ।। ३४ ।।\nवर्णयेयुः स्फुटं प्रीत्या शिवं संस्मारयन्सदा ।।\nनिर्गुणं परमज्योतिः प्रणम्य विलयावधि ।। ३५ ।।\nएतेषां सममेवात्र संस्कारक्रम उच्यते ।।\nअसंस्कृतशरीराणां दौर्गत्यं नैव जायते ।। ३६ ।।\nसंन्यस्य सर्वकर्म्माणि शिवाश्रयपरा यतः ।।\nदेहं दूषयतस्तेषां राज्ञो राष्ट्रं च नश्यति ।। ३७ ।।\nतद्ग्रामवासिनस्तेऽपि भवेयुर्भृशदुःखिनः ।।\nतद्दोषपरिहाराय विधानं चैवमुच्यते ।। ३८ ।।\nस तु नम हरिण्याय चेत्यारभ्य विनम्रधीः ।।\nनम आमीवत्केभ्यान्तं तत्काले प्रजपेन्मनुम् ।। ३९ ।।\nॐमित्यन्ते जपन्देवयजनम्पूरयेत्ततः ।।\nततश्शान्तिर्भवेत्तस्य दोषस्य हि मुनीश्वर ।। 6.21.४० ।।\nपुत्रादयो यथा न्यायं कुर्य्युस्संस्कारमुत्तमम् ।।\nवच्मि तत्कृपया विप्र सावधानतया शृणु ।।४१।।\nअभ्यर्च्य स्नाप्य शुद्धोदैरभ्यर्च्य कुसुमादिभिः ।।\nश्रीरुद्रचमकाभ्यां च रुद्रसूक्तेन च क्रमात् ।।४२।।\nशंखं च पुरतः स्थाप्य तज्जलेनाभिषिच्य च ।।\nपुष्पं निधाय शिरसि प्रणवेन प्रमार्जयेत् ।।४३।।\nकौपीनादीनि संत्यज्य पुनरन्यानि धारयेत् ।।\nभस्मनोद्धूलयेत्तस्य सर्वांगं विधिना ततः ।। ४४ ।।\nत्रिपुण्ड्रं च विधानेन तिलकं चन्दनेन च ।।\nविरच्य पुष्पैर्मालाभिरलंकुर्य्यात्कलेवरम् ।। ४५ ।।\nउरः कण्डशिरोबाहुप्रकोष्ठश्रुतिषु क्रमात् ।।\nरुद्राक्षमालाभरणैरलंकुर्य्याच्च मंत्रतः ।। ४६ ।।\nसुधूपितं समुत्थाप्य शिक्योपरि निधाय च ।।\nपंचब्रह्ममये रम्ये रथे संस्थापयेत्तनुम् ।।४७।।\nॐमाद्यैः पंचभिर्ब्रह्ममंत्रैस्सद्यादिभिः क्र्मात् ।।\nसुगंधकुसुमैर्माल्यैरलंकुर्य्याद्रथं च तम् ।। ४८ ।।\nनृत्यवाद्यैर्ब्राह्मणानां वेदघोषैश्च सर्वतः ।।\nग्रामम्प्रदक्षिणीकृत्य गच्छे त्प्रेतं तमुद्वहन् ।। ४९ ।।\nततस्ते यतिनः सर्वे तथा प्राच्यामथापि वा ।।\nउदीच्यम्पुण्यदेशे तु पुण्यवृक्षसमीपतः ।।6.21.५०।।\nखनित्वा देवयजनं दण्डमात्रप्रमाणतः ।।\nप्रणवव्याहृतिभ्यां च प्रोक्ष्य चास्तीर्य्य च क्रमात् ।। ५१ ।।\nशमीपत्रश्च कुसुमैरुत्तराग्रं तदूर्ध्वतः।।\nआस्तीर्य दर्भांस्तत्पीठं चैलाजिनकुशोत्तरम् ।। ५२ ।।\nप्रणवेन ब्रह्मभिश्च पञ्चगव्येन तां तनुम् ।।\nप्रोक्ष्याभिषिच्य रौद्रेण सूक्तेन प्रणवेन च ।। ५३ ।।\nशंखतोयेनाभिषिच्य मूर्ध्नि पुष्पं विनिःक्षिपेत् ।।\nतद्गतस्यानुकूलोऽसौ शिवस्मरणतत्परः ।।५४।।\nॐमित्यथ समुद्धृत्य स्वस्तिवाचनपूर्वकम् ।।\nगर्ते योगासने स्थाप्य प्राङ्मुखं स्याद्यथा तथा ।। ५५ ।।\nगंधपुष्पैरलंकृत्वा धूपगुग्गुलुना ततः।।\nविष्णो हव्यमिति प्रोच्य रक्षस्वेति वदन्ददेत् ।।५६।।\nदण्डं दक्षिणहस्ते तु वामे दद्यात्कमण्डलुम् ।।\nप्रजापते न त्वदेतान्यन्यो मंत्रेण सोदकम् ।। ५७ ।।\nब्रह्मजज्ञानम्प्रथममितिमंत्रेण मस्तके ।।\nस्पृशञ्जप्त्वा रुद्रसूक्तं भुवोर्मध्ये स्पृशञ्जपेत् ।। ५८ ।।\nमानो महान्तमित्यादिचतुर्भिर्मस्तकन्ततः ।।\nनालिकेरेण निर्भिद्यादवटं पूरयेत्ततः ।। ५९ ।।\nपंचभिर्ब्रह्मभिस्स्पृष्ट्वा जपेत्स्थलमनन्यधीः ।।\nयो देवानामुपक्रम्य यः परः स महेश्वरः ।। 6.21.६० ।।\nइति जप्त्वा महादेवं सांबं संसारभेषजम् ।।\nसर्वज्ञमपराधीनं सर्वानुग्रहकारकम् ।। ६१ ।।\nएकारत्निसमुत्सेधमरत्निद्वयविस्तृतम् ।।\nमृदा पीठं प्रकल्प्याथ गोपये नोपलेपयेत् ।। ६२ ।।\nचतुरस्रं च तन्मध्ये गंधाक्षतसमन्वितेः ।।\nसुगंधकुसुमैर्बिल्वैस्तुलस्या च समर्चयेत् ।। ६३ ।।\nप्रणवेन ततो दयाद्धूपदीपौ पयोहविः ।।\nदत्त्वा प्रदक्षिणीकृत्य नमस्कुर्य्याच्च पंचधा ।। ६४ ।।\nप्रणवं द्वादशावृत्त्वा संजप्य प्रणमेत्ततः ।।\nदिग्विदिक्क्रमतो दद्याद्ब्रह्माद्यम्प्रणवेन च ।। ६५ ।।\nएवं दशाहपर्य्यंतं विधिस्ते समुदाहृतः ।।\nयतीनां मुनिवर्य्याथैकादशाहविधिं शृणु ।। ६६ ।।\nइति श्रीशिवमहापुराणे षष्ठ्यां कैलाससंहितायां यतीनान्मरणानन्तरदशाहपर्य्यंतकृत्यवर्णनन्नामैकविंशोऽध्यायः।।२१।।"
  }
]
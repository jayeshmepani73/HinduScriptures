[
  {
    "text": "ईश्वर उवाच ।।\nअतः परं प्रवक्ष्यामि संन्यासाह्निककर्म च ।।\nतव स्नेहान्महादेवि संप्रदायानुरोधतः ।।१।।\nब्राह्मे मुहूर्त्त उत्थाय शिरसि श्वेतपंकजे ।।\nसहस्रारे समासीनं गुरुं संचितयेद्यतिः ।। २ ।।\nशुद्धस्फटिकसंकाशं द्विनेत्रं वरदाभये ।।\nदधानं शिवसद्भावमेवात्मनि मनोहरम् ।।३।।\nभावोपनीतैः संपूज्य गन्धादिभिरनुक्रमात् ।।\nबद्धांजलिपुटो भूत्वा नमस्कुर्याद्गुरुं ततः ।।४।।\nप्रातःप्रभृति सायान्ते सायादिप्रातरं ततः ।।\nयत्करोमि महादेव तदस्तु तव पूजनम् ।।५।।\nप्रतिविज्ञाप्य गुरवे लब्धानुज्ञस्ततो गुरोः ।।\nनिरुद्धप्राण आसीनो विजितात्मा जितेन्द्रियः ।।६।।\nमूलादिब्रह्मरंध्रांतं षट्चक्रं परिचिंतयेत् ।।\nविद्युत्कोटिसमप्रख्यं सर्वतेजोमयं परम् ।।७।।\nतन्मध्ये चिंतयेन्मां च सच्चिदानन्दविग्रहम् ।।\nनिर्गुणं परमं ब्रह्म सदाशिवमनामयम् ।। ८ ।।\nसोहमस्मीति मतिमान्म दैक्यमनुभूय च ।।\nबहिर्निर्गत्य च ततो दूरं गच्छेद्यथासुखम् ।। ९ ।।\nवस्त्रेणाच्छाद्य मतिमाञ्छिरो नासिकया सह।।\nविशोध्य देहं वि धिवत्तृणमाधाय भूतले ।।6.4.१०।।\nगृहीतशिश्न उत्थाय ततो गच्छेज्जलाशयम् ।।\nउद्धृत्य वार्यथान्यायं शौचं कुर्यादतन्द्रितः ।। ११ ।।\nहस्तौ पादौ च संशोध्य द्विराचम्योमिति स्मरन् ।।\nउत्तराभिमुखो मौनी दन्तधावनमाचरेत्।।१२।।\nतृणपर्णैः सदा कुर्यादमामेकादशी विना ।।\nअपां द्वादशगण्डूषैर्मुखं संशोधयेत्ततः ।। १३ ।।\nद्विराचम्य मृदा तोयैः कटिशौचं विधाय च ।।\nअरुणोदयकाले तु स्नानं कुर्यान्मृदा सह ।। १४ ।।\nगुरुं संस्मृत्य मां चैव स्नानसंध्याद्यमाचरेत् ।।\nविस्तारभयतो नोक्तमत्र द्रष्टव्यमन्यतः ।। १५ ।।\nआबध्य शंखमुद्रां च प्रणवेनाभिषेचयेत् ।।\nशिरसि द्वादशावृत्त्या तदर्धं वा तदर्धकम् ।। १६ ।।\nतीरमागत्य कौपीनं प्रक्षाल्याचम्य च द्विधा ।।\nप्रोक्षयेत्प्रणवेनैव वस्त्रमंगोपमार्जनम् ।। १७ ।।\nमुखम्प्रथमतो मृज्य शिर आरभ्य सर्वतः ।।\nतेनैव मार्जयेद्देहं स्थित्वा च गुरुसन्निधौ ।। १८ ।।\nआबध्याद्वामतः शुद्धं कौपीनं च सडोरकम् ।।\nततः संधारयेद्भस्म तद्विधिः प्रोच्यतेऽद्रिजे ।।१९।।\nद्विराचम्य समादाय भस्म सद्यादिमंत्रतः ।।\nअग्निरित्यादिभिर्मंत्रैरभिमंत्र्य स्पृशेत्तनुम् ।।6.4.२०।।\nआपोवेत्यभिमंत्र्याथ जलं तेनैव सेचयेत् ।।\nओमापोज्योतिरित्युक्त्वा मानस्तोकेति मंत्रतः।।२१।।\nसमद्य कमलद्वन्द्वं कुर्या केकं तु पंचधा।।\nशिरोवदनहृद्गुह्यपादेषु परमेश्वरि।।२२।।\nईशानादिसमारभ्य सद्यान्तं पंचभिः क्रमात्।।\nउद्धूल्य कवलं पश्चात्प्रणवेनाभिषेचयेत्।२३।\nसर्वांगं च ततो हस्तौ प्रक्षाल्यान्यत्समाहरेत्\nसमर्च्य पूर्वत्तत्तु त्रिपुण्ड्रांस्तेन धारयेत्।।२४।।\nत्रियायुषैस्त्र्यम्बकैश्च प्रणवेन शिवेन च।।\nशिरस्यथ ललाटे च वक्षसि स्कन्ध एव च।।२९।।\nनाभौ बाह्वौः संधिषु च पृष्ठ चैव यथाक्रमम् ।।\nप्रक्षाल्य हस्तौ च ततो द्विराचम्य यथाविधि ।।२६।।\nपंचीकरणमुच्चार्य भावयेत्स्वगुरुं बुधः ।।\nवक्ष्यमाणप्रकारेण प्राणायामान्षडाचरेत् ।। २७ ।।\nदक्षहस्तेन संगृह्य जलं वामेन पाणिना ।।\nसमाच्छाद्य द्विषड्वारं प्रणवे नाभिमंत्रयेत् ।। २८ ।।\nएवं त्रिवारं संप्रोक्ष्य शिरसि त्रिः पिबेत्ततः ।।\nसमाहितेन मनसा ध्यायन्नोंकारमीश्वरम्।। २९ ।।\nसौरमण्डलमध्यस्थं सर्वतेजोमयं परम् ।।\nअष्टबाहुं चतुर्वक्त्रमर्द्धनारीकमद्भुतम् ।।6.4.३०।।\nसर्वाश्चर्य्यगुणोपेतं सर्वालंकारशोभितम् ।।\nएवं ध्यात्वाथ विधिवद्दद्यादर्घ्यत्रयं ततः ।। ३१ ।।\nअष्टोत्तरशतं जप्त्वा द्विषड्वारं तु तर्पयेत् ।।\nपुनराचम्य विधिवत्प्राणायामत्रयं चरेत् ।। ३२ ।।\nपूजासदनमागच्छेन्मनसा संस्मरञ्च्छिवम्।।\nद्वारमासाद्य प्रक्षाल्य पादौ मौनी द्विराचमेत्।।३३।।\nप्रविशेद्विधिना तत्र दक्षपादपुरस्स रम्।।\nमण्डपान्तस्सुधीस्तत्र मण्डलं रचयेत्क्रमात् ।।३४।।\nइति श्रीशिवमहापुराणे षष्ठ्यां कैलाससंहितायां संन्यासाचारवर्णनंनाम चतुर्थोऽध्यायः ।। ४ ।।"
  }
]
[
  {
    "text": "व्यास उवाच ।।\nगतेऽथ सूते मुनयस्सुविस्मिता विचिन्त्य चान्योन्यमिदन्तु विस्मृतम् ।।\nयद्वामदेवस्य मतन्मुनीश्वर प्रत्यूचितन्तत्खलु नष्टमद्य नः ।। १ ।।\nकदानुभूयान्मुनिवर्यदर्शनम्भावाब्धिदुःखौघहरम्परं हि तत् ।।\nमहेश्वराराधनपुण्यतोऽधुना मुनीश्वरस्सत्वरमाविरस्तु नः।।२।।\nइति चिन्तासमाविष्टा मुनयो मुनिपुंगवम्।।\nव्यासं संपूज्य हृत्पद्मे तस्थुस्तद्दशर्नोत्सुकाः।।३।।\nसम्वत्सरान्ते स पुनः काशीम्प्राप महामुनिः ।।\nशिवभक्तिरतो ज्ञानी पुराणार्थप्रकाशकः ।।४।।\nतन्दृष्ट्वा सूतमायान्तम्मुनयो हृष्टचेतसः ।।\nअभ्युत्थानासनार्घ्यादिपूजया समपूजयन् ।।५।।\nसोपि तान्मुनिशार्दूलानभिनन्द्य स्मितोदरम् ।।\nप्रीत्या स्नात्वा जाह्नवीये जले परमपावने ।। ६ ।।\nऋषीन्संतर्प्य  च सुरान्पितॄंश्च तिलतण्डुलैः ।।\nतीरमागत्य सम्प्रोक्ष्य वाससी परिधाय च ।। ७ ।।\nद्विराचम्य समादाय भस्म सद्यादिमंत्रतः ।।\nउद्धूलनादिक्रमतो विधार्य्याऽथ मुनीश्वरः ।।८।।\nरुद्राक्षमालाभरणः कृतनित्यक्रियस्सुधी ।।\nयथोक्तांगेषु विधिना त्रिपुण्ड्रं रचति स्म ह ।।९।।\nविश्वेश्वरमुमाकान्तं ससुतं सगणाधिपम् ।।\nपूजयामास सद्भक्त्या ह्यस्तौ न्नत्वा मुहुर्मुहुः ।। 6.10.१० ।।\nकालभैरवनाथं च संपूज्याथ विधानतः ।।\nप्रदक्षिणीकृत्य पुनस्त्रेधा नत्वा च पंचधा ।।११।।\nपुनः प्रदक्षिणी कृत्य प्रणम्य भुवि दण्डवत् ।।\nतुष्टाव परया स्तुत्या संस्मरंस्तत्पदाम्बुजम् ।। १२ ।।\nश्रीमत्पंचाक्षरीम्विद्यामष्टोत्तरसहस्रकम्।।\nसंजप्य पुरतः स्थित्वा क्षमापय्य महेश्वरम् ।।१३।।\nचण्डेशं सम्प्रपूज्याऽथ मुक्तिमण्डपमध्यतः ।।\nनिर्द्दिष्टमासनं भेजे मुनिभिर्वेदपारगैः ।। १४ ।।\nएवं स्थितेषु सर्वेषु नमस्कृत्य समंत्रकम् ।।\nअथ प्राह मुनीन्द्राणां भाववृद्धिकरम्वच ।।१५ ।।\nसूत कृतः ।।\nधन्या यूयं महाप्राज्ञा मुनयश्शंसितव्रताः ।।\nभवदर्थमिह प्राप्तोऽहन्तद्वृत्तमिदं शृणु ।।१६।।\nयदाहमुपदिश्याथ भवतः प्रणवार्थकम्।।\nगतस्तीर्थाटनार्थाय तद्वृत्तान्तम्ब्रवीमि वः ।। १७ ।।\nइतो निर्गत्य सम्प्राप्य तीरं दक्षपयोनिधेः ।।\nस्नात्वा सम्पूज्य विधिवद्देवीं कन्यामयीं शिवाम् ।।\nपुनरागत्य विप्रेन्द्रास्सुवर्णमुखरीतटम् ।। १८ ।।\nश्रीकालहस्तिशैलाख्यनगरे परमाद्भुते ।।\nसुवर्णमुखरीतोये स्नात्वा देवानृषीनपि ।। १९ ।।\nसन्तर्प्य विधिवद्भक्त्या समुदं गिरिशं स्मरन् ।।\nसमर्च्य कालहस्तीशं चन्द्रकांतसमप्रभम् ।। 6.10.२० ।।\nपश्चिमाभिमुखम्पंचशिरसम्परमाद्भुतम् ।।\nसकृद्दर्शनमात्रेण सर्वाघक्षयकारणम् ।। २१ ।।\nसर्वसिद्धिप्रदम्भुक्तिमुक्तिदन्त्रिगुणेश्वरम् ।।\nततश्च परया भक्त्या तस्य दक्षिणगां शिवाम् ।। २२ ।।\nज्ञानप्रसूनकलिकां समर्च्य हि जगत्प्रसूम् ।।\nश्रीमत्पंचाक्षरीं विद्यामष्टोत्तरसहस्रकम् ।। २३ ।।\nजप्त्वा प्रदक्षिणीकृत्य स्तुत्वा नत्वा मुहुर्मुहुः ।।२४।।\nततः प्रदक्षिणीकृत्य गिरिम्प्रत्यहमादरात् ।।\nआमोदतीव मनसि प्रत्यहन्नियमास्थितः।।२५।।\nअनयञ्चतुरो मासानेवन्तत्र मुनीश्वराः ।।\nज्ञानप्रसूनकलिका महादेव्याः प्रसादतः ।। २६ ।।\nएकदा तु समास्तीर्य चैलाजिनकुशोत्तरम् ।।\nआसनम्परमन्तस्मिन्स्थित्वा रुद्धेन्द्रियो मुनि ।। २७ ।।\nसमाधिमास्थाय सदा परमानंदचिद्धनः ।।\nपरिपूर्णश्शिवोस्मीति निर्व्यग्रहृदयोऽभवम् ।। २८ ।।\nएतस्मिन्नेव समये सद्गुरुः करुणानिधिः ।।\nनीलजीमूतसङ्काशो विद्युत्पिङ्गजटाधरः ।। २९ ।।\nप्रांशुः कमण्डलूद्दण्डकृष्णाजिनधरस्स्वयम् ।।\nभस्मावदातसर्वाङ्गस्सर्वलक्षणलक्षितः ।।6.10.३०।।\nत्रिपुण्ड्रविलसद्भालो रुद्राक्षालङ्कृताकृतिः ।।\nपद्मपत्रारुणायामविस्तीर्णनयनद्वयः ।।३१।।\nप्रादुर्भूय हृदम्भोजे तदानीमेव सत्वरम् ।।\nविमोहितस्तदैवासमेतदद्भुतमास्तिकाः ।।३२।।\nतत उन्मील्य नयने विलापं कृतवानहम् ।।\nआसीन्ममाश्रुपातश्च गिरिनिर्झरसन्निभः ।। ३३ ।।\nएतस्मिन्नेव समये श्रुता वागशरीरिणी ।।\nव्योम्नो महाद्भुता विप्रास्तामेव शृणुतादरात् ।। ३४ ।।\nसूतपुत्र महाभाग गच्छ वाराणसीम्पुरीम् ।।\nतत्रासन्मुनयः पूर्वमुपदिष्टास्त्वयाऽधुना ।। ३५ ।।\nत्वदुपागमकल्याणं कांक्षंते विवशा भृशम् ।।\nतिष्ठन्ति ते निराहारा इत्युक्त्वा विरराम सा ।। ३६ ।।\nतत उत्थाय तरसा देवन्देवीञ्च भक्तितः ।।\nप्रदक्षिणीकृत्य पुनः प्रणम्य भुवि दण्डवत् ।। ३७ ।।\nद्विषड्वारं गुरोराज्ञां विज्ञाय शिवयोरथ ।।\nक्षेत्रान्निर्गत्य तरसा चत्वारिंशद्दिनान्तरे ।। ३८ ।।\nआगतोऽस्मि मुनिश्रेष्ठा अनुगृह्णन्तु मामिह ।।\nमया किमद्य वक्तव्यं भवन्तस्तद्ब्रुवन्तु मे ।। ३९ ।।\nइति सूतवचश्श्रुत्वा ऋषयो हृष्टमानसाः ।।\nअवोचन्मुनिशार्दूलं व्यासन्नत्वा मुहुर्मुहुः ।। 6.10.४० ।।\nइति श्रीशिवमहापुराणे षष्ठ्यां कैलाससंहितायां सूतोपदेशो नाम दशमोऽध्यायः ।।१०।।"
  }
]
[
  {
    "text": "।। सुब्रह्मण्य उवाच ।।\nएकादशेह्नि सम्प्राप्ते यो विधिस्समुदाहृतः ।।\nतं वक्ष्ये मुनिशार्दूल यतीनां स्नेहतस्तव ।। १ ।।\nसम्मार्ज्य वेदीमालिप्य कृत्वा पुण्याहवाचनम् ।।\nप्रोक्ष्य पश्चिममारभ्य पूर्वान्तम्पञ्च च क्रमात्।।२।।\nमण्डलान्युत्तराशास्यः कुर्यात्स्वयमवस्थितः।।\nप्रादेशमात्रं संकल्प्य चतुरस्रं च मध्यतः ।।३।।\nबिन्दुत्रिकोणषट्कोणवृत्ताकाराणि च क्रमात् ।।\nशंखं च पुरतस्थाप्य पूजोक्तक्रममार्गतः ।।४।।\nप्राणानायम्य संकल्प्य पूजयित्वा सुरेश्वरी ।।\nदेवताः पञ्च पूर्वोक्ता अतिवाहिकरूपिणीः ।। ५ ।।\nसंत्यज्योत्तरतो दर्भान् यश्च संस्पृशते ततः ।।\nपश्चिमादि समारभ्य षडुत्थासनमार्गतः ।।६।।\nमण्डलानि च तेष्वन्तः पुष्पाण्याधाय पीठवत् ।।\nॐ ह्री मित्युक्त्वाग्निरूपान्तामतिवाहिकदेवताम् ।। ७ ।।\nआवाहयामि नम इत्यन्तं सर्वत्र भावयेत् ।।\nदर्शयेत्स्थापनाद्यास्तु मुद्राः प्रत्येकमादरात् ।। ८ ।।\nह्रांह्रीमित्यादिना कुर्य्यादासामंगानि च क्रमात् ।।\nपाशांकुशाभयाभीष्टपाणिचन्द्रोपलप्रभाः ।। ९ ।।\nरक्तांगुलीयकच्छायरञ्जिताखिलदिङ्मुखा ।।\nरक्ताम्बरधराः कारपदपंकजशोभिताः ।।6.22.१०।।\nत्रिनेत्रोल्लासिवदनपूर्णचन्द्रमनोहराः ।।\nमाणिक्य मुकुटोद्भासिचन्द्रलेखावतंसिताः।।११।।\nकुण्डलामृष्टगण्डाश्च पीनोन्नतपयोधराः ।।\nहारकेयूरकटककांचीदाममनोहराः ।।१२।।\nतनुमध्याः पृथुश्रोण्यो रक्तदिव्याम्बरावृताः ।।\nमाणिक्यमयमंजीरसिंजत्पदसरोरुहाः।।\nपादांगुलीयकश्रोणीर्मंजुलातिमनोहराः।।१३।।\nअनुग्रहेण मूर्तेन शिववत्किं नु साध्यते।।\nतस्माच्छक्त्यात्ममूर्तेन सर्वं साध्यं महेशवत् ।।१४।।\nसर्वानुग्रहकर्त्रैव स्वीकृताः पंचमूर्तय।।\nसर्वकार्य्यकरा दिव्याः परानुग्रहतत्पराः।।१५।।\nएवं ध्यात्वा तु ताः सर्वा अनुग्रहपराश्शिवाः ।।\nपादयोः पाद्यमेतासां दद्याच्छंखोदबिन्दुभिः ।।१६।।\nहस्तेष्वाचमनीयं च मौलिष्वर्घ्यं प्रदापयेत्।।\nशंखोद बिन्दुभिस्तासां स्नानकर्म च भावयेत्।।१७।।\nरक्ताम्बराणि दिव्यानि सोत्तरीयाणि दापयेत् ।।\nमुकुटादीन्यनर्घ्याणि दद्यादाभरणानि च।।१८।।\nसुवासितं च श्रीखण्डमक्षतांश्चातिशोभनान्।।\nसुरभीणि मनोज्ञानि कुसुमानि च दापयेत् ।।१९।।\nधूपं च परमामोदं साज्यवर्ति च दीपकम्।।\nसर्वं समर्पयामीति प्रणवं ह्रीमुपक्रमात् ।।6.22.२०।।\nनमोऽन्तंचततोदद्यात्पायस्तमधुनाप्लुतम्।।\nसाज्यशर्करयापूपकदलीगुडपूरितम्।।२१।।\nप्रत्येकं कदलीपत्रे भरितं च सुवासितम् ।।\nभूर्भुवस्स्वरिति प्रोच्य प्रोक्ष्णादीनि कारयेत ।।२२।।\nॐ ह्रीमिति समुच्चार्य्य नैवेद्यं वह्निजायया ।।\nपानीयं नम इत्युक्त्वा परम्प्रेम्णा समर्पयेत् ।।२३।।\nतत उद्वासयेत्प्रीत्या पूर्वतो मुनिसत्तम ।।\nस्थलं विशोध्य गंडूषाचमनार्घ्याणि दापयेत् ।। २४ ।।\nतांबूलं धूप दीपौ च प्रदक्षिणनमस्कृती ।।\nविधाय प्रार्थयेदेताश्शिरस्यंजलिमादधत्।।२५।।\nश्रीमातरस्सुप्रसन्ना यतिं शिवपदैषिणम्।।\nरक्षणीय म्प्रब्रुवन्तु परमेशपदाब्जयोः।।२६।।\nइति संप्रार्थ्य तास्सर्वा विसृज्य च यथागतम्।।\nतासाम्प्रसादमुद्धृत्य कन्यकाभ्यः प्रदापयेत ।।२७।।\nगोभ्यो वा जलमध्ये वा निक्षिपेन्नान्यथा क्वचित् ।।\nअत्रैव पार्वणं कुर्य्यान्नैकोद्दिष्टं यतेः क्वचित् ।।२८।।\nअत्रायं पार्वणश्राद्धे नियमः प्रोच्यते मया ।।\nतं शृणुष्व मुनिश्रेष्ठ येन श्रेयो भवेत्ततः।।२९।।\nकर्ता स्नात्वा धृतप्राण उपवीती समाहितः।।\nसपवित्रकरस्त्वस्यां पुण्यतिथ्यामिति ब्रुवन् ।।6.22.३०।।\nकरिष्ये पार्वणं श्राद्धमिति संकल्प्य चोत्तरे ।।\nदद्याद्दर्भानुत्तमांश्च ह्यासनार्थं जलं स्पृशेत्।।३१।।\nतत्रोपवेशयेद्भक्त्या साभ्यंगं कृतमज्जनान् ।।\nआहूय चतुरो विप्राञ्छिवभक्तान्दृढव्रतान् ।। ३२ ।।\nविश्वेदेवार्थं भवता प्रसादः क्रियतामिति ।।\nआत्मने भवता पश्चादन्तरात्मन इत्यपि ।। ३३ ।।\nपरमात्मन इत्येवं प्रोच्य प्रार्थ्यं च तान्यतिः ।।\nश्रद्धया चरणन्तेषां कुर्य्याद्याथार्थ्यमादरात् ।।३४।।\nपादौ प्रक्षाल्य तेषान्तु प्राङ्मुखानुपवेश्य च ।।\nगन्धादिभिरलंकृत्य भोजयेच्च शिवा ग्रतः ।।३५।।\nगोमयेनोपलिप्यात्र दर्भान्प्रागग्रकल्पितान् ।।\nआस्तीर्य्य संयतप्राणः पिण्डानां च प्रदानकम् ।।३६।।\nकरिष्य इति संकल्प्य मण्डलत्रयमर्च्य च ।।\nआत्मानमन्तरात्मानं परमात्मनमप्यतः ।।३७।।\nचतुर्थ्यन्तं वदन्पश्चादिमं पिण्डमितीरयन् ।।\nददामीति च सम्प्रोच्य दद्यात्पिण्डान्स्वभक्तितः ।।३८।।\nकुशोदकं ततो दद्याद्यथाविधिविधानतः ।।\nतत उत्थाप्य वै कुर्य्यात्प्रदक्षिणनमस्कृती ।। ३९ ।।\nततो दत्त्वा ब्राह्मणेभ्यो दक्षिणां च यथाविधि ।।\nनारायणबलिं कुर्य्यात्तस्मिन्नेव स्थले दिने ।। 6.22.४० ।।\nरक्षार्थमेव सर्वत्र विष्णोः पूजाविधिः स्मृतः ।।\nकुर्य्याद्विष्णोर्महापूजां पायसान्नं निवेदयेत्।।४१।।\nद्वादशाथ समाहूय ब्राह्मणान्वेदपारगान् ।।\nकेशवादिभिरभ्यर्च्य गन्धपुष्पाक्षतादिभिः ।।४२।।\nउपानच्छत्रवस्त्रादि दत्त्वा तेभ्यो यथाविधि ।।\nसन्तोषयेन्महाभक्त्या विविधैर्वच नैश्शुभैः ।।४३।।\nआस्तीर्य्य दर्भान्पूर्वाग्रान्भूस्स्वाहा च भुवस्सुवः ।।\nप्रणवादि प्रोच्य भूमौ पायसान्नं बलिं हरेत् ।।४४।।\nएकादशाह सुविधिर्मया प्रोक्तो मुनीश्वर ।।\nद्वादशाहविधिं वक्ष्ये शृणुष्वादरतो द्विज ।।४५।।\nइति श्रीशिवमहापुराणे षष्ठ्यां कैलाससंहितायां यतीनामेकादशाहकृत्यवर्णनन्नाम द्वाविंशोऽध्यायः ।।२२ ।।"
  }
]
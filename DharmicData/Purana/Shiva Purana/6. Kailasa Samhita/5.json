[
  {
    "text": "ईश्वर उवाच ।।\nपरीक्ष्य विधिवद्भूमिं गंधवर्णरसादिभिः ।।\nमनोभिलषिते तत्र वितानवितताम्बरे ।। १ ।।\nसुप्रलिप्ते महीपृष्ठे दर्पणोदरसन्निभे ।।\nअरत्नियुग्ममानेन चतुरस्रं प्रकल्पयेत् ।। २ ।।\nतालपत्रं समादाय तत्समायामविस्तरम्।।\nतस्मिन्भागान्प्रकुर्वीत त्रयोदशसमां कलाम्।।३।।\nतत्पत्रं तत्र निक्षिप्य पश्चिमाभिमुखः स्थितः ।।\nतत्पूर्वभागे सुदृढं सूत्रमादाय रंजितम् ।। ४ ।।\nप्राक्प्रत्यग्दक्षिणोदक् च चतुर्दिशि निपातयेत् ।।\nसूत्राणि देवदेवेशि नवषष्ट्युत्तरं शतम् ।। ५ ।।\nकोष्ठानि स्युस्ततस्तस्य मध्यकोष्ठं तु कर्णिका।।\nकोष्ठाष्टकं बहिस्तस्य दलाष्टकमिहोच्यते।।६।।\nदलानि श्वेतवर्णानि  दलाष्टकमिहोच्यते ।। ।।\nदलानि श्वेतवर्णात्रि समग्राणि प्रकल्पयेत् ।।\nपीतरूपां कर्णिकां च कृत्वा रक्तं च वृत्तकम् ।।७।।\nवनभिद्दलदक्षं तु समारभ्य सुरेश्वरि ।।\nरक्तकृष्णाः क्रमेणैव दलसन्धीन्विचित्रयेत्।।८।।\nकर्णिकायां लिखेद्यंत्रं प्रणवार्थप्रकाशकम् ।।\nअधः पीठं समालिख्य श्रीकण्ठं च तदूर्ध्वतः ।। ९ ।।\nतदुपर्य्यमरेशं च महाकालं च मध्यतः ।।\nतन्मस्तकस्थं दण्डं च तत ईश्वरमालिखेत् ।। 6.5.१० ।।\nश्यामेन पीठं पीतेन श्रीकण्ठं च विचित्रयेत् ।।\nअमरेशं महाकालं रक्तं कृष्णं च तौ क्रमात् ।। ११ ।।\nकुर्यात्सुधूम्रं दण्डं च धवलं चेश्वरं बुधः ।।\nएवं यंत्रं समालिख्य रक्तं सद्येन वेष्टयेत् ।।१२।।\nतदुत्थेनैव नादेन विद्यादीशानमीश्वरि ।।\nतद्वासपंक्तीर्गृह्णीयादाग्नेयादिक्रमेण वै ।। १३ ।।\nकोष्ठानि कोणभागेषु चत्वार्येतानि सुन्दरि ।।\nशुक्लेनापूर्य्य वर्णादि चतुष्कं रक्तधातुभिः ।।१४।।\nआपूर्य्य तानि चत्वारि द्वाराणि परिकल्पयेत् ।।\nततस्तत्पार्श्वयोर्द्वंद्वं पीतेनैव प्रपूरयेत् ।। १५ ।।\nआग्नेयकोष्ठमध्ये तु पीताभे चतुरस्रके ।।\nअष्टपत्रं लिखेत्पद्मं रक्ताभं पीतकर्णिकम् ।। १६ ।।\nहकारं विलिखेन्मध्ये विन्दुयुक्तं समाहितः ।।\nपद्मस्य नैर्ऋते कोष्ठे चतुरस्रन्तदा लिखेत्।।१७।।\nपद्ममष्टदलं रक्तं पीतकिंजल्ककर्णिकम् ।।।\nशवर्गस्य तृतीयन्तु षष्ठस्वरसमन्वितम् ।।१८।।\nचतुर्दशस्वरोपेतं बिन्दुनादविभूषितम् ।।\nएतद्बीजवरं भद्रे पद्ममध्ये समालिखेत्।। ।। १९ ।।\nपद्मस्येशानकोष्ठे तु तथा पद्मं समालिखेत् ।।\nकवर्गस्य तृतीयं तु पंचमस्वरसंयुतम् ।। 6.5.२० ।।\nविलिखेन्मध्यतस्तस्य बिन्दुकण्ठे स्वलंकृतम् ।।\nतद्बाह्यपंक्तित्रितये पूर्वादिपरितः क्रमात् ।। २१ ।।\nकोष्ठानि पंच गृह्रीयाद्गिरिराजसुते शिवे ।।\nमध्ये तु कर्णिकां कुर्यात्पीतां रक्तं च वृत्तकम्।।२२।।\nदलानि रक्तवर्णानि कल्पयेत्कल्पवित्तमः।।\nदलबाह्ये तु कृष्णेन रंध्राणि परिपूरयेत्।।२३।।\nआग्नेयादीनि चत्वारि शुक्लेनैव प्रपूरयेत्।।\nपूर्वे षड्बिन्दुसहितं षट्कोणं कृष्णमालिखेत्।।२४।।\nरक्तवर्णं दक्षिणतस्त्रिकोणं चोत्तरे ततः।।\nश्वेताभमर्द्धचन्द्रं च पीतवर्णं च पश्चिमे ।।२५।।\nचतुरस्रं क्रमात्तेषु लिखेद्बीजचतुष्टयम्।।\nपूर्वे बिन्दुं समालिख्य शुभ्रं कृष्णं तु दक्षिणे ।।२६।।\nउकारमुत्तरे रक्तं मकारं पश्चिमे ततः।।\nअकारं पीतमेवं तु कृत्वा वर्णचतुष्टयम्।।२७।।\nसर्वोर्द्ध्वपंक्त्यधः पंक्तौ समारभ्य च सुन्दरि।।\nपीतं श्वेतं च रक्तं च कृष्णं चेति चतुष्टयम् ।।२८।।\nतदधो धवलं श्यामं पीतं रक्तं चतुष्टयम् ।।\nअधस्त्रिकोणके रक्तं शुक्लं पीतं वरानने ।।२९।।\nएवन्दक्षिणमारभ्य कुर्यात्सोमान्तमीश्वरि।।\nतद्बाह्यपंक्तौ पूर्वादिमध्यमान्तं विचित्रयेत् ।।6.5.३०।।\nपीतं रक्तं च कृष्णं च श्यामं श्वेतं च पीतकम् ।।\nआग्रेय्यादि समारभ्य रक्तं श्यामं सितं प्रिये ।। ३१ ।।\nरक्तं कृष्णं च रक्तं च षट्कमेव प्रकीर्तितम् ।।\nदक्षिणाद्यं महेशानि पूर्वावधि समीरितम् ।। ३२ ।।\nनैर्ऋताद्यन्तु विज्ञेयमाग्नेयावधि चेश्वरि ।।\nवारुणं तु समारभ्य दक्षिणावधि चेरितम।।३३।।\nवायव्याद्यं महादेवि नैर्ऋतावधि चेरितम् ।।\nसोमार्थं परमेशानि वारुणावधि चेरितम् ।।३४।।\nईशानाद्यं तु विज्ञेयं वायव्यावधि चाम्बिके ।।\nइत्युक्तो मण्डलविधिर्मया तुभ्यं च पार्वति ।।३५।।\nएवं मण्डलमालिख्य नियतात्मा यतिस्स्वतः ।।\nसौरपूजां प्रकुर्वीत स हि तद्वस्तुतत्परः ।। ३६ ।।\nइति श्रीशिवमहापुराणे षष्ठ्यां कैलाससंहितायां संन्यासमण्डलविधिवर्णनं नाम पंचमोऽध्यायः ।। ५ ।।"
  }
]
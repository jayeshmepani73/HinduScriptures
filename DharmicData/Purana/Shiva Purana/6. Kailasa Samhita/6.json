[
  {
    "text": "।।ईश्वर उवाच ।।\nदक्षिणे मंडलस्याथ वैयाघ्रं चर्मशोभनम्।।\nआस्तीर्य्य शुद्धतोयेन प्रोक्षयेदस्त्रमंत्रतः ।।१।।\nप्रणवं पूर्वमुद्धृत्य पश्चादाधार मुद्धरेत् ।।\nतत्पश्चाच्छक्तिकमलं चतुर्थ्यंतं नमोन्तकम् ।।२।।\nमनुमेवं समुच्चार्य स्थित्वा तस्मिन्नुदङ्मुखः ।।\nप्राणानायम्य विधिवत्प्र णवोच्चारपूर्वकम् ।।३।।\nअग्निरित्यादिभिर्मंत्रैर्भस्म संधारयेत्ततः ।।\nशिरसि श्रीगुरुं नत्वा मण्डलं रचयेत्पुनः ।।४।।\nत्रिकोणवृत्तं बाह्ये तु चतुरस्रात्मकं क्रमात् ।।\nअभ्यर्च्योमिति साधारं स्थाप्य शंखं समर्चयेत् ।।५।।\nआपूर्य शुद्धतोयेन प्रणवेन सुगंधिना।।\nअभ्यर्च्य गंधपुष्पाद्यैः प्रणवेन च सप्तधा ।। ६ ।।\nअभिमंत्र्य ततस्तस्मिन्धेनुमुद्रां प्रदर्शयेत ।।\nशंखमुद्रां च तेनैव प्रोक्षयेदस्त्रमंत्रतः ।। ७ ।।\nआत्मानं गंधपुष्पादिपूजोपकरणानि च ।।\nप्राणायामत्रयं कृत्वा ऋष्यादिकमथाचरेत् ।। ८ ।।\nअस्य श्रीसौरमंत्रस्य देवभाग ऋषिस्ततः ।।\nछन्दो गायत्रमित्युक्तं देवस्सूर्यो महेश्वरः ।।९।।\nदेवता स्यात्षडंगानि ह्रामित्यादीनि विन्यसेत् ।।\nततस्संप्रोक्षयेत्पद्ममस्त्रेणाग्नेरगोचरम् ।।6.6.१०।।\nतस्मिन्समर्चयेद्विद्वान् प्रभूतां विमलामपि ।।\nसारां चाथ समाराध्य पूर्वादिपरतः क्रमात् ।। ११ ।।\nअथ कालाग्निरुद्रं च शक्तिमाधारसंज्ञिताम् ।।\nअनन्तं पृथिवीं चैव रत्नद्वीपं तथैव च ।। १२ ।।\nसंकल्पवृक्षोद्यानं च गृहं मणिमयं ततः।।\nरक्तपीठं च संपूज्य पादेषु प्रागुपक्रमात् ।।१३।।\nधर्मं ज्ञानं च वैराग्यमैश्वर्यं च चतुष्टयम्।।\nअधर्माद्यग्निकोणादिकोणेषु च समर्चयेत् ।। १४ ।।\nमायाधश्छदनं पश्चाद्विद्योर्ध्वच्छदनं ततः ।।\nसत्त्वं रजस्तमश्चैव समभ्यर्च्य यथाक्रमम् ।।१५।।\nपूर्वादिदिक्षु मध्ये च दीप्तां सूक्ष्मां जयामपि ।।\nभद्रां विभूति विमलाममोघां वैद्युतामपि।।१६।।\nसर्वतोमुखसंज्ञां च कन्दनालं तथैव च ।।\nसुषिरं च ततस्तं तु कंटकांस्तदनंतरम् ।। १७ ।।\nमूलच्छदनकिंजल्कप्रकाशसकलात्मनः ।।\nपंचग्रंथिकर्णिकां च दलानि तदनंतरम् ।। १८ ।।\nकेशरान्ब्रह्मविष्णू च रुद्रमात्मानमेव च ।।\nअन्तरात्मानमपि च ज्ञानात्मपरमात्मनि ।। १९ ।।\nसम्पूज्य पश्चात्सौराख्यं योगपीठं समर्चयेत् ।।\nपीठोपरि समाकल्प्य मूर्त्तिं मूलेन मूलवित् ।।6.6.२०।।\nनिरुद्धप्राण आसीनो मूलेनैव स्वमूलतः ।।\nशक्तिमुत्थाप्य तत्तेजः प्रभावात्पिंगलाध्वना ।। २१ ।।\nपुष्पांजलौ निर्गमय्य मण्डलस्थस्य भास्वतः ।।\nसिन्दूरारुणदेहस्य वामार्द्धदयितस्य च ।। २२ ।।\nअक्षस्रक्पाशखट्वांगकपालांकुशपंकजम् ।।\nशंखं चक्रं दधानस्य चतुर्वक्त्रस्य लोचनैः ।। २३ ।।\nराजितस्य द्वादशभिस्तस्य हृत्पंकजोदरे ।।\nप्रणवं पूर्वमुद्धृत्य ह्रांह्रींसस्तदनन्तरम् ।।२४।।\nप्रकाशशक्तिसहितं मार्तण्डं च ततः परम् ।।\nआवाहयामि नम इत्यावाह्या वाहनाख्यया ।।२५।।\nमुद्रया स्थापनाद्याश्च मुद्रास्संदर्शयेत्ततः ।।\nविन्यस्यांगानि ह्रां ह्रीं ह्रूमंतेन मनुना ततः ।।२६।।\nपंचोपचारान्संकल्प्य मूलेनाभ्यर्चयेत्त्रिधा ।।\nकेशरेषु च पद्मस्य षडंगानि महेश्वरि ।।२७।।\nवह्नीशरक्षोवायूनां परितः क्रमतः सुधीः ।।\nद्वितीयावरणे पूज्याश्चतस्रो मूर्तयः क्रमात् ।। २८ ।।\nपूर्वाद्युत्तरपर्यंतं दलमूलेषु पार्वति ।।\nआदित्यो भास्करो भानू रविश्चेत्यनुपूर्वशः ।। २९ ।।\nअर्को ब्रह्मा तथा रुद्रो विष्णुश्चेति पुनः प्रिये ।।\nईशानादिषु संपूज्यास्तृतीयावरणे पुनः ।।6.6.३०।।\nसोमं कुजं बुधं जीवं कविं मंदं तम स्तमः ।।\nसमंततो यजेदेतान्पूर्वादिदलमध्यतः ।।३१।।\nअथवा द्वादशादित्यान्द्वितीयावरणे यजेत ।।\nतृतीयावरणे चैव राशीर्द्वादश पूजयेत् ।।३२।।\nसप्तसागरगंगाश्च बहिरस्य समंततः ।।\nऋषीन्देवांश्च गंधर्वान्पन्नगानप्सरोगणान् ।।३३।।\nग्रामण्यश्च तथा यक्षान्यातुधानांस्तथा हयान् ।।\nसप्तच्छन्दोमयांश्चैव वालखिल्यांश्च पूजयेत् ।। ३४ ।।\nएवं त्र्यावरणं देवं समभ्यर्च्य दिवाकरम् ।।\nविरच्य मंडलं पश्चाच्चतुरस्रं समाहितः ।। ३५ ।।\nस्थाप्य साधारकं ताम्रपात्रं प्रस्थोदविस्तृतम् ।।\nपूरयित्वा जलैः शुद्धैर्वासितैः कुसुमादिभिः ।।३६।।\nअभ्यर्च्य गंधपुष्पाद्यैर्जानुभ्यामवनीं गतः ।।\nअर्घ्यपात्रं समादाय भूमध्यान्तं समुद्धरेत् ।।३७।।\nततो ब्रूयादिमं मंत्रं सावित्रं सर्वसिद्धिदम् ।।\nशृणु तच्च महादेवि भक्तिमुक्तिप्रदं सदा ।।३८।।\nसिन्दूरवर्णाय सुमण्डलाय नमोऽस्तु वज्राभरणाय तुभ्यम् ।।\nपद्माभनेत्राय सुपंकजाय ब्रह्मेन्द्रनारायणकारणाय ।। ३९ ।।\nसरक्तचूर्णं ससुवर्णतोयं स्रक्कुंकुमाढ्यं सकुशं सपुष्पम् ।।\nप्रदत्तमादाय सहेमपात्रं प्रशस्तमर्घ्यं भगवन्प्रसीद ।। 6.6.४० ।।\nएवमुक्त्वा ततो दत्त्वा तदर्थं सूर्यमूर्त्तये ।।\nनमस्कुर्यादिमं मंत्रं पठित्वा सुसमाहितः ।।४१।।\nनमश्शिवाय साम्बाय सगणायादिहेतवे ।।\nरुद्राय विष्णवे तुभ्यं ब्रह्मणे च त्रिमूर्तये ।। ४२ ।।\nएवमुक्त्वा नमस्कृत्य स्वासने समवस्थितः ।।\nऋष्यादिकं पुनः कृत्वा करं संशोध्य वारिणा ।। ४३ ।।\nपुनश्च भस्म संधार्य पूर्वोक्तेनैव वर्त्मना ।।\nन्यासजातम्प्रकुर्वीत शिवभावविवृद्ध्धये ।। ४४ ।।\nपंचोपचारैस्संपूज्य शिरसा श्रीगुरुम्बुधः ।।\nप्रणवं श्रीचतुर्थ्यंतं नमोंतं प्रणमेत्ततः ।। ४५ ।।\nपंचात्मकं बिन्दुयुतं पंचमस्वरसंयुतम् ।।\nतदेव बिन्दुसहितं पंचमस्वरवर्जितम् ।। ४६ ।।\nपंचमस्वरसंयुक्तं मंत्रीशं च सबिन्दुकम् ।।\nउद्धृत्य बिन्दुसहितं संवर्तकमथोद्धरेत् ।।४७।।\nएतैरेव क्रमाद्बीजैरुद्धृतैः प्रणमेद्बुधः ।।\nभुजयोरूरुयुग्मे च गुरुं गणपतिन्तथा।।४८।।\nदुर्गां च क्षेत्रपालं च बद्धांजलिपुटः स्थितः ।।\nओमस्त्राय फडित्युक्त्वा करौ संशोध्य षट् क्रमात् ।। ४९ ।।\nअपसर्प्पन्त्विति प्रोच्य प्रणवं तदनंतरम् ।।\nअस्त्राय फडिति प्रोच्य पार्ष्णिघातत्रयेण तु ।।6.6.५०।।\nउद्धृत्य विघ्नान्भूयिष्ठान्कर तालत्रयेण तु ।।\nअन्तरिक्षगता न्दृष्ट्वा विलोक्य दिवि संस्थितान् ।। ५१ ।।\nनिरुद्धप्राण आसीनो हंसमंत्रमनुस्मरन् ।।\nहृदिस्थं जीवचैतन्यं ब्रह्मनाड्या समान येत् ।। ५२ ।।\nद्वादशांतस्स्थविशदे सहस्रारमहाम्बुजे ।।\nचिच्चन्द्रमण्डलान्तस्थं चिद्रूपं परमेश्वरम् ।। ५३ ।।\nशोषदाहप्लवान्कुर्याद्रेचकादि क्रमेण तु ।।\nसषोडशचतुष्षष्टिद्वात्रिंशद्गणनायुतैः ।। ५४ ।।\nवाय्वग्निसलिलाद्यैस्तैस्स्तवेदाद्यैरनुक्रमात् ।।\nप्राणानायम्य मूलस्थां कुण्डलीं ब्रह्मरंध्रगाम् ।। ५५ ।।\nआनीय द्वादशांतस्थसहस्राराम्बुजोदरे ।।\nचिच्चन्द्रमण्डलोद्भूतपरमामृतधारया ।। ५६ ।।\nसंसिक्तायां तनौ भूयश्शुद्धदेहस्सुभावनः ।।\nसोहमित्यवतीर्याथ स्वात्मानं हृदयाम्बुजे ।। ५७ ।।\nआत्मन्यावेश्य चात्मानममृतं सृतिधारया ।।\nप्राणप्रतिष्ठां विधिवत्कुर्यादत्र समाहितः ।। ५८ ।।\nएकाग्रमानसो योगी विमृश्यात्तां च मातृकाम् ।।\nपुटितां प्रणवेनाथ न्यसेद्बाह्ये च मातृकाम् ।। ५९ ।।\nपुनश्च संयतप्राणः कुर्याद्दृष्ट्यादिकं बुधः ।।\nशंकरं संस्मरंश्चित्ते संन्यसेच्च विमत्सरः ।। 6.6.६० ।।\nप्रणवस्य ऋषिर्ब्रह्मा देवि गायत्रमीरितम् ।।\nछन्दोत्र देवताहं वै परमात्मा सदाशिवः ।। ६१ ।।\nअकारो बीजमाख्यातमुकारः शक्तिरुच्यते ।।\nमकारः कीलकं प्रोक्तं मोक्षार्थे विनियुज्यते ।।६२।।\nअंगुष्ठद्वयमारभ्य तलांतं परिमार्जयेत् ।।\nओमित्युक्त्वाथ देवेशि करन्यासं समारभेत् ।।६३।।\nदक्षहस्तस्थितांगुष्ठं समारभ्य यथाक्रमम् ।।\nवामहस्तकनिष्ठांतं विन्यसेत्पूर्ववत्क्रमात् ।। ६४ ।।\nअकारमप्युकारं च मकारं बिन्दुसंयुतम् ।।\nनमोन्तं प्रोच्य सर्वत्र हृदयादौ न्यसेदथ ।। ६५ ।।\nअकारं पूर्वमुद्धृत्य ब्रह्मात्मानमथाचरेत् ।।\nङेंतं नमोंतं हृदये विनियुज्यात्तथा पुनः।।६६।।\nउकारं विष्णुसहितं शिरोदेशे प्रविन्यसेत्।।\nमकारं रुद्रसहितं शिखायान्तु प्रविन्यसेत् ।। ६७ ।।\nएवमुक्त्वा मुनिर्मंत्री कवचं नेत्रमस्तके ।।\nविन्यसेद्देवदेवेशि सावधानेन चेतसा ।। ६८ ।।\nअंगवक्त्रकलाभेदात्पंच ब्रह्माणि विन्यसेत् ।।\nशिरोवदनहृदगुह्यपादेष्वेतानि विन्यसेत् ।।६९।।\nईशान्यस्य कलाः पंच पंचस्वेतेषु च क्रमात् ।।\nततश्चतुर्षु वक्त्रेषु पुरुषस्य कला अपि ।।6.6.७०।।\nचतस्रः प्रणिधातव्याः पूर्वादिक्रमयोगतः ।।\nहृत्कंठांसेषु नाभौ च कुक्षौ पृष्ठे च वक्षसि ।।७१।।\nअघोरस्य कलाश्चाष्टौ पूजनीया यथाक्रमम् ।।\nपश्चात्त्रयोदशकलाः पायुमेढ्रोरुजानुषु।।७२।।\nजंघास्फिक्कटिपार्श्वेषु वामदेवस्य भावयेत्।।\nसद्यस्यापि कला चाष्टौ नेत्रेषु च यथाक्रमम्।।७३।।\nकीर्तितास्ताः कलाश्चैव पादयोरपि हस्तयोः।।\nप्राणे शिरसि बाह्वोश्च कल्पयेत्कल्पवित्तमः ।।७४।।\nअष्टत्रिंशत्कलान्यासमेवं कृत्वा तु सर्वशः ।।\nपश्चात्प्रणवविद्धीमान्प्रणवन्यासमाचरेत्।।\nबाहुद्वये कूर्परयोस्तथा च मणिबन्धयोः।।\nपार्श्वतोदरजंघेषु पादयोः पृष्ठतस्तथा।।७६।।\nइत्थं प्रणवविन्यासं कृत्वा न्यासविचक्षणः।।\nहंसन्यासं प्रकुर्वीत परमात्मविबोधिनि ।। ७७ ।।\nइति श्रीशिवमहापुराणे षष्ठ्यां कैलाससंहितायां संन्यासपद्धतौ न्यासवर्णनं नाम षष्ठोऽध्यायः ।। ६ ।।"
  }
]
[
  {
    "text": "।। सुब्रह्मण्य उवाच ।।\nअथ मध्याह्नसमये स्नात्वा नियतमानसः ।।\nगन्धपुष्पाक्षतादीनि पूजाद्रव्याण्युपाहरेत।।।।\nनैर्ऋत्ये पूजयेद्देवं विघ्रेशं देवपूजितम्।।\nगणानां त्वेति मन्त्रेणावाहयेत्सुविधानतः ।।२।।\nरक्तवर्णं महाकायं सर्व्वाभरणभूषितम्।।\nपाशांकुशाक्षाभीष्टञ्च दधानं करपंकजैः ।। ३ ।।\nएवमावाह्य सन्ध्याय शंभुपुत्रं गजाननम्।।\nअभ्यर्च्य पायसापूपनालिकेरगुडादिभिः ।।४।।\nनैवेद्यमुत्तमं दद्यात्ताम्बूलादिमथापरम्।।\nपरितोष्य नमस्कृत्य निर्विघ्नम्प्रार्थयेत्ततः ।। ५ ।।\nऔपासनाग्नौ कर्त्तव्यं स्वगृह्योक्तविधानतः ।।\nआज्यभागान्तमाग्नेयं मखतन्त्रमतः परम् ।। ६ ।।\nभूः स्वाहेति त्र्यृचा पूर्णाहुतिं हुत्वा समाप्य च।।\nगायत्रीं प्रजपेद्यावदपराह्णमतंद्रितः ।।७।।\nअथ सायन्तनीं सन्ध्यामुपास्य स्नानपूर्वकम् ।। ।\nसायमौपासनं हुत्वा मौनी विज्ञापयेद्गुरुम् ।। ६ ।।\nश्रपयित्वा चरुन्तस्मिन्समिदन्नाज्यभेदतः ।।\nजुहुयाद्रौद्रसूक्तेन सद्योजातादि पञ्चभिः ।। ९ ।।\nब्रह्मभिश्च महादेवं सांबं वह्नौ विभावयेत् ।।\nगौरीर्मिमाय मन्त्रेण हुत्वा गौरीमनुस्मरन् ।। 6.13.१०।।\nततोऽग्नये स्विष्टकृते स्वाहेति जुहुयात्सकृत्।।\nहुत्वोपरिष्टात्तन्त्रन्तु ततोऽग्नेरुत्तरे बुधः ।।११।।\nस्थित्वासने जपेन्मौनी चैलाजिनकुशोत्तरे ।।\nआब्राह्मं च मुहूर्ते तु गायत्री दृढमानसः ।। १२ ।।\nततः स्नात्वा त्वशक्तश्चेद्भस्मना वा विधानतः ।।\nश्रपयित्वा चरुं तस्मिन्नग्नावे वाभिधारितम् ।। १३ ।।\nउदगुद्वास्य बर्हिष्यासाद्याज्येन चरुं ततः ।।\nअभिघार्य्य व्याहृतीश्च रौद्रसूक्तञ्च पञ्च च ।। १४ ।।\nजपेद्ब्रह्माणि सन्धार्य्य चित्तं शिवपदांबुजे ।।\nप्रजापतिमथेन्द्रञ्च विश्वेदेवास्ततः परम् ।।१५।\nब्रह्माणं सचतुर्थ्यन्तं स्वाहांतान्प्रणवा दिकान् ।।\nसंजप्य वाचयित्वाऽथ पुण्याहं च ततः परम् ।। १६ ।।\nपरस्तात्तंत्रमग्नये स्वाहेत्यग्निमुखावधि ।।\nनिर्वर्त्य पश्चात्प्राणाय स्वाहेत्यारभ्य पञ्चभिः ।।१७।।\nसाज्येन चरुणा पश्चादग्निं स्विष्टकृतं हुनेत् ।।\nपुनश्च प्रजपेत्सूक्तं रौद्रं ब्रह्माणि पञ्च च ।।१८।।\nमहेशादिचतुर्व्यूहमन्त्रांश्च प्रजपेत्पुनः ।।\nहुत्वोपरिष्टात्तन्त्रन्तु स्वशाखोक्तेन वर्त्मना ।।१९।।\nतत्तद्देवान्समुद्दिश्य सांगं कुर्य्याद्विचक्षणः।।\nएवमग्निमुखाद्यं यत्कर्मतन्त्रम्प्रवर्त्तितम् ।।6.13.२०।।\nअतः परं प्रजुहुयाद्विरजाहोममात्मनः ।।\nषड्विंशतत्त्वरूपेस्मिन्देहे लीनस्य शुद्धये ।।२१।।\nतत्त्वान्येतानि मद्देहे शुध्यन्तामित्यनुस्मरन् ।।\nतत्रात्मतत्त्वशुद्ध्यर्थं मन्त्रैरारुणकेतुकैः ।।२२।।\nपठ्यमानैः पृथिव्यादिपुरुषांतं क्रमान्मुने ।।\nसाज्येन चरुणा मौनी शिवपादाम्बुजं स्मरन् ।।२३।।\nपृथिव्यादि च शब्दादि वागाद्यं पञ्चकं पुनः ।।\nश्रोत्राद्यञ्च शिरः पार्श्वपृष्ठोदरचतुष्टयम् ।।२४।।\nजंघां च योजयेत्पश्चात्त्वगाद्यं धातुसप्तकम् ।।\nप्राणाद्यं पञ्चकं पश्चादन्नाद्यं कोशपञ्चकम्।।२५।।।\nमनाश्चित्तं च बुद्धिश्चाहंकृतिः ख्यातिरेव च ।।\nसंकल्पन्तु गुणाः पश्चात्प्रकृतिः पुरुषस्ततः ।।२६।।\nपुरुषस्य तु भोक्तृत्वं प्रतिपन्नस्य भोजने ।।\nअन्तरंगतया तत्त्वपंचकं परिकीर्तितम् ।। २७ ।।\nनियतिः कालरागश्च विद्या च तदनन्तरम् ।।\nकला च पंचकमिदं मयोत्पन्नम्मुनीश्वर ।।२८।।\nमायान्तु प्रकृतिं विद्यादिति माया श्रुतीरिता ।।\nतज्जान्येतानि तत्त्वानि श्रुत्युक्तानि न संशयः ।।२९।।।\nकालस्वभावो नियतिरिति च श्रुतितब्रवीत् ।।\nएतत्पञ्चकमेवास्य पञ्चकञ्चक्रमुच्यते ।। 6.13.३० ।।\nअजानन्पञ्चतत्त्वानि विद्वानपि च। मूढधीः ।।\nनिपत्याधस्तात्प्रकृतेरुपरिष्टात्पुमानयम् ।। ३१ ।।\nकाकाक्षिन्यायमाश्रित्य वर्त्तते पार्श्वतोन्वहम् ।।\nविद्यातत्त्वमिदं प्रोक्तं शुद्धविद्यामहेश्वरौ ।। ३२ ।।\nसदाशिवश्च शक्तिश्च शिवश्चेदं तु पञ्चकम् ।।\nशिव तत्त्वमिदम्ब्रह्मन्प्रज्ञानब्रह्मवाग्यतः ।। ३३।।।\nपृथिव्यादिशिवांतं यत्तत्त्वजातं मुनीश्वर ।।\nस्वकारणलयद्वारा शुद्धिरस्य विधीयताम् ।। ३४ ।।\nएकादशानां मन्त्राणाम्परस्मैपद पूर्वकम् ।।\nशिवज्योतिश्चतुर्थ्यन्तमिदम्पदमथोच्चरेत् ।। ३५ ।।\nन ममेति वदेत्पश्चादुद्देशत्याग ईरितः ।।\nअतः परं विविद्यैति कपोतकायेति मन्त्रयोः ।। ३६ ।।\nव्यापकाय पदस्यान्ते परमात्मन इत्यपि ।।\nशिवज्योतिश्चतुर्थ्यन्तं विश्वभूतपदम्पुनः ।।३७।।\nघसनोत्सुकशब्दञ्च चतुर्थ्यंतमथो वदेत् ।।\nपरस्मैपदमुच्चार्य्य देवाय पदमुच्चरेत्।।३८।।\nउत्तिष्ठस्वेति मन्त्रस्य विश्वरूपाय शब्दतः ।।\nपुरुषाय पदम्ब्रूयादोस्वाहेत्यस्य संवदेत् ।।३९।।\nलोकत्रयपदस्यान्ते व्यापिने परमात्मने।।\nशिवायेदं न मम च पदम्ब्रूयादतः परम् ।।6.13.४०।।।\nस्व शाखोक्तप्रकारेण पुरस्तात्तन्त्रकर्म्म च ।।\nनिर्वर्त्य सर्पिषा मिश्रं चरुम्प्राश्य पुरोधसे ।। ४१ ।।\nप्रदद्याद्दक्षिणान्तस्मै हेमादिपरिबृंहिताम् ।।\nब्रह्माणमुद्वास्य ततः प्रातरौपासनं हुनेत् ।। ४२ ।।\nसं मां सिञ्चन्तु मरुत इति मन्त्रञ्जपेन्नरः ।।\nयाते अग्न इत्यनेन मन्त्रेणाग्नौ प्रताप्य च ।। ४३ ।।\nहस्तमग्नौ समारोप्य स्वात्मन्यद्वैतधामनि ।।\nप्राभातिकीं ततः सन्ध्यामुपास्यादित्यमप्यथ ।। ४४ ।।\nउपस्थाय प्रविश्याप्सु नाभिदघ्नं प्रवेशयन् ।।\nतन्मन्त्रान्प्रजपेत्प्रीत्या निश्चलात्मा समुत्सुकः ।।४५।।\nआहिताग्निस्तु यः कुर्य्यात्प्राजापत्येष्टिमाहिते ।।\nश्रौते वैश्वानरे सम्यक्सर्ववेदसदक्षिणाम् ।।४६।।\nअथाग्निमात्मन्यारोप्य ब्राह्मणः प्रव्रजेद्गृहात्।।\nसावित्रीप्रथमं पादं सावित्रीमित्युदीर्य च।।४७।।\nप्रवेशयामि शब्दान्ते भूरोमिति च संवदेत् ।।\nद्वितीयम्पादमुच्चार्य्य सावित्रीमिति पूर्व्ववत् ।। ४८ ।।\nप्रवेशयामि शब्दान्ते भुवरोमिति संवदेत्।।\nतृतीयम्पादमुच्चार्य्य सावित्रीमित्यतः परम् ।।४९।।\nप्रवेशयामि शब्दान्ते सुवरोमित्युदीरयेत्।।\nत्रिपादमुच्चरेत्पूर्वं सावित्रीमित्यतः परम् ।।6.13.५०।।\nप्रवेशयामि शब्दान्ते भूर्भुवस्सुवरोमिति ।।\nउदीरयेत्परम्प्रीत्या निश्चलात्मा मुनीश्वर ।।५१।।\nइयम्भगवती साक्षाच्छंकरार्द्धशरीरिणी ।।\nपंचवक्त्रा दशभुजा विपञ्चनयनोज्ज्वला ।।५२।।\nनवरत्नकिरीटोद्यच्चन्द्र लेखावतंसिनी ।।\nशुद्धस्फटिकसंकाशा दयायुधधरा शुभा ।।५३।।\nहारकेयूरकटककिंकिणीनूपुरादिभिः ।।\nभूषितावयवा दिव्यवसना रत्नभूषणा ।। ५४ ।।\nविष्णुना विधिना देवऋषिगंधर्व्वनायकैः ।।\nमानवैश्च सदा सेव्या सर्व्वात्मव्यापिनी शिवा ।। ५५ ।।\nसदाशिवस्य देवस्य धर्मपत्नी मनोहरा ।।\nजगदम्बा त्रिजननी त्रिगुणा निर्गुणाप्यजा ।। ५६ ।।\nइत्येवं संविचार्य्याथ गायत्रीं प्रजपेत्सुधीः ।।\nआदिदेवीं च त्रिपदां ब्राह्मणत्वादिदामजाम् ।।५७।।\nयो ह्यन्यथा जपेत्पापो गायत्री शिवरूपिणीम्।।\nस पच्यते महाघोरे नरके कल्पसंख्यया ।। ५८ ।।\nसा व्याहृतिभ्यः संजाता तास्वेव विलयं गता।।\nताश्च प्रणवसम्भूताः प्रणवे विलयं गता ।।५९।।\nप्रणवस्सर्ववेदादिः प्रणवः शिववाचकः ।।\nमन्त्राधिराजराजश्च महाबीजं मनुः परः ।। 6.13.६० ।।\nशिवो वा प्रणवो ह्येष प्रणवो वा शिवः स्मृतः ।।\nवाच्यवाचकयोर्भेदो नात्यन्तं विद्यते यतः ।। ६१ ।।\nएनमेव महामन्त्रञ्जीवानाञ्च तनुत्यजाम् ।।\nकाश्यां संश्राव्य मरणे दत्ते मुक्तिं परां शिवः ।। ६२ ।।\nतस्मादेकाक्षरन्देवं शिवं परमकारणम् ।।\nउपासते यतिश्रेष्ठा हृदयाम्भोजमध्यगम् ।। ६३ ।।\nमुमुक्षवोऽपरे धीरा विरक्ता लौकिका नराः।।\nविषयान्मनसा ज्ञात्वोपासते परमं शिवम् ।।६४।।\nएवं विलाप्य गायत्रीं प्रणवे शिववाचके ।।\n<a href=\"/wiki/%E0%A4%A4%E0%A5%88%E0%A4%A4%E0%A5%8D%E0%A4%A4%E0%A4%BF%E0%A4%B0%E0%A5%80%E0%A4%AF%E0%A4%BE%E0%A4%B0%E0%A4%A3%E0%A5%8D%E0%A4%AF%E0%A4%95%E0%A4%AE%E0%A5%8D(%E0%A4%B5%E0%A4%BF%E0%A4%B8%E0%A5%8D%E0%A4%B5%E0%A4%B0)/%E0%A4%AA%E0%A5%8D%E0%A4%B0%E0%A4%AA%E0%A4%BE%E0%A4%A0%E0%A4%95%E0%A4%83_%E0%A5%AD\" title=\"तैत्तिरीयारण्यकम्(विस्वर)/प्रपाठकः ७\">अहं वृक्षस्य रेरिवेत्यनुवाकं</a> जपेत्पुनः ।। ६५ ।।\nयश्छन्दसामृषभ इत्यनुवाकमुपक्रमात् ।।\nगोपायांतं जपन्पश्चादुत्थितोहमितीरयेत् ।।६६।।\nवदेज्जयेत्त्रिधा मन्दमध्योच्छ्रायक्रमान्मुने।।\nप्रणवम्पूर्व्वमुद्धत्य सृष्टिस्थितिलयक्रमात्।।६७।।\nतेषामथ क्रमाद्भूयाद्भूस्संन्यस्तम्भुवस्तथा ।।\nसंन्यस्तं सुवरित्युक्त्वा संन्यस्तं पदमुच्चरम् ।।६८।।\nसर्वमंत्राद्यः प्रदेशे मयेति च पदं वदेत् ।।\nप्रणवं पूर्वमुद्धृत्य समष्टिं व्याहृतीर्वदेत् ।।६९।।\nसमस्तमित्यतो ब्रूयान्मयेति च समब्रवीत् ।।\nसदाशिवं हृदि ध्यात्वा मंदादीति ततो मुने।।6.13.७०।।\nप्रैषमंत्रांस्तु जप्त्वैवं सावधानेन चेतसा ।।\nअभयं सर्वभूतेभ्यो मत्तः स्वाहेति संजपन् ।। ७१ ।।\nप्राच्यां दिश्यप उद्धृत्य प्रक्षिपेदजलिं ततः ।।\nशिखां यज्ञोपवीतं च यत्रोत्पाट्य च पाणिना ।।७२।।\nगृहीत्वा प्रणवं भूश्च समुद्रं गच्छ सम्वदेत् ।।\nवह्निजायां समुच्चार्य्य सोदकाञ्जलिना ततः ।। ७३ ।।\nअप्सु हूयादथ प्रेषैरभिमंत्र्य त्रिधा त्वपः ।\nप्राश्य तीरे समागत्य भूमौ वस्त्रादिकं त्यजेत् ।। ७४ ।।\nउदङ्मुखः प्राङ्मुखो वा गच्छेस्सप्तपदाधिकम् ।।\nकिञ्चिद्दूरमथाचार्यस्तिष्ठ तिष्ठेति संवदेत् ।।७५।।\nलोकस्य व्यवहारार्थं कौपीनं दण्डमेव च ।।\nभगवन्स्वीकुरुष्वेति दद्यात्स्वेनैव पाणिना ।। ७६ ।।\nदत्त्वा सुदोरं कौपीनं काषायवसनं ततः ।।\nआच्छाद्याचम्य च द्वेधा त शिष्यमिति संवदेत्।। ७७ ।।\nइन्द्रस्य वज्रोऽसि तत इति मन्त्रमुदाहरेत् ।।\nसम्प्रार्थ्य दण्डं गृह्णीयात्सखाय इति संजपन् ।। ७८ ।।\nअथ गत्वा गुरोः पार्श्वं शिवपादांबुजं स्मरन् ।।\nप्रणमेद्दण्डवद्भूमौ त्रिवारं संयतात्मवान् ।। ७९ ।।\nपुनरुत्थाय च शनैः प्रेम्णा पश्यन्गुरुं निजम् ।।\nकृताञ्जलिपुटस्तिष्ठेद्गुरुपाद समीपतः ।। 6.13.८० ।।\nकर्म्मारम्भात्पूर्वमेव गृहीत्वा गोमयं शुभम् ।।\nस्थूलामलकमात्रेण कृत्वा पिण्डान्विशोषयेत।।८१।।\nसौरैस्तु किरणैरेव होमारम्भाग्निमध्यगान्।।\nनिक्षिप्य होमसम्पूर्त्तौ भस्म संगृह्य गोपयेत् ।।८२।।\nततो गुरुस्समादाय विरजानलजं सितम् ।।\nभस्म तेनैव तं शिष्यमग्निरित्यादिभिः क्रमात् ।।८३।।\nमंत्रैरंगानि संस्पृश्य मूर्द्धादिचरणान्ततः ।।\nईशानाद्यैः पञ्चमंत्रै शिर आरभ्य सर्वतः ।। ८४ ।।\nसमुद्धृत्य विधानेन त्रिपुण्ड्रं धारयेत्ततः।।\nत्रियायुषैस्त्र्यम्बकैश्च मूर्ध्न आरभ्य च क्रमात्।।८५।।\nततस्सद्भक्तियुक्तेन चेतसा शिष्यसत्तमः।।\nहृत्पंकजे समासीनं ध्यायेच्छिवमुमासखम्।।८६।।\nहस्तं निधाय शिरसि शिष्यस्य स गुरुर्वदेत् ।।\nत्रिवारं प्रणवं दक्षकर्णे ऋष्यादिसंयुतम् ।।८७।।\nततः कृत्वा च करुणां प्रणवस्यार्थ मादिशेत् ।।\nषड्विधार्त्थपरि ज्ञानसहितं गुरुसत्तमः।।८८।।\nद्विषट्प्रकारं स गुरुं प्रणमेद्भुवि दण्डवत्।।\nतदधीनो भवेन्नित्यं नान्यत्कर्म्म समाचरेत् ।।८९।।\nतदाज्ञया ततः शिष्यो वेदान्तार्थानुसारतः ।।\nशिवज्ञानपरो भूयात्सगुणागुणभेदतः ।।6.13.९०।।\nततस्तेनैव शिष्येण श्रवणाद्यंगपूर्व्वकम् ।।\nप्रभातिकाद्यनुष्ठानं जपान्ते कारयेद्गुरुः ।। ९१ ।।\nपूजां च मण्डले तस्मिन्कैलासप्रस्तराह्वये ।।\nशिवोदितेन मार्गेण शिष्यस्तत्रैव पूजयेत् ।।९२।।\nदेवन्नित्यमशक्तश्चेत्पूजितुं गुरुणा शुभम् ।।\nस्फाटिकं पीठिकोपेतं गृह्णीयाल्लिंगमैश्वरम् ।।९३।।\nवरं प्राणपरित्यागश्छेदनं शिरसोऽपि मे ।।\nन त्वनभ्यर्च्य भुञ्जीयां भगवन्तं त्रिलोचनम् ।। ९४ ।।\nएवन्त्रिवारमुच्चार्य्य शपथं गुरुसन्निधौ ।\nकुर्य्याद्दृढमनाश्शिष्यः शिवभक्तिसमुद्वहन्।।९५।।\nतत एव महादेवं नित्यमुद्युक्तमानसः।।\nपूजयेत्परया भक्त्या पञ्चावरणमार्गतः ।।९६।।\nइति श्रीशिवमहापुराणे षष्ठ्यां कैलाससंहितायां त्रयोदशोऽध्यायः ।। १३ ।।"
  }
]
[
  {
    "text": "व्यास उवाच ।।\nसाधु पृष्टमिदं विप्रा भवद्भिर्भाग्यवत्तमैः ।।\nदुर्लभं हि शिवज्ञानं प्रणवार्थप्रकाशकम् ।। १ ।।\nयेषां प्रसन्नो भगवान्साक्षाच्छूलवरायुधः ।।\nतेषामेव शिवज्ञानं प्रणवार्थप्रकाशकम ।। २ ।।\nजायते न हि सन्देहो नेतरेषामिति श्रुतिः ।।।\nशिवभक्तिविहीनानामिति तत्त्वार्थनिश्चयः ।। ३ ।।\nदीर्घसत्रेण युष्माभिर्भगवानम्बिकापतिः ।।\nउपासित इतीदं मे दृष्टमद्य विनिश्चितम् ।।४।।\nतस्माद्वक्ष्यामि युष्माकमितिहासम्पुरातनम् ।।\nउमामहेशसम्वादरूपमद्भुतमास्तिकाः ।।५।।\nपुराखिलजगन्माता सती दाक्षायणी तनुम् ।।\nशिवनिन्दाप्रसङ्गेन त्यक्त्वा च जनकाध्वरे ।।६।।\nततः प्रभावात्सा देवी सुताऽभूद्धिमवद्गिरेः ।।\nशिवार्थमतपत्सा वै नारदस्योपदेशतः ।।७।।\nतस्मिन्भूधरवर्य्ये तु स्वयंवरविधानतः।।\nदेवेशे च कृतोद्वाहे पार्वती सुखमाप सा ।।८।।\nतथैकस्मिन्महादेवी समये पतिना सह ।।\nसूपविष्टा महाशैले गौरी देवमभाषत।।९।।\nमहादेव्युवाच ।।\nभगवन्परमेशान पञ्चकृत्यविधायक ।।\nसर्वज्ञ भक्तिसुलभ परमामृतविग्रह ।। 6.2.१० ।।\nदाक्षायणीन्तनुं त्यक्त्वा तव निन्दाप्रसंगतः ।।\nआसमद्य महेशान पुत्री हिमवतो गिरेः।।।\nकृपया परमेशान मंत्रदीक्षाविधानतः ।।\nमां विशुद्धात्मतत्त्वस्थां कुरु नित्यं महेश्वर ।।१२।।\nइति सम्प्रार्थितो देव्या देवः शीतांशु भूषणः ।।\nप्रत्युवाच ततो देवीं प्रहृष्टेनान्तरात्मना ।।१३।।\nमहादेव उवाच ।।\nधन्या त्वं देवदेवशि यदि जातेदृशी मतिः ।।\nकैलास शिखरं गत्वा करिष्ये त्वां च तादृशीम् ।। १४ ।।\nततो हिमवतो गत्वा कैलासम्भूधरेश्वरम्।।\nजगौ दीक्षाविधानेन प्रणवादीन्मनून् क्रमात् ।। १५ ।।\nउक्त्वा मंत्रांश्च तान्देवीं कृत्वा शुद्धात्मनि स्थिताम् ।।\nसार्द्धं देव्या महादेवो देवोद्यानं गतोऽभवत् ।। १६ ।।\nततः सुमालिनीमुख्यैर्दैव्याः प्रियसखीजनैः।।\nसमाहृतैः प्रफुल्लैस्तैः पुष्पैः कल्पतरूद्भवैः।।१७।।\nअलंकृत्य महादेवीं स्वांकमारोप्य  शंकरः।।\nप्रहृष्टवदनस्तस्थौ विलोक्य च तदाननम् ।। १८ ।।\nततः प्रियकथा जाताः पार्वतीपरमेशयोः ।।\nहिताय सर्वलोकानां साक्षाच्छ्रुत्यर्थं सम्मिता ।।१९।।\nतदा सर्वजगन्माता भर्तुरंकं समाश्रिता ।।\nविलोक्य वदनं भर्तुरिदमाहः तपोधनाः ।।6.2.२० ।।\n।। श्रीदेव्युवाच ।।\nउपदिष्टास्त्वया देव मंत्रास्सप्रणवा मताः ।।\nतत्रादौ श्रोतुमिच्छामि प्रणवार्थं विनिश्चितम् ।।२३।।\nकथम्प्रणव उत्पन्नः कथं प्रणव उच्यते ।।\nमात्राः कति समाख्याताः कथं वेदादिरुच्यते ।।२२।।\nदेवताः कति च प्रोक्ताः कथं वेदादिभावना।।\nक्रियाः कतिविधाः प्रोक्ता व्याप्यव्यापकता कथम्।।२३।।\nब्रह्माणि पंच मंत्रेऽस्मिन्कथं तिष्ठंत्यनुक्रमात्।।\nकलाः कति समाख्याताः प्रपंचात्मकता कथम् ।।।२४।।\nवाच्यवाचकसम्बन्धस्थानानि च कथं शिव ।।\nकोऽत्राधिकारी विज्ञेयो विषयः क उदाहृतः ।।२५।।\nसम्बन्धः कोत्र विज्ञेयः किंप्रयोजनमुच्यते ।।\nउपासकस्तु किंरूपः किं वा स्थानमुपासनम् ।।२६।।\nउपास्यं वस्तु किंरूपं किं वा फलमुपासितुः ।।\nअनुष्ठान विधिः कोवा पूजास्थानं च किं प्रभो ।। २७ ।।\nपूजायां मण्डलं किं वा किं वा ऋष्यादिकं हर ।।\nन्यासजातविधिः को वा को वा पूजाविधिक्रमः ।। २८ ।।\nएतत्सर्वं महेशान समाचक्ष्व विशेषतः ।।\nश्रोतुमिच्छामि तत्त्वेन यद्यस्ति मयि ते कृपा ।। २९ ।।\nइति देव्या समापृष्टो भगवानिन्दुभूषणः ।।\nसम्प्रशस्य महेशानीं वक्तुं समुपचक्रमे ।। 6.2.३० ।।\nइति श्रीशिवमहापुराणे षष्ठ्यां कैलास संहितायां देवीदेवसंवादे देवीकृतप्रश्नवर्णनं नाम द्वितीयोऽध्यायः ।। २ ।।"
  }
]
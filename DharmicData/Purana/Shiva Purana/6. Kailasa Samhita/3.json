[
  {
    "text": "।। ईश्वर उवाच ।।\nशृणु देवि प्रवक्ष्यामि यन्मां त्वम्परि पृच्छसि ।।\nतस्य श्रवणमात्रेण जीवस्साक्षाच्छिवो भवेत् ।। १ ।।\nप्रणवार्थपरिज्ञानमेव ज्ञानं मदात्मकम् ।।\nबीजन्तत्सर्वविद्यानां मंत्र म्प्रणवनामकम् ।। २ ।।\nअतिसूक्ष्मं महार्थं च ज्ञेयं तद्वटबीजवत् ।।\nवेदादि वेदसारं च मद्रूपं च विशेषतः ।। ३ ।।\nदेवो गुणत्रयातीतः सर्वज्ञः सर्वकृत्प्रभुः ।।\nओमित्येकाक्षरे मंत्रे स्थितोहं सर्वगश्शिवः ।।४।।\nयदस्ति वस्तु तत्सर्वं गुणप्राधान्ययोगतः ।।\nसमस्तं व्यस्त मपि च प्रणवार्थं प्रचक्षते।।५।।\nसर्वार्थसाधकं तस्मादेकं ब्रह्मैतदक्षरम् ।।\nतेनोमिति जगत्कृस्नं कुरुते प्रथमं शिवः।।६।।\nशिवो वा प्रणवो ह्येष प्रणवो वा शिवः स्मृतः ।।\nवाच्यवाचकयोर्भेदो नात्यंतं विद्यते यतः ।।७।।\nतस्मादेकाक्षरं देवं मां च ब्रह्मर्षयो विदुः ।।\nवाच्यवाचकयोरैक्यं मन्यमाना विपश्चितः ।। ८ ।।\nअतस्तदेव जानीयात्प्रणवं सर्वकारणम् ।।\nनिर्विकारी मुमुक्षुर्मां निर्गुणं परमेश्वरम्।।९।।\nएनमेव हि देवेशि सर्वमंत्रशिरोमणिम् ।।\nकाश्यामहं प्रदास्यामि जीवानां मुक्तिहेतवे ।। 6.3.१० ।।\nतत्रादौ सम्प्रवक्ष्यामि प्रणवोद्धारमम्बिके ।।\nयस्य विज्ञानमात्रेण सिद्धिश्च परमा भवेत् ।।११।।\nनिवृत्तिमुद्धरेत्पूर्वमिन्धनं च ततः परम् ।।\nकालं समुद्धरेत्पश्चाद्दंडमीश्वरमेव च ।। १२ ।।\nवर्णपंचकरूपोयमेवं प्रणव उद्धृतः ।।\nत्रिमात्रबिन्दुनादात्मा मुक्तिदो जपतां सदा ।। १३ ।।\nब्रह्मादिस्थावरान्तानां सर्वेषां प्राणिनां खलु ।।\nप्राणः प्रणव एवायं तस्मात्प्रणव ईरितः ।। १४ ।।\nआद्यम्वर्णमकारं च उकारमुत्तरे ततः ।।\nमकारं मध्यतश्चैव नादांतं तस्य चोमिति ।। १५ ।।\nजलवद्वर्णमाद्यन्तु दक्षिणे चोत्तरे तथा ।।\nमध्ये मकारं शुचिवदोंकारे मुनिसत्तम ।। ।। १६ ।।\nअकारश्चाप्युकारोयं मकाराश्च त्रयं क्रमात् ।।\nतिस्रो मात्रास्समाख्याता अर्द्धमात्रा ततः परम् ।। १७ ।।\nअर्द्धमात्रा महेशानि बिन्दुनादस्वरूपिणी ।।\nवर्णनीया न वै चाद्धा ज्ञेया ज्ञानिभिरेव सा ।। १८ ।।\nईशानस्सर्वविद्यानामित्यद्याश्श्रुतयः प्रिये ।।\nमत्त एव भवन्तीति वेदास्सत्यम्वदन्ति हि।।१९।।\nतस्माद्वेदादिरेवाहं प्रणवो मम वाचकः।।\nवाचकत्वान्ममैषोऽपि वेदादिरिति कथ्यते ।।6.3.२०।।\nअकारस्तु महद्बीजं रजस्स्रष्टा चतुर्मुखः।।\nउकारः प्रकृतिर्योनिस्सत्त्वं पालयिता हरिः।।२१।।\nमकारः पुरुषो बीजी तमस्संहारको हरः ।।\nबिन्दुर्महेश्वरो देवस्तिरो भाव उदाहृतः ।।२२।।\nनादस्सदाशिवः प्रोक्तस्सर्वानुग्रहकारकः।।\nनादमूर्द्धनि संचिन्त्य परात्परतरः शिवः ।।२३।।\nस सर्वज्ञः सर्वकर्त्ता सर्वेशो निर्मलोऽव्ययः ।।\nअनिर्देश्यः परब्रह्म साक्षात्सदसतः परः।।२४।।\nअकारादिषु वर्णेषु व्यापकं चोत्तरोत्तरम् ।।\nव्याप्यन्त्वधस्तनं वर्णमेवं सर्वत्र भावयेत् ।।२९।।\nसद्यादीशानपर्य्यंतान्यकारादिषु पंचसु ।।\nस्थितानि पंच ब्रह्माणि तानि मन्मूर्त्तयः क्रमात् ।।२६।।\nअष्टौ कलास्समाख्याता अकारे सद्यजाश्शिवे ।।\nउकारे वामरूपिण्यस्त्रयोदश समीरिताः ।।२७।।\nअष्टावघोररूपिण्यो मकारे संस्थिताः कलाः ।।\nबिन्दौ चतस्रस्संभूताः कलाः पुरुषगोचराः ।। २८ ।।\nनादे पंच समाख्याताः कला ईशानसंभवाः ।।\nषड्विधैक्यानुसंधानात्प्रपंचात्मकतोच्यते ।।२९।।\nमन्त्रो यन्त्रं देवता च प्रपंचो गुरुरेव च ।।\nशिष्यश्च षट्पदार्था नामेषामर्थं शृणु प्रिये ।। 6.3.३० ।।\nपंचवर्णसमष्टिः स्यान्मन्त्रः पूर्वमुदाहतः ।।\nस एव यंत्रतां प्राप्तो वक्ष्ये तन्मण्डलक्रमम् ।। ३१ ।।\nयन्त्रं तु देवतारूपं देवता विश्वरूपिणी ।।\nविश्वरूपो गुरुः प्रोक्तश्शिष्यो गुरुवपुस्त्वतः ।। ३२ ।।\nओमितीदं सर्वमिति सर्वं ब्रह्मेति च श्रुतेः ।।\nवाच्यवाचकसम्बन्धोप्ययमेवार्थ ईरितः ।।३३।।\nआधारो मणिपूरश्च हृदयं तु ततः परम् ।।\nविशुद्धिराज्ञा च ततः शक्तिः शान्तिरिति क्रमात् ।।३४।।\nस्थानान्येतानि देवेशि शान्त्यतीतं परात्परम् ।।\nअधिकारी भवेद्यस्य वैराग्यं जायते दृढम् ।। ३५ ।।\nविषयः स्यामहं देवि जीवब्रह्मैक्यभावनात् ।।\nसम्बन्धं शृणु देवेशि विषयः सम्यगीरितः ।।३६।।\nजीवात्मनोर्मया सार्द्धमैक्यस्य प्रणवस्य च ।।\nवाच्यवाचकभावोत्र सम्वन्धस्समुदीरितः।।३७।।\nव्रतादिनिरतः शान्तस्तपस्वी विजितेन्द्रियः ।।\nशौचाचारसमायुक्तो भूदेवो वेदनिष्ठितः ।।३८।।\nविषयेषु विरक्तः सन्नैहिकामुष्मिकेषु च ।।\nदेवानां ब्राह्मणोऽपीह लोकजेषु शिवव्रती ।। ३९ ।।\nसर्वशास्त्रार्थ तत्त्वज्ञं वेदान्तज्ञानपारगम् ।।\nआचार्य्यमुपसंगम्य यतिं मतिमतां वरम् ।। 6.3.४० ।।\nदीर्घदण्डप्रणामाद्यैस्तोषयेद्यत्नतस्सुधीः ।।\nशान्त्यादिगुणसंयुक्तः शिष्यस्सौशील्यवान्वरः ।।४१।।\nयो गुरुः स शिवः प्रोक्तो यश्शिवस्स गुरुः स्मृतः ।।\nइति निश्चित्य मनसा स्वविचारं निवेदयेत् ।।४२।।\nलब्धानुज्ञस्तु गुरुणा द्वादशाहं पयोवती ।।\nसमुद्रतीरे नद्यां च पर्वते वा शिवालये ।। ४३ ।।\nशुक्लपक्षे तु पंचम्यामेकादश्यां तथापि वा ।।\nप्रातः स्नात्वा तु शुद्धात्मा कृतनित्य क्रियस्सुधीः ।।४४।।\nगुरुमाहूय विधिना नान्दीश्राद्धं विधाय च ।।\nक्षौरं च कारयित्वाथ कक्षोपस्थविवर्जितम् ।।४५।।\nकेशश्मश्रुनखानां वै स्नात्वा नियतमानसः ।।\nसक्तुं प्राश्याथ सायाह्ने स्नात्वा सन्ध्यामुपास्य च ।। ४६ ।।\nसायमौपासनं कृत्वा गुरुणा सहितो द्विजः ।।\nशास्त्रोक्तदक्षिणान्दत्त्वा शिवाय गुरुरूपिणे ।। ४७ ।।\nहोमद्रव्याणि संपाद्य स्वसूत्रोक्तविधानतः ।।\nअग्निमाधाय विधिवल्लौकिकादिविभेदतः ।।४८।।\nआहिताग्निस्तु यः कुर्यात्प्राजापत्ये ष्टिनाहिते ।।\nश्रौते वैश्वानरे सम्यक् सर्ववेदसदक्षिणम् ।। ४९ ।।\nअथाग्निमात्मन्यारोप्य ब्राह्मणः प्रव्रजेद्गृहात् ।।\nश्रपयित्वा चरुं तस्मिन्समिदन्नाज्यभेदतः ।।6.3.५०।।\nपौरुषेणैव सूक्तेन हुत्वा प्रत्यृचमात्मवान् ।।\nहुत्वा च सौविष्टकृतीं स्वसूत्रोक्तविधानतः ।। ५१ ।।\nहुत्वोपरिष्टात्तन्त्रं च तेनाग्नेरुत्तरे बुधः ।।\nस्थित्वासने जपेन्मौनी चैलाजिनकुशोत्तरे ।।\nयावद्ब्राह्ममुहूर्त्तं तु गायत्रीं दृढमानसः ।।५२।।\nततः स्नात्वा यथा पूर्वं श्रपयित्वा चरुं ततः ।।\nपौरुषं सूक्तमारभ्य विरजान्तं हुनेद्बुधः ।। ५३ ।।\nवामदेवमतेनापि शौनकादिमतेन वा ।।\nतत्र मुख्यं वामदेव्यं गर्भयुक्तो यतो मुनिः ।।५४।।\nहोमशेषं समाप्याथ  हुनेत् ।।\nततोग्निमात्मन्यारोप्य प्रातस्सन्ध्यमुपास्य च ।। ५५ ।।\nसवितर्युदिते पश्चात्सावित्रीं प्राविशेत्क्रमात् ।।\nएषणानां त्रयं त्यक्त्वा प्रेषमुच्चार्य च क्रमात् ।।५६ ।।\nशिखोपवीते संत्यज्य कटिसूत्रादिकं ततः ।।\nविसृज्य प्राङ्मुखो गच्छेदुत्तराशामुखोपि वा ।। ५७ ।।\nगृह्णीयाद्दण्डकौपीनाद्युचितं लोकवर्तने ।।\nविरक्तश्चेन गृह्णीयाल्लोकवृत्तिविचारणे ।। ५८ ।।\nगुरोः समीपं गत्वाथ दण्डवत्प्रणमेत्त्रयम् ।।\nसमुत्थाय ततस्तिष्ठेद्गुरुपादसमीपतः ।। ५९ ।।\nततो गुरुः समादाय विरजानलजं शितम् ।।\nभस्म तेनैव तं शिष्यं समुद्धृत्य यथाविधि ।। 6.3.६० ।।\nअग्निरित्यादिभिर्मन्त्रैस्त्रिपुण्ड्रं धारयेत्ततः ।।\nहृत्पंकजे समासीनं मां त्वया सह चिन्तयेत् ।। ६१ ।।\nहस्तं निधाय शिरसि शिष्यस्य प्रीतमानसः ।।\nऋष्यादिसहितं तस्य दक्षकर्णे समुच्चरेत् ।। ६२।।\nप्रणवं त्रिःप्रकारं तु ततस्तस्यार्थमादिशेत् ।।\nषड्विधार्थं परिज्ञानसहितं गुरुसत्तमः ।।६३।।\nद्विषट्प्रकारं स गुरुं प्रणम्य भुवि दण्डवत् ।।\nतदधीनो भवेन्नित्यं वेदान्तं सम्यगभ्यसेत् ।।६४।।\nमामेव चिंतयेन्नित्यं परमात्मानमात्मनि।।\nविशुद्धे निर्विकारे वै ब्रह्मसाक्षिणमव्ययम् ।।६५।।\nशमादिधर्मनिरतो वेदान्तज्ञानपारगः ।।\nअत्राधिकारी स प्रोक्तो यतिर्विगतमत्सरः ।।६६।।\nहृत्पुण्डरीकं विरजं विशोकं विशदम्परम् ।।\nअष्टपत्रं केशराढ्यं कर्णिकोपरि शो भितम् ।।६७।।\nआधारशक्तिमारभ्य त्रितत्वांतमयं पदम् ।।\nविचिन्त्य मध्यतस्तस्य दहरं व्योम भावयेत् ।। ६८\nओमित्येकाक्षरं ब्रह्म व्याहरन्मां त्वया सह ।।\nचिंतयेन्मध्यतस्तस्य नित्यमुद्युक्तमानसः ।। ६९ ।।\nएवंविधोपासकस्य मल्लोकगतिमेव च ।।\nमत्तो विज्ञानमासाद्य मत्सायुज्यफलं प्रिये ।। 6.3.७० ।।\nइति श्रीशिवमहापुराणे षष्ठ्यां कैलाससंहितायां संन्यासपद्धतिवर्णनं नाम तृतीयोऽध्यायः।।"
  }
]
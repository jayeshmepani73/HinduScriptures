[
  {
    "text": "ईश्वर उवाच ।।\nततः परं प्रवक्ष्यामि सृष्टिपद्धतिमुत्तमाम् ।।\nसदाशिवान्महेशादिचतुष्कस्य वरानने।।१।।\nसदाशिवस्समष्टिस्स्यादाकाशधिपतिः प्रभुः ।।\nअस्यैव व्यष्टितापन्नम्महेशादिचतुष्टयम् ।।२।।\nसदाशिवसहस्रांशान्महेशस्य समुद्भवः ।।\nपुरुषाननरूपत्वाद्वायोरधिपतिश्च सः ।।३।।\nमायाशक्तियुतो वामे सकलश्च क्रियाधिकः ।।\nअस्यैव व्यष्टिरूपं स्यादीश्वरादिचतुष्टयम् ।।४।।\nईशो विश्वेश्वरः पश्चात्परमेशस्ततः परम् ।।\nसर्वेश्वर इतीदन्तु तिरोधाचक्रमुत्तमम् ।।५।।\nतिरोभावो द्विधा भिन्न एको रुद्रादिगोचरः ।।\nअन्यश्च देहभावेन पशुवर्गस्य सन्ततेः ।।६।।\nभोगानुरंजनपरः कर्मसाम्यक्षणावधि ।।\nकर्मसाम्ये स एकः स्यादनुग्रहमयो विभुः ।।७।।\nतत्र सर्वेश्वरा यास्ते देवताः परिकीर्त्तिताः ।।\nपरब्रह्मात्मकाः साक्षान्निर्विकल्पा निरामयाः ।।८।।\nतिरोभावात्मकं चक्रं भवेच्छान्तिकलामयम् ।।\nमहेश्वराधिष्ठितं च पदमेतदनुत्तमम् ।।९।।\nएतदेव पदं प्राप्यं महेशपदसेविनाम् ।।\nमाहेश्वराणां सालोक्यक्रमादेव विमुक्तिदम्।।6.15.१०।।\nमहेश्वरसहस्रांशाद्रुद्रमूर्तिरजायत ।।\nअघोरवदनाकारस्तेजस्तत्त्वाधिपश्च सः ।।११।।\nगौरीशक्तियुतो वामे सर्व्वसंहारकृत्प्रभुः ।।\nअस्यैव व्यष्टिरूपं स्याच्छिवाद्यथ चतुष्टयम् ।। १२ ।।\nशिवो हरो मृडभवौ विदितं चक्रमद्भुतम् ।।\nसंहाराख्यं महादिव्यं परमं हि मुनीश्वर ।। १३ ।।\nस संहारस्त्रिधा प्रोक्तो बुधैर्नित्यादिभेदतः ।।\nनित्यो जीवसुषुप्त्याख्यो विधेर्नैमित्तिकः स्मृतः ।। १४ ।।\nविलयस्तस्य तु महानिति वेदनिदर्शितः ।।\nजीवानां जन्मदुःखादिशांतानामुषितात्मनाम् ।। १५ ।।\nविश्रांत्यर्थं मुनिश्रेष्ठ कर्मणां पाकहेतवे।।\nसंहारः कल्पितस्त्रेधा रुद्रेणामिततेजसा ।।१६।।\nरुद्रस्यैव तु कृत्यानां त्रयमेतदुदाहृतम् ।।\nसंहृतवपि सृष्ट्यादिकृत्यानां पञ्चकं विभोः ।।१७।।\nमुने तत्र भवाद्यास्ते देवताः परिकीर्त्तिताः ।।\nपरब्रह्मस्वरूपाश्च लोकानुग्रहकारकाः ।। १८ ।।\nसंहाराख्यमिदं चक्रं विद्यारूपकलामयम् ।।\nअधिष्ठितं च रुद्रेण पदमेतन्निरामयम् ।।१९।।\nएतदेव पदं प्राप्यं रुद्राराधनकांक्षिणाम् ।।\nरुद्राणां तद्धि सालोक्यक्रमात्सायुज्यदम्मुने ।।6.15.२०।।\nरुद्रमूर्त्तेस्सहस्रांशाद्विष्णोश्चैवाभवज्जनिः ।।\nस वामदेवचक्रात्मा वारितत्त्वैकनायकः ।।२१।।\nरमाशाक्तियुतो वामे सर्व्वरक्षाकरो महान्।।\nचतुर्भुजोऽरविंदाक्षः श्यामश्शंखादिचिह्नभृत् ।।२२।।\nअस्यैव वासुदेवादिचतुष्कं व्यष्टितां गतम् ।।\nउपासनरतानां वै वैष्णवानां विमुक्तिदम् ।।२३।।\nवासुदेवोऽनिरुद्धश्च ततस्संकर्षणः परः ।।\nप्रद्युम्नश्चेति विख्यातं स्थितिचक्रमनुत्तमम् ।। २४ ।।\nस्थितिस्सृष्टस्य जगतस्तत्कर्त्रा सह पालनम् ।।\nआरब्धकर्मभोगान्तं जीवानां फलभोगिनाम् ।। २५ ।।\nविष्णोरेवेदमाख्यातं कृत्यं रक्षाविधायिनः।।\nस्थितावपि तु सृष्ट्यादि कृत्यानां पंचकं विभोः ।।२६।।\nतत्र प्रद्युम्नमुख्यास्ते देवताः परिकीर्तिताः ।।\nनिर्विकल्पा निरातंका मुक्तानंदकरास्सदा ।।२७।।\nस्थितिचक्रमिदं ब्रह्मन्प्रतिष्ठारूपमुत्तमम् ।।\nजनार्दनाधिष्ठितं च परमं पदमुच्यते ।। २८ ।।\nएवदेव पदं प्राप्यं विष्णुपादाब्जसेविनाम् ।।\nवैष्णवानां चक्रमिदं सालोक्यादिपदप्रदम् ।।२९।।\nविष्णोरेव सहस्रांशात्संबभूव पितामहः ।।\nसद्योजातमुखात्मा यः पृथिवीतत्त्वनायकः ।।6.15.३०।।\nवाग्देवीसहितो वामे सृष्टिकर्त्ता जगत्प्रभुः ।।\nचतुर्मुखो रक्तवर्णो रजोरूपस्वरूपवान् ।।३१।।\nहिण्यगर्भाद्यस्यैव व्यष्टिरूपं चतुष्टयम् ।।\nहिरण्यगर्भोथ विराट् पुरुषः काल एव च।।३२।।\nसृष्टि चक्रमिदं ब्रह्म पुत्रादिऋषिसेवितम्।।\nसर्व्वकामार्थदं ब्रह्मन्परिवारसुखप्रदम्।।३३।।\nसृष्टिस्तु संहृतस्यास्य जीवस्य प्रकृतौ बहिः।।\nआनीय कर्मभोगार्थ साधनांगफलैस्सह ।।३४।।\nसंयोजनमितीदं तु कृत्यं पैतामहं विदुः ।।\nजगत्सृष्टिक्रियाविज्ञा यावद्व्यूहं सुखावहम् ।।३५।।\nजगत्सृष्टावपि मुने कृत्यानां च पंचकं विभोः ।।\nअस्ति कालोदयस्तत्र देवताः परिकीर्त्तिताः।।३६।।\nनिवृत्तिरूपमाख्यातं सृष्टिचक्रमिदं बुधैः ।।\nपितामहाधिष्ठितं च पदमेतद्धि शोभनम् ।।३७।।\nएतदेव प्रदं प्राप्यं ब्रह्मार्पितधियां नृणाम् ।।\nपैतामहानामेतद्धि सालोक्या दिविमुक्तिदम् ।।३८।।\nअस्मिन्नपि चतुष्के तु चक्राणां प्रणवो भवेत् ।।\nमहेशादिक्रमादेव गौण्या वृत्त्या स वाचकः ।।३९।।\nइदं खलु जगच्चक्रं श्रुतिविश्रुतवैभवम् ।।\nपञ्चारं चक्रमिति ह स्तौति श्रुतिरिदम्मुने।।6.15.४०।।\nएकमेव जगच्चक्रं शम्भोश्शक्तिविजृंभितम् ।।\nसृष्ट्यादिपंचांवयवं  पंचारमिति कथ्यते ।।४१।।\nअलातचक्रभ्रमिवदविच्छिन्नलयोदयम् ।।\nपरितो वर्तते यस्मात्तस्माच्चक्रमितीरितम्।।४२।।\nसृष्ट्यादिपृथुसृष्टित्वात्पृथुत्वेनोपदृश्यते ।।\nहिरण्मयस्य देवस्य शम्भोरमिततेजसः ।। ४३ ।।\nशक्तिकार्यमिदं चक्रं हिरण्यज्योतिराश्रितम् ।।\nसलिलेनावृतमिदं सलिलं वह्निनावृतम् ।।४४।।\nआवृतो वायुना वह्निराकाशेनावृतं महत् ।।\nभूतादिना तथाकाशो भूतादिर्महतावृतः ।। ४५ ।।\nअव्यक्तेनावृतस्तद्वन्महानित्येवमास्तिकैः ।।\nब्रह्माण्डमिति संप्रोक्तमाचार्य्यैर्मुनिसत्तम ।। ४६ ।।\nउक्तानि सप्तावरणान्यस्य विश्वस्य गुप्तये ।।\nचक्राद्दशगुणाधिक्यं सलिलस्य विधीयते ।। ४७ ।।\nउपर्युपरि चान्योन्यमेवं दशगुणाधिकम् ।।\nब्रह्माण्डमिति विज्ञेयं तद्द्विजैर्मुनिनायक ।।४८।।\nइममर्थमुरीकृत्य चक्रसामीप्यवर्त्तनात्।।\nसलिलस्य च तन्मध्ये इति प्राह श्रुतिस्स्वयम्।।४९।।\nअनुग्रहतिरोभावसंहृतिस्थितिसृष्टिभिः ।।\nकरोत्यविरतं लीलामेकश्शक्तियुतश्शिवः।।6.15.५०।।\nबहुनेह किमुक्तेन मुने सारं वदामि ते।।\nशिव एवेदमखिलं शक्तिमानिति निश्चितम्।।५१।।\nइति श्रीशिवमहापुराणे षष्ठ्यां कैलाससंहितायामुपासनामूर्त्तिवर्णनं नाम पंचदशोऽध्यायः ।।१५।।"
  }
]
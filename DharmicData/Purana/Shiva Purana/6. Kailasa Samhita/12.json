[
  {
    "text": "श्रीब्रह्मण्य उवाच ।।\nसाधुसाधु महाभाग वामदेव मुनीश्वर।।\nत्वमतीव शिवे भक्तश्श्विज्ञानवतांवरः।।१।।\nत्वया त्वविदितं किंचिन्ना स्ति लोकेषु कुत्रचित्।।\nतथापि तव वक्ष्यामि लोकानुग्रहकारिणः।।२।।\nलोकेस्मिन्पशवस्सर्व्वे नानाशास्त्रविमोहिताः ।।\nवञ्चिताः परमेशस्य माययातिविचित्रया ।।३।।\nन जानति परं साक्षात्प्रणवार्थम्महेश्वरम् ।।\nसगुणन्निर्गुणं ब्रह्म त्रिदेवजनकम्परम् ।।४।।\nदक्षिणम्बाहुमुद्धृत्य शपथम्प्रब्रवीमि ते ।।\nसत्यं सत्यं पुनस्सत्यं सत्यं सत्यं पुनः पुनः ।।५।।\nप्रणवार्थश्शिवः साक्षात्प्राधान्येन प्रकीर्त्तितः ।।।\nश्रुतिषु स्मृतिशास्त्रेषु पुराणेष्वागमेषु च ।।६।।\nयतो वाचो निवर्त्तन्ते अप्राप्य मनसा सह ।।\nआनन्दं यस्य वे विद्वान्न बिभेति कुतश्च न ।। ७ ।।\nयस्माज्जगदिदं सर्वं विधिविष्ण्विन्द्रपूर्वकम् ।।\nसह भूतेन्द्रियग्रामैः प्रथमं सम्प्रसूयते ।। ८ ।।\nन सम्प्रसूयते यो वै कुतश्चन कदाचन ।।\nयस्मिन्न भासते विद्युन्न न सूर्यो न चन्द्रमाः ।। ९ ।।\nयस्य भासो विभातीदञ्जगत्सर्वं समन्ततः ।।\nसर्व्वैश्वर्य्येण सम्पन्नो नाम्ना सर्व्वेश्वरस्स्वयम्।।6.12.१०।।\nयो वै मुमुक्षुभिर्ध्येयः शम्भुराकाशमध्यगः ।।\nसर्वव्यापी प्रकाशात्मा भासरूपो हि चिन्मयः ।।११।।।\nयस्य पुंसः परा शक्तिर्भावगम्या मनोहरा ।।\nनिर्गुणा स्वगुणैरेव निगूढा निष्कला शिवा ।। १२ ।।\nतदीयन्त्रिविधंरूपं स्थूलं सूक्ष्मं परन्ततः ।।\nध्येयं मुमुक्षुभिर्नित्यं क्रमतो योगिभिर्मुने ।।१३।।\nनिष्कलस्सर्व्वदेवानामादिदेवस्सनातनः ।।\nज्ञानक्रियास्वभावो यः पर मात्मेति गीयते ।। १४।।\nतस्य देवाधिदेवस्य मूर्त्तिस्साक्षात्सदाशिवः ।।\nपञ्चमंत्रतनुर्देवः कलापञ्चकविग्रहः ।। १५ ।।\nशुद्धस्फटिकसंकाशः प्रसन्नः शीतलद्युतिः ।।\nपंचवक्त्रो दशभुजस्त्रिपंचनयनः प्रभुः ।। १६।।\nईशानमुकुटोपेतः पुरुषास्यः पुरातनः ।।\nअघोरहृदयो वामदेवगुह्यप्रदेशवान् ।। १७।।\nसद्यपादश्च तन्मूर्त्तिः साक्षात्सकलनिष्कलः ।।\nसर्व्वज्ञत्वादिषट्शक्तिषडंगीकृतविग्रहः ।।१८।।\nशब्दादिशक्तिस्फुरितहृत्पंकजविराजितः ।।\nस्वशक्त्या वामभागे तु मनोन्मन्या विभूषितः ।।१९।।\nमन्त्रादिषड्विधार्थानामर्थोपन्याससार्गतः ।।\nसमष्टिव्यष्टिभावार्थं वक्ष्यामि प्रणवात्मकम् ।।6.12.२०।।\nउपदेशक्रमो ह्यादौ वक्तव्यश्श्रूयतामयम्।।\nचातुर्व्वर्ण्यं हि लोकेस्मिन्प्रसिद्धम्मानुषे मुने ।। २१ ।।\nत्रैवर्णिकानामेवात्र श्रुत्याचारसमन्वयः ।।\nशुश्रूषामात्रसारा हि शूद्राः श्रुतिबहिष्कृताः ।। २२ ।\nत्रैवर्णिकानां सर्व्वेषां स्वस्वाश्रमरतात्मनाम् ।।\nश्रुतिस्मृत्युदितो धर्मोऽनुष्ठेयो नापरः क्वचित् ।। २३ ।।\nश्रुतिस्मृत्युदितं कर्म्म कुर्व्व न्सिद्धिमवाप्स्यति ।।\nइत्युक्तम्परमेशेन वेदमार्गप्रदर्शिना ।। २४ ।।\nवर्णाश्रमाचारपुण्यैरभ्यर्च्य परमेश्वरम् ।।\nतत्सायुज्यं गतास्सर्वे बहवो मुनिसत्तमाः ।। २५ ।।\nब्रह्मचर्येण मुनयो देवा यज्ञक्रियाध्वना ।।\nपितरः प्रजया तृप्ता इति हि श्रुतिरब्रवीत् ।।२६।।\nएवं ऋणत्रयान्मुक्तो वानप्रस्थाश्रमं गतः ।।\nशीतोष्णसुखदुःखादिसहिष्णुर्विजितेन्द्रियः ।।२७।।\nतपस्वी विजिताहारो यमाय योगम भ्यसेत् ।।\nयथा दृढतरा बुद्धिरविचाल्या भवेत्तथा ।। २८ ।।\nएवं क्रमेण शुद्धात्मा सर्व्वकर्म्माणि विन्यसेत् ।।\nसन्यस्य सर्व्वकर्म्माणि ज्ञानपूजापरो भवेत् ।। २९ ।।\nसा हि साक्षाच्छिवैक्येन जीवन्मुक्तिफलप्रदा ।।\nसर्व्वोत्तमा हि विज्ञेया निर्विकारा यतात्म नाम् ।। 6.12.३० ।।\nतत्प्रकारमहं वक्ष्ये लोकानुग्रहकाम्यया ।।\nतव स्तेहान्महाप्राज्ञ सावधानतया शृणु ।। ३१ ।।\nसर्व्वशास्त्रार्थतत्त्वज्ञं वेदांतज्ञानपारगम् ।।\nआचार्य्यमुपगच्छेत्स यतिर्म्मतिमतां वरम् ।।३२।।\nतत्समीपमुपव्रज्य यथाविधि विचक्षणः ।।\nदीर्घदण्डप्रणामाद्यैस्तोषयेद्यत्नतस्सुधीः।।३३।।\nयो गुरु्स्स शिवः प्रोक्तो यश्शिवस्स गुरुस्स्मृतः ।।\nइति निश्चित्य मनसा स्वविचारन्निवेदयेत्।।३४।।\nलब्धानुज्ञस्तु गुरुणा द्वादशाहं पयोव्रती।।\nशुक्लपक्षे चतुर्थ्यां वा दशम्यां वा विधानतः ।।३५।।\nप्रातः स्नात्वा विशुद्धात्मा कृतनित्य क्रियस्सुधीः ।।\nगुरुमाहूय विधिना नांदीश्राद्धं समारभेत् ।।३६।।\nविश्वेदेवाः सत्यवसुसंज्ञावंतः प्रकीर्त्तिताः ।।\nदेवश्राद्धे ब्रह्मविष्णु महेशाः कथितास्त्रयः ।।३७।।\nऋषिश्राद्धे तु सम्प्रोक्ता देवक्षेत्रमनुष्यजाः ।।\nदेवश्राद्धे तु वसुरुद्रादित्यास्सम्प्रकीर्त्तिताः ।। ३८ ।।\nचत्वारो मानुषश्राद्धे सनकाद्या मुनीश्वराः ।।\nभूतश्राद्धे पंच महाभूतानि च ततः परम्।।३९।।\nचक्षुरादीन्द्रियग्रामो भूतग्रामश्चतुर्विधः।। ।\nपितृश्राद्धे पिता तस्य पिता तस्य पिता त्रयः ।।6.12.४०।।\nमातृश्राद्धे मातृपितामह्यौ च प्रपितामही ।।\nआत्मश्राद्धे तु चत्वार आत्मा पितृपितामहौ ।। ४१ ।।\nप्रपितामहनामा च सपत्नीकाः प्रकीर्त्तिताः ।।\nमातामहात्मकश्राद्धे त्रयो मातामहादयः ।। ४२ ।।\nप्रतिश्राद्धं ब्राह्मणानां युग्मं कृत्वोपकल्पितान् ।।\nआहूय पादौ प्रक्षाल्य स्वयमाचम्य यत्नतः ।।४३।।\nसमस्तसंपत्समवाप्तिहेतवः समुत्थितापत्कुलधूमकेतवः ।।\nअपारसंसारसमुद्रसेतवः पुनन्तु मां ब्राह्मणपादरेणवः ।।४४।।\nआपद्धनध्वान्तसहस्रभानवः समीहिता र्थार्पणकामधेनवः ।।\nसमस्ततीर्थांबुपवित्रमूर्त्तयो रक्षंतु मां ब्राह्मणपादपांसवः ।।४५।।\nइति जप्त्वा नमस्कृत्य साष्टांगं भुवि दण्डवत् ।।\nस्थित्वा तु प्राङ्मुखः शम्भोः पादाब्जयुगलं स्मरन् ।।४६।।\nसपवित्रकरश्शुद्ध उपवीती दृढासनः ।।\nप्राणायामत्रयं कुर्य्या च्छ्रुत्वातिथ्यादिकं पुनः ।।४७।।\nमत्संन्यासांगभूतं यद्विश्वेदेवादिकं तथा ।।\nश्राद्धमष्टविधं मातामहगतं पार्वणेन वै ।।४८।।\nविधानेन करिष्यामि युष्मदाज्ञापुरस्सरम् ।।\nएवं विधाय संकल्पं दर्भानुत्तरतस्त्यजेत् ।।४९।।\nउपस्पृश्याप उत्थाय वरणक्रममारभेत्।।\nपवित्रपाणिः संस्पृश्य पाणी ब्राह्मणयोर्वदेत् ।।6.12.५०।।\nविश्वेदेवार्थ इत्यादि भवद्भ्यां क्षण इत्यपि ।।५१।।\nप्रसादनीय इत्यन्तं सर्व्व त्रैवं विधिक्रमः ।।\nएवं समाप्य वरणं मण्डलानि प्रकल्पयेत् ।। ५२ ।।\nउदगारभ्य दश च कृत्वाभ्यर्चनमक्षतैः ।।\nतेषु क्रमेण संस्थाप्य ब्राह्मणान्पादयोः पुनः ।। ५३ ।।\nविश्वेदेवादिनामानि ससंवबोधनमुच्चरेत् ।।\nइदं वः पाद्यमिति सकुशपुष्पाक्षतोदकैः ।। ५४ ।।\nपाद्यं दत्त्वा स्वयमपि क्षालितांघ्रिरुदङ्मुखः ।।\nआचम्य युग्मक्लृप्तांस्तानासनेषूपवेश्य च ।। ५५ ।।\nविश्वेदेवस्वरूपस्य ब्राह्मणस्येदमासनम् ।।\nइति दर्भासनं दत्त्वा दर्भपाणिस्स्वयं स्थितः ।। ५६ ।।\nअस्मिन्नान्दीमुखश्राद्धे विश्वेदेवार्थ इत्यपि ।।\nभवद्भ्यां क्षण इत्युक्त्वा क्रियतामिति संवदेत् ।। ५७ ।।\nप्राप्नुतामिति सम्प्रोच्य भवन्ताविति संवदेत् ।।\nवदेतां प्राप्नुयावेति तौ च ब्राह्मणपुंगवौ ।। ५८ ।।\nसंपूर्णमस्तु संकल्पसिद्धिरस्त्विति तान्प्रति ।।\nभवन्तोऽनुगृह्णंत्विति प्रार्थयेद्द्विजपुंगवान् ।। ५९ ।।\nततश्शुद्धकदल्यादिपात्रेषु क्षालितेषु च ।।\nअन्नादिभोज्यद्रव्याणि दत्त्वा दर्भैः पृथक्पृथक् ।। 6.12.६० ।।\nपरिस्तीर्य्य स्वयं तत्र परिषिच्योदकेन च।।\nहस्ताभ्यामवलंब्याथ पात्रं प्रत्येकमादरात्।।६१।।\nपृथिवी ते पात्रमित्यादि कृत्वा तत्र व्यवस्थितान्।।\nदेवादींश्च चतुर्थ्यन्ताननूद्याक्षतसंयुतान् ।। ६२ ।।\nउदग्गृहीत्वा स्वाहेति देवार्थेऽन्नं यजेत्पुनः ।।\nन ममेति वदेदन्ते सर्वत्रायं विधिक्रमः ।।६३।।\nयत्पादपद्मस्मरणाद्यस्य नामजपादपि ।।\nन्यूनं कर्म भवेत्पूर्णन्तं वन्दे साम्बमीश्वरम् ।। ६४ ।।\nइति जप्त्वा ततो ब्रूयान्मया कृत मिदं पुनः ।।\nनान्दीमुखश्राद्धमिति यथोक्तं च वदेत्ततः ।। ६५ ।।\nअस्विति ब्रूतेति च तान्प्रसाद्य द्विजपुंगवान् ।।\nविसृज्य स्वकरस्थोदं प्रणम्य भुवि दण्डवत् ।।६६।।\nउत्थाय च ततो ब्रूयादमृतम्भवतु द्विजान् ।।\nप्रार्थयेच्च परं प्रीत्या कृतांजलिरुदारधीः।।६७।।\nश्रीरुद्रं चमकं सूक्तं पौरुषं च यथाविधि ।।\nचित्ते सदाशिवन्ध्यात्वा जपेद्ब्रह्माणि पञ्च च ।। ६८ ।।\nभोजनान्ते रुद्रसूक्तं क्षमा पय्य द्विजान्मुनः ।।\nतन्मन्त्रेण ततो दद्यादुत्तरापोशणं पुरः ।। ६९।।\nप्रक्षालितांघ्रिराचम्य पिण्डस्थानं व्रजेत्ततः ।।\nआसीनः प्राङ्मुखो मौनी प्राणायामत्रयं चरेत्।। 6.12.७० ।।\nनान्दीमुखोक्तश्राद्धांगं करिष्ये पिण्डदानकम् ।।\nइति संकल्प्य दक्षादिसमारभ्योदकान्ति कम् ।। ७१ ।।\nनव रेखाः समालिख्य प्रागग्रान्द्वादश क्रमात्।।\nसंस्तीर्य्य दर्भान्दक्षादिदेवादिस्थानपञ्चकम् ।। ७२ ।।\nतूष्णीं दद्यात्साक्षतोदं त्रिषु स्थानेषु च क्रमात्।।\nस्थानेष्वन्येषु मातृषु मार्ज्जयन्तास्ततः परम् ।।७३।।\nअत्रेति पितरः पश्चात्साक्षतोदं समर्च्य च ।।\nदद्यात्ततः क्रमेणैव देवादिस्थानपञ्चके ।। ७४ ।।\nतत्तद्देवादिनामानि चतुर्थ्यन्तान्युदीर्य्य च।।\nपिण्डत्रयं ततो दद्यात्प्रत्येकं स्थानपञ्चके ।। ७५ ।।\nस्वगृह्योक्तेन मार्गेण दद्यात्पिण्डान्पृथक्पृथक् ।।\nदद्यादिदं साक्षतं च पितृसाङ्गुण्यहेतवे ।। ७६ ।।\nध्यायेत्सदाशिवं देवं हृदयाम्भोजमध्यतः ।।\nतत्पादपद्मस्मरणादिति श्लोकं पठन्पुनः ।। ७७ ।।\nनमस्कृत्य ब्राह्मणेभ्यो दक्षिणां च स्वश क्तितः ।।\nदत्त्वा क्षमापय्य च तान्विसृज्य च ततः क्रमात् ।। ७८ ।।\nपिण्डानुत्सृज्य गोग्रासं दद्यान्नोचेज्जले क्षिपेत् ।।\nपुण्याहवाचनं त्वां भुंजीत स्वजनैस्सह ।।७९।।\nअन्येद्युः प्रातरुत्थाय कृतनित्यक्रियस्सुधीः ।।\nउपोष्य क्षौरकर्मादि कक्षोपस्थविवर्जितम् ।। 6.12.८० ।।\nकेशश्मश्रुनखानेव कर्म्मावधि विसृज्य च।।\nसमाष्टकेशान्विधिवत्कारयित्वा विधानतः।।८१।।\nस्नात्वा धौतपटश्शुद्धो द्विराचम्याथ वाग्यतः ।।\nभस्म संधार्य्य  विधिना कृत्वा पुण्याहवाचनम्।।८२।।\nतेन संप्रोक्ष्य संप्राप्य शुद्धदेहस्वभावतः ।।\nहोमद्रव्यार्थमाचार्य्य दक्षिणार्थं विहाय च ।। ८३ ।।\nद्रव्यजातं महेशाय द्विजेभ्यश्च विशेषतः ।।\nभक्तेभ्यश्च प्रदायाथ शिवाय गुरुरूपिणे ।।८४।।\nवस्त्रादि दक्षिणां दत्त्वा प्रणम्य भुवि दण्डवत् ।।\nदोरकौपीनवसनं दण्डाच्च क्षालितम्भुवि ।। ८५ ।।\nआदाय होमद्रव्याणि समिधादीनि च क्रमात्।।\nसमुद्रतीरे नद्यां वा पर्व्वते वा शिवालये ।।८६।।\nअरण्ये चापी गोष्ठे वा विचार्य्य स्थानमुत्तमम् ।।\nस्थित्वाचम्य ततः पूर्व्वं कृत्वा मानसमञ्जरीम् ।।८७।।\nब्राह्ममोंकारसहितं नमो ब्रह्मण इत्यपि ।।\nजपित्वा त्रिस्ततो ब्रूयादग्निमीळे पुरोहितम् ।।८८।।\nअथ महाव्रतमिति अग्निर्वै देवा नामतः ।।\nतथैतस्य समाम्नायमिषेत्वोर्ज्जे त्वा वेति तत् ।।८९।।\nअग्न आयाहि वीतये शन्नो देवीरभिष्टये।।\nपश्चात्प्रोच्य मयरसतजभनलगैः सह।।6.12.९०।।\nसम्मितं च ततः पञ्चसंवत्सरमयं ततः ।।\nसमाम्नायस्समाम्नातः अथ शिक्षां वदेत्पुनः ।।\nप्रवक्ष्यामीत्युदीर्याथ वृद्धिरादैच्च सम्वदेत् ।। ९१ ।।\nअथातो धर्मजिज्ञासेत्युच्चार्य पुनरंजसा ।।\nअथातो ब्रह्मजिज्ञासा वेदादीनपि संजपेत् ।। ९२ ।।\nब्रह्माणमिन्द्रं सूर्य्यञ्च सोमं चैव प्रजापतिम् ।।\nआत्मानमन्तरात्मानं ज्ञानात्मानमतः परम् ।। ९३ ।।\nपरमात्मानमपि च प्रणवाद्यं नमोंतकम् ।।\nचतुर्थ्यन्तं जपित्वाऽथ सक्तुमुष्टिं प्रगृह्य च ।। ९४ ।।\nप्राश्याथ प्रणवेनैव द्विराचम्याथ संस्पृशेत् ।।\nनाभिं मन्त्रान्वक्ष्यमाणन्प्रणवाद्यान्नमोन्तकान् ।। ९५ ।।\nआत्मानमन्तरात्मानं ज्ञानात्मानं पुरं पुनः ।।\nआत्मानं च समुच्चार्य प्रजापतिमतः परम् ।। ९६ ।।\nस्वाहांतान्प्रजपेत्पश्चात्पयोदधिघृतं पृथक् ।।\nत्रिवारं प्रणवेनैव प्राश्याचम्य द्विधा पुनः ।। ।। ९७ ।।\nप्रागास्य उपविश्याथ दृढचित्तः स्थिरासनः ।।\nयथोक्तविधिना सम्यक्प्राणायामत्रयञ्चरेत् ।। ९८ ।।\nइति श्रीशिवमहापुराणे षष्ठ्यां कैलाससंहितायां संन्यासविधिवर्णनं नाम द्वादशोऽध्यायः ।। १२ ।।"
  }
]
[
  {
    "text": "सूत उवाच ।।\nश्रुत्वोपदिष्टं गुरुणा वेदार्थं मुनिपुंगवः ।।\nपरमात्मनि संदिग्धं परिपप्रच्छ सादरम् ।।१।।\nवामदेव उवाच ।।\nज्ञानशक्तिधर स्वामिन्परमानन्दविग्रह ।।\nप्रणवार्थामृतं पीतं श्रीमुखख्जात्परिस्रुतम् ।।२।।\nदृढप्रज्ञश्च जातोऽस्मि संदेहो विगतो मम ।।\nकिंचिदन्यन्महासेन पृच्छामि त्वां शृणु प्रभो ।।३।।\nसदाशिवादिकीटांतरूपस्य जगतः स्थितिः।।\nस्त्रीपुंरूपेण सर्वत्र दृश्यते न हि संशयः ।। ४ ।।\nएवं रूपस्य जगतः कारणं यत्सनातनम् ।।\nस्त्रीरूपं तत्किमाहोस्वित्पुरुषो वा नपुंसकम् ।। ५ ।।\nउत मिश्रं किमन्यद्वा न जातस्तत्र निर्णयः ।।\nबहुधा विवदन्तीह विद्वांसश्शास्त्रमोहिताः ।। ६ ।।\nजगत्सृष्टिविधायिन्यः श्रुतयो जगता सह ।।\nविष्णुब्रह्मादयो देवाः सिद्धाश्च न विदन्ति हि ।।७।।\nयथैक्यभावं गच्छेयुरेतदन्यच्च वेदय ।।\nजानामीति करोमीति व्यवहारः प्रदृश्यते ।। ८ ।।\nस हि सर्वात्मसंसिद्धो विवादो नात्र कस्यचित् ।।\nसर्वदेहेन्द्रियमनोबुध्यहंकारसंभवः ।।९।।\nआहोस्वि दात्मनोरूपं महानत्रापि संशयः ।।\nद्वयमेतद्धि सर्व्वेषां विवादास्पदमद्भुतम् ।। 6.16.१० ।।\nउत्पाट्याज्ञानसंभूतं संशयाख्यं विषद्रुमम्।।\nशिवाद्वैतमहाकल्पवृक्षभूमिर्यथाभवेत् ।। ११ ।।\nचित्तं मम यथा देव बोध्योऽस्मि कृपया तव ।।\nकृपातस्तव देवेश दृढज्ञानी भवा म्यहम् ।। १२ ।।\nसूत उवाच ।।\nश्रुत्वैवं मुनिना पृष्टं वचो वेदान्तनिर्वृतम् ।।\nरहस्यं प्रभुराहेदं किंचित्प्रहसिताननः ।।९३।।\nसुब्रह्मण्य उवाच ।।\nएतदेव मुने गुह्यं शिवेन परिभाषितम् ।।\nअम्बायाः शृण्वतो देव्या वामदेव ममापि हि ।। १४ ।।\nतस्याः स्तन्यं तदा पीत्वा संतृप्तोऽस्मि मुहुर्मुहुः।।\nश्रुतवान्निश्चलं तद्वै निश्चितं मे विचारितम्।।१५।।\nतत्ते वदामि दयया वामदेव महामुने।।\nमहद्गुह्यं च परमं सुत त्वं शृणु सांप्रतम् ।।१६।।\nकर्मास्ति तत्त्वादारभ्य शास्त्रवादस्सुविस्तरः ।।\nयथाविवेकं श्रोतव्यो ज्ञानिना ज्ञानदो मुने।।१७।।\nत्वयोपदिष्टा ये शिष्यास्तत्र को वा भवत्समः ।।\nकपिलादिषु शास्त्रेषु भ्रमंत्यद्यापि तेऽधमाः ।।१८।।\nते शप्ता मुनिभिः षड्भिश्शिवनिन्दा पराः पुरा।।\nन श्रोतव्या हि तद्वार्त्ता तेऽन्यथावादिनो यतः।।१९।।\nअनुमानप्रयोगस्याप्यवकाशो न विद्यते।।\nपंचावयवयुक्तस्य स तु धूमस्य दर्शनात् ।। 6.16.२० ।।\nपर्व्वतस्याग्निमद्भावं वदंत्यत्रापि सुव्रत।\nप्रत्यक्षस्य प्रपंचस्य दर्शनालंबनं त्वतः ।। २१ ।।\nज्ञातव्यः परमेशानः परमात्मा न संशयः ।।\nस्त्रीपुंरूपमयं विश्वं प्रत्यक्षेणैव दृश्यते ।। २२ ।।\nषट्कोशरूपः पिण्डो हि तत्र चाद्यत्रयम्भवेत् ।।\nमात्रंशजं पुनश्चान्यत्पित्रंशजमिति श्रुतिः ।। २३ ।।\nएवं सर्वशरीरेषु स्त्रीपुंभावविदो जनाः ।।\nपरमात्मन्यपि मुने स्त्रीपुंभावं विदुर्बुधा।।२४।।\nसच्चिदानदरूपत्वं वदति ब्रह्मणः श्रुतिः ।।\nअसन्निवर्त्तकः शब्दः सदात्मेति निगद्यते ।। २५ ।।\nनिवर्त्तनं जगत्त्वस्य चिच्छब्देन विधीयते ।।\nत्रिलिंगवर्त्ती सच्छब्दः पुरुषोत्र विधीयताम् ।। २५ ।।\nप्रकाशवाची स भवेत्सत्प्रकाश इति स्फुटम् ।।\nज्ञानशब्दस्य पर्य्यायश्चिच्छब्दः स्त्रीत्वमागतः ।। २७ ।।\nप्रकाशश्चिच्च मिथुनं जगत्कारणतां गतम् ।।\nसच्चिदात्मन्यपि तथा जगत्कारणतां गतम् ।। २८ ।।\nएकत्रैव शिवश्शक्तिरिति भावो विधीयते ।।\nतैलवर्त्त्यादिमालिन्यात्प्रकाशस्यापि वर्त्तते ।। २९ ।।\nमालिन्यमशिवत्वं च चिताग्न्यादिषु दृश्यते ।।\nएवं विवर्त्तकत्वेन शिवत्वं श्रुतिचोदितम् ।। 6.16.३० ।।\nजीवाश्रितायाश्चिच्छक्तेर्दौर्बल्यं विद्यते सदा ।।\nतन्निवृत्यर्थमेवात्र शक्तित्वं सार्वकालिकम् ।। ३१ ।।\nबलवाञ्छक्तिमांश्चेति व्यवहारः प्रदृश्यते ।।\nलोके वेदे च ससतं वामदेव महामुने ।।३२।।\nएवं शिवत्वं शक्तित्वं परमात्मनि दर्शितम् ।।\nशिवशक्त्योस्तु संयोगादानंदस्सततोदितः ।।३३।।\nअतो मुने तमुद्दिश्य मुनयः क्षीणकल्मषाः ।।\nशिवे मनस्समाधाय प्राप्ताश्शिवमनामयम् ।। ३४ ।।\nसर्वात्मत्वं तयोरेवं ब्रह्मेत्युपनिषत्सु च ।।\nगीयते ब्रह्मशब्देन बृंहिधात्वर्थगोचरम् ।। ३५ ।।\nबृंहणत्वं बृहत्त्वं च शंभ्वाख्यविग्रहे ।।\nपंचब्रह्ममये विश्वप्रतीतिर्ब्रह्म शब्दिता ।। ३६ ।।\nप्रतिलोमात्मके हंसे वक्ष्यामि प्रणवोद्भवम् ।।\nतव स्नेहाद्वामदेव सावधानतया शृणु ।।३७।।\nव्यंजनस्य सकारस्य हकारस्य च वर्जनात् ।।\nओमित्येव भवेत्स्थूलो वाचकः परमात्मनः ।। ३८ ।।\nमहामन्त्रस्स विज्ञेयो मुनिभिस्तत्त्वदर्शिभिः ।।\nतत्र सूक्ष्मो महामन्त्रस्तदुद्धारं वदामि ते ।। ३९ ।।\nआद्ये त्रिपंचरूपे च स्वरे षोडशके त्रिषु ।।\nमहामन्त्रो भवेदादौ स सकारो भवेद्यदा ।।6.16.४०।।\nहंसस्य प्रतिलोमः स्यात्सकारार्थश्शिवः स्मृतः ।।\nशक्त्यात्मको महामन्त्रवाच्यः स्यादिति निर्णयः ।।४१।।\nगुरूपदेश काले तु सोहंशक्त्यात्मकश्शिवः ।।\nइति जीवपरो भूयान्महामन्त्रस्तदा पशुः ।।४२।।\nशक्त्यात्मकश्शिवांशश्च शिवैक्याच्छिवसाम्यभाक् ।।\nप्रज्ञानं ब्रह्मवाक्ये तु प्रज्ञानार्थः प्रदृश्यते ।।४३।।\nप्रज्ञानशब्दश्चैतन्यपर्य्यायस्स्यान्न संशयः ।।\nचैतन्यमात्मेति मुने शिवसूत्रं प्रवर्त्तितम् ।। ४४ ।।\nचैतन्यमिति विश्वस्य सर्वज्ञानक्रियात्मकम् ।।\nस्वातन्त्र्यं तत्स्वभावो यः स आत्मा परिकीर्त्तितः ।। ४५ ।।\nइत्यादिशिवसूत्राणां वार्तिकं कथितं मया।।\nज्ञानं बंध इतीदं तु द्वितीयं सूत्रमीशितुः ।।४६।।\nज्ञानमित्यात्मनस्तस्य किंचिज्ज्ञानक्रियात्मकम्।।\nइत्याहाद्यपदेनेशः पशुवर्गस्य लक्षणम्।।४७।।\nएतद्द्वयं पराशक्तेः प्रथमं स्पंदतां गतम्।।\nएतामेव परां शक्तिं श्वेताश्वतरशाखिनः ।।४८।।\nस्वाभाविकी ज्ञानबलक्रिया चेत्यस्तुवन्मुदा।।\nज्ञानक्रियेच्छारूपं हि शंभोर्दृष्टित्रयं विदुः।।४९।।\nएतन्मनोमध्यगं सदिन्द्रियज्ञानगोचरम् ।।\nअनुप्रविश्य जानाति करोति च पशुः सदा।।6.16.५० ।।\nतस्मादात्मन एवेदं रूपमित्येव निश्चितम् ।।\nप्रपंचार्थं प्रवक्ष्यामि प्रणवै क्यप्रदर्शनम् ।।५१।।\nॐमितीदं सर्वमिति श्रुतिराह सनातनी ।।\nतस्माद्वेतीत्युपक्रम्य जगत्सृष्टिः प्रक्रीर्तिता ।।५२।।\nतस्याः श्रुतेस्तु तात्पर्यं वक्ष्यामि श्रूयतामिदम् ।।\nतव स्नेहाद्वामदेव विवेकार्थविजृंभितम् ।।५३।।\nशिवशक्तिसमायोगः परमात्मेति निश्चितम्।।\nपराशक्तेस्तु संजाता चिच्छक्तिस्तु तदुद्भवा ।। ५४ ।।\nआनन्दशक्तिस्तज्जास्यादिच्छाशक्तिस्तदुद्भवा ।।\nज्ञानशक्तिस्ततो जाता क्रियाशक्तिस्तु पंचमी ।।\nएताभ्य एव संजाता निवृत्त्याद्याः कला मुने।।५५।।\nचिदानन्दसमुत्पन्नौ नादबिन्दू प्रकीर्त्तितौ।।\nइच्छाशक्तेर्मकारस्तु ज्ञानशक्तेस्तु पंचमः ।। ५६ ।।\nस्वरः क्रियाशक्तिजातो ह्यकारस्तु मुनीश्वर ।।\nइत्युक्ता प्रणवोत्पत्तिः पंचब्रह्मोद्भवं शृणु ।। ५७ ।\nशिवादीशान उत्पन्नस्ततस्तत्पुरुषोद्भवः ।।\nततोऽघोरस्ततो वामस्सद्योजातोद्भवस्ततः ।।५८।।\nएतस्मान्मातृकादष्टत्रिंशन्मातृसमुद्भवः।।\nईशानाच्छान्त्यतीताख्या कला जाताथ पूरुषात्।।\nउत्पद्यते शान्तिकला विद्याऽघोरसमुद्भवा ।।५९।।\nप्रतिष्ठा च निवृत्तिश्च वाम सद्योद्भवे मते ।।\nईशाच्चिच्छक्तिमुखतो विभोर्मिथुनपञ्चकम्।।6.16.६०।।\nअनुग्रहादिकृत्यानां हेतुः पञ्चकमिष्यते ।।\nतद्विद्भिर्मुनिभिः प्राज्ञैर्वरतत्त्वप्रदर्शिभिः ।। ६१ ।।\nवाच्यवाचकसम्बन्धान्मिथुनत्वमुपेयुषि ।।\nकलावर्णस्वरूपेऽस्मिन्पञ्चके भूतपञ्चकम् ।।६२।।\nवियदादि क्रमादासीदुत्पन्नम्मुनिपुङ्गव ।।\nआद्यं मिथुनमारभ्य पञ्चमं यन्मयं विदुः ।। ६३ ।।\nशब्दैकगुण आकाशः शब्दस्पर्शगुणो मरुत्।।\nशब्दस्पर्शरूपगुणप्रधानो वह्निरुच्यते ।। ६४ ।।\nशब्दस्पर्शरूपरसगुणकं सलिलं स्मृतम्।।\nशब्द्स्पर्शरूपरसगन्धाढ्या पृथिवी स्मृता ।। ६५ ।।\nव्यापकत्वञ्च भूतानामिदमेव प्रकीर्तितम् ।।\nव्याप्यत्वं वैपरीत्येन गन्धादिक्रमतो भवेत् ।।६६।।\nभूतपञ्चकरूपोऽयम्प्रपञ्चः परिकीर्त्यते।।\nविराट् सर्वसमष्ट्यात्मा ब्रह्माण्डमिति च स्फुटम्।।६७।।\nपृथिवीतत्त्वमारभ्य शिवतत्त्वावधि क्रमात्।।\nनिलीय तत्त्वसंदोहे जीव एव विलीयते।।६८।।\nसंशक्तिकः पुनस्सृष्टौ शक्तिद्वारा विनिर्गतः।।\nस्थूलप्रपञ्चरूपेण तिष्ठत्याप्रलयं सुखम्।।६९।।\nनिजेच्छया जगत्सृष्टमुद्युक्तस्य महेशितुः।।\nप्रथमो यः परिस्पन्दश्शिव तत्त्वन्तदुच्यते।।6.16.७०।।\nएषैवेच्छाशक्तितत्वं सर्वकृत्यानुवर्तनात् ।।\nज्ञानक्रियाशक्तियुग्मे ज्ञानाधिक्ये सदाशिवः ।।७१।।\nमहेश्वरं क्रियोद्रेके तत्त्वं विद्धि मुनीश्वर।।\nज्ञानक्रियाशक्तिसाम्यं  शुद्धविद्यात्मकं मतम्।।७२।।\nस्वाङ्गरूपेषु भावेषु मायातत्त्वविभेदधीः।।\nशिवो यदा निजं रूपं परमैश्वर्य्यपूर्वकम्।।७३।।\nनिगृह्य माययाशेषपदार्थग्राहको भवेत्।।\nतदा पुरुष इत्याख्या तत्सृष्ट्वेत्यभवच्छ्रुतिः।।७४।।\nअयमेव हि संसारी मायया मोहितः पशुः।।\nशिवज्ञानविहीनो हि नानाकर्मविमूढधीः।।७५।।\nशिवादभिन्नं न जगदात्मानं भिन्नमित्यपि ।।\nजानतोऽस्य पशोरेव मोहो भवति न प्रभो।।७६।।\nयथैन्द्रजालिकस्यापि योगिनो न भवेद्भ्रमः ।।\nगुरुणा ज्ञापितैश्वर्यश्शिवो भवति चिद्धनः ।।७७।।\nसर्वकर्तृत्वरूपा च सर्वजत्वस्वरूपिणी ।।\nपूर्णत्वरूपान्नित्यत्वव्यापकत्व स्वरूपिणी ।।७८।।\nशिवस्य शक्तयः पञ्च संकुचदूपभास्कराः।।७९।।\nअपि संकोचरूपेण विभांत्य इति नित्यशः ।।\nपशोः कलाख्य विद्येति रागकालौ नियत्यपि ।।\nतत्त्वपञ्चकरूपेण भवत्यत्र कलेति सा ।।6.16.८०।।\nकिंचित्कर्तृत्त्त्वहेतुस्स्यात्किंचित्तत्त्वैकसाधनम् ।।\nसा तु विद्या भवेद्रागो विषयेष्वनुरंजकः।।८१।।\nकालो हि भावभावानां भासानां भासनात्मकः ।।\nक्रमावच्छेदको भूत्वा भूतादिरिति कथ्यते ।।।८२।।\nइदन्तु मम कर्तव्यमिदन्नेति नियामिका ।।\nनियतिस्स्याद्विभोश्शक्तिस्तदाक्षेपात्पतेत्पशुः ।।८३।।\nएतत्पंचकमेवास्य स्वरूपा वारकत्वतः ।।\nपञ्चकञ्चुकमाख्यातमन्तरंगं च साधनम् ।।८४।।\nइति श्रीशिवमहापुराणे षष्ठ्यां कैलाससंहितायां शिवतत्त्ववर्णनन्नाम षोडशोऽध्यायः ।।१६।।"
  }
]
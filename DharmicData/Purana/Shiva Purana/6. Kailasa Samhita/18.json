[
  {
    "text": "।। शौनक उवाच ।।\nश्रुत्वा वेदान्तसारं तद्रहस्यम्परमाद्भुतम् ।।\nकिम्पृष्टवान्वामदेवो महेश्वरसुतं तदा ।।१।।\nधन्यो योगी वामदेवः शिवज्ञानरतस्सदा ।।\nयत्स्सम्बन्धात्कथोत्पन्ना दिव्या परमपावनी ।। २ ।।\nइति श्रुत्वा मुनीनान्तद्वचनम्प्रेमगर्भितम् ।।\nसूतः प्राह प्रसन्नस्ताञ्छिवासक्तमना बुधः ।। ३ ।।\nसूत उवाच ।।\nधन्या यूयं महादेवभक्ता लोकोपकारकाः ।।\nशृणुध्वम्मुनयस्सर्वे संवादं च तयोः पुनः ।। ४ ।।\nश्रुत्वा महेशतनयवचनं द्वैतनाशकम् ।।\nअद्वैतज्ञानजनकं सन्तुष्टोऽभून्महान्मुनिः ।।५।।\nनत्वा स्तुत्वा च विविधं कार्तिकेयं शिवात्मजम् ।।\nपुनः पप्रच्छ तत्त्वं हि विनयेन महामुनिः ।। ६ ।।\nवामदेव उवाच ।।\nभगवन्सर्वतत्त्वज्ञ षण्मुखामृतवारिधे ।।\nगुरुत्वं कथमेतेषां यतीनाम्भावितात्मनाम् ।। ७ ।।\nजीवानां भोगमोक्षादिसिद्धिस्सिध्यति यद्वशात् ।।\nपारम्पर्य्यं विना नैषा मुपदेशाधिकारिता ।। ८ ।।\nएवं च क्षौरकर्मांगं स्नानञ्च कथमीदृशम् ।।\nइति विज्ञापय स्वामिन्संशयं छेत्तुमर्हसि ।। ९ ।।\nइति श्रुत्वा कार्तिकेयो वामदेववचः स्मरन्।।\nशिवं शिवां च मनसा व्याचष्टुमुपचक्रमे ।। 6.18.१०।। ।।\nश्रीसुब्रह्मण्य उवाच ।\nयोगपट्टम्प्रवक्ष्यामि गुरुत्वं येन जायते ।।\nतव स्नेहाद्वामदेव महद्गोप्यं विमुक्तिदम्।।११।।\nवैशाखे श्रावणेमासि तथाश्वयुजि कार्तिके ।।\nमार्गशीर्षे च माघे वा शुक्लपक्षे शुभे दिने।। १२ ।।\nपंचम्यां पौर्णमास्यां वा कृतप्राभातिकक्रियः ।।\nलब्धानुज्ञस्तु गुरुणा स्नात्वा नियतमानसः ।।१३।।।\nपर्य्यंकशौचं कृत्वा तद्वाससांगं प्रमृज्य च ।।\nद्विगुणं दोरमाबध्य वाससी परिधाय च ।।१४।।\nक्षालितांघ्रिर्द्विराचम्य भस्म सद्यादिम न्त्रतः ।।\nधारयेद्धि समादाय समुद्धूलनमार्गतः ।।१५।।\nगृहीतहस्तो गुरुणा सानुकूलेन वै मुने ।।\nसच्छिष्यः साञ्जलिस्स्वाभ्यां हस्ताभ्याम्प्राङ्मुखो यथा ।।१६।।\nतथोपवेष्टितस्तिष्ठेन्मंडपे समलंकृते।।\nगुर्वासनवरे शुद्धे चैलाजिनकुशोत्तरे।।१७।।\nअथ देशिक आदाय शंखं साधारमस्त्रतः ।।\nविशोध्य तस्य पुरतः स्थापयेत्सानुकूलतः ।। १८ ।।\nसाधारं शङ्खमपि च सम्पूज्य कुसुमादिभिः।।\nनिःक्षिपेद स्त्रवर्मभ्यां शोधितं तत्र सज्जलम् ।। १९ ।।\nआपूर्य पूर्ववत्पूज्य षडंगोक्तक्रमेण च ।।\nप्रणवेन पुनस्तद्वै सप्तधैवाभिमन्त्रयेत् ।। 6.18.२० ।।\nअभ्यर्च्य गन्धपुष्पाद्यैर्धूपदीपौ प्रदर्श्य च।।\nसंरक्षास्त्रेण तं शंखं वर्मणाथावगुण्ठयेत् ।।२१।।\nधेनुशंखाख्यमुद्रे च दर्शयेदथ देशिकः।।\nपुनस्स्वपुरतश्शंखं दक्षिणे देश उत्तमे ।। २२ ।।\nपूज्यार्घ्योक्तविधानेन सुन्दरम्मण्डलं शुभम् ।।\nकुर्य्यात्सम्पूजयेत्तञ्च सुगन्धकुसुमा दिभिः ।।२३।।\nसाधारं शोधितं शुद्धं घटन्तन्तुपरिष्कृतम् ।।\nधूपितं स्थापितं शुद्धवासितोदप्रपूरितम् ।। २४ ।।\nपञ्चत्वक्पञ्चपत्रैश्च मृत्तिकाभिश्च पञ्चभिः।।\nमिलितं च सुगन्धेन लेपयेत्तम्मुनीश्वर ।।२५।।\nवस्त्राम्रदलदूर्वाग्रनारिकेलसुमैस्ततः।।\nतं घटं वस्तुभिश्चान्यैस्संकुर्यात्समलंकृतम् ।। २६ ।।\nविन्यसेत्पञ्चरत्नानि घटे तत्र मुनीश्वर ।।\nहिरण्यञ्चापि तेषां वाभावे भक्त्या प्रविन्यसेत् । २७।\nनीलाख्यरत्नं च तथा रत्ने माणिक्यहेमनी ।।\nप्रवालगोमेदके च पञ्चरत्नमिदं स्मृतम् ।।२८।।\nनृम्लस्कमिति सम्प्रोच्य ग्लूमित्यन्ते ऽथ देशिकः ।।\nसम्यग्विधानतः प्रीत्या सानुकूलः समर्चयेत् ।। २९ ।।\nआधारशक्तिमारभ्य यजनोक्तविधानतः ।।\nपञ्चावरणमार्गेण देवमावाह्य पूजयेत् ।। 6.18.३० ।।\nनिवेद्य पायसान्नञ्च तांबूलादि यथा पुरा ।।\nनामाष्टकार्चनान्तं च कृत्वा तमभिमन्त्रयेत् ।। ३१ ।।\nप्रणवाष्टोत्तरशतं ब्रह्मभिः पञ्चभिः क्रमात् ।।\nसद्यादीशान्तमप्यस्त्रं रक्षितं वर्मणा पुनः ।। ३२ ।।\nअवगुंठ्य प्रदर्श्याथ धूपदीपौ च भक्तितः ।।\nधेनुयोन्याख्यमुद्रे च सम्यक्तत्र प्रदर्शयेत् ।। २३ ।।\nततश्च देशिकस्तस्य दर्भैराच्छाद्य मस्तके ।।\nमण्डलस्थेशदिग्भागे चतुरस्रं प्रकल्पयेत् ।। ३४ ।।\nतदुपर्य्यासनं रम्यं कल्पयित्वा विधानतः ।।\nतत्र संस्थापयेच्छिष्यं शिशुं सानुकूलतः ।। ३५ ।।\nततः कुम्भं समुत्थाय स्वस्तिवाचनपूर्वकम् ।।\nअभिषिंचेद्गुरुः शिष्यं प्रादक्षिण्येन मस्तके ।। ३६ ।।\nप्रणवं पूर्वमुच्चार्य्य सप्तधा ब्रह्मभि स्ततः ।।\nपञ्चभिश्चाभिषेकान्ते शंखोदेनाभिवेष्टयेत् ।।३७।।\nचारुदीपं प्रदर्श्याथ वाससा परिमृज्य च ।।\nनूतनं दोरकौपीनं वाससी परिधापयेत् ।। ३८ ।।\nक्षालितांघ्रिर्द्विराचम्य धृतभस्मगुरुश्शिशुम् ।।\nहस्ताभ्यामवलंब्याथ हस्तौ मंडपमध्यतः ।। ३९।।\nतदंगेषु समालिप्य तद्भस्म विधिना गुरुः ।।\nआसने संप्रवेश्याथ कल्पिते स्थापयेत्सुखम्।।6.18.४०।।\nपूर्वाभिमुखमात्मीयतत्त्वज्ञानाभिलाषिणम्।।\nस्वसनस्थो गुरुर्ब्रूयादमलात्मा भवेति तम् ।।४१।।\nगुरुश्च परिपूर्णोऽस्मि शिव इत्यचलस्थितिः।।\nसमाधिमाचरेत्सम्यङ्मुहूर्त्तं गूढमानसः ।। ४२ ।।\nपश्चादुन्मील्य नयने सानुकूलेन चेतसा ।।\nसांजलिं संस्थितं शुद्धं पश्येच्छिष्यमनाकुलः ।। ४३ ।।\nस्वहस्तम्भसितालिप्तं विन्यस्य शिशुमस्तके ।।\nदक्षश्रुतावुपदिशेद्धंसस्सोहमिति स्फुटम् ।। ४४ ।।\nतत्राद्याहंपदस्यार्थः शक्तयात्मा स शिवस्स्वयम् ।।\nस एवाहं शिवोस्मीति स्वात्मानं संविभावय।।४५।।\nय इत्यणोरर्थतत्त्वमुपदिश्य ततो वदेत्।।\nअवांतराणां वाक्यानामर्थतात्पर्यमादरात् ।। ४६ ।।\nवाक्यानि वच्मि ते ब्रह्मन्सावधानमतिश्शृणु ।।\nतानि धारय चित्ते हि स ब्रूयादिति संस्फुटम् ।।४७।।\nइति श्रीशिवमहापुराणे षष्ठ्यां कैलाससंहितायां संन्यासपद्धतौ शिष्यकरणविधिर्नामाष्टादशोऽध्यायः ।।१८।।"
  }
]
[
  {
    "text": "सुब्रह्मण्य उवाच ।।\n<i>अथ महावाक्यानि\n</i>\n(१)\tप्रज्ञानं ब्रह्म\n( २) अहं ब्रह्मास्मि\n(३) तत्त्वमसि\n( ४) अयात्मा ब्रह्म\n(५) ईशावास्यमिदं सर्वम्\n(६) प्राणोऽस्मि\n(७) प्रज्ञानात्मा\n(८) यदेवेह तदमुत्र यदमुत्र तदन्विह\n( ९) अन्यदेव तद्विदितादथो अविदितादपि\n( १०) एष न आत्मान्तर्याम्यमृतः\n(११) स यश्चायम्पुरुषो यश्चासावा दित्ये स एकः\n(१२) अहमस्मि परं ब्रह्म परं परपरात्परम्\n(१३) वेदशास्त्रगुरुत्वात्तु स्वयमानंदलक्षणम् (१४)\nसर्वभूतस्थितं ब्रह्म तदेवाहं न संशयः\n(१५) तत्त्वतस्य प्राणोहमस्मि पृथिव्याः प्राणोहमस्मि (१६)\nअपां च प्राणोहमस्मि तेजसश्च प्राणोहमस्मि (१७)\nवायोश्च प्राणोहमस्मि आकाशस्य प्राणोहमस्मि ( १८)\nत्रिगुणस्य प्राणोहमस्मि (१९)\nसर्वोऽहं सर्वात्मकोऽहं संसारी यद्भूतं यच्च भव्यं यद्वर्तमानं सर्वात्मकत्वादद्वितीयोहम् (२०)\nसर्वं खल्विदं ब्रह्म ( २१)\nसर्वोऽहं विमुक्तोऽहम् ( २२)\nयोऽसौ सोहं हंसस्सोहमस्मि ।।\n<i>इत्येवं सर्वत्र सदा ध्यायेदिति</i> ।।\n<b>अथ महावाक्यानामर्थमाह ।।</b>\nप्रज्ञानं ब्रह्मवाक्यार्थः पूर्वमेव प्रबोधितः ।।\nअहंपदस्यार्थभूतः शक्त्यात्मा परमेश्वरः ।। १ ।।\nअकारः सर्ववर्णाग्र्यः प्रकाशः परमः शिवः ।।\nहकारो व्योमरूपः स्याच्छक्त्यात्मा संप्रकीर्तितः ।।२।।\nशिवशक्त्योस्तु संयोगादानन्दः सततोदितः ।।\nब्रह्मेति शिवशक्त्योस्तु सर्वात्मत्वमिति स्फुटम् ।। ३ ।।\nपूर्वमेवोपदिष्टं तत्सोहमस्मीति भावयेत् ।।\nतत्त्वमित्यत्र तदिति सशब्दार्थः प्रबोधितः।।४।।\nअन्यथा सोऽहमित्यत्र विपरीतार्थभावना ।।\nअहंशब्दस्तु पुरुषस्तदिति स्यान्नपुंसकम्।।\nएवमन्योन्यवैरुध्यादन्वयो नभवेत्तयोः ।। ५ ।।\nस्त्रीपुंरूपस्य जगतः कारणं चान्यथा भवेत् ।।\nस तत्त्वमसि इत्येवमुपदेशार्थभावना ।। ६ ।।\nअयमात्मेति वाक्ये च पुंरूपं पदयुग्मकम् ।।\nईशेन रक्षणीयत्वादीशावस्यमिदं जगत् ।। ७ ।।\nप्रज्ञानात्मा यदेवेह तदमुत्रेति चिन्तयेत् ।।\nयः स एवेति विद्वद्भिस्सिद्धान्तिभिरिहोच्यते ।। ८ ।।\nउपरिस्थितवाक्ये च योऽमुत्र स इह स्थितः ।।\nइति पूर्ववदेवार्थः पुरुषो विदुषां मतः ।। ९ ।।\nअन्यदेव तद्विदितादथो ।। अविदितादपि ।।\nअस्मिन्वाक्ये फलस्यापि वैपरीत्यविभावना ।। 6.19.१० ।।\nयथास्यात्तद्वदेवात्र वक्ष्यामि श्रूयतां मुने ।।\nअयथाविदिताछब्दो पूर्ववद्विदितादिति ।। ११ ।।\nप्रवृत्तिस्स्यात्तद्विदितात्तथैवाविदितात्परम् ।।\nअन्यदेव हि संसिद्ध्यै न भवेदिति निश्चितम् ।। १२ ।।\nएष त आत्मांतर्यामी योऽमृतश्च शिवस्स्वयम् ।।\nयश्चायम्पुरुषे शंभुर्यश्चादित्ये व्यवस्थितः ।। १३ ।।\nस चाऽसौ सेति पार्थक्यं नैकं सर्वं स ईरितः ।।\nसोपाधिद्वयमस्यार्थ उपचारात्तथोच्यते ।। १४ ।।\nतं शम्भुनाथं श्रुतयो वदन्ति हि हिरण्मयम् ।।\nहिरण्य बाहव इति सर्वांगस्यो पलक्षलम् ।। १५ ।।\nअन्यथा तत्पतित्वं तु न भवेदिति यत्नतः ।।\nय एषोन्तरिति शंभुश्छान्दोग्ये श्रूयते शिवः ।। १६ ।।\nहिरण्यश्मश्रुवांस्तद्वद्धिरण्यमयकेशवान् ।।\nनखमारभ्य केशाग्रा सर्वत्रापि हिरण्मयः ।।१७।।\nअहमस्मि परं ब्रह्म परापरपरात्परम् ।।\nइति वाक्यस्य तात्पर्यं वदामि श्रूयतामिदम् ।। १८ ।।\nअहंपदस्यार्थभूतः शक्त्यात्मा शिवईरितः ।।\nस एवास्मीति वाक्यार्थ योजना भवति ध्रुवम् ।। १९ ।।\nसर्वोत्कृष्टश्च सर्वात्मा परब्रह्म स ईरितः ।।\nपरश्चाथापरश्चेति परात्परमिति त्रिधा ।। 6.19.२० ।।\nरुद्रो ब्रह्मा च विष्णुश्च प्रोक्ताः श्रुत्यैव नान्यथा ।।\nतेभ्यश्च परमो देवः परशब्देन बोधितः ।।२१।।\nवेदशास्त्र गुरूणां च वाक्याभ्या सवशाच्छिशोः ।।\nपूर्णानन्दमयश्शंभुः प्रादुर्भूतो भवेद्धृदि ।। २२ ।।\nसर्वभूतस्थितश्शम्भुस्स एवाहं न संशयः ।।\nतत्त्वजातस्य सर्वस्य प्राणोस्म्यहमहं शिवः ।। २३ ।।\nइत्युक्त्वा पुनरप्याह शिवस्तत्त्वत्रयस्य च ।।\nप्राणोस्मीत्यत्र पृथ्व्यादिगुणान्तग्रहणान्मुने ।। २४ ।।\nआत्मतत्त्वानि सर्वाणि गृहीतानीति भावय ।।\nपुनश्च सर्वग्रहणं विद्यातत्त्वशिवात्मनोः ।। २५ ।।\nतत्त्वयोश्चास्म्यहं प्राणास्सर्वस्स्सर्वात्मको ह्यहम् ।।\nजीवस्य चान्तर्यामित्वाज्जीवोऽहं तस्य सर्वदा ।। २६ ।।\nयद्भूतं यच्च भव्यं यद्भविप्यत्सर्वमेव च ।।\nमन्मयत्वादहं सर्वः सर्वो वै रुद्र इत्यपि ।।२७।।\nश्रुतिराह मुने सा हि साक्षाच्छिवमुखोद्गता ।।\nसर्वात्मा परमैरेभिर्गुणैर्नित्यसमन्वयात् ।। २८ ।।\nस्वस्मात्परात्मविरहादद्वितीयोऽहमेव हि ।।\nसर्वं खल्विदं ब्रह्मेति वाक्यार्थः पूर्व्वमीरितः ।। २९ ।।\nपूर्णोऽहं भावरूपत्वान्नित्यमुक्तोऽहमेव हि ।।\nपशवो मत्प्रसादेन मुक्ता मद्भावमाश्रिताः ।। 6.19.३० ।।\nयोऽसौ सर्वात्मकश्शम्भुस्सोऽहं स शिवोऽस्म्यहम् ।।\nइति वै सर्ववाक्यार्थो वामदेव शिवोदितः ।।३१।।\nइतीशश्रुतिवाक्याभ्यामुपदिष्टार्थमादरात् ।।\nसाक्षाच्छिवैक्यदं पुंसां शिशोगुरुरुपादिशेत् ।।३२।।\nआदाय शंखं साधारमस्त्रमन्त्रेण भस्मना ।।\nशोध्य तत्पुरतस्स्थाप्य चतुरस्रे समर्चिते ।।३३।।\nओमित्यभ्यर्च्य गन्धाद्यैरस्त्रं वस्त्रोपशोभितम् ।।\nवासितं जलमापूर्य सम्पूज्योमिति मन्त्रतः ।। ३४ ।।\nसप्तधैवाभिमंत्र्याथ प्रणवेन पुनश्च तम् ।।\nयस्त्वन्तरं किंचिदस्ति कुरुते त्यतिभीतिभाक् ।। ३५ ।।\nइत्याह श्रुतिसत्तत्त्वं दृढात्मा गतभीर्भव ।।\nइत्याभाष्य स्वयं शिष्यं देवं ध्यायन्समर्चयेत् ।। ३६ ।।\nशिष्यासनं सम्प्रपूज्य षडुत्थापनमार्गतः ।।\nशिवासनं च संकल्प्य शिवमूर्तिं प्रकल्पयेत् ।। ३७ ।।\nपञ्च ब्रह्माणि विन्यस्य शिरः पादावसानकम् ।।\nमुण्डवत्क्रकलाभेदैः प्रणवस्य कला अपि ।। ३८ ।।\nअष्टत्रिंशन्मंत्ररूपा श्शिष्यदेहेऽथ मस्तके ।।\nसमावाह्य शिवं मुद्राः स्थापनीयाः प्रदर्शयेत् ।।३९।।\nततश्चाङ्गानि विन्यस्य सर्वज्ञानीत्यनुक्रमात्।।\nकल्पयेदुपचारांश्च षोडशासनपूर्वकान् ।। 6.19.४० ।।\nपायसान्नञ्च नैवेद्यं समर्प्यो मग्निजायया ।।\nगण्डूषाचमनार्घ्यादि धूपदीपादिकं क्रमात् ।। ४१ ।।\nनामाष्टकेन सम्पूज्य ब्राह्मणैर्वेदपारगैः ।।\nजपेद्ब्रह्मविदाप्नोति भृगुर्वै वारुणिस्ततः ।। ४२ ।।\nयो देवानामुपक्रम्यः यः परः स महेश्वरः ।।\nइत्यंतं तस्य पुरतः कह्लारादिविर्निताम् ।। ४३ ।।\nआदाय मालामुत्थाय श्रीविरूपाक्ष निर्मिते ।।\nशास्त्रे पंचाशिके रूपे सिद्धिस्कन्धं जपेच्छनैः ।। ४४ ।।\nख्यातिः पूर्णोहमित्यंतं सानुकूलेन चेतसा ।।\nदेशिकस्तस्य शिष्यस्य कण्ठदेशे समर्पयेत् ।। ४५ ।।\nतिलकं वन्दनेनाथ सर्वाङ्गालेपनं पुनः ।।\nस्वसम्प्रदायानुगुणं कारयेच्च यथाविधि ।। ४६ ।।\nततश्च देशिकः प्रीत्या नामश्रीपादसंज्ञितम् ।।\nछत्रञ्च पादुकां दद्याद्दूर्वाकल्पविकल्पनम् ।। ४।\nव्याख्यातत्वञ्च कर्म्मादिगुर्वासनपरिग्रहम् ।।\nअनुगृह्य गुरुस्तस्मै शिष्याय शिवरूपिणे ।। ४८ ।।\nशिवोहमस्मीति सदा समाधिस्थो भवेति तम् ।।\nसम्प्रोच्याथ स्वयं तस्मै नमस्कारं समाचरेत् ।। ४९ ।।\nसम्प्रदायानुगुण्येन नमस्कुर्युस्तथापरे ।।\nशिष्यस्तदा समुत्थाय नमस्कुर्याद्गुरुन्तथा ।।\nगुरोरपि गुरुं तस्य शिष्यांश्च  स्वगुरोरपि ।। 6.19.५० ।।\nएवं कृतनमस्कारं शिष्यन्दद्याद्गुरुः स्वयम् ।।\nसुशीलं यतवाचं तं विनयावनतं स्थितम् ।। ५१ ।।\nअद्यप्रभृति लोकानामनुग्रहपरो भव ।।\nपरीक्ष्य वत्सरं शिष्यमंगीकुरु विधानतः ।। ५२।।\nरागादिदोषान्संत्यज्य शिवध्यानपरो भव ।।\nसत्सम्प्रदायसंसिद्धैस्संगं कुरु न चेतरैः ।।५३।।\nअनभ्यर्च्य शिवं जातुमा भुंक्ष्वाप्राण संक्षयम् ।।\nगुरुभक्तिं समास्थाय सुखी भव सुखी भव ।। ५४ ।।\nइति क्रमाद्गुरुवरो दयालुर्ज्ञानसागरः ।।\nसानुकूलेन चित्तेन समं शिष्यं समाचरेत् ।। ५५ ।।\nतव स्नेहान्मयायं वै वामदेव मुनीश्वर।।\nयोगपट्टप्रकारस्ते प्रोक्तो गुह्यतरोऽपि हि ।।५६।।\nइत्युक्त्वा षण्मुखस्तस्मै क्षौरस्नानविधिक्रमम्।।\nवक्तुमारभत प्रीत्या यतीनां कृपया शुभम्।।५७।।\nइति श्रीशिवमहापुराणे षष्ठ्यां कैलाससंहितायां योगपट्टविधिवर्णनंनामैकोनविंशोऽध्यायः।।१९।।"
  }
]
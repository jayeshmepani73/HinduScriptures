[
  {
    "text": "नमः शिवाय साम्बाय सगणाय ससूनवे।।\nप्रधानपुरुषेशाय सर्गस्थितत्यन्तहेतवे ।। १ ।।\nऋषय ऊचुः ।।\nश्रुतोमासंहिता रम्या नानाख्यानसमन्विता ।।\nकैलाससंहिताम्ब्रूहि शिवतत्त्वविवर्द्धिनीम्।।२ ।।\nव्यास उवाच ।। ।।\nशृणुत प्रीतितो वत्साः कैलासाख्यां हि संहिताम् ।।\nशिवतत्त्वपरान्दिव्यां वक्ष्ये वः स्नेहतः पराम्।।३।।\nहिमवच्छिखरे पूर्व्वं तपस्यन्तो महौजसः ।।\nवाराणसीङ्गन्तुकामा मुनयः कृतसम्विदः ।। ४ ।।\nनिर्गत्य तस्मात्सम्प्राप्य गिरेः काशीं समाहिताः ।।\nस्नातव्यमेवेति तदा ददृशुर्मणिकर्णिकाम्।।५।।\nतत्र स्नात्वा सुसन्तप्य देवादीनथ जाह्नवीम् ।।\nदृष्ट्वा स्नात्वा मुनीशास्ते विश्वेशं त्रिदशेश्वरम् ।। ६ ।।\nनमस्कृत्याथ सम्पूज्य भक्त्या परमयान्विताः ।।\nशतरुद्रादिभिः स्तुत्वा स्तुतिभिर्व्वेदपारगाः ।।७।।\nआत्मानं मेनिरे सर्वे कृतार्था वयमित्युत ।।\nशिवप्रीत्या सुपूर्णार्थाश्शिवभक्तिरतास्सदा।।८।।\nतस्मिन्नवसरे सूतं पञ्चक्रोशदिदृक्षया ।।\nगत्वा समागतं वीक्ष्य मुदा ते तं ववन्दिरे।।।।।\nसोपि विश्वेश्वरं साक्षाद्देवदेवमुमापतिम् ।।\nनमस्कृत्याथ तैस्साकम्मुक्तिमण्डपमाविशत् ।।6.1.१०।।\nतत्रासीनम्महात्मानं सूतम्पौराणिकोत्तमम् ।।\nअर्घ्यादिभिस्तदा सर्व्वे मुनयस्समुपाचरन् ।।११।।\nततः सूतः प्रसन्नात्मा मुनीनालोक्य सुव्रतान् ।।\nपप्रच्छ कुशलान्तेपि प्रोचुः कुशलमात्मनः।।१२।।\nते तु संहृष्टहृदयं ज्ञात्वा तं वै मुनीश्वराः ।।\nप्रणवार्थावगत्यर्थमूचुः प्रास्ताविकं वचः ।।१३।।\nमुनय ऊचुः ।।\nव्यासशिष्य महाभाग सूत पौराणिकोत्तम।।\nधन्यस्त्वं शिवभक्तो हि सर्वविज्ञान सागरः ।।१४।।\nभवन्तमेव भगवान्व्यासस्सर्वजगद्गुरुः ।।\nअभिषिच्य पुराणानां गुरुत्वे समयोजयत्।।१५।।\nतस्मात्पौराणिकी विद्या भवतो हृदि संस्थिता।।\nपुराणानि च सर्वाणि वेदार्थम्प्रवदन्ति हि ।।१६।।\nवेदाः प्रणवसम्भूताः प्रणवार्थो महेश्वरः।।\nअतो महेश्वरस्थानं त्वयि धिष्ण्यम्प्रतिष्ठितम् ।।१७।।\nत्वन्मुखाब्जपरिस्यन्दन्मकरंदे मनोहरम् ।।\nप्रणवार्थामृतं पीत्वा भविष्यामो गतज्वराः ।। १८ ।।\nविशेषतो गुरुस्त्वं हि नान्योऽस्माकं महामते।।\nपरं भावं महेशस्य परया कृपया वद।।१९।।\nइति तेषां वचः श्रुत्वा सूतो व्यासप्रियस्सुधीः।।\nगणेशं षण्मुखं साक्षान्महेशानं महेश्वरीम् ।।6.1.२०।।\nशिलादतनयं देवं नन्दीशं सुयशापतिम् ।।\nसनत्कुमारं व्यासं च प्रणिपत्येदमब्रवीत्।।२१।।\nसूत उवाच।।\nसाधुसाधु महाभागा मुनयः क्षीणकल्मषाः।।\nमतिर्दृढतरा जाता दुर्लभा सापि दुष्कृताम्।।२२।।\nपाराशर्येण गुरुणा नैमिषारण्यवासिनाम्।।\nमुनीनामुपदिष्टं यद्वक्ष्ये तन्मुनिपुंगवाः।।२३।।\nयस्य श्रवणमात्रेण शिवभक्तिर्भवेन्नृणाम्।।\nसावधाना भवन्तोद्य शृण्वन्तु परया मुदा।।२४।।\nस्वारोचिषेन्तरे पूर्वं तपस्यंतो दृढव्रताः।।\nऋषयो नैमिषारण्ये सर्वसिद्धनिषेविते।।२५।।\nदीर्घसत्रं वितन्वन्तो रुद्रमध्वरनायकम् ।।\nप्रीणयन्तः परं भावमैश्वर्य्यं ज्ञातुमिच्छवः।।२६।।\nनिवसन्ति स्म ते सर्वे व्यासदर्शनकांक्षिणः ।।\nशिवभक्तिरता नित्यं भस्मरुद्राक्षधारिणः ।। २७ ।।\nतेषां भावं समालोक्य भगवान्बादरायणः ।।\nप्रादुर्बभूव सर्वात्मा पराशरतपःफलम् ।। २८ ।।\nतं दृष्ट्वा मुनयस्सर्वे प्रहृष्टवदनेक्षणाः ।।\nअभ्युत्थानादिभिस्सर्वैरुपचारैरुपाचरन् ।। २९ ।।\nसत्कृत्य प्रददुस्तस्मै सौवर्णं विष्टरं शुभम् ।।\nसुखोपविष्टः स तदा तस्मिन्सौवर्णविष्टरे ।।\nप्राह गंभीरया वाचा पाराशर्य्यो महामुनिः ।। 6.1.३० ।।\nव्यास उवाच ।।\nकुशलं किं नु युष्माकम्प्रब्रूतास्मिन्महामखे ।।\nअर्चितं किं नु युष्माभिस्सम्यगध्वरनायकः ।।३१।।\nकिमर्थमत्र युष्माभिरध्वरे परमेश्वरः।।\nस्वर्चितो भक्तिभावेन साम्बस्संसारमोचकः ।।३२।।\nयुष्मत्प्रवृत्तिर्मे भाति शुश्रूषा पूर्वमेव हि ।।\nपरभावे महेशस्य मुक्तिहेतोश्शिवस्य च ।। ३३ ।।\nएवमुक्ता मुनीन्द्रेण व्यासेनामिततेजसा ।।\nमुनयो नैमिषारण्यवासिनः परमौजसः ।। ३४ ।।\nप्रणिपत्य महात्मानं पाराशशर्य्यं महामुनिम् ।।\nशिवानुरागसंहृष्टमानसं च तमब्रुवन् ।।३५।।\nमुनय ऊचुः ।। ।।\nभगवन्मुनिशार्दूल साक्षान्नारायणांशज।।\nकृपानिधे महाप्राज्ञ सर्वविद्याधिप प्रभो ।। ३६ ।।\nत्वं हि सर्वजगद्भर्तुर्महा देवस्य वेधसः ।।\nसाम्बस्य सगणस्यास्य प्रसादानां निधिस्स्वयम् ।। ३७ ।।\nत्वत्पादाब्जरसास्वादमधुपायितमानसाः ।।\nकृतार्था वयमद्यैव भवत्पादाब्जदर्शनात् ।। ३८ ।।\nत्वदीयचरणाम्भोजदर्शनं खलु पापिनाम् ।।\nदुर्लभं लब्धमस्माभिस्त्वस्मात्सुकृतिनो वयम् ।। ३९ ।।\nअस्मिन्देशे महाभाग नैमिषारण्यसंज्ञके ।।\nदीर्घसत्रान्वितास्सर्वे प्रणवार्थप्रकाशकाः ।। 6.1.४० ।।\nश्रोतव्यः परमेशान इति कृत्वा विनिश्चिताः ।।\nपरस्परं चिन्तयन्तः परं भावं महेशितु ।। ४१ ।।\nअज्ञातवन्त एवैते वयं तस्माद्भवान्प्रभो ।।\nछेत्तुमर्हति तान्सर्वान्संशयानल्पचेतसाम् ।। ४२ ।।\nत्वदन्यः संशयस्यास्यच्छेत्ता न हि जगत्त्रये ।।\nतस्मादपारगंभीरव्यामोहाब्धौ निमज्जतः ।।४३।।\nतारयस्व शिवज्ञानपोतेनास्मान्दयानिधे।।\nशिवसद्भक्तितत्त्वार्थं ज्ञातुं श्रद्धालवो वयम् ।। ४४ ।।\nएवमभ्यर्थितस्त मुनिभिर्वेदपारगैः ।।\nसर्ववेदार्थविन्मुख्यः शुकतातो महामुनिः ।।\nवेदान्तसारसर्वस्वं प्रणवं परमेश्वरम् ।। ४५ ।।\nध्यात्वा हृत्कर्णिकामध्ये साम्बं संसारमोचकम् ।।\nप्रहृष्टमानसो भूत्वा व्याजहार महामुनि ।। ४६ ।।\nइति श्रीशिवमहापुराणे षष्ठ्यां कैलाससंहितायां व्यासशौनकादिसंवादो नाम प्रथमोऽध्यायः। । १ ।।"
  }
]
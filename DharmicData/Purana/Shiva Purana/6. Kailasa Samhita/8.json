[
  {
    "text": "ईश्वर उवाच ।।\nअत्रास्ति च महादेवि खल्वावरणपंचकम् ।।\nपंचावरणपूजान्तु प्रारभेत यथाक्रमम् ।।१।।\nप्रथमम्पूजितौ यत्र तत्रैव क्रमशस्सुधीः ।।\nगन्धाद्यैरर्चयेत्पूर्वं देवौ हेरंबषण्मुखौ ।। २ ।।\nपंच ब्रह्माणि परितो वृत्ते सम्पूजयेत्क्रमात् ।।\nईशानदेशे पूर्वे च दक्षिणे चोत्तरे तथा ।। ३ ।।\nपश्चिमे च ततस्तस्मिन्षडंगानि समर्चयेत ।।\nआग्नेये च तथैशाने नैर्ऋते वायुदेशके ।। ४ ।।\nमध्ये नेत्रन्तद्वदस्त्रम्पूर्वादिपरितः क्रमात् ।।\nप्रथमावरणम्प्रोक्तं द्वितीयावरणं शृणु ।। ५ ।।\nअनन्तम्पूर्वदिक्पत्रे सूक्ष्मन्दक्षिणतस्तथा ।।\nशिवोत्तमं पश्चिमत एकनेत्रन्तथोत्तरे ।। ६ ।।\nएकरुद्रन्तथैशाने त्रिमूर्तिं वह्निदिग्दले ।।\nश्रीकण्ठं नैर्ऋते वायौ शिखण्डीशं समर्चयेत् ।। ७ ।।\nद्वितीयावरणे चैव पूज्यास्ते चक्रवर्तिनः ।।\nपूर्वद्वारस्य मध्ये तु वृषेशानम्प्रपूजयेत् ।। ८ ।।\nतद्दक्षिणे नन्दिनञ्च महाकालन्तदुत्तरे ।।\nभृंगीशन्दक्षिणद्वारपश्चिमे सम्प्रपूजयेत् ।।९।।\nतत्पूर्वकोष्ठे गन्धाद्यैस्सम्प्रपूज्य विनायकम् ।।\nपश्चिमोत्तरकोष्ठे च वृषभन्दक्षिणे गुहम् ।। 6.8.१० ।।\nउत्तरद्वारपूर्वे तु प्रदक्षिणविधानतः ।।\nनामाष्टकविधानेन पूजयेदुच्यते हि तत् ।। ११ ।।\nभवं शर्वं तथेशानं रुद्रम्पशुपतिम्पुनः ।।\nउग्रम्भीमम्महादेवन्तृतीयावरणन्त्विदम् ।। १२ ।।\nयो वेदादौ स्वर इति समावाह्य महेश्वरम् ।।\nपूजयेत्पूर्वदिग्भागे कमले कर्णिकोपरि ।। १३ ।।\nईश्वरम्पूर्वदिक्पत्रे विश्वेशन्दक्षिणे ततः ।।\nसौम्ये तु परमेशानं सर्वेशम्प श्चिमे यजेत् ।। १४ ।।\nदक्षिणे तु यजेद्रुद्रमावोराजानमित्यृचा ।।\nआवाह्य गन्धपुष्पाद्यैः कर्णिकायान्दलेषु च ।। १५ ।।\nशिवः पूर्वे दक्षिणतो हर उत्तरतो मृडः ।।\nभवः पश्चिमदिक्पत्रे पूज्या एते यथाक्रमम् ।। १६ ।।\nउत्तरे विष्णुमावाह्य गन्धपुष्पादिभिर्यजेत् ।।\nप्रतद्विष्णुरिति प्रोच्य कर्णिकायान्दलेषु च ।।१७।।\nवासुदेवम्पूर्वभागे दक्षिणे चानिरुद्धकम् ।।\nसौम्ये संकर्षणञ्चैव प्रद्युम्नम्पश्चिमे यजेत् ।। १८ ।।\nब्रह्माणम्पश्चिमे पद्मे समावाह्य समर्चयेत् ।।\nहिरण्यगर्भः समवर्तत इति मंत्रेण मंत्रवित् ।। १९ ।।\nहिरण्यगर्भं पूर्वस्यां विराजन्दक्षिणे ततः ।।\nउत्तरे पुष्करञ्चैव कालम्पश्चिमतो यजेत् ।। 6.8.२० ।।\nसर्वोर्द्ध्वपंक्तौ पूर्वादिप्रदक्षिणविधानतः।।\nतत्तत्स्थानेषु संपूज्य लोकपालाननुक्रमात् ।। २१ ।।\nरान्तंपान्तं तथा ज्ञान्तं लान्तं लान्तमपूर्वकम् ।।\nषान्तं सान्तञ्च वेदाद्यं श्रीबीजञ्च दशक्रमात् ।। २२ ।।\nबीजानि लोकपालानामेतैरेतान्समर्चयेत् ।।\nनैर्ऋते चोत्तरे तद्वदीशानस्य च दक्षिणे ।। २३ ।।\nब्रह्म विष्णू च विधिना पूजयेदुपचारकैः ।।\nबाह्यरेखासु देवेशम्पञ्चमावरणे यजेत् ।। २४ ।।\nश्रीमत्त्रिशूलमीशाने वज्रं माहेन्द्रदिङ्मुखे ।।\nपरशुं वह्निदिग्भागे याम्ये सायकमर्चयेत् ।। २५ ।।\nनैर्ऋते तु यजेत्खड्गम्पाशं वरुणगोचरे ।।\nअंकुशं मारुते भागे पिनाकं चोत्तरे यजेत् ।।२६।।\nपश्चिमाभिमुखं रौद्रं क्षेत्रपालं समर्चयेत् ।।\nयथाविधि विधानज्ञश्शिवप्रीत्यर्थमेव च ।। २७ ।।\nकृताञ्जलिपुटास्सर्वे चिन्त्याः स्मितमुखाम्बुजाः ।।\nसादरं प्रेक्षमाणाश्च देवं देवीञ्च सर्वदा ।।२८।।\nइत्थमावरणाभ्यर्चां कृत्वा विक्षेपशान्तये ।।\nपुनरभ्यर्च्य देवेशम्प्रणवं च शिवं वदेत्।।२९।।\nएवमभ्यर्च्य विधिवद्गन्धाद्यैरुपचारकैः।।\nउपचर्य्य ततो दद्यान्नैवेद्यं विधिसाधितम्।।6.8.३०।।\nपुनराचमनीयं च दद्यादर्घ्यं यथा पुरा ।।\nततो निवेद्य पानीयन्ताम्बूलं चोपदेशतः ।।३१ ।।\nनीराजनादिकं कृत्वा पूजाशेषं समापयेत् ।।\nध्यात्वा देवं च देवीञ्च मनुमष्टोत्तरं जपेत् ।।३२।।\nतत उत्थाय रचितपुष्पाञ्जलिपुटः स्थितः।।\nजपेद्ध्यात्वा महादेवं यो देवानामिति क्रमात् ।। ३३ ।।\nयो वेदादौ स्वरः प्रोक्त इत्यंतम्परमेश्वरि ।।\nपुष्पाञ्जलिन्ततो दत्त्वा त्रिः प्रदक्षिणमाचरेत् ।। ३४ ।।\nसाष्टांगम्प्रणमेत्तं स भक्त्या परमयान्वितः ।।\nपुनः प्रदक्षिणां कृत्वा प्रणमेत्पुनरेकधा ।। ३५ ।।\nस्थित्वासने समभ्यर्च्य देवं नामाष्टकेन च ।।\nसाधु वासाधु वा कर्म यद्यदाचरितं मया ।।३६।।\nतत्सर्वं भगवञ्छम्भो भवदाराधनम्परम् ।।\nइति शंखोदकेनैव सपुष्पेण समर्पयेत् ।। ३७ ।।\nपूज्यं पुनस्समभ्यर्च्य सार्थं नामाष्टकं जपेत् ।।\nतदेव शृणु देवेशि संब्रुवे तव भक्तितः ।। ३८ ।।\nइति श्रीशिवमहापुराणे षष्ठ्यां कैलाससंहितायामावरणपूजावर्णनं नामाष्टमोऽध्यायः ।।८।।"
  }
]
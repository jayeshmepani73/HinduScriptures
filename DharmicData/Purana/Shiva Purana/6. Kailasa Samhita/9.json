[
  {
    "text": "ईश्वर उवाच ।।\nशिवो महेश्वरश्चैव रुद्रो विष्णुः पितामहः ।।\nसंसारवैद्यस्सर्वज्ञः परमात्मेति मुख्यतः ।। १ ।।\nनामाष्टकमिदं नित्यं शिवस्य प्रतिपादकम् ।।\nआद्यन्तपञ्चकन्तत्र शान्त्यतीताद्यनुक्रमात् ।।२।।\nसंज्ञा सहाशिवादीनां पञ्चोपाधिपरिग्रहात् ।।\nउपाधिविनिवृत्तौ तु यथास्वं विनि वर्तते ।। ३ ।।\nपदमेव हितं नित्यमनित्याः पदिनः स्मृताः ।।\nपदानां परिवृत्ति स्यान्मुच्यंते पदिनो यतः ।। ४ ।।\nपरिवृत्त्यन्तरे त्वेवं भूयस्तस्याप्युपाधिना ।।\nआत्मान्तराभिधानं स्यात्पादाद्यं नामपंचकम् ।।५।।\nअन्यत्तु त्रितयं नाम्नामुपादानादिभेदतः।।\nत्रिविधोपाधिरचनाच्छिव एव तु वर्तते ।। ६ ।।\nअनादिमलसंश्लेषप्रागभावात्स्वभावतः ।।\nअत्यन्तपरिशुद्धात्मेत्यतोऽयं शिव उच्यते ।।७।।\nअथवाऽशेषकल्याणगुणैकघन ईश्वरः ।।\nशिव इत्युच्यते सद्भिश्शिवतत्त्वार्थवेदिभिः ।।८।।\nत्रयोविंशतितत्वेभ्यः पराप्रकृतिरुच्यते।।\nप्रकृतेस्तु परम्प्राहुः पुरुषम्पञ्चविंशकम्।।९।।\nयद्वेदादौ स्वरम्प्राहुर्वाच्यवाचकभावतः ।।\nवेदैकवेद्यं याथात्म्याद्वेदान्ते च प्रतिष्ठितम् ।। ।। 6.9.१० ।।\nस एव प्रकृतौ लीनो भोक्ता यः प्रकृतेर्यतः ।।\nतस्य प्रकृतिलीनस्य यः परस्स महेश्वरः ।।११।।\nतदधीनप्रवृत्तित्त्वात्प्रकृतेः पुरुषस्य च ।।\nअथवा त्रिगुणन्तत्त्वं मायेयमिदमव्ययम् ।। १२ ।।\nमायान्तु प्रकृतिम्विद्यान्मायिनन्तु महेश्वरम्।।\nमायाविमोचकोऽनन्तोमहेश्वरसमन्वयात्।।१३।।\nरु द्दुःखं दुःखहेतुर्वा तद्द्रावयति यः प्रभुः।।\nरुद्र इत्युच्यते तस्माच्छिवः परमकारणम्।।१४।।\nशिवतत्त्वादिभूम्यन्तं शरीरादि घटादि च।।\nव्याप्याधितिष्ठति शिवस्तमाद्विष्णुरुदाहृतः।।१५।।\nजगतः पितृभूतानां शिवो मूर्त्यात्मनामपि ।।।\nपितृभावेन सर्वेषां पितामह उदीरितः ।।१६।।\nनिदानज्ञो यथा वैद्यो रोगस्य निवर्तकः।।\nउपायैर्भेषजैस्तद्वल्लयभोगाधिकारकः।।१७।।\nसंसारस्येश्वरो नित्यं स्थूलस्य विनिवर्तकः ।।\nसंसार वैद्य इत्युक्तस्सर्वतत्त्वार्थवेदिभिः।।१८।।\nदशार्द्धज्ञानसिद्ध्यर्थमिन्द्रियेषु च सत्स्वपि ।।\nत्रिकालभाविनो भावान्स्थूलान्सूक्ष्मानशेषतः ।।१९।।\nअणवो नैव जानन्ति मायार्णवमलावृताः ।।\nअसत्स्वपि च सर्वेषु सिद्धसर्वार्थवेदिषु ।। 6.9.२० ।।\nयद्यथावस्थितं वस्तु तत्तथैव सदाशिवः ।।\nअयत्नेनैव जानाति तस्मात्सर्वज्ञ उच्यते ।।२१।।\nसर्वात्मा परमैरेभिर्गुणैर्नित्यसमन्वयात्।।\nस्वस्मात्परात्मविरहात्परमात्मा शिवस्स्वयम् ।।२२।।\nइति स्तुत्वा महादेवं प्रणवात्मानमव्ययम्।।\nदत्त्वा पराङ्मुखाद्यञ्च पश्चादीशानमस्तके।।२३।।\nपुनरर्च्य देवेशम्प्रणवेन समाहितः।।\nहस्तेन बद्धाञ्जलिना पूजापुष्पम्प्रगृह्य च।।२४।।\nउन्मनान्तं शिवं नीत्वा वामनासापुटाध्वना।।\nदेवोमुद्वास्य च ततो दक्षनासापुटाध्वना ।।२५।।\nशिव एवाहमस्मीति तदैक्यमनुभूय च।।\nसर्वावरणदेवांश्च पुनरुद्वासयेद्धृदि।।२६।।\nविद्यापूजां गुरोःपूजां कृत्वा पश्चाद्यथाक्रमम्।।\nशंखार्घपात्रमंत्रांश्च हृदये विन्यसेत्क्रमात्।।२७।।\nनिर्माल्यञ्च समर्प्याऽथ चण्डेशायेशगोचरे ।।\nपुनश्च संयतप्राण ऋष्यादिकमथोच्चरेत् ।। २८ ।।\nकैलासप्रस्तरो नाम मण्डलम्परिभाषितम् ।।\nअर्चयेन्नित्यमेवैतत्पक्षे वा मासिमासि वा ।।२९।।\nषण्मासे वत्सरे वापि चातुर्मास्यादिपर्वणि ।।\nअवश्यञ्च समभ्यर्चेन्नित्यं मल्लिङ्गमास्तिकः ।।6.9.३०।।\nतस्मिन्क्रमे महादेवि विशेषः कोऽपि कथ्यते ।।\nउपदेशदिने लिंगम्पूजितं गुरुणा सह ।।३१।।\nगृह्णीयादर्चयिष्यामि शिवमाप्राणसंक्षयम्।।\nएवन्त्रिवारमुच्चार्य्य शपथं गुरुसन्निधौ ।।३२।।\nततस्समर्चयेन्नित्यम्पूर्वोक्तविधिना प्रिये।।\nअर्घं समर्पयेल्लिंगमूर्द्धन्यर्घ्योदकेन च।।३३।।\nप्रणवेन समभ्यर्च्य धूपदीपौ समर्पयेत् ।।\nऐशान्यां चण्डमाराध्य निर्माल्यञ्च निवेदयेत् ।।३४।।\nप्रक्षाल्य ल्लिंगम्वेदीञ्च वस्त्रपूतैर्जलैस्ततः ।।\nनिःक्षिप्य पुष्पं शिरसि लिंगस्य प्रणवेन तु ।।३५।।\nआधारशक्तिमारभ्य शुद्धविद्यासनावधि ।।\nविभाव्य सर्वं मनसा स्थापयेत्परमेश्वरम् ।। ३६ ।।\nपञ्चगव्यादिभिर्द्रव्यैर्यथाविभवसम्भृतैः ।।\nकेवलैर्वा जलैश्शुद्धैस्सुरभि द्रव्यवासितैः ।। ३७ ।।\nपावमानेन रुद्रेण नीलेन त्वरितेन च ।।\nऋग्भिश्च सामभिर्वापि ब्रह्मभिश्चैव पञ्चभिः ।। ३८ ।।\nस्नापयेद्देवदेवेशं प्रणवेन शिवेन च ।।\nविशेषार्घ्योदकेनापि प्रणवेनाभिषेचयेत् ।।३९।।\nविशोध्य वाससा पुष्पं लिंगमूर्द्धनि विन्यसेत्।।\nपीठे लिंगं समारोप्य सूर्याद्यर्चां समाचरेत् ।।6.9.४०।।\nआधारशक्त्यनन्तौ द्वौ पीठाधस्तात्समर्चयेत् ।।\nसिंहासनन्तदूर्ध्वन्तु समभ्यर्च्य यथाक्रमम् ।। ४१\nअथोर्ध्वच्छदनम्पीठपादे स्कन्दं समर्चयेत् ।।\nलिंगे मूर्तिं समाकल्प्य मान्त्वया सह पूजयेत् ।। ४२ ।।\nसम्यग् भक्त्या विधानेन यतिर्मद्ध्यानतत्परः ।।\nएवम्मया ते कथितमतिगुह्यमिदम्प्रिये ।। ४३ ।।\nगोपनीयं प्रयत्नेन न देयं यस्य कस्य चित् ।।\nमम भक्ताय दातव्यं यतये वीतरागिणे ।। ४४ ।।\nगुरुभक्ताय शान्ताय मदर्थे योगभागिने ।।\nममाज्ञामतिलंघ्यैतद्यो   ददाति विमूढधीः ।।४५।।\nस नारकी मम द्रोही भविष्यति न संशयः ।।\nमद्भक्तदानाद्देवेशि मत्प्रियश्च भवेद्ध्रुवम् ।।\nइह भुक्त्वाखिलान्भोगान्मत्सान्निध्यमवाप्नुयात् ।। ४६ ।।\nव्यास उवाच ।।\nएतच्छुत्वा महादेवी महादेवेन भाषितम् ।।\nस्तुत्वा तु विविधैः स्तोत्रैर्देवम्वेदार्थगर्वितैः ।।४७।।\nश्रीमत्पादाब्जयोः पत्युः प्रणवं परमेश्वरी ।।\nअतिप्रहृष्टहृदया मुमोद मुनिसत्तमाः ।।४८।।\nअतिगुह्यमिदम्विप्राः प्रणवार्थप्रकाशकम् ।।\nशिवज्ञानपरं ह्येतद्भवतामार्तिनाशनम् ।। ४९ ।।\nसूत उवाच ।।\nइत्युक्त्वा मुनिशार्दूलः पराशर्य्यो महातपाः ।।\nपूजितः परया भक्त्या मुनिभिर्वेदवादिभिः ।।6.9.५०।।\nकैलासाद्रिमनुसृत्य ययौ तस्मात्तपोवनात् ।।\nतेऽपि प्रहृष्टहृदयास्सत्रान्ते परमेश्वरम्।।५१।।\nसम्पूज्य परया भक्त्या सोमं सोमार्द्धशेखरम् ।।\nयमादियोगनिरताश्शिवध्यानपराभवन् ।।५२।।\nगुहाय कथितं ह्येतद्देव्या तेनापि नन्दिने ।।\nसनत्कुमारमुनये प्रोवाच भगवान् हि सः ।।५३।।\nतस्माल्लब्धं मद्गुरुणा व्यासेनामिततेजसा ।।\nतस्माल्लब्धमिदम्पुण्यम्मयापि मुनिपुंगवाः ।।५४।।\nमया वश्श्रावितं ह्येतद्गुह्याद्गुह्यतरम्परम् ।।\nज्ञात्वा शिवप्रियान्भक्त्या भवतो गिरिशप्रियम् ।। ५५ ।।\nभवद्भिरपि दातव्यमेतद्गुह्यं शिवप्रियम् ।।\nयतिभ्यश्शान्तचित्तेभ्यो भक्तेभ्यश्शिवपादयोः ।। ५६ ।।\nएतदुक्त्वा महाभागस्सूतः पौराणिकोत्तमः ।।\nतीर्थयात्राप्रसंगेन चचार पृथिवीमिमाम् ।।५७।।\nएतद्रहस्यम्परमं लब्ध्वा सूतान्मुनीश्वराः ।।\nकाश्यामेव समासीना मुक्ताश्शिवपदं ययुः ।।५८।।\nइति श्रीशिवमहापुराणे षष्ठ्यां कैलाससंहितायां प्रणवार्थपद्धतिवर्णनं नाम नवमोऽध्यायः ।।९।। ।।"
  }
]
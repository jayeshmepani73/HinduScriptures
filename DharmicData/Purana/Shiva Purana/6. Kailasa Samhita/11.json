[
  {
    "text": "ऋषय ऊचुः ।।\nसूत सूत महाभागस्त्वमस्मद्गुरुरुत्तमः ।।\nअतस्त्वां परिपृच्छामो भवतोऽनुग्रहो यदि ।। १ ।।\nश्रद्धालुषु च शिष्येषु त्वादृशा गुरवस्सदा ।।\nस्निग्धभावा इतीदं नो दर्शितम्भवताधुना ।।२।।\nविरजाहोमसमये वामदेवमतम्पुरा ।।\nसूचितम्भवतास्माभिर्न श्रुतं विस्तरान्मुने ।। ३ ।।\nतदिदानीं श्रोतुकामाः श्रद्धया परमादरात् ।।\nवयं सर्व्वे कृपासिंधो प्रीत्या तद्वक्तुमर्हसि ।।४।।\nइति तेषां वचः श्रुत्वा सूतो हृष्टतनूरुहः ।।\nनमस्कृत्य महादेवं गुरोः परतरं गुरुम् ।।५।।\nमहादेवीं त्रिजननीं गुरुं व्यासश्च भक्तितः ।।\nप्राह गम्भीरया वाचा मुनीनाह्लादयन्निदम् ।। ६ ।।\nसूत उवाच ।।\nस्वस्त्यस्तु मुनयस्सर्वे सुखिन स्सन्तु सर्व्वदा ।।\nशिवभक्ता स्थिरात्मानश्शिवे भक्तिप्रवर्तकाः ।।७।।\nतदतीव विचित्रं हि श्रुतं गुरुमुखाम्बुजात् ।।\nइतः पूर्वम्मया नोक्तं गुह्यप्राकट्यशंकया ।। ८ ।।\nयूयं खलु महाभागाश्शिवभक्ता दृढव्रताः ।।\nइति निश्चित्य युष्माकं वक्ष्यामि श्रूयताम्मुदा ।।९।।\nपुरा रथन्तरे कल्पे वामदेवो महामुनिः ।।\nगर्भमुक्तश्शिवज्ञानविदां गुरुतमस्स्वयम्।।6.11.१०।।\nवेदागमपुराणादिसर्व्वशास्त्रार्थवत्त्ववित्।।\nदेवासुरमनुष्यादिजीवानां जन्मकर्म्मवित्।।११।।\nभस्मावदातसर्व्वांगो जटामण्डललमंडितः ।।\nनिराश्रयो निःस्पृहश्च निर्द्वन्द्वो निरहंकृतिः ।।१२।।\nदिगंबरो महाज्ञानी महेश्वर इवापरः ।।\nशिष्यभूतैर्मुनीन्द्रैश्च तादृशैः परिवारितः ।।१३।।\nपर्य्यटन्पृथिवीमेतां स्वपाद स्पर्शपुण्यतः ।।\nपवित्रयन्परे धाम्नि निमग्नहृदयोन्वहम् ।। १४ ।।\nकुमारशिखरम्मेरोर्द्दक्षिणं प्राविशन्मुदा।।\nयत्रास्ते भगवानीशतनयश्शिखिवाहनः ।।१५।।\nज्ञानशक्तिधरो वीरस्सर्वासुरविमर्दनः ।।\nगजावल्लीसमायुक्तस्सर्व्वैर्देवैर्नमस्कृतः ।।१६।।\nतत्र स्कन्दसरो नाम सरस्सागरसन्निभम् ।।\nशिशिरस्वादुपानीयं स्वच्छागाधबहूदकम् ।।१७।।\nसर्व्वाश्चर्य्यगुणोपेतं विद्यते स्वामिसन्निधौ ।।\nतत्र स्नात्वा वामदेवस्सहशिष्यैर्महामुनिः ।।१८।।\nकुमारं शिखरासीनं मुनिवृन्दनिषेवितम्।।\nउद्यदादित्यसंकाशं मयूरवरवाहनम्।।१९।।\nचतुर्भुजमुदारांगं मुकुटादिविभूषितम्।।\nशक्तिरत्नद्वयोपास्यं शक्तिकुक्कुटधारिणम्।।6.11.२०।।\nवरदाभयहस्तञ्च दृष्ट्वा स्कन्दं मुनीश्वरः।।\nसम्पूज्य परया भक्त्या स्तोतुं समुपचक्रमे ।।२१।।\n।। वामदेव उवाच ।।\nॐ नमः प्रणवार्थाय प्रणवार्थविधायिने ।।\nप्रणवाक्षरबीजाय प्रणवाय नमोनमः ।।२२।।\nवेदान्तार्थस्वरूपाय वेदान्तार्थविधायिने ।।\nवेदान्तार्थविदे नित्यं विदिताय नमोनमः ।।२३।।\nनमो गुहाय भूतानां गुहासु निहिताय च ।।\nगुह्याय गुह्यरूपाय गुह्यागमविदे नमः ।।२४।।\nअणोरणीयसे तुभ्यं महतोपि महीयसे ।।\nनमः परावरज्ञाय परमात्मस्वरूपिणे ।। २५ ।।\nस्कन्दाय स्कन्दरूपाय मिहिरारुणेतेजसे ।।\nनमो मन्दारमालोद्यन्मुकुटादिभृते सदा ।। २६ ।।\nशिवशिष्याय पुत्राय शिवस्य शिवदायिने ।।\nशिवप्रियाय शिवयोरानन्दनिधये नम ।।२७।।\nगांगेयाय नमस्तुभ्यं कार्तिकेयाय धीमते ।।\nउमापुत्राय महते शरकाननशायिने।।२८।।\nषडक्षरशरीराय षड्विधार्थविधायिने ।।\nषडध्वातीतरूपाय षण्मुखाय नमोनमः ।। ।।२९।।\nद्वादशायतनेत्राय द्वादशोद्यतबाहवे ।।\nद्वादशायुधधाराय द्वादशात्मन्नमोस्तु ते ।।6.11.३०।।\nचतुर्भुजाय शान्ताय शक्तिकुक्कुट धारिणे ।।\nवरदाय विहस्ताय नमोऽसुरविदारिणे ।। ३१ ।।\nगजावल्लीकुचालिप्तकुंकुमांकितवक्षसे ।।\nनमो गजाननानन्दमहिमानंदितात्मने ।।३२ ।।\nब्रह्मादिदेवमुनिकिन्नरगीयमानगाथाविशेषशुचिचिंतितकीर्त्तिधाम्ने ।।\nवृन्दारकामलकिरीटविभूषणस्रक्पूज्याभिरामपदपंकज ते नमोस्तु ।। ३३ ।।\nइति स्कन्दस्तवन्दिव्यं वामदेवेन भाषितम् ।।\nयः पठेच्छृणुयाद्वापि स याति परमां गतिम् ।। ३४ ।।\nमहाप्रज्ञाकरं ह्येतच्छिवभक्तिविवर्द्धनम् ।।\nआयुरारोग्यधनकृत्सर्व्वकामप्रदं सदा ।। ३५ ।।\nइति स्तुत्वा वामदेवो देवं सेनापतिं प्रभुम् ।।\nप्रदक्षिणात्रयं कृत्वा प्रणम्य भुवि दण्डवत् ।। ३६ ।।\nसाष्टांगं च पुनः कृत्वा प्रदक्षिणनमस्कृतम् ।।\nअभवत्पार्श्वतस्तस्य विनयावनतो द्विजाः ।। ३७ ।।\nवामदेवकृतं स्तोत्रम्परमार्थविजृम्भितम् ।।\nश्रुत्वाभवत्प्रसन्नो हि महेश्वरसुतः प्रभुः ।।३८।।\nतमुवाच महासेनः प्रीतोस्मि तव पूजया ।।\nभक्त्या स्तुत्या च भद्रन्ते किमद्यकरवाण्यहम् ।।३९।।\nमुने त्वं योगिनान्मुख्यः परिपूर्णश्च निस्पृहः ।।\nभवादृशां हि लोकेस्मिप्रार्थनीयं न विद्यते ।।6.11.४०।।\nतथापि धर्म्मरक्षायै लोकानुग्रहकांक्षया।।\nत्वादृशा साधवस्सन्तो विचरन्ति महीतले।।४१।।\nश्रोतव्यमस्ति चेद्ब्रह्मन्वक्तुमर्हसि साम्प्रतम्।।\nतदिदानीमहं वक्ष्ये लोकानुग्रहहे तवे।।४२।।\nइति स्कन्दवचः श्रुत्वा वामदेवो महामुनिः।।\nप्रश्रयावनतः प्राह मेघगम्भीरया गिरा ।।४३।।\nवामदेव उवाच ।।।\nभगवन्परमेशस्त्वं परापरविभूतिदः ।।\nसर्व्वज्ञसर्वकर्त्ता च सर्व्वशक्तिधरः प्रभुः ।।४४।।\nजीवा वयं तु ते वक्तुं सन्निधौ परमेशितुः ।।\nतथाप्यनुग्रहो यन्ते यत्त्वं वदसि मां प्रति ।। ४५ ।।\nकृतार्थोहं महाप्राज्ञ विज्ञानकणमात्रतः ।।\nप्रेरितः परिपृच्छामि क्षन्तव्योतिक्रमो मम ।। ४६ ।।\nप्रणवो हि परः साक्षात्परमेश्वरवाचकः ।।\nवाच्यः पशुपतिर्देवः पशूनां पाशमोचकः ।। ४७ ।।\nवाचकेन समाहूतः पशून्मोचयते क्षणात् ।।\nतस्माद्वाचकतासिद्धिः प्रणवेन शिवम्प्रति ।। ४८ ।।\nॐ मितीदं सर्वमिति श्रुतिराह सनातनी ।।\nओमिति ब्रह्म सर्व्वं हि ब्रह्मेति च समब्रवीत् ।।४९।।\nदेवसेनापते तुभ्यन्देवानाम्पतये नमः ।।\nनमो यतीनाम्पतये परिपूर्णाय ते नमः ।। 6.11.५० ।।\nएवं स्थिते जगत्यस्मिञ्छिवादन्यन्न विद्यते ।।\nसर्व्वरूपधरः स्वामी शिवो व्यापी महेश्वरः ।। ५१ ।।\nसमष्टिव्यष्टिभावेन प्रणवार्थः श्रुतो मया ।।\nन जातुचिन्महासेन संप्राप्तस्त्वादृशो गुरुः।।५२।।\nअतः कृत्वानुकंपां वै तमर्थं वक्तुमर्हसि।।\nउपदेशविधानेन सदाचारक्रमेण च।।५३।।\nस्वाम्येकः सर्ब्वजन्तूनां पाशच्छेदकरो गुरुः ।।\nअतस्त्वत्कृपया सोऽर्थः श्रोतव्यो हि मया गुरो ।।५४।।\nइति स मुनिना पृष्टः स्कन्दः प्रणम्य सदाशिवं प्रणववपुषं साष्टत्रिंशत्कलावरलक्षितम्।।\nसहितमुमया शश्वत्पार्श्वे मुनिप्रवरान्वितं गदितुमुपचक्राम श्रेयः श्रुतिष्वपि गोपितम् ।। ५५ ।।\nइति श्रीशिवमहापुराणे षष्ठ्यां कैलाससंहितायां वामदेवब्रह्मवर्णनन्नामैकादशोऽयाय ।। ११ ।।"
  }
]
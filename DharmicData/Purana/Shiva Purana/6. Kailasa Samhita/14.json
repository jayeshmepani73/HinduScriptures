[
  {
    "text": "वामदेव उवाच ।।\nभगवन्षण्मुखाशेष विज्ञानामृतवारिधे ।।\nविश्वामरेश्वरसुत प्रणतार्त्तिप्रभञ्जन ।।१।।\nषड्विधार्त्थपरिज्ञानमिष्टदं किमुदाहृतम् ।।\nके तत्र षड्विधा अर्थाः परिज्ञानञ्च किं प्रभो ।।२।।\nप्रतिपाद्यश्च कस्तस्य परिज्ञाने च किं फलम् ।।\nएतत्सर्वं समाचक्ष्व यद्यत्पृष्टं मया गुह ।। ३ ।।\nएतमर्त्थमविज्ञाय पशुशास्त्रविमोहितः।।\nअद्याप्यहम्महासेन भ्रान्तश्च शिवमायया।।४।।\nअहं शिवपदद्वंद्वज्ञानामृतरसायनम्।।\nपीत्त्वा विगतसम्मोहो भविष्यामि यथा तथा ।। ५ ।।\nकृपामृतार्द्रया दृष्ट्या विलोक्य सुचिरं मयि ।।\nकर्त्तव्योऽनुग्रहः श्रीमत्पादाब्जशरणागते ।। ६ ।।\nइति श्रुत्वा मुनीन्द्रोक्तं ज्ञानशक्तिधरो विभुः ।।\nप्राहान्यदर्शनमहासंत्रासजनकं वचः ।।७।।\nसुब्रह्मण्य उवाच ।।\nश्रूयताम्मुनिशार्दूल त्वया यत्पृष्टमादरात्।।\nसमष्टिव्यष्टिभावेन परिज्ञानम्महेशितुः ।।८।।\nप्रणवार्त्थपरिज्ञानरूपं तद्विस्तरादहम् ।।\nवदामि षड्विधार्थैक्य परिज्ञानेन सुव्रत ।। ९ ।।\nप्रथमो मंत्ररूपः स्याद्द्वितीयो मंत्रभावितः ।।\nदेवतार्त्थस्तृतीयोऽर्थः प्रपञ्चार्थस्ततः परम्।।6.14.१०।।\nचतुर्थः पञ्चमार्थस्स्याद्गुरुरूपप्रदर्शकः।\nषष्ठश्शिष्यात्मरूपोऽर्थः षड्विधार्थाः प्रकीर्त्तिताः ।।११।।\nतत्र मन्त्रस्वरूपन्ते वदामि मुनिसत्तम।।\nयेन विज्ञातमात्रेण महाज्ञानी भवेन्नरः ।। १२।।\nआद्यस्स्वरः पंचमश्च पञ्चमान्तस्ततः परः ।।\nबिन्दुनादौ च पञ्चार्णाः प्रोक्ता वेदैर्न चान्यथा ।।१३।।\nएतत्समष्टिरूपो हि वेदादिस्समुदाहृतः ।।\nनादस्सर्व्वसमष्टिः स्याद्बिंद्वाढ्यं यच्चतुष्टयम् ।। १४ ।।\nव्यष्टिरूपेण संसिद्धं प्रणवे शिववाचके ।।\nयंत्ररूपं शृणु प्राज्ञ शिवलिंगं तदेव हि ।। १५ ।।\nसर्व्वाधस्ताल्लिखेत्पीठं तदूर्ध्वम्प्रथमं स्वरम् ।।\nउवर्णं च तदूर्द्ध्वं स्थम्पवर्गान्तं   तदूर्ध्वगम् ।।१६।।\nतन्मस्तकस्थं बिंदुं च तदूर्द्ध्वं नादमालिखेत् ।।\nयंत्रे संपूर्णतां याति सर्वकामः प्रसिध्यति ।।१७।।\nएतं यंत्रं समालिख्य प्रणवे नव वेष्टयेत् ।।\nतदुत्थेनैव नादेन विद्यन्नादावसानकम् ।। १८ ।।\nदेवतार्त्थम्प्रवक्ष्यामि गूढं सर्व्वत्र यन्मुने ।।\nतव स्नेहाद्वामदेव यथा शंकरभाषितम् ।। १९ ।।\nसद्योजातम्प्रपद्यामीत्युपक्रम्य सदाशिवोम् ।।\nइति प्राह श्रुतिस्तारं ब्रह्मपंचकवाचकम् ।। 6.14.२० ।।\nविज्ञेया ब्रह्मरूपिण्यस्सूक्ष्माः पंचैव देवताः ।।\nएता एव शिवस्यापि मूर्तित्वे नोपबृंहिताः ।। २१ ।।\nशिवस्य वाचको मन्त्रश्शिवमूर्त्तेश्च वाचकः ।।\nमूर्त्तिमूर्तिमतोर्भेदो नात्यन्तं विद्यते यतः ।।२२ ।।\nईशानमुकुटोपेत इत्यारभ्य पुरोदितः ।।\nशिवस्य विग्रहः पञ्चवक्त्राणि शृणु सांप्रतम्।। २३ ।।\nपंचमादि समारभ्य सद्योजाताद्यनुक्रमात् ।।\nउर्द्ध्वांतमीशानांतं च मुखपंचकमीरितम् ।। २४ ।।\nईशानस्यैव देवस्य चतुर्व्यूहपदे स्थितम् ।।\nपुरुषाद्यं च सद्यांतं ब्रह्मरूपं चतुष्टयम् ।। २५ ।।\nपंच ब्रह्मसमष्टिस्स्यादीशानं ब्रह्म विश्रुतम् ।।\nपुरुषाद्यं तु तद्व्यष्टिस्सद्योजातान्तिकं मुने ।। २६ ।।\nअनुग्रहमयं चक्रमिदं पंचार्त्थकारणम् ।।\nपरब्रह्मात्मकं सूक्ष्मं निर्विकारमनामयम् ।। २७ ।।\nअनुग्रहोऽपि द्विविधस्तिरोभावादिगोचरः ।।\nप्रभुश्चान्यस्तु जीवानां परावरविमुक्तिदः ।। २८ ।।\nएतत्सदाशिवस्यैव कृत्यद्वयमुदाहृतम् ।।\nअनुग्रहेऽपि सृष्ट्यादिकृत्यानां पंचकं विभोः ।।२९।।\nमुने तत्रापि सद्याद्या देवताः परिकीर्त्तिताः ।।\nपरब्रह्मस्वरूपास्ताः पंच कल्याणदास्सदा ।। 6.14.३० ।।\nअनुग्रहमयं चक्रं शांत्यतीतकलामयम् ।।\nसदाशिवाधिष्ठितं च परमं पदमुच्यते ।।३१।।\nएतदेव पदं प्राप्यं यतीनां भवितात्मनाम् ।।\nसदाशिवोपासकानां प्रणवासक्तचेतसाम् ।। ३२ ।।\nएतदेव पदं प्राप्य तेन साकं मुनीश्वराः ।।\nभुक्त्वा सुविपुलान्भोगान्देवेन ब्रह्मरूपिणा ।। ३३ ।।\nमहाप्रलयसंभूतौ शिवसाम्यं भजंति हि ।।\nन पतंति पुनः क्वापि संसाराब्धौ जनाश्च ते ।। ३४ ।।\nते ब्रह्मलोक इति च श्रुतिराह सनातनी ।।\nऐश्वर्य्यं तु शिवस्यापि समष्टिरिदमेव हि ।। ३५ ।।\nसर्वैश्वर्येण सम्पन्न इत्याहाथर्व्वणी शिखा ।।\nसर्वैश्वर्य्यप्रदातृत्वमस्यैव प्रवदन्ति हि ।। ३६ ।।\nचमकस्य पदान्नान्य दधिकं विद्यते पदम् ।।\nब्रह्मपंचकविस्तारप्रपंचः खलु दृश्यते ।।३७।।\nब्रह्मभ्य एवं संजाता निवृत्त्याद्याः कला मताः ।।\nसूक्ष्मभूतस्वरूपिण्यः कारणत्वेन विश्रुताः ।। ३८ ।।\nस्थूलरूपस्वरूपस्य प्रपंचस्यास्य सुव्रत ।।\nपंचधावस्थितं यत्तद्ब्रह्मपंचकमिष्यते ।। ३९ ।।\nपुरुषः श्रोत्रवाण्यौ च शब्दकाशौ च पंचकम् ।।\nव्याप्तमीशानरूपेण ब्रह्मणा मुनिसत्तम ।। 6.14.४० ।।\nप्रकृतिस्त्वक्च पाणिश्च स्पर्शो वायुश्च पंचकम् ।।\nव्याप्तं पुरुषरूपेण ब्रह्मणैव मुनीश्वर ।। ४१ ।।\nअहंकारस्तथा चक्षुः पादो रूपं च पावकः ।।\nअघोरब्रह्मणा व्याप्तमेतत्पंचकमंचितम् ।।४२।।\nबुद्धिश्च रसना पायू रस आपश्च पंचकम् ।।\nब्रह्मणा वामदेवेन व्याप्तं भवति नित्यशः ।।४३।।\nमनो नासा तथोपस्थो गन्धो भूमिश्च पंचकम्।।\nसद्येन ब्रह्मणा व्याप्तं पंचब्रह्ममयं जगत् ।।४४।।\nयंत्ररूपेणोपदिष्टः प्रणवश्शिववाचकः।।\nसमष्टिः पंचवर्णानां बिंद्वाद्यं यच्चतुष्टयम् ।।४५।।\nशिवोपदिष्टमार्गेण यंत्ररूपं विभावयेत्।।\nप्रणवम्परमं मन्त्राधिराजं शिवरूपिणम्।।४६।।\nइति श्रीशिवमहापुराणे षष्ठ्यां कैलाससंहितायां शिवरूपप्रणववर्णनं नाम चतुर्द्दशोध्यायः ।। १४ ।।"
  }
]
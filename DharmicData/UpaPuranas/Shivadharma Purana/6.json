[
  {
    "text": "श्री नन्दिकेश्वर उवाच   \nअतः परमिदं गुह्यं शिवोद्गीर्णं महोदयम्   \nमहाविघ्नप्रशमनं महाशान्तिकरं शुभम्  १   \nअकालमृत्युमथनं सर्वव्याधिनिवारणम्   \nपरचक्रप्रमथनं सदाविजयवर्धनम्  २   \nस्तम्भनं परसैन्यस्य रिपुसादकरं सदा   \nसर्वदेवग्रहानीकं सर्वाभीष्टाविभासकम्  ३   \nसर्वशान्त्यधिकाराख्यं धर्मं वक्ष्यामि शाश्वतम्   \nमहेश्वरध्यानम्   \nशशाङ्कार्धधरस्त्र्यक्षो नागयज्ञोपवीतवान्  ४   \nचतुर्मुखश्चतुर्बाहुः सितभस्मावगुण्ठितः   \nवरो वरेण्यो वरदो देवदेवो महेश्वरः  ५   \nत्रैलोक्यनमितः श्रीमान् शान्तिमाशु करोतु मे   \nशिवार्धाङ्गिनीध्यानम्   \nसर्वावयवमुख्येन गात्रेण तनुमध्यमा  ६   \nपीतश्यामातिसौम्येन शिवरूपेण सेवितः   \nललाटतिलकोपेता चन्द्रलेखार्धधारिणी  ७   \nदिव्याम्बरधरा देवी सर्वाभरणभूषिता   \nवरस्त्री सर्वनारीणां शोभागुणमहास्पदम्  ८   \nभावनामात्रसन्तुष्टा उमादेवी वरप्रदा   \nसाक्षादागम्यरूपेण शान्तेनामिततेजसा  ९   \nशान्तिं करोतु मे प्रीता भक्तानां भक्तवत्सला   \nषण्मुखध्यानम्   \nपद्मरागद्युतिः सौम्यो रक्तमाल्यानुलेपनः  १०   \nअबालो बालरूपेण षण्मुखः शिखिवाहनः   \nपूर्णेन्दुवदनः सौम्यः त्रिशिखाशक्तिसंयुतः  ११   \nकृत्तिकोमाग्निरुद्राङ्ग गङ्गोद्भूतः सुरार्चितः   \nकार्तिकेयो महातेजा वरदानैकतत्परः  १२   \nशान्तिं करोतु मे नित्यं बलं सौख्यं च सर्वदा   \nनन्दीशध्यानम्   \nश्वेतवस्त्रपरीधानः त्र्यक्षः कनकसप्रभः  १३   \nशूलपाणिर्महाप्राज्ञः नन्दीशः शिवभावितः   \nशिवध्यानैकपरमः शिवभक्तिपरायणः  १४   \nशान्तिं करोतु मे शान्तो धर्मे च मतिमुत्तमाम्   \nनागयज्ञोपवीती च नागाभरणभूषितः  १५   \nसर्वार्थसम्पदाधारो गणाध्यक्षो वरप्रदः   \nरुद्रस्य तनयो देवो नायकोऽथ विनायकः  १६   \nकरोतु मे महाशान्तिं कर्मसिद्धिं च सर्वदा   \nइन्द्रनीलनिभस्त्र्यक्षो दीप्तशूलायुधोद्यतः  १७   \nरक्ताम्बरधरः श्रीमान् कृष्णाङ्गो नागभूषणः   \nपापापनोदमतुलं अलक्ष्मीमलनाशनः  १८   \nकरोतु मे महाकालः प्रीतिं प्रीतेन चेतसा   \nगणमाताम्बिकाध्यानम्   \nपीतवस्त्रपरीधाना कन्यारूपा स्वलङ्कृता  १९   \nगणमाताम्बिका त्र्यक्षा पुण्यागौरी सुरेश्वरी   \nसर्वसिद्धिप्रदादेवी प्रसादपरमा शिवा  २०   \nशान्तिं करोतु मे प्रीता सिद्धिमाशु प्रयच्छतु   \nस्निग्धश्यामेन वर्णेन महामहिषमर्दनी  २१   \nधनुश्चक्रप्रहरणा शङ्खयष्ट्यसिधारिणी   \nआतर्जनोद्यतकरा सर्वोपद्रवनाशिनी  २२   \nअतिसूक्ष्मोऽतिविक्रान्तः त्र्यक्षो भृङ्गिरिटिर्महान्   \nरुद्रात्मजो रुद्रभक्तो रुद्रैकगतमानसः  २३   \nसोऽपि शान्तात्मभावेन शान्तिमाशु प्रयच्छतु   \nचण्डेश्वरध्यानम्   \nप्रचण्डगणसैन्यस्थो महाटङ्काक्षधारकः  २४   \nअक्षमालार्पितकरः त्र्यक्षश्चण्डेश्वरः प्रभुः   \nचण्डपापापहरणो ब्रह्महत्यादि शोधनः  २५   \nकरोतु मे महायोगी नित्यं कल्याणवर्धनम्   \nनीलकण्ठध्यानम्   \nशङ्खकुन्देन्दुतुल्याभः कण्ठे मरकतप्रभः  २६   \nअक्षमालाशिरोग्रस्तु स्वयं ज्ञाने व्यवस्थितः   \nचतुर्मुखश्चतुष्पादः त्रिनेत्रः सर्वदोज्वलः  २७   \nक्षितेःपतिर्वरयो देवः सर्वधर्मोत्तमोत्तमः   \nईशं वहति पृष्ठेन तस्माद्धर्मो जगत्प्रभुः  २८   \nवृषो वृषपतिः श्रीमान् करोतु मम शान्तिकम्   \nपितामहध्यानम्   \nपद्मासनः पद्मनिभः चतुर्वेदनपङ्कजः  २९   \nकमण्डलुधरः श्रीमान् देवगन्धर्वपूजितः   \nशिवध्यानैकनिरतः शिवसद्भावभावितः ३०   \nब्रह्मशब्देन दिव्येन ब्रह्मा शान्तिकरोतु मे   \nविष्णुध्यानम्   \nतार्क्ष्यासनश्चतुर्बाहुः शङ्खचक्रगदाधरः  ३१   \nश्यामपीताम्बरधरो वनमालाविभूषितः   \nयज्ञदेवोत्तमो देवो माधवो मधुसूदनः  ३२   \nशिवप्रणामपरमः शिवध्यानैकतत्परः   \nशिवार्चनपरो नित्यं विष्णुशान्तिं करोतु मे  ३३   \nलक्ष्मीदेवीध्यानम्   \nपद्मरागप्रभा देवी चतुर्वदनपङ्कजा   \nअक्षमालार्पितकरा कमण्डलुधरा शुभा  ३४   \nब्रह्माणी सौम्यवदना शिवपूजापरायणा   \nशान्तिं करोतु मे प्रीता ब्रह्मशब्देन सर्वदा  ३५   \nशिवादेवीध्यानम्   \nहिमशैलतनया देवी महावृषभवाहना   \nत्रिशूलहस्ता वरदा सर्वाभरणभूषिता  ३६   \nरुद्रभक्त्या महावीर्या रुद्रार्चनपरा शिवा   \nचतुर्भुजा चतुर्वक्त्रा त्रिनेत्रा पापहारिणी  ३७   \nआर्तिं हरतु मे प्रीता ब्रह्मशब्देन सर्वदा   \nकौमारीध्यानम्   \nत्रिशूलहस्ता वरदा देवी ईश्वरी नित्यमुज्वला  ३८   \nमयूरवाहना देवी सिन्दूरारुणविग्रहा   \nशक्तिहस्ता महारूपा सर्वाभरणभूषिता  ३९   \nरुद्रभक्ता महापुण्या रुद्रार्चनरता सदा   \nकौमारी वरदा देवी शान्तिमाशु करोतु मे  ४०   \nवैष्णवीध्यानम्   \nशङ्खचक्रगदाहस्ता श्यामा पीताम्बरप्रिया   \nचतुर्भुजा तार्क्ष्यवाहा वैष्णवी सुरपूजिता  ४१   \nशिवार्चनरताभक्ता रुद्रैकगतमानसा   \nशान्तिं करोतु मे प्रीता सर्वासुरविमर्दिनी  ४२   \nवाराहीध्यानम्   \nवराहघोषाविकटा वराहवरवाहिनी   \nश्यामावदाता विपुला शङ्खचक्रगदाधरा  ४३   \nतर्जयन्ती सदाविघ्नान् अर्चयन्ती सदाशिवम्   \nवाराही वरदा देवी क्षेमारोग्यं करोतु मे  ४४   \nऐन्द्रीध्यानम्   \nऐरावतगजारूढा वज्रहस्ता महाबला   \nनेत्राणां तु सहस्रेण भूषिता कनकप्रभा  ४५   \nसिद्धगन्धर्वनमिता सर्वाभरणभूषिता   \nऐन्द्रीदेवी सदाकालं शान्तिमाशु करोतु मे  ४६   \nचामुण्डाध्यानम्   \nऊर्ध्वकेशोत्कटा क्षामा निर्मांसस्नायुबन्धना   \nकरालवदना घोरा खड्गघण्टायुद्धोद्यता  ४७   \nकपालमालिनी देवी क्रूरा खट्वाङ्गधारिणी   \nआरक्तपिङ्गनयना गजचर्मावगुण्ठिता  ४८   \nनानानागपरीताङ्गी प्रेतस्थाननिवासिनी   \nशिवरूपेण घोरेण शिवारावभयङ्करी  ४९   \nचामुण्डा चण्डरूपेण चित्रयन्त्रा सनोतु मे   \nभूतप्रेतपिशाचेभ्यो मम रक्षां करोत्विह  ५०   \nआयुः श्रियं बलं सौख्यं प्रीता भूत्वा ददातु मे   \nआकाशस्थ च लोकमातरादीणां   \nआकाशे मातरो दिव्याः तथान्या लोकमातरः  ५१   \nभूतानां मातरः सर्वाः तथान्याः पितृमातरः   \nसर्वामातृगणा देव्यः स्वायुधव्यग्रपाणयः  ५२   \nजगद्व्याप्यावतिष्ठन्त्यो बलिकामा महोदयाः   \nरुद्रभक्ता महावीर्या रुद्रार्चनपरायणाः  ५३   \nशान्तिं कुर्वन्तु मे नित्यं मातरः सुरपूजिताः   \nये रुद्रा रुद्रकर्माणो रौद्रस्थाननिवासिनः  ५४   \nसौम्याश्चैव तु ये केचित् सौम्यस्थाननिवासिनः   \nमातरो रुद्ररूपाश्च गणानामधिपाश्च ये  ५५   \nविघ्नभूतास्तथा ये च दिग्विदिक्षु समाश्रिताः   \nसर्वे सुप्रीतमनसः प्रतिगृह्णन्त्विमां बलिम्  ५६   \nसिद्धिं कुर्वन्तु मे नित्यं भयेभ्यः पान्तु मां सदा   \nऐन्द्र्यां दिशि गणा ये तु वज्रहस्ता महाबलाः  ५७   \nसुश्वेताक्षाः श्वेतनिभाः तथा वै श्वेतलोहिताः   \nदिव्यान्तरिक्षभौमाश्च पातालतलवासिनः  ५८   \nरुद्रार्चनरता नित्यं शान्तिं कुर्वन्तु मे सदा   \nआग्नेय्यां ये गणाः सर्वे स्रुवहस्ता निषङ्गिणः  ५९   \nसुरक्ताक्षा रक्तनिभाः तथा वै रक्तलोमभिः   \nदिव्यान्तरिक्षभौमाश्च पातालतलवासिनः  ६०   \nरुद्रैकाहितचेतस्काः शान्तिं कुर्वन्तु मे सदा   \nयाम्यां दिशिगणा ये तु सततं दण्डपाणयः  ६१   \nसुकृष्णाक्षाः कृष्णनिभाः तथा वै कृष्णलोहिताः   \nदिव्यान्तरिक्षभौभाश्च पातालतलवासिनः  ६२   \nरुद्रैकाहितचेतस्काः शान्तिं कुर्वन्तु मे सदा   \nनैरृत्यां तु गणा ये तु राक्षसाः खड्गपाणयः  ६३   \nसुनीलाक्षा नीलनिभाः तथा वै नीललोहिताः   \nदिव्यान्तरिक्षभौमाश्च पातालतलवासिनः  ६४   \nरुद्रध्यानैकपरमाः शान्तिं कुर्वन्तु मे सदा   \nवारुण्यां ये गणाः सर्वे सततं पाशपाणयः  ६५   \nसुमुक्ताक्षा मुक्तनिभाः तथा वै मुक्तलोहिताः   \nदिव्यान्तरिक्षभौमाश्च पातालतलवासिनः  ६६   \nशिवभक्ता महात्मानः शान्तिं कुर्वन्तु ये सदा   \nवायव्यां ये गणाः सर्वे सततं ध्वजपाणयः  ६७   \nसुधूम्राक्षा धूम्रनिभाः तथा वै धूम्रलोहिताः   \nदिव्यान्तरिक्षभौमाश्च पातालतलवासिनः  ६८   \nशिवपूजा समायुक्ताः क्षेमं कुर्वन्तु सर्वदा   \nकौबेर्यां ये गणाः सर्वे सततं निधिपाणयः ६९   \nसुपीताक्षाः पीतनिभाः तथा वै पीतलोहिताः   \nदिव्यान्तरिक्षभौमाश्च पातालतलवासिनः  ७०   \nशिवभक्तिपराः सर्वे शान्तिं कुर्वन्तु मे सदा   \nऐशान्यां वै गणा ये तु सततं शूलपाणयः  ७१   \nसुश्वेताक्षाः श्वेतनिभाः तथा वै श्वेतलोहिताः   \nदिव्यान्तरिक्षभौमाश्च पातालतलवासिनः  ७२   \nपरमेशार्चनरताः शान्तिं कुर्वन्तु मे सदा   \nअधोभागे वै गणा ये तु सततं चक्रपाणयः  ७३   \nसुनीलाक्षा नीलनिभा तथा वै नीललोहिताः   \nदिव्यान्तरिक्षभौभाश्च पातालतलवासिनः  ७४   \nशिवपूजा समायुक्ताः अशुभं नाशयन्तु मे   \nऊर्ध्वभागे गणा ये तु सततं पाशपाणयः  ७५   \nसुसूक्ष्माक्षाः सूक्ष्मनिभाः तथा वै सूक्ष्मलोहिताः   \nदिव्यान्तरिक्षभौभाश्च पातालतलवासिनः  ७६   \nशिवपूजा समायुक्ताः त्वशुभं नाशयन्तु मे   \nएते गणा महात्मानो महाबलपराक्रमाः  ७७   \nशिवं सम्पूज्य यत्नेन बलिमेषां विनिक्षिपेत्   \nततः सुप्रीतमनसा शान्तिं कुर्वन्तु मे सदा  ७८   \nअमरावती पुरीनाम पूर्वभागे व्यवस्थिता   \nविद्याधरगणाकीर्णा सिद्धगन्धर्वसेविता  ७९   \nरत्नप्राकारनिचिताः महारत्नोपशोभिताः   \nतत्र देवपतिः श्रीमान् वज्रपाणिर्महाबलः  ८०   \nनेत्राणान्तु सहस्रेण शोभनेन विराजते   \nऐरावतगजारूढो हेमवस्त्रो महाद्युतिः  ८१   \nदेवेन्द्रः सततं हृष्टः परमेशार्चने रतः   \nशिवध्यानैकसम्पन्नः शिवभक्तिसमन्वितः  ८२   \nशिवभक्तैः सुराद्यैश्च देवैरपि सहानुगैः   \nशिवप्रणामपरमः करोतु मम शान्तिकम्  ८३   \nआग्नेय्यां दिग्विभागे तु पुरी तेजोवती शुभा   \nनानारत्नसमाकीर्णा रत्नज्वाला समुज्ज्वला  ८४   \nतत्र ज्वालापरीताङ्गा दीप्ताङ्गारसमद्युतिः   \nभूतिकृद्देहिनां देवो ज्वलनः पापनाशनः  ८५   \nशिवपूजाजपोद्युक्तो शिवस्मरणभावितः   \nशान्तिं करोतु मे देवः तथा पापपरिक्षयम्  ८६   \nवैवस्वती पुरी नाम दक्षिणे तु व्यवस्थिता   \nलोहप्राकारसंयुक्ता प्रासादैर्गोपुरैः शुभैः  ८७   \nयमरूपशतानीका पितृयक्षोरगालया   \nतत्रेन्द्रनीलसङ्काशो रक्तान्तायतलोचनः  ८८   \nमहामहिषमारूढः कृष्णस्रग्वस्त्रभूषणः   \nकालान्तकमहाकालः चण्डकोदण्डसंयुतः  ८९   \nश्रीमान्यमो महातेजाः शिवधर्मपरायणः   \nशिवपूजाजपोद्युक्तः क्षेमारोग्यं करोतु मे  ९०   \nनैरृते तु दिशाभागे पुरी शुद्धवती शुभा   \nनानागणसमाकीर्णा नानाकिन्नरसङ्कुला  ९१   \nकृष्णवर्णभासिते तत्र राक्षसेन्द्रावस्थितम्   \nनरारूढं महाकायं रक्षोभिर्बहुभिर्वृतम्   \nखड्गहस्तं महानीलं कज्जलाचलसन्निभम्   \nनरयुक्तविमानस्थं पीताभरणभूषितम्   \nअसुरेन्द्रः सततं हृष्टः परमेशार्चने रतः   \nशान्ति करोतु मे प्रीतः शान्तः शान्तेन चेतसा   \nवारुण्यां दिशाभागे नीरवती पुरी शुभा   \nतत्राप्सरोगणैः सिद्धैः सेव्यमानोऽमराधिपैः  ।   \nतत्र मौक्तिकसङ्काशः परिपिङ्गललोचनः   \nशुक्लवस्त्रपरीधानः पाशहस्तो महाद्युतिः  ९२   \nवरुणः परमाभक्त्या शिवैकाहितमानसः   \nरोगशोकार्तिसन्तापं विनाशय तु मे सदा  ९३   \nवायव्ये दिग्विभागे तु पुरी गन्धवती शुभा   \nऋषिसिद्धगणाकीर्णा हेमप्राकारतोरणा  ९४   \nतत्र धूम्रेण देहेन कृष्णपिङ्गललोचनः   \nपटवासान्तरालीनो ध्वजयष्ट्यायुद्धोद्यतः  ९५   \nपवनः परमो देवः परमेश्वरभावितः   \nक्षेमारोग्यबलं शान्तिं करोतु विजयं मम  ९६   \nमहोदया नाम पुरी उत्तरेण महोज्ज्वला   \nअनेकयक्षसङ्कीर्णा नानारत्नोपशोभिता  ९७   \nहेमप्राकारसंयुक्ता रत्नप्रासादसंयुता   \nतत्र देवो गदाहस्तः चित्रस्रग्वस्त्रभूषणः  ९८   \nह्रस्वबाहुर्महातेजाः परिपिङ्गललोचनः   \nकुबेरो वरदः श्रीमान् हरपादार्चने रतः  ९९   \nशान्तिं करोतु मे प्रीतः शान्तः शान्तेन चेतसा   \nयशोवती पुरी नाम ऐशान्यां दिशि संस्थिता  १००   \nनानागणसमाकीर्णा नानाकृतसुरालया   \nतेजःप्राकारपर्यन्ता दुर्न्निरूपगुणोज्ज्वला  १०१   \nतत्र मौक्तिकसङ्काशः शशाङ्ककृतशेखरः   \nत्रिनेत्रः शान्तरूपात्मा अक्षमालाकरोद्यतः  १०२   \nईशानः परमो देवः सर्वदेवोत्तमोत्तमः   \nसोऽपि सर्वात्मभावेन शान्तिमाशु करोतु मे  १०३   \nभूलोकेऽथ भुवर्लोके स्वर्लोकेऽपि च संस्थितः   \nदेवो दिव्यप्रभायुक्तः शान्तिं कुर्वन्तु मे सदा  १०४   \nमहोलोके च ये देवाः शुद्धस्फटिक सन्निभाः   \nरुद्रभक्ता महात्मानः शिवं कुर्वन्तु मे सदा  १०५   \nजनोलोके च ये देवाः शुद्धस्फटिक सन्निभाः   \nरुद्रभक्ता महात्मानः शिवं कुर्वन्तु मे सदा  १०६   \nतपोलोके च ये देवा धौत चामीकरप्रभाः   \nईशानं प्रणता नित्यं शान्तिं कुर्वन्तु मे सदा  १०७   \nमहर्लोके च ये देवा विमानोज्ज्वलसंस्थिताः   \nशिवैकाहितचेतस्काः पापं प्रशमयन्तु मे  १०८   \nमहर्लोके जनालोके तपोलोके च संस्थिताः   \nते देवा निरान्तकाः शान्तिं कुर्वन्तु मे सदा  १०९   \nसत्यलोके च ये देवा भवन्त्युज्ज्वलविग्रहाः   \nशिवभक्ताः सुमनसः शान्तिं कुर्वन्तु मे सदा  ११०   \nगिरिकन्दरदुर्गेषु वनेषु निवसन्ति ये   \nरुद्रार्चनरता देवाः शान्तिं कुर्वन्तु मे सदा  १११   \nशरच्चन्द्रांशुगौरेण देहेनामलतेजसा   \nसरस्वती शिवे भक्ता शान्तिमाशु करोतु मे  ११२   \nचारुचामीकरच्छाया सरोजकरपल्लवा   \nश्रीदेवी च शिवे भक्ता श्रीमद्भूतिं ददातु मे  ११३   \nहारेण सुविचित्रेण भास्वत्कनकमेखला   \nअपराजिता शिवे भक्ता करोतु विजयं मम  ११४   \nसिन्दूरारुणरक्ताङ्गः कर्णान्तायतलोचनः   \nसहस्रकिरणः श्रीमान् सप्तसप्तिकवाहनः  ११५   \nगभस्तिमाली भगवान् शिवार्चनरतः सदा   \nकरोतु मे महाशान्तिं ग्रहपीडां व्यपोहतु  ११६   \nपद्मरागनिभेनापि देहेनापिङ्गलोचनः   \nअङ्गारकः शिवे भक्तो रुद्रार्चनपरायणः  ११७   \nरुद्रसद्भावसम्पन्नो रुद्रध्यानैकमानसः   \nग्रहपीडाभयं सर्वं विनाशयतु मे सदा  ११८   \nकुङ्कुमच्छविभा श्रीमद्देहेन परिमण्डितः   \nबुधोऽपि शिवभक्तात्मा ग्रहपीडां व्यपोहतु  ११९   \nतप्तचामीकरच्छायः सर्वज्ञानकृतालयः   \nबृहस्पतिः सदाकालं ईशानार्चनतत्परः  १२०   \nसोऽपि शान्तात्मभावेन परमेण सुभावितः   \nग्रहपीडां विनिर्जित्य करोतु विजयं मम  १२१   \nहिमकुन्देन्दुतुल्याभः सुरदैत्यैः सुपूजितः   \nशुक्रः शिवार्चनरतो ग्रहपीडां व्यपोहतु  १२२   \nभिन्नाञ्जनं समच्छायः संरक्तनयनद्युतिः   \nशनैश्चरः शिवेभक्तो ग्रहपीडां व्यपोहतु  १२३   \nनीलाञ्जनसमः श्रीमान् सैंहिकेयो महाबलः   \nशिवपूजारतो राहुः ग्रहपीडां व्यपोहतु  १२४   \nधूम्रदेहयुतः क्रूरः सर्वोत्पातसमन्वितः   \nशिवार्चनरतः केतुः ग्रहपीडां व्यपोहतु  १२५   \nएते ग्रहा महात्मानः शिवार्चनरताः सदा   \nशान्तिं कुर्वन्तु मे हृष्टाः सदाकालं हितैषिणः  १२६   \nमुखे यस्याः स्थितो मृत्युः विष्टिर्नाम महाबला   \nसुमुखा विघ्नकारी च पुच्छे च विजयं करी  १२७   \nरुद्रप्रणामपरमा शान्तिमाशु करोतु मे   \nतृतीया सप्तमी चैव दशमी च चतुर्दशी  १२८   \nचतुर्थी त्वष्टमी चैव एकादशी च  पौर्णिमा   \nएता विघ्नकरा भद्राः शुक्लकृष्ण समुद्भवाः  १२९   \nभवन्तु मे श्रियै नित्यं कुर्वन्तु विजयं सदा   \nअमावस्या महापुण्या पितृदेवसमन्विता  १३०   \nप्रिया ह्यैषा तु परमा शिवस्य परमात्मनः   \nशिवतेजःसमायुक्ता करोतु मम शान्तिकम्  १३१   \nप्रतिपद्वह्निसंयुक्ता द्वितीयार्काधिदेवता   \nतृतीया च महापुण्या धनदेन समन्विता  १३२   \nचतुर्थी च महापुण्या गजवक्त्राधिदैवतम्   \nपञ्चमी श्रीयुता नित्यं षष्ठि स्कन्दाधिदैवतम्  १३३   \nसप्तमी रवि संयुक्ता ह्यष्टमी रुद्रदेवता   \nनवमी तिथिरत्युग्रा दुर्गादेव्यधिदेवता  १३४   \nदशमी यमसंयुक्ता इन्द्रेणैकादशी मता   \nद्वादशी विष्णुसंयुक्ता मदनेन त्रयोदशी  १३५   \nचतुर्दशी मनःस्थेन पौर्णमासी हिमांशुना   \nएतास्तु तिथयः सर्वाः ईशानार्चनतत्पराः  १३६   \nशान्तिं कुर्वन्तु मे नित्यं सदाकालं हितैषिणः   \nविष्कम्भः प्रीतिरायुष्मान् सौभाग्यः शोभनस्तथा  १३७   \nअतिगण्डः सुकर्म्मा च धृतिः शूलस्तथैव च     \nगण्डो वृद्धिर्ध्रुवश्चैव व्याघातो हर्षणस्तथा  १३७-२   \nवज्रसिद्धिव्यतीपाता वरीयान्परिधः शिवः   \nसिद्धः साध्यः शुभो शुभ्रो ब्राह्मो माहेन्द्रवैधृती  १३८   \nचन्द्रस्य भानोरुत्पन्ना ह्येते योगा महाबलाः   \nशिवभक्तियुताः सर्वे शिवभक्तिविधायिनः  १३९   \nशान्तिं कुर्वन्तु मे नित्यं शिवध्यानपरायणाः   \nकृत्तिका परमादेवी रोहिणीरुचिरानना  १४०   \nमृगशीर्षा शिवेभक्ता आर्द्रा च परमोज्ज्वला   \nपुनर्वसुस्तथा पुष्या आश्लेषा च महोज्ज्वला  १४१   \nनक्षत्रामन्तरो ह्येताः प्रभामालावभासिताः   \nमहादेवार्चनरता महादेवात्मभावनाः  १४२   \nपूर्वभागे स्थिता ह्येताः शान्तिं कुर्वन्तु मे सदा   \nमघा सर्वगुणोपेता पूर्वा चैव तु फाल्गुनी  १४३   \nउत्तराफाल्गुनी श्रेष्ठा हस्तचित्रा तथोत्तरा   \nस्वाती विशाखा वरदा दक्षिणस्थानसंस्थिताः  १४४   \nअर्चयन्तः सदाकालं देवं त्रिनयनं परम्   \nममापि शान्तिकं ह्येताः कुर्वन्तु शिवचोदिताः  १४५   \nअनुराधा तथा ज्येष्ठा मूलावृश्चि बलान्विता   \nपूर्वाषाढा महावीर्या आषाढा चोत्तरा शुभा  १४६   \nअभिजिन्नाम नक्षत्रं श्रवणः परमोज्ज्वलः   \nएताः पश्चिमतो दीप्ता राजन्ते चारुमूर्त्तयः  १४७   \nईशानं पूजयन्त्येतत् सर्वकालं सुभाविताः   \nशान्तिं कुर्वन्तु मे नित्यं विभूतं च महाहिताः  १४८   \nश्रविष्ठाशतभिषक् चैव पूर्वभाद्रपदस्तथा   \nउत्तराभद्ररेवत्याह्यश्वति सुमहर्द्धिका  १४९   \nभरणी च महावीर्या नित्यमुत्तरसंस्थिताः   \nशिवार्चनरता नित्यं शिवध्यानैकमानसाः  १५०   \nशान्तिं कुर्वन्तु मे नित्यं सर्वकालं शुभोदयाः   \nमेषो मृगाधिपस्थं यो धनुर्दीप्तिमतां वरः  १५१   \nपूर्वं तु भासयन्त्येते शिवपूजापरायणः   \nशान्तिं कुर्वन्तु मे नित्यं हरपादाब्जपूजकाः  १५२   \nवृषश्च वरदः कन्या मकरश्च महर्धिकाः   \nऋषभश्च महावीर्याः शिवभावसुभाविताः  १५३   \nएते दक्षिणदेशे तु पूजयन्ति सदाशिवम्   \nभक्त्या परमया नित्यं शान्तिं कुर्वन्तु मे सदा  १५४   \nमिथुनश्च तुलाकुम्भौ पश्चिमे तु व्यवस्थिताः   \nशिवपादार्चने युक्ताः शान्तिं कुर्वन्तु मे सदा  १५५   \nकर्कटो वृश्चिको मीना येऽन्त उत्तरतः स्थिताः   \nयजन्त्येते सदाकालं रुद्रं त्रिभुवनाधिकम्  १५६   \nशान्तिं कुर्वन्तु मे नित्यं रुद्राज्ञानुविधायिनः   \nऋषयः सप्तसङ्ख्याता ध्रुवान्ताः परमोज्ज्वलाः  १५७   \nशिवप्रसादसम्पन्नाः शान्तिं कुर्वन्तु मे सदा   \nकाश्यपो गालवो गार्ग्यो विश्वामित्र महामुनिः  १५८   \nमनुर्दक्षो वसिष्ठोऽथ पुलस्त्यः पुलहः क्रतुः   \nनारदो भृगुरात्रेयो भारद्वाजोऽङ्गिरा मुनिः  १५९   \nवाल्मीकिः कौशिकः कण्वः जाबाल्योऽथ पुनर्वसुः   \nशालङ्कायन इत्याद्या ऋषयोऽथ महाबलाः  १६०   \nशिवाध्यानार्चने युक्ताः शान्तिं कुर्वन्तु मे सदा   \nसिद्धाः समृद्धतपसो गन्धर्वाप्सरोगणाः  १६२   \nविद्याधरा महात्मानो गरुडश्च महर्द्धिकः   \nमहेश्वरपरा नित्यं महेश्वरपदार्चकाः  १६३   \nसिद्धिमाशु प्रयच्छन्तु शिवधर्मपरायणाः   \nनमुचिर्नाम दैत्येन्द्रः शङ्कुकर्णो महाबलः  १६४   \nतारकोऽग्निमुखो दैत्यः कालनेमिर्बलिस्तथा   \nएते दैत्या महात्मानः शिवसद्भावभाविताः  १६५   \nपुष्टिं बलं तथा वीर्यं प्रयच्छन्तु सुखोदयम्   \nमहानादोऽथ विततः दैत्यः परमवीर्यवान्  १६६   \nहाटकेश्वरदेवस्य नित्यं पूजापरायणः   \nबलं वीर्यं च मे क्षिप्रं प्रयच्छतु महर्धिकः  १६७   \nमहाजम्भो हयग्रीवः प्रह्लादो दैत्यराट् प्रभुः   \nवैरोचनो हिरण्याक्षः सुपर्वा च सुलोमजः   १६८   \nमुचुकुन्दः सुकुन्दश्च दैत्यो रैवतकस्तथा   \nभावेन परमेणाशु यजन्तः सर्वदा शिवम्  १६९   \nसततं च शिवात्मानं पुष्टिं कुर्वन्तु मे सदा   \nआरक्तेन शरीरेण रक्तान्तायतलोचनः  १७०   \nमहाभोगाकृताटोपः शङ्खाब्जकृतलाञ्छनः   \nअनन्तो नाम नागेन्द्रः शिवपूजारतः सदा  १७१   \nमहापापविषं हत्वा क्षेमारोग्यं करोतु मे   \nसुश्वेतेन तु देहेन सुश्वेतोत्पलशेखरः १७२   \nचारुभोगकृताटोपो हारचारुविभूषणः   \nवासुकिर्नाम नागेन्द्रः शिवपूजापरो महान्  १७३   \nसर्वपापविषं हत्वा क्षेमारोग्यं करोतु मे   \nअतिपीतेन देहेन प्रस्फुरद्भोगसम्पदा  १७४   \nतेजसा चातिसप्तेन कृतस्वस्तिकलाञ्छनः   \nनागराट् तक्षकः श्रीमान् नागकोटिसमन्वितः  १७५   \nकरोतु मे महाशान्तिं सर्वदोषविषापहः   \nअतिकृष्णेन देहेन स्फुरद्विकटमस्तकः  १७६   \nकण्ठे रेखात्रयोपेतो घोरदंष्ट्रायुधोद्यतः   \nकालकूटो महानागो विषदर्पसमन्वितः  १७७   \nविषशस्त्राग्निसन्तापं हत्वा शान्तिं करोतु मे   \nपद्मवर्णेन देहेन चारुपद्मायतेक्षणः  १७८   \nपञ्चबिन्दुकृताभासो ग्रीवायाः शुभलक्षणः   \nख्यातः पद्ममहानागो हरपादार्चने रतः  १७९   \nकरोतु मे महाशान्तिं महापापविषक्षयम्   \nपुण्डरीकनिभेनाऽपि देहेनामिततेजसा  १८०   \nशङ्खशूलाब्जरुचिरैः भूषितो मूर्ध्नि बिन्दुभिः   \nमहापद्मो महानागो नित्यं पशुपतौ रतः  १८१   \nविनिहत्य विषं घोरं शान्तिमाशु करोतु मे   \nश्यामेन देहभारेण श्रीमत्कमललोचनः  १८२   \nविषदर्पबलोन्मत्तो ग्रीवायामेकरेखया   \nशङ्खपालः श्रिया दीप्तः शिवपादाब्जपूजकः  १८३   \nमहाघोरविषं हत्वा करोतु मम शान्तिकम्   \nअतिगौरेण देहेन चन्द्रार्धकृतमस्तकः  १८४   \nदीप्तभोगकृताटोपः शुभलक्षणलक्षितः   \nगुलिको नागराजेन्द्रो नित्यं हरपरायणः  १८५   \nअपहत्य विषं घोरं करोतु मम शान्तिकम्   \nअन्तरिक्षे च ये नागा ये नागाः स्वर्गे संस्थिताः  १८६   \nगिरिकन्दरदुर्गेषु ये नागा भूमिसंस्थिताः   \nपाताले ये स्थिता नागाः सर्वेऽप्यत्र समाहिताः  १८७   \nरुद्रपादार्चने युक्ताः शान्तिं कुर्वन्तु मे सदा   \nनागिन्यो नागकन्याश्च तथा नागकुमारिकाः  १८८   \nशिवभक्ताः सुमनसः शान्तिं कुर्वन्तु मे सदा   \nय इदं नागसंस्थानं कीर्तयेच्छृणुयादपि  १८९   \nन तस्य नागाहिंसन्ति विषं नाक्रमते सदा   \nचिन्तितं सिध्यते नित्यं तथा पापपरिक्षयः  १९०   \nसिद्धिमाशु प्रयच्छन्ति सर्वविघ्नविवर्जिताः   \nगङ्गा पुण्या महादेवी यमुना नर्मदा तथा  १९१   \nगोमती चापि कावेरी कौशिका च सरस्वती   \nताम्रपर्णी च सरयूः वरुणादेविका तथा  १९२   \nसर्वभूतपतिं देवं परमेशं महेश्वरम्   \nपूजयन्त्यो महानद्यः शिवसद्भावभाविताः  १९३   \nशान्तिं कुर्वन्तु मे नित्यं तथा पापपरिक्षयम्   \nसिद्धिमाशु प्रयच्छन्तु सर्वविघ्नविनाशनम्  १९४   \nचन्द्रभागा महापुण्या नदी गोदावरी शुभा   \nसरयूर्गण्डकी श्रेष्ठा कौशिकी च सरस्वती  १९५   \nएता नद्यो महापुण्याः शिवपादार्चने रताः   \nशान्तिं कुर्वन्तु मे नित्यं शिवध्यानैकमानसाः  १९६   \nनैरञ्जना नाम नदी शोणश्चापि महानदः   \nमन्दाकिनी च  परमा तथा सन्निहिता शुभा  १९७   \nएताश्चान्यश्च बह्योपभूमिदिव्यन्तरिक्षगाः   \nरुद्रार्चनपरा नद्यः कुर्वन्तु मम शान्तिकम्  १९८   \nगुह्यानि यानि तीर्थानि आसमुद्रात्सरांसि च   \nकुर्वन्तु शान्तिकं तानि श्रीकण्ठाधिष्ठितानि तु  १९९   \nमहान्वैश्रवणो देवः यक्षराजो महर्धिकः   \nयक्षकोटिपरीवारो यक्षासङ्ख्येन संयुतः  २००    \nमहाविभवसम्पन्नो हरपादार्चने रतः   \nशान्तिं करोतु मे प्रीतः पद्मपत्रायतेक्षणः  २०१   \nमाणिभद्रो महायक्षो मणिरत्नविभूषितः   \nमनोहरेण हारेण कण्ठलग्नेन राजते  २०२   \nशिवध्यानरतो नित्यं शिवपादाब्जपूजकः   \nशान्तिं करोतु मे नित्यं सर्वदोषनिवारणम्  २०३   \nयक्षिणी यक्षकन्याभिः परिवारितविग्रहः   \nरुद्रार्चनपरोभक्तः करोतु मम शान्तिकम्  २०४    \nसुवीरो नाम यक्षेन्द्रो मणिकुण्डलभूषणः   \nललाटे हेमपट्टेन शोभनेव विराजितः  २०५   \nबहुयक्षसमाकीर्णो यक्षैर्नमितविग्रहः   \nशिवः परापरो नित्यं करोतु मम शान्तिकम्  २०६   \nवञ्चिको नाम यक्षेन्द्रः कर्णिकाकटकोज्वलः   \nमुकुटेन विचित्रेण केयूराभ्यां विराजितः  २०७   \nयक्षासङ्ख्येन संयुक्तो यक्षकोटिसमन्वितः   \nहरार्चनरतो नित्यं करोतु मम शान्तिकम्  २०८   \nश्रीमान्विभण्डको यक्षो नानारत्नविभूषितः   \nचारुणा कुण्डलेन्द्रेण कर्णे नित्यं विराजितः  २०९   \nयक्षो यक्षपतिर्देवो यक्षसेनापतिर्बुधः   \nहरपादार्चनरतः करोतु मम शान्तिकम्  २१०   \nधृतराष्ट्रो महातेजाः यक्षो यक्षाधिपः प्रभुः   \nदिव्यपट्टांशुकच्छन्नो मणिकाञ्चनभूषितः  २११   \nशिवभक्तः शिवध्याता शिवपूजापरायणः   \nशिवप्रसादसम्पन्नः करोतु मम शान्तिकम्  २१२   \nपूर्णभद्रो महायक्षः सर्वालङ्कारभूषितः   \nरत्नदीप्तेन पट्टेन हैमेनातीवराजिते  २१३   \nयक्षकोटिसहस्रेण परिवारितविग्रहः   \nसंयतो रुद्रप्रणतो रुद्रभक्तः पुनः पुनः  २१४   \nरुद्रार्चनसमुद्युक्तः करोतु मम शान्तिकम्   \nविरूपाक्षश्च यक्षेन्द्रः श्वेतवासा महाद्युतिः  २१५   \nचारुकाञ्चनमालाभिः किङ्किणीरवकान्विते   \nविभूषितस्सदाकालं वरदानैकतत्परः  २१६   \nरुद्रपूजापरो नित्यं करोतु मम शान्तिकम्   \nअन्तरिक्षगता यक्षा ये यक्षाः स्वर्गसंस्थिताः  २१७   \nगिरिकन्दरदुर्गेषु यक्षाः पातालवासिनः   \nनानारूपयुता यक्षाः शिवभक्ता दृढव्रताः  २१८   \nयोगैश्वर्ययुताः सर्वे शिवपूजा समुत्सुकाः   \nशान्तिं कुर्वन्तु मे नित्यं शान्ताः शान्तेन चेतसा  २१९   \nयक्षिण्यो विविधाकाराः तथा यक्षकुमारिकाः   \nयक्षकन्या महाभागाः शिवार्चनपरायणाः  २२०   \nशान्तिं स्वस्त्ययनं क्षेमं बलं कल्याणमुत्तमम्   \nसिद्धिमाशु प्रयच्छन्तु नित्यमेव समाहिताः  २२१   \nपर्वताः सर्वतः सर्वे पर्वत्यश्च महर्धिकाः   \nशिवभक्ता सदाकालं क्षेमं कुर्वन्तु मे सदा  २२२   \nसमुद्राः सर्वतः सर्वे ये चान्ये सागरा भुवि   \nरुद्रार्चनपरानित्यं कुर्वन्तु मम शान्तिकम्  २२३   \nराक्षसाः सर्वतः सर्वे राक्षसा घोररूपिणः   \nराक्षसा ये महावीर्या राक्षसाश्च महाबलाः  २२४   \nस्वर्गं जलस्था नागयक्षा ये तु येऽन्तरिक्षे तु राक्षसाः   \nपाताले राक्षसा ये तु नित्यं रुद्रार्चने रताः  २२५   \nशान्तिं कुर्वन्तु मे नित्यं सततं शिवभाविताः   \nभैरवं यस्य रूपं तु प्रेतभस्मावगुण्ठितम्  २२६   \nतेजसा तस्य देवस्य शान्तिं कुर्वन्तु मे सदा   \nनित्यमुज्ज्वलवेषेण योगिन्योऽथ महाबलाः  २२७   \nअनेकरूपधारिण्य डाकिन्यश्च महर्धिकाः   \nरुद्रप्रणामपरमा रुद्रपूजारताः सदा  २२८   \nरुद्रैकाहितचेतस्काः शान्तिं कुर्वन्तु मे सदा   \nअन्तरिक्षगतायाश्च डाकिन्यः स्वर्गसंस्थिताः  २२९   \nपाताले भूतले याश्च गिरिदुर्गेषु याः स्थिताः   \nतृतीयं लोचनं यस्य त्रिशूलं भस्मभासुरम्  २३०   \nतेजसा तस्य देवस्य शान्तिं कुर्वन्तु मे सदा   \nये पिशाचा महावीर्याः ये पिशाचा महर्धिकाः  २३१   \nये पिशाचा महात्मानः पिशाचाः कामरूपिणः     \nअन्तरिक्षे पिशाचा ये स्वर्गे ये च पिशाचकाः  २३२   \nभूतले ये पिशाचाश्च पातालतलवासिनः   \nनानारूपधराः सर्वे सर्वे च गुणवत्तराः  २३३   \nचन्द्रार्धं मस्तके यस्य भस्म यस्य विभूषणम्   \nतेजसा तस्य देवस्य शान्तिं कुर्वन्तु मे सदा  २३४   \nसर्वे भूता महारूपाः सर्वे भूता महोज्वलाः   \nअन्तरिक्षे च ये भूता ये भूता दिवि संस्थिताः  २३५   \nपाताले भूतले ये तु भूता भूतिविधायिनः   \nखट्वाङ्गं यस्य विमलं त्रिशूलं करपल्लवे  २३६   \nतेजसा तस्य देवस्य शान्तिं कुर्वन्तु मे सदा   \nप्रेताः प्रेतगणाः सर्वे ये प्रेताः सर्वतोमुखाः  २३७   \nअतिदीप्ताश्च ये प्रेता ये प्रेता रुधिराशनाः   \nअन्तरिक्षे तु ये प्रेता ये प्रेताः स्वर्गवासिनः  २३८   \nपातले भूतले प्रेता ये प्रेताः कामरूपिणः   \nश्मशाननिलयो यस्य वृषभो यस्य वाहनम्  २३९   \nतेजसा तस्य देवस्य शान्तिं कुर्वन्तु मे सदा   \nअपस्मारा ग्रहाः सर्वे सर्वे चापि ज्वरग्रहाः  २४०   \nगर्भबालग्रहा ये तु नानारोगग्रहाश्च ये   \nअन्तरिक्षे ग्रहा ये तु ये च स्वर्गे ग्रहोत्तमाः  २४१   \nभूपाताले ग्रहा ये च ये ग्रहाः सर्वतोदिशि   \nकण्ठे यस्य महानीलभूषणं यस्य पन्नगाः  २४२    \nतेजसा तस्य देवस्य शान्तिं कुर्वन्तु मे सदा   \nइति देवादयः सर्वे शिवध्यानविधायिनः  २४३   \nकुर्वन्तु शान्तिं जगतः शिवभक्तेषु सर्वदा   \nइत्युक्त्वा देवदेवस्य सन्निधौ च कृताञ्जलिः  २४४   \nशिवध्यानपरो भूत्वा भक्त्या स्तोत्रमुदैरयत्   \nजयात्मयोगसंस्थाय जय संशुद्धचेतसे  २४५   \nजय दानैकशूराय जयेशाय नमोऽस्तु ते   \nजयोत्तमाय देवाय जय कल्याणदायिने  २४६   \nजय प्रकटदेवाय जय जप्याय ते नमः   \nजय लक्ष्मीविधानाय जय कान्तिविधायिने  २४७   \nजय वाक्यविशुद्धाय अजिताय नमो नमः   \nजय त्रिशूलहस्ताय जय खट्वाङ्गधारिणे  २४८   \nजय निर्मितलोकाय जय रूपाय ते नमः   \nजय कान्तार्धदेहाय जय चन्द्रार्धधारिणे  २४९   \nजय देवादिदेवाय महादेवाय ते नमः   \nजय त्रिभुवनेशाय जय विख्यातकीर्तये  २५०   \nजयाधाराय देवाय जय कर्त्रे नमोस्तु ते   \nजय निर्मल देहाय जय सर्वार्थकारिणे  २५१   \nजय मन्मथनाशाय ईशानाय नमो नमः   \nब्रह्मविष्ण्विन्द्ररूपाय जय शान्ताय ते नमः  २५२   \nजय जातविशुद्धाय सर्वव्यापिन्नमोऽस्तु ते   \nइत्येतच्छान्तिकाऽध्यायं यः पठेच्छृणुयादपि  २५३   \nविधूयसर्वपापानि शिवलोके महीयते   \nकन्यार्थी लभते कन्यां जयकामो जयं लभेत्  २५४   \nअर्थकामो लभेदर्थं पुत्रकामो बहून्सुतान्   \nविद्यार्थी लभते विद्यां योगार्थी योगमाप्नुयात्  २५५   \nगर्भिणी लभते पुत्रं कन्या विन्दति सत्पतिम्   \nयान्यान्कामयते कामान्मानवः श्रवणादिह  २५६   \nतान्सर्वान्शीघ्रमाप्नोति देवानां च प्रियो भवेत्   \nश्रुत्वाऽध्यायमिदं पुण्यं सङ्ग्रामं प्रविशेन्नृपः  २५७   \nविनिर्जित्याशु तान्शत्रून् कल्याणैः परिपूर्यते   \nअक्षयं मोदतेऽकालं अतिरस्कृतशासनः  २५८   \nव्याधिभिर्नाभिभूयेत पुत्रपौत्रैः प्रतिष्ठितः   \nपठ्यमानमिदं पुण्यं यमुद्दिश्य पठेन्नरः  २५९   \nतस्य रोगा न बाधन्ते वातपित्तादि सम्भवाः   \nनाकाले मरणं तस्य न सर्पैश्चापि दंश्यते  २६०   \nन विषं क्रमते देहे न जलान्धत्वमूकतः   \nनहि सर्पभयं तस्य न चोत्पातभयं तथा  २६१   \nनाभिचारकृतैर्दोषैः लिप्यते स कदाचन   \nयत्पुण्यं सर्वतीर्थानां गङ्गादीनां विशेषतः  २६२   \nतत्पुण्यं कोटिगुणितं प्राप्नोति श्रवणादिह   \nदशानां राजसूयानां अग्निष्टोमशतस्य च  २६३   \nश्रवणात्फलमाप्नोति कोटिकोटिगुणोत्तरम्   \nअवध्यः सर्वदेवानां अन्येषां च विशेषतः  २६४   \nजीवेद्वर्षशतं साग्रं सर्वव्याधिविवर्जितः   \nगोघ्नश्चैव कृतघ्नश्च ब्रह्महा गुरुतल्पगः  २६५   \nशरणागतघाती च मित्रविश्रम्भघातकः   \nदुष्टः पापसमाचारः पितृहा मातृहा तथा  २६६   \nश्रवणादस्य भावेन मुच्यते सर्वपातकैः   \nशान्त्यध्यायमिदं पुण्यं न देयं यस्य कस्यचित्   २६७   \nशिवभक्ते सदा देयं शिवेन कथितं पुरा   \nनित्यं खचितचित्तः स्याच्छक्तिव्याघातवर्जितः  २६८   \nसर्वकाम समृद्धस्तु यः पठेत दिने दिने    \nइति शिवधर्मपुराणे शान्त्यध्यायः षष्ठः"
  }
]
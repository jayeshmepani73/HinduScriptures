[
  {
    "text": "श्रीनन्दिकेश्वर उवाच\nअथ संक्षेपतो वक्ष्ये शिवभक्तानुकम्पया   \nआद्यशाखोपशाखार्थं शिवभक्तिसमुद्भवम्  १   \nक्वचिद्गच्छन्यदा पश्येत् शिवलिङ्गं प्रपूजितम्   \nसदा सम्पूज्य यो गच्छेत् स रुद्रो नात्र संशयः  २   \nस्नाननैवेद्य वस्त्राणि नाददीत प्रियाण्यपि   \nदत्तं यच्छिवमुद्दिश्य तस्माद्दानेन यत्फलम्  ३   \nदृष्ट्वा यतनमासाद्य नमस्कृत्वा शिवं व्रजेत्   \nचतुष्पथं नदीं शैलं शिवयोगिनमेव च  ४   \nअवतीर्य नमस्कृत्वा दृष्ट्वा लिंगं दृढव्रतः   \nहस्तियानासनत्वेभ्यः शिवयोगितपस्विनम्  ५   \nतत्र स्थोऽपि नमस्कृत्वा शिवलोके महीयते   \nयूकाश्वोष्ट्रवयो मत्स्य मांसं लशुनकृञ्जनम्  ६   \nकवकद्वयं च सौवीरं कुत्सितानि विवर्जयेत्   \nनिर्यासमप्यपक्वान्नं नित्यमेव विवर्जयेत्  ७   \nसर्वदानोग्रतपसां अश्वमेधायुतस्य च   \nफलं प्राप्नोति यत्नेन मत्स्यमांसस्य वर्जनात्  ८   \nसर्वदोषाश्रयं मद्यं इति पुराद्विवर्जयेत्   \nक्व मद्यं क्व शिवे भक्तिः क्व मांसं क्व शिवार्चनम्  ९   \nमध्यमांसप्रसक्तानां दूरे तिष्ठति शंकरः   \nसर्वतीर्थेषु यत्पुण्यं सर्वयज्ञेषु यत्फलम्  १०   \nतत्फलं लभते सर्वं यो मद्यं परिवर्जयेत्   \nगर्भादिसर्वसंस्कारे श्मशानान्ते च भोजनम्  ११   \nरजस्वलादिसंस्पृष्टिं शिवभक्तो विवर्जयेत्   \nन गोब्राह्मणभस्मानि लिङ्गच्छायां पदा स्पृशेत्  १२   \nन लङ्घयीत निर्माल्यं अप्सु तिष्ठेन्न नग्नतः   \nधारयेच्छिवनिर्माल्यं भक्त्या लेह्यं च भक्षयेत्  १३   \nभक्षणान्नरकानाच्छेत् तद्विलङ्घ्य च मूढधीः   \nन तद्यः स्नानपूजाद्यं प्रतिगृह्णाति शङ्करः  १४   \nयत्र नैवेद्यनिर्माल्यं अखलत्पूजयेच्छिवम्   \nभूप्रदेशे यथा कश्चित् स्वदेहमलदूषितम्  १५   \nनाश्रयेत तथा रुद्रो नरं निर्माल्यदूषितम्   \nअसंस्पृश्यो भवेत्सो यं यो यस्याङ्गमलं स्पृशेत्  १६   \nतस्यां न संस्पृशेल्लिङ्गं नरो निर्माल्य दूषितः   \nयत्र नैवेद्य निर्माल्यं संकीर्णं कलशादिभिः  १७   \nस्नानं वै क्रियते भक्त्या न तद्गृह्णाति शङ्करः   \nमूर्तयो याः शिवस्याष्टौ तासु निन्दां विवर्जयेत्  १८   \nगुरौ च शिवभक्तेषु नृपसाधुतपस्विषु    \nअष्टम्यादिषु सर्वेषु पक्षयोरुभयोरपि  १९   \nश्मश्रुकर्माजनाभ्यङ्गं प्रस्थानं च विवर्जयेत्   \nकुर्याद्विशेषतः पूजां नक्तं चात्र समाचरेत्  २०   \nपरमेश्वरपूजां कुर्यान्मन्त्री समाहितः   \nशौचं च मृज्जलैः कुर्याद्गन्धलेपापनुत्तये  २१   \nयोऽश्वनीयादन्नमस्नातः पापमद्यात्स केवलम्   \nतस्मात्स्नात्वा प्रभुञ्जीत भस्मना सलिलेन वा  २२   \nप्रातः स्नात्वाम्भसा गच्छेद्भस्मना च शिवं पदम्   \nत्रिसन्ध्यमाचरेद्यस्तु शिवार्चामग्निपूजनम्  २३   \nपापकञ्चुकमुत्सृज्य शिवलोके महीयते   \nकुर्यात्प्रतिचतुर्मासं महापूजा प्रवर्तनम्  २४   \nभोजनं शिवभक्तानां शक्त्या दानं प्रकल्पयेत्   \nत्रिसप्तकुलसंयुक्तः समस्तैश्वर्यसंयुतः  २५   \nवसेच्छिवपुरे नित्यं चातुर्मास्यप्रवर्तनात्   \nएवं पर्वोत्सवे श्राद्धे पुष्पेषु दिवसेषु च  २६   \nशिवं सम्पूज्य नैवेद्यैः पूजयेच्छिवयोगिनम्   \nपितरः सर्वदेवाश्च शिवमाश्रित्य संस्थिताः  २७   \nप्रीते शिवे तु ते सर्वे सुप्रीताः स्युर्न संशयः   \nज्ञानवैराग्य सम्पन्नभस्मनिष्ठं जितेन्द्रियम्  २८   \nभोजयेच्छान्तमनसं श्राद्धेषु शिवयोगिनम्   \nयदीश्वरादितत्त्वानां परिज्ञानं विवेकता  २९   \nभवेत्साधर्म्यवैधर्म्यात् एतज्ज्ञानस्य लक्षणम्   \nनानिष्टद्वेष्टि संप्राप्तं न चेष्ठमभिनन्दति  ३०   \nरागद्वेषविहीनो यः सवैराग्येषु वर्तते   \nभस्मनिष्ठा प्रतिष्ठस्य दिवसेनापि यत्फलम्  ३१   \nन तच्छक्यं गृहस्थेन प्राप्तुं क्रतुशतैरपि   \nवश्येन्द्रियः प्रसन्नात्मा यो न द्वेष्टि न काङ्क्षति  ३२   \nशब्दादि विषयान्भोगान् स विज्ञेयो जितेन्द्रियः   \nज्ञानवैराग्यसम्पन्नः शिवः शान्तेन चेतसा  ३३   \nयुक्तः षडङ्गयोगेन शिवयोगी प्रकीर्तितः   \nशिवधर्मोद्भवं ज्ञानं ज्ञानाद्वैराग्य संभवः  ३४   \nज्ञानवैराग्ययुक्तस्य शिवयोगः प्रवर्तते   \nशिवयोगाच्च सर्वज्ञः परिपूर्णः सुनिर्वृतः  ३५   \nस्वात्मन्यवस्थितः शुद्धः शिववत्सर्वगो भवेत्   \nसर्वेषामेव भूतानां उत्तमं मानुषं स्मृतम्  ३६   \nसर्वेषामेव वर्णानां त्रैवर्ण्याः पुरुषा वराः   \nपुरुषेभ्यो द्विजः श्रेष्ठो द्विजेभ्यो वेदपारगः  ३७   \nवेदविद्भ्यस्तु विद्वांसः तेभ्यस्तत्वार्थचिन्तकः   \nतत्त्वविद्भ्यश्च नानार्थ प्रतिबुद्धो विशिष्यते  ३८   \nनानार्थतत्त्वकोटिभ्यो विशिष्टो योगमाश्रितः   \nयोगिनां योगिकोटिभ्यः परमः शिवयोगिराट् ३९   \nतत्त्वार्थवेदिकोटिभ्यः शिवयोगी विशिष्यते   \nयोगज्ञा योगसिद्धाश्च पितरो योगसंभवाः  ४०   \nभुङ्क्ते प्रीणन्ति ते तस्माद्विशेषोऽतीव योगिनः   \nसर्वयज्ञतपोदानैः कृतैर्दत्तैश्च यत्फलम्  ४१   \nतत्फलं लभते सर्वं सम्भोज्य शिवयोगिनम्   \nयश्चाग्निरुद्रात्माकालदक्षिणाभव ऋत्विजः  ४२   \nऋग्यजुस्सामसंयोग एवं यज्ञः प्रकीर्तितः   \nब्रह्मचर्यं जपो मौनं क्षान्तिराहारलाघवम्  ४३   \nइत्येत्तत्तपसो रूपं अघोरं पञ्चलक्षणम्   \nयद्यदिष्ठं विशिष्टं च न्यायप्राप्तं च यद्भवेत्  ४४   \nतत्तद्गुणवते देयं एतद्दानस्य लक्षणम्   \nसर्वदोषैर्विरहितां सर्वसस्य प्ररोहिणीम्  ४५   \nदद्याद्भूमिं जलोपेतां भूमिदानं तदुच्यते   \nएकच्छत्रां महीं कृत्वा द्विजेभ्यः प्रतिपादयेत्  ४६   \nसम्पूर्णां यो नृपः कश्चिन्महीदानं तदुच्यते   \nकन्यामलङ्कृतां दद्याद् अलं जीवनसंयुताम्  ४७   \nद्विजाय वेदविदुषे कन्यादानं तदुच्यते   \nशिवभक्ताय विप्राय दत्वा कन्यां स्वलङ्कृताम्  ४८   \nकुलत्रयं समुद्धृत्य स्वर्गं प्राप्नोति निश्चलम्   \nसर्वदोषविनिर्मुक्तं तरुणीं यः पयस्विनीम्  ४९   \nयो गामलङ्कृतां दद्याद् गोदानमिति कीर्तितम्   \nमध्यमोत्तमवस्त्राणि यो दद्यात्तु नवानि च  ५०   \nएतत्समासतो ज्ञेयं वस्त्रदानस्य लक्षणम्   \nब्रह्मचारी समाधिस्थः शान्तः शिवपरायणः  ५१   \nअहोरात्रं न भुञ्जीत उपवासस्य लक्षणम्   \nचत्वारिंशत्समायुक्तं पिण्डानां हि शतद्वयम्  ५२   \nमासेनाद्याद्यथाकालं इति चान्द्रायणं स्मृतम्   \nऋषिभिः सर्वशास्त्रज्ञैः तपोनिष्ठैर्जितेन्द्रियैः  ५३   \nदेवैश्च सेवितं तोयं क्षितौ तीर्थं तदुच्यते   \nएवमाद्यानि दानानि तपांसि नियमानि च  ५४   \nसमस्तानि ममाशक्यं --  वक्तुमेव च   \nसूक्ष्माणि साधकान्यद्य मुने वक्ष्यामि तानि ते  ५५   \nरुद्रावतारस्थानानि पुण्यक्षेत्राणि निर्दिशेत्   \nमृतानां तेषु रुद्रत्वं शिवक्षेत्रेषु देहिनाम्  ५६   \nवस्त्रापथं महाकोटिरविमुक्तमहालयम्   \nगोकर्णं भद्रकर्णं च सुवर्णाक्षं च दीप्तिमत्  ५७   \nस्थाणीश्वरं च विख्यातं त्रिषु लोकेषु विश्रुतम्   \nस्थानाष्टकमिदं ज्ञेयं रुद्रक्षेत्रमहोदयम्  ५८   \nवस्त्रापथादि स्थाण्वन्तं रुद्रसायुज्यमाप्नुयात्   \nछगलण्डं चिरण्डं च माकोटं मण्डलेश्वरम्  ५९   \nकालञ्जरं शङ्कुकर्णं स्थूलेश्वरं स्थलेश्वरम्   \nपवित्राष्टकमित्येतत् महापुण्य विवर्धनम्  ६०   \nमृताः प्रयान्ति तत्रैव शिवाख्यं परमं पदम्   \nगया चैव कुरुक्षेत्रं नाखलं नखलं तथा  ६१   \nविमलं चाट्टहासं च महेन्द्रं भीममष्टकम्   \nएतद्गुह्याष्टकं नाथं सर्वपापविमोचनम्  ६२   \nगत्वा तु पुरुषः श्रीमान् प्राप्नोति शिवमन्दिरम्   \nश्रीपर्वतं हरिश्चन्द्रं जल्पमाम्रादिकेश्वरम्  ६३   \nमध्यमं च महाकालं केदारं भैरवं तथा   \nएतद्गुह्यातिगुह्यं च अष्टकं समुदाहृतम्  ६४   \nसन्तर्प्य च पितॄन्सर्वान् शिवं शान्तं पदं व्रजेत्   \nअमरेशं प्रभासं च नैमिशं पुष्करं तथा  ६५   \nआषाढी दण्डि मुण्डी च भारभूतिश्च लाकुलम्   \nलकुलीश्वरं च विख्यातं तथा प्रत्यात्मको महान्  ६६   \nपुण्यात्मिकाष्टकमिदं क्षेत्रं रुद्रस्य कीर्तितम्   \nतत्र यान्ति मृताः सर्वे रुद्रस्य परमं पदम्  ६७   \nपञ्चाष्टकमिदं ज्ञेयं शिवक्षेत्रस्य लक्षणम्   \nदानाद्यावसथं कूपं उद्यानं देवतालयम्  ६८   \nस्थानेष्वेतेषु यः कुर्यात् सोऽक्षयं फलमाप्नुयात्   \nक्षमास्पृहा दयासत्यं दानं शीलं तपःश्रुतम्  ६९   \nएतदष्टाङ्गमुद्दिष्टं परं पात्रस्य लक्षणम्   \nशिवे भक्तिः क्षमासत्यं अशेषेन्द्रियसंयमः  ७०   \nसर्वभूतेषु मैत्री च शिवधर्मस्य लक्षणम्   \nशिवयोगी शिवज्ञानी शिवधर्मरतश्च यः  ७१   \nइत्येतत्त्रिविधं ज्ञेयं शिवपात्रस्य लक्षणम्   \nयज्ञोपवासदानानि तपस्तीर्थफलानि च  ७२   \nसम्पूर्णानि लभेद्भक्त्या संभोज्य शिवयोगिनम्   \nशिवमुद्दिश्य दातव्यं अनपेक्ष्य गुणाश्रयम्  ७३   \nवित्तमीश्वरभक्तेभ्यः शिवदानस्य लक्षणम्   \nशिवभक्तद्विजं भक्त्या यः श्राद्धादिषु भोजयेत्  ७४   \nकुलत्रयं समुद्धृत्य शिवलोके महीयते   \nबहुनात्र किमुक्तेन शिवभक्तं प्रपूजयेत्  ७५   \nशिवभक्तः स्थितो भुङ्क्ते साक्षाद्भुङ्क्ते सदाशिवः   \nद्विजानां वेदविदुषां कोटिं सम्भोज्य यत्फलम्  ७६   \nतत्फलं कोटिगुणितं सम्भोज्य शिवयोगिनम्   \nकोटिक्रतुः वीतरागाय भिक्षादानेन तद्भवेत्  ७७   \nतस्माच्छ्राद्धे विशेषेण पुण्येषु दिवसेषु च   \nशिवमुद्दिश्य विप्रेन्द्रान् शिवभक्तांश्च भोजयेत्  ७८   \nमृद्भस्माधार पात्राणि वंशालाबुकृतानि च   \nसोऽपि यां गतिमाप्नोति सोऽपि यज्ञशतैरपि  ७९   \nतस्मान्मान्यश्च पूज्यश्च रक्षणीयश्च सर्वदा   \nनाममात्र प्रसन्नोऽपि क्षणार्धमपि यः शिवे  ८०   \nस मुनिः स महासाधुः स योगी स शिवं व्रजेत्   \nगृहे श्राद्धस्य यत्पुण्यं अरण्ये तच्छताधिकम्  ८१   \nतन्नदीष्वयुतं पुण्यं अनन्तं स्याच्छिवालये   \nनिवेदयीत यः सम्यग् आसनं रुद्रवेत्रजम्  ८२   \nनागदन्तमयं वापि सिंहासनपतिर्भवेत्   \nकौपीनादीनि कार्पासं निवेद्य शिवयोगिने  ८३   \nयुगकोटिसहस्राणि शिवलोके महीयते   \nऔर्णं प्रावरणं दत्वा विस्तीर्णं शिवयोगिने  ८४   \nरोम्णि रोम्णि सुवर्णस्य दत्तस्य फलमाप्नुयात्   \nव्याघ्रजं मृगचर्मादि तिलपिष्टविमर्दितम्  ८५   \nमृदुरक्तं कषायेण निवेद्य शिवयोगिने   \nयावत्तद्रोमसंख्यातं मृगव्याघ्रादि चर्मणि  ८६   \nतावद्युगसहस्राणि रुद्रलोके महीयते   \nजलस्थलपवित्राणि निवेद्य शिवयोगिने  ८७   \nत्राणार्थं सूक्ष्मतन्तूनां अब्दलक्षं वसेद्दिवि   \nत्रिविष्कम्भसमायुक्तं यः प्रदद्यात्कमण्डलुम्  ८८   \nमहासरांसि यद्दत्वा तत्पुण्यं सकलं लभेत्   \nमृदुवासश्च सुश्लिक्ष्णं व्रणदोषविवर्जितम्  ८९   \nनिवेद्य शिवयोगिभ्यः सर्वयज्ञफलं लभेत्   \nद्व्यंशदारु गर्वाद्यं सुकृतं भैक्षभाजनम्  ९०   \nनिवेद्य शिवयोगिभ्यः सदा सत्रफलं लभेत्   \nदन्तधावनमुष्णीषं निवेद्य शिवयोगिने  ९१   \nदिव्यस्त्रीभोगसंयुक्तं हैमं स्वर्गे पुरं लभेत्   \nयोगपट्टोपवीतानि निवेद्य शिवयोगिने  ९२   \nवस्त्रयुग्मसहस्रस्य दत्तस्य फलमाप्नुयात्   \nशिवभक्ताय यो दद्याद् उपानत्काष्ठपादुके  ९३   \nस वराश्वसहस्रस्य दत्तस्य फलमाप्नुयात्   \nकल्माषदण्डं यो दद्याद् अन्यं वा शिवयोगिने  ९४   \nबलावष्टम्भयुक्तात्मा भवेद्दण्डाधिनायकः   \nताम्रं वंशातपत्रं वा निवेद्य शिवयोगिने  ९५   \nएकच्छत्रं सभुञ्जीत मण्डलं शतयोजनम्   \nपात्रान्तरविशेषेषु दत्तेषु शिवयोगिने  ९६   \nभवेत्क्षितिपतिः श्रीमान् कुलाधारो गुणान्वितः   \nशिवज्ञानाभियुक्ताय यो दद्यात्पुस्तकं महत्  ९७   \nयुगकोटिशतं दिव्यं शिवलोके महीयते   \nभवेदिहागतः श्रीमान् सुखाढ्यो वेदपारगः  ९८   \nसम्यग्ज्ञानार्थवक्ता च बृहस्पतिसमो भवेत्   \nयः कुर्यात्कारयेद्वापि वपनं शिवयोगिनाम्  ९९   \nवर्षलक्षं महायानैः शिवलोके महीयते   \nयः कारयेच्च भक्तानां वपनं शिवयोगिनाम्  १००   \nइह लोके सुखं प्राप्य सोऽन्ते मुक्तिमवाप्नुयात्   \nएवं वस्तु विशेषेषु दत्तेषु शिवयोगिने  १०१   \nभवेद्भक्ति विशेषेण फलं पात्रविशेषतः   \nशिवयोगी शिवज्ञानी शिवधर्मरतश्च यः  १०२   \nशिवं प्राप्नोति तुल्यत्वात् सर्वतुल्यगुणाः स्मृताः   \nरुद्रो रुद्राक्षदानेन भवतीति किमद्भुतम्  १०३   \nतन्मालया सदाह्लस्ते रुद्रश्च क्रमते क्षितौ   \nरुद्राक्षाणि स्वयं रुद्रो ये च रुद्राक्षधारकाः  १०४   \nरुद्राक्षधारणात्तस्माद् इह रुद्रः परत्र च   \nरुद्राक्षमालां यो धत्ते भक्त्या कण्ठे करेऽपि वा  १०५   \nशतार्धार्ध प्रमाणेन स रुद्रो नात्र संशयः   \nजपाच्च रुद्रमंत्राणां कोटिकोटिगुणोत्तरम्  १०६   \nहस्ते मूर्ध्न्युपवीते वा कृत्वा रुद्राक्षमालिकाम्   \nयश्च भुञ्जित तद्भुक्तं रुद्रो भुङ्क्ते स्वयं प्रभुः  १०७   \nरुद्राक्षधारणं तस्मात् नित्यमेव प्रशस्यते   \nपरात्मानुग्रहार्थाय ब्राह्मणस्य विशेषतः  १०८   \nयति मात्रोपकरणं दत्वाल्पमपि भक्तितः   \nवर्षलक्षं महाभोगैः शिवलोके महीयते  १०९   \nकुर्यादावसथं सौम्यं सुगुप्तं शिवयोगिनाम्   \nशिवालयकृतेर्यावत् तावत्पुण्यं समं भवेत्  ११०   \nयथा शिवस्तथा योगी यथा योगी तथा शिवः   \nतेन योगीन्द्रपात्रेषु दानमण्वपि चाक्षयम्  १११   \nयद्यदस्योपयुज्यते तद्देयं तस्य भक्तितः   \nउपयोगप्रदानेन प्रशस्तं लोकमाप्नुयात्  ११२   \nव्याख्याने शिवधर्मस्य कृत्वा मण्डपमुत्तमम्   \nशोभितं मृदुगन्धाद्यैः न्यसेत्तत्रासनं शुभम्  ११३   \nपुस्तकं तद्गुरोः स्थाप्य पूजयेदुभयं ततः   \nशिवधर्मप्रवक्तारं आचार्यं पूजयेत्ततः  ११४   \nशिवश्च शिवधर्मश्च तुल्यमेव न संशयः   \nपूजयेच्छिवधर्मं च तुल्यमेतद्द्वयं यतः  ११५   \nय एवं न्यायतो भक्त्या शिवधर्मं शृणोति च   \nआयुर्विद्यां यशः सौख्यं लब्ध्वान्ते तु शिवं व्रजेत्  ११६   \nइत्येष वः समाख्यातः शिवधर्मः सनातनः   \nसर्वेषां शिवभक्तानां अयं वाच्यो विजानता  ११७   \nशिवाश्रमेषु यो भक्त्या शिवधर्मं प्रवर्तयेत्   \nशृणुयाच्च भवेत्तस्य शास्त्रोक्तमखिलं फलम्  ११८   \nश्रुत्वैवमखिलं धर्मं आख्यातं ब्रह्मसूनुना   \nचन्द्रात्रेय सगोत्राय शिवभक्ताय सारवत्  ११९   \nसारात्मकं समुद्धृत्य चन्दात्रेयेण धीमता   \nउक्तं द्वादशकाध्यायं धर्मशास्त्रं शिवात्मकम्  १२०   \nयावदस्योपदेशेन शिधर्मं समाचरेत्   \nतावत्तस्यापि तत्पुण्यं उपदेष्टुर्न संशयः  १२१   \nउपदेशं विना यस्माद् धर्मो ज्ञातुं न शक्यते   \nन च कर्तुमविज्ञानात् तस्मात्तुल्यं तयोः फलम्  १२२   \nउपदेष्टानुमन्ता च कर्ता कारयिता च यः   \nकृतानुपालकश्चैव पञ्चतुल्यफलाः स्मृताः  १२३   \nकर्तुरप्यधिकं पुण्यं तत्कृतं यस्तु पालयेत्   \nयस्मादायतनं क्षिप्रं नाशं गच्छेदपालितम्  १२४   \nभूमिरत्नाश्च नागानां गोहिरण्यादिवाससाम्   \nभवेत्पूर्वोपसृष्टानां दानाच्छ्रेयोऽनुपालनम्  १२५   \nदातुरप्यधिकं पुण्यं तद्दत्तं योऽनुपालयेत्   \nतत्पालितं तु तद्यात्नात् शीघ्रमेव प्रणश्यते  १२६   \nतस्मादुपदिशेद्धर्मं स्वयं वापि समाचरेत्   \nकारयेदनुमन्यैत कृतमन्यैश्च पालयेत्  १२७   \nइति पञ्चप्रकारोऽयं शिवधर्मः प्रकीर्तितः   \nधर्मार्थं काममोक्षार्थं सर्वभूतानुकम्पया  १२८   \nकपालमालिन्देवेश महाकाल नमोऽस्तु ते   \nचन्द्रार्धमूर्धन् भूतेश चर्मवासः सदाप्रिय  १२९   \nगजचर्मरत स्वामिन् चण्डनाथ नमोऽस्तु ते   \nत्रिशूलपाणे देवेश त्रिणेत्र त्रिदशेश्वर  १३०   \nत्रिमूर्ते च महायोगिन् त्रिपुरान्तकः ते नमः   \nसर्वेश हे सर्वगत सर्ववित्सर्वतोमुख  १३१   \nसर्वत्रावस्थितोऽनन्त सर्वव्यापिन्नमोऽस्तु ते   \nस्थूलसूक्ष्मविभावेन व्याप्तं येन चराचरम्  १३२   \nअनन्तानादिकाव्यक्त व्यक्ताव्यक्ताय ते नमः   \nअनन्तं शाश्वतं विश्वं ध्रुवं नित्यमुमापतिम्  १३३   \nश्रीकण्ठं सर्पकण्ठं च नीलकण्ठं नमाम्यहम्   \nविद्यामयी तनुर्यस्य विद्याधीनं च तत्स्थितम्  १३४   \nसकलं निष्कलं चैव कलाहीन नमोऽस्तु ते   \nयोगाधिपो योगगम्यो योगात्मा योगसंभवः  १३५   \nमहायोगधरो यश्च योगेश्वर नमोऽस्तु ते   \nसर्वं तेजोमयं देहं तेजसामपि तेजसम्  १३६   \nतेजोनिधिश्च यश्चेदं तेजोतीत नमोऽस्तु ते   \nओमित्येकाक्षरं यत्तु प्रख्यातं भुवनत्रये  १३७   \nतस्याप्यर्थपयोरस्तु सदाशिव नमोऽस्तु ते   \nअर्धमात्रापरार्धं यत् तस्यार्धस्य तु योऽधिपः  १३८   \nपरापरं परं शान्तं शान्त्यतीत नमोऽस्तु ते   \nअकारोकारयोरूर्ध्वं मकारो बिन्दुरेव च  १३९   \nनिर्वाणपरमातीत तदतीत नमोऽस्तु ते   \nवालाग्रशतभागस्य शतधा कल्पितं च यत्  १४०   \nअनौपम्यमनामं च शिवशान्त नमोऽस्तु ते   \nअनन्तानादिमव्यक्तं देहस्थं देहवर्जितम्  १४१   \nहृदिस्थं सर्वभूतेषु व्योमस्थं यन्नमोऽस्तु ते   \nअग्राह्यमिन्द्रयैर्वायत् सर्ववस्तु विवर्जितम्  १४२   \nस्वदेशे गूढमानन्त गुहावास नमोऽस्तु ते   \nगुहातीतश्च गूढात्मा गुह्यानां गुह्यगोचर  १४३   \nशुभावासश्च यो नित्यं गूढार्थं च नमोऽस्तु ते   \nमहादेव महाबोध महामाया महाबल  १४४   \nमहाज्ञान परातीत ज्ञानगुह्य नमोऽस्तु ते   \nईशानमीश्वरं ब्रह्म सदाशिवमजं परम्  १४५   \nनिर्द्वन्द्वं निर्मलं साक्षात् यं महेश नमोऽस्तु ते   \nएकाक्षरं चतुर्भेदं चतुर्मन्त्रैरलङ्कृतम्  १४६   \nचतुष्कलं कलातीतं बिन्द्वतीत नमोऽस्तुते   \nइति स्तवेन दिव्येन यः स्तौति परमेश्वरम्  १४७   \nस मुक्तः सर्वपापेभ्यः शिवसायुज्यमाप्नुयात्   \nसर्वस्तरतु दुर्गाणि सर्वो भद्राणि पश्यतु  १४८   \nसर्वः सुगतिमाप्नोतु सर्वस्य तु भवेच्छिवम्   \nइति शिवधर्मशास्त्रे नन्दिकेश्वरप्रोक्ते    \nशिवधर्मशास्त्रे द्वादशोऽध्यायः    \nशिवधर्मे पूर्वं संपूर्णम्"
  }
]
[
  {
    "text": "श्री नन्दिकेश्वर उवाच    \nसर्वेषामेव वर्णानां शिवाश्रमनिषेविणाम्   \nशिवधर्माः शिवेनोक्तो धर्मकामार्थमुक्तये  १   \nब्राह्मणः क्षत्रियो वैश्यः स्त्रीशूद्रो वा शिवाश्रमी   \nब्रह्मचारी गृहस्थो वा वानप्रस्थोऽथ भिक्षुकः  २   \nस्वाश्रमादुत्तरे कुर्यात् पुष्पारामं सुशोभनम्   \nआग्नेय्यामग्न्यगारं च ऐशान्यामीश्वरालयम्  ३   \nप्रदेशासंभवे कुर्यात् यत्र स्यात्सम्भवो भुवः   \nशिवस्य दक्षिणे कुर्यात् तद्भक्ताभ्यागतालयम्  ४   \nनैरृत्यां च समिद्देशं वारुण्यामुदकाश्रयम्   \nवायव्यां धान्यदेशं वै कौबेर्यां भाण्डगूढकम्  ५   \nत्रिसंध्यमर्चयेदीशं अग्निकार्यं च शक्तितः   \nएककालं त्रिकालं वा पूजयेच्छक्तितः शिवम्  ६   \nअसम्पूज्य शिवं मोहात् न भुञ्जीत कदाचन   \nएष धर्मः परो ज्ञेयः शेषो भवतु वा न वा  ७   \nकार्यातिपातसंरोधाद्राष्ट्रविभ्रमणादिषु   \nमनसा पूजयेद्भक्त्या वाचिकैर्वा जपादिभिः  ८   \nशिवाश्रमाश्रितैः पूजा कर्तव्या भक्तितः सदा   \nमनसा पूजयेद्योगी पुष्पैर्वारण्यसंभवैः  ९   \nशिवार्थं पुष्पहिंसार्या न भवेत्तु स हिंसकः   \nयद्यल्पमपि चात्मार्थं हिंसते हिंसकस्तथा  १०   \nशिवार्चनपरो नित्यं तद्भक्तातिथिपूजकः   \nपर्वमैथुनवर्जी स्याद् धीमांच्छिवगृहाश्रमी  ११   \nदेवाग्न्यतिथिभैक्षार्थं पचेन्नैवार्थकारणात्   \nआत्मार्थं यः पचेन्मोहात् नरकार्थं स जीवति  १२   \nदेवार्थं पचनं येषां सन्तानार्थं च मैथुनम्   \nस्वर्गार्थं जीवितं तेषां नरकार्थं विपर्यये  १३   \nशिवाग्निगुरुपूजाभिः पापैरेतैर्न लिप्यते   \nअन्यैश्च पातकैर्घोरैः तस्मात्सम्पूजयेत्त्रयम्  १४   \nवित्ततृतीयभागेन प्रकुर्वीत शिवार्चनम्   \nकुर्वीत वा तदर्धेन यतोऽनित्यं हि जीवितम्  १५   \nन्यायेनोपार्जयेद्वित्तं अन्यायं परिवर्जयेत्   \nअन्यायेनार्जितैर्द्रव्यैः नरकार्थं स जीवति  १६   \nयः शिवब्रह्मचारी स्यात् स शिवार्चाग्नितत्परः   \nभवेज्जितेन्द्रियः शान्तो नैष्ठिको भौतिकोऽपि वा  १७   \nसर्वरोगविनिर्मुक्तः कन्दमूलफलाशनः   \nशिववैस्वानसो ज्ञेयः शिवार्चनपरो भवेत्  १८   \nनिवृत्तः सर्वरागेभ्यः शिवध्यानरतः सदा   \nज्ञेयः शिवयतीन्द्रोऽयं भस्मनिष्ठो जितेन्द्रियः  १९   \nरुद्राक्षकंकणं हस्ते जटैका चैव मस्तके   \nलिङ्गं शिवाश्रमस्थानां भस्मना च त्रिपुण्ड्रकम्  २०   \nशिरसा धारयेत्कोटिं कर्णयोश्च सहस्रकम्   \nशतकोटिगलेबद्धं सहस्रं बाहुमध्यतः  २१   \nअप्रमाणफलं हस्ते रुद्राक्षस्य तु धारणात्   \nउच्छिष्टो वापि कण्ठेन युक्तो वा सर्वपातकैः  २२   \nहरन्ति सर्वपापाश्च रुद्राक्षस्पर्शनेन तु   \nरुद्राक्षकण्ठमाश्रित्य श्वानोऽपि क्रियते यदि  २३   \nसोऽपि रुद्रत्वमाप्नोति किं पुनर्मानबादयः   \nहस्ते मूर्ध्न्युपवीते वा रुद्राक्षं धारयेत यः  २४   \nआगम्य सर्वसत्वानां रुद्रलोकं स गच्छति   \nरुद्रभक्तैः सदा धार्या रुद्रसंख्या जटाःशुभाः २५   \nध्वंसनि सर्वदुःखानां ताभी रुद्रत्वमाप्नुयात्   \nसितेन भस्मना कुर्यात् त्रिसन्ध्यं यस्त्रिपुण्ड्रकम्  २६   \nसर्वपापविनिर्मुक्तः शिवलोके महीयते   \nरुद्राग्नेर्यत्परं वीर्यं तद्भस्म परिकीर्तितम्  २७   \nध्वंसनं सर्वदुःखानां सर्वपापविशोधनम्   \nयोगी सर्वदुःखानां आपादतलमस्तकम्  २८   \nत्रिसंध्यमाचरेन्नित्यं आशु योगमवाप्नुयात्   \nयः स्नानमाचरेन्नित्यं आग्नेयं संयतेन्द्रियः  २९   \nकुलैकविंशमुत्तार्य स गच्छेत्परमां गतिम्   \nभस्मस्नानं जलस्नानाद् असंख्येयगुणाधिकम्  ३०   \nतस्माद्वारुणमुत्सृज्य स्नानमाग्नेयमाचरेत्   \nसर्वतीर्थेषु यत्पुण्यं सर्वयज्ञेषु यत्फलम्  ३१   \nतत्फलं लभते सर्वं भस्मस्नानान्न संशयः   \nमहापातकयुक्तो वा युक्तो वा सर्वपातकैः  ३२   \nभस्मस्नानं निषेवेत मुच्यते सर्वपातकैः   \nभस्मस्नानात्परं स्नानं पवित्रं नैव विद्यते  ३३   \nइत्युक्त्वा मुनिदेवेभ्यः स्नातोऽनेन शिवःस्वयम्   \nततःप्रभृति ब्रह्माद्या मुनयश्च शिवार्थिनः  ३४   \nसर्वपर्वसु यत्नेन भस्मस्नानं प्रचक्रिरे   \nतस्मादेतच्छिवस्नानं आग्नेयं यः समाचरेत्  ३५   \nअनेनैव शरीरेण स रुद्रो नात्र संशयः   \nदुःशीलयुक्तो वा यो वा को वाऽप्यलक्षणम्  ३६   \nभूतिशासनसंयुक्तः स पूज्ये राजपुत्रवत्   \nगुणवत्पात्रपूजायां तस्य शासनपूजनन्  ३७   \nशासनं पूजयेत्तस्माद् अविचारं शिवाज्ञया   \nशिवाज्ञापूजनात्साक्षात् शिवो भवति पूजितः  ३८   \nअविकल्पमतिस्तस्मात् पूजयेच्छिवशासनम्   \nसोऽपि यां गतिमाप्नोति न तां यज्ञशतैरपि  ३९    \nआचमेत्तोय विधिना निर्लेपः शिवभस्मना   \nगन्धलेपशिवुध्यर्थं नित्यमद्भिरुपस्पृशेत्  ४०   \nगन्धलेपविहीनोऽपि भावतुष्टो विशुद्ध्यति    \nभावशुद्ध्या भवेच्छुद्धिः शुद्धभावस्ततो भवेत्  ४१   \nभस्मस्नानेन यत्पूर्वं पापमामरणान्तिकम्   \nजन्मान्तरकृतं यत्तद् दहत्यग्निरिवेन्धनम्  ४२   \nस्नानं वारुणमाग्नेयं दिव्यं वायव्यमानसे   \nपञ्चस्नानानि विप्राणां विहितानि विशुद्धये  ४३   \nवारुणं वारिणां स्नानं आग्नेयं भस्मना भवेत्   \nवृष्ट्या सातपया दिव्यं वायव्यं रजसा गवाम्  ४४   \nमानसं ध्यानमात्रेण विहितं शिवयोगिनाम्   \nउदकुम्भसहस्रेण मृदाढकशतेन वा  ४५   \nअपि वर्षसहस्रेण भावदुष्टो न शुद्ध्यति   \nभावपूतं चरेच्छौचं वस्त्रपूतं जलं पिबेत्  ४६   \nदृष्टिपूतं न्यसेत्पादं सत्यपूतं वचो वदेत्   \nजटाकलापधारी स्यात् पक्षे वा वपनं भवेत्  ४७   \nयदेव पुण्यं यज्ञेन तत्पुण्यं वपनाद्भवेत्    \nजटी मुण्डी शिखी वापि भिक्षाशी विगतस्पृहः  ४८   \nमौनी भूतानुकम्पश्च यतिः शान्तमनाश्चरेत्     \nमाधूकरीं चरेद्वृत्तिं एकान्नं परिवर्जयेत्  ४९   \nउपवासात्परं भैक्षं एकान्नं गृहिणाऽऽहृतम्   \nयः सर्वसङ्गनिर्मुक्तः शिवः शिवपरायणः  ५०   \nसोऽपीह वपनं कृत्वा योगीन्द्रानुचरो भवेत्   \nवसेदायतने नित्यं सगणः शिवधार्मिकः  ५१   \nयोगिनामन्नदानेन योगस्थानमवाप्नुयात्   \nपुष्पारामैककर्तात्मा पुष्पवाटी क्रियापरः  ५२   \nत्रिस्नानपूजा संयुक्तः कौपीनाच्छादनः सदा   \nयोगिनां भक्तियोगेन योगस्थानमवाप्नुयात्  ५३   \nशिवध्यानपरः शान्तः शिवधर्मपरायणः   \nसर्व एवाश्नमा ज्ञेयाः शिवधर्माः शिवाश्रमाः  ५४   \nमहाव्रताष्टकं कार्यंईशानोक्तं शिवार्थिभिः   \nसर्वव्रतानां प्रवरं अस्मिन्धर्मः समाप्यते  ५५   \nशिवे भक्तिः शिवे शान्तिः अहिंसा सर्वदा शमः   \nसन्तोषः सत्यमस्तेयं ब्रह्मचर्यं तथाष्टकम्  ५६   \nयथा सम्भवपूजाभिः कर्मणा मनसा गिरा   \nशिवेभक्तिः सदा कार्यो तद्वच्च शिवयोगिषु  ५७   \nस्वदेहान्निर्विशेषेण शिवभक्तांश्च पालयेत्   \nभयदारिद्र्य रोगेभ्यः तेषां कुर्यात्प्रियाणि च  ५८   \nशिवस्य परिपूर्णस्य किं नाम क्रियते जनैः   \nयत्कृतं शिवभक्तानां तत्कृतं च शिवे भवेत्  ५९   \nसदूरमपि गन्तव्यं यत्र माहेश्वरो जनः   \nप्रयत्नेनापि द्रष्टव्यं तत्र सन्निहितो हरः  ६०   \nमाहेश्वरस्य भक्तस्य शिवार्चनरतस्य च   \nपूजां कृत्वा यथान्यायं अश्वमेधफलं भवेत्  ६१   \nनित्यं शिवकथा सक्तो नित्यं शिवपरायणः   \nअर्चयित्वा यथान्यायं गाणपत्यमवाप्नुयात्  ६२   \nशिवाश्रमगतान्भक्त्या शिवभक्तान्प्रपूजयेत्   \nस्वागतासनपाद्यार्घ्यमधुपर्कादिभोजनैः  ६३   \nपूजयित्वा यथान्यायं यः कुर्यादभिवादनम्   \nदशवर्षसहस्राणि रुद्रलोके महीयते  ६४   \nप्राप्ताय शिवभक्ताय तुष्टिं व्रजति यो नरः   \nवर्षकोटिसहस्राणि वसेद्वैश्रवणालये  ६५   \nप्राप्ताय शिवभक्ताय यो दद्याच्छुभमासनम्   \nत्रिंशद्वर्षसहस्राणि पुरन्दरपुरे वसेत्  ६६   \nशिवभक्तस्य विप्रस्य पादौ प्रक्षाल्य भक्तितः   \nघृतेनाभ्यज्य चोद्वर्त्यं विष्णुलोके महीयते  ६७   \nशिवभक्तान्द्विजान्प्राप्तान् मधुपर्काद्यनुक्रमात्   \nभोजयित्वा यथान्यायं शिवलोके महीयते  ६८   \nश्रान्तसंवाहनं कृत्वा सोमलोके महीयते   \nमृदुशय्याप्रदानेन सिंहासनपतिर्भवेत्  ६९   \nप्रतिश्रयप्रदानेन हैमं स्वर्गे गृहं लभेत्   \nजलं सुशीतलं दत्वा सर्वान्कामानवाप्नुयात्  ७०   \nलभेद्दीपप्रदानेन ज्ञानचक्षुरतीन्द्रियम्   \nदत्वाम्भः स्नानशौचार्थं वारुणं लोकमाप्नुयात्  ७१   \nस्वेदबिन्दुपरीताङ्गं अध्वनःश्रमकर्शितम्   \nसंबीज्य तालवृन्तेन वायुलोके महीयते  ७२   \nक्षुत्पिपासातुरं शान्तं आर्तं रोगिणमेव वा   \nपालयित्वा यथान्यायं सर्वपापैः प्रमुच्यते  ७३   \nरोगार्तस्य शिवं कृत्वा भेषजाद्यैः प्रयत्नतः   \nयुगकोटिशतं साग्नं शिवलोके महीयते  ७४   \nकालात्पुनरिहायातः समस्तज्ञानपारगः   \nसुरूपः सुभगः श्रीमान् निर्मलो निरुपद्रवः  ७५   \nशरणागतमुद्विग्नं आक्रान्तं रिपुतस्करैः   \nमाभैषीरिति चाश्वास्य शिवलोके महीयते  ७६   \nदारिद्र्यार्णवनिर्मग्नं हाहाभूतमचेतसम्   \nसमुद्धृत्य यथाशक्त्या सर्वान्कामानवाप्नुयात्  ७७   \nपतिताः शस्त्रसङ्कीर्णाः श्वचाण्डालादिपक्षिणाम्   \nकारुण्यात्सर्वभूतानां देयमन्नं स्वशक्तितः  ७८   \nअत्यल्पमपि कारुण्याद् दत्तं भवति चाक्षयम्   \nतस्मात्सर्वेषु भूतेषु कारुण्याद्दानमुत्तमम्  ७९   \nअभावे तृणभूम्यम्भः पत्रमूलफलानि च   \nदत्वागताय नार्योऽपि स्वर्गं यान्ति प्रियेण वा  ८०   \nमहीभृत्स्वर्गसोपानं यथालोके प्रियं वचः   \nइहामुत्र सुखं तेषां वाग्येषां मधुरस्वरा  ८१   \nअमृतस्यन्दिनीं वाचं चन्दनस्पर्शशीतलाम्   \nधर्माविरोधिनीमुक्त्वा सुखमक्षयमाप्नुयात्  ८२   \nअम्लं दानेन विप्रेन्द्र यजनाध्ययनेन वा   \nइदं तत्स्वर्गसोपानं अमलं यत्प्रियं वचः  ८३   \nप्रत्युत्थायाभिगमनं वर्ज्यं चैवाप्रियं वचः   \nपूर्वाभिभाषणं तुष्टः प्रत्येकं स्वर्गहेतवः  ८४   \nसंपृच्छेदागतं भक्त्या चागतं स्वागतं वदेत्   \nगमनेऽप्यस्य वक्तव्यं पन्थानः स इते शिवाः  ८५    \nशिवं भवतु मे नित्यं अशेषार्थप्रसाधकम्   \nआशीर्वादमिदं वाच्यं सर्वकार्येषु सर्वदा  ८६   \nनमस्काराभिवादेषु स्वस्ति मङ्गलवाचने   \nशिवं भवतु वो ब्रूयात् सर्वकार्येषु सर्वदा  ८७   \nएवमादिशिवाचारं अनुष्ठाय शिवाश्रमी   \nअशेषपापनिर्मुक्तः शिवलोके महीयते  ८८   \nशिवभक्तेषु या भक्तिः तद्भक्तै  -- तेजलैः   \nशिवे भवति सा नित्यं भक्तिर्भक्तेष्वनुष्ठिता  ८९   \nआकृष्टस्ताडितो वापि यो नाक्रोशेन्न ताडयेत्   \nवागाद्यविकृता स्वस्था क्षान्तिरेषां सुनिर्मला  ९०   \nसर्वेषामेव तीर्थानां तीर्थं ज्ञानस्य पारगम्   \nज्ञानतीर्थात्परं तीर्थं यत्पूर्णं क्षान्तिवारिणा  ९१   \nज्ञानयोगतपोजप्य यज्ञदानानि सत्क्रियाः   \nक्रोधिनस्तु वृथा यस्मात् तस्मात्क्रोधं विवर्जयेत्  ९२   \nमर्मास्थि प्राणहृदयं निर्दहेदप्रियं वचः   \nन वाच्यमप्रियं तस्मात् शिवभक्तैर्विशेषतः  ९३   \nक्षमादानं तपः सत्यं क्षमाऽहिंसा क्षमाश्रुतम्   \nक्षमास्वर्गश्च मोक्षश्च क्षमयैतज्जगद्वृतम्  ९४   \nस शूरः सात्विको धीमान् स तपस्वी जितेन्द्रियः   \nयेनाशु क्षान्तिशस्त्रेण क्रोधशत्रुर्विवर्जितः  ९५   \nनिर्मलैः क्षान्तिसलिलैः लोकमाह्लाद्य शीतलैः   \nइह सौख्यमवाप्नोति परत्र च शिवां गतिम्  ९६   \nआत्मवत्सर्वभूतेषु यो हिताय शिवाय च   \nस यथावर्तते नित्यं अहिंसेयमुदाहृता  ९७   \nसर्वशास्त्रेषु वेदेषु सर्वयज्ञेषु यत्फलम्   \nयो न हिंसति भूतानि तस्य पुण्यं ततोऽधिकम्  ९८   \nत्रैलोक्यमपि यो दद्याद् अखिलं रत्नपूरितम्   \nचरेत्तपांसि सर्वाणि न तत्तुल्यमहिंसया  ९९   \nअहिंसा परमो धर्मः शक्तानां परिकीर्तितम्   \nअशक्तानामयं धर्मो दानयज्ञादिपूर्वकः  १००   \nनातः परं प्रपश्यामः क्वचिदप्यागमे वयम्   \nपुंसामभयदानात्तु दानमद्भुतमुत्तमम्  १०१   \nसर्वभूताभयं दत्वा यश्चरेच्छान्तमानसः   \nइहैव सर्वभूतेभ्यो न भयं तस्य विद्यते  १०२   \nयो न हिंसति भूतानि स्थावराणि चराणि च   \nसर्वदुःखविनिर्मुक्तः परां शान्तिमवाप्नुयात्  १०३   \nपापे रमन्ते पापिष्ठा अतिक्रूरा नराधमाः   \nआभूतसम्प्लवं यावत्पच्यन्ते नरकाग्निषु  १०४   \nस्वदेशे यो नृपः कुर्यात्प्राणिघातनिवारणम्   \nस नृपः सह देशेन मोदते विभवैश्चिरम्  १०५   \nदेहान्ते च महाभोगैः समस्तकुलसंयुतः   \nकल्पकोटिशतं साग्रं शिवलोके महीयते  १०६   \nयः स्वार्थं वा परार्थं वा समस्तेन्द्रियसंयमः   \nअकार्ये न प्रवर्तेत तमाहुः शान्तिलक्षणम्  १०७   \nयः प्रशान्तेन्द्रियग्रामः सदाचन्द्रांशु निर्मलः   \nस प्राप्नोति शिवस्थानं शान्तः शान्तेन चेतसा  १०८   \nयथा कालोपपन्नेन वृत्तिन्याया गतेन च   \nउत्पन्नार्थेषु यस्तोषः सन्तोषः परिकीर्तितः  १०९   \nअतीतनागतार्थेषु वर्तमानेषु सर्वदा   \nनानुस्मरत्यतीतार्थान् सन्तोषोऽयमुदाहृतः  ११०   \nतेन सर्वमखैरिष्ठं तेन चाप्तं च तत्फलम्   \nयेन तृष्णाग्रहं त्यक्तं सन्तोषं सम्यगाश्रितः  १११   \nसन्तोषैश्वर्ययुक्तानां यत्सुखं शान्तचेतसाम्   \nदेवासुरमनुष्याणां कुतः स्वप्नेऽपि तत्सुखम्  ११२   \nस्वानुभूतं स्वदृष्ठं च यः पृष्टार्थं न गृह्यते   \nयथा भूतार्थकथनं इत्येतत्सत्यलक्षणम्  ११३   \nसत्यं सत्यं पुनः सत्यं एतावत्सत्यलक्षणम्   \nपरपीडाविनिर्मुक्तं यथावद्वचनं शुभम्  ११४   \nअश्वमेधायुतं पुण्यं सत्यं च तुलया धृतम्   \nअश्वमेधायुतात्सत्यं अयुतं दशभिर्गुणैः  ११५   \nसत्ये प्रतिष्ठितं ज्ञानं धर्मः सत्ये प्रतिष्ठितः   \nसत्ये प्रतिष्ठितं शौचं मोक्षः सत्ये प्रतिष्ठितः  ११६   \nस्वामिना रक्ष्यमाणानां उत्सृष्टानां च सम्भ्रमात्   \nपरस्वानामनादानं इदमस्तेय लक्षणम्  ११७   \nअलोभेन परस्वेषु यो मनागपि वर्तते   \nकर्मणा मनसा वाचा स तृप्तः शिवतां व्रजेत्  ११८   \nमैथुनस्यासमाचारः तदचित्तमजल्पनम्   \nलक्षणं ब्रह्मचर्यस्य समस्तेन्द्रियसंयमम्  ११९   \nब्रह्मचर्ये स्थितं सत्यं ब्रह्मचर्ये स्थितं तपः   \nब्रह्मचर्ये स्थितं ज्ञानं ब्रह्मचर्ये स्थिता क्षमा  १२०   \nये स्थिता ब्रह्मचर्येण ते नित्यं संस्थिताः शिवे   \nएकरात्रोषिता यापि सा गति ब्रह्मचारिणः  १२१   \nसा गृहस्थैर्न सम्प्राप्ता कृतयज्ञशतैरपि   \nयः सम्भवे समुत्सृज्य चेतसाऽऽस्ते निराकुलम्  १२२   \nअहो पतिवरः श्रीमान् नोपयाति स्त्रियं रतौ   \nपर्ववर्जं व्रजन्नोऽपि परदारविवर्जिताः  १२३   \nब्रह्मचारिण एतेऽपि विज्ञेया हि शिवाश्रमे   \nशिवाग्न्यतिथिगुर्वर्थं कुर्यात्कर्मणि सर्वदा  १२४   \nअहिंसा कल्पविज्ञेयो न स तस्याश्रमत्रये   \nशिवाग्निगुरुकार्येषु समुद्युक्तः सदा नरः  १२५   \nतस्य सिध्यन्ति कर्माणि मनसा चिन्तितान्यपि   \nएष धर्मव्रतः श्रीमान् अष्टशाखः शिवोद्भवः  १२६   \nन शक्यो विस्तराद्वक्तुं उपशाखाप्रभेदतः   \nयः पठेत शिवे भक्त्या आचाराध्यायमुत्तमम्  १२७   \nत्रिसप्तकुलजैःसार्धं शिवलोके महीयते   \nइति शिवधर्मशास्त्रे शिवाश्रमाचारो नाम एकादशोऽध्यायः"
  }
]
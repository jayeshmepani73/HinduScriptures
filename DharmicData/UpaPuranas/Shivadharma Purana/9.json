[
  {
    "text": "अतः परमिदं पुण्यं वक्ष्यामि मुनिसत्तम   \nपुण्यातिशयसंयुक्तं सर्व्वदेवैरनुष्ठितम्  १   \nब्रह्मणा विष्णुना देव्या स्कन्देन्द्राभ्यां यमेन च   \nवरुणादित्य सोमाग्निमरुद्धनदनारदैः  २   \nधर्म्मश्रीशुक्रनक्षत्रर्विलोहितशनैश्चरैः   \nविश्वामित्रवसिष्ठात्रिबृहस्पतिबुधादिभिः  ३   \nश्वेतागस्त्यवधीच्याद्यैः सर्वैश्च मुनिसत्तमैः   \nभृङ्गमात्रमहाकाल चण्डिदण्डिगणाधिपैः  ४   \nवृषवासुकिकर्कोटकुलिकानन्ततक्षकैः   \nपद्मशङ्खमहापद्मैः अन्यैश्चाऽपि महोरगैः  ५   \nसिद्धैर्य्यक्षैश्च गन्धर्वैः भूतैः किंपुरुषादिभिः   \nवसुभिश्चाप्सरैः सूर्यैः रक्षोभूतगणैरपि  ६   \nविश्वेदेवैस्तथा सर्वैः तैस्तैः सुकृतिभिर्वरैः   \nशिवे गतिर्यथा प्राप्ता सर्वगत्यतिशायिनी  ७   \nमया चेशप्रसादेन तथा विधिपरं शृणु   \nसितचन्दनतोयेन स्नाप्य लिङ्गं विलिप्य च  ८   \nश्वेतैर्विकसितैः पद्मैः सम्पूज्य प्रणिपत्य च   \nतत्र पद्मासने सौम्ये निश्छिद्रे पुष्पिते सिते  ९   \nमध्ये केसरजालस्य स्थाप्य लिङ्ग कनीयसम्   \nअङ्गुष्ठप्रतिमं लिङ्गं सर्वगन्धमयं शुभम्  १०   \nस्थाप्य दक्षिणामूर्तौ तु बिल्वपत्रैस्तदर्चयेत्   \nअगरुं दक्षिणे पार्श्वे पश्चिमे तु मनश्शिलाम्  ११   \nउत्तरे चन्दनं दद्याद् हरितालं तु पूर्वितः   \nसुगन्धैः कुसुमैरन्यैः विचित्रैश्चापि पूजयेत्  १२   \nधूपं कृष्णागरुं दद्यात् सघृतञ्चापि गुग्गुलुम्   \nवासांसि च सुसूक्ष्माणि विकेशानि निवेदयेत्  १३   \nपायसं घृतसंयुक्तं घृतदीपांश्च दापयेत्   \nसर्वं निवेद्य मन्त्रेण ततो गच्छेत्प्रदक्षिणम्  १४   \nप्रणम्य भक्त्या देवेशं स्तुत्वा चान्ते क्षमापयेत्   \nसर्व्वोपहारसंयुक्तं ततो लिङ्गं निवेदयेत्  १५   \nशिवाय शिवमन्त्रैश्च दक्षिणामूर्त्तिमाश्रितः   \nअनेन विधिना देवाः सर्वे देवत्वमागताः  १६   \nदेवी देवत्वमापन्ना गुहः स्कन्दत्वमागतः   \nब्रह्मा ब्रहत्वमापन्नो हरिर्विष्णुत्वमागतः  १७   \nअनेन विधिना देवाः सर्वे देवत्वमागताः   \nइन्द्रश्च देवराजत्वं गणाश्च गणतां गताः  १८   \nएवं योऽर्चयते लिङ्गं पद्मैर्गन्धमयं शुभम्   \nसर्व्वपापविनिर्मुक्तः शिवलोकमवाप्नुयात्  १९   \nएतद्व्रतोत्तमं गुह्यं शिवलिङ्ग महाव्रतम्   \nभक्तस्य ते मयाख्यातं न देयं यस्य कस्यचित्  २०   \nशिवभक्ते सदादेयं शिवेन कथितं पुरा   \nचिरपर्युषितं माल्यं शिवस्थानयेत्तु यः  २१   \nगोसहस्रफलं तस्य भवतीह न संशयः   \nइति शिवधर्मपुराणे शिवलिङ्गमहाव्रतं नाम नवमोऽध्यायः  ९"
  }
]
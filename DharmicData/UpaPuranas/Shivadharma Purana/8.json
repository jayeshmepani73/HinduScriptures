[
  {
    "text": "पृथिव्यां यानि तीर्थानि पुण्यान्यायतनानि च   \nलीयन्ते तानि लिङ्गे तु तस्माल्लिङ्गगुरतरतरम्  १   \nश्रौतस्मार्तस्मृतिपारगः यज्ञैश्च दीक्षितः   \nयः पूजयेन्महालिङ्ग पुण्यं सर्वार्थसिद्धिदम्  २   \nशतेन स्थापितं लिङ्गं सहस्रेण तु चालयेत्   \nसुस्थितं दुःस्थितं वाऽपि शिवलिङ्गं न चालयेत्  ३   \nघृताभिषेकं यः कुर्याद् अहोरात्रं शिवस्य तु   \nपुष्यमासे समुद्युक्तो नियतं श्लक्ष्णधारया  ४   \nगीतनृत्तोपहारेण शङ्खवादित्रनिःस्वनैः   \nकुर्याज्जागरणं तत्र प्रदीपाद्युपशोभिते  ५   \nसमस्तपापनिर्मुक्तः समस्तकुलसंयुतः   \nसमस्तकाम सम्पूर्णः समस्तगुणसंयुतः  ६   \nज्वलद्भिः स महायानैः असङ्ख्येयैरनूपमैः   \nयुक्तः शिवपुरे नित्यं मोदते शिववत्सुखी  ७   \nग्रहणे विषुवे चैव पुण्येषु दिवसेषु च   \nघृताभिषेकं यः कुर्यान् महापुण्यमवाप्नुयात्  ८   \nघृताभिषेकं यः पश्येत् आसमाप्तेरुपोषितः   \nविधूय सर्वपापानि शिवलोके महीयते  ९   \nएकः पूजयते भक्त्या भक्त्या चान्यः प्रशस्यति   \nतुल्यमेवफलं ताभ्यां भक्तिरेवाऽत्र कारणम्  १०   \nयः कुर्यात्पर्वकालेषु महापूजा प्रवर्तनम्   \nशिवस्य रथयात्रां वा नगरान्तः परिभ्रमात्  ११   \nमहाचित्रैः ध्वजैश्चित्रैः किङ्किणीरवकान्वितैः   \nवितानध्वजमालाभिः घण्टाचामरदर्पणैः  १२   \nशङ्खभेर्यादिनिर्घोषैः गीतनाटकादिसंयुतैः   \nलेख्यदारुमयैर्यन्त्रैः मातृयक्षगणादिभिः  १३   \nउदकान्तोयययन्त्रैश्च वह्वाश्चर्यैरनेकशः   \nस्त्रीडोलाश्चक्रयन्त्रैश्च रथमन्दिरशोभितैः  १४   \nदध्यन्नपानरवानाद्यैः महासत्र समायुतैः   \nमहाजनसमाकीर्णं यथा विभव विस्तरम्  १५   \nसर्वदानानि पुण्यानि सर्वयज्ञफलानि च   \nअत्युग्रतपसां पुण्यं सर्वतीर्थफलानि च  १६   \nलब्धा नरवरः श्रीमान् शिवयात्रा प्रवर्तनैः   \nशिवलोके महाभोगैः शिववन्मोदते सदा  १७   \nतस्यान्ते देवराजत्वं सुचिरं कालमाप्नुयात्   \nजम्बूद्वीपाधिपः श्रीमान् तस्यान्ते च भवेत्पुनः  १८   \nआलिङ्गं वेदिपर्यन्तं वादित्राद्धृतकम्बलम्   \nघृतधाराफलं तस्य माघे पौर्णिम पर्वणि  १९   \nजागरं गीतनृत्ताद्यैः सकृत्कृत्वा तु पर्वणि   \nमन्वन्तरशतं साग्रं शिवलोके महीयते  २०   \nछत्राभिरामनाट्याद्यं शिवस्यायतनाग्रतः   \nसम्यक् प्रेक्षणकं दत्वा रुद्रलोके महीयते  २१   \nस्वरूपः सुभगः श्रीमान् परिहृष्टोऽत्र जायते   \nसप्तद्वीपसमुद्रायाः क्षितेरधिपतिर्भवेत्  २२   \nरूपं पिष्टमयं कृत्वा त्रिनेत्रं रत्नभूषितम्   \nशुक्लोपवीतसंयुक्तं एकपादं विशेषतः  २३   \nदन्तेषु मौक्तिकं तस्य प्रवालं च तथोष्ठयोः   \nदद्याद्वज्रं च नेत्राभ्यां वैडूर्यं वाप्य सम्भवे  २४   \nहेमरूप्यं च हस्ताभ्यां ताम्रं पादे च विन्यसेत्   \nअण्डजैः वोण्डजैर्वस्त्रैः विविधैः परिवेष्टयेत्  २५   \nसुभगैर्दिव्यगन्धैश्च पुष्पैश्चापि विभूषयेत्   \nविविधर्भक्ष्यभोज्याद्यैः बलिं तत्र प्रकल्पयेत्  २६   \nभोजयेच्छिवभक्तांश्च विप्राञ्च्छक्त्या प्रतर्पयेत्   \nप्रीयतां मे शिवो नित्यमुक्त्वा चोत्थापयेद्विजान्  २७   \nतैरेव सार्धं विप्रेन्द्रैः तद्रूपं तु शिवालये   \nभत्या समर्पयेद्वेद्यां शिवलिङ्ग समीपतः  २८   \nसर्वयज्ञफलं प्राप्य सर्वदान फलानि च   \nस्वरूप स्वरूप दानेन शिवलोके महीयते  २९   \nभोजनं घृत सम्पूर्णं मधुनोपरिशोभितम्   \nदद्यात्कृष्णतिलानां च प्रस्थमेकं तु मागधम्  ३०   \nद्विगुणं तण्डुलानां तु पृथक् प्रस्थं प्रकल्पयेत्   \nअण्डजैः वौण्डजैर्वस्त्रैः विचित्रैः परिवेष्टियेत्  ३१   \nएवं संवेष्ट्य वस्त्राभ्यां बलिमेवं निवेदयेत्   \nअर्चयित्वा विधानेन पौर्णमास्यां विशेषतः  ३२   \nयुगकोटिसहस्राणि शिवलोके महीयते   \nपुण्यक्षयादिहागत्य समृद्धे जायते कुले  ३३   \nमेधावी सुभगः श्रीमान् वेदवेदाङ्गपारगः   \nताम्रपात्रं पयः पूर्णं कृत्वातत्स्थं च काञ्चनम्  ३४   \nप्रच्छाद्योपरिपद्मेन गन्धपुष्पार्चितं महत्   \nआवेष्ट्यवस्त्रयुग्मेन नववस्त्रैश्च पूरितम्  ३५   \nशिवभक्तद्विजं सम्यग् भोजयित्वा सदक्षिणम्   \nप्राच्यां समुद्गते सोमे प्रतीच्यां च रवौ गते  ३६   \nपौर्णमास्यां तु वैशाख्यां नीत्वा पात्रं शिवाग्रतः   \nप्रीयतां मे महादेवः सोममूर्तिर्जगत्पतिः  ३७   \nइत्युक्त्वा वचनं ध्यायन् देवदेवमुमापतिम्   \nतस्मै विप्राय तत्पात्रं अर्पयेद्भक्तितः शनैः  ३८   \nएतत्सोमव्रतं नाम कृत्वा रुद्रान्तिकं व्रजेत्   \nरुद्रलोकात्परिभ्रष्टो भवेज्जातिस्मरो नरः  ३९   \nपूर्वाभ्यासेन तेनैव पुनः शिवपदं व्रजेत्   \nपौर्णमास्यां तथा षष्ठ्यां शिवं सम्पूज्य यत्नतः  ४०   \nउपवीतं शिवे दद्याच्छिवभक्तांश्च भोजयेत्   \nपुनरेवं तु कार्त्तिक्यां पूज्य शम्भु क्षमापयेत्  ४१   \nयतीनां दक्षिणां दद्यात् सूत्रवस्त्रादिपूर्विकाम्   \nयः कुर्यात्सकृदप्येवं चातुर्मास्यां पवित्रकम्  ४२   \nकल्पकोटिशतं  दिव्यं रुद्रलोके महीयते   \nपुण्यक्षयात्परिभ्रष्टः चतुर्वेदी प्रजायते  ४३   \nइच्छाया वा भवेद्राजा गुणरूपसमन्वितः   \nभूमिदानस्य यत्पुण्यं कन्यादानस्य यत्फलम्  ४४   \nमुखवाद्येन यत्पुण्यं उभयं लभते नरः   \nतदेव पुण्यं गीतस्य नृत्तस्य च विशेषतः  ४५   \nतदेव जयशब्दस्य हस्ततालध्वनौ तथा   \nयो गां पयस्विनीं दद्यात् तरुणीं वृषसंयुतम्  ४६   \nशिवाय तेन दत्तं स्यात् जगत्सर्वं चराचरम्   \nवृषभं परिपूर्णाङ्गं उदारं च शशिप्रभम्  ४७   \nगोपतिं धूर्वहं वाऽपि शिवाय विनिवेदयेत्   \nयावन्ति तस्य रोमाणि तत्प्रसूति कुलेषु च  ४८   \nतावद्युग सहस्राणि रुद्रलोके महीयते   \nशिवाग्निकार्यमुद्दिश्य सुरूपां सुपयस्विनीम्  ४९   \nकुलीनां कपिलां दत्वा दत्तं भवति गोशतम्   \nगिरिकान्तारदुर्गेषु मातेव परिरक्षति  ५०   \nयत्नेन कपिलां तस्मात् शिवाय विनिवेदयेत्   \nशिवस्त्रानाग्निकार्यार्थां उत्पन्नां कपिलां यतः  ५१   \nतस्मात्तत्रैव संयोज्या कपिला शुभमिच्छता   \nकापिलं यः पिबेच्छूद्रः शिवसंस्कारवर्जितः  ५२   \nय याति नरकं घोरं यावदाभूत सम्प्लवम्   \nहुतशेषं पिबेद्विप्रः स्वर्गीस्यादन्यथा पशुः  ५३   \nसंस्कारेण वियुक्तं चेत् संस्कारो दुर्लभः शुभः   \nगामालभ्य नमस्कृत्वा कुर्याद्यस्तु प्रदीक्षणम्  ५४   \nप्रदक्षिणीकृता तेन सप्तद्वीप वसुन्धरा   \nगवां हुङ्कारशब्देन दर्शनात्स्पर्शनादपि  ५५   \nपापं प्रणश्यते यस्मात् तस्मात्पश्येत्स्पृशेदपि   \nकुतस्तेषां हि पापानि येषां गृहमलङ्कृतम्  ५६   \nसततं बालवत्साभिर्गोभिः श्रीभिरिव स्वयम्   \nयानि तीर्थानि मे दद्यात् मासमात्रात्सरांसि च  ५७   \nगवां शृङ्गोदक स्नानात् कलां नार्हन्ति षोडशीम्   \nगवामस्थीनि लङ्घेत मृतगावं न वर्जयेत्  ५८   \nयावज्जिघ्रति तद्गन्धं तावत्पुण्यै प्रपूर्यते   \nगवां कण्डूयनाद्धूपाद् गोप्रदानसमं भवेत्  ५९   \nतुल्यं गोशतदानस्य भयरोगादि पालनम्   \nतृणोदकादि संयुक्तां यः प्रदद्याद्गवां महीम्  ६०   \nस गोमेधसमं पुण्यं लभते नात्र संशयः   \nबहुनात्र किमुक्तेन गावः पाल्याः प्रयत्नतः  ६१   \nगावो देयाः सदारक्ष्याः स्पृश्या दृश्याश्च सर्वदा   \nये ताडयन्ति गां पापाः सर्वलोकस्य मातरम्  ६२   \nआक्रोशयति ये मोहात् आक्रुष्टं दायिकं जगत्   \nताडनेन गवां मोहात् समन्तात्ताडितं जगत्  ६३   \nताड्येद्यस्तु गां मोहात् यश्चाक्रोशेन्नराधमः   \nनरकाग्नौ स पच्येत गवां निश्वासपीडितः  ६४   \nपालाशेनैव दण्डेन मृदुना गां निवर्तयेत्   \nगच्छ गच्छेति तां ब्रूयान् मा मातरिति वारयेत्  ६५   \nमलोत्सर्गं च यः कुर्यात् पक्षयोरुभयोरपि   \nद्वादश्यां पौर्णमास्यां वा चतुर्दश्यष्टमीषु च  ६६   \nतस्य गावो वृषो विष्णुः शिवोमा सर्वदेवताः   \nशान्तिं कुर्वन्तु सुप्रीता स्वर्गमायुर्बलं श्रियम्  ६७   \nदास्यन्ति च सदानित्यं कल्याणं भद्रमेव च   \nएवं यो वर्तते गोषु ताडनाऽऽक्रोश वर्जितः  ६८   \nमहतीं श्रियमाप्नोति रुद्रलोकं स गच्छति   \nगोब्राह्मणार्थमुद्युक्तं प्राणैर्यदि विमुच्यते  ६९   \nप्राप्नोति परमं स्थानं रुद्रलोकं स गच्छति   \nब्राह्मणाश्चैव गावश्च कुलमेकं द्विधाकृतम्  ७०   \nएकत्र मन्त्रास्तिष्ठन्ति हविरन्यत्र तिष्ठति   \nन च मन्त्रैर्विना यज्ञो हविषा च प्रवर्तते  ७१   \nतस्याद्विप्राश्च गावश्च पुण्यात्पुण्यतरा उभौ   \nगोभिर्यज्ञाः प्रवर्तन्ते गोषु देवाः प्रतिष्ठिताः  ७२   \nगोभिर्वेदास्समुत्कीर्णाः सषडङ्गपदक्रमाः   \nशृङ्गमूले गवां नित्यं ब्रह्माविष्णुः स्वयं स्थितौ  ७३   \nशृङ्गाग्रे सर्वतीर्थानि चराणि स्थावराणि च   \nशिरोमध्ये महादेवः सर्वदेवपतिः स्थितः  ७४   \nललाटे पार्वतीदेवी नासाग्रे चैव षण्मुखः   \nकमलाश्वतरौ नागौ नासापुट समाश्रितौः  ७५   \nकर्णयोरश्विनीदेवौ नेत्रे च शशिभास्करौ   \nदन्तेषु वायवः सर्वे जिह्वायां वरुणः स्थितः  ७६   \nसरस्वती च हुङ्कारे यम-यक्षौ च गण्डयोः   \nसन्ध्याद्वयं तथोष्ठौ च ग्रीवायामिन्द्र आश्रितः  ७७   \nऋक्षाणि च ककुद्देशे साध्याश्चोरति संस्थिताः   \nचतुष्पादात्सकलो धर्मः स्वयं जङ्घासु संस्थितः  ७८   \nऊरु मध्येषु गन्धर्वाः खुरमध्येषु पन्नगाः   \nखुराणां पश्चिमाग्रे च अपराश्च समाश्रिताः  ७९   \nरुद्रैकादशकं पृष्ठे वसवः सर्वसिद्धिषु   \nश्रोणीतटस्थाः पितरः स्थिता योनौ च मातरः  ८०   \nश्रीरपाने गवादभ्यन् नागा लाङ्गूल संस्थिताः   \nआदित्यरश्मयो वाले पिण्डिभूता व्यवस्थिताः  ८१   \nसाक्षाद्गङ्गा च गोमूत्रे गोमये यमुनास्थिता   \nअष्टाविंशद्देवकोट्यो रोमकूपेषु संस्थिताः  ८२   \nऋषयश्च तथा सर्वे रोमरन्ध्रेषु संस्थिताः   \nउदरे पृथिवीदेवी सशैलवनकाननाः  ८३   \nचत्वारः सागराः पूर्णाः गवां ये च पर्याधराः   \nजठरे गार्ह्यपत्याग्नि हृदये दक्षिणाग्निकः  ८४   \nमुखे चावहनीयोऽग्निः तथा चाङ्गे पतिव्रताः   \nअस्थिशुक्ले स्थितस्सर्वो ह्यश्वमेधादिकः क्रतुः  ८५   \nएतच्च कथितं सर्वं गोषु यच्च व्यवस्थितम्   \nगोषुदत्तं हुतं भुक्तं गोषु सर्वं चराचरम्  ८६   \nतस्माद्गावो न हिंस्यात्तु पालनीयाश्च सर्वदा   \nगावस्तुल्याश्च वन्द्याश्च गावो मां पान्तु नित्यशः  ८७   \nब्राह्मणा ब्रह्मशब्देन स्तूयते प्रणवेन यः   \nस शिवः शाश्वतो देवः गोषु मारीं व्यपोहतु  ८८   \nसर्वरोगहरेणापि रविणा यः प्रणस्यते   \nस शिवः शाश्वतो देवो गोषु मारीं व्यपोहतु  ८९   \nइहामुत्र स्थितानेक विघ्नेशगणपूजितः   \nस शिवः शाश्वतो देवो गोषु मारीं व्यपोहतु  ९०   \nश्रीमतां रुचिराङ्गेण घण्टाकर्णगणेन यः   \nनित्यं प्रणम्यते भक्त्या हृष्टेनानन्य चेतसा  ९१   \nस शिवः शाश्वतोदेवो गोषु मारीं व्यपोहतु   \nनित्यं रुद्रसमोपेतो रुद्रशक्तिसमन्वितः  ९२   \nनन्दिना दण्डिना चाऽपि चण्डिना भारभूतिना   \nएतैरन्यैर्गणैर्यक्षैः सर्वतोऽपि विशेषतः  ९३   \nघण्टाकर्णगणोपेतः शिवज्ञान विधायकः   \nशिवतेजोतिभावेन गोषु मारीं व्यपोहतु  ९४   \nशिवाय देवदेवाय महादेवाय शम्भवे   \nरुद्राय स्थाणवे नित्यं हरायोग्राय ते नमः  ९५   \nपरमेशाय सिद्धाय सर्वसिद्धि प्रदायिने   \nत्रयम्बकाय शान्ताय शान्तरूपाय ते नमः  ९६   \nअभिमन्त्र्य सदातोयं मन्त्रैरेतैर्यथाक्रमम्   \nप्रोक्षयीत गवां देहं ततः शान्तिर्भविष्यति  ९७   \nय इमां पठते गोषु रोगातीसु विशेषतः   \nगोसावित्रीं महापुण्यां गवां शान्तिर्भविष्यति  ९८   \nप्रातरुत्थाय सततं गोसावित्रीमिमां पठेत्   \nगवां चोत्सर्ग कालेषु प्रस्थाने वा समागमे  ९९   \nआयुष्मान्बलवांछ्रीमान् गोमानर्थपतिर्भवेत्   \nदेहान्ते परमं स्थानं स गच्छेन्नात्र संशयः  १००   \nप्रभूत तोयेषु बृहत्तृणेषु स पुङ्गवा नित्यमरोगवासाः   \nचरन्तु गावः सुखिता वनेषु क्षीरं प्रयच्छन्तु सुखं स्वपन्तु  १०१   \nयोलङ्कृत्य शिवायाश्वं उत्तमं विनिवेदयेत्   \nसोऽश्वमेधसहस्रस्य फलमष्टगुणं भवेत्  १०२   \nसुविनीतां स्त्रियं दासीं हृद्यां वा विनिवेदयेत्   \nनरमेधस्थ यज्ञस्य फलमष्टगुणं लभेत्  १०३   \nनिवेदयीत यो नागं भक्त्या भद्रमलङ्कृतम्   \nशिवाय पर्वदिवसे तस्य पुण्यफलं शृणु  १०४   \nसमन्तैरावतप्रख्यैः गजैर्युक्तैः सुशोभनैः   \nप्रक्रीडते महायानैः शतसङ्ख्यैरनेकशः  १०५   \nकल्पकोटिसहस्राणि कल्पकोटिशतानि च   \nरुद्रलोके वसेदन्ते भवेदिन्द्रः सुराधिपः  १०६   \nचतुर्युगसहस्रान्ते स गां प्राप्य नराधिपः   \nभवेदिन्द्रसमः श्रीमान् रूपवीर्यश्रुतान्वितः  १०७   \nयः शिवाय जलोपेतां सर्वसस्य प्ररोहिणीम्   \nमहीं महीपतिर्दद्यात् तस्य पुण्यफलं शृणु  १०८   \nयावद्दण्डा भवेद्भूमिर्मीयमाना समन्ततः   \nतावत्कल्पसहस्राणि रुद्रलोके महीयते  १०९   \nएवं सर्वत्र विज्ञेयं फलं दण्ड प्रमाणतः   \nग्राम-खेट-पुर-क्षेत्र-विषयादि विनिवेदने  ११०   \nसर्वसस्यफलोपेतं सर्वबाधा विवर्जितम्   \nग्रामं शिवाय यो दद्यात् तस्य पुण्यफलं शृणु  १११   \nसर्वतीर्थेषु यत्पुण्यं सर्वयज्ञेषु यत्फलम्   \nसर्वदानेषु यत्पुण्यं ग्रामदानेन तल्लभेत्  ११२   \nसूर्यकोटिप्रतीकाशैः दिव्यस्त्रीभिरलङ्कृतैः   \nसंयुक्तं कोटिशोनेकैः सर्वकाम समन्वितैः  ११३   \nविमानैर्ग्रामदानेन त्रिसप्तकुल संयुतः   \nयथेष्टमैश्वरे लोके क्रीडते कालमक्षयम्  ११४   \nपुण्यं नगरदानस्य ग्रामदाच्छताधिकम्   \nदेशदानेन चानन्त्यं न शक्यं परिकीर्तितम्  ११५   \nरत्नान्नपानगोत्वाद्यं सर्वं भूमौ प्रजायते   \nतस्माद्भूमि प्रदानेन नरो भवति सर्वदः  ११६   \nयोऽन्यदत्तां स्वदत्तां वा भूमि हरति मानवः   \nप्रपाच्यतेऽक्षयं कालं नरकेषु यथाक्रमम्  ११७   \nसर्वं वा भूमि हरणाद् हृतमेव न संशयः   \nभूमिहर्ता वसेत्तस्य नरके कालमक्षयम्  ११८   \nदेवस्यानि हरन्तीह नरा नरकनिर्भयाः   \nब्रह्मस्वानि च यो मोहात्पच्यन्ते नरकेषु ते  ११९   \nदेवब्रह्मस्वपुष्टानि वाहनानि महीपतेः   \nयुद्धकाले विशीर्यन्ते सैकताः सेतवो यथा  १२०   \nयत्प्रदानाद्वसेत्स्वर्गे यावत्कालस्य सङ्ख्यया   \nतस्माच्छतगुणं कालं तद्धर्ता नरके वसेत्  १२१   \nविंशत्यष्टौ च याः कोट्यो नरकाणां सुदारुणाः   \nक्रमेण तासु पच्यन्ते देव-ब्रह्मस्वहारिणः  १२२   \nकल्पान्ते च समुत्तीर्णा वृक्षकीटादि योनिषु   \nभ्रमन्ति सुचिरं कालं क्षुत्पिपासादि पीडिताः  १२३   \nकेनचिच्छिवभक्तेन शिवार्चायतनादिषु   \nउपयुक्ता भवन्तीह यावत्तावच्च पादपाः  १२४   \nततो निर्धूत पापास्ते मानवाः शिव तेजसा   \nशिवं प्रयान्ति सन्त्यज्य शरीरं यातनात्मकम्  १२५   \nइति शिवधर्मपुराणे गवादि दानमाहात्म्य नामः अष्टमोऽध्यायः"
  }
]
[
  {
    "text": "लिङ्गमूर्तेर्महेशस्य शिवस्य परमेष्ठिनः   \nस्नानकाले प्रकुर्वीत जयशब्दादि मङ्गलम्  १   \nत्रिशूलवज्रशङ्खाब्जश्रीवत्सस्वस्तिकादिभिः   \nहेमरूप्यादि पात्रेषु कल्पितैर्गोमयादिभिः  २   \nनानावर्णश्च कुसुमैरक्षितैस्तिलतण्डुलैः   \nसिद्धार्थदधिसम्मिश्रैः यथाशोभं च पूरितैः  ३   \nउच्चैर्यष्टिप्रदीपाद्यैः चूताश्वत्थादिपल्लवैः   \nओषधीभिश्च मेध्याभिः सर्वबीजैर्यवाङ्कुरैः  ४   \nअष्टम्यादिषु सर्वेषु दिवेषूत्सवेषु च   \nपर्वकालेषु सर्वेषु पुण्यपौर्णादि पर्वणि  ५   \nशङ्खभेर्यादि निर्घोषैः महद्भिर्गेय संयुतैः   \nकुर्यान्नीराजनं लिङ्गे शिवमुद्दिश्य मङ्गलैः  ६   \nयावत्पर्वाणि विधिवत्कुर्यान्नीराजनं शिवे   \nतावद्वर्षसहस्राणि रुद्रलोके महीयते  ७   \nस्नानकाले त्रिसन्ध्यं च यः कुर्याद्गेयवादनम्   \nनृत्तं वा मुखवाद्यं वा तस्य पुण्यफलं शृणु  ८   \nयावन्त्यहानि कुरुते गेयनृत्तादि वादनम्   \nतावद्वर्षसहस्राणि शिवलोके महीयते  ९   \nकपिला पञ्चगव्येन कुशवारियुतेन च   \nस्नापयेन्मन्त्रपूतेन ब्रह्मस्नानं हि तत्स्मृतम्  १०   \nएकाहमपि यो लिङ्गे ब्रह्मस्नानं समाचरेत्   \nस विधूयाशु पापानि रुद्रलोके महीयते  ११   \nकपिला पञ्चगव्येन दधिक्षीरघृतेन च   \nस्नानं शतगुणं ज्ञेयं इतरस्मान्न संशयः  १२   \nदेवाकार्यं समुद्दिश्य देहशुध्यर्थमेव च   \nकपिलामाहरेद्विद्वान् मुनिदेवादि वन्दिताम्  १३   \nकपिलां यः पिबेच्छूद्रः शिवकार्यार्थ निर्मिताम्   \nस पच्यते महाघोरे सुचिरं नरकार्णवे  १४   \nवर्षकोटिसहस्रेषु यत्पापं समुपार्जितम्   \nघृताभ्यङ्गेन लिङ्गस्य दहेत्सर्वं न संशयः  १५   \nकल्पकोटिसहस्रेषु यत्पापं समुपरार्जितम्   \nघृताभ्यङ्गेन लिङ्गस्य दहत्यग्निरिवेन्धनम्  १६   \nकृष्णाष्टम्यां घृतस्नानं कृत्वा लिङ्गे सकृन्नरः   \nकुलैकविंशमुद्धृत्य शिवलोके महीयते  १७   \nअयुतं योगवान्दद्यात् दोग्ध्रीणां वेदपारगे   \nवस्त्रादि हेमयुक्तानां घृतस्नानेन तत्फलम्  १८   \nसदाढकेन पयसा योउ लिङ्ग स्नापयेन्नरः   \nराजतेन विमानेन सोमलोके महीयते  १९   \nस्नाप्य दध्ना सकृल्लिङ्गं विष्णुलोके महीयते   \nमधुना स्नापयित्वा तु वह्निलोकं स गच्छति  २०   \nस्नापयेत्तिलतैलेन हस्तयन्त्रोद्भवेन च   \nश्वेतपीतकपिष्टैर्वा वायुलोके महीयते  २१   \nस्नानमिक्षुरसेनापि यो लिङ्गं सकृदाचरेत्   \nलभेद्वैद्याधरं लोकं सर्वकाम समन्वितम्  २२   \nफलोदकेन यो लिङ्गं भक्त्या संस्नापयेन्नरः   \nउत्सृज्य पालकलिलं पितृलोके महीयते  २३   \nसितेन भस्मना स्नाप्य सकृल्लिङ्गं प्रमोदते   \nचन्द्रांशु निर्मलः श्रीमान् शिववत्सोममण्डले २४   \nवस्त्रपूतेन तोयेन यो लिङ्गं स्नापयेन्नरः   \nसर्वकाम सुतृप्तात्मा वारुणं लोकमाप्नुयात्  २५   \nकुशोदकेन यो लिङ्गं भक्त्या स्नापयते सकृत्   \nकाञ्चनेन विमानेन ब्रह्मलोक महीयते  २६   \nगन्धचन्दन तोयेन स्नापयेत्सकृदीश्वरम्   \nगन्धर्वलोकमाप्नोति गन्धर्वैश्च स पूज्यते  २७   \nपुष्पोदकेन सावित्र्यं कौबेरं हेमवारिणा   \nरत्नोदकेन माहेन्द्रं लोकं प्राप्य स मोदते  २८   \nपाटलोत्पल पद्मानि करवीराणि सर्वदा   \nस्नान तोयेषु योज्यानि स्थिराणि सुरभीणि च  २९   \nएषामेकतमं स्नानं यः कुर्याद्भक्तितः शिवे   \nविधूय पापकलिलं शिवलोके महीयते  ३०   \nकर्पूरागरुतोयेन यो लिङ्गं स्नापयेत्सकृतम्   \nसर्वपाप विनिर्मुक्तः शिवलोके महीयते  ३१   \nमन्त्राष्टशतजप्तेन विमलेनाम्भसा शिवम्   \nस्नापयित्वा सकृद्भक्त्या शिवलोके महीयते  ३२   \nपितृमुद्दिश्य यो लिङ्गं स्नापयेच्छीत वारिणा   \nतृप्ताः स्वर्गं प्रयास्यन्ति पितरो नरकादपि  ३३   \nलिङ्गं शीताम्बुना स्नाप्य धारोष्णपयस ततः   \nस्नाप्य पश्चाद्धृतेनापि कृतमेकं विशिष्यते  ३४   \nएतत्स्नानत्रयं कृत्वा पूजयित्वा च भक्तितः   \nअश्वमेध सहस्रस्य फलं प्राप्नोति मानवः  ३५   \nमृत्कुम्भात्ताम्रकुम्भेन स्नानं शतगुणोत्तरम्   \nरौप्यं लक्षोत्तरं पुण्यं हैमैः कोट्यधिकं भवेत्  ३६   \nलिङ्गस्य दर्शनं पुण्यं दर्शनात्स्पर्शनं शुभम्   \nस्पर्शनादर्चनं श्रेष्ठं घृतस्नान मतः परम्  ३७   \nइहामुत्रकृतं पापं घृतस्नानेन देहिनाम्   \nक्षमते शङ्करो यस्मात् तस्मात्स्नानं समाचरेत्  ३८   \nदशापराधं तोयेन क्षीरेण तु शतं तथा   \nसहस्रं क्षमते दध्ना घृतेनाप्युतं शिवः  ३९   \nनैरन्तर्येण यो मासं घृतस्नानं समाचरेत्   \nएकविंशत्कुलोपेतः क्रीडते दिवि रुद्रवत्  ४०   \nजलस्नानं पलशतं अभ्यङ्गः पञ्चविंशतिः   \nपलानां द्वेसहस्रे तु महास्नानं तु भक्तितः  ४१   \nघृताभ्यङ्गे घृतस्नाने यत्नालिङ्गं विरूक्षयेत्   \nयवगोधूमजैश्चूर्णैः तोषयेद्गन्धयोजितैः  ४२   \nसुखाष्णेनाम्भसा चापि स्नापयेत्तदनन्तरम्   \nघर्षयेद्बिल्वपत्रैश्च तव पीठं च शोधयेत्  ४३   \nदशकोटिसहस्राणि यद्दत्वा लभते फलम्   \nतत्फलं लभते मर्त्यो लिङ्गस्योद्वर्तने कृते  ४४   \nअर्घ्यं पुष्पजलोपेतं यः शिवाय निवेदयेत्   \nस पूज्यः सर्वलोकेषु शिववन्मोदते चिरम्  ४५   \nगन्धोदकेन सम्मिश्रं उदकार्घ्यं दशोत्तरम्   \nपञ्चगव्यसमायुक्तं अर्घ्यं शतगुणं भवेत्  ४६   \nअर्घ्यमष्टाङ्गमापूर्य लिङ्गमूर्ध्नि निवेदयेत्   \nदशवर्षसहस्राणि रुद्रलोके महीयते  ४७   \nआपः क्षीरं कुशाग्राणि दध्याज्यं च सतण्डुलम्   \nतिलसिद्धार्थकैश्चैवं अर्घ्योऽष्टाङ्गः प्रकीर्तितः  ४८   \nदारुवेण्वर्घ्य पात्रेण यद्दत्वा लभते फलम्   \nतस्माच्छतगुणं पुण्यं मृत्पात्रेण प्रकीर्तितम्  ४९   \nताम्रपात्रेऽर्घ्यदानेन पुण्यं शतगुणोत्तरम्   \nपलाशपद्मपात्राणां ताम्रपात्रे समं भवेत्  ५०   \nरौप्यपात्रेण विज्ञेयं अर्घ्यं लक्षगुणोत्तरम्   \nसुवर्णपात्र विन्यस्तं अर्घ्यं कोटिगुणोत्तरम्  ५१   \nरौप्यपात्रप्रदानेन यत्फलं वेदपारगे   \nतस्माच्छतगुणं पुण्यं शिवमृत्पात्र दानतः  ५२   \nहेमपात्राणि यद्दत्वा पुण्यं स्याद्वेदपारगे   \nताम्रपात्रप्रदानेन तस्माच्छतगुणं शिवे  ५३   \nफलं कोटिं सुवर्णस्य यो दद्याद्वेदपारगे   \nशिवाय रौप्यपात्रेण तस्य पुण्यं ततोऽधिकम्  ५४   \nहेमपात्रं तु यो भक्त्या शिवाय विनिवेदयेत्   \nन तस्य शक्यते वक्तुं पुण्यानन्त्यं विशेषतः  ५५   \nतुल्यमेव फलं प्रोक्तं शिवे चाढ्य दरिद्रयोः   \nतयोरप्यधिकं तस्य यः शिवे भावनाधिकः  ५६   \nविभवे सति यो मोहान् न कुर्याद्विधिविस्तरम्   \nनैव तत्फलमाप्नोति प्रलोभाक्रान्तमानसः  ५७   \nतावत्पत्रैः फलैः पुष्पैः तोयाद्यैश्चैव यत्कृतम्   \nतदनन्तफलं ज्ञेयं भक्तिरेवात्र कारणम्  ५८   \nलिङ्गस्यालेपनं कुर्याद् दिव्यगन्धैः सुगन्धिभिः   \nवर्षकोटिशतं दिव्यं रुद्रलोके महीयते  ५९   \nसुगन्धानुलेपनात्पुण्यं द्विगुणं चन्दनस्य तु   \nचन्दनादगरु ज्ञेयं पुण्यमष्टगुणाधिकम्  ६०   \nकृष्णागरोर्विशेषेण द्विगुणं फलमिष्यते   \nतस्माच्छतगुणं पुण्यं कुङ्कुमस्य विधीयते  ६१   \nचन्दनागरुकर्पूरैः कृष्णपिष्टैः सङ्कुकुमैः   \nलिङ्गपर्याप्त मालिप्य कल्पकोटिं वसेद्दिवि  ६२   \nसंवीज्य तालवृन्तेन लिङ्गं गन्धैः प्रलेपितम्   \nवर्षकोटिसहस्राणि वायुलोके महीयते  ६३   \nभक्त्या निवेद्य रुद्राय तालवृन्तं सुशोभितम्   \nदशवर्षसहस्राणि रुद्रलोके महीयते  ६४   \nमयूरव्यजनं दत्वा शिवायातीव शोभनम्   \nवर्षकोटिशतं पुण्यं रुद्रलोके महीयते  ६५   \nशिवाय चामर दत्वा मणिदण्डविभूषितम्   \nहेमरौप्यादिदण्डं वा तस्य पुण्यफलं शृणु  ६६   \nचामरासक्तहस्ताग्र दिव्यस्त्रीपरिवारितः   \nहेमरौप्यविमानस्थः चिरं शिवपुरे वसेत्  ६७   \nइत्यर्चना प्रकाराद्यैः अनुपुण्यसञ्चयः   \nपुष्पैः कतिविधैः पूजा कर्तव्या कथयस्व मे  ६८   \nपुष्पैरारण्य सम्भूतैः पत्रैर्वा गिरिसम्भवैः   \nअपर्युषित निच्छद्रैः प्रोक्षितैर्जन्तु वर्जितैः   ६९   \nआत्मारामोद्भवैर्वाऽपि पुष्पैः सम्पूजयेच्छिवम्   \nपुष्पजातिविशेषेण भवेत्पुण्यं ततोऽधिकम्  ७०   \nतपःशील गुणोपेते पात्रे वेदपारगे   \nदत्वा सुवर्णमयुतं तत्फलं कुसुमे शुभे  ७१   \nअर्कस्य पुष्पे चैकस्मिन् शिवाय विनिवेदिते   \nदशदत्वा सुवर्णानि यत्फलं तदवाप्नुयात्  ७२   \nश्वेतार्कस्य विशेषेण द्विगुणं फलमिष्यते   \nएवं पुष्पविशेषेण फलं तस्य ततोऽधिकम्  ७३   \nपुष्पजाति विशेषेण यथा स्यात्तन्निबोधत   \nअर्कपुष्प सहस्रेभ्यः करवीरं विशिष्यते  ७४   \nकरवीर सहस्रेभ्यो बिल्वपत्रं विशिष्यते   \nबिल्वपत्र सहस्रेभ्यो बकपुष्पं विशिष्यते  ७५   \nबकपुष्प सहस्राणां एकं धूर्धूरकं परम्   \nधूर्धूरक सहस्रेभ्यो बृहत्पुष्पं विशिष्यते  ७६   \nअपामार्ग सहस्रेभ्यो कुशपुष्पं विशिष्यते   \nकुशपुष्प सहस्रेभ्यः शमीपुष्पं विशिष्यते  ७७   \nनीलोत्पल सहस्रेण यो मालां सम्प्रयच्छति   \nशिवाय विधिवद्भक्त्या तस्य पुण्यफलं शृणु  ७८   \nकल्पकोटि सहस्राणि कल्पकोटिशतानि च   \nवसेच्छिवपुरे श्रीमान् शिवतुल्य पराक्रमः  ७९   \nशेषाणां पुष्पजातीनां यत्फलं परिकीर्तितम्   \nतत्फलस्यानुसारेण शिवलोके महीयते  ८०   \nशमीपुष्पं बृहत्याश्च कुसुमं तुल्यमेव च   \nकरवीर समाज्ञेया जाती विजयपाटलाः  ८१   \nश्वेतमन्दारकुसुमं सितपद्मसमं भवेत्   \nनागचम्पकपुन्नागा धूर्धूरक समाः स्मृताः  ८२   \nकेतकी माधवी चैव कुन्दयूथीमदन्तिका   \nशिरीषसज्जबन्धूक कुसुमानि विवर्जयेत्  ८३   \nआल्मली कुसुमं पत्र करञ्जे तु तरुद्भवम्   \nवैभीतकानि पत्राणि तत्पुष्पाणि च वर्जयेत्  ८४   \nनिर्गन्धान्युग्रगन्धानि यानि तानि विवर्जयेत्   \nगन्धवन्त्यपवित्राणि यानि तानि विवर्जयेत्  ८५   \nगन्धहीनमपि ग्राह्यं पवित्रं यत्कुशादिकम्   \nसात्विकं तच्च कुसुमं अपवित्रं तु तामसम्  ८६   \nकनकनि कदम्बानि रात्रौ देयानि शङ्करे   \nदिवा शेषाणि पुष्पाणि दिवा रात्रौ च मल्लिकाः  ८७   \nप्रहरं तिष्ठते जातिः करवीरमहर्निशम्   \nकोटकेशोपविद्धानि शीतर्णपर्युषितानि च  ८८   \nस्वयं पतितपुष्पाणि त्यजेदुपहतानि च   \nमुकुलैर्नार्चयेद्देवं अर्चिते सति कुड्मले  ८९   \nअपक्वं यातयामं च शिवाय न निवेदयेत्   \nलवणानामसङ्ख्यानां राशिस्तेन धृतेन यत्  ९०   \nफलं क्वथित विद्धं च यत्नात्पक्वमपि त्यजेत्   \nअलाभेन तु पुष्पाणां पत्राण्यपि निवेदयेत्  ९१   \nपत्राणामप्य लाभे तु फलान्यपि निवेदयेत्   \nफलानामप्यलाभे तु तृणगुल्मौषधैरपि  ९२   \nओषधानामलाभे तु मानसं परमं शुभम्   \nप्रत्येकमुक्तपुष्पेषु दशसाहस्रिकं फलम्  ९३   \nस्रग्विबन्धेषु तेष्वेव द्विगुणं फलमिष्यते   \nसुगन्धैर्मुक्त पुष्पैर्थः सम्यग्लिङ्गं  प्रपूजयेत्  ९४   \nमालाभिर्वासु घटितैः अनन्तं फलमाप्नुयात्   \nबिल्वपत्रैरखण्डैश्च सकृल्लिङ्गं प्रपूजयेत्  ९५   \nसर्वपाप विनिर्मुक्तः शिवलोके महीयते   \nधूर्धरकैश्च यो लिङ्गं सकृत्पूजयते नरः  ९६   \nस गोलक्ष प्रदानस्य शिवं प्राप्य फलं लभेत्   \nबृहतीकुसुमैर्भक्त्या यो लिङ्गं सकृदर्चयेत्  ९७   \nगवामयुत दानस्य फलं प्राप्य शिवं व्रजेत्   \nअपामार्गस्य पत्रैश्च यो लिङ्गं सकृदर्चयेत्  ९८   \nस गवां कोटिदानस्य फलं प्राप्य शिवं व्रजेत्   \nमल्लिकोत्पलनिर्गुण्डी जाति पुन्नाग चम्पकाः  ९९   \nअशोकश्वेतमन्दार कर्णिकारबकानि च   \nकरवीरार्कमन्दारशमीतगरकेसरम्  १००   \nकुशापामार्गकुमुद कदम्बद्रोणकानि च   \nनन्द्यावर्तकशम्याक तिलकं नवमालिका  १०१   \nकरञ्जनागदन्तीश्च वैभीतकपत्रजादिभिः   \nसौगन्धिक सनागैश्च सिन्धुश्रीफलकार्जुनैः  १०२   \nएकपत्रारविन्दाग्रा विष्णुक्रान्तिदलोत्पलैः   \nदुर्वारैः पारिभद्रैश्च ब्रह्मवृक्ष प्रसूनकैः  १०३   \nआमिलात कुसूमैश्च चूतजम्बक पल्लवैः   \nदूर्वाग्रैः श्वेतदूर्वैश्च तालपुष्पैर्विशेषतः  १०४   \nतुलसीकुरवांकोल नागैर्बकुल सौरभैः   \nपुष्पैरेतैर्यथालाभं यो नरः पूजयेच्छिवम्  १०५   \nस च यत्फलमाप्नोति तदेकाग्रमनाः शृणुः   \nकोटिसूर्यप्रतीकाशैः विमानैः सार्वकामिकैः  १०६   \nपुष्पमालापरिक्षिप्तैः गीतवादित्रनादितैः   \nतन्त्रीमधुरवाद्यैश्च स्वच्छन्दगमनालसैः  १०७   \nरुद्रकन्यासमाकीर्णैः देवदानव किन्नरैः   \nदोधूयमानश्चमरैः स्तूयमानः सुरासुरैः  १०८   \nगच्छेच्छिवपुरं दिव्यं यत्र वा रुचितं भवेत्   \nयैस्तैर्वापीहकुसुमैः जलजैः स्थलजैः शिवम्  १०९   \nसम्पूज्य प्रोक्षितैर्भक्त्या शिवलोके महीयते   \nशिवस्योपरि यः कुर्यात् सुघनं पुष्पमण्डपम्  ११०   \nशोभितं पुष्पमालाद्यैः आपीठान्तं प्रलम्बिभिः   \nअत्याश्चर्यैर्महायानैः दिव्यपुष्पोपशोभितैः  १११   \nसर्वैः परिवृतः श्रीमान् गच्छेच्छिवपुरं सुखी   \nस पुष्पक विमानानां सहस्रैः परिवारितः  ११२   \nदिव्यस्त्री सुखसम्भोग क्रीडारति समन्वितः   \nअक्षयं मोदते कालं अतिरस्कृतशासनः  ११३   \nशिवादि सर्वलोकेषु यत्रेष्टं तत्र याति सः   \nपूजासु भक्तिविश्वास रचितादिषु सर्वदा  ११४   \nफलमेवं समासेन ज्ञेयं वित्तानुसारतः   \nमालाभिवेष्टयेद्वेदीं लिङ्गं सम्पूजयेन्नरः  ११५   \nशिवो देव्या च पुत्रेण मोदते पूजयानया   \nलिङ्गवेदी भवेद्देवी लिङ्गं साक्षान्महेश्वरः  ११६   \nतयोः सम्पूजनाद्भक्त्या देवी देवश्च पूजितौः   \nस्वयमुत्पाद्य पुष्पाणि यः शिवं पूजयेत्सदा  ११७   \nतानि साक्षात्प्रगृह्णाति तद्भक्त्या सततं शिवः   \nयः कुर्याच्च शिवारामं आम्र बिल्वादि शोभितम्  ११८   \nजाती विजयराजार्क करवीराब्जकुब्जकैः   \nपुन्नागनागबकुलैः अशोकोत्पल चम्पकैः  ११९   \nकदलीहेमयूथाद्यैः तस्य पुण्यफलं शृणु   \nयावत्पत्रकुसुमं बीजमूल फलानि च  १२०   \nतावद्वर्ष सहस्राणि रुद्रलोके महीयते   \nलाक्षां प्रामाण्य निर्मुक्त सूपं दद्यात्सकृच्छिवे  १२१   \nचतुर्वेदिगृहे जन्म प्राप्नोति सततं सुखी   \nकृष्णागरु सकर्पूरं धूपं दद्यान्महेश्वरे  १२२   \nनैरन्तर्यैण मासार्धं तस्य पुण्यफलं शृणु   \nकल्पकोटिसहस्राणि कल्पकोटिशतानि च  १२३   \nभुक्त्वा शिवपुरे भोगांस्तस्याप्यन्ते महीपतिः   \nगुग्गुलुं घृतसंयुक्तं साक्षाद्गृह्णाति शङ्करः  १२४   \nमासार्धं मात्रधूपदानेन शिवलोके महीयते   \nशिव कृष्णचतुर्दश्यां यः साज्यं गुग्गुलुं दहेत्  १२५   \nअपराधसहस्रं तद् इहामुत्र कृतं क्षमेत्   \nदेवदारु नमेरुं च सर्शश्रीवासकुन्दुरुम्  १२६   \nश्रीफलं चाऽऽज्यसम्मिश्रं दत्वाऽऽप्नोति परां श्रियम्   \nएभ्यः सुगन्धिकर्पूरं षट्सहस्रगुणोत्तरम्  १२७   \nअगरुं दशसाहस्रं द्विगुणं चासितागरुम्   \nगुग्गुलं दशसाहस्रं सघृतं द्विगुणं भवेत्  १२८   \nप्रियश्च गुग्गुलुर्नित्यं आज्ययुक्तो विशेषतः   \nद्वे साहस्रे फलानां तु महिषाक्षस्य गुग्गुलोः  १२९   \nदग्ध्वाज्येन तु सम्मिश्रं शिवतुल्यः प्रजायते   \nअगरुं घृत संयुक्तं अनन्ताश्च फलानि च  १३०   \nअग्निष्टोमस्य यज्ञस्य फलमाप्नोति मानवः   \nशोधयेत्पापसंयुक्तं पुरुषं नात्र संशयः  १३१   \nकृष्णागरूद्भवो धूपः तुषास्तुरिव काञ्चनम्   \nयोऽन्तः शिवगृहं भक्त्या सुगन्धेन प्रलेपयेत्  १३२   \nकवाटद्वारकुड्यान्तं तिर्यगूर्ध्वं सवेदिकम्   \nश्वासयेत्पुष्पमालाभिः धूपैश्चापि सुगन्धिभिः  १३३   \nयः कुर्यात्सकृदप्येवं पु्ण्यं तस्यावधारय   \nसर्वकामैश्च सम्पूर्णो महायानैः सहस्रशः  १३४   \nआपुरायं दिशः सर्वाः आमोदैश्च सुगन्धिभिः   \nकल्पकोटिशतं दिव्यं रुद्रलोके महीयते  १३५   \nतस्यान्ते धर्मशेषेण त्रैलोक्याधिपतिर्भवेत्   \nऋतावृत्तौ च यः कुर्याद्दिव्यगन्धैः शिवालयम्  १३६   \nस समस्त कुलोपेतः शिवलोके महीयते   \nत्रिवृच्छत्सुपीतं वा पट्टसूत्रादि निर्मितम्  १३७   \nदत्वोपवीतं रुद्राय भवेद्वेदान्तगोचरः   \nवासांसि सुविचित्राणि सारवन्ति मृदूनि च  १३८   \nधूपितानि शिव दद्याद् विकेशानि नवानि च   \nयावत्तद्वस्त्रतन्तूनां परिमाणं समन्ततः  १३९   \nतावद्युगसहस्राणि रुद्रलोके महीयते     \nतुटिमात्रं तु यो दद्याद् हेम लिङ्गस्य मूर्धनि  १४०   \nइन्द्रस्यार्धासमे तावद् यावदिन्द्राश्चतुर्दशः   \nएवं वित्तानुसारेण फलं ज्ञेयं समासतः  १४१   \nसर्वेषां मणिपट्टानां मुकुटादेर्विशेषतः   \nयोर्कपत्रपुटं पूर्णं मधुपर्कं सुमन्त्रितम्  १४२   \nनिवेदयेत शर्वाय सोऽश्वमेधफलं लभेत्   \nशालिनां तण्डुलं प्रस्थं कुर्यादन्नं सुसंस्कृतम्  १४३   \nशिवाय तच्चरुं दद्यात् चतुर्दश्यां विशेषतः   \nहारिद्रं कृसरं शुक्लं पायसं वा चरुंस्तथा  १४४   \nगुडखण्डाज्य सम्मिश्रं नैवेद्यं परिकल्पयेत्   \nयावन्तस्तण्डुलास्तमिन्नैवेद्ये परिसंख्यया  १४५   \nतावद्वर्षसहस्राणि रुद्रलोके महीयते   \nगुडखण्डघृतानां च भक्ष्याणां च निवेदने  १४६   \nघृतेन पाचितानां तु पुण्यं शतगुणं भवेत्   \nमज्जिका पानकानां तु भक्ष्यार्थं फलमिष्यते  १४७   \nतदर्धं सलिलस्यापि वासितस्य निवेदने   \nमातुलुङ्गफलादीनि पक्वानि च निवेदयेत्  १४८   \nशिवाय तत्फलं तस्य भक्ष्याणां यन्निवेदने   \nपञ्च सौगन्धिकोपेतं ताम्बूलं च निवेदयेत्  १४९   \nशिवाय गुरवे चैव तस्य पुण्यफलं शृणु   \nसुगन्धदेहस्तेजस्वी सर्वावयव सुन्दरः  १५०   \nवर्षकोटिशतं दिव्यं शिवलोके महीयते   \nघृतदीपप्रदानेन शिवाय शतयोजनम्  १५१   \nलङ्घयित्वा ततो याति विमानैः सूर्य सप्रभैः   \nगच्छेच्छिवपुरं दिव्यं यावदाभूतविप्लवम्  १५२   \nतस्यान्ते स महीपालो ब्राह्मणो वाऽभिजायते   \nयः कुर्यात्कार्तिकमासे शोभनां दीपमालिकाम्  १५३   \nघृतेनैव चतुर्दश्यां पौर्णमास्यां तथापि वा   \nसूर्यकोटि प्रतीकाशैः तेजोभिर्भासयेद्दिशः  १५४   \nतेजोराशिर्विमानस्थः कुलमुद्धृत्य सर्वशः   \nयावत्प्रदीप संख्यानं घृतेनापूर्य बोधितम्  १५५   \nतावद्युगसहस्राणि रुद्रलोके महीयते   \nदीपवृक्षं समुद्धृत्य लोहमुच्चं शिवालये  १५६   \nपूर्वस्माद्द्विगुणं पुण्यं लभते नात्र संशयः   \nकापिलेन घृतेनैव सूक्ष्मतन्तु कृतेन च  १५७   \nसकृद्दीपं शिवे दद्यात् तस्य पुण्यफलं शृणु   \nसूर्यकोटि प्रतीकाशैः विमानैः सार्वकामिकैः  १५८   \nगच्छेत्सोऽपि शिवं लोकं यावदाभूत सम्प्लवम्   \nतस्यां परिवारितोरग दिव्य देह समन्वितः  १५९   \nज्ञानयोगं समासाद्यं तत्रैव स विमुच्यते   \nशिरसा धारयेद्दीपं सर्वरात्रं शिवाग्रतः  १६०   \nललाटे वाऽथ हस्ताभ्यां उद्युक्तश्च तथोरसि   \nसूर्यायुत प्रतीकाशैः विमानैः सार्वकामिकैः  १६१   \nकल्पायुतशतं दिव्यं रुद्रलोके महीयते   \nशिवस्य पुरतो दद्याद्दर्पणं चारु निर्मलम्  १६२   \nपर्यन्तं शोभितं कृत्वा श्वेतमाल्यैः सचन्दनैः   \nचन्द्रांशुनिर्मलः श्रीमान् सुभगः कामरूपधृक्  १६३   \nकल्पायुतसहस्राणि रुद्रलोके महीयते   \nकृत्वा प्रदक्षिणं भक्त्या शिवस्याऽऽयतनं नरः  १६४   \nअश्वमेधसहस्रस्य लभते फलमुत्तमम्   \nनमस्कारः स्मृतो यज्ञः सर्वयज्ञोत्तमः शिवे  १६५   \nनमस्कृता महादेवं अश्वमेधफलं लभेत्   \nप्रणम्य दण्डवद्भूमौ नमस्कारेण योर्चयेत्  १६६   \nस यां गतिमवाप्नोति न तां यज्ञशतैरपि   \nसर्वयजोपवासेषु सर्वतीर्थेषु यत्फलम्  १६७   \nस्तुतिजप्योपहारेण शिवे तत्फलमाप्नुयात्   \nश्वेतं महाध्वजं दद्यात्कृत्वा वै पञ्चरङ्गिकम्  १६८   \nकिङ्किणीरवकोपेतं मयूरच्छत्रभूषितम्   \nस सितेन विमानेन सर्वेषां चोपरिस्थितः १६९   \nमन्वन्तरसहस्रं तु मोदते दिवि रुद्रवत्   \nध्वजमालाकुलं कुर्यात् प्राकारालय मध्यतः  १७०   \nमहाध्वजाष्टकं वापि दिग्विदिक्षु निवेदयेत्   \nस विमानसहस्रेण दिव्याश्वपरिशोभिना  १७१   \nकल्पायुतसहस्राग्रं मोदते दिवि रुद्रवत्   \nशरच्चन्द्रांशु विमलं मुक्तामालोपशोभितम्  १७२   \nमणिदण्डमवच्छत्रं दद्यात्काञ्चन निर्मितम्   \nसच्छत्रैश्च विचित्रैश्च धार्यमाणैश्च शोभितम्  १७३   \nविमानैः सर्वसम्भोगैः चिरं शिवपुरं व्रजेत्   \nये निश्चिता नराः सम्यक् पूजयन्ति महेश्वरम्  १७४   \nतेषां ददाति विश्वेशो देवो मुक्तिं सुदुर्लभाम्   \nयदि चेद्राज्यमाकाङ्क्षेद् देही काल विपर्ययात्  १७५   \nभुङ्क्ते समुद्रपर्यन्तां एकच्छत्रां वसुन्धराम्   \nयः शृङ्खलासमायुक्तां महाघण्टां महास्वनाम्  १७६   \nकांस्यलोहमयीं वापि बन्धयेद्यो शिवालये   \nघण्टाकर्णगणः श्रीमान् शिवस्यातीव वल्लभः  १७७   \nशिवतुल्यबलो भूत्वा शिवलोके महीयते   \nभेरी-मृदङ्ग-मुरव-तिमिलो-पटहादिकम्  १७८   \nवंश-कांस्यादिवादित्रं यः शिवाय निवेदयेत्   \nस विमानैर्महाभोगैः वंश-वीणाकृतस्वनैः  १७९   \nयुगायुतशतं दिव्यं शिवलोके महीयते    \nस्त्रीणां सङ्गीतदानेन सनाट्येन विशेषतः  १८०   \nयथेष्टमैश्वरे लोके मोदते कालमक्षयम्   \nमहास्वनं तु योदद्याच्छङ्खयुग्मं शिवाय तु  १८१   \nयुगकोटिशतं दिव्यं रुद्रलोके महीयते   \nवितानं सितपद्माभं मध्ये कमलभूषितम्  १८२   \nविचित्रमेकवर्णं वा नानावर्णोपशोभितम्   \nकिङ्किणीरवकोपेतं कन्दुकैश्चोपशोभितम्  १८३   \nलम्बकैर्मुक्तादामैश्च घण्टाचामर भूषितम्   \nशिवस्योपरि यो दद्यात् पुरतो वाऽपि कल्पयेत्  १८४   \nरुद्रवत्सर्वलोकेषु युगकोटिं च मोदते   \nशिवस्योपरि यो दद्यात् सर्वरत्नोपशोभितम्  १८५   \nमण्डनं मौक्तिकं श्रीमान् तस्य पुण्यफलं शृणु   \nकोटिकोटि विमानैश्च सर्वकाम समन्वितः  १८६   \nआभूत सम्प्लवं यावत्तावच्छिवपुरे वसेत्   \nशिवस्याऽऽयतने कुर्याद् वस्त्रपूजां सुशोभनम्  १८७   \nदुकूलपट्टदेवाङ्गैः वस्त्रैरन्यैश्च शोभनेः   \nवस्त्रादिपट्टतन्तुनां भवेत् संख्या तु यावति  १८८   \nतावद्युग सहस्राणि रुद्रलोके महीयते   \nशिवभक्त्या जगत्सर्वं वृष्टिसारेण सार्यते  १८९   \nयत्सन्धार्य जगत्पुण्यं अग्निकार्येण तद्भवेत्   \nजगतो धारणं कुर्याद् अग्निकार्ये विशेषतः  १९०   \nयः कुर्यादिष्टकागारं रुद्राग्रेरति शोभनम्   \nसकृत्तत्राग्नि कार्येण रुद्र सायुज्यमाप्नुयात्  १९१   \nशिवाग्नि कार्यं यः कृत्वा कुर्यात्त्र्यायुषमात्मनः   \nदशभिर्मुच्यते पापैः सितेन शिवभावना  १९२   \nकृत्वा शिवालये य प्रान्ते दशमण्डलकानि तु   \nसर्वपाकाग्न संयुक्तः तेषु नित्यं बलिं हरेत्  १९३   \nअर्घ्यं पुष्पजलोपेतं ताम्रपात्रे प्रकल्पयेत्   \nरुद्रमातृगणादीनां देवतानां च सर्वतः  १९४   \nयः कुर्यात्सकृदप्येवं दशदिक्षु बलिक्रियाम्   \nदशवर्षसहस्राणि रुद्रलोके महीयते  १९५   \nरौद्रं संध्याबलिं कृत्वा नित्यं पर्वसु वा निशि   \nकल्पायुतशतं साग्रं शिवलोके महीयते  १९६   \nदधिभक्तमयं लिङ्गं हेमपात्रादि संस्थितम्   \nपुष्पधूपार्चितं कृत्वा विमानोपरि शोभितम्  १९७   \nशिरसा धारयन्पात्रं शनैर्गच्छेत्प्रदक्षिणम्   \nशिवायतन पर्यन्तं शङ्खभेर्यादि निस्वनैः  १९८   \nदर्पणैर्ध्वजमालाभिः गेयनृत्तादिभिः सह   \nचित्रचामरधूपाद्यैः यष्टिदीपादिभिस्तथा  १९९   \nतच्छेषं दधिभक्तेन लिङ्गस्य पुरतः स्थितम्   \nपुष्पाक्षतविमिश्रेण पीठे तदुपसंहरेत्  २००   \nएतेन मातरो रुद्रो शिवो वा षण्मुखादयः   \nशान्तिं जुषन्ति सुप्रीता रौद्रेण बलिना सदा  २०१   \nशिवमाख्यापनयनं पूजान्ते भूप्रमार्जनम्   \nएकैकमेव तुल्यं स्यात् चान्द्रायण फलेन तु  २०२   \nशिवमण्डलकं कृत्वा हस्तमात्रं शिवाग्रतः   \nयः कुर्यादक्षतैः पुष्पैः पत्रैर्वाप्यथ केवलैः  २०३   \nसुरूपः सुभगः श्रीमान् तेजस्वी वेदवित्सुखी   \nचतुर्वेदीगृहे जन्म सकृत्कृत्वा लभेन्नरः  २०४   \nएवं स्वस्तिकपद्माद्यैः भूमि शोभा शिवालये   \nकृत्वा वर्णकपिष्टाद्यैः तस्माच्छतगुणं भवेत्  २०५   \nशिवयज्ञोपकरणं दत्वाल्पं यदि वा बहु   \nस च वित्तानुसारेण शिवलोके महीयते  २०६   \nशिवमुद्दिश्य यद्दत्तं सर्वकारणकारणम्   \nतदनन्तफलं दातुर्भवतीति किमद्भुतम्  २०७   \nयद्यदिष्टं विशिष्टं च न्यायेन समुपार्जितम्   \nतच्छिवाय निवेद्यं स्यात् भक्त्यानन्त फलार्थिभिः  २०८   \nकर्मशाठ्येन यः कुर्यात् मूल्येनाऽपि शिवालये   \nसोऽपि शाठ्याद्दिवं याति पापवर्जित कर्मणा  २०९   \nकृत्वाऽऽरामन्नपानादि शिवायतन कर्मसु   \nउपयुक्तानि भूतानि खननोत्पातनेषु च  २१०   \nअकामतोऽपि सर्वाणि चराणि स्थावरानि च   \nदिवं प्रयान्त्यसन्देहं भावात्परमेष्ठिनः  २११   \nलिङ्गहस्तशतं साग्रं शिवक्षेत्रं समन्ततः   \nदेहिनां तत्र मरणं शिवसायुज्यकारणम्  २१२   \nमनुजैः स्थापिते लिङ्गे क्षेत्रमानमिदं स्मृतम्   \nस्वयम्भूते सहस्रं स्याद् आर्षे चैव तदर्धकम्  २१३   \nपतित नरोऽपि यतस्मिन् निवसेत शिवालये   \nस याति परमं स्थानं यस्माच्छिवपुरं महत्  २१४   \nतस्मादावसथं कुर्याच्छिवक्षेत्र समीपतः   \nशिवलिङ्गसमीपस्थं यत्तोयं पुरतः स्थितम्  २१५   \nशिवगङ्गेति तज्ज्ञेयं तत्र स्नात्वा शिवं व्रजेत्   \nयः कुर्याद्दीर्घिकां वाऽपि कूपं वाऽपि शिवालये  २१६   \nत्रिःसप्तकुलमुद्धृत्य शिवलोके महीयते   \nसर्वमन्यत्परित्यज्य शिवैकाहित मानसः  २१७   \nशिवपूजाविधिं कुर्याद्यदिच्छेच्छुभमात्मनः   \nत्वरितं जीवितं याति त्वरितं याति यौवनम्  २१८   \nत्वरितं व्याधिरभ्येति तस्मात्पूज्यः सदाशिवः   \nयावन्नायाति मरणं यावन्नाक्रमतो जरा  २१९   \nयावन्नेन्द्रिय वैकल्यं तावत्पूजय शङ्करम्   \nन शिवार्चनतो ह्यस्ति धर्मोऽन्यो भुवनत्रये  २२०   \nइति विज्ञाय यत्नेन पूजनीयः सदाशिवः   \nये भक्ता देवदेवस्य शिवस्य परमेष्ठिनः  २२१   \nइहलोके सुखं प्राप्य विन्दन्ति परमं पदम्   \nसम्पूज्य पशुभर्तारं विशुद्धेनान्तरात्मना  २२२   \nकृताञ्जलिपुटो भूत्वा इदं स्तोत्रमुदीरयेत्   \nशिवं शिवकरं शान्तं शिवात्मानं शिवोत्तमः  २२३   \nशिवमार्ग प्रणेतारं  प्रणमामि सदाशिवम्   \nशाश्वतं शोभनं शुद्धं स्मरद्दोष प्रमोक्षकम्  २२४   \nविश्वं विश्वेश्वरं देवं शङ्करं प्रणमाम्यहम्   \nसर्वपापहरं नाथं सर्वरोगहरं शुभम्  २२५   \nसर्वबाधाहरं नित्यं नामम्यार्तिहरं परम्   \nआस्थानस्थान संस्थान संस्थितस्थितिभासकम्  २२६   \nशिरस्थानस्थ योगस्थं स्थाणुमीशं नमाम्यहम्   \nईशानं पुरुषं घोरं वामं सद्यं महेश्वरम्  २२७   \nईशानं सर्वभूतानां ईश्वरं प्रणमाम्यहम्   \nईशानं वरदं देवं ईशामनन्त नायकम्  २२८   \nइति पूजाविधिं पुण्यं यः शृणोति सकृन्नरः   \nस मुक्तः सर्वपापेभ्यः शिवलोके महीयते  २२९   \nइति शिवधर्मपुराणे शिवार्चनद्रव्यपुण्यं नामः पञ्चमोऽध्यायः ५"
  }
]
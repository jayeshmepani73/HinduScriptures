[
  {
    "text": "वागीशाद्याः सुमनसः सर्वार्थानामुपक्रमे   \nयं नत्वा कृतकृत्याः स्युस्तं नमामि गजाननम्   \nगुरवे सर्वलोकानां भिषजे भवरोगिणाम्   \nनिधये सर्वविद्यानां दक्षिणामूर्तये नमः   \nसर्वाकारमशेषस्य जगतः सर्वदा शिवम्   \nगोब्राह्मणनृपाणां च शिवं भवतु सर्वदा  १   \nशिवमादौ शिवं मध्ये शिवमन्ते च सर्वदा   \nसर्वेषां शिवभक्तानामनुगानां च नः शिवम्  २   \nश्रीसाम्बसदाशिवपरब्रह्मणे नमः   \nमेरुपृष्ठे सुखासीनं ऋषिसङ्घैस्समावृतम्   \nलोकानुग्राहकं शान्तं सर्वज्ञं नान्दिकेश्वरम्  ३   \nतेषां मध्ये समुत्थाय ऋषिर्ब्रह्मसुतोत्तमः   \nसनत्कुमारः सुतपाः पृच्छति स्म यथाविधि  ४   \nसनत्कुमार उवाच   \nभगवन्सर्वधर्मज्ञ शिवधर्मपरायणम्   \nश्रोतु कामाः परं धर्ममिमे सर्वे समागताः  ५   \nअग्निष्टोमादयो यज्ञाः बहुवित्तत्क्रियान्विताः   \nन शक्यं तैर्यतःकर्तुमल्पवित्तैर्द्विजादिभिः  ६   \nनात्यन्तफलभूयिष्ठां क्लेशायाससमन्विताः   \nसुखोपाधर्मतो ब्रूहि धर्मकामार्थसाधकम्  ७   \nहिताय सर्वमर्त्यानां शिवधर्मं सनातनम्   \nयेन सिद्धासुरादैत्या गन्धर्वोरगराक्षसाः  ८   \nऋषयः किंनरा यक्षास्तथा किंपुरुषादयः   \nगणाश्च विविधाश्चान्ये शिवधर्मपरायणाः  ९   \nसंपूज्याः ससुराः सर्वे तद्भक्ताः शिवधार्मिकाः   \nसंप्राप्य च सुरत्वं ते भुक्तिमुक्तिमवाप्नुयुः   \nनन्दिकेश्वर उवाच   \nश्रूयतामभिधास्यामि सुखोपायं महत्फलम्  १०   \nपरमं सर्वधर्माणां शिवधर्मं शिवात्मकम्   \nशिवेन कथितं पूर्वं पार्वत्याः षण्मुखस्य च  ११   \nगणानां देवमुख्यानामस्माकं च विशेषतः   \nअज्ञानार्णवमग्नानां सर्वेषां प्राणिनामयम्  १२   \nशिवधर्मो डुपः श्रीमान् उत्तारार्थमुदाहृतम्   \nयैरयंशान्तयेतस्यैश्शिवभक्तैः शिवादिभिः  १३   \nसंसेव्यते परो धर्मः ते रुद्रा नात्र संशयः   \nग्रामे वा यदि वारण्ये जले वापि स्थलेऽपि वा  १४   \nयत्रैव विद्यते लिंगं सर्वतीर्थानि तत्र वै   \nये स्मरन्ति विरूपाक्षं विज्ञेयास्ते गणेश्वरः  १५   \nसंकीर्तयन्ति ये रुद्रं स तु तप्या शृते नराः   \nसर्वपापैः प्रमुच्यन्ते सप्तजन्मकृतैरपि  १६   \nयेऽर्चयन्ति सदारुद्रं न ते प्रकृतिमानुषाः   \nरुद्रलोकात्परिभ्रष्टास्ते रुद्रा नात्र न संशयः  १७   \nजातेनात्मरुद्रहा येन नार्चितो भगवांच्छिवः   \nसचिरं संचरत्यस्मिन् संसारे दुःखसागरे  १८   \nतस्य चित्तं महच्चित्रं स मोहस्सान्धमूकता   \nयः क्षणं वा मुहूर्तं वा शिवमेकं न चिन्तयेत्  १९   \nदुर्लभं प्राप्य मानुष्यं येऽर्चयन्ति सदाशिवम्   \nतेषां हि सफलं जन्म कृतार्थास्ते नरोत्तमाः  २०   \nभवभक्तिपरा ये तु भवप्रणतचेतसः   \nभवसंस्मरणोद्युक्ताः ते न दुःखस्य भाजनम्  २१   \nभवनानि मनोज्ञानि बिभ्रमाभरणस्त्रियः   \nधनं चादृष्टपर्यन्तं शिवपूजाविधेः फलम्  २२   \nये वांछन्ति महाभोगान् राज्यं च त्रिदशालये   \nतेऽर्चयन्ति सदाकालं हरस्य चरणाम्बुजम्  २३   \nसौभाग्यं शान्तिमद्रूपं सत्यं त्यागः प्रभावता   \nशौर्यं च जगति ख्यातिः शिवमर्चयतो भवेत्  २४   \nनारुद्रः संस्मरेद्रुद्रं नारुद्रो रुद्रमर्चयेत्   \nनारुद्रः कीर्तयेद्रुद्रं नारुद्रो रुद्रमाप्नुयात्  २५   \nशिवधर्मस्य सारोऽयं शिवे भक्तिः सुनिश्चला   \nसा चाष्टांगी शिवेनोक्ता कार्या नित्यं प्रयत्नतः  २६   \nश्रीभगवानुवाच   \nमद्भक्तजन वात्सल्यं पूजायामनुमोदनम्   \nस्वयमभ्यर्चनं भक्त्या ममार्थे चांगचेष्टितम्  २७   \nमत्कथाश्रवणे भक्तिः स्वरनेत्राङ्गविक्रिया   \nममानुस्मरणं नित्यं यश्च मां चोपजीवति  २८   \nभक्तिरष्टविधा ह्येषा यस्मिन्म्लेच्छेऽपि वर्तते   \nस विप्रेन्द्रो मुनिःश्रीमान्स यतिः स च पण्डितः  २९   \nन मे प्रियश्चतुर्वेदी मद्भक्तः श्वपचोऽपि यः   \nतस्मै देयं ततो ग्राह्यं स च पूज्यो यथाह्यहम्  ३०   \nपत्रं पुष्पं फलं तोयं यो मे भक्त्या प्रयच्छति   \nतस्याहं न प्रणश्यामि स च मे न प्रणश्यति  ३१   \nनार्चयेद्यः सदात्मस्थं यो मां समयमास्थितः   \nसमां पर्वतदुर्गेषु मार्गमाणो विपद्यते  ३२   \nयो मां सर्वत्रगं पश्येत् सर्वं च मयि संस्थितम्   \nतस्याहं नित्यमात्मस्थः स च नित्यं मयि स्थितः  ३३   \nश्रीनन्दिकेश्वरः   \nसुदुर्लभा शिवे भक्तिः दुर्लभं च शिवार्चनम्   \nसुदुर्लभं शिवे दानं शिवहोमं च दुर्लभम्  ३४   \nसुदुर्लभं शिवज्ञानं तदभ्यासोऽपि दुर्लभः   \nसुदुर्लभमिदं ज्ञात्वा शिवे भक्तिं समाश्रयेत्  ३५   \nलाभस्तेषां मनुष्याणां ये शिवं शरणागताः   \nतेषां दिवा च रात्रौ च नित्यं शिवगता स्मृतिः  ३६   \nनमस्कारादिसंयुक्तं शिवायेत्यर्चये त्रयम्   \nजिह्वाग्रे वर्तते यस्य सफलं तस्य जीवितम्  ३७   \nइत्येष वः समासेन शिवधर्मोऽखिलः क्रमात्   \nनिर्दिष्टः प्रथमाध्याये शेषो ह्यस्यैव विस्तरः  ३८   \nय इदं पठते नित्यं शृणुयाद्वा समाहितः   \nविमुक्तः सर्वपापेभ्यः शिवलोके महीयते  ३९   \nडाकिन्यो विविधाकारा राक्षसाः प्रेतनायकाः   \nन तस्य पीडां कुर्वन्ति न तथान्येऽपि हिंसकाः  ४०   \nशत्रवो नाशमायान्ति संग्रामे जयमाप्नुयात्   \nस न रोगेण बाध्येत न स्पृशन्त्यापदोऽपि तम्  ४१   \nधनमायुर्यशोविद्याप्रभावैश्चातुलो भवेत्   \nशुभेनोपचयं याति नित्यं पूर्णमनोरथः  ४२   \nइति शिवधर्मशास्त्रे प्रथमोऽध्यायः"
  }
]
[
  {
    "text": "ये स्मरन्ति सदाकालं ईशानं पूजयन्ति च   \nरुद्रलोकात्परिभ्रष्टा विज्ञेयास्ते गणेश्वराः  १   \nअग्निहोत्राश्च वेदाश्च यज्ञाश्च बहुदक्षिणाः    \nशिवलिङ्गार्चनस्यैते कोट्यंशेनाऽपि नो समाः  २   \nसदा यजति यज्ञेन सदा दानं प्रयच्छति   \nसदा स वायुभक्ष्यः स्याद्यस्सदार्चयते शिवम्  ३   \nयः शिवं पूजयेन्नित्यं प्रणयेद्वापि भक्तितः   \nतस्य योगं च मोक्षं च शिवः प्रीतः प्रयच्छति ४   \nयः कुर्यादर्चनं मासं एकाहारो जितेन्द्रियः   \nस च यत्फलमाप्नोति न तत्सर्वैर्महामखैः  ५   \nपौर्णमास्यामवास्यां चतुर्दश्यष्टमीषु च   \nस्नापयित्वाम्भसा लिङ्गं सर्वयज्ञफलं लभेत्  ६    \nकृष्णपक्षे त्रयोदश्यां उपोष्य परमेश्वरे   \nप्रातर्मध्याह्नपूजां च चतुर्दश्यां समारभेत्  ७   \nपञ्चगव्यं सकृत्पीत्वा हविर्भुञ्जीत वाग्यतः   \nदशानामश्वमेधानां फलं प्राप्नोति मानवः  ८   \nउपोष्य कृष्णाष्टम्यां च योऽर्चयित्वा तु शङ्करम्   \nप्राप्नोति परं स्थानं यत्र देवो महेश्वरः  ९   \nब्रह्मचारी शुचिर्भूत्वा त्रिसंध्यं योऽर्चयेच्छिवम्   \nत्रिसप्तकुलमुद्धृत्य शिवलोके महीयते  १०   \nदानोपवासनियमैः पूजाजागरभोजनैः   \nमहास्नानादिविधिना शिवं पर्वसु पूजयेत्  ११   \nयावच्च सर्वकालेषु यावदर्चयते शिवम्   \nतावत्कालार्चनात्पुण्यं यत्तत्पर्वार्चनं लभेत्  १२   \nतस्मात्पर्वसु यत्नेन यथा विभव विस्तरैः   \nपूजनीयः शिवो नित्यं महापुण्यजिघृक्षया  १३   \nनैरन्तर्येण षण्मासं विधिनां पूज्य शङ्करम्   \nपुण्यं तदैव सकलं लभते विषुवार्चनात्  १४   \nएवमेव फलं ज्ञेयं ग्रहणायनयोरपि   \nसङ्क्रान्तौ च दिनच्छिद्रे षडशीतिमुखे च  १५   \nमासैश्चतुर्भिर्यत्पुण्यं विधिना पूज्य शङ्करम्   \nतत्कार्तिक्यां भवेत्पुण्यं पौर्णमास्यां शिवार्चनात्  १६   \nपुण्यं तदेव फल्गुन्यां आषाढ्यां च तथैव च   \nचातुर्मास्यार्चनादेतन् महापुण्य फलप्रदम्  १७   \nमाघमासे समुद्युक्तः त्रिसन्ध्यं योऽर्चयेच्छिवम्   \nलभेत् षाण्मासिकं पुण्यं मासेनैव न संशयः  १८   \nयथा माघे तथाषाढे मासे चैव तु कार्तिके   \nत्रिषु पुण्यं समुज्ज्ञेयं मासेष्वेतेषु यत्कृतम्  १९   \nचातुर्मास्यकृतं पुण्यं पुण्यमासार्चनाल्लभेत्   \nचैत्रफल्गुनयोः पुण्यं द्विमासजनितं भवेत्  २०   \nचतुर्दश्याममावास्यां पौर्णमास्यां च पाक्षिकम्   \nपुण्यमष्टगुणं ज्ञेयं अष्टम्यां योऽर्चयेच्छिवम्  २१   \nयः प्रदद्याद्गवां लक्षं दोग्ध्रीणां वेदपारगे    \nएकाहमर्चयेल्लिङ्गं तस्य पुण्यं ततोऽधिकम्  २२   \nमासे मासे तु योश्नीयात् यावज्जीवं सकृन्नरः   \nयश्चार्चयेत्सकृल्लिङ्गं सममेतन्न संशयः  २३   \nएतेन क्रमयोगेन फलवृद्धिर्दिने दिने   \nज्ञेया संवत्सरस्यापि यावद्वा कालमर्चयेत्  २४   \nयः पुनः सङ्गमुत्सृज्य शिवमब्दं प्रपूजयेत्   \nनैरन्तर्याच्छतगुणं तस्य पुण्यं विवर्धते  २५   \nपञ्चाशद्गुणितं पुण्यं अब्दार्धं योऽर्चयेच्छिवम्   \nऋतावृतौ तदर्धं स्यात् मासे मासे तदर्धकम्  २६   \nमासार्धमपि यो लिङ्गं नैरन्तर्येण पूजयेत्   \nपुरुषोत्तमः स विज्ञेयः नैरन्तर्यं हि दुष्करम्  २७   \nप्रातरुत्थाय यो लिङ्गं भक्त्या पूजयते सकृत्   \nकपिलानां शतं दत्वा यत्पुण्यं तदवाप्नुयात्  २८   \nमध्यं दिनगते सूर्ये शिवं यः प्रतिपूजयेत्   \nसम्पूर्णां पृथिवीं दत्वा यत्फलं तदवाप्नुयात्  २९   \nवारुणीमाश्रिते सूर्ये यः शिवं सम्यगर्चयेत्   \nगवां शतसहस्रस्य तत्तस्य फलमाप्नुयात्  ३०   \nयो लिङ्गमर्धरात्रे तु शुचिर्भूत्वा प्रपूजयेत्   \nसम्यगिष्टं शतं तेन जज्ञानां धर्मतो भवेत्  ३१   \nएवं सर्वासु वेलासु अवेलास्वपि शङ्करम्   \nसम्पूजयेन्नरो भक्त्या सर्वान्कामानवाप्नुयात्  ३२   \nशिवलिङ्गं महापुण्यं सर्वदेव नमस्कृतम्   \nयः स्पृशेदपि पाणिभ्यां न स पापैः प्रलिप्यते  ३३   \nमेरुमन्दरमात्रोऽपि राशिः पापस्य कर्मणः   \nईश्वरं वैद्यमासाद्य नश्यते दुष्टरोगवत्  ३४   \nन ते भूयः प्रयास्यन्ति योनिमार्गं सुसङ्कटम्   \nकाञ्चनं मेरुमात्रं च सर्वान्दत्वा वसुन्धराम्  ३५   \nक्रमान्मोक्षं गमिष्यन्ति ये नरा लिङ्गमाश्रिताः   \nशिवार्चनरतो नित्यं महापातक सम्भवैः ३६   \nदोषैः कृतैर्नलिप्येत पद्मपत्रमिवाम्भसा   \nछित्वा हित्वा च भूतानि हत्वा सर्वमिदं जगत्  ३७   \nयजेदेकं विरूपाक्षं न स पापैः प्रलिप्यते   \nसर्वावस्था गतो वापि युक्तो वा सर्वपातकैः  ३८   \nशिवमिष्ट्वा नरः सोऽपि प्रयाति परमं पदम्   \nसरित्समुद्रतीरेषु वनेषूपवनेषु च  ३९   \nगिरिशृङ्गेषु तुङ्गेषु गह्वरोपवनेषु च   \nपुष्करिण्यां तटाकेषु तीर्थायत संश्रये  ४०   \nयत्र वा रमते बुद्धिः तत्रैव शिवमर्चयेत्   \nसर्वयज्ञेषु यत्पुण्यं तल्लभेन्नात्र संशयः  ४१   \nयः पुनः स्थान सङ्कल्प्यं उत्सृज्य शिवमर्चयेत्   \nसोश्वमेधफलं सर्वं लभते नात्र संशयः  ४२   \nयस्तु सर्वत्र सम्पूज्य सविशेषं सविस्तरम्   \nअश्वमेधायुतं पुण्यं लभते नात्र संशयः  ४३   \nयस्तमर्चयते भक्त्या तस्य पुण्यं ततोऽधिकम्   \nअयं विनैव मन्त्रेण पुण्यराशिः प्रकीर्तितः  ४४   \nस्यादयं मन्त्रसंयुक्तं पुण्यं शतगुणाधिकम्   \nतस्मान्मन्त्रेण शर्वाय ज्ञानगन्धप्रदाधिकम्  ४५   \nक्षितिं गाश्चैव रत्नानि हेमाढ्यं च निवेदयेत्   \nज्ञेयो नमः शिवायेति मन्त्र सर्वार्थसाधकः  ४६ \nसर्वमात्राधिकश्चायं ओङ्काराद्यः षडक्षरः   \nशिवेनान्तबर्हिर्व्याप्तं सर्वमेतच्चराचरम्  ४७   \nजगदोमिति यद्ब्रूते तस्मादोमिति संस्मृतम्   \nअयमर्धेन तिसृभिः मात्राभिः परिगीयते  ४८   \nब्रह्माहरिश्च रुद्रश्च मात्रास्तिस्रः प्रकीर्तिताः   \nदक्षिणाङ्गे भवो ब्रह्मा हरिर्वामाङ्ग सम्भवः  ४९   \nहृदयान्नीलरुद्रश्च ब्रह्मविष्णु प्रबोधकः   \nजगत्सृष्टिकरो ब्रह्मा विष्णुर्लोकविमोहकः  ५०   \nअनुग्रहपरो नित्यं नीलरुद्रः शिवात्मकः   \nत्रिभिरेतैर्जगद्व्याप्तं कारणैरात्ममूर्तिभिः  ५१   \nतिस्रो मात्राः शिवस्यैताः सर्वलोक प्रपूजिताः   \nएता एव त्रयोवेदाः त्रयो लोकास्त्रयोग्नयः  ५२   \nत्रयो गुणास्त्रिवर्गाश्च यच्चान्यज्जगति स्थितम्   \nअर्धमात्रापरो रुद्रः शिवः परमकारणम्  ५३   \nतस्मादेतत्समुत्पन्नं जगतः कारणत्रयम्   \nसर्वयज्ञात्परः शुद्धो नमस्कारो महामखः  ५४   \nनमस्कारात्म यज्ञेन तस्मात्सम्पूजयेच्छिवम्   \nअज्ञानमशिवत्वं स्यात् सर्वदुःखालयं यतः  ५५   \nसुभावात्तदवाप्तं हि यस्माद्रुद्रः परः शिवः   \nनमः शिवाय शान्ताय कारणत्रय हेतवे  ५६   \nनिवेदयेन्ममात्मानं उक्त्वैवं परमेश्वरे   \nउक्त्वो नमः शिवायेति मुच्यते सर्वबन्धनात्  ५७   \nयस्मात्तस्मात्सदा मन्त्रं ओङ्काराद्यमनुस्मरेत्   \nसर्वदा सर्वकार्येषु क्षान्तिं निष्ठीवनादिषु  ५८   \nयान्त्यां नमः शिवायेति गिरमुक्त्वा शिवं पदम्   \nयः स्वपन्प्रतिबद्धश्च प्राणान्ते तु समुत्स्मरेत्  ५९   \nतद्य नमः शिवायेति स गच्छेत्परमां गतिम्   \nशाठ्येनापि नमस्कारः प्रयुक्तः शूलपाणये  ६०   \nसंसारस्थूलबन्धानां उद्वेष्टनकरो भवेत्   \nअपवित्रः पवित्रो वा सर्वावस्थां गतोऽपि वा  ६१   \nयः स्मरेद्देवमीशानं स बाह्याभ्यन्तरः शुचिः   \nस्मरणादेव रुद्रस्य पापसङ्घात पञ्जरम्  ६२   \nशतधा भेदमायाति गिरिर्वज्रहतो यथा   \nसर्वेषां शिवभक्तानां अशेषार्थ प्रसिद्धये  ६३   \nमन्त्रमाहशिवः साक्षात् अशेषार्थ निबन्धनम्   \nसद्बीजं सर्वविद्यानां आद्यं ब्रह्म परात्परम्  ६४   \nसर्वार्थ साधकं मन्त्रं शिवसूत्रं षडक्षरम्   \nभाष्यमस्यैव रुद्रस्य सर्वज्ञानानि शम्भुना  ६५   \nपश्चात्परापराणीय भक्तार्थं गदितानि तु   \nतस्मादनेन मन्त्रेण प्रकुर्वीत शिवार्चनम्  ६६   \nसन्ध्यानां च जपेदेनं सर्वपाप विशुद्धये   \nगृहाच्छतगुणं पुण्यं सन्ध्यायां च शिवालये  ६७   \nशिवदक्षिणमूर्तौ तु तत्पुण्यमयुताधिकम्   \nतस्माच्छिवालये जप्यं आचरेच्छान्तमानसः  ६८   \nशिवमन्त्रेण सततं सर्वकामप्रसिद्धये   \nजितेन्द्रियः शान्तमनाः शिवमन्त्रेण पूजयेत्  ६९   \nन तस्य शक्यते वक्तुं पुण्यं वर्षशतैरपि   \nएतावच्छक्यते वक्तुं यस्मिन्देशे वसेदयम्  ७०   \nसोऽपि देशो भवेत्पूतः किं पुनस्तस्य बान्धवाः   \nयस्यायमन्नमश्नाति एतस्य परिचारकाः  ७१   \nतेऽपीह तत्समा ज्ञेयाः तैर्विना न शिवार्चनम्   \nतत्र देशे न दुर्भिक्षं न च मारी प्रवर्तते  ७२   \nनाकाले म्रियते राजा पूज्यते यत्र शङ्करः   \nदीक्षित्तस्सूत्र मन्त्रज्ञो योर्चयेत सदाशिवम्  ७३   \nस यत्फलमवाप्नोति तदेकाग्रमनाः शृणु   \nसर्ववेदेषु यत्प्रोक्तं सर्वयज्ञेषु यत्फलम्  ७४   \nतत्फलं कोटिगुणितं स लभेन्नात्र संशयः   \nयः शिवं पूजयेन्नित्यं अन्त्यजोऽथ जितेन्द्रियम्  ७५   \nभवभावसमायुक्तः सोऽपि गच्छेत्परां गतिम्   \nनोपनीतसहस्रेभ्यो ब्रह्मचारी विशिष्यते  ७६   \nब्रह्मचारि सहस्रेभ्यो गृहस्थो हि विशिष्यते   \nगृहसंस्थ सहस्रेभ्यो ह्यग्निहोत्री विशिष्यते  ७७   \nअग्निहोत्रि सहस्रेभ्यः सत्रयाजी विशिष्यते   \nसत्रयाजिसहस्रेभ्यः सर्वविद्यार्थपारगः  ७८   \nसर्वविद्यार्थवित्कोट्या शिवभक्तो विशिष्यते   \nतस्मादेवं शिवं भक्त्या पूजयेच्छान्तमानसः  ७९   \nशिवभक्तो जितक्रोधः शिवज्ञानपरायणः   \nमैत्रीकारुणिकोपेतः प्राप्नोति परमं पदम्  ८०   \nक्षणार्धेनापि यत्पुण्यं कुर्यान्मैत्री सुभावितः   \nन तद्वर्षशते नाऽपि तपो यज्ञशतैरपि  ८१   \nसर्वप्राणिषु कारुण्यं दीनानाथेषु भावयेत्   \nसुख प्राणिषु मैत्री स्यान्मुदिताः पुण्यशीलिषु  ८२   \nअपुण्यवत्सु चोपेक्षां सर्वेषां च वदेच्छिवम्   \nइत्येवं पञ्चधा चित्तं भावयित्वा यजेच्छिवम्  ८३   \nसम्पूज्य पशुभर्तारं प्रहृष्टेनान्तरात्मना   \nध्यानं कुर्याद्ययोद्दिष्टं सर्वपाप निकृन्तनम्  ८४   \nइष्ट्वा तु परया भक्त्या भगवन्तं महेश्वरम्   \nकृताञ्जलिपुटो भूत्वा भगवन्तं महेश्वरम्  ८५   \nकृताञ्जलिपुटो भूत्वा स्तोत्रमेतदुदीरयेत्   \nस्तुताय स्तुतिरूपाय स्तूयमानाय सर्वदा  ८६   \nस्तुति हेतु निधानाय नमस्त्रिनयनाय ते   \nदेवाय देवदेवाय सर्वदेवैकहेतवे  ८७   \nदेवानामपि देवाय नमो देवतमाय ते   \nनमस्ते ज्ञानरूपाय ज्ञानज्ञानैकहेतवे  ८८   \nज्ञानविज्ञानशुद्धा नित्यं ज्ञानतमाय ते   \nसूक्ष्माय सूक्ष्मरूपाय सूक्ष्मज्ञानैक हेतवे  ८९   \nसूक्ष्माणामपि सूक्ष्माय नमः सूक्ष्मतमाय ते   \nदिव्याय दिव्यरूपाय परमार्थैक हेतवे  ९०   \nपरापर विमुक्ताय नमः परतमाय ते   \nपूज्याय पूज्यरूपाय सर्वपूज्यैकहेतवे  ९१   \nपूज्यानामपि पूज्याय नमः पूज्यतमाय ते   \nनित्याय नित्यरूपाय सर्व नित्यैक हेतवे  ९२   \nदीप्तानामपि दीप्ताय सर्व नित्यैक हेतवे   \nनित्यानापि नित्याय नमो नित्यतमाय ते  ९३   \nदीप्ताय दीप्तरूपाय सर्वदीप्त्यैक हेतवे   \nदीप्तानामपि दीप्ताय नमो दीप्ततमाय ते  ९४   \nसाराय सारसाराय सर्वसारैक हेतवे   \nसाराणामपि साराय नमः सारतमाय ते  ९५   \nशक्ताय शक्तिरूपाय सर्वशक्त्यैक हेतवे   \nशक्तानामपि शक्ताय नमः शाक्ततमाय ते  ९६   \nशुद्धाय शुद्धरूपाय सर्वशुध्यैक हेतवे   \nशुद्धानामपि शुद्धाय नमः शुद्धतमाय ते  ९७   \nसर्वमन्त्रशरीराय सर्वमन्त्रैक हेतवे   \nमन्त्राणामपि मन्त्राय नमो मन्त्रतमाय ते  ९८   \nव्योम प्रमाण रूपाय ईशानाय नमो नमः   \nव्योम प्रमाण रूपाय पुरुषाय नमो नमः  ९९   \nव्योम प्रमाणाकारा अघोराय नमो नमः   \nव्योम प्रमाण रूपाय व्योमेशाय नमो नमः  १००   \nव्योम प्रमाण सद्याय सद्येशाय नमो नमः   \nव्योम प्रमाण विद्याय विद्येशाय नमो नमः  १०१   \nव्योम प्रमाण मोक्षाय मोक्षेशाय नमो नमः   \nव्योम प्रमाण विश्वाय विश्वेशाय नमो नमः  १०२   \nव्योम प्रमाण देहाय बहुदेहाय ते नमः   \nदेहासङ्ख्येय युक्ताय विश्वेशाय नमो नमः  १०३   \nएककालद्विकालाय बहुकालाय ते नमः   \nकालासङ्ख्येन युक्ताय कालकालाय ते नमः  १०४   \nएकजिह्वद्विजिह्वाय बहुजिह्वाय ते नमः   \nजिह्वाय जिह्वासंस्थाय त्रिनेत्राय नमो नमः  १०५   \nएककर्णद्विकर्णाय बहुकर्णाय ते नमः   \nकर्णासङ्ख्येययुक्ताय शङ्कराय नमो नमः  १०६   \nएकनासद्विनासाय बहुनासाय ते नमः   \nनासासङ्ख्येययुक्ताय रुद्ररूपाय नमो नमः  १०७   \nएकदंष्ट्रद्विदंष्ट्राय बहुदंष्ट्राय ते नमः   \nदंष्ट्रासङ्ख्येययुक्ताय महेशाय नमो नमः  १०८   \nएकनेत्रद्विनेत्राय बहुनेत्राय ते नमः   \nनेत्रासङ्ख्येययुक्ताय ईशानाय नमो नमः  १०९   \nएकवक्त्रद्विवक्त्राय बहुवक्त्राय ते नमः   \nवक्त्रासङ्ख्येययुक्ताय परमेशाय ते नमः  ११०   \nएकहस्तद्विहस्ताय बहुहस्ताय ते नमः   \nहस्तासङ्ख्येययुक्ताय शङ्कराय नमो नमः  १११   \nएकशस्त्रद्विशस्त्राय बहुशस्त्राय ते नमः   \nशस्त्रासङ्ख्येययुक्ताय ईशानाय नमो नमः  ११२   \nएकपादद्विपादाय बहुपादाय ते नमः   \nपादासङ्ख्येययुक्ताय महादेव नमोऽस्तु ते  ११३   \nनमस्तेऽस्तु महायोगिन्! नमस्तेऽस्तु महाबल !   \nनमस्तेऽस्तु महेशान ! नमस्तेऽस्तु महोत्तम  !  ११४   \nनमस्तेऽस्तु महारूप! नमस्तेऽस्तु सदाशिव!   \nनमस्तेऽस्तु सदाशुद्ध! आर्तिहर नमो नमः  ११५   \nसर्वात्मने नमस्तुभ्यं नमस्तेऽस्तु सदाभव!   \nनमस्ते भगवन्छान्त! नमस्ते भगवन्ध्रुव!  ११६   \nनमस्ते भगवन्दीप्त! नमस्ते भगवन्हर!   \nअजिताय नमस्तुभ्यं भस्माङ्गाय नमो नमः  ११७   \nसर्वज्ञाय नमस्तुभ्यं शाश्वताय नमोऽस्तु ते   \nसम्पूज्याय नमस्तुभ्यं वरदाय नमोऽस्तु ते  ११८   \nअनन्ताय नमस्तुभ्यं सर्वगाय नमोऽस्तु ते   \nय इमं प्रातरुत्थाय शुचिर्भूत्वा पठेन्नरः   \nविधूय सर्वपापानि रुद्रलोकं स गच्छति  ११९   \nभोगार्थी लभते भोगान् राज्यार्थी राज्यमाप्नुयात्   \nकन्यार्थी लभते कन्यां योगार्थी योगमाप्नुयात्  १२०   \nएवं स्तुतो महादेवो रुद्रजाप्येन चक्रिणा   \nबन्धनान्मुच्यते बद्धो यशोर्थी लभते यशः  १२१   \nयान्यांश्चिन्तयते कामान् तान्स्तान्प्राप्नोति भावितः   \nशैवं पदमवाप्नोति शम्भुः स्वयं वचनब्रवीत्  १२२   \nइति शिवधर्मपुराणे पूजाधर्म शिवमन्त्रं नाम सप्तमोऽध्यायः  ७"
  }
]
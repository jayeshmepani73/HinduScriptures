[
  {
    "text": "लिङ्गार्चन विधिं पुण्यं श्रोतुमिच्छामि तत्त्वतः   \nत्वत्प्रासादादशेषेण भगवन्नन्दिकेश्वरः  १   \nयत्पुण्यं स्थापिते लिङ्गे कृते ये च शिवालये   \nसम्मार्जने च यत्पुण्यं यत्पुण्यमुपलेपने  २   \nनीराजनौषधीबीजास्नान मङ्गल वादने   \nपुण्यं यच्चार्घ्यदानेन तोय स्नाने च यत्फलम्  ३   \nपञ्चगव्यपयःस्नाने दधिस्नाने च यद्भवेत्   \nघृताभ्यङ्गे च यत्प्रोक्तं घृतस्नाने य यद्भवेत्  ४   \nमधुस्नानेन यत्प्रोक्तं पुण्यमिक्षुरसेन च   \nउद्वर्तनान्तरास्नानं कुशपुष्पोदकेन च  ५   \nसुवर्णरत्नतोयैस्तु गन्धचन्दनवारिभिः   \nकर्पूरागरुतोयैश्च स्वच्छतोयेन यत्फलम्  ६   \nविलेपनैश्च गन्धाद्यैः विलिप्तेन च यत्फलम्   \nतालवृन्त प्रदानेन प्रदाने चामरस्य च  ७   \nमुक्तापुष्पार्चने यच्च मालाभिर्लिङ्गपूरणे   \nपुष्पमण्डपिकायां च पुष्पमालावलम्बने  ८   \nपूजनोक्तविशेषैश्च वेद्यामालावलम्बने   \nपुष्पजातिविशेषेषु धूपदीपे च यत्फलम्  ९   \nवस्त्रालङ्कार दानेन दीपदर्पणदर्शने   \nभक्ष्यभोज्यान्नपानादि फलकन्दनिवेदने  १०   \nप्रदक्षिण नमस्कार प्रणामस्तोत्रजं फलम्   \nछत्रध्वजपताकानां घण्टावादित्र शङ्खयोः  ११   \nवितानवस्त्रपूजायां बलिहोमक्रियासु च   \nगवगन्धभृत्यनागानां भूमिदाने च यत्फलम्  १२   \nग्रामखेटपुराणां च देशदाने च यत्फलम्   \nस्त्रीणां सङ्गीतदानेन नाट्येनैव विशेषतः  १३   \nस्वयं माल्योपहारेण पुंसां पुण्यं च यद्भवेत्   \nतत्पालनापहारे च पुण्यापुण्यं च यद्भवेत्  १४   \nशिवयोगीभोजनादि पात्रोपकरणानि च   \nदत्वा किं लभते पुण्यं कृत्वा वा तत्प्रतिश्रयम्  १५   \nनमस्कारे तथा तेषां प्रत्युत्थानाभिवादने   \nखट्वा प्रावरणादीनि दत्वा यत्फलभाग्भवेत्  १६   \nयदप्यन्यद्भवेत्सूक्ष्मं अज्ञानान्न प्रचोदितम्   \nतत्सर्वं कथयाऽस्माकं भक्तानामनुकम्पया  १७   \nइति शिवधर्मपुराणे द्वितीयोऽध्यायः"
  }
]
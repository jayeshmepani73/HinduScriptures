[
  {
    "text": "चतुर्दश्यां तथाष्टम्यां पक्षयोः शुक्लकृष्णयोः   \nयोब्दमेकं न भुञ्जीत शिवार्चनरतः शुचिः  १   \nयत्पुण्यमक्षयं प्रोक्तं सततं सत्रयाजिनाम्   \nसत्यवादिषु यत्पुण्यं यत्पुण्यं तीर्थगामिनाम्  २   \nअग्निहोत्रिषु यत्पुण्यं यत्पुण्यं यज्ञयाजिनाम्   \nतत्पुण्यं सकलं प्राप्य शिवलोकं स गच्छति  ३   \nपृथिवीं भाजनं कृत्वा भुक्तः पर्वसु यत्नतः   \nअहोरात्रेण चैकेन त्रिरात्रफलमश्नुते  ४   \nद्वयोर्मासस्य पञ्चम्योः द्वयोप्रतिपदोर्नरः   \nसोपवासः सुगन्धाङ्गः शयीत प्रियया सह  ५   \nशेते निश्चलचित्तो यो रतिक्रीडादिवर्जितः   \nशिवानुस्मृतिचित्तस्य तस्य पुण्यफलं शृणु  ६   \nदिव्यवर्षसहस्राणि दिव्यवर्षशतं तथा   \nतपस्तप्तं महत्तेन भवेदेव न संशयः  ७   \nभवभक्ति सुपूतात्मा यद्यपि स्यात्सपापकृत्   \nशिवलोके वसेन्नित्यं शिववत्संवृतो गणैः  ८   \nकृष्णाष्टम्यां तु नक्ताशी यावत्कृष्णचतुर्दशी   \nइह भोगमवाप्नोति परत्र च शिवां गतिम्  ९   \nयोब्दमेकं न भुञ्जीत नक्तं पर्वसु पर्वसु   \nब्रह्मचारी जितक्रोधः शिवार्चाजपतत्परः  १०   \nसंवत्सरान्ते विप्रेन्द्रान् शिवभक्तान्सदक्षिणम्   \nभोजयित्वा ततो ब्रूयात् प्रीयतां भगवांच्छिवः  ११   \nभोजयेद्यस्तु विद्वांसं कपालव्रतधारिणम्   \nभोजितास्तेन देवेशा ब्रह्मविष्णुमहेश्वराः  १२   \nकपालपूर्णमशनं भैक्षं योयस्त गृह्णति   \nकुलं तस्योद्धरत्येव दशपूर्वं दशापरम्  १३   \nपाद्यार्घ्याचमनीयानि गन्धपुष्पैः समन्ततः   \nअर्चयेदतिनन्दृष्ट्वा पश्चाद्भैक्ष्येण तर्पयेत्  १४   \nपूजितस्तैः शिवः साक्षात् पूजितो नात्र संशयः   \nअवमतेरवभतः स्यात् स्वयं वै परमेश्वरः  १५   \nश्रद्धया परया युक्तः कपालेयः प्रयच्छति   \nतत्तस्य फलते दानं व्रजेच्छतसहस्रधा  १६   \nएवं विधिसमायुक्तः शिवलोके महीयते   \nन च स मानुष्यकं देहं पुनः सम्प्राप्नुयान्नरः  १७   \nउपवासात्परं भैक्षं भैक्षात्परमयाचितम्   \nअयाचितात्परं नक्तं तस्मान्नक्तेन वर्तयेत्  १८   \nदेवैर्युक्तं तु पूर्वाह्णे मध्याह्ने ऋषिभिस्तथा   \nअपराह्णे च पितृभिः सन्ध्यायां गुह्यकादिभिः  १९   \nसर्ववेलामतिक्रम्य नक्तभोजनमुत्तमम्   \nकामचारो महादेवो नक्तेनोद्धरते नरम्  २०   \nहविष्यभोजनं स्नानं सत्यमाहारलाघवम्   \nअग्निकार्यमधः शय्यां नक्तभोजी समाचरेत्  २१   \nकृष्णाष्टम्यां प्रयत्नेन कृत्वा नक्तं विधानतः   \nमार्गशीर्षे शुभे मासे शङ्करं देवमर्चयेत्  २२   \nपीत्वा शक्त्या च गोमूत्रं अनाहारो निशि स्वपेत्   \nअतिरात्रस्य यज्ञस्य फलमष्टगुणं लभेत्  २३   \nएवं पुष्येऽपि सम्पूज्य शम्भुनामानमीश्वरम्   \nकृष्णाष्टम्यां घृतं प्राश्य वाजपेयफलं लभेत्  २४   \nमाघे माहेश्वरं नाम कृष्णाष्टम्यां प्रपूजयेत्   \nनिशि पीत्वा च गोक्षीरं गोमेधस्य फलं लभेत्  २५   \nफाल्गुन्यां तु महादेवं सम्पूज्य प्राशयेत्तिलान्   \nराजसूयस्य यज्ञस्य फलमष्टगुणं लभेत्  २६   \nचैत्रे च स्थाणुनामानं कृष्णाष्टम्यां प्रपूजयेत्   \nयवान्सुसञ्चितान्प्राश्य सोऽश्वमेधफलं लभेत्  २७   \nवैशाखे शिवनामानं इष्ट्वा रात्रौ कुशोदकम्   \nपीत्वा पुरुषमेधस्य फलमष्टगुणं लभेत्  २८   \nज्येष्ठे पशुपतिं पूज्य गवां शृङ्गोदकं पिबेत्   \nगवां कोटिप्रदानस्य यत्पुण्यं तदवाप्नुयात्  २९   \nआषाढे चोग्रनामानं इष्ट्वा प्राश्य च गोमयम्   \nसौत्रामणेस्तु यज्ञस्य फलमष्टगुणं लभेत्  ३०   \nश्रावणे शर्वनामानं पिण्याकं निशि भक्षयेत्   \nवर्षकोटिशतं साग्रं शिवलोके महीयते  ३१   \nमासे भाद्रपदेऽष्टम्यां त्र्यम्बकं देवमर्चयेत्   \nप्राशनं बिल्वपत्राणां अनन्तं फलमाप्नुयात्  ३२   \nमासे चाश्वयुजेऽष्टम्यां ईश्वरं नाम पूजयेत्   \nतण्डुलोदकमालिह्य पौण्डरीकाष्टकं लभेत्  ३३   \nकार्तिके रुद्रनामानं सम्पूज्य प्राशयेद्दधि   \nअग्निष्टोमस्य यज्ञस्य फलमष्टगुणं लभेत्  ३४   \nवर्षान्ते भोजयेद्विप्रान् शिवभक्तिपरायणान्   \nपायसं घृतसंयुक्त मधुना च परिप्लतम्  ३५   \nशक्त्या हिरण्यवासांसि भक्त्या तेभ्यो निवेदयेत्   \nनिवेदयीत रुद्राय गां च कृष्णां पयस्विनीम्  ३६   \nवर्षमेकं चरेदेवं नैरन्तर्येण यो नरः   \nकृष्णाष्टमीव्रतं भक्त्या तस्य पुण्यफलं शृणु  ३७   \nसर्वपापविनिर्मुक्तः सर्वैश्वर्यसमन्वितः   \nवसेच्छिवपुरे नित्यं न भूयो भुवि जायते  ३८   \nपुण्योत्सर्वेषु सर्वेषु विषुव ग्रहणादिषु   \nदानोपवासहोमाद्यं अक्षयं जायते कृतम्  ३९   \nप्रतिमासं प्रवक्ष्यामि शिवव्रतमिहोत्तमम्   \nधर्मार्थकाममोक्षार्थं नरनार्यादि देहिनाम्  ४०   \nपुष्यमासेतु सम्प्राप्ते यः कुर्यान्नक्तभोजनम्   \nजितेन्द्रियः सत्यवादी शालिगोधूमगोरसैः  ४१   \nपक्षयोरष्टमीं यत्नाद् उपवासेन वर्तयेत्   \nत्रिसन्ध्यमर्चयेदीशं अग्निकार्यं च शक्तितः  ४२   \nभूमिशायी तु मासान्ते पौर्णमास्यां घृतादिभिः   \nकृत्वा स्नानं महापूजा शिवे यत्नात्प्रकल्पयेत्  ४३   \nनैवेद्यं यावक प्रस्थं क्षीरसिद्धं निवेदयेत्   \nभोजयेच्च द्विजानष्टौ शिवभक्तान्सदक्षिणम्  ४४   \nशिवायैवं गोमिथुनं कापिलं च निवेदयेत्   \nअलङ्कृत्यं सुरूपं च तस्य पुण्यफलं शृणु  ४५   \nसूर्यकोटि प्रतीकाशैः विमानैः सार्वकामिकैः   \nरुद्रकन्यासमाकीर्णैः महावृषभसंयुतैः  ४६   \nसङ्गीतनृत्तवाद्याधैः अप्सरोगणसेवितैः   \nचामरैर्धूयमानश्च स्तूयमानः सुरासुरैः  ४७   \nत्रिनेत्रशूलपाणिश्च शिवैश्वर्यसमन्वितः   \nगच्छेच्छिवपुरं रम्यं यत्रास्ते शङ्करः स्वयम्  ४८   \nयावत्तद्रोम सङ्ख्यानं तत्प्रसूति कुलेषु च   \nतावद्यूगसहस्राणि सुखी शिवपुरे वसेत्  ४९   \nत्रिसप्तकुलजैः सार्धं भोगान्भुङ्क्ते यथेच्छया   \nज्ञानयोगं समासाद्य स तत्रैव विमुच्यते  ५०   \nयोगाद्दुःखान्तमाप्नोति ज्ञानाद्योगः प्रवर्तते   \nशिवधर्मोद्भवं ज्ञानं शिवधर्मः शिवार्चनात्  ५१   \nइत्येष वः समाख्यातः संसारार्णव वर्तिनाम्   \nशिवमोक्षक्रमोपायः शिवाश्रम निषेवणम्  ५२   \nमाघ मासे शुभे प्राप्ते यः कुर्यान्नक्तभोजनम्   \nकृसरं घृतसंयुक्तं भुञ्जानस्संयतेन्द्रियः  ५३   \nउपवासश्चतुर्दश्यां भवेदुभयपक्षयोः   \nशिवाय पौर्णमास्यन्ते प्रदद्याद्घृतकम्बलम्  ५४   \nकृष्णगोमिथुनं चात्र सुरूपं विनिवेदयेत्   \nशेषं कृत्वा यथोद्दिष्टं पूर्वोक्तं लभते फलम्  ५५   \nइन्द्रनील प्रतीकाशैः विमानैः सर्वकामिकैः   \nगत्वा शिवपुरं दिव्यं भोगान्भुङ्क्ते यथेप्सितान्  ५६   \nसम्प्राप्ते फाल्गुन मासे यः कुर्यान्नक्तभोजनम्   \nश्यामाकक्षीरनीवारैः जितक्रोधो जितेन्द्रियः  ५७   \nचतुर्दश्यामथाष्टम्यां उपवासरतो भवेत्   \nपौर्णमास्यां महास्नानं पञ्चगव्यघृतादिभिः  ५८   \nवल्मीकाग्रादिमृद्भिश्च गोमूत्रैर्गोमयादिभिः   \nत्वग्भिश्च क्षीरवृक्षाणां धात्र गन्धादिभिः सह  ५९   \nदद्याद्गोमिथुनं भक्त्या ताम्राभं परमेष्ठिने   \nशेषमन्यद्यथोद्दिष्टं कृत्वाप्नोति महत्फलम्  ६०   \nपद्मरागप्रतीकाशैः विमानैः सार्वकामिकैः   \nगत्वा शिवपुरं दिव्यं पूर्वोक्तं लभते फलम्  ६१   \nचैत्र मासे शुभे प्राप्ते यः कुर्यान्नक्तभोजनम्   \nपिष्टकं पयसायुक्तं भुञ्जानो विजितेन्द्रियः  ६२   \nदद्याद्गोमिथुनं चात्र पाटलं समलङ्कृतम्   \nशिवायाति सुरूपं य शेषं पूर्ववदाचरेत्  ६३   \nपुष्परागप्रभैर्यानैः दिव्याश्वगणसंयुतैः   \nयायाच्छिवपुरं दिव्यं दुष्प्रापमकृतात्मभिः  ६४   \nवैशाख मासे सम्प्राप्ते यः कुर्यान्नक्तभोजनम्   \nशाल्यन्नं क्षीरसंयुक्तं भुञ्जानः संयतेन्द्रियः  ६५   \nगोष्ठशायि शिवध्यायी निशायामेकवस्त्रवृत्   \nनियमं च यथोद्दिष्टं सर्वं सम्यक् समाचरेत्  ६६   \nवैशाखपौर्णमास्यां तु कृत्वा स्नानं व्रतादिभिः   \nशिवायालङ्कृतं श्वेतं दद्याद्गोमिथुनं शुभम्  ६७   \nहिमकुन्देन्दुवर्णाढ्यैः महायानैरलङ्कृतैः   \nसुश्वेतवृषसंयुक्तैः प्रयातीश्वर मन्दिरम्  ६८   \nसर्वातिशयरूपाभिः स्त्रीभिश्च परिवारतः   \nनीलोत्पलसुगन्धाभिः क्रीडते कालमक्षयम्  ६९   \nज्येष्ठमासे शुभे प्राप्ते यः कुर्यान्नक्तभोजनम्   \nशाल्यन्नमम्भसाधौतं आज्यक्षीर विवर्जितम्  ७०   \nविरसानि तु रात्रौ स्याद् दिवा गामनुगच्छति   \nहितकारी गवां नित्यं अहङ्कारविवर्जितः  ७१   \nपौर्णमास्यां च पूर्वोक्तं कुर्यात्स्नादिकं विधिम्   \nदेयं गोमिथुनं चैव धूम्रं रुद्रलोक महीयते!  ७२   \nसूर्यकोटिसम प्रख्यैः महायानैर्मनोरमैः   \nमहासिंहनिबद्धैश्च क्रीडते कालमक्षयम्  ७३   \nआषाढे सुशुभे प्राप्ते यः कुर्यान्नक्तभोजनम्   \nफुल्लखण्डाज्य सम्मिश्रं दद्याद्भक्तं सगोरसम्  ७४   \nदद्याद्गोमिथुनं घोरं शिवायालङ्कृतं शुभम्   \nसामान्यं च विधिं सर्वं यः कुर्यात्प्राक् प्रचोदितम्  ७५   \nशुद्धस्फटिकं सङ्काशैः यानैः सारसवाहनैः   \nअणिमादि गुणैर्युक्तः शिववद्विचरेदयम्  ७६   \nसम्प्राप्ते श्रावणमासे यः कुर्यान्नक्तभोजनम्   \nक्षीरषाष्टिकभक्तेन सर्वभूतहिते रतः  ७७   \nश्वेताग्रपादं पौण्ड्रं च दद्याद्गोमिथुनं शिवे   \nसामान्यमखिलं कुर्याद् विधानं यत्प्रकीर्तितम्  ७८   \nसुविचित्रैर्महायानैः विचित्राश्वनियोजितैः   \nगत्वा शिवपुरं रम्यं पूर्वोक्तं लभते फलम्  ७९   \nप्राप्ते भाद्रपदे मासे यः कुर्यान्नक्तभोजनम्   \nहुतशेषं प्रभुञ्जानो वृक्षमूलाश्रिते दिवा  ८०   \nरात्रौ चायतने वासी सर्वभूतानुकम्पकः   \nनीलस्कन्धं वृष गां च शिवाय विनिवेदयेत्  ८१   \nनिशाकरकरप्रख्यैः वज्रवैडूर्यशोभितैः   \nचक्रवाक समायुक्तैः विमानैः सार्वकामिकैः  ८२   \nगत्वा शिवपुरं दिव्यं अमरासुरवन्दितः   \nस क्रीडते महाभोगैः यावदाभूत सम्प्लवम्  ८३   \nप्राप्ते चाश्वयुजे मासे यः कुर्यान्नक्तभोजनम्   \nघृताशनं प्रभुञ्जानः प्रसन्नात्मा जितेन्द्रियः  ८४   \nवृषभं नीलवर्णं च उरोदेशे समानतम्   \nविमुच्य दद्याद्रुद्राय गामेकामप्यलङ्कृताम्  ८५   \nविधिशेषमशेषेण पूर्वोक्तं समुपाचरेत्   \nप्राणान्ते च शिवस्थानं प्रयाति शिववत्सुखी  ८६   \nस्वच्छमौक्तिक सङ्काशैः इन्द्रनीलोपशोभितैः   \nजीवं जीवकसंयुक्तैः विमानैः सार्वकामिकैः  ८७   \nसङ्क्रीडते महाभोगैः यावदाभूत सम्प्लवम्   \nप्राप्ते तु कार्तिकमासे यः कुर्यान्नक्तभोजनम्  ८८   \nक्षीरोदनं प्रभुञ्जानः सत्यवादी जितेन्द्रियः   \nदद्याद्गोमिथुनं चात्र कापिलं च ज्वलत्प्रभम्  ८९   \nपूर्वोक्त च विधिं कुर्याच्छिवतुल्यबलो भवेत्   \nकल्पानलसमप्रख्यैः महायानैर्महाबलैः  ९०   \nमहासिंहकृताटोपैः शिववच्चेष्टते सुखी   \nमार्गशीर्ष शुभे मासे यः कुर्यान्नक्तभोजनम्  ९१   \nयवान्नं पयसायुक्तं भुञ्जानः संयतेन्द्रियः   \nदद्याद्गोमिथुनं दिव्यं पाण्डुरं समलङ्कृतम्  ९२   \nशिवाय शेषं पूर्वोक्त विधिना समुपाचरेत्   \nसितपद्मनिभैर्यानैः श्वेताश्ववरसंयुतैः  ९३   \nगत्वा शिवपुरं दिव्यं शिवतुल्यो बली भवेत्   \nअहिंसा सत्यमस्तेयं ब्रह्मचर्यं दमो दया  ९४   \nत्रिःस्नानं चाग्निहवनं भूशय्या नक्तभोजनम्   \nपक्षयोरुपवासेन चतुर्दश्यष्टमीषु च  ९५   \nइत्येवमादि क्रिया यथा सञ्चरेत शिवव्रतम्   \nउमामहेश्वरं नाम सदा प्रीति विवर्धनम्  ९६   \nअवियोगकरं शान्तं धर्मकामार्थ साधनम्   \nपौर्णमास्याममावास्यां चतुर्दश्यष्टमीषु च  ९७   \nनक्तमब्दं प्रकुर्वीत हविष्यं ब्रह्मचारिणी   \nउमामहेशप्रतिमां हेम्ना कृत्वा सुशोभनाम्  ९८   \nराजतीं वापि वर्षान्ते स्नापयित्वा घृतादिभिः   \nगन्धमाल्यैरलङ्कृत्य वस्त्रयुग्मैश्च शोभनैः  ९९   \nभक्त्या भोज्यैरशेषैश्च वितानध्वजचामरैः   \nभोजयेच्छिवभक्तांश्च दीनानाथांश्च तर्पयेत्  १००   \nशक्त्या च दक्षिणां दत्वा शिवमन्त्रै क्षमापयेत्   \nताम्रकांस्यादि पात्रं वा सितवस्त्रावगुण्ठितम्  १०१   \nकृत्वा वायतनं मध्ये प्रतिमान्तूपकल्पयेत्   \nधृत्वा शिरसि तत्पात्रं वितानच्छत्रशोभितम्  १०२   \nध्वजशङ्ख्यादिविभवैः शिवस्यायतनं नयेत्   \nलिङ्गमूर्तेर्महेशस्य व्रतस्यान्ते निवेदयेत्  १०३   \nवेद्यन्ते स्थापयेत्पात्रमुपशोभा समन्वितम्   \nपश्चात्प्रदक्षिणीकृत्य प्रणिपत्य क्षमापयेत्  १०४   \nसमाप्य तद्व्रतं पुण्यं शृणु सा यत्फलं लभेत्   \nसूर्यकोटिप्रतीकाशैः विमानै सार्वकामिकैः  १०५   \nयथेष्टमैश्वरे लोके रुद्रैः सार्धं प्रमोदते   \nकल्पकोटिसहस्राणि कल्पकोटिशतानि च  १०६   \nतदन्ते सा महाभागो विष्णुलोके महीयते   \nततः कर्मावशेषेण सर्वकाम समन्वितम्  १०७   \nब्रह्मलोकं समासाद्य परं सुखमवाप्नुयात्   \nब्रह्मलोकात्परिभ्रष्टा श्रीमती परिपूजिता  १०८   \nप्राजापत्यमवाप्नोति लोकपाल नमस्कृता   \nभोगांश्च रुचिरान्भुंक्त्वा सोमलोके महीयते  १०९   \nसोमलोकादैन्द्रलोकं आसाद्येन्द्रपदं लभेत्   \nऐन्द्रलोकाच्च गान्धर्वं लोकं प्राप्य प्रमोदते  ११०   \nगन्धर्वराजपतिना सार्धं भोगे वसेच्चिरम्   \nमहारत्नप्रभादीप्तैः उपशोभितमद्भुतम्  १११   \nयक्षलोकमनुप्राप्य यथाकामं प्रमोदते   \nसालोकालोकपर्यन्ते सर्वस्मिन्क्षितिमण्डले  ११२   \nयत्र क्वचित्सुखं दिव्यं तदशेषमवाप्नुयात्   \nएवं सर्वेषु लोकेषु भोगान्भुक्त्वा यथेप्सितान्  ११३   \nक्रमादागत्य लोकेऽस्मिन्राजापतिमवाप्नुयात्   \nयुवानं रूपसम्पन्नं अशेषपृथिवीपतिम्  ११४   \nधर्मार्थकाममोक्षं शिवभक्तं दृढव्रतम्   \nततोऽसौ कर्मशेषेण भवतीश्वरभाविता  ११५   \nस्वकर्मवासनायोगात्पुनः प्रारभते शुभम्   \nशुभाच्च पुनरप्येवं लोकान्याति सहस्रशः  ११६   \nयावदाप्नोति निर्वेदं तावद्भ्रमति कर्मणा   \nनिर्वेदाच्चैव वैराग्यं वैराग्याञ्ज्ञान सम्भवः  ११७   \nज्ञानात्प्रवर्तते योगो योगाद्दुःखान्तमाप्नुयात्   \nउमामहेश्वरं नाम व्रतमीश्वरभाषितम्  ११८   \nकारुण्यात्सर्वनारीणां नराणां च विशेषतः   \nतस्मात्सर्वप्रयत्नेन ह्युमामाहेश्वरं व्रतम्  ११९   \nकर्तव्यं नरनारीभिः दुखस्यान्तमवाप्नुयुः   \nउमादेवीप्रियार्थं तु तुष्टे नैवान्तरात्मना  १२०   \nअष्टम्याञ्च चतुर्दश्यां नियतब्रह्मचारिणी   \nवर्षमेकं तु भुञ्जीत महापुण्यजिगीषया  १२१   \nवर्षान्ते प्रतिमां कृत्वा पूर्ववद्विधिमाचरेत्   \nस्नानाद्यन्तं व्रतं प्राप्त्वा पूर्वोक्तं लभते फलम्  १२२   \nजाम्बूनदमयैर्यानैः चतुर्द्वारैरलङ्कृतैः   \nगत्वा शिवपुरं दिव्यं अशेषं भोगमाप्नुयात्  १२३   \nशिवादि सर्वलोकेषु भोगान्भुक्त्वा यथेच्छया   \nक्रमादागत्य लोकेऽस्मिन् राजानां पतिमाप्नुयात्  १२४   \nया नार्युपवसेदेकं अब्दं कृष्णचतुर्दशी   \nवर्षान्ते प्रतिमां कृत्वा शालिपिष्टमयीं शुभाम्  १२५   \nपीतानुलेपनैर्माल्यैः पीतवस्त्रैश्च पूजयेत्   \nपूर्वोक्तमखिलं कृत्वा शिवाय विनिवेदयेत्  १२६   \nसप्तभौमैर्महायानैः तप्तचामीकरप्रभैः   \nयुगकोटिशतं साग्रं शिवलोके महीयते  १२७   \nशिवादि सर्वलोकेषु भुक्त्वा भोगान्यथेप्सितान्   \nक्रमादागत्य लोकेऽस्मिन्यथेष्टं पतिमाप्नुयात्  १२८   \nयाऽमावास्यां निराहारा भवेदब्दमतन्द्रिता   \nशूलपिष्टमयं कृत्वा वर्षान्ते तु निवेदयेत्  १२९   \nशिवाय राजतं पद्मं अस्वर्णकरकृतकर्णकम्   \nभक्त्या विन्यस्य तन्मूर्ध्नि शेषं पूर्ववदाचरेत्  १३०   \nकामतोऽपि कृतं पापं भ्रूणहत्यादि यद्भवेत्   \nतत्सर्वं शूलमानेनच्छिद्यान्नारी न संशयः  १३१   \nमहापद्मविमानेन नानानारी समन्विता   \nयुगकोटिशतं साग्रं शिवलोके महीयते  १३२   \nशिवादि सर्वलोकेषु भुक्त्वाभोगान्यथेप्सितान्   \nइमं लोकं क्रमात्प्राप्य यथेष्टं पतिमाप्नुयात्  १३३   \nपौर्णमास्याममावास्यां अब्दमेकं दृढव्रता   \nवर्षान्ते सर्वगन्धाढ्यं प्रतिमाविनिवेदयेत्  १३४   \nसुपवित्रैर्महायानैः दिव्यगन्धवहैः शुभैः   \nवर्षकोटिशतं दिव्यं शिवलोके महीयते  १३५   \nयथेष्टमैश्वरे लोके भुक्त्वा भोगानशेषतः   \nक्रमादागत्य लोकेऽस्मिन्राजानं पतिमाप्नुयात्  १३६   \nसम्प्राप्ते कार्तिकमासे एकभुक्तेन वर्तयेत्   \nक्षमाऽहिंसादिनियमैः संसक्ता ब्रह्मचारिणी  १३७   \nगुडाज्यमिश्रं पिण्याकं मासेन विनिवेदयेत्   \nअष्टम्याञ्च चतुर्दश्यां उपवासरतो भवेत्  १३८   \nइन्द्रनीलप्रतीकाशैः विमानैः सार्वकामिकैः   \nवर्षायुतशतं साग्रं शिवलोके महीयते  १३९   \nयथावत्सर्वलोकेषु भोगानासाद्य धर्मतः   \nक्रमादागत्य लोकेऽस्मिन् यथेष्टं पतिमाप्नुयात्  १४०   \nइत्येवं सर्वलोकेषु विधिस्तुल्यः प्रकीर्तितः   \nएकभुक्तोपवासस्य फलं च सदृशं भवेत्  १४१   \nक्षमा सत्यं दया दानं शौचमिन्द्रयनिग्रहः   \nशिवपूजाग्निहोमश्च सन्तोषास्तेयभावना  १४२   \nसर्वव्रतेषु यद्धर्मः सामान्यो दशधा स्मृतः   \nविशेषमपि वक्ष्यामि प्रतिमासं व्रतं प्रति  १४३   \nमार्गशीर्षे शुभेमासे वृषं पिष्टविनिर्मितम्   \nगन्धमाल्यैरलङ्कृत्य शिवाय विनिवेदयेत्  १४४   \nवृषयुक्तैर्महायानैः आरोहण सुशोभितैः   \nवर्षायुतशतं साग्रं शिवलोके महीयते  १४५   \nसर्वदेव निकायेषु सम्प्राप्य सुखमुत्तमम्   \nक्रमादागत्य लोकेऽस्मिन् राजानं पतिमाप्नुयात्  १४६   \nपुष्ये मासे शुभे प्राप्ते शूलं कृत्वा पिनाकिने   \nगन्धपुष्पैरलङ्कृत्य शिवाय विनिवेदयेत्  १४७   \nताम्रकांस्यादिपात्रे वा दत्त्वा दद्यात्पिनाकिने   \nमहापुष्पकयानेन दिव्यगन्धप्रवाहिना   \nवर्षायुतशतं दिव्यं रुद्रलोके महीयते  १४८   \nभुक्त्वा तु विपुलान्भोगान् अशेषपुर सम्भवान्   \nसम्प्राप्यैव क्रमाल्लोके यथेष्टं पतिमाप्नुयात्  १४९   \nरथञ्चाश्वयुतं माघे दीपमाला प्रशोभितम्   \nपैष्ट लिङ्गसमायुक्तं शिवायतनमानयेत्  १५०   \nमहारथोपमैर्यानैः श्वेताश्वरथसंयुतैः   \nवर्षायुतं शतं साग्रं शिवलोके महीयते  १५१   \nअनुभूयातुलान्भोगान् अशेषपुर सम्भवान्   \nक्रमादागत्य लोकेऽस्मिन् राजानं पतिमाप्नुयात्  १५२   \nफाल्गुने प्रतिमां पैष्टीं कृत्वा रूपसमन्विताम्   \nगन्धमाल्यैरलङ्कृत्य स्थापयेदीश्वरालये  १५३   \nयानैरप्रतिमैर्दिव्यैः गीतवादित्र सङ्कुलैः   \nवर्षायुतशतं साग्रं रुद्रलोके महीयते  १५४   \nसर्वामरनिकायेषु प्राप्य भोगान्सुदुर्लभान्   \nसम्प्राप्यैवं क्रमाल्लोके यथेष्टं पतिमाप्नुयात्  १५५   \nचैत्रे भवकुमारं च कृत्वा पैष्टमलङ्कृतम्   \nस्थाप्य पात्रे यथोक्ते च आनयेच्छिवमन्दिरे  १५६   \nशरदिन्दुप्रतीकाशैः विमानैः सार्वकामिकैः   \nवर्षकोटिशतं साग्रं शिवलोके महीयते  १५७   \nकर्मक्षयादिहागत्य पुत्रपौत्र समन्विता   \nअभीष्टं पतिमासाद्य लभेद्भोगान्सुदुर्लभान्  १५८   \nतण्डुलाढकपिष्टेन कृत्वा कैलासपर्वतम्   \nईश्वरोमासमायुक्तं सर्वधातु विभूषितम्  १५९   \nस्थाप्य पात्रे यथोक्ते च आनयेच्छिमन्दिरे   \nशरदिन्दुप्रतीकाशैः विमानैः सार्वकामिकैः  १६०   \nकन्दरैर्विविधैश्चित्रेः लवणप्रस्थ संयुतैः   \nसर्वरत्नसमायुक्तं स्थापयेदीश्वरालये  १६१   \nकैलासव्रतमित्येतद् वैशाखे या समाचरेत्   \nकैलासकोमलैर्यानैः शिवलोके महीयते  १६२   \nशिवादि सर्वलोकेषु भुक्त्वा भोगानशेषतः   \nक्रमादागत्य लोकेऽस्मिन् राजानं पतिमाप्नुयात्  १६३   \nलिङ्गं पिष्टमयं कृत्वा ज्यैष्ठे मासे सवेदिकम्   \nभक्त्या सम्पूज्य गन्धाद्यैः वस्त्रयुग्मेन वेष्टयेत्  १६४   \nउपशोभाविशेषेण तत्र जागरमाचरेत्   \nप्रभाते ध्वजशङ्खाद्यैः शिवाय विनिवेदयेत्  १६५   \nशुद्धस्फटिक सङ्काशैः विमानैः सार्वकामिकैः   \nवर्षकोटिशतं साग्रं शिवलोके महीयते  १६६   \nभुक्त्वा भोगान्यथाकामं अशेषपुर सम्भवान्   \nक्रीडा विशेषभावैश्च मोदते शङ्करालये  १६७   \nक्रमादागत्य लोकेऽस्मिन् राजानं पतिमाप्नुयात्    \nगृहं पिष्टमयं कृत्वाह्याषाढे सप्तभौमिकम्  १६८   \nसर्व बीजरसैश्चापि सम्पूर्णं शुभलक्षणम्   \nगृहोपकरणैर्युक्तं मुसलोदूखलादिभिः  १६९   \nसर्वधान्यसमायुक्तं सर्वमण्डनभूषितम्   \nसर्वधातुसमाकीर्णं सर्वरत्नोपशोभितम्  १७०   \nसर्वरत्नादिगोश्वाद्यैः दासीशय्याद्यलङ्कृतम्   \nएतैः पिष्टमयैः सर्वैः सुदीपाद्युपशोभितम्  १७१   \nसर्वभक्षसमाकीर्णं गन्धमाल्यैरलङ्कृतम्   \nश्वेतरक्तासितैः पीतैः ध्वजवस्त्रोपशोभितम्  १७२   \nचतुर्विधेन चरुणा संयुतं सर्षपैस्तथा   \nआषाढे पौर्णमास्यां तु गृहे स्थाप्य शिवाग्रतः  १७३   \nसर्वोकरणोपेतं प्रणिपत्य निवेदयेत्   \nसप्तभूमैर्महायानैः सर्वभोगसमन्वितैः  १७४   \nवर्षकोटिशतं साग्रं शिवलोकं महीयते   \nभुक्त्वातु विपुलान्भोगान्सर्वलोकेष्वनुक्रमात्  १७५   \nप्राप्नोति सर्वभोगाढ्यं सप्तभौमं गृहं लभेत्   \nसर्वधातु समाकीर्णं विचित्रध्वजशोभितम्  १७६   \nनिवेदयीत शर्वाय श्रावणे तिलपर्वतम्   \nस्वच्छेन्द्रनीलसङ्काशैः यानैरप्रतिमैः शुभैः  १७७   \nवर्षकोटिशतं दिव्यं शिवलोके महीयते   \nभुक्त्वातु सकलान्भोगान् सर्वलोकेष्वनुक्रमात्  १७८   \nक्रमाल्लोकमिमं प्राप्यं राजानं पतिमाप्नुयात्   \nकृत्वा भाद्रपदे मासे विपुलं धान्यपर्वतम्  १७९   \nसुवर्णवस्त्रसंयुक्तं शिवाय विनिवेदयेत्   \nसुविचित्रैर्महायानैः वरभोगसमन्वितैः  १८०   \nवर्षकोटिशतं साग्रं शिवलोके महीयते   \nरुद्रलोकादिलोकेषु भुक्त्वा भोगान्यथेप्सितान्  १८१   \nसम्प्राप्ताऽस्मिन् क्रमाल्लोके राजानं पतिमाप्नुयात्   \nसर्वधान्यसमायुक्तं सर्वबीजसमन्वितम्  १८२   \nसर्वधातुसमायुक्तं सर्वरत्नोपशोभितम्   \nशृङ्गैश्चतुर्भिः संयुक्तं वितानच्छत्रशोभितम्  १८३   \nगन्धमाल्यैश्च पुष्पैश्च प्रदीपैश्चोपशोभितम्   \nविविधैर्गीतनृत्तैश्च शङ्खवीणादिभिस्तथा  १८४   \nब्रह्मघोषैस्तथा पुण्यैः मङ्गलैश्च निषेवितम्   \nअष्टभिश्च ध्वजैर्युक्तं वितानच्छत्रशोभितम्  १८५   \nनगेन्द्रं मेरुनामानं त्रैलोक्याधारमुत्तमम्   \nतस्य मूर्ध्नि शिवं कुर्यात् सर्वदेवसमन्वितम्  १८६   \nदैत्यगन्धर्वसिद्धाद्यान् यक्षभूतगनांस्तथा   \nविद्याधराप्सरोनागान् ऋषींश्चापि विशेषतः  १८७   \nशालिपिष्टमयं सर्वं रूपं कृत्वा विचक्षणः   \nदेयस्य  दक्षिणे हस्ते शूलं त्रिदशपूजितम्  १८८   \nएवं सर्वेषु देवेषु कुर्यादस्त्राण्यनुक्रमात्   \nशिवस्य महतीं पूजां कृत्वा चित्रसमन्विताम्  १८९   \nपूजयेत्सर्वदेवांश्च दशदिक्षु बलिं हरेत्   \nविप्रांश्च भोजयेत्पश्चाच्छिवभक्तान्सदक्षिणम्  १९०   \nदीक्षितान्व्रतिनश्चैव अनुगम्य च सायुगान्   \nआचार्यानुगतान्सर्वान् सार्धं मेरुमुपस्थितान्  १९१   \nसर्वालङ्कारसंयुक्तं यथाविभवकल्पितम्   \nनिवेदयीत रुद्राय कार्तिके नगमुत्तमम्  १९२   \nयः कुर्यात्सकृदप्येवं तस्याः पुण्यफलं शृणु   \nदेवतुल्यगणो भूत्वा गुणरूपसमन्वितः   \nशिववद्विचरेन्नित्यं निश्चलं भुवनं सदा   \nसर्वागमेषु यत्पुण्यं मुनिभिः कथितं पुरा  १९३   \nतत्सर्वं कोटिगुणितं प्राप्नुयात्सा न संशयः   \nमहारत्नप्रभैर्यानैः सर्वकामसमन्वितैः  १९४   \nगीतनृत्तादिभिर्वाद्यैः अप्सरोगणशोभितैः   \nसूर्यकोटिसम्प्रख्यैः विमानैर्मेरुसन्निभैः  १९५   \nनरनारीगणाकीर्णैः दिव्यगन्धोपशोभितैः   \nदेवदानवगन्धर्वैस्तूयमाना नराधिपैः  १९६   \nस्वच्छन्दा सर्वगाभूत्वा प्रयातीश्वरमन्दिरम्   \nकल्पकोटिशतं दिव्यं मोदते सा महातपाः  १९७   \nएवं सर्वेषु लोकेषु भुक्त्वा भोगान्यथेप्सितान्   \nपुण्यक्षयादिहागम्य राजानं पतिमाप्नुयात्  १९८   \nसुरूपा सुभगा नित्यं भवेदीश्वरभाविता   \nयद्यत्कामं समुद्दिश्य नरनारी नपुंसकाः  १९९   \nपूजयन्ति शिवं भक्त्या तत्तदेवाशु जायते    \nमृण्मयं दारुजं शैलं ऐष्टकं वा सुकल्पितम्  २००   \nकृत्वा गृहं मठं वापि यथा विभवविस्तरम्   \nसर्वोपकरणोपेतं सर्वधान्य प्रपूरितम्  २०१   \nशिवाय तद्गृहं दत्वा सर्वान्कामानवाप्नुयात्   \nकृत्वैकभुक्तं हेमन्ते मासमेकं सुयन्त्रितः  २०२   \nमासान्ते च रथं कुर्यात् चित्रवस्त्रोपशोभितम्   \nश्वेतैश्चतुर्भिः संयुक्तं वृषभैः समल्ङ्कृतम्  २०३   \nशोभितं ध्वजदीपाद्यैः छत्रचामरदर्पणैः   \nतण्डुलाढकपिष्टेन लिङ्गं कृत्वा सवेदिकम्  २०४   \nविन्यस्य रथमध्ये तु पूजयेत्कृतलक्षणम्   \nतद्रात्रौ राजमार्गेण शङ्खभेर्य्यादि निःस्वनैः  २०५   \nभ्रामयित्वा शनैः पश्चाच्छिवायतनमानयेत्   \nतत्र जागरपूजाभिः प्रदीपाद्युपशोभितैः  २०६   \nप्रेक्षणीयै प्रदानैश्च क्षपयित्वा शनैर्निशाम्   \nप्रभाते स्नपनं कृत्वा तद्भक्तानां च भोजनम्  २०७   \nदीनान्धकृपणानां च यथाशक्त्या च दक्षिणाम्   \nरथं शोभासमायुक्तं शिवाय विनिवेदयेत्  २०८   \nभुक्त्वा च बान्धवैः सार्धं प्रणम्येशं गृहं व्रजेत्   \nसर्व्वव्रतानां प्रवरं अस्मिन्धर्मः समाप्यते  २०९   \nव्रतं शिवनाथं नाम सर्वकामार्थ साधकम्   \nसर्वभूतेषु यत्पुण्यं सर्वयज्ञेषु यत्फलम्  २१०   \nतत्सर्वं शिवनार्थेनैव तत्पुण्यफलभाग्भवेत्   \nसूर्यायुत प्रतीकाशैः विमानैः सार्वकामिकैः  २११   \nत्रिसप्तकुलमुद्धृत्य शिवलोके महीयते   \nभुक्त्वा तु विपुलान्भोगान्सर्वलोकेष्वनुक्रमात्  २१२   \nकल्पकोट्युतं साग्रं तस्यान्ते स महीपतिः   \nसुरूपा सुगुणं चैव सर्वभोगसमन्वितम्  २१३   \nलभते कुलजं शुद्धं पतिं सा सर्वमानयेत्   \nपञ्च तुलीसमायुक्तां मृद्वीखट्वां सुकल्पिताम्  २१४   \nसर्वोपकरणोपेतां शिवशय्यां प्रकल्पयेत्   \nशिवं देवीसमायुक्तं पैष्टमस्यां निवेदयेत्  २१५   \nशिवज्ञानार्थ तत्त्वज्ञं आचार्यं विनयान्वितम्   \nसम्पूज्य गन्धपुष्पाद्यैः वस्त्रालङ्कारचामरैः  २१६   \nभक्ष्यभोज्यैरशेषैश्च ततः शय्यां निवेदयेत्   \nतन्तलेवस्त्रतन्तूनां परिसङ्ख्या तु यावती  २१७   \nतावद्वर्षसहस्राणि रुद्रलोके महीयते   \nशिवादि सर्वलोकेषु भुक्त्वा भोगानशेषतः  २१८   \nक्रमादागत्य लोकेऽस्मिन् सिंहासनपतिर्भवेत्   \nदश गावो वृषश्चैको वृषभैकादशी स्मृता  २१९   \nशिवाय विनिवेद्यैवं अवधारय तत्फलम्   \nरुद्रैकादशतुल्याढ्यो बलभोगादिभिर्गुणैः  २२०   \nशिवादि सर्वलोकेषु यथेष्टं मोदते सुखी   \nकल्पकोटिसहस्राणि कल्पकोटिशतानि च  २२१   \nभुक्त्वा तु विपुलान्भोगान् अशेष कुलजैः सह   \nतदन्ते ज्ञानमासाद्य प्रसादात्परमेष्ठिनः  २२२   \nविमुच्य मोहकलिलं स्वातन्त्र्यवावतिष्ठति   \nसवृषं गोशतं दद्यात् शिवायातीव शोभनम्  २२३   \nत्रिसप्तकुलजैः सार्धं शृणु यत्फलमाप्नुयात्   \nसूर्यकोटिप्रतीकाशैः सर्वकाम समन्वितैः  २२४   \nमहायानैरसङ्ख्यातैः अमरासुरपूजितः   \nशतरुद्रबलोपेतो वीरभद्र ईवापरः  २२५   \nगत्वा शिवपुरं दिव्यं अशेषाधिपतिर्भवेत्   \nभुक्त्वा तु विपुलान्भोगान् प्रलये समुपस्थिते  २२६   \nमोहकञ्चुकमुत्सृज्य स कैवल्यमवाप्नुयात्   \nसर्वज्ञः परमः शुद्धः सामान्येव व्यवस्थितः  २२७   \nशिववत्परिपूर्णश्च शिववत्पतिरव्ययः   \nयो दद्यादुभयमुखीं शिवायातीव शोभनम्  २२८   \nसप्तद्वीपां क्षितिं दत्वा यत्पुण्यं तदवाप्नुयात्   \nपादद्वयं शिरोर्धं च यदा वत्सो विनिर्गतः  २२९   \nतदादौ पृथिवी ज्ञेया तद्दातास्यान्महीप्रदः   \nइति शिवधर्मपुराणे व्रतोपवासगोप्रदानाध्यायो नाम दशमोऽध्यायः  १०"
  }
]
[
  {
    "text": "त्वमतीव शिवभक्तः पद्मयोनि सुतोत्तम   \nतेन ते निखिलं वक्ष्ये शृणुष्वैकाग्रमानसः  १   \nपूर्वमेकार्णवे घोरे नष्टे स्थावरजङ्गमे   \nविवादस्तु महानासीद ब्रह्मविष्ण्वोः परस्परम्  २   \nअहं कर्ताह्ययं कर्ता नमतोऽन्यो जगत्प्रभुः   \nएवमाहहरिं ब्रह्मा ब्रह्माणं च हरिस्तथा  ३   \nतयोर्दर्पापहारार्थं प्रबोधार्थं च देवयोः   \nमध्ये सम्भवल्लिङ्गं ऐश्वरं तैजसं परम्  ४   \nज्वालामालावृतं दिव्यमप्रमेयमनूपमम्   \nयोजनायुत विस्तीर्णं स्थितं तद्विमलेम्भसि  ५   \nज्वालाभिर्मोहितो तस्य लिङ्गस्य सुरसत्तमौ   \nततो विस्मयमापन्नौ पश्यन्तावमराधिपौ  ६   \nशतादूर्ध्वमधस्तस्य सम्प्रधार्य परस्परम्   \nअधो द्रष्टुं गतो विष्णुरूर्ध्वं चैव पितामहः  ७   \nअदृष्टान्तमधश्चोर्ध्वं तौ समेत्य परस्परम्   \nकृताज्ञलिपुटौ भूत्वा लिङ्गं तुष्टुवतुस्तदा  ८   \nअनादि देव देवेश! विश्वेश्वर! महेश्वर   \nसर्वज्ञ! ज्ञानविज्ञान प्रदायक! नमोऽस्तुते  ९   \nअनन्तकान्ति (सम्पन्न) अनन्तासन संस्थित!   \nअनन्तशक्तिसंभोग! परमेश  नमोऽस्तुते  १०   \nपरावरपरातीत! उत्पत्तिस्थितिकारण!   \nसर्वार्थ साधनोपाय! विश्वेश्वर नमोऽस्तुते  ११   \nबहुरूप! महारूप! सर्वरूप! नमोऽस्तुते   \nपशुपाशार्णवातीत! वरप्रद नमोऽस्तुते  १२   \nस्वभाव निर्मलाभोग! सर्वव्यापिन् सदाशिव   \nयोगयोगिन्महायोगिन् योगेश्वर! नमोऽस्तुते  १३   \nनिरञ्जन! निराधार! स्वाधार! निरूपप्लवः!   \nप्रसन्न परमेशान! योगेश्वर! नमोऽस्तुते  १४   \nजिह्वा चपलभावेन वेदितव्योऽसि यन्मया   \nतत्क्षन्तव्यमनौपम्य! कस्ते स्तौति गुणार्णवम्  १५   \nलिङ्गोत्पत्तिस्तवं पुण्यं यः शृणोति नरस्सदा   \nनोत्पद्यते स संसार स्थानं प्राप्नोति शाश्वतम्  १६   \nतस्मात्सर्व प्रयत्नेन शृणुयाद्वाचयेत्तथा   \nपाप कञ्चुकमुसृज्य प्राप्नोति परमं पदम्  १७   \nलिङ्गमध्ये परं लिङ्गं स्थितं प्रादेश संमितम्   \nसमाधिस्तोत्र सम्पन्नौ दृष्टयन्तौ शिवात्मकौ  १८   \nनैव तत्काञ्चनं रौप्यं ताम्रं स्फाटिक मौक्तिकम्   \nलक्षमात्रस्थितं शान्तं केवलं तच्छिवात्मकम्  १९   \nतयोऽस्तुष्टौ महादेवो प्रददौ वरमुत्तमम्   \nकारणत्वमनुक्त्वा च तत्रैवान्तरधीयत  २०   \nततः प्रभृति ब्रह्माद्याः प्रतिष्ठाप्य सुरासुराः   \nतल्लिङ्गानुकृतिं लिङ्गं ईडिरे मुनयस्तदा  २१   \nपरं ग्रन्थ शरीरे च लिङ्ग क्षेत्रमनादिमत्   \nयदा ममैश्वरं तेजः तलिङ्गं पञ्चसञ्ज्ञितम्  २२   \nकल्पान्ते यस्य लिङ्गस्य लीयन्ते सर्वदेवताः   \nदक्षिणे लीयते ब्रह्मा वामतश्च जनार्दनः  २३   \nहृदये चैव गायत्री सर्वदेवोत्तमोत्तमः   \nलीयन्ते मूर्ध्नि वै वेदाः सर्षिसङ्गपदक्रमाः  २४   \nजठरे लीयते सद्यः जगत्स्थावरजङ्गमम्   \nपुनरुत्पद्यते तस्माद् ब्रह्माण्डं सचराचरम्  २५   \nआकाशं लिङ्गमित्याहुः पृथिवी तस्य पीठिका   \nआलयः सर्वभूतानां लयनालिङ्गमुच्यते  २६   \nतस्मालिङ्गं प्रतिष्ठाप्य सर्वदेवभवोद्भवम्   \nस्थापितं तेन सर्वं स्यात् पूजितं च न संशयः  २७   \nकृताञ्जलिपुटो विष्णुः ब्रह्मा च ब्रह्म तत्परः   \nपूर्वं लिङ्गं समभ्यर्च्य पश्चात्कार्याणि च क्रतुः  २८   \nब्रह्मा ब्रह्माक्षरैर्दिव्यैः लिङ्गं पूजयते सदा   \nगन्धपुष्पादिभिर्नित्यं विष्णुः पूजयते शिवम्  २९   \nब्रह्मा पूजयते नित्यं लिङ्गं शैलमयं शुभम्   \nतस्य सम्पूजनात्तेन प्राप्तं ब्रह्मत्वमुत्तमम्  ३०   \nइन्द्रिनीलमयं लिङ्गं विष्णुः पूजयते सदा   \nविष्णुत्वं प्राप्तवांस्तेन सोऽद्भुतैकं सनातनः  ३१   \nशक्रोऽपि देवराजेन्द्रो लिङ्गं मणिमयं शुभम्   \nकृत्वा पूजयते नित्यं तेन शक्रत्वमाप्तवान्  ३२   \nलिङ्गं हेममयं कान्तं धनदोऽर्चयते सदा   \nतेनासौ धनदो देवो धनदत्वमवाप्तवान्  ३३   \nविश्वेदेवा महात्मानौ रौप्यं लिङ्गं मनोहरम्   \nयजन्ते विधिवत्तेन विश्वे देवत्वमाप्नुयुः  ३४   \nवायुः पूजयते भक्त्या लिङ्गं पित्तलजं शुभम्   \nवायुत्वं तेन सम्प्राप्तं अनौपम्यगुणावहम्  ३५   \nवसवः क्षणिकं लिङ्गं पूजयन्ति विधानतः   \nप्राप्तास्तेन महात्मानो वसुत्वं सुमहोदयम्  ३६   \nअश्विनौ पार्थिवं लिङ्गं पूजयन्ती विधानतः   \nतेनतावश्विनौ देवौ दिव्यदेहगतावुभौ  ३७   \nस्फाटिकं निर्मलं लिङ्गं वरुणोऽर्चयते सदा   \nवरुणत्वं हि सम्प्राप्तं तेन ऋध्या समन्वितम्  ३८   \nलिङ्गमन्नमयं पुण्यं अग्निर्यजति भावितः   \nअग्नित्वं प्राप्तवास्तेन तेजोरूप समन्वितम्  ३९   \nताम्रलिङ्गं सदाकालं भक्त्या देवो दिवाकरः   \nत्रिकालं यजते तेन प्राप्तं सूर्यत्वमुत्तमम्  ४०   \nमुक्ताफलमयं लिङ्गं सोमः पूजयते सदा   \nतेन सोमोऽपि सम्प्राप्तः सोमत्वं सततोज्वलम्  ४१   \nप्रवालकमयं लिङ्गं यजन्ते पन्नगोत्तमाः   \nतेन नागाः सुभोगाढ्याः प्राप्तास्ते परमं पदम्  ४२   \nकृष्णायसमयं लिङ्गं पूजयन्तिऽसुरोत्तमाः   \nराक्षसाश्च महात्मानः तेन तेऽमित विक्रमाः  ४३   \nत्रपुसीसमयं लिङ्गं पिशाचाः पूजयन्तितम्   \nतेन ऋद्धिबलोपेताः प्राप्नुवन्ति परं पदम्  ४४   \nश्रैलोहिकं सदालिङ्गं यजन्ते गुह्यकादयः   \nतेन भोगबलोपेताः प्रयान्ति परमन्दिरम्  ४५   \nबहुलौहमयं लिङ्गं यजन्ते मातरः सदा   \nमातृत्वं प्राप्य तास्सर्वाः प्रयान्ति परमं पदम्  ४६   \nएवं देवाः सगन्धर्वाः सयक्षोरगराक्षसाः   \nपूजयन्ति सदाकालं ईशानं सुरनायकम्  ४७   \nसर्वोलिङ्गमयो लोकः सर्वं लिङ्गे प्रतिष्ठितम्   \nतस्मात्सदार्चयेल्लिङ्गं यदीच्छेत्सिद्धिमात्मनः  ४८   \nलिङ्गे देवो महादेवः साक्षाद्देवव्यवस्थितः   \nअनुग्रहाय लोकानां तस्माल्लिङ्गं प्रपूजयेत्  ४९   \nयो न पूजयते मोहात् लिङ्गं त्रिभुवनेश्वरम्   \nनासौ स्वर्गस्य मोक्षस्य न च राज्यस्य भाजनम्  ५०   \nयः पूजयति भक्त्या लिङ्गं त्रिभुवनेश्वरम्   \nस्वर्गमोक्षे च राज्यानां क्षिप्रं भवति भाजनम्  ५१   \nतस्मादेकमना भूत्वा यावज्जीवं प्रतिज्ञया   \nअर्चयीत महादेवं आपन्नोपि सदा बुधः  ५२   \nवरं प्राण परित्याग शिरसोवापि भेदनम्   \nनत्वा चाभ्यर्च्य भुञ्जीयाद्भगवन्तं त्रिलोचनम्  ५३   \nएवं निर्वहते यस्तु यावज्जीवं प्रतिज्ञया   \nमनुष्यचर्मणा बद्धः स रुद्रो नात्र संशयः  ५४   \nनास्ति लिङ्गार्चनादन्यत्पुण्यमभ्यधिकं कलौ   \nएवं विज्ञाप्य यत्नेन पूजनीयः सदाशिवः  ५५   \nयो लिङ्गं द्वेष्टि सम्मोहात्सर्वलोक नमस्कृतम्   \nनरो नरकगामी स्यात् तस्य सम्भाषणादपि  ५६   \nमाहेश्वर परं सर्वं त्रैलोक्यं सचराचरम्   \nते कृताघ्ना भवन्तीह ये न भक्ता महेश्वरे  ५७   \nयस्मात्सर्वेषु भूतेषु गतिर्देवो महेश्वरः   \nतस्मात्सर्व प्रयत्नेन शिवमेव समाश्रयेत्  ५८   \nसागराणां क्षयं व्यन्ति क्षीयते हिमवानपि   \nरुद्रलोके क्षयो नास्ति शङ्करे शरणं गते  ५९   \nएष्टव्या बहवः पुत्राः शिवधर्मानुसारिणः   \nसमुद्धरन्ति ते गोत्रं रज्जुः कूपाद्घटं यथा  ६०   \nसमुद्धृत्य तथा ह्यन्ते कुलानामेकविंशतिम्   \nशिवत्वं यान्ति ते क्षिप्रं धर्माधर्मविवर्जिताः  ६१   \nलिङ्गद्वयं समाख्यातं चरं चाचरमेव च   \nचरं व्यक्तिति विख्यातं अचरं पार्थिवादिकम्  ६२   \nचरे सदावसत्येव प्रतिच्छन्नो महेश्वरः   \nअचरे मन्त्र संस्काराद् वसत्येव सदाशिवः  ६३   \nस्थावरं जङ्गमं चैव द्विविधं लिङ्गमिष्यते   \nस्थावरं स्थापितं लिङ्गं जङ्गमं दीक्षितं विदुः  ६४   \nजङ्गमस्यावमानेन स्थावरं निष्फलं भवेत्   \nतस्मालिङ्गद्वयं प्राज्ञो नावमन्येत सर्वदा  ६५   \nलिङ्गमित्थं प्रतिष्ठाप्य सर्वयत्नैर्विधानतः   \nस यत्फलमवाप्नोति तदेकाग्रमनाः शृणु  ६६   \nसर्व यज्ञ तपो दान तीर्थ वेदेषु यत्फलम्   \nतत्फलं कोटिगुणितं स्थाप्य लिङ्गं लभेन्नरः  ६७   \nयो लिङ्गं स्थापयेदेकं विधिपूर्वं सलक्षणम्   \nसर्वागमोदितं पुण्यं कोटि-कोटि गुणं लभेत्  ६८   \nमातृतः पितृतश्चैव यतश्चाद्बहते स्त्रियम्   \nकुलैकविंशमुत्तार्य रुद्रलोके महीयते  ६९   \nभूतलात्सकलान्भोगान् प्रलये समुपस्थिते   \nज्ञानयोगं समासाद्य स तत्रैव विमुच्यते  ७०   \nअथ वैद्राज्यमाकाङ्क्षेत् जायते स भवान्तरे   \nसप्तद्वीप समुद्रायाः क्षितेरधिपतिर्भवेत्  ७१   \nय कृत्वा पार्थिवं लिङ्गं अर्चयित्वा सवेदिकम्   \nइहैव धर्मावाञ्च्छ्रिमान् सोऽन्ते रुद्रश्च जायते  ७२   \nत्रिसन्ध्यं योऽर्चयेद्बिम्बं कृत्वा लिङ्गं तु पार्थिवम्   \nशतैकादधिका यावत्तस्य पुण्यफलं शृणु  ७३   \nअनेनैव स देहेन रुद्रः सञ्चरते स्थितौ   \nपापहा सर्वमर्त्यानां दर्शनात्स्पर्शनादपि  ७४   \nउद्धृत्य दिवि संस्थाप्य् कुलानामेकविंशति   \nसहायैः सहितो नित्यं मोदते दिवि रुद्रवत्  ७५   \nशालिपिष्टमयं लिङ्गं सर्वगन्धोपशोभितम्   \nकुसुमैस्सर्वगन्धैश्च फलैश्च विविधैस्तथा  ७६   \nभक्ष्यभोज्यैरनेकैश्च घृतदीपैश्च संयुतम्   \nतस्य दक्षिणपार्श्वे तु विन्यसेदगरुं बुधः  ७७   \nदद्यात्पश्चिमभागे तु शोभनान्तु मनःशिलाम्   \nउत्तरे चन्दनं दद्यात् हरितालं तु पूर्वतः  ७८   \nएवं वित्तानुसारेण यः कृत्वा विधिपूर्वकम्   \nकृष्णपक्षे चतुर्दश्यां शिवाय विनिवेदयेत्  ७९   \nयत्किञ्चित्सकृप्येवं लिङ्गं कुर्याद्विचक्षणः   \nयत्फलं लभते सोऽपि तन्मे निगदतः शृणु  ८०   \nसर्वपाप विनिर्मुक्तः सर्वोपद्रववर्जितः   \nनिष्कलः सर्वगोभूत्वा प्रविशेच्छिवमव्ययम्  ८१   \nअप्यामलकमात्रं वा लिङ्गं कृत्वाऽभिपूज्य च   \nयन्मयं तन्मयं कृत्वा शिवलोके महीयते  ८२   \nपुण्यक्षयात्क्षितिं प्राप्यं राजा भवति धार्मिकः   \nवेद वेदाङ्ग तत्त्वज्ञो ब्राह्मणो वापि जायते  ८३   \nमृद्भस्मगोमयात्पिण्डैः तथा वालुकयापि वा   \nकृत्वा लिङ्गं सकृत्पूज्य वसेत् कल्पायुतं दिवि  ८४   \nकृशापूतरुकृत्ये वा अप्यङ्गुल्यादिभिर्लिखेत्   \nक्रीडायां वालयुतं कल्पं भवेत्सोऽपि गणेश्वरः  ८५   \nआत्मनो विभजेत्तेन तदप्यत्र च निश्चितम्   \nसपुत्र बान्धवैस्सार्धं पुनात्यासप्तमं कुलम्  ८६   \nपांसुना क्रियमाणोऽपि लिङ्गं कुर्यात्तु यो नरः   \nप्रेत्यान्ते लभते राज्यं सुसम्पन्नमखण्डकम्  ८७   \nहीनवंशे च ये जाताः पापिष्ठा ये च मानवाः   \nभवभाव प्रपन्नास्ते मुच्यन्ते नात्र संशयः  ८८   \nअलिङ्गी लिङ्गीरूपेण यो लिङ्गमुपजीवति   \nस पच्यते महाघोरे नरके कालमक्षयम्  ८९   \nसूक्ष्मेणापि प्रयोगेन अमेयः पुण्यसञ्चयः   \nशिवमर्चयतो यस्मात् तस्मान्नित्यं समर्चयेत्  ९०   \nलिङ्गमेवं प्रतिष्ठाप्य सर्वयत्नैर्विधानतः   \nआराध्य गन्धपुष्पाद्यैः इदं स्तोत्रमुदीरयेत्  ९१   \nअनादि देव देवेश! विश्वेश्वर! महेश्वरः!   \nसर्वज्ञ ज्ञान विज्ञान प्रदानैक! नमोऽस्तुते  ९२   \nअनन्तकान्तिसम्पन्न ! अनन्तासन संस्थित!   \nअन्तशक्तिसम्भोग परमेश! नमोऽस्तुते  ९३   \nपरावर! परातीत! उत्पत्ति-स्थितिकारण!   \nसर्वार्थ साधनोपाय! विश्वेश्वर! नमोऽस्तुते  ९४   \nबहुरूप! महारूप! सर्वरूपोत्तमोत्तम!   \nपशुपाशार्णवातीत! वरप्रद! नमोऽस्तुते  ९५   \nस्वभाव निर्मलाभोग सर्वव्यापिन् सदाशिव!   \nयोगियोगिमहायोगे योगेश्वर! नमोऽस्तुते  ९६   \nनिरञ्जन! निराधार! स्वाधार! निरुपप्लव!   \nप्रसन्नपरमेशान! योगीश्वर! नमोऽस्तुते  ९७   \nजिह्वा चापलभावेन वेदितोऽसि हि यन्मया   \nतत्क्षुन्तव्यमनौपम्य कस्ते स्तोतुं गुणार्णवम्  ९८   \nलिङ्गोत्पत्तिस्तवं पुण्यं यः शृणोति नरः सदा   \nनोत्पद्यते च संसारे स्थानं प्राप्नोति शाश्वतम्  ९९   \nतस्मात्सर्व प्रयत्नेन शृणुयाद्वाचयेत्तथा   \nपापकञ्चुकमुत्सृज्य प्राप्नोति परमं पदम्  १००   \nइति शिवधर्मपुराणं लिङ्गोद्भवं नाम तृतीयोऽध्यायः  ३"
  }
]
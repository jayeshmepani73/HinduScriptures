[
  {
    "text": "।। मार्कण्डेय उवाच ।।\nभूर्लोकः प्रथमो राजञ्शृणुष्व गदतो मम ।।\nपातालेन तु तत्तुल्यमूर्ध्वतः परिकीर्त्तितः ।। १ ।।\nवायुस्कन्धा विनिर्दिष्टास्ते तु सप्त महात्मभिः ।।\nएकैकं नियुताः पंच योजनानां प्रकीर्तितम् ।। २ ।।\nपशवः पक्षिणः कीटा मनुष्याः किन्नरास्तथा ।।\nयक्षराक्षसगन्धर्वाः पिशाचा भूमिगोचराः ।।३।।\nसर्व एते विनिर्दिष्टा अन्नादा भूमिगोचराः ।।\nविद्याधराणां प्रथमं वायुमार्गः प्रकीर्त्तितः ।। ४ ।।\nद्वितीयः सिद्धविद्यानां तृतीयस्तु गरुत्मताम् ।।\nचतुर्थो वायुमार्गस्तु गन्धर्वाणां प्रकीर्त्तितः ।। ५ ।।\nविनायकाः पञ्चमगा षष्ठे च करिणां गणाः ।।\nयेषां शीकरतोयेन चावश्यायः प्रकीर्त्तितः ।। ६ ।।\nसप्तमे च महाभाग सिद्धास्तिष्ठंति यादव ।।\nतस्योपरिष्टादपरस्तावदेव प्रमाणतः।।७।।\nभुवर्लोक इति ख्यातो यत्र तिष्ठंति देवताः ।।\nमन्वन्तराधिकारेषु ये भविष्या महीपते ।। ८ ।।\nतस्योपरिष्टादपरस्तावदेव प्रमाणतः ।।\nस्वर्लोको वसतिर्यत्र प्रायशः पुण्यकर्मणाम् ।। ९ ।।\nसोमपानां च देवानां शक्रादीनां महीपते ।।\nमहर्लोकस्थितिर्यत्र देवतानां महात्मनाम् ।। 1.5.१० ।।\nविनिवृत्ताधिकाराणां सिद्धानां नृपसत्तम ।।\nतस्योपरिष्टादपरस्तावदेव प्रमाणतः ।। ११ ।।\nजनलोकः स्थितिर्यत्र गवां पार्थिवसत्तम ।।\nतिष्ठन्ति ब्रह्मणो रात्र्यां यत्र जीवाः समन्ततः ।। १२ ।।\nतस्योपरिष्टादपरस्तावदेव प्रमाणतः ।।\nतपोलोकः स्थितिर्यत्र प्राणेशानां महात्मनाम् ।। १३ ।।\nतस्योपरिष्टादपरस्तावदेव प्रमाणतः ।।\nसत्यलोकः स्थितिर्यत्र ब्रह्मणः परमेष्ठिनः ।। १४ ।।\nइत्येते कथिताः सप्त तव लोका महात्मनाम् ।।\nएतावानेव सवितुर्विचरन्ति मरीचयः ।। १५ ।।\nएतेषु लोकसंज्ञोक्ता तस्मादेव मनीषिभिः ।।\nतस्योपरिष्टादपरस्तावदेव प्रमाणतः ।। १६ ।।\nस्थानं रुद्रस्य कथितं रुद्रतेजोविराजितम् ।।\nब्रह्मलोकोपरिष्टात्तु रुद्रलोको महत्तमः ।। १७\nयोजनानां सहस्राणि पञ्चभिर्निबिडं मतम् ।।\nआदित्यमन्दिरं प्रोक्तं यदेतद्दिवि दृश्यते ।। १८ ।।\nयदेतद्दृश्यते नीलं तमस्तत्पृथिवीपते ।।\nतमसस्तु परे पारे रुद्रलोकः स्वयं प्रभो ।। १९ ।।\nरुद्रत्वं समनुप्राप्तैस्तत्र भक्तैर्महानघ ।।\nक्रीडन्नास्ते महादेवः सपत्नीको वृषध्वजः ।। 1.5.२० ।।\nतस्योपरिष्टादपरस्तावदेव प्रमाणतः ।।\nअगम्यस्सर्वदेवानां विष्णुलोकः प्रकीर्त्तितः ।। २१ ।।\nतस्योपरिष्टाद्ब्रह्माण्डः काञ्चनो दीप्तिसंयुतः ।।\nभुवर्लोके तु वसतिर्वामनस्य महात्मनः ।। २२ ।।\nस्वर्लोके वसतिर्विष्णोर्वैकुण्ठस्य महात्मनः ।।\nनृवराहस्य वसतिर्महर्लोके प्रकीर्तिता ।। २३ ।।\nनृसिंहस्य तथा प्रोक्ता जनलोके महात्मनः ।।\nत्रिविक्रमस्य वसतिस्तपोलोके प्रकीर्तिता ।। २४ ।।\nलोकाः सन्तानका नाम सत्यलोके प्रकीर्त्तिताः ।।\nएतेषु देवं पश्यन्ति देवाः सेन्द्रपुरोगमाः ।। २५ ।।\nतपसा महता राजन् भक्ताश्च सततं प्रभुम् ।।\nरुद्रस्थानोपरिष्टात्तु विष्णोः स्थानं मयोदितम् ।। २६ ।।\nन कश्चिदेनं शक्नोति द्रष्टुं देववरं हरिम् ।।\nन तत्र सूर्यस्तपति चन्द्रमा न विराजते ।। २७ ।।\nतेजसा तस्य देवस्य स तु देशो विराजते ।।\nतस्योपरिष्टादारभ्य यावदन्तं महीपते ।। २८ ।।\nप्रोक्तं वराहस्थानस्य तत्र मानं निबोध मे ।।\nयोजनानां च षट्कोट्यस्त्रिंशच्च नियुतान्यथ ।। २९ ।।\nएतावच्चैव भूतानां वसतिः परिकीर्तिता ।।\nएतावदेव चन्द्रस्य तलमुक्तं समंततः ।। 1.5.३० ।।\nएतेषु देवं पश्यन्ति देवाः सेन्द्रपुरोगमाः ।।\nतपसा महता राजन् भक्ताश्च सततं प्रभुम् ।। ३१ ।।\nबाह्यतोऽण्डं दशगुणं त्वद्भिस्तु परिवारितम् ।।\nआपो दशगुणेनैव बाह्यतस्तेजसा वृताः ।। ३२ ।।\nतेजोदशगुणेनैव बाह्यतः पवनेन च ।।\nवायुर्दशगुणेनैव गगनेन तथावृतः ।। ३३ ।।\nआकाशं च दशघ्नेन मनसा बाह्यतो वृतम्।।\nमनश्च बुद्ध्या सकलं वृतं राजन् दशघ्नया।।३४।।\nआत्मना चावृता बुद्धिर्दशघ्नेन समन्ततः।।\nअव्यक्तेन तथैवात्मा दशघ्नेनैव चावृतः ।।३५।।\nअव्यक्तः पुरुषेणाथ त्वनन्तेनावृतोऽनघ ।।\nएवं विधानामण्डानामव्यक्तः पुरुषोत्तमः ।। ३६।।\nतिर्य्यगूर्ध्वमधः संख्या वक्तुं राजन्न शक्यते ।।\nअनन्तत्वात्प्रधानस्य पुरुषस्य महात्मनः ।।३७।।\nएकरूपास्तथैवाण्डाः सर्व एव नराधिप ।।\nतुल्यदेशविभागश्च तुल्यजन्तव एव च ।।३८।।\nदेशेदेशे समाना ये अण्डेषु नृपसत्तम ।।\nसुखदुःखे समे तेषां जीवितं मरणं तथा ।।३९।।\nसर्वाण्डानां समा ज्ञेया कालसंख्या नराधिप ।।\nपौरुषस्य दिनस्यान्ते सर्वे ह्यण्डनिवासिनः ।। 1.5.४० ।।\nएकोऽप्यनन्तो राजेन्द्र नान्तरेव प्रकीर्तितः ।।\nअयं मयोक्तो नृप सन्निवेशः संक्षेपमात्रेण चराचरस्य ।।\nव्यासेन चैवं परिकीर्त्यमानः समाप्यते नैव कदाचिदेव ।। ४१ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे लोकवर्णनं नाम पञ्चमोऽध्यायः ।। ५ ।।"
  }
]
[
  {
    "text": "मार्कण्डेय उवाच ।। ।।\nएवमुक्तस्तदा रामो देवदेवेन शम्भुना ।।\nप्रणम्य शिरसा देवं पार्वतीं वरदां तथा ।। १ ।।\nप्रमथैश्च परिष्वक्तस्सोत्कण्ठेनान्तरात्मना ।।\nजगामाश्रममुद्दिश्य पितुः परबलार्दनः ।। २ ।।\nसोऽचिरेणैव संप्राप्य ददर्शाश्रममण्डले ।।\nवयोवृद्धं तपोवृद्धं पितरं दीप्ततेजसम् ।। ३ ।।\nसोऽभिवाद्य पितुः पादौ मातुश्च परवीरहा ।।\nभ्रातॄणामानुपूर्व्येण धर्मनित्यो जितेन्द्रियः ।। ।।४ ।।\nतैश्च मूर्धन्युपाघ्रातः   सान्त्वितस्स महातपाः ।।\nस मत्प्रसादं पृष्टश्चेत्युक्त्वा सर्वमशेषतः ।।५।।\nआख्यातवाँस्ततः पश्चात्पातालगमनं तदा ।।\nआसन्नं देवकार्यं च चापरत्नं च वैष्णवम् ।। ६ ।।\nजमदग्निर्महातेजाः श्रुत्वा रामवचस्तदा ।।\nचापरत्नं च रामाय प्रददौ देवपूजितम् ।। ७ ।।\nदत्त्वोवाच स तं रामं हुताशनसमप्रभम् ।।\nपश्चिमेन समुद्रेण प्रविश्य वरुणालयम्।।९ ।।\nसंपूज्य वरुणं रामस्तस्यैवानुमते तदा।।\nशक्रशत्रून्दुराचारान्पातालनिलयञ्जहि ।।\nअनेन चापरत्नेन वैष्णवेन महाबल ।।\nदैतेयान्समरे हत्वा गत्वा च वरुणालयम्।। 1.68.१० ।।\nप्रष्टव्यो वरुणो देवस्त्वया धर्मान्सनातनान् ।।\nस पुत्र वरुणाद्धर्माञ्छ्रुत्वा राम यथाविधि ।। ११ ।।\nआगच्छेथा यथाकालं मत्समीपं महाभुज ।।\nएवमुक्तस्तदा रामः पित्रा धर्मभृतां वरः ।। १२ ।।\nपितरं मातरं भ्रातॄनभिवाद्य यथाविधि ।।\nजगाम वरुणावासं रामो वैश्वानरद्युतिः ।। १३ ।।\nस प्रविश्य समुद्रेण महादेवप्रसादतः ।।\nततोऽश्म नगरं रामो ददर्श पुरमुत्तमम् ।। १४ ।।\nमनोऽभिरामं स्फटिकाश्मचित्रं तुरङ्गनागेन्द्रकुलाकुलं च ।।\nविभूषितं पन्नगदैत्यनाथैरुद्यानवापीशत संकुलं च ।। १५ ।।\nइति श्रीविष्णुधर्मोत्तरे प्रथमखण्डे मा०सं० रामस्याश्मनगरदर्शनं नामाष्टषष्टितमोऽध्यायः ।। ६८ ।।"
  }
]
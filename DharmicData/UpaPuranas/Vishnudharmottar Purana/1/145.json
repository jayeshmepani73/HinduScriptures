[
  {
    "text": "मार्कण्डेय उवाच ।।\nअतः परं प्रवक्ष्यामि पितृभिर्याः प्रकीर्तिताः ।।\nगाथाः पार्थिवशार्दूल कामयद्भिः पुरे स्वके ।। १ ।।\nअपि स्यात्स कुलेऽस्माकं यो नो दद्याज्जलाञ्जलिम् ।।\nनदीषु बहुतोयासु शीतलासु विशेषतः ।। २ ।।\nअपि स्यात्स कुलेऽस्माकं हिममिश्रं जलाञ्जलिम् ।।\nतिलमाक्षिक संयुक्तं यो नो दद्यात्समाहितः ।। ३ ।।\nअपि स्यात्स कुलेऽस्माकं यो नो दद्याच्च भक्तितः ।।\nपायसं मधुसंमिश्रं वर्षासु च मघासु च ।।४।।\nदाल्भ्य उवाच ।।\nपत्न्यो नृणां मुनिश्रेष्ठ योषितां च तथा नराः ।।\nतच्छ्रोतुमिच्छामि विप्रर्षे विधवा स्त्री न जायते ।। ५ ।।\nउपोषितेन येनाग्र्य पत्न्या न रहितो नरः ।।\nपुलस्त्त्य उवाच ।।\nअशून्यशयनां नाम द्वितीयां शृणु भो द्विज ।।६ ।।\nयामुपोष्य न वैधव्यं प्रयाति स्त्री द्विजोत्तम ।।\nपत्नीविमुक्तश्च नरो न कदाचित्प्रजायते ।। ७ ।।\nशेते जलनिधौ कृष्णः श्रिया सार्धं यदा द्विज ।।\nअशून्यशयना नाम तदा श्राद्धे हि सा तिथिः ।। ८ ।।\nकृष्णपक्षद्वितीयायां श्रावणे मुनिसत्तम ।।\nइममुच्चारयेन्मन्त्रं प्रणम्य जगतः पतिम् ।। ९ ।।\nश्रीवत्सधारिणं श्रीशं भक्त्याभ्यर्च्य श्रिया सह ।।\nश्रीवत्सधारिञ्छ्रीकान्त श्रीधाम श्रीपतेऽच्युत ।। 1.145.१० ।।\nगार्हस्थ्यं मा प्रणाशं मे यातु धर्मार्थकामद।।\nअग्नयो मा प्रणश्यन्तु मा प्रणश्यन्तु देवताः ।। ११ ।।\nपितरो मा प्रणश्यन्तु मत्तो दाम्पत्यभेदतः ।।\nलक्ष्म्या वियुज्यते देव न कदाचिद्यथा भवान् ।। १२ ।।\nतथा कलत्रसंबन्धो   देव मे नैव भिद्यतु ।।\nलक्ष्म्या ह्यशून्यं वरद यथा ते शयनं सदा ।। १३ ।।\nशय्या ममाप्यशून्यास्तु तथैव मधुसूदन ।।\nएवं प्रसाद्य पूजां च कृत्वा लक्ष्म्यास्तथा हरेः ।।१४।।\nफलानि दद्याच्छायायामभीष्टानि जगत्पतेः ।।\nनक्तं प्रणम्यायतने हविर्भुञ्जीत वाग्यतः ।। १५ ।।\nब्राह्मणाय द्वितीयेऽह्नि शय्यां दयात्सदक्षिणाम्।।\nएवं करोति यः सम्यङ्नरो मासचतुष्टयम्।।१६।।\nतस्य जन्मत्रये दाल्भ्य गृहभङ्गो न जायते।।\nअशून्यशयनश्चासौ धर्मकर्मार्थसाधकः ।।१७।।\nभवत्यव्याकृतैश्वर्यः पुरुषो नात्र संशयः ।।\nनारी च दाल्भ्य धर्मज्ञ व्रतमेतद्यथाविधि ।।१८।।\nया करोति न सा शोच्या बन्धुवर्गस्य जायते ।।\nवैधव्यं दुर्भगत्वं वा भर्तृव्यङ्ग्यं च सत्तम।।१९।।\nनाप्नोति जन्मत्रितयमेतच्चीर्त्वा पतिव्रता ।। 1.145.२० ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे अशून्यशयनद्वितीयावर्णनो नाम पञ्चचत्वारिंशदुत्तरशततमोऽध्यायः ।। १४५ ।।"
  }
]
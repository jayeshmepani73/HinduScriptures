[
  {
    "text": "।। वज्र उवाच ।। ।।\nकस्मै श्राद्धं न दातव्यं केन भुक्तं महाफलम् ।।\nभवतीह द्विजश्रेष्ठ तन्ममाचक्ष्व पृच्छतः ।। १ ।।\nमार्कण्डेय उवाच ।। ।।\nअनूढातनयो राजन्यश्च पौनर्भवः सुतः ।।\nशूद्रापतिर्दुराचारो वाणिज्यायुधजीवकः ।। २ ।।\nतथा वार्धुषिको यश्च शूद्रस्य च पुरोहितः ।।\nपर्वकारस्तथा सूची यस्य चोपपतिर्गृहे ।। ३ ।।\nकृत्वा नक्षत्रनिर्देशं यश्च जीवति पार्थिव ।।\nचिकित्सितेन  च तथा यस्य वृत्तिर्नरेश्वर ।।४।।\nवेदविक्रयको यश्च वेदनिन्दक एव च ।।\nतर्कशास्त्रेण दग्धश्च नास्तिको धर्मवर्जितः ।। ५ ।।\nपित्रा विवदमानश्च यश्चैवोपनयेद्बहून् ।।\nअयाज्ययाजी स्तेनश्च यक्ष्मी कितव एव च ।। ६ ।।\nश्वित्री च यस्तथा काणो बधिरोऽन्धः कुणिस्तथा ।।\nपरपूर्वापतिश्चैव ग्रामप्रेष्यो निराकृतिः ।। ७ ।।\nअवकीर्णी कुण्डगोलौ कुनखी श्यावदन्तकः ।।\nकन्यादूष्यभिशप्तश्च मित्रधुक्पिशुनस्तथा ।। ८ ।।\nपरिवित्तिः परिवेत्ता तस्य कन्याप्रदश्च यः ।।\nयाजकश्च तथा तस्य सोमविक्रयकस्तथा।।९।।\nकूटसाक्षी च वाग्दुष्टः परदारो विकर्मकः ।।\nतथा दैवापविद्धाग्निः विरुद्धजनकस्तथा ।। 1.143.१० ।।\nयश्च हीनातिरिक्ताङ्गो  दुश्चर्मा दमकस्तथा ।।\nयश्च युक्तस्तथा राजन्पातकैश्चोपपातकैः ।। ११ ।।\nद्विषन्मित्रे उभे चैव प्रयत्नेन विवर्जयेत् ।।\nअतः परं प्रवक्ष्यामि ब्राह्मणान्पङ्क्तिपावनान् ।। १२ ।।\nब्रह्मदेयानुसन्तानः तपस्वी विजितेन्द्रियः ।।\nपारगो यजुषां यश्च सामवेदस्य पारगः ।। १३।।\nऋग्वेदपारगो यश्च भृग्वङ्गिरसपारगः ।।\nअथर्वशिरसोऽध्येता त्रिसुपर्णस्य पारगः ।। १४ ।।\nत्रिणाचिकेतः पञ्चाग्निधर्मशास्त्रविशारदः ।।\nपुराणपारगो यश्च इतिहासविशारदः ।। १५ ।।\nअधीते सोत्तरं यश्च विष्णुधर्ममिदं शुभम् ।।\nविजानाति यथावच्च यश्च व्याकरणं नृप ।। १६ ।।\nज्योतिषश्च तथा वेत्ता आयुर्वेदस्य च द्विजः ।।\nताभ्यां वृत्तिं न चेत्कुर्याद्वृत्तिस्ताभ्यां विगर्हिता ।। १७ ।।\nआहिताग्निश्च यो विद्वान्सोमपश्च द्विजोत्तमः ।।\nगुरुशुश्रूषणपरस्तीर्थपूतश्च यादव ।।\nगायत्रीजापनिरतो योगी ध्यानपरायणः ।। १८ ।।\nयस्याप्यनन्ते जगतामधीशे भक्तिः परा यादव देवदेवे ।।\nतस्मात्परं नापरमस्ति किञ्चित्पात्रं त्रिलोके पुरुषप्रवीर ।। १९ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे पात्रापात्रपरीक्षाविधिर्नाम त्रिचत्वारिंशदुत्तरशततमोऽध्यायः ।। १४३ ।।"
  }
]
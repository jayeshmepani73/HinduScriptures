[
  {
    "text": "।। वज्र उवाच ।।\nशुभाशुभपरिज्ञानं भगवन्पुरुषं प्रति ।।\nत्वत्तोहं श्रोतुमिच्छामि तन्ममाचक्ष्व पृच्छतः ।। १ ।।\nमार्कण्डेय उवाच।।\nजन्माश्रितस्त्रिषष्ठश्च सप्तमो दशमस्तथा ।।\nएकादशः शशी येषां तदा तेषां शुभं भवेत्।।२।।\nजन्मन्यथ चतुर्थे च साष्टमे दशमे तथा ।।\nएकादेशे बुधो येषां तेषामपि शुभं वदेत् ।। ३ ।।\nद्विपञ्चमगतो जीवस्सप्तमो नवमस्तथा ।।\nएकादशस्तथा ह्येषां तेषामपि शुभं वदेत्।। ।। ४ ।।\nषष्ठसप्तमगः शुक्रो दशमे न च शोभनः ।।\nद्वादशश्च तथा ह्येषां तेषां पीडां विनिर्दिशेत् ।। ५ ।।\nतृतीये दशमे षष्ठे तथा चैकादशे शुभा ।।\nसौरारतीक्ष्णकिरणा येषां तेषां शुभं वदेत् ।। ६ ।।\nयस्मिन्हि जननं यस्य जन्मर्क्षं तस्य तत्स्मृतम् ।।\nचतुर्थं मानसं तस्माद्दशमं कर्मसंज्ञितम् ।। ७ ।।\nसंगातकं षोडशं स्याद्विंशं स्यात्सामुदायिकम् ।।\nवैनाशकं तु नक्षत्रं कर्मर्क्षं यत्त्रयोदशम् ।। ८ ।।।\nषण्णक्षत्रस्तु पुरुषस्सर्वः प्रोक्तो महीपते ।।\nराजा च नवनक्षत्रो नक्षत्रत्रितयं शृणु ।। ९ ।।\nनित्यमभ्यधिकं षड्भ्यः पार्थिवस्य नृपोत्तम ।।।\nदेशाभिषेकनक्षत्रौ जातिनक्षत्रमेव च ।। 1.87.१० ।।\nजात्याश्रितानि वक्ष्यामि नक्षत्राणि तवानघ ।।\nपूर्वात्रयमथाग्नेयं ब्राह्मणानां प्रकीर्तितम् ।। ११ ।।।\nउत्तरात्रितयं पुष्यं क्षत्त्रियाणां प्रकीर्त्तितम् ।।\nपौष्णं मैत्रं तथा पित्र्यं प्राजापत्यं विशां स्मृतम् ।। १२ ।।\nआदित्यमाश्विनं हस्तः शूद्राणामभिजित्तथा ।।\nसार्पं विशाखा याम्यं च वैष्णवं च नराधिप ।। १३ ।।\nप्रतिलोमभवानां च सर्वेषां परिकीर्तितम् ।।\nईहादे ह्यर्थहानिस्स्याज्जन्मर्क्षे चोपतापिते ।। १४ ।।\nकर्मर्क्षे कर्मणां हानिः पीडा मनसि मानसे ।।\nमूर्त्तिद्रविणबन्धूनां हानिस्संघातिके हते ।। १५ ।।\nसंतप्ते सामुदायर्क्षे मित्रभृत्यार्थसंक्षयः ।।\nवैनाशिके विनाशस्स्याद्देहद्रविणसंपदाम् ।। १६ ।।\nपीडिते चाभिषेकर्क्षे राज्यभ्रंशं विनिर्दिशेत् ।।\nदेशर्क्षे पीडिते पीडां देशस्य च पुरस्य च ।। १७ ।।\nपीडिते जातिनक्षत्रे राज्ञो व्याधिं विनिर्दिशेत् ।। १८ ।।\nग्रहर्क्षजाता समवाप्य पीडां पूजा तु कार्या विधिना स्वकेन ।।\nततश्शुभं विन्दति राजसिंह विधूतपापः पुरुषस्सदैव ।।१५\nइति श्रीविष्णुधर्मोत्तरे प्रथमखण्डे मा०सं०प्रतिपुरुषशुभाशुभनिर्देशोनाम सप्ताशीतितमोऽध्यायः ।। ८७ ।।"
  }
]
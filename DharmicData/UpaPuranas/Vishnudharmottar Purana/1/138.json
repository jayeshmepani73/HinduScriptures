[
  {
    "text": "।। वज्र उवाच ।।\nवर्तन्ते पितरः स्वर्गे केषांचिन्नरके तथा ।।\nनरकस्थाः फलं दातुं कथं शक्ता वदस्व मे ।। १ ।।\nमार्कण्डेय  उवाच ।।\nपितॄणां तु गणाः सप्त नामतस्तान्निबोध मे ।।\nत्रयोऽमूर्तिमतश्चैषां चत्वारश्च समूर्तयः ।। २ ।।\nसुभासुरा बर्हिषदोऽग्निष्वात्तास्तथैव च ।।\nत्रयो मूर्तिमतश्चैषां चत्वारश्चाप्यमूर्तयः ।। ३ ।।\nक्रव्यादाश्चोपहूताश्च आज्यपाश्च सुकालिनः ।।\nमूर्तिमन्तः पितृगणाश्चत्वारश्च प्रकीर्तिताः ।। ४ ।।\nसुभास्वरा ब्रह्मसुताः सोममाप्याययन्ति ये ।।\nब्रह्मलोकचरा राजन्नित्यं मूर्तिविवर्जिताः ।।५।।\nतथा बर्हिषदो नाम राजपुत्रा मरीचिनः ।।\nआप्याययन्ति ते देवाँल्लोके सोमपदे स्थिताः ।। ६ ।।\nविभ्राजलोके तिष्ठन्ति अग्निष्वात्ता नराधिप ।।\nपुलस्त्यस्य ऋषेः पुत्रा भविष्यन्ति जगन्ति ते ।। ७ ।।\nदानवान्यक्षगन्धर्वान्पिशाचोरगराक्षसान् ।।\nदैत्यान्भूतपिशाचांश्च विद्याधरगणांस्तथा ।।८ ।।\nनागान्सर्पान्सुपर्णांश्च पर्वतान्सरितस्तथा ।।\nक्रव्यादाँश्चोपहूतांश्च अज्यपाँश्च सुकालिनः ।। ९ ।।\nब्राह्मणान्क्षत्रियान्वैश्यान्भावयन्त्यन्त्यजाँस्तथा ।।\nकवेराङ्गिरसश्चैव   कर्दमस्य प्रजापतेः।। 1.138.१० ।।\nवसिष्ठस्य तथा पुत्राः क्रमेणैते प्रकीर्तिताः ।।\nज्योतिर्भासः स्मृता लोके ये च लोका मरीचिनः ।।११।।\nतेजेस्विनो मान साश्च क्रमेणैते प्रकीर्तिताः ।।\nएते श्राद्धस्य भोक्तारो विश्वेदेवैः सदा सह ।। १२ ।।\nएते श्राद्धं सदा भुक्त्वा पितॄन्संतर्पयन्त्यतः ।।\nयत्र क्वचन धर्मज्ञ  वर्तमाना हि योगतः ।।१३ ।।\nएते च पुष्ट्या विनियोजयन्ति श्राद्धस्य दातारमदीनसत्त्वाः ।।\nतृप्तास्तथैते विनियोजयन्ति दातुः पितॄन्सर्वगतान्महीप ।।१४।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे पितृस्वर्गनरकनिवासहेतुनिर्णयोनामाष्टत्रिंशदुत्तरशततमोऽध्यायः ।।।१३८।।"
  }
]
[
  {
    "text": "1.211\n।। मार्कण्डेय उवाच ।।\nदृष्ट्वा गन्धर्वराजस्य क्रोधेनाकुलितं मनः ।।\nतमूचुर्नृप गन्धर्वाः स्वबाहुबलदर्पिताः ।। १ ।।\nअपराजित उवाच ।।\nसर्वमालभते राजन्नशोकः शूरबाहुषु ।।\nतस्माच्छौर्येण निधनं रघूणां मम रोचते ।। २ ।।\nनिकुम्भ उवाच ।।\nयोऽयं मन्युः समुद्भूतः काकुत्स्थान्प्रति  मे प्रभो ।।\nअविनाशि जगत्कृत्स्नं विनाशं समुपैष्यति ।। ३ ।।\n।। किन्नर उवाच ।।\nया लक्ष्मीरनुलिप्ताङ्गी वैरिशोणितकुङ्कुमैः।।\nकान्तापि सरसां प्रीतिं न सा धत्ते मनस्विनाम्।। ४ ।।\nवसुनाभ उवाच ।।\nकृपाणधाराविध्वस्तशत्रुसङ्घसमुद्भवा ।।\nन या श्रीः किं तया कार्यं राजन्सत्त्ववतां नृणाम् ।। ५ ।।\n।। अजगर उवाच ।।\nअजितारिगणोपान्तसम्पदो भूषणक्रिया ।।\nविपद्वरीयसी ताभिर्या न सम्पद्विभूषणा ।। ६ ।।\n।। रुह उवाच ।।\nशोभन्ते कर्कशाः शूराः स्तना इव समुन्नताः ।।\nशूराणां च स्तनानां च परावज्ञाकरी रतिः ।। ७ ।।\n।।केश उवाच ।।\nतेजस्विनामभ्युदयं वन्दनीयं जगत्त्रये ।।\nयथा भास्करमुद्यन्तं जनः सर्वोऽभिनन्दति ।। ८ ।।\n।। परवारण उवाच ।।\nसत्त्वाधिकस्य सिंहस्य लीलोन्मथितपादपाः ।।\nन शक्ताः पुरतः स्थातुं शैलकूटोपमा गजाः ।। ९ ।।\n।। आभावह उवाच ।।\nन जातु शमनं यस्य तेजस्तेजसि तेजसाम् ।।\nवृथा जातेन किं तेन मातुर्वार्द्धक्य कारिणा ।। 1.211.१० ।।\nएकलव्य उवाच ।।\nनाम्नि संकीर्तिते यस्य न भवन्त्यरयो भयात् ।।\nविवर्णवदनच्छायाः का दया तस्य जीवने ।। ११ ।।\nविशाल उवाच ।।\nलक्ष्मीसङ्गमलुब्धानां शूराणां च रणोद्भवा ।।\nकीर्तिर्भवति सैवाशु संयोगकरणा सखी ।। १२ ।।\n।। कलिप्रिय उवाच ।।\nरिपुरक्तपरा सिक्ता रिपुस्त्रीनेत्रवारिणा ।।\nन यस्य सिञ्चिता कीर्तिः का स्पृहा तस्य जीवने ।। १३ ।।\n।। भीमनाद उवाच ।।\nतेजसैव समाक्रान्तसमस्तभुवनो रविः ।।\nकरोति पदविन्यासं सर्वेषामेव मूर्धसु ।। १४ ।।\n।।महाधर्म उवाच ।।\nशत्रुमस्तकविन्यस्तपदक्रमविलासिनी ।।\nकविदत्तकरालम्बा कीर्तिर्यातु दिवं तव ।। १५ ।।\n।। वासुकिरुवाच ।।\nमायानिहतमातङ्गमध्यद्वीपविदारिताम् ।।\nक्षितिं भित्त्वाविशत्कन्या कीर्तितो वसुधातलम् ।। १६।।\n।। पनस उवाच ।।\nहतारिलक्ष्मीसंयोगविकसद्वदनस्य ते ।।\nप्रयातु त्वरिता कीर्तिः क्रोधनेव दिशो दश ।।१७।।\nगद उवाच।।।\nसतोयतोयदाकारैर्नागैर्दानप्रवर्षिभिः ।।\nआक्रान्तदिङ्मुखे युद्धे विद्युत्त्वम्मे करोत्वसिः ।। १८ ।।\nमहानाद उवाच ।।\nमदीयसिंहनादेन वित्रासितगजाकुलम्  ।।\nबलं निपातयारीणां शरैः सन्नतपर्वभिः ।। १९ ।।\nवसुरुवाच ।।\nगजाश्वरथपादातचरणोल्लिखितं रजः ।।\nद्रष्टासि प्रशमं  यातं परितस्त्वरिशोणितैः ।। 1.211.२० ।।\nवृन्दारक उवाच ।।\nगजकुम्भसमुद्रस्थमुक्ताफलविकासिषु ।।\nतिष्ठत्सु राजन्खड्गेषु कः सहेत पराभवम् ।। २१ ।।\n।। ज्योतिषिक उवाच ।।\nकापिशभ्रूलताभङ्गकुटिलद्वयकोटिषु ।।\nविद्यमानेषु चापेषु कः सहेत पराभवम् ।। २२ ।।\nदृढस्युरुवाच ।।\nराजंस्तीक्ष्णाः सन्ति यस्य विशिखाः पञ्च मानिनः ।।\nकिमन्यैस्तस्य कर्तव्यं पक्षपातिभिराहवे ।। २३ ।।\nचन्द्रापीड उवाच ।।\nकिमायुधैः सत्त्ववतां चारुदोर्दण्ड शालिनाम् ।।\nसद्यः सञ्जातमन्यूनां युद्धव्याक्षेपकारकैः ।। २४ ।।\nगद्युरुवाच ।।\nखड्गास्तिष्ठन्तु मे तुच्छा भुक्तभङ्गाट्टहासिनः ।।\nएकदोर्दण्डशेषोऽपि कः सहेत पराभवम् ।। २५ ।।\nकलविङ्क उवाच ।।\nमद्बाहुमन्दरक्षुब्धवैरिसैन्यमहार्णवात् ।।\nभुङ्क्ष्व लक्ष्मीं समुत्पन्नां चिराय जगतीपते ।। २६ ।।\n।। गज उवाच ।।\nकिमायुधैः सत्त्ववतां कुपुंसां च किमायुधैः ।।\nअरातिशस्त्राण्येकेषामन्येषामफलानि हि ।। २७ ।।\nबलक उवाच ।।\nदुर्बलोत्खात शक्रेभदशनाभिहते हरौ ।।\nमयाद्य सुरराडस्तु भवांस्त्रिभुवनेश्वरः ।। २८ ।।  ।।\nप्रनष्टदेवतापूजं बलिहीनं सुदुर्दशम् ।।\nमया कृतमथाद्यास्तु त्रैलोक्यमपि सुप्रभो ।। २९ ।।\nहरिक उवाच ।।\nकीनाशमहिषेणाद्य हरस्य वृषभेण तु ।।\nअयोध्यां वाहयिष्यामि शेषाहेर्लाङ्गलेन च ।। 1.211.३० ।।\nमहोदर उवाच ।।\nनिरस्तमयमार्तण्डे मया लोके चराचरे ।।\nयमस्य महिषं पश्य क्रमन्तं सूर्यवाजिषु ।। ३१ ।।\nसूर्य उवाच ।।\nनिःशेषदेवतासंघे मया लोकत्रये कृते ।।\nदुर्गासिंहविनिर्भिन्नं पश्याद्य मघवद्गजम् ।। ३२ ।।\nप्रभस उवाच ।।\nनिरस्ताम्बुपिपासेन समाकृष्ट धनेश्वराः ।।\nप्रणमन्तु तवाद्यैव देवसंघा हतत्विषः ।। ३३ ।।\nभद्रक उवाच ।।\nस्कन्दशङ्करशून्येऽस्मिन्मया त्रिभुवने कृते ।।\nशिखी संभक्षयत्वद्य शर्वाभरणपन्नगान् ।। ३४ ।।\nमार्कण्डेय उवाच ।।\nक्रोधान्धकारकलुषीकृतचारुवक्त्रान्गन्धर्वराजतनयान्प्रसमीक्षमाणः ।।\nजगाद राजानमदीन सत्त्वो नाडायनाख्यस्तु तदा पुरोधाः ।। ३५ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे गन्धर्वगर्जनं नामैकादशोत्तरद्विशततमो ऽध्यायः ।। २११ ।।\n1.212\n।। नाडायन उवाच ।। ।।\nएकया द्वे विनिश्चित्य त्रींश्चतुर्भिर्वशीकुरु ।।\nपञ्च जित्वा विजित्वा षट् सप्त हित्वा सुखी भव ।। १ ।।\nएकया प्रज्ञया राजन्कार्याकार्यद्वयं नरः ।।\nविनिश्चित्य तु यः कुर्यात्कार्यं तत्र स पण्डितः ।। २ ।।\nमध्यस्थं यदि वा मित्रं शत्रुं वा कार्यगौरवात् ।।\nज्ञात्वा देशं च कालं च ह्युपायैरभ्युपक्रमेत् ।। ३ ।।\nसामभेदप्रदानाश्च उपायाः परिकीर्तिताः ।।\nउपायश्च चतुर्थो ऽत्र दण्डस्त्वगतिका गतिः ।। ४ ।।\nपञ्चेन्द्रियजयो येन कृत आदौ जिगीषुणा ।।\nत्रिलोकविजयं तस्य न दूरे प्रतिभाति मे ।। ५ ।।\nपञ्चेन्द्रिय जयं कृत्वा गुणषट्कमुपाश्रयेत् ।।\nबुद्ध्वा बलाबलं सम्यगात्मनश्चापरस्य च ।। ६ ।।\nराजदोषाः परित्यक्ता येन सप्त नराधिप ।।\nसिद्धिं तस्य समायान्ति यथाकालं गुणा नृप ।। ७ ।।\nमृगयायानमुख्याश्च स्त्रियश्च पुरुषा गिरः ।।\nअर्थसन्दूषणं चैव दण्डपारुष्यमेव च ।। ८ ।।\nराजदोषैः परित्यक्ता राघवास्तत्र पार्थिव ।।\nगुणाश्रयविभागज्ञा विग्रहस्तैर्न रोचते ।। ९ ।।\nभरतेन वयं साम्ना बले महति तिष्ठता ।।\nप्रथमं समुपाक्रान्तं तदेव तव रोचताम् ।। 1.212.१० ।।\nभरतस्य वयं साम्ना यदि गच्छेम पर्वतम् ।।\nहितं तत्स्यान्महाभाग सकुलस्य तवाऽनघ ।। ११ ।।\nत्वया कृत्वा समुच्छेदं राज्ञां जननिवासिनाम् ।।\nअकारणान्महद्वैरं कृतं भूपतिभिः सह ।। १२ ।।\nजने निवासादस्माकं केवलं लघुता भवेत् ।।\nमानुषैः संगमश्चैव विग्रहश्च पुनःपुनः ।। १३ ।।\nन कृषिर्न च वाणिज्यं जनोऽस्माकं प्रयोजनम् ।।\nते वयं सजनां भूमिं त्यक्त्वा यामः शिलोच्चयम् ।। १४ ।।\nअपेक्ष्य देशकालौ च संधिं विग्रहमेव च ।।\nफलं च बुद्ध्वा यः कुर्यात्स राजन्पण्डितो नरः ।। १५ ।।\nभूमिर्हिरण्यं मित्रं च त्रिविधं विग्रहास्पदम् ।।\nस्वयंग्राहो यदस्माकं मेरुः कनकपर्वतः ।। ।। १६ ।।\nहिरण्येन तदा कार्यं न नोऽस्ति रिपुसूदन ।।\nकृषिर्नास्ति यतोऽस्माकं ततो भूर्निष्प्रयोजना ।। १७ ।।\nतस्माद्भरतमन्विच्छ मित्रं साम्ना नराधिप ।।\nमित्रं रघुकुलं कृत्वा निवासस्तु हिमाचले ।। १८ ।।\nअदृश्यं देवसैन्यानां सुखं चिरमवाप्नुहि ।।\nन मानुषोऽयमित्येवं भरतं मन्तुमर्हसि ।। १९ ।।\nदुष्टानां निग्रहार्थाय चतुर्मूर्तिर्जनार्दनः ।।\nजातो रघुकुले राजन्पुत्रो दशरथस्य तु ।।1.212.२०।।\nअंशेन वासुदेवस्य जातो रामो महायशाः ।।\nसंकर्षणस्य चांशेन लक्ष्मणः परवीरहा ।। २१ ।।\nप्रद्युम्नस्य तथांशेन भरतो धर्मवत्सलः ।।\nअनिरुद्धस्य चांशेन शत्रुघ्नः सुमहाबलः ।। ।। २२ ।।\nतत्र राघवसिंहेन रामेणाक्लिष्टकर्मणा ।।\nरावणोऽभिहतः संख्ये सर्वसत्त्वभयङ्करः ।। २३ ।।\nमेघनादो निरस्तश्च संग्रामे लक्ष्मणेन च ।।\nशत्रुघ्नेन निरस्तश्च लवणो दुष्टराक्षसः ।। २४ ।।\nमन्ये विशिष्टभावत्वं भरतस्य महात्मनः ।।\nयेन माली हतः पूर्वं लङ्कावासी स राक्षसः ।। २५ ।।\nस एष भरतो विष्णुरस्ति ते तु रणंगमः।।२६।।\nहिते स्थितो यः सततं सुराणां दैत्येन्द्रनाशाय निविष्टबुद्धिः ।।\nतेनाऽप्रमेयेण जनार्दनेन समं व्रजस्वाशु महानुभाव ।। २७ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे नाडायनवाक्ये शैलूषं प्रति नाडायनानुशासनवर्णनो नाम द्वादशोत्तरद्विशततमोऽध्यायः ।। २१२ ।।\n1.213\n।। शैलूष उवाच ।।\nसुमाली विष्णुना पूर्वं कथं युद्धे निपातितः ।।\nएतन्मे संशयं छिन्धि श्रूयते स महाबलः ।। १ ।।\nनाडायन उवाच ।।\nकथेयं राजशार्दूल पुरागस्त्येन धीमता ।।\nरामाय कथिता वीर तां मे निगदतः शृणु ।।२।।\nपुरा विनिहते वृत्रे दैत्या विगतनायकाः ।।\nअब्दुर्गं सागरं कृत्वा रात्रौ निघ्नन्ति वै प्रजाः ।। ३ ।।\nसुरैः सर्वैः समागम्य तथाऽयं न परैर्वधम् ।।\nसमुद्रोदकपानाय अगस्त्यश्चोदितस्तदा ।। ४ ।।\nदेवकर्मप्रमुदितस्तदागस्त्यमुनिर्नृप ।।\nपीत्वा चकार राजेन्द्र निस्तोयं सलिलाशयम्। ।। ५ ।।\nदेवैश्च निहता दैत्या निस्तोये सलिलाशये ।।\nततः कदाचिद्विन्ध्यस्तु जगादार्कनिशाकरौ ।। ६ ।।\nमेरुं त्यक्त्वा महाभागौ मम यात प्रदक्षिणम् ।।\nऊचतुस्तौ तदा विन्ध्यमावयोस्तु वशं गिरे ।। ७ ।।\nतेन पन्थाः कृतोऽस्माकं येनेदं निर्मितं जगत् ।।\nएतच्छ्रुत्वा तु विध्न्यस्तु तपस्तप्त्वा पितामहात् ।। ८ ।।\nइषुपातमथोच्छ्रायं प्रत्यहं समवाप्तवान् ।।\nततः कतिपयाहेन दिशमावृत्य दक्षिणाम् ।। ९ ।।\nआवृत्य तस्थौ पन्थानं दिवाकरनिशाभृतोः ।।\nततोऽन्धमभवत्सर्वो भूर्लोकः पार्थिवोत्तम ।। 1.213.१० ।।\nप्रेरितो देववाक्येन ततोऽगस्त्यो महातपाः ।।\nगत्वोवाच तदा विन्ध्यं तीर्थयात्रां करोम्यहम् ।। ११ ।।।\nमत्कृते ह्रस्वतां गच्छ येन यास्याम्यहं सुखी ।।\nज्ञात्वा ततः प्रभावं तु सोऽगस्त्यस्य महागिरिः ।। १२ ।।\nजगाम ह्रस्वतां शीघ्रमगस्त्योऽपि तदा ययौ ।।\nदक्षिणाशां परित्यज्य न यावदहमागतः ।। १३ ।।\nसपुत्रदारस्तावत्त्वं ह्रस्व एव भवाऽचल ।।\nएवमुक्त्वा स विन्ध्यन्तु सदारापत्यबान्धवम् ।। १४ ।।\nजगाम दक्षिणामाशां तमुवाच पितामहः ।।\nदेवकार्यं महद्ब्रह्मंस्त्वया कृतमिदं शुभम् ।। १५ ।।\nतस्मात्स्थानं च ते दद्मि वैश्वानरपथाद्बहिः ।।\nदिव्यदेहो भवांस्तत्र विमानवरमास्थितः ।। १६ ।।\nदक्षिणां भूषय दिशमस्तोदयसमन्वितः ।।\nप्रसादमम्भसां शैत्यं निर्विषत्वं तवोदये ।। १७ ।।\nभविष्यत्यमलप्रज्ञ मत्प्रसादात्तवैव तु ।।\nशरत्सु मुदितो वसन्तेस्तमयं व्रज ।। १८ ।।\nप्राकाम्ययुक्तश्च तथा समग्रां वसुधां चर ।।\nप्रधानमूर्तिर्यावत्त्वं सदारापत्यबान्धवः ।। १९ ।।\nनाक्रमिष्यति वै   विन्ध्यं तावद्विन्ध्याचलः स्थितः ।।\nप्राकाम्यमूर्तियुक्ते तु यत्र क्वचन संस्थिते ।। 1.213.२० ।।\nत्वयि विन्ध्यो महाशैलो वृद्धिं न स गमिष्यति ।।\nइल्वलश्चापि दुर्मेधा भ्रात्रा वै मेषरूपिणा ।। ।। २१ ।।\nयदा भोजयते विप्रान्भुक्तवत्सु द्विजातिषु ।।\nकुक्षिभेदन्तु वातापी कृत्वा निर्गच्छते पुनः ।। २२ ।।\nएवं विनिघ्नतस्तस्य ब्राह्मणान्यत्त्वया कृतम् ।।\nशरणं तेन तुष्टोऽस्मि विन्ध्यसंस्तम्भनेन च ।। २३ ।।\nशरत्समयमासाद्य यस्माद्विप्र नवोदये ।।\nपूजां त्वमाप्स्यसे लोके मत्प्रसादाद्द्विजोत्तम ।। २४ ।।\nये च त्वां पूजयिष्यन्ति गन्धमाल्यफलाक्षतैः ।।\nदधिकाञ्चनरत्नैश्च परमान्नेन भूरिणा ।। २५ ।।\nपूर्णकुम्भैः सकूष्माण्डैश्छत्रोपानहयष्टिभिः ।।\nधेन्वा वृषेण भक्ष्यैश्च वासोभिः कनकेन च ।। २६ ।।\nसंवत्सरं च त्यागेन फलस्यैकस्य चाप्यथ ।।\nपूजनैर्ब्राह्मणेन्द्राणां त्वत्कर्मपरिकीर्तनैः।। २७ ।।\nते प्राप्स्यन्ति सदा पुत्रान्धनमारोग्यमेव च ।।\nआयुरग्र्यं तथा लोके शत्रुभिश्चापराजयम्।। २८ ।।\nसौभाग्यं विपुलान्कामान्धर्मवृद्धिं तथैव च ।।\nएवमुक्त्वा स भगवांस्तत्रैवान्तरधीयत ।। २९ ।।\nआससाद तथा स्थानमगस्त्योऽपि महातपाः ।।\nयेन क्रतुशतैरिष्टं तपस्तप्तं तथा महत् ।। 1.213.३० ।।\nतेन स्वतपसा सृष्टा लोपामुद्रा प्रियंवदा ।।\nविदर्भराजतनया धर्मपत्नी तथात्मनः ।। ३१ ।।\nदृढस्युस्तनयस्तस्य तपस्वी च महातपाः ।।\nप्रमुचुर्मुमुचुश्चैव तन्मुचुश्च महातपाः ।। ३२ ।।\nस्वस्त्यात्रेयस्तथा विद्वांस्तस्य शिष्यो महात्मनः ।।\nअभेद्यं कवचं दत्तं तथाऽक्षय्ये महेषुधी ।। ३३ ।।\nरामलक्ष्मणयोस्तेन धनुषी च महाबले ।।\nघोरेणाप्यथ संयुक्तः स च वैष्णवतेजसा ।। ३४ ।।\nकर्मणा कीर्तनं यस्य नरो वर्षशतैरपि ।।\nकर्तुं शक्तो न सहते प्राकाम्ये चैव रावणे ।। ३५ ।।\nअयोध्यां राघवं द्रष्टुं जगाम त्वरितो मुनिः ।।\nतमागतमभिप्रेक्ष्य पूजयामास राघवः ।। ३६ ।।\nपाद्यार्घ्याचमनीयाद्यैः सर्वै राज्यनिवेदनैः ।।\nसंपूजितस्तदा तेन तत्र चक्रे कथाः शुभाः ।। ३७ ।।\nततः कथान्ते कस्मिंश्चित्तमपृच्छत्तु राघवः ।।\nविष्णुना मालिनिधनं तेनोक्तं तस्य तच्छ्रृणु ।। ३८ ।।\nयदुक्तवान्राघवनन्दनस्य चन्द्रार्कवह्निप्रतिमप्रभावः ।।\nरक्षोगणेशस्य वधं सुघोरं मुनिर्महात्मा तदिदं निबोध ।। ३६ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे नाडायनवाक्ये शैलूषं प्रति नाडायनोक्तागस्त्यमाहात्म्यवर्णनो नाम त्रयोदशोत्तरद्विशततमोऽध्यायः ।। २१३ ।।\n1.214\nअगस्त्य उवाच ।।\nमाली सुमाली राजेन्द्र माल्यवांश्च रणोत्कटः ।।\nलङ्कादुर्गमथासाद्य चित्रमूषुः परस्परम् ।। १ ।।\nमाली सुमाली दुर्वृत्तौ पीडयन्तौ च देवताः ।।\nवार्यमाणावपि सदा तेन माल्यवता नृप ।। २ ।।\nतयोर्भीतैः सुरैर्ब्रह्मा ज्ञापितः सप्रयोजनम् ।।\nब्रह्मणा सहितैर्गत्वा ज्ञापितस्त्रिपुरान्तकः ।। ३ ।।\nब्रह्मेशसहिता देवा विष्णुं शरणमीयुषः ।।\nजग्मुर्लवणतोयस्थं विज्ञापयितुमच्युतम् ।। ४ ।।\nददृशुश्च रघुश्रेष्ठ समुद्रं पीतमम्भसाम् ।।\nऊर्मिवर्गैः प्रनृत्यद्भिर्वल्गन्तमिव वायुना ।। ५ ।।\nहसन्तमिव फेनौघैः स्खलन्तं कन्दरासु च ।।\nअपारमिव गर्जन्तं नानायादोगणावृतम् ।। ६ ।।\nवीचिहस्तैः प्रचलितैराह्वयानमिवाऽमराद् ।।\nफेनवत्यः प्रकीर्णाश्च संहताश्च समुच्छ्रिताः ।।७।।\nऊर्मयश्चास्य दृश्यन्ते चलन्त इव पर्वताः ।।\nतिमिङ्गिलाः कच्छपाश्च तथा तिमि तिमिङ्गिलाः ।। ८ ।।\nमकराश्चापि दृश्यन्ते जले मग्ना इवाद्रयः ।।\nशङ्खानां च सहस्राणि मग्नान्यप्सु समन्ततः ।।।९।।\nदृश्यन्ते स्म यथा रात्रौ तारास्तन्वभ्रसंवृताः ।।\nक्वचित्सुप्तः क्वचिद्गर्जन्क्वचिद्घूर्णन्क्वचित्स्खलन्।। 1.214.१० ।।\nक्षीबोपमं तं ददृशुः समुद्रं त्रिदशाधिपाः ।।\nक्वचिच्चावासितैर्दैत्यैः क्वचिद्दैत्यारिणा तथा ।।। ११ ।।\nक्वचिच्च भुजगैर्भीमैर्महागाम्भीर्यसंयुतम् ।।\nविष्णोर्वराहवपुषा विक्षोभितजलाविलम् ।। १२ ।।\nअनासादितबाधं च वर्षाणां शतपत्रिणा ।।\nतेन देवातिदेवेन विष्णुना प्रभविष्णुना ।।१३।।\nनित्यमन्तरसंस्थेन निर्मलीकृतविग्रहम् ।।\nशक्रवज्रभयत्रस्यमानशैलशता कुलम् ।। १४ ।।\nविद्रुमाम्बरमाप्लुष्टसदृशाकारविद्रुमम् ।।\nपूर्णचन्द्रकलङ्कस्य क्षालनेप्सुरिवोद्धतैः ।। १५ ।।\nखमाक्रमति कल्लोलैः पौर्णमासीषु यः सदा ।।\nअसंख्यातं तरङ्गौघैः संक्रान्तशशिमण्डलम् ।। १६।।\nहसन्तं वान्तरिक्षस्य श्रियमेवेन्दुधारिणः ।।\nदिग्भागदानकालेषु  युक्तश्चन्दनवा रिणा ।।\nसुप्यते च यथा यत्र सततं दानवारिणा ।। १७ ।।\nतमन्तरिक्षप्रतिमं विशाललोलोर्मिमालाकुलदिग्विभागम् ।।\nसमुद्रमासाद्य दिवौकसस्त मातस्थुरुग्रं तपसोग्रसत्त्वाः ।। १८।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शैलूषं प्रति नाडायनवाक्ये समुद्रवर्णनो नाम चतुर्दशो त्तरद्विशततमोऽध्यायः ।।२१४।।\n1.215\nअगस्त्य उवाच ।।\nतपसा तोषितो देवैर्देवदेवो जनार्दनः ।।\nमहोदवासं संत्यज्य सुराणां दर्शनं ददौ ।।१।।\nते च तं विबुधारिघ्नं धरणीपातपांसुलैः ।।\nजानुपाणिललाटान्तैः प्रणेमुर्मुदिता हरिम्।।२।।\nतुष्टुवुश्च तथा वाग्भिरथोचुः स्वप्रयोजनम् ।।\nवधार्थं देवदेवस्य सुकेशतनयान्प्रति ।। ३ ।।\nप्रतिजज्ञे तदा तेषां देवो मालिवधं हरिः ।।\nयूयं सुमालिनिधने शक्ताः स्थ सुरसत्तमाः ।। ४ ।।\nमाल्यवानप्यवध्योऽसौ सततं धर्मवत्सलः ।।\nएवमुक्त्वा ततस्तार्क्ष्यमाह्वयामास केशवः।।५।।\nतमारुरोह सर्वात्मा काञ्चनं विनतासुतम् ।।\nशंखचक्रगदापद्मलाच्छितो मधुसूदनः।। ।।६।।\nअतसीकुसुमश्यामः काञ्चने खगमे स्थितः ।।\nश्रियमूहे सतोयस्य तोयदस्य सविद्युतः ।।७।।\nकिरीटकौस्तुभधरं वरभूषणभूषितम् ।।\nविहङ्ग वरमारूढमनुजग्मुर्दिवौकसः ।। ८ ।।\nसुधावदातसत्पक्षैर्वितताम्बरधाविभिः ।।\nहंसैस्तमन्वयाद्ब्रह्मा जटामण्डलदुर्दृशः ।। ९ ।।\nचन्द्ररश्मिप्रतीकाशनिबिडाङ्गककुद्मिकः ।।\nहरस्तृतीयनेत्रार्चिर्विदारितनभो ययौ ।। 1.215.१० ।।\nमहेन्द्रनेत्रसंकाशकलापाटोपरोधिना ।।\nस्कन्दस्तमन्वयौ तस्मा न्मयूरेण षडाननः ।। ११ ।।\nविनायकान्कर्तुमना राक्षसेन्द्रान्विनायकः ।।\nवायुमण्डलमारूढः प्रययावनुमाधवम् ।। १२ ।।\nवह्रिज्वालावली पुञ्जसमकेसरमालिना ।।\nसिंहेनानुययौ देवी भद्रकाली जनार्दनम् ।। १३ ।।\nवरस्त्रीकुचसंकाशकुम्भैरावणपृष्टगः ।।\nकिरीटी वज्रपाणिस्तमन्वयौ त्रिदशाधिपः ।। १४ ।।\nवह्निस्तमन्वयौ देवं शुकयानेन पार्थिव ।।\nसेन्द्रगोपगणाकीर्णशाद्वलस्थलशोभिना ।। १५ ।।\nगिरिकूटसमाकारं शृङ्ग भूषितमस्तकम् ।।\nवैवस्वतोऽपि महिषमारुह्यानुययौ हरिम् ।। १६ ।।\nशङ्कुकर्णो महाग्रीवो वरेभस्कन्धसंस्थितः ।।\nपश्चादनुययौ देवं विरूपाक्षो महाबलः ।। १७ ।।\nमहायानेन रम्येण मनोमारुतरंहसा ।।\nवरुणोऽनुययौ पश्चात्स्निग्धवैदूर्यसन्निभः ।। १८ ।।\nमनःशीघ्रगतिर्देवो वायु मण्डलमध्यगः ।।\nवायुश्चानुययौ पश्चाद्वायुपूर्णशुभांशुकः ।। १९ ।।\nधनदो नरयानेन सर्वरत्नोज्वलात्मना ।।\nगोविन्दमनुवव्राज श्रिया परमया युतः ।। 1.215.२० ।।\nसप्ताश्वमेकचक्रं च रथमारुह्य भानुमान् ।।\nतथैवानुययौ देवं प्रभामण्डलदुर्दृशः ।। २१ ।।\nचन्द्रश्चण्डप्रभावारो दशभिस्तुरगो त्तमैः ।।\nमनोजवेन च तथा रथेनानुययौ हरिम् ।। २२ ।।\nतुरङ्गवरमारुह्य भास्करप्रतिमाकृतिः ।।\nतमन्वयौ तदा राजन्प्रचण्डो रविनन्दनः ।। ।। २३ ।।\nचतुर्भिः कुञ्जरैर्युक्तं रथमास्थाय सत्वरा ।।\nतमन्वयौ धरादेवी देवं त्रिदशपूजितम् ।। २४ ।।\nसङ्कल्परथमारुह्य व्यवसाय पुरःसरः ।।\nमनोरथेनानुययौ कामदेवोऽपि केशवम्।। २५ ।।\nपुष्पेषोरपि यस्याज्ञां बिभर्ति सकलं जगत् ।।\nअनालस्यं समारूढा तथा देवी सरस्वती ।। ।। २६ ।।\nअन्यया पुण्डरीकाक्षं शरणागतवत्सलम ।।\nभौमज्ञजीवशुक्राश्च राहुः केतूः शनैश्चरः ।। २७ ।।\nवाजियुक्तै रथैः शीघ्ररमन्वयुः पुरुषो त्तमम्।।\nदेवाश्चैकोनपञ्चाशन्मरुतश्चारुमण्डलाः।।२८।।\nअनुजग्मुः सुराः कृष्णं वायुमण्डलमध्यगाः ।।\nअनुजग्मुस्तमादित्या रथैः काञ्चन सुप्रभैः ।। २९ ।।\nवसवोऽङ्गिरसः साध्या विश्वेदेवास्तथाश्विनौ ।।\nभृगवश्चाश्वसंयुक्तै रथैस्तं देवमन्वयुः ।। 1.215.३० ।।\nरुद्राश्चानुययुर्देवं बलोदग्रैः ककुद्मिभिः ।।\nतथैवान्ये बलोदग्रा देवा देवानुयायिनः ।। ३१ ।।\nगर्दभैः शिशुमारैश्च महोष्ट्रैर्महिषोरगैः ।।\nसिंहव्याघ्रतरक्ष्वृक्षगजवानर मर्कटैः ।। ३२ ।।\nचमरैः सृमरैश्चैव गोधामार्जारशल्लकैः ।।\nविविधैः पक्षियानैश्च तेऽनुजग्मुर्जनार्दनम् ।। ३३ ।।\nसिद्धमार्गेण सिद्धाश्च प्रययुर्मुनयस्तथा ।।\nस्तुवन्तः पुण्डरीकाक्षं देवसंघभयापहम् ।। ३४ ।।\nगीतवाद्यैः सुमधुरैः सेवमाना जनार्दनम् ।।\nप्रहृष्टाः प्रययुस्तत्र गन्धर्वाप्सरसां गणाः ।। ३५ ।।\nतपः सत्यं क्षमा दानं व्रतानि विविधानि च ।।\nयज्ञाङ्गानि च सर्वाणि कालस्यावयवास्तथा ।। ३६ ।।\nसंवत्सरास्तथा मासाः पक्षौ च करणैः सह ।।\nयुगायनमुहूर्ताश्च शास्त्राणि विविधानि च ।। ३७ ।।\nमूर्तिमन्ति तथास्त्राणि शस्त्राणि च जगत्पतेः ।।\nसमुद्रपथतद्द्वीपशाखिनां विग्रहाणि च ।। ३८ ।।\nवर्षाणां च शरीराणि पितॄणां च तथा गणाः ।।\nनक्षत्राणि दिशश्चैव विदिशश्च महीपते ।। ३९ ।।\nदेवा वनस्पतिश्चैव याश्च लोकस्य मातरः ।।\nदेवदैत्यगणा ये च तथा पितृगणाश्च ये ।। 1.215.४० ।।\nगन्धर्वयक्षनागानां गणा ये च नरेश्वर ।।\nघोरा व्याधिगणाश्चैव कालपाशैः सुदारुणैः ।। ४१ ।।\nमृत्युर्दण्डस्तथा क्रोधो जरा च मनुजेश्वर ।।\nअन्वयुः पुण्डरीकाक्षं रक्षोगणवधैषिणम् ।। ४२ ।।।\nजयश्रीरग्रतस्तस्य प्रयाति रघुनन्दन ।।\nसरितश्च तथा यानैः सर्वलोकस्य मातरः ।।४३।।\nमकरेण ययौ गङ्गा कालिन्दी कच्छपेन तु।।\nसारसेनापि सरयूः शिशुमारेण गोमती ।। ४४ ।।\nगोदावरी च खड्गेन मयूरेण सरस्वती ।।\nककुद्मिना शतद्रुश्च विपाशा तुरगेण च ।। ४५ ।।\nचन्द्रभागा च सिंहेन दन्तिनेरावती तथा ।।\nसिन्धुर्व्याघ्रेण मत्स्येन वितस्ता च तथा ययौ ।। ४६ ।।\nदेविका चैव हंसेन पुरुषेण च गण्डकी ।।\nमहिषेण पयोष्णी च कावेरी वृषभेण तु ।। ४७ ।।\nहिरण्वती सुपर्णेन चक्रेणेक्षुमती नदी ।।\nभुजगेन च पार्णाशा वराहेण च कौशिकी।। ४८ ।।\nवेदस्मृतिर्मयूरेण सारङ्गेण च नर्मदा ।।\nजीवजीवकमारूढा सीतापि प्रययौ नदी ।। ४९ ।।\nह्रादिनी च सरोरूढा सृमरेण च पावनी ।।\nशशकेनापि लौहित्या नदी सिन्धुर्गजेन च ।। 1.215.५० ।।\nउरभ्रेण तथा चक्षुः सीता चाजेन राघव ।।\nगौतमी कुक्कुटेनापि चाषेण च दृषद्वती ।। ५१ ।।\nस्वैः स्वैर्यानैस्तथैवान्याः प्रययुर्निम्नगा हरिम ।।\nदेवानुयात्राघोषेण वादित्राणां रवेण च ।।५२।।\nस्तूयमानो द्विजाग्र्यैश्च प्रययौ कमलेक्षणः ।।\nतद्बलो यमपर्यन्तं देवगन्धर्वसंकुलम् ।। ५३ ।।\nआतपत्रैः पताकाभिः स्वचिह्नैश्च विराजितम् ।।\nकिङ्किणीशतसंघोषं प्रययावनुकेशवम् ।। ५४ ।।।\nरश्म्युत्करैर्देवविभूषणानां प्रदीप्यमानं कलनकादिचित्रम्।।\nबलं ययौ तत्त्रिदशोत्तमानां नारायणेनाऽप्रतिमेन गुप्तम्।।५५।।\nइति श्रीविष्णुधर्मोत्तर पुराणे प्रथमखण्डे मार्कण्डेयवज्रसंवादे देवप्रयाणवर्णनो नाम पञ्चदशोत्तरशततमोऽध्यायः।।२१५।।"
  }
]
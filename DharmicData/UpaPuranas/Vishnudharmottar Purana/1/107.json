[
  {
    "text": "मार्कण्डेय उवाच ।।\nपूर्वं ब्रह्मा महीपाल सिसृक्षुर्विविधाः प्रजाः ।।\nअभ्ययुङ्क्त तदात्मानं तस्य युक्तस्य पार्थिव ।। १ ।।\nततोऽस्य जघनात्पूर्वमसुराञ्जज्ञिरे सुतान् ।।\nअसुः प्राणः स्मृतो विप्रैस्तजन्मानस्ततोऽसुराः ।।२।।\nयथा सृष्टाः सुरास्तन्वा तां तनुं सोव्यपोहत ।।\nअव्यक्तं तत्त्वबहुलं ततस्तान्सोभ्ययुञ्जत ।।३।।\nततस्तान्युञ्जमानस्य प्रियमासीत्प्रभोः किल ।।\nततो मुखात्समुत्पन्ना दिव्यतस्तस्य देवताः ।। ४ ।।\nउत्पन्ना दिव्यतस्तस्माद्देवास्तेन ततः स्मृताः ।।\nधातुर्देवीति यत्प्रोक्तं क्रीडार्थं संविभाव्यते ।।५।।\nतस्माद्देव्यान्तु तन्वायां जज्ञिरे तस्य देवताः ।।\nदेवान्दृष्ट्वा ततः सो वै तनुमन्यां प्रपद्यत ।।६ ।।\nसत्त्वमात्रात्मिकामेव तनुं तां सोऽभ्ययुञ्जत ।।\nपितेव मन्यमानस्तान्सुतान्प्रव्याध स प्रभुः ।। ७ ।।\nपितरो ह्युपपक्षाभ्यां मध्ये रात्र्यह्नयोः पुरा ।।\nतस्मात्ते पितरो देवाः पितृत्वं तेषु तत्स्मृतम् ।। ८ ।।\nयया सृष्टास्तु पितरस्तनुं तां स व्यपोहत ।।\nसापविद्धा तनुस्तेन सद्यः संध्या व्यजायत।।।।\nतस्मादहर्देवतानां रात्रिः स्यादासुरी मता ।।\nतयोर्मध्ये तु पितरः सा तनुस्तु गरीयसी ।। 1.107.१० ।।\nतस्माद्देवासुराश्चैव ऋषयो मानवास्तथा ।।\nयुक्तास्ते तामुपासन्ते तथा विष्णोर्यदन्तरम् ।। ११ ।।\nतस्माद्रात्र्यह्नयोः सन्धावुपासन्ते द्विजास्तु ताम् ।।\nततोऽन्यस्यां पुनर्ब्रह्मा स तन्वामुपपद्यत ।। १२ ।।\nराजसत्त्वात्मिकायां तु मनसा सोऽसृजत्प्रभुः ।।\nमनसा तु ततस्तस्य प्रजानाञ्जज्ञिरे प्रजाः ।। १३ ।।\nमनसा च मनुष्यास्ते जननात्प्रथिताः प्रजाः ।।\nसृष्ट्वा पुनः प्रजाः सौम्यस्यां तनुं सोऽव्यपोहत ।। १४ ।।\nसापविद्धा तनुस्तेन ज्योत्स्ना सद्यः प्रजायत ।।\nतस्माद्भवन्ति संहृष्टा ज्योत्स्नाया उद्भवे प्रजाः ।। १५ ।।\nतामुत्सृज्य ततो ज्योत्स्नां ततोऽन्या प्राविशत्पुनः ।।\nमूर्तिं रजस्तमासक्तां ततस्तां सोभ्ययुञ्जत ।। १६ ।।\nततोऽन्यास्सान्धकारे तु क्षुधाविष्टाः प्रजाः सृजन् ।।\nताः सृष्ट्वा तु क्षुधाविष्टा अंगुल्या दातुमुद्यताः ।। १७ ।।\nअंभांस्येतानि रक्षाम उक्तवन्तस्तु तेषु ये ।।\nराक्षसास्ते स्मृतास्तस्मात्क्षुधात्मानो निशाचराः ।। १८ ।।\nध्रुवं क्षणोमि येम्भांसि तेषु दृष्ट्वा परस्परम् ।।\nतेन ते कर्मणा यक्षा गुह्यकाः क्रूरकर्मिणः ।। १९ ।।\nरक्षणे पालने चापि धातुरेव विभाव्यते ।।\nयक्ष इत्येष धातुर्वै क्षेपणे सन्निरुध्यते ।। 1.107.२० ।।\nरक्षणाद्रक्ष इत्युक्ताः क्षपणाद्यक्ष उच्यते ।।\nतान्दृष्ट्वा तत्क्षणेनास्य केशाः शीर्यन्त धीमतः ।। २१ ।।\nते शीर्णा व्युत्थिता ह्यूर्ध्वमारोहन्त ततः पुनः ।।\nसर्पणात्तु स्मृताः सर्पाः पन्नत्वात्पन्नगाः स्मृताः ।। २२ ।।\nबालात्मानः स्मृता व्याला हीनत्वाच्चाहयः स्मृताः ।।\nपन्नत्वात्पन्नगाश्चापि सर्पास्तेऽपायसर्पणात् ।। २३ ।।\nतेषां लयाः पृथिव्यापः सूर्याचन्द्रमसौ घनाः ।।\nतस्य क्रोधोऽभवद्धूममग्निगर्भः सुदारुणः ।। २४ ।।\nस तान्सर्पान्समुत्पन्नानाविवेश विषात्मकान् ।।\nसर्पान्दृष्ट्वा ततः क्रोधत्क्रोधात्मानो विनिर्ममे ।। २५ ।।\nगां धयन्तस्ततो दृष्ट्वा गन्धर्वा अग्निरेतसः ।।\nधय इत्येष धातुर्वै पाने ह्येष निरुध्यते ।। २६ ।।\nपिबन्तो जज्ञिरे वाचा गन्धर्वास्तेन ते स्मृताः ।।\nकर्णेन कपिला भूत्वा पिशाचाः कपिशा ह्यलम् ।। २७ ।।\nभूतत्वात्ते स्मृता भूताः पिशाचाः पिशिताशिनः ।।\nअष्टासु तासु सृष्टासु देवयोनिषु स प्रभुः ।। २८ ।।\nततः स्वच्छन्दतोऽन्यानि वयांसि वयसा सृजन् ।।\nपक्षिणः स तु दृष्ट्वा वै ततः पशुगणान्सृजन् ।। २९ ।।\nमुखतोऽजाः सृजन्सो वै वक्षसश्चा वयोऽसृजत् ।।\nगावश्चैवोदराद्ब्रह्मा पुनरन्याँश्च निर्ममे ।। 1.107.३० ।।\nपादतोऽश्वांस्तुरङ्गांश्च रासभान्गवयान्मृगान् ।।\nउष्ट्रांश्चैव वराहांश्च श्वानानन्यांश्च जातयः ।। ३१ ।।\nओषध्यः फलमूलिन्यो रोमभिस्तस्य जज्ञिरे ।।\nएवंविधौषधीः सृष्ट्वा न्ययुजत्सोऽध्वरेषु ताः ।। ३२ ।।\nअस्य त्वादौ तु कल्पस्य त्रेतायुगमुखे पुरा ।।\nगौरजः पुरुषोथाविरथाश्वतरगर्दभाः ।। ३३ ।।\nएते ग्राम्याः स्मृताः सप्त आरण्याः सप्त चापरे ।।\nमहिषो गवयोष्ट्रास्तु द्विखुरः शरभो द्विपः ।। ३४ ।।\nमर्कटः सप्तमस्तेषामारण्याः पशवस्तु ते ।।\nगायत्रीं च ऋचं चैव त्रिवृत्स्तोमं रथन्तरम् ।। ३५ ।।\nअग्निष्टोमं च यज्ञानां निर्ममे प्रथमान्मुखात् ।।\nयज्ञोऽपि त्रैष्टुभं छन्दः स्तोमं पञ्चदशस्तथा ।। ३६ ।।\nबृहत्साम तथोक्तं च दक्षिणात्सोऽसृजन्मुखात् ।।\nसामानि जगती चैव स्तोमं सप्तदशं तथा ।। ३७ ।।\nवैरूप्यमतिरात्रं च पश्चिमात्सोऽसृजन्मुखात् ।।\nअथर्वमेकविंशं च त्रिष्टुब्वैराजमेव च ।।\nअप्तुर्यामं च यज्ञानां चोत्तरात्सोऽसृजन्मुखात् ।। ३८ ।।\nविद्युतोऽशनिमेघांश्च रोहितेन्द्रधनूंषि च ।। ३९ ।।\nसृष्ट्वा चतुष्टयं पूर्वं देवर्षिपितृमानवान् ।।\nततोऽसृजत्स भूतानि स्थावराणि चराणि च ।। 1.107.४० ।।\nसृष्ट्वा यक्षपिशाचांश्च गन्धर्वाप्सरसस्तथा ।।\nनरकिन्नररक्षांसि वयः पशुमृगोरगान् ।। ४१ ।।\nअव्ययं च व्ययं चैव द्वयं स्थावरजङ्गमम् ।।\nजरायुजं चाण्डजं च सस्वेदजमथोद्भिजम् ।। ४२ ।।\nभूतग्रामं संकृतवान्देवदेवश्चतुर्विधम् ।।\nपशवश्च मृगाश्चैव व्यालाश्चोभयतोदतः ।। ४३ ।।\nरक्षांसि च पिशाचांश्च मनुष्यांश्च जरायुजाः ।।\nअण्डजाः पक्षिणः सर्पानक्रान्मत्स्यांश्च कच्छपान् ।। ४२ ।।\nयानि चैवं प्रकाराणि स्थावराणि चराणि च ।।\nस्वेदजं दंशमशकयूकामक्षिकमत्कुणम्।। ४५ ।।\nऊष्मणश्चोपजायन्ते यच्चान्यत्किञ्चिदीदृशम् ।।\nउद्भिजास्तरवः सर्वे बीजकाण्डप्ररोहिणः ।। ४६ ।।\nओषध्यः फलपाकान्ता बहुपुष्पफलोपगाः ।।\nअपुष्पाः फलवन्तो ये ते वनस्पतयः स्मृता ।।४७।।\nपुष्पिणः फलिनश्चैव वृक्षाश्चोभयतः शुभाः ।।\nप्रतानाश्चैव वल्ल्यश्च वीरुधः परिकीर्तिताः।।४८।।\nगुच्छगुल्मं तु विविधं तथैव तृणजातयः ।।\nबीजकाण्डरुहाण्येव प्रताना वल्ल्य एव च ।। ४९ ।।\nतमसा बहुरूपेण वेष्टिताः कर्महेतुना ।।\nअनुसंज्ञा भवन्त्येते सुखदुःखसमन्विताः ।। 1.107.५० ।।\nएकदन्तास्तु गतयो ब्रह्माद्याः समुदाहृताः ।।\nघोरेऽस्मिन्भूतसंसारे नित्ये सततयायिनि ।। ५१ ।।\nयं तु कर्मणि यस्मिन्स न्ययुङ्क्त प्रथमं प्रभुः ।।\nतत्तदेव स्वयं तेजो युज्यमानः पुनःपुनः ।। ५२ ।।\nहिंस्राहिंस्रे मृदुक्रूरे धर्माधर्मे ऋतानृते ।।\nतद्भाविता प्रपद्यन्ते तस्मात्तत्तस्य रोचते ।। ५३ ।।\nयद्यस्य सोददात्सर्गे स तत्तत्स्वयमाविशत् ।।\nयथर्तुलिङ्गान्यृतवः स्वयमेव तु पर्यये ।। ५४ ।।\nस्वानिस्वान्यभिपद्यन्ते तथा कर्माणि देहिनाम् ।।\nलोकानां तु विशुद्ध्यर्थं मुखबाहूरुपादतः ।। ५५।।\nब्राह्मणं क्षत्रियं वैश्यं शूद्रं च निरवर्तयत्।।\nआस्याद्वै ब्राह्मणा जाता बाहुभ्यां क्षत्रियाः शुभाः ।। ५६ ।।\nऊरुभ्यां च विशः सृष्टाः शूद्रः पद्भ्यामजायत ।।\nवर्णानामाश्रमाणां च धर्मं चक्रे पृथक्पृथक्।।५७।।\nस्वधर्मे च निविष्टानां स्थानानि व्यदधात्प्रभुः ।।\nब्रह्मलोकं ब्राह्मणानां शाक्रं क्षत्त्रियजन्मनाम् ।।५८।।\nमारुतं च विशां स्थानं गान्धर्वं शूद्रजन्मनाम् ।।\nब्रह्मचारिव्रतस्थानां ब्रह्मलोकं प्रजापतिः ।। ५९।।\nप्राजापत्यं गृहस्थानां यथाविहितकारिणाम् ।।\nस्थानं सप्त ऋषीणां च तथैव वनवासिनाम् ।। 1.107.६० ।।\nयतीनामकृतं स्थानं यत्रेच्छागामिनां सदा ।।\nकृत्वा स सूत्रसंस्थानं प्रजागर्भं तु मानसम् ।। ६१ ।।\nअथासृजत्प्रजाकर्तॄन्मानसाँस्तनयान्प्रभुः ।।\nधर्मं रुद्रं मनुं चैव सनकं च सनन्दनम् ।। ६२ ।।\nभृगुं सनत्कुमारं च रुचिं श्रद्धां तथैव च ।।\nमरीचिमत्र्यङ्गिरसौ पुलस्त्यं पुलहं क्रतुम् ।। ६३ ।।\nवसिष्ठं च महाभागं नारदं च महामुनिम् ।।\nस्वभास्करान्बर्हिषदः अग्निष्वात्तांस्तथैव च ।। ६४ ।।\nक्रव्यादांश्चोपहूतांश्च आज्यपांश्च सुकालिनः ।।\nआद्या मूर्तिविहीनाश्च त्रयस्तेषां गणाः स्मृताः ।। ६५ ।।\nचरमास्ते गणास्तेषां कथितास्तु समूर्तयः ।।\nमहाभूतशरीराणि सृष्टवान्स तथैव च ।। ६६ ।।\nएवं कृत्वा प्रजासर्गं चांगुष्ठाद्दक्षिणात्ततः ।।\nससर्ज दक्षं भगवान्वामांगुष्ठात्तथैव च ।। ६७ ।।\nससर्ज भार्यां तस्यैव देवदेवः पितामहः ।।\nतस्यां तु जनयामास दक्षो दुहितरः शुभाः ।।६८।।\nददौ ताश्च स धर्मात्मा ब्रह्मपुत्रेभ्य एव च ।।\nसतीं ददौ स रुद्राय रुद्रा यस्याः सुताः स्मृताः ।। ६९ ।।\nअसंख्येया महावीर्या हरतुल्यपराक्रमाः ।।\nयैर्व्याप्तं भुवनं सर्वं सूर्यस्येव गभस्तिभिः ।।1.107.७०।।\nभृगवे च ददौ ख्यातिं रूपे णाप्रतिमां शुभाम् ।।\nभृगुर्धाताविधातारौ जनयामास सायुधौ ।। ७१ ।।\nश्रियं च जनयामास खचराँश्च तुरङ्गमान् ।।\nभृगुः प्रादाच्छ्रियं देवीं राजन्नारायणस्य च।।७२।।\nतस्यां संजनयामास बलोन्मादौ मदोत्कटौ ।।\nमेरोः पर्वतराजस्य द्वे कन्ये भुवि विश्रुते।।७३।।\nधातुर्विधातुस्ते दत्ते आयतिर्नियतिस्तथा।।\nआयतिर्जनयामास प्राणं यदुकुलोद्वह।।७४।।\nनियतिर्जनयामास मृकण्डुं तपसां निधिम्।।\nव्यतीते सप्तमे कल्पे मृकण्डोः सुमहात्मनः।।। ।।७५।।\nअहं पुत्रः समुत्पन्नो मनस्विन्यां नराधिप ।।\nपत्नी मरीचेस्संभूतिर्दक्षस्य तनया शुभा ।।७६।।\nप्रजापतिं पूर्णमासं जनयामास भामिनी ।।\nपूर्णमासस्य विरजाः सुदामा तु तदात्मजः ।। ७७ ।।\nलोकालोकनिविष्टस्तु लोकपालो मयेरितः ।।\nपुत्रश्च पौर्णमासस्य सर्वेशो नाम चापरः ।। ७८ ।।\nजनयामास पुत्रौ द्वौ स्तम्बः कश्यप एव च ।।\nतयोर्गोत्रकरौ पुत्रौ ज्ञेयौ संन्यासनिश्चयौ ।। ७९ ।।\nस्मृतिमङ्गिरसं प्रादाद्दक्षः पूर्वं प्रजापतिः ।।\nसिनीवाली कुहू राका तथैवानुमतिः शुभा ।। 1.107.८० ।।\nतस्यां संजनयामास अग्निं च भरतं तथा ।।\nभरतस्य तथा पुत्रः पर्जन्य इति विश्रुतः ।। ८१ ।।\nहिरण्यरोमा पर्जन्य उदीचीं दिशमाश्रितः ।।\nलोकालोकेऽवतिष्ठँस्ते लोकपालो मयेरितः ।। ८२ ।।\nअनुसूयां ददौ दक्षः तथात्रेः सुमहात्मनः ।।\nतस्यां स जनयामास तपोराशिकरं परम् ।। ८३ ।।\nप्रीतिं दक्षः पुलस्त्याय दत्तोर्णां जननीं ददौ ।।\nपुलस्त्या क्षमांम् प्रादात्कर्दमस्य तु मातरम् ।। ८४ ।।\nकार्दमिः शङ्खपादश्च दक्षिणामाश्रितो दिशम् ।।\nलोकालोकनिविष्टस्ते लोकपालो मयेरितः ।। ८५ ।।\nदक्षश्च सन्नतिं प्रादात्क्रतवे भूरितेजसे ।।\nषष्टिः पुत्रसहस्राणि वालखिल्या इति स्मृताः ।। ८६ ।।\nजनयामास धर्मज्ञान्सर्वां स्तानूर्ध्वरेतसः ।।\nदक्षः प्रादादर्थेवोर्णां वसिष्ठाय महात्मने ।। ८७ ।।\nतस्यामस्य सुता जाताः सप्त सप्ताश्ववर्चसः ।।\nरजोबाहुरूर्ध्वबाहुः पवनश्चानघश्च यः ।। ८८ ।।\nसुतपाः शक्तिरित्येते वासिष्ठाः सप्त कीर्तिताः ।।\nकेतुमान्सुमहातेजा राजसश्च तथा सुतः ।। ८९ ।।\nलोकालोकनिवासी ते प्रतीच्यां स मयेरितः ।।\nस्वाहां प्रादात्स दक्षोऽपि सशरीराय वह्नये ।। ९० ।।\nदिव्यान्तरिक्षभौमानामग्नीनां जननीं प्रभुः ।।\nस्वधां प्रादात्पितृभ्यस्तु मेनाया जननीं शुभाम् ।। ९१ ।।\nहिमाचलाय मेनापि पितृभिः प्रतिपादिता ।।\nचतुर्दशेमाः कन्याश्च दक्षो धर्माय वै ददौ ।। 1.107.९० ।।\nकीतिर्लक्ष्मीर्धृतिर्मेधा पुष्टिः श्रद्धा क्रिया मतिः ।।\nबुद्धिर्लज्जा वपुः शान्तिः तुष्टिः सिद्धिश्चतुर्दश ।। ९३ ।।\nकीर्तिपुत्रो यशोदेवो दर्पो लक्ष्मीसुतः स्मृतः ।।\nनिश्चयश्च धृतेः पुत्रो मेधापुत्रस्तथा श्रुतः ।। ९४ ।।\nपुष्टिर्लाभः सुतश्चैव कामः श्रद्धासुतः स्मृतः ।।\nक्रियायास्तनयो देवो मतिपुत्रस्तथा दमः ।। ९५ ।।\nबुद्धेर्बोधः सुतः प्रोक्तो लज्जाया विनयः स्मृतः ।।\nवपुषो व्यवसायस्तु क्षेमः शान्तिसुतस्तथा ।। ९५ ।।\nतुष्टेः पुत्रस्तु सन्तोषः सुखः सिद्धेश्च भास्वरः ।।\nकामस्य च रतिर्भार्या तत्पुत्रो हर्ष उच्यते ।। ९७ ।।\nएवं प्रजाविवृद्ध्यर्थं दक्षो दत्त्वाऽथ कन्यकाः ।।\nईजे कदाचिद्यज्ञेन हयमेधेन पार्थिव ।। ९८ ।।\nतस्य जामातरः सर्वे गता यज्ञनिमन्त्रिताः ।।\nभार्याभिः सहिताः सर्वे रुद्रं देवं सतीं विना ।। ९९ ।।\nरुद्रो नतिं न कुरुते भाव्यर्थविनिचोदितः ।।\nकदाचिदपि दक्षश्च तेनासौ न निमन्त्रितः ।। 1.107.१०० ।।\nअनाहूतापि च गता पश्चात्तत्र सती शुभा ।।\nदक्षान्न लेभे पूजां सा ततः क्रुद्धा शुभानना ।। १०१ ।।\nतत्याज दक्षसम्भूतां तां तनुं हिमकन्दरे ।।\nविनष्टां तु सतीं श्रुत्वा देवदेवः पिनाकधृक् ।। १०२ ।।\nशशाप दक्षं धर्मज्ञं मनुष्यस्त्वं भविष्यसि ।।\nध्रुवस्यान्वयसंभूतो राजा त्रैलोक्यविश्रुतः ।। १०३ ।।\nतत्रापि विघ्नं कर्तास्मि यज्ञकर्मण्युपस्थिते ।।\nभृगुं मरीचिमत्रिं च पुलस्त्यं पुलहं क्रतुम् ।। १०४ ।।\nशशाप चैवाङ्गिरसं वसिष्ठं च महामुनिम् ।।\nसतीमनुप्रवृत्तस्य दक्षस्यास्य प्रजापतेः ।। १०५ ।।\nअनुवृत्तिः कृता यस्माद्भवद्भिर्धर्मकोविदैः।।\nतस्माद्वैवस्वते प्राप्ते शुभे मन्वन्तरे द्विजाः ।। १०६ ।।\nब्रह्मणो यजमानस्य जन्म क्रूरमवाप्स्यथ ।।\nदेहत्यागे कृते राजन्सती देवी महाबला ।। १०७ ।।\nउमेति विश्रुता लोके मेनायाः समपद्यत ।।\nहिमाचलोऽपि तां देवीं ददौ शर्वाय पार्थिव ।। ।। १०८ ।।\nतया वियुज्यते नासौ कदाचिदपि विश्रुता ।।\nतस्यां तु जनयामास देवदेवोऽपि शङ्करः ।। १०९ ।।\nविनायकं कुमारं च भृङ्गेशं सुमहाबलम् ।।\nविघ्नानां च गणानां च पुत्रं राज्येऽभ्यषेचयत् ।। 1.107.११० ।।\nविनायकं महादेवो गजवक्त्रं मनस्विनम् ।।\nदेवसेनापतिं शक्रः कुमारं कृतवाँस्तदा ।। १११ ।।\nन तत्याज समीपाच्च भृंगेशं शङ्करस्तदा ।।\nवैवस्वतेन्तरे प्राप्ते राजा दक्षो व्यजायत ।। ११२ ।।\nध्रुवस्यान्वयसम्भूतो महाबलपराक्रमः ।।\nतत्राश्वमेधे वितते अनाहूतेन शूलिना ।। ११३ ।।\nयज्ञो विध्वंसितस्तस्य वीरभद्रेण पार्थिव ।।\nस दक्षो जनयामास कन्याः पार्थिवसत्तम ।। ११४ ।।\nतासां च मध्यात्प्रददावष्टाविंशतिमिन्दवे ।।\nदेवतास्त्वभिमानिन्यो नक्षत्राणां पृथक्पृथक् ।। ११५ ।।\nउक्तं हि ते ऋक्ष गणस्य जन्म शुभावहं पापभयापहं च ।।\nअतः परं किं कथयामि तुभ्यं तत्त्वं वदस्वायतलोहिताक्ष ।।११६।।\nइति श्रीविष्णुधर्मोत्तरे प्रथमखण्डे मा० सं० ग्रहर्क्षादिसंभवाध्यायो नाम सप्तोत्तरशततमोऽध्यायः ।।१०७ ।।  ।।"
  }
]
[
  {
    "text": "वज्र उवाच ।।\nभगवञ्छ्रोतुमिच्छामि कथ्यमानमहं त्वया ।।\nविधिं श्राद्धस्य धर्मज्ञ तन्ममाचक्ष्व पृच्छतः ।। १ ।।\nमार्कण्डेय उवाच ।।\nवक्ष्यमाणगुणान्विप्रान्पूर्वेद्युरुपमन्त्रयेत् ।।\nकर्त्रा समेतैस्तैर्भाव्यं संयतैश्च निमन्त्रितैः ।। २ ।।\nश्राद्धाहे प्रयतः स्नातः स्वाचान्तः सुसमाहितः ।।\nशुक्लवासाः समभ्यर्च्य नृवराहं जनार्दनम् ।। ३ ।।\nआमश्राद्धेषु काम्येषु हुत्वा प्रथमपञ्चकम् ।।\n(मध्यमं पञ्चकं हुत्वा पशुश्राद्धेष्वसंशयम् ।। ४ ।।\nअमावस्यासु सर्वासु हुत्वा चोत्तमपञ्चकम् ।।)\nहुत्वा च पञ्चकानेतानष्टकात्रितयं क्रमात् ।। ५ ।।\nअन्वष्टकासु च तथा भोजयेत्प्रयतो द्विजान् ।।\nद्वौ दिव्ये प्राक्त्रयः पित्रे चैकैकमुभयत्र वा ।। ६ ।।\nउदङ्मुखाँश्च पित्रर्थे स्नातान्विद्याद्गुण क्रमात् ।।\nतिलदर्भावकीर्णेषु चासनेषूपवेशयेत् ।। ७ ।।\nपितॄनावाहयामीति स्वयमुक्त्वा समाहितः ।।\nआवाहयस्वेति ततो द्विजैरुक्तोऽथ तन्मनाः ।। ८ ।।\nअपयान्त्वसुरा द्वाभ्यां यातुधानविसर्जनम् ।।\nतिलैः कुर्यात्प्रयत्नेन त्वथवा गौरसर्षपैः ।। ९ ।।\nएते पितर इत्येव सर्वांस्तानग्न आवह ।।\nआग्नेयन्तु तथोदीर्य एतद्वः पितरस्तथा ।। 1.140.१० ।।\nकुशाँस्तिलावमिश्रेण तथा गन्धयुतेन च ।।\nयास्तिष्ठन्ति धारयन्ति अमृतावागिति त्र्यृचा ।। ११ ।।\nयन्मे मातेति च तथा पाद्यमर्घ्यञ्च कारयेत् ।।\nनिवेद्य विप्रेषु तथा पाद्यार्थं प्रयतः क्रमात् ।। १२ ।।\nगन्धैर्वस्त्रैश्च पुष्पैश्च धूपैश्चाप्यथ भूषणैः ।।\nअर्चयेद्ब्राह्मणाञ्छक्त्या श्रद्दधानः समाहितः ।। १३ ।।\nआदौ समर्चयेद्विप्रान्वैश्वदेवनिवेशितान् ।।\nनिवेशिताँश्च पित्रर्थे ततः पश्चात्समर्चयेत् ।। १४ ।।\nवैश्वदेवनिविष्टानां चरमं हस्तधावनम् ।।\nविसर्जनं च निर्दिष्टं तेषु रक्षा यतः स्थिता ।। १५ ।।\nसर्वमन्यत्प्रदातव्यमादौ तेषां नराधिप ।।\nसंपूज्य गन्धपुष्पैश्च ब्राह्मणान्प्रयतस्तदा ।। १६ ।।\nआदित्या वसवो रुद्रा द्विजान्वीक्ष्य ततो जपेत् ।।\nअग्नौ च करवाणीति तैरुक्तं च कुरुष्विति ।। १७ ।।\nपरिस्तीर्य ततो वह्निमग्निमुद्धृत्य सर्वतः ।।\nआहिताग्निस्तु जुहुयाद्दक्षिणाग्नौ समाहितः ।। १८ ।।\nअनाहिताग्निश्चौपसदे अग्न्यभावे तथाप्सु वा ।।\nसोमायादौ पितृमते कव्यवाहनाय चाग्नये ।। १९ ।।\nयमाय चैवाङ्गिरसे हुत्वा प्रयतमानसः ।।\nये मामकाश्च पितर एतद्वः पितरस्तथा ।। 1.140.२० ।।\nअयं यज्ञस्तथैवेति एषा वो गीतिरप्यथ ।।\nप्रयतस्तन्मनाः कृत्वा राजँश्चैवाभिमन्त्रणम् ।। २१ ।।\nआमा सुपक्वेति ततो घृतं वाप्यथवा पयः ।।\nनिषिच्य रौप्यपात्रेषु रजताक्तेषु भावतः ।। २२ ।।\nयथोपपन्नेष्वथवा तूष्णीमन्नं निवेदयेत् ।।\nनमो विश्वेभ्य इति च सतिलेनोदकेन च ।। २३ ।।\nप्राङ्मुखेषु च यद्दत्तं तदन्नमुपमन्त्रयेत् ।।\nउदङ्मुखेषु यद्दत्तं नामगोत्रप्रकीर्तनैः ।। २४ ।।\nमन्त्रयेत्प्रयतः प्राज्ञः स्वधान्तैः सुसमाहितः ।।\nयन्मे प्रकामाहोरात्रैर्यद्वा क्रव्यात्तथैव च ।। २५ ।।\nइतिहासपुराणानि धर्मशास्त्राणि चाप्यथ ।।\nसप्तर्चं परमं मन्त्रं श्रावयेदग्रतो द्विजान् ।। २६ ।।\nदक्षिणाग्रांस्ततो दर्भांल्लूनांश्चैवोपमूलतः ।।\nमन्त्रितान्ब्रह्ममन्त्रेण विकिरेत्सुसमाहितः ।। २७ ।।\nपिण्डनिर्वपणं कुर्यात्तेषु दर्भेष्वसंशयम् ।।\nमध्वाज्यतिलमिश्रेण चान्ने नाग्र्येण यादव ।। २८ ।।\nपितृपिण्डे भवेन्मन्त्रः पृथिवी दर्विरक्षिता ।।\nपैतामहे भवेन्मन्त्रस्त्वन्तरिक्षेति पार्थिव ।। २९ ।।\nप्रपितामहके मन्त्रं द्यौर्दर्विरिति कीर्तयेत् ।।\nये तत्र पितरः प्रेता मन्त्रेणानेन धर्मवित् ।। 1.140.३० ।।\nसूत्रं निवेदयेद्भक्त्या क्षीरान्नं च निवेदयेत् ।।\nऊर्जं वहन्तीति ततः सान्नं दद्यादथोदकम् ।। ३१ ।।\nअपसव्येन पिण्डेषु श्रद्धया परया युतः ।।\nगन्धैः पुष्पैस्तथा धूपैर्दीपैर्भक्ष्यैश्च भोजनैः ।। ३२ ।।\nपानैः समर्चयेत्पिण्डान्सादरः प्रयतः सदा ।।\nयत्किञ्चित्पच्यते गेहे भक्ष्यं वा भोज्यमेव वा ।। ३३ ।।\nअनिवेद्य न भोक्तव्यं तस्मिन्नायतने सदा ।।\nभुक्तवत्स्वथ विप्रेषु विधिं मे गदतः शृणु ।। ३४ ।।\nअन्नं सतृणमभ्युक्ष्य मामेक्षिष्ठेति यत्नतः ।।\nउदङ्मुखानां विप्राणां पुरतः सोदकं ततः ।। ३५ ।।।\nअन्नन्तु विकिरेद्भक्त्या पितृभागस्तु सः स्मृतः ।।\nप्रष्टव्या ब्राह्मणा भक्त्या भूनिविष्टेन जानुना ।। ३६ ।।\nतृप्ता भवन्तः संपन्नो भवतां कश्चिदेव तु ।।\nतृप्ताः स्मेति च तैरुक्तः संपन्नमिति चाप्यथ ।। ३७ ।।\nदद्यादाचमनं भक्त्या श्रद्दधानः समाहितः ।।\nयन्मे रामश्च शक्रश्च इति कृत्वा प्रदक्षिणाम।।३८।।\nप्रत्येकं तर्पयेद्विद्वान्दक्षिणाभिः स्वशक्तितः ।।\nभवन्तोऽभिरमन्विति वाच्या विप्रास्त्वनन्तरम् ।। ३९ ।।\nतैरुक्तोऽभिरताः स्मेति द्विजानां पुरतः स्थितः ।।\nदेवाश्च पितरश्चेति जपेन्मन्त्रमतन्द्रितः ।। 1.140.४० ।।\nपितॄणां नामगोत्रेण जलं देयमनन्तरम् ।।\nब्राह्मणानां द्विजैर्वाच्यं चाक्षयं मनुजेश्वर ।। ४१ ।।\nततस्तु प्रार्थना कार्या मन्त्रेणानेन भूमिप ।।\nदातारो नोऽभिवर्धन्तां वेदाः सन्ततिरेव च ।।\nश्रद्धा च नो मा व्यगमद्बहु देयं च नोस्विति ।।\nवाजेवाजेति तूत्थाप्य कृत्वा चैषां प्रदक्षिणाम् ।। ४३ ।।\nजानुभ्यामवनिं गत्वा प्रणिपत्य, विसर्जयेत् ।।\nअपसव्येन कर्तव्यं पितृकार्यं नराधिप ।। ४४ ।।\nब्राह्मणैर्नैव वक्तव्या  यदि पृष्टा हविर्गुणाः ।।\nयावदूष्मा भवत्यन्ने यावदश्नन्ति वाग्यताः ।।।४५।।।\nतावदश्नन्ति पितरो यावन्नोक्ता हविर्गुणाः।।\nउच्छिष्टमार्जनं यावन्न कृतं नृपसत्तम ।।४६।।\nतावदश्नन्ति पितरः स्वधा रसविमिश्रितम् ।।\nहस्तदत्तानि लेह्यानि लवणं व्यञ्जनानि च।।४७।।\nदातारं नोपतिष्ठन्ति भोक्ता भुङ्क्ते च किल्बिषम् ।।\nसौवर्णराजताभ्यान्तु फल्गुपात्रेण   चाप्यथ ।। ४८ ।।\nदत्तमक्षयता याति खड्गेनोदुम्बरेण वा ।।\nमांसं नाश्नाति यः पङ्क्त्यां यथावद्विनियोजितम्।।४९।।\nस प्रेत्य नरकं याति नात्र कार्या विचारणा ।। 1.140.५० ।।\nश्राद्धे दाता च भोक्ता च मैथुनं यदि गच्छतः ।।\nतन्मांसं पितरस्तस्य भुञ्जते रेतसा युतम् ।।\nएवं श्राद्धं तथा कार्यं शूद्रेणापि नराधिप ।। ५१ ।।\nमन्त्रवर्ज्यं हि शूद्रस्य सर्वमेतद्विधीयते ।।\nवज्र उवाच ।।\nयस्य जीवेत्पिता श्राद्धं कस्यासौ कर्तुमर्हति ।। ५२ ।।\nत्वमेव संशयच्छेत्ता संशयं छिन्धि मे द्विज ।।\nमार्कण्डेय उवाच ।।\nयेषां श्राद्धं पिता कुर्यात्तेषामेव स कारयेत् ।।\nमन्त्रहीनं प्रकर्तव्यं तेन श्राद्धं यथा विधि ।।५३।।\nमातामहानां श्राद्धं तु मन्त्रहीनं च कारयेत् ।।\nश्राद्धं च सुहृदां कुर्यात्स्त्रीणां चाक्षयवाचकम् ।। ५४ ।।\nवज्र उवाच ।।\nपिता पितामहश्चैव जीवेतां यस्य देहिनः ।।\nतेन श्राद्धं कथं कार्यं तन्ममाचक्ष्व पृच्छतः ।।५५।।\nमार्कण्डेय उवाच।।\nयेषां पितामहः कुर्यात्तेषां श्राद्धं नराधिप ।।\nतेन कार्यं महाप्राज्ञ यथावदनुपूर्वशः ।। ५६ ।।\nवज्र उवाच ।।\nपिता पितामहश्चैव तथैव प्रपितामहः ।।\nयस्य जीवन्ति कर्तव्यं तेन श्राद्धं कथं द्विज ।। ५७ ।।\nमार्कण्डेय उवाच ।।\nतेन श्राद्धं न कर्तव्यं विधिलोपं तु यादव ।।\nपूजनीयाश्च पितरः पितामहपितुः स्वयम् ।। ५८ ।।\nवज्र उवाच ।।\nजीवेत्पितामहो यस्य पितुश्चैव पितामहः ।।\nपिता प्रेतस्तथा यस्य तस्य श्राद्धविधिं वद ।। ५९ ।।\nमार्कण्डेय उवाच ।।\nपिण्डनिर्वपणं कृत्वा स पितुर्मनुजेश्वर ।।\nपितुः पितामहादूर्ध्वं द्वाभ्यां पिण्डं निवेदयेत् ।।1.140.६० ।।\nवज्र उवाच ।।\nपिता पितामहौ प्रेतौ यस्य स्यातां द्विजोत्तम ।।\nपितुः पितामहो जीवेत्तस्य श्राद्धविधिं वद ।।६१।।\nमार्कण्डेय उवाच ।।\nपित्रे सपित्रे कृत्वा तु पिण्डनिर्वपणं ततः ।।\nपिण्डनिर्वपणं कुर्यात्पितामहपितामहे।।६२।।\nवज्र उवाच ।।\nप्रेतः पिता भवेद्यस्य पितुश्चैव पितामहः ।।\nतेन कार्यं कथं श्राद्धं तन्ममाचक्ष्व पृच्छतः।।६३।।\nमार्कण्डेय उवाच।।\nस तु दत्त्वा पितुः पिण्डं ततः ऊर्ध्वं पितामहात् ।।\nद्वाभ्यां दद्यात्सदा पिण्डं त्वेवमाहुर्मनीषिणः ।। ६४ ।।\nवज्र उवाच ।।\nप्रेतः पितामहो यस्य पिता जीवेद्द्विजोत्तम ।।\nपितुः पितामहो जीवेत्तस्य श्राद्धविधिं वद ।। ६५ ।।\nमार्कण्डेय उवाच ।।\nदत्त्वा पितामहे पिण्डं स तूर्ध्वं प्रपितामहात् ।।\nपिण्डनिर्वपणं कुर्याद्द्वाभ्यान्नित्यमतन्द्रितः।।६६।।\nवज्र उवाच।।\nसप्तार्चिषमहं मन्त्रं श्रोतुमिच्छामि भार्गव ।।\nश्राद्धकालेपु नियतं रक्षोघ्नं  यस्य कीर्तितम्।।६७।।\nमार्कण्डेय उवाच ।।\nपापापहं पावनीयमश्वमेधसमं तथा ।।\nमन्त्रं वक्ष्याम्यहं तस्मादमृतं ब्रह्मनिर्मितम् ।। ६८ ।।\nदेवताभ्यः पितृभ्यश्च महायोगिभ्य एव च ।।\nनमः स्वधायै स्वाहायै नित्यमेव भवत्विह ।।६९।।\nआद्येवसाने श्राद्धस्य त्रिवारं तु जपेत्सदा ।।\nअश्वमेधफलं ह्यतेद्द्विजैः सत्कृति पूजितम् ।।1.140.७०।।\nपिण्डनिर्वपणे चापि जपेदेतत्समाहितः ।।\nपितरः क्षिप्रमायान्ति राक्षसाः प्रद्रवन्ति च ।।७१।।\nपितॄँश्च त्रिषु  लोकेषु मन्त्रोऽयं तारयत्युत ।।\nपठ्यमानः सदा श्राद्धे नियतैर्ब्रह्मवादिभिः ।।७२।।\nराज्यकामो जपेदेतत्सदा मन्त्रमतन्द्रितः ।।\nवीर्यसर्वार्थशौर्यादिश्र्यायुर्बुद्धिविवर्धनम् ।। ।।७३।।\nप्रीयन्ते पितरोनेन जपेन नियमेन च ।।\nसप्तार्चिषं प्रवक्ष्यामि सर्वकामप्रदं शुभम्।।७४।।\nअमूर्तानां समूर्तानां पितॄणां दीप्ततेजसाम्।।\nनमस्यामि सदा तेषां ध्यानिनां योगचक्षुषाम् ।। ७५ ।।\nइन्द्रादीनां च नेतारो दक्षमारीचयोस्तथा ।।\nसप्तर्षीणां पितॄणां च तान्नमस्यामि कामदान् ।।७६ ।।\nमन्वादीनां च नेतारः सूर्याचन्द्रमसोस्तथा ।।\nतान्नमस्कृत्य सवार्न्वै पितॄनप्स्वर्णवेषु च ।। ७७ ।।\nनक्षत्राणां ग्रहाणां च वाय्वग्निपितरस्तथा ।।\nद्यावापृथिव्योश्च तथा नमस्ये तान्कृताञ्जलिः ।। ७८ ।।।।\nदेवर्षीणां च नेतारः सर्वलोकनमस्कृतान् ।।\nत्रातारः सर्वभूतानां नमस्ये तान्पितामहान् ।। ७९ ।।\nप्रजापतेर्गवां वह्नेः सोमाय च यमाय च ।।\nयोगेश्वरेभ्यश्च तथा नमस्ये तान्कृताञ्जलिः ।।1.140.८०।।\nपितृगणेभ्यः सप्तभ्यो नमो लोकेषु सप्तसु ।।\nस्वयम्भुवे नमस्कृत्य ब्रह्मणे लोकचक्षुषे ।।८१।।\nएतत्तदुक्तं सप्तार्चिर्ब्रह्मर्षिगणपूजितम्।।\nपवित्रं परमं ह्येतच्छ्रीमद्रक्षोविनाशनम्।। ८२ ।।\nएतेन विधिना युक्तः त्रीण्येव लभते नरः ।।\nअन्नमायुः सुताँश्चैव वदन्ति पितरो भुवि ।। ८३ ।।\nभक्त्या परमया युक्तः श्रद्दधानो जितेन्द्रियः ।।\nसप्तार्चिषं जपेद्यस्तु नित्यमेव समाहितः ।।\nसप्तद्वीपसमुद्रायां पृथिव्यामेकराड् भवेत्।।८४।।\nवज्र उवाच।।\nब्रह्मन्मन्त्रं समाचक्ष्व सर्वरक्षोनिबर्हणम्।।\nपिण्डनिर्वपणे येन मन्त्रणीयाः कुशोत्तमाः ।। ८५ ।।\nमार्कण्डेय उवाच ।।\nनिहन्मि सर्वं यदमेध्यवद्भवेद्धताश्च सर्वे सुरदानवा मया ।।\nये राक्षसा यक्षपिशाचगुह्यका हता मया यातुधानाश्च सर्वे ।। ८६ ।।\nएतेन मन्त्रेण सुसंयतात्मा तिलान्किरेद्दिक्षु तथा विदिक्षु।।\nयस्मिन्देशे पठते मन्त्र एष तं वै देशं राक्षसा वर्जयन्ति ।। ८७ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे श्राद्धविवरणो नाम चत्वा रिंशदुत्तरशततमोऽध्यायः ।। १४० ।।"
  }
]
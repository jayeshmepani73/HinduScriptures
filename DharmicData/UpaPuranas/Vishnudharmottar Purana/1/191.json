[
  {
    "text": "1.191\n।। शक्र उवाच ।। ।।\nकेन कर्मविपाकेन स्वर्गता त्वं वरानने ।।\nदीर्घकालमिहस्थासि तथा चैवाप्यनागतान् ।। १ ।।\nकथं मन्वन्तरान्वेत्सि तन्ममाचक्ष्व पृच्छतः ।।\nत्वत्समा दिवि नैवान्या काचिदस्ति चिरन्तनी ।।२।।\nएकरूपः कथं कर्ता त्वया दृष्टः सुरेश्वरि ।।\nमन्वन्तराणां जानासि भविष्याणां तथा गतिम् ।।३।।\nशाम्बरायण्युवाच ।।\nत्रिदिवे सप्तमः कल्पो ममायं त्रिदिवेश्वर।।\nदेवदेवप्रसादेन वसन्त्या वर्ततेऽनघ ।। ४ ।।\nपरार्धश्च तथा ब्राह्म्यो जनलोके गतो मम ।।\nएकरूपास्तथा कल्पा मया दृष्टाः सुरेश्वर ।। ५ ।।\nमन्वन्तराणां जानामि भविष्याणां तथा गतिम् ।।\nमया मानुष्यमासाद्य मासनक्षत्रपूजनम ।। ६ ।।\nप्रतिमासं कृतं विष्णोर्यावज्जीवं सुरेश्वर ।।\nतेन कर्मविपाकेन त्रिदिवे वसतिश्चिरम् ।।\nमयेयं समनुप्राप्ता देवदेवप्रसादजा ।। ७ ।।\nअस्मादपि महाभाग ब्रह्मलोकं नयत्युत ।।८।।\nमार्कण्डेय उवाच ।।\nएतदुक्त्वा महाभाग शक्रं सा शाम्बरायणी ।।\nजगामादर्शनं राजंस्तत्रैव सुरपूजिता ।।९ ।।\nमासर्क्षपूजामधिकृत्य विष्णोर्मया तवेदं कथितं समग्रम् ।।\nतस्मात्प्रयत्नेन नरेन्द्रचन्द्र मासर्क्षपूजां प्रयतेत कर्तुम् ।। 1.191.१० ।।\nश्रोतव्यमेतत्प्रयतेन वज्र पापापहं धर्मविवृद्धिदं च ।।\nसंवादमग्र्यं त्रिदशेश्वरस्य सिद्धाङ्गनायाश्च परं पवित्रम् ।। ११ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शक्रशाम्बरायणीकथानकं नामैकनवत्यधिकशततमोऽध्यायः ।। १९१ ।।\n1.192\n।। वज्र उवाच।।\nश्रुतवानस्मि धर्मज्ञ देववेश्मोपलेपने ।।\nफलं गदति ते ब्रह्मञ्छ्रोतुमिच्छाम्यहं पुनः ।। १ ।।\nलेपनादपि यत्स्वर्गफलदं च यथा भवेत् ।।\nतन्मे कर्म त्वमाचक्ष्व सर्वज्ञोऽसि भृगूत्तम ।।२ ।।\nमार्कण्डेय उवाच ।।\nस्तुतिर्लघुतरा तस्य लेपनादपि यादव ।।\nतथा बहुफला प्रोक्ता तां कुरुष्व यदीच्छसि ।। ३ ।।\nये स्तुवन्ति महादेवं शङ्खचक्रगदाधरम् ।।\nतेषां न दुर्लभं किञ्चिदिह लोके परत्र च ।। ४ ।।\nवासुदेवं स्तुवन्मर्त्यः सर्वपापं व्यपोहति ।।\nस्वर्गं चानन्त्यमाप्नोति नात्र कार्या विचारणा।।५।।\nधर्मार्थी प्राप्नुयाद्धर्ममर्थार्थी चाप्नुयाद्धनम् ।।\nकामानवाप्नुयात्कामी प्रजार्थी प्राप्नुयात्प्रजाः ।। ६ ।।\nरोगार्तो मुच्यते रोगाद्बद्धो मुच्येत बन्धनात् ।।\nभयान्मुच्येत भीतश्च मुच्येदापन्न आपदः ।। ७ ।।\nदुर्गाण्यतितरत्याशु पुरुषः पुरुषोत्तमम् ।।\nस्तुवन्मनुजशार्दूल नात्र कार्या विचारणा ।। ८ ।।\nतस्मात्सर्वप्रयत्नेन दिव्यैर्ऋषिकृतैः स्तवैः ।।\nस्तूयान्नरेन्द्र सततं देवदेवं सुभाषितैः ।। ९।।\nकमलपत्रशुभामललोचनं हरिमरिघ्नमचिन्त्यपराक्रमम् ।।\nशरणमेत्य महाभयपीडिता भुवि भवन्ति नरा भयवर्जिताः ।। 1.192.१० ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे स्तुतिमाहात्म्यवर्णनो नाम द्विनवत्यधिकशततमोऽध्यायः ।। १९२ ।।\n1.193\n।। मार्कण्डेय उवाच ।।\nअत्राप्युदाहरन्तीममितिहासं पुरातनम् ।।\nस्तुतेन देवदेवेन गजेन्द्रस्य तु यत्कृतम् ।। १ ।।\nपुरा वज्र महाबाहू गन्धर्वौ यौ हाहा हूहू ।।\nगीतैः परस्परं स्पर्धां चक्रतुस्तौ परन्तप ।।२ ।।\nस्पर्धमानौ परं राजंश्चक्रतुस्तौ परस्परम् ।।\nआवयोः प्राश्निकः साधुः कोऽस्मिँल्लोके भविष्यति ।। ३ ।।\nतयोरथाहुर्गन्धर्वा देवलोऽयं भविष्यति ।।\nएवमुक्तौ ततस्तौ तु नेच्छेतां देवलं मुनिम् ।। ४ ।।\nनायं जानाति गीतस्य विशेषमिति मोहितौ ।।\nतौ शशाप महाक्रुद्धो देवलः सुमहातपाः ।। ५ ।।\nअवज्ञा जानतो यस्माद्भवद्भ्यां मम वै कृता ।।\nतस्माच्छापं प्रदास्यामि युवयोर्देवगायनौ ।। ६ ।।\nहाहा भविष्यति करी हूहू नक्रो भविष्यति ।।\nनक्रं च देवदेवेशो गजाकर्षणतत्परम् ।। ७ ।।\nनागस्तुतस्तु चक्रेण द्विधा कर्ता तदा युवाम् ।।\nउभौ स्व लप्स्यथो रूपं शापस्यान्ते तु गायनौ ।। ८ ।।\nशापेन तौ तस्य ततस्तु जातौ मया यथोक्तौ तव राजसिंह ।।\nगजस्तु तेनापि जनार्दनेन सम्मोचितौ तौ द्विजवर्यशापात् ।। ९ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे गन्धर्वयोर्गजनक्रीकरणं नाम त्रिनवत्यधिकशततमोऽध्यायः ।। १९३ ।। ।।\n1.194\n।। वज्र उवाच ।। ।।\nभगवञ्छ्रोतुमिच्छामि गजेन्द्रस्य विमोक्षणम् ।।\nविस्तरेण महाभाग शापान्नक्रस्य चोभयोः ।। १ ।।\nमार्कण्डेय उवाच ।।\nअस्त्यस्मिञ्छृङ्गवान्नाम जम्बूद्वीपे कुलाचलः ।।\nमहाधातुसमुन्नद्धैर्युतः शृङ्गैर्नभङ्कषैः ।। २ ।।\nयस्य शृङ्गत्रयं मध्यं भाति राजन्विशेषवत् ।।\nब्रह्मार्कसोमनिलयं मनोहारि दिवं गतम् ।। ३ ।।\nतेषामथैकं सौवर्णमपरं राजतं महत् ।।\nसर्वरत्नमयं चैकं मध्यमं ब्रह्मणः क्षयम् ।। ४ ।।\nकाञ्चनं सूर्यनिलयं राजतं शशिनः क्षयम् ।।\nत्रिकूटं शैलराजाभं रत्नपक्षद्रुमैर्युतम् ।। ५ ।।\nन तत्कृतघ्नाः पश्यन्ति न नृशंसा न नास्तिकाः ।।\nनातप्ततपसः केचिन्नैव पापकृतो जनाः ।। ६ ।।\nतस्य सानुमतः पृष्ठे सरो व्याकोशपङ्कजम् ।।\nकारण्डवसमाकीर्णं राजहंसोपशोभितम् ।।७।।\nसच्चित्तमिव गम्भीरं सच्चित्तमिव निर्मलम् ।।\nबहूपयोग्यं च तथा सतान्निष्कृतिकृन्नृप ।। ८ ।।\nमीनच्छिन्नाभ्रशकलस्फुटकह्लारतारकम् ।।\nमहाकुमुदरात्रीशं द्वितीयमिव चाम्बरम् ।। ९ ।।\nउत्फुल्लपद्मरजसा मधुपैः परि पिञ्जरैः ।।\nसमन्ताद्व्याप्य सत्पद्मं तपनीयसमैरिव ।। 1.194.१० ।।\nच्युतेन पद्माद्रजसा हंसैः केशरमन्थनैः ।।\nवायुना भ्राम्यमाणेन दुर्विभाव्योदकोम्बुजम् ।। ११ ।।\nमहान्तः पद्मिनीपत्रा वायुभ्रस्ताभ्रशीकरैः ।।\nयुक्ता मुक्ताफलाकारैर्यत्र भान्ति सहस्रशः ।। १२ ।।\nनृत्यन्ति कमला यत्र शफरी स्फुरणाहताः ।।\nभ्रमरोद्गीतसंघोषै रसत्सारसनादिकम् ।। १३ ।।\nहसन्तमिव हंसौघैर्नृत्यन्तमिव   चोर्मिभि ।।\nउद्गीथमिव कुर्वाणं कारण्डवरवैः शुभैः ।। १४ ।।\nमध्ये त्वगाधं चतुरः प्रतीहारैरिवोद्धतैः ।।\nउत्सारयन्तं कल्लोलैर्वायुक्षिप्तद्रुमोद्भवान् ।। १५ ।।\nभ्रमरान्तरसंलीनकह्लारकुसुमा्क्षुभिः।।\nपश्यन्तमिव शैलस्य शृङ्गाणां तन्महोच्छ्रयम् ।। १६ ।।\nयत्रातिशीतलं तोयं लघु स्वादु सुधानिभम् ।।\nअन्यच्छ्रङ्गं मनोहारि भृङ्गनाद निनादितम् ।। १७ ।।\nतस्मिन्सरसि दुष्टात्मा विरूपोऽन्तर्जलेशयः ।।\nहूहूर्जगाम ग्राहत्वं शापाद्वै देवलस्य तु ।। १८ ।।\nतस्मिन्नेव तथा शैले हाहा गन्धर्वसत्तमः ।।\nबभूव यूथपो हस्ती चलत्पर्वतसन्निभः ।। १९ ।।\nअथ दन्तोज्ज्वलवपुः कदाचिद्गजयूथपः ।।\nआजगाम महीपाल चोत्फुल्ल कमलं सरः ।। 1.194.२० ।।\nवंशदण्डैः स कलभैर्वृतश्चैव कररेणुभिः ।।\nवासयन्मदगन्धेन तं त्रिकूटं महीधरम् ।। २१ ।।\nस गजोऽञ्जनसंकाशो मदाकुञ्चितलोचनः ।।\nसलीलं पङ्कजवने यूथमध्यगतो व्रजम्। २२ ।।\nगृहीतस्तेन रौद्रेण ग्राहेणाव्यक्तमूर्तिना ।।\nपश्यतः सर्वयूथस्य क्रोशतश्चाति दारुणम् ।। २३ ।।\nस चकार महायत्नमात्मनः परिमोक्षणे ।।\nग्राहोऽपि यत्नमातिष्ठत्कुञ्जराकर्षणे महान् ।। २४ ।।\nग्राहोऽपि बलिनं नागं न शशाक महाम्भसि ।।\nआक्रष्टुं न च नागोऽपि तथात्मानं विमोक्षितुम् ।। २५ ।।\nविस्फूर्ज्य च यथाशक्ति विक्रुष्य च महारवान् ।।\nव्यथितः स निरुद्योगः पश्चिमामागतो दशाम् ।।२६।।\nस तु नागवरः श्रीमान्नारायणपरायणः ।।\nजगाम शरणं विष्णुं तुष्टाव च परन्तपः।।२७।।\nगृहीत्वा स कराग्रेण सरसः कमलोत्तमम् ।।\nनिवेद्य भक्त्या कृष्णाय गजः स्तोत्रमुदीरयत् ।।२८।।\nगज उवाच ।।\nनमोनमः कारणवामनाय नारायणायासुरदारणाय ।।\nश्रीशार्ङ्गचक्रासिगदाधराय नमोऽस्तु तस्मै पुरुषोत्तमाय ।। २९ ।\nआद्याय वेदनिलयाय महोरगाय सिंहाय दैत्यनिलयाय चतुर्भुजाय ।।\nब्रह्मेन्द्ररुद्रमुनिचारणसंस्तुताय देवोत्तमाय वरदाय नमोऽच्युताय ।। 1.194.३० ।।\nनागेन्द्रभोगशयनासनसुप्रियाय गोक्षीरहेमशुकनीलघनोपमाय ।।\nपीताम्बराय मधुकैटभनाशनाय भक्तप्रियाय वरदीप्तसुदर्शनाय ।। ३१ ।।\nनाभिप्रजातकमलस्थचतुर्मुखाय क्षीरोदकार्णवनिकेतयशोधराय ।।\nनानाविचित्र मुकुटाङ्गदभूषणाय सर्वेश्वराय विजयाय नमो वराय ।। ३२ ।।\n(विश्वात्मने परमकारणकारणाय फुल्लारविन्दविपुलायतलोचनाय ।।\nदेवेन्द्रभावन परीक्षितपौरुषाय योगीश्वराय विजयाय नमो वराय ।।३३।।)\nलोकायनाय त्रिदशायनाय ब्रह्मायणायात्मगुणायनाय ।।\nधर्मायणायैकजनायनाय महावराहाय सदा नतोऽस्मि।।३४।।\nअचिन्त्यमव्यक्तमनन्तरूपं नारायणं कारणमादिदेवम् ।।\nयुगान्तशेषं पुरुषं पुराणं तं वासुदेवं शरणं प्रपद्ये ।। ।। ३५ ।।\nअदृश्यमच्छेद्यमनादिमध्यं महर्षयो ब्रह्मनिधिं सुरेशम् ।।\nवदन्ति यं वै पुरुषं सनातनं तं वासुदेवं शरणं प्रपद्ये ।। ३६ ।।\nयमक्षरं ब्रह्म वदन्ति सर्वगं निशम्य यं मृत्युमुखात्प्रमुच्यते ।।\nतमीश्वरं दृप्तमनुत्तमैर्गुणैः परायणं विष्णुमुपैति शाश्वतम् ।। ३७ ।।\nकार्यक्रियाकारणमप्रमेयं हिर ण्यनाभं कनकारविन्दम् ।।\nमहाबलं वेदनिधिं सुरोत्तमं व्रजामि विष्णुं शरणं जनार्दनम् ।। ३८ ।।\nविचित्रकेयूरमहार्हनिष्कं रत्नोत्तमालङ्कृतसर्व गात्रम् ।।\nपीताम्बरं काञ्चनभक्तिचित्रं मालाधरं केशवमभ्युपैमि ।। ३९ ।।\nभवोद्भवं वेदविदां वरिष्ठं योगात्मनां साङ्ख्यविदां वरिष्ठम् ।।\nआदित्यचन्द्राश्विवसुप्रभावं प्रभुं प्रपद्येऽच्युतमात्मभूतम् ।। 1.194.४० ।।\nश्रीवत्साङ्कं महादेवं वेदगुह्यमनुत्तमम् ।।\nप्रपद्ये सूक्ष्ममचलं भक्तानामभयप्रदम् ।। ४१ ।।\nप्रभवं सर्वलोकानां निर्गुणं च गुणात्मनाम् ।।\nप्रपद्ये मुक्तसङ्गानां यतीनां परमां गतिम् ।। ४२ ।।\nभगवन्तं सुराध्यक्षमक्षरं पुष्करेक्षणम् ।।\nशरण्यं शरणं भक्त्या प्रपद्ये ब्राह्मणप्रियम् ।। ४३ ।।\nब्रह्मादेशं त्रिलोकेशमाद्यमेकमनामयम् ।।\nभूतात्मानं महात्मानं प्रपद्ये  मधुसूदनम् ।। ४४ ।।\nक्षेत्रज्ञं पुरुषं विष्णुं त्रिगुणातीतमव्ययम् ।।\nनारायणमणीयांसं प्रपद्ये शरणं हरिम् ।। ४५ ।।\nएकाय लोकतन्त्राय परतः परमात्मने ।।\nनमः सहस्रशिरसे अनन्ताय महात्मने ।। ४६ ।।\nवरेण्यमनघं देवमृषयो वेदपारगाः ।।\nकीर्तयन्त्यभवं सर्वे तं प्रपद्ये सनातनम् ।। ४७ ।।\nनमस्ते पुण्डरीकाक्ष भक्तानामभयप्रद ।।\nसुब्रह्मण्य नमस्तेऽस्तु त्राहि मां शरणाऽगतम् ।। ४८ ।।\nमार्कण्डेय उवाच ।।\nभक्तिं तस्य तु सञ्चिन्त्य नागस्याऽमोघसंस्तवः ।।\nप्रीतिमानभवद्राजन्सद्यश्चक्रगदाधरः ।। ४९ ।।\nसान्निध्यं कल्पयामास ग्राहं चक्रेण माधवः ।।\nमोक्षयामास च गजं पाशेभ्यः शरणागतम् ।। 1.194.५० ।।\nस हि देवलशापेन हाहा गन्धर्वसत्तमः ।।\nगजत्वमभवत्त्यक्त्वा मोक्षं प्राप्य दिवं गतः ।।५१।।\nग्राहाद्विमुक्तः सद्यस्तु गजो गन्धर्वतां गतः ।।\nग्राहो गन्धर्वतां प्राप्तो यः कृष्णेन निपातितः ।। ।। ५२ ।।\nतस्यापि देवलकृतः शापदोषोऽभवत्पुरा ।।\nप्रीतिमांस्त्रायते विष्णुः सद्यः संसारसागरात् ।। ।। ५३ ।।\nकुद्धोऽपि निघ्नन्देवत्वमरातीनां प्रयच्छति ।।\nतौ च स्वं स्वं वपुः प्राप्य प्रणिपत्य जनार्दनम् ।। ५४ ।।\nगन्धर्वाधिपती शीघ्रं परां निर्वृतिमागतौ ।।\nइदं चैव महाबाहो पुरा देवोऽभ्यभाषत ।। ५५ ।।\nदृष्ट्वा मुक्तौ गजग्राहौ भगवान्मधुसूदनः ।।\nयोऽग्रहीन्नागराजं च मां चैव प्रणिधानवान् ।। ५६ ।।\nस्मरिष्यति सरश्चेदं युवयोर्मोक्षणं तथा ।।\nगुल्मं कीचकवेणूनामिमं शैलवरं तथा ।। ५७ ।।\nअश्वत्थं भास्करं गङ्गां नैमिषारण्यमेव च ।।\nप्रयागं ब्रह्मतीर्थं च दण्डकारण्यमेव च ।। ५८ ।।\nसंस्मरिष्यन्ति ये मर्त्या सम्यक्छ्रोष्यन्ति चापि ये ।।\nन ते दुःस्वप्नपापस्य भोक्तारो मत्परिग्रहात् ।। ५९ ।।\nसर्वपापैर्विमोक्ष्यन्ति कल्याणानां च भागिनः ।।\nभविष्यन्ति तथा पुण्यां गतिं यास्यन्ति मानवाः ।। 1.194.६० ।।\nदुःस्वप्नं च नृणां तेषां सुस्वप्नत्वं प्रयास्यति ।।\nकौर्म्यं मात्स्यं च वाराहं वामनं तार्क्ष्यमेव च ।। ६१ ।।\nनारसिंहं तथा रूपं सृष्टिप्रलयकारकम् ।।\nएतानि प्रातरुत्थाय संस्मरिष्यन्ति ये नराः ।। ६२ ।।\nसर्वपापैर्विशुद्धास्ते यास्यन्ति परमां गतिम् ।।\nमार्कण्डेय उवाच ।।\nएवमुक्त्वा तु राजेन्द्र देवदेवो जनार्दनः ।। ६३ ।।\nअस्पृशद्गजगन्धर्वं ग्राहगन्धर्वमेव च ।।\nतेन स्पृष्टौ तु तौ सद्यो दिव्यमाल्याम्बरान्वितौ ।। ६४ ।।\nविमानेऽभिमते प्राप्ते जग्मतुस्त्रिदशालयम् ।।\nतत्र देवपतिः कृष्णो मोक्षयित्वा गजोत्तमम् ।। ६५ ।।\nऋषिभिस्तूयमानस्तु गुह्यैर्वेदपदाक्षरैः ।।\nगतः स भगवान्विष्णुर्दुर्विज्ञेयगतिर्विभुः ।। ६६ ।।\nगजेन्द्रमोक्षणं दृष्ट्वा सर्वे सेन्द्रपुरोगमाः ।।\nब्राह्मणानग्रतः कृत्वा सर्वे प्राञ्जलयोऽभवन् ।। ६७ ।।\nगजेन्द्रमोक्षणं पुण्यं सर्वपापविमोचनम् ।।\nश्रावयन्प्रातरुत्थाय सर्वपापैः प्रमुच्यते ।। ६८ ।।\nश्रद्धया हि यदुश्रेष्ठ स्मृतेन कथितेन च ।।\nगजेन्द्रमोक्षणेनैव दीर्घमायुरवाप्नुयात् ।। ६९ ।।\nमया ते कथितं दिव्यं पवित्रं पापनाशनम् ।।\n( कीर्तयस्व महाबाहो महादुःस्वप्ननाशनम् ।। 1.194.७० ।।)\nकीर्त्यमानं च विप्रेभ्यः शृणु भक्त्या यथोदितम् ।।७१।।\nवरं वरेण्यं वरपद्मनाभं नारायणं पद्मनिधिं सुरेशम् ।।\nतं देवगुह्यं पुरुषं पुराणं ववन्दिरे ब्रह्मविदां वरिष्ठाः ।। ७२ ।।\nएतत्पुण्यं यदुश्रेष्ठ नराणां पापकर्मिणाम् ।।\nदुःस्वप्नदर्शने घोरे श्रुत्वा पापात्प्रमुच्यते ।। ७३ ।।\nभक्तिमान्पुण्डरीकाक्षे गजो दुःखाद्विमोचितः ।।\nतथा त्वमपि राजेन्द्र प्रपद्य शरणं हरिम् ।। ७४ ।।\nविमुक्तः सर्वपापेभ्यः प्राप्स्यसे परमां गतिम् ।।७४।।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे गजेन्द्रमोक्षणं नाम चतुर्नवत्यधिकशततमोऽध्यायः ।। १९४ ।।\n1.195\n।। वज्र उवाच ।।\nभगवन्कीदृशीं रक्षां स चकार द्विजोत्तमः ।।\nयथा निर्धूतवीर्योऽसौ निस्तरो रजनीचरः ।। १ ।।\nमार्कण्डेय उवाच ।।\nएकाग्रचित्तो गोविन्दे तज्जपँस्तत्परायणः ।।\nसर्वदुष्टोपशमनं प्रविष्टो विष्णुपञ्जरम् ।। २ ।।\nवज्र उवाच ।।\nविष्णुपञ्जरमिच्छामि श्रोतुं धर्मभृतां वर ।।\nसदा सर्वभयेभ्यस्तु रक्षायां परमा भवेत् ।। ३ ।।\nमार्कण्डेय उवाच ।।\nत्रिपुरं जघ्नुषः पूर्वं ब्रह्मणा विष्णुपञ्जरम् ।।\nशङ्करस्य यदुश्रेष्ठ रक्षणाय निरूपितम् ।। ४ ।।\nवागीशेन तु शक्रस्य बलं हन्तुं प्रयास्यतः ।।\nतस्य स्वरूपं वक्ष्यामि तन्निबोध महीपते ।। ५ ।।\nविष्णुः प्राच्यां स्थितश्चक्री विष्णुर्दक्षिणतो गदी ।।\nप्रतीच्यां शार्ङ्गभृद्विप्णुर्विष्णुः खड्गी ममोत्तरे ।। ६ ।।\nहृषीकेशो विकोणेषु तच्छिद्रेषु जनार्दनः ।।\nक्रोडरूपी हरिर्भूमौ हन्तुं प्रेतनिशाचरान्।।७।।\nगदा चेयं सहस्रांशुरुद्वमत्पावकोल्बणा ।।\nरक्षोभूतपिशाचानां डाकिनीनां च शातनी ।। ८ ।।\nशार्ङ्गविस्फूर्जितं चैव वासुदेवस्य मद्रिपून् ।।\nतिर्यङ्मनुष्यकूष्माण्डप्रेतादीन्हन्त्वशेषतः ।। ९ ।।\nखड्गधारामलज्योत्स्ना निर्धूता ये समाहिताः ।।\nते यान्तु सौम्यतां सद्यो गरुडेनेव पन्नगाः ।। 1.195.१० ।।\n( ये कूष्माण्डास्तथा यक्षा ये दैत्या ये निशाचराः ।।\nप्रेता विनायकाः क्रूरा मनुष्या जम्बुकाः खगाः ।। ।। ११ ।।\nसिंहादयो ये पशवो दन्दशूकाश्च पन्नगाः ।।\nसर्वे भवन्तु ते सौम्याः कृष्णशार्ङ्गरवाहताः ।। १२ ।।\nचित्तवृत्तिहरा ये मे ये जनाः स्मृतिहारकाः ।।\nबलौजसां च हन्तारश्छायाविभ्रंशकाश्च ये ।। १३ ।।\nये चोपभोगहर्तारो ये च लक्षणनाशकाः ।।\nकूष्माण्डास्ते प्रणश्यन्तु विष्णुचक्ररयाहताः ।। १४ ।।\nबुद्धिस्वास्थ्यं मनःस्वास्थ्यं स्वास्थ्यमैन्द्रियकं तथा ।।\nममास्तु देवदेवस्य वासुदेवस्य कीर्तनात् ।। १५ ।।\nपृष्ठे पुरस्तान्मम दक्षिणोत्तरे विकोणतश्चास्तु जनार्दनो हरिः ।।\nतमीड्यमीशानमनन्तविक्रमं जनार्दनं प्रणिपतितो न सीदति ।। १६ ।।\nयथा परम्ब्रह्म हरिस्तथा परं जगत्स्वरूपं च स एव केशवः ।।\nसत्येन तेनाच्युतनामकीर्तनात्प्रणाशमेतु त्रिविधं ममाशुभम् ।। १७ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे विष्णुपञ्जरस्तोत्रवर्णनंनाम पञ्चनवनवत्यधिकशततमोऽध्यायः ।। १९५ ।।"
  }
]
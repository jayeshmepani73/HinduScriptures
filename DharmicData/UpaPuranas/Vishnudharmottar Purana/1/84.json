[
  {
    "text": "मार्कण्डेय उवाच ।।\nलग्नानि द्वादशोक्तानि दिनरात्रेण नित्यशः ।।\nयत्रादित्यः स्थितो राशौ तदाद्यानि नराधिप ।। १ ।।\nमेषो वृषोथ मिथुनः कुलीरस्सिंह एव च ।।\nकन्या तुला तथा कीटो धन्वी मकर एव च ।। २ ।।\nकुम्भो मीनश्च राजेन्द्र लग्ना द्वादश कीर्त्तिताः ।।\nकुजश्शुक्रो बुधश्चन्द्रः सूर्यश्चान्द्रिस्सितस्तथा ।। ३ ।।\nभौमो जीवश्च सौरश्च शनिर्जीविस्तथैव च ।।\nमेषादीनां क्रमेणोक्ताः प्रभावः पृथिवीपते ।।४ ।।\nलग्रस्यार्धं स्मृता होरा तयोर्विषमराशिषु ।।\nआदित्यचन्द्रौ चन्द्रार्कावीश्वरौ समराशिषु ।। ५ ।।\nलग्नत्रिभागो द्रेष्काणः क्रमात्तेषां तथेश्वराः ।।\nलग्नेशः पंचमेशश्च नवमेशस्तथैव च ।।६।।\nमेषाद्याः कथिता नित्यं मेषसिंहधनुर्धराः ।।\nमकराद्यास्तथा प्रोक्ता वृषकन्यामृगास्तथा।।७।।\nतुलाद्या मिथुनस्तौली कुम्भश्च वसुधाधिप ।।\nकुलीराद्याः कुलीरश्च कीटो मीनस्तथैव च ।।८।।\nआद्युक्तराशिप्रभृति गणनीया नवांशकाः।।\nराशीनां तु यथोक्तानां क्रमान्नव नवेश्वराः ।। ९ ।।\nस्वराशितस्तथारभ्य क्रमेणैव नवेश्वराः ।।\nराशीश्वरेश्वराः प्रोक्ता राशीनां द्वादशांशकाः ।। 1.84.१० ।।\nपंच भौमस्य सौरस्य पंच त्रिंशांशका मताः ।।\nजीवस्याष्टौ विनिर्दिष्टाः सप्त प्रोक्ता बुधस्य तु ।। ११ ।।\nशुक्रस्योक्तास्तथा पञ्च राशौ विषम संज्ञके ।।\nआद्यास्तु पञ्च शुक्रस्य ततस्सप्त बुधस्य च ।। १२ ।।\nजीवस्याष्टौ तथा प्रोक्ताः पञ्च सौरस्य चाप्यथ ।।\nकुजस्य तु तथा पञ्च राशौ तु समसंख्यके ।। १३ ।।\nलग्नं च होरा च तथा द्रिकाणं नवांशकं द्वादशभागसंज्ञम् ।।\nत्रिंशांशकं चाप्यथ षष्ठमत्र षड्भेदमाहुर्मुनयश्च लग्नम् ।। १४ ।।\nइति श्रीविष्णुधर्मोत्तरे प्रथमखण्डे मा० स० षड् लग्नवर्णनो नाम चतुरशीतितमोऽध्यायः ।।८४।।"
  }
]
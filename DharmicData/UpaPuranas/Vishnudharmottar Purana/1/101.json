[
  {
    "text": "।। मार्कण्डेय उवाच ।।\nधुवस्थाननिविष्टानां देवतानां महीपते ।।\nघृताक्तैरक्षतैर्होमः कार्य्यश्च सतिलैर्भवेत् ।।१।।\nअर्कः पलाशः खदिरश्चापामार्गो ऽथ पिप्पलः ।।\nउदुम्बरश्शमीदूर्वाः कुशाश्चेति यथाक्रमम् ।। २ ।।\nसमिदर्थं प्रशस्यन्ते सूर्यादीनां नराधिप ।।\nहोतव्यास्समिधश्चैव घृताक्ता मनुजेश्वर ।। ३ ।।\nतथा प्रादेशमात्राश्च प्रागग्रा नित्यमेव च ।।\nऊर्ध्वशुष्काः सपत्राश्च वित्वचश्च विवर्जयेत् ।। ४ ।।\nकृत्तिकानां घृतेनाक्तो होमः पार्थिवसत्तम ।।\nरोहिणीनां तथा बीजैरिल्विलानां च पायसैः ।। ५ ।।\nमाक्षिकैश्च तथार्द्रायामादित्यस्य च तण्डुलैः ।।\nपुष्यस्य पायसेनापि सार्प स्य च तथौषधैः ।।६।।\nतिलैः सतण्डुलैर्होमः तथा पैत्र्यस्य कीर्तितः ।।\nप्रियङ्गुभिश्च भाग्यस्य चार्य्यम्णस्य तथाक्षतैः ।। ७ ।।\nसावित्रस्य तथा दध्ना चित्राया पायसेन च ।।\nवायव्यस्याक्षतैः कार्य्या सघृतैर्मनुजेश्वर ।।८।।\nऐन्द्राग्नस्य सदा कार्य्यो यावकेन तथैव च ।।\nमसूरैश्चैव मैत्रस्य शाक्रस्य चणकेन तु ।। ९ ।।\nमूलस्यौषधिभिः कार्य्यस्तथैवाप्यस्य शालिभिः ।।\nवैश्वदेवस्य पयसा तथा ब्राह्मस्य पायसैः ।। 1.101.१० ।।\nमणिभिस्तण्डुलोपेतैः श्रवणस्य विधीयते ।।\nन्यग्रोधोदुम्बरफलैर्वासवस्य विधीयते ।। ११ ।।\nवारुणस्योदकैः पुष्पैस्तथा चैवाक्षतैश्शुभैः ।।\nआजस्याज्येन मधुना दध्ना च नृपसत्तम ।। १२ ।।\nव्रीहीभिश्च तथा कार्य्याश्चाहिर्बुध्न्यस्य पार्थिव ।।\nफलैश्च साक्षतैः कार्य्यस्तथा पौष्णस्य पार्थिव।।१३।।\nक्षीरवृक्षसमिद्भिश्च आश्विनस्य विधीयते ।।\nयाम्यस्य मधुसंयुक्तैस्तिलैः पार्थिवसत्तम ।। १४ ।।\nआज्य तिलाश्च तैलं च कृशरं मधु पायसम् ।।\nदधि क्षीरं घृतं क्षौद्रं प्राच्यादीनां यथाक्रमम् ।। १५ ।।\nसागराणां च पयसा होमः कार्यः पृथक्पृथक् ।।\nउक्तालाभे च सर्वेषां होमः कार्य्यस्ति लाक्षतैः ।। १६ ।।\nसघृतैः पार्थिवश्रेष्ठ द्रव्यशाठ्यं विवर्जयेत् ।।\nप्रभोः प्रथमकल्पस्य योऽनुकल्पेन वर्तते ।। १७ ।।\nन साम्परायिकं तस्य भवतीह सुदुर्मतेः ।।१८।।\nयद्यदग्रहस्याभिहितं मयात्र ऋक्षस्य वा भूमिपतिप्रधान ।।\nतद्देवतायाश्च तथैव देयं दिशस्तथा नात्र विचारणास्ति ।। १९ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे होमद्रव्यविभागो नामैकोत्तरशततमोऽध्यायः ।। १०१"
  }
]
[
  {
    "text": "मार्कण्डेय उवाच ।।\nएवमुक्ता सत्यवती काले पूर्णे द्विजोत्तमम् ।।\nजनयामास धर्मज्ञं जमदग्निं तपोधनम् ।। १ ।।\nततश्च जनयामास वात्स्यं भृगुकुलोद्वहम् ।।\nततोष्टनवतिं पुत्रान्गोत्रकारान्पृथक्पृथक् ।। २ ।।\nगाधेरपि तदा भार्या जनयामास पुत्रकम् ।।\nविश्वामित्रमिति ख्यातं युतं ब्राह्मणतेजसा ।। ३ ।।\nजितो युद्धे वसिष्ठेन मन्युना यः स पार्थिवः ।।\nब्राह्मण्यं तपसा लेभे धर्मात्मा संशितव्रतः ।।४।।\nराजा प्रसेनजिन्नाम सुतां तस्याऽथ रेणुकाम् ।।\nपत्न्यर्थे प्रतिजग्राह जमदग्निर्महातपाः ।। ५ ।।\nसा तं वनगतं भक्त्या नित्यं पर्यचरद्वने ।।\nकदाचिदथ घर्मर्तौ मध्यं प्राप्ते दिवाकरे ।। ।। ६ ।।\nक्रीडार्थं प्रास्यति चिरं जमदग्निर्महातपाः ।।\nक्षिप्ताःक्षिप्ताः शरास्तेन रेणुका चारुलोचना ।।७ ।।\nआनयामास धर्मज्ञा भर्तुर्वचनकारिणी ।।\nअथाऽर्कतापसंतप्ता दह्यमानांघ्रिपङ्कजा ।। ८ ।।\nपुष्पितस्य च वृक्षस्य छायामासाद्य विष्ठिता ।।\nविश्रम्य तु मुहूर्तं सा भर्तुर्निन्ये शरोत्तमम् ।।९।।\nतां प्राप्तां कुपितो भर्ता जमदग्निरभाषत ।।\nक्रीडतो मे शरैर्भद्रे विघ्नं किं कृतवत्यसि ।।१ ०।।\nन बिभेषि च मां भद्रे त्वथ वाप्यवमन्यसे ।। ११ ।।\nरेणुकोवाच ।।\nअर्काग्नितापसंतप्ता क्षणमात्रं महाव्रत ।।\nअपारयंती विश्रान्तो तस्मात्त्वं क्षन्तुमर्हसि ।। १२ ।।\n।। मार्कण्डेय उवाच ।। ।।\nरेणुकाया वचः श्रुत्वा जमदग्निर्महातपाः ।।\nजातरोषस्तदा सूर्ये सायकान्क्षेप्तुमुद्यतः ।। १३ ।।\nएतस्मिन्नेव काले तु विप्ररूपो दिवाकरः ।।\nशीघ्रमागम्य तेजस्वी जमदग्निमभाषत ।। १४ ।।\nसूर्य उवाच ।। ।।\nस्वभाव एष मे ब्रह्मन् यदहं दहनात्मकः ।।\nवर्ततश्च स्वभावेन न मे त्वं क्रोद्धुमर्हसि ।। १५ ।।\nपुत्रस्तेऽहं भविष्यामि त्वस्यामेव द्विजोत्तम ।।\nसुरकार्यं करिष्यामि लोकानाञ्च हितं महत् ।। १६ ।।\nइयञ्च पत्नी धर्मज्ञा रेणुका तव सांप्रतम् ।।\nछत्रोपानहमेतन्मे गृह्णातु वरवर्णिनी ।। १७ ।।\nतस्याऽनुकम्पया छत्रं तथा ब्रह्मन्मुपानहौ ।।\nमया सृष्टौ जगत्यस्मिन्नित्यमेव भविष्यतः ।। १८ ।।\nछत्रोपानहयोर्दानं लोके श्रेष्ठं भविष्यति।।\nछत्रोपानहदानेन नरः स्वर्गं गमिष्यति ।। १९ ।।\nएवमुक्तस्तु सूर्येण जमदग्निर्महातपाः ।।\nसंपूज्य सूर्यं जग्राह सवितुः सकलं वचः ।। २० ।।\nततः सूर्ये गते देवी सूर्यपुत्रा पुरा सती ।।\nपुत्रं कनीयसं रामं जनयामास रेणुका ।।\nतमन्वावसुषेणश्च वसुर्विश्वावसुस्तथा ।। २१ ।।\nतेषां जघन्यजो रामो विष्णुर्मानुषरूपधृक् ।। २२ ।।\nअंशेन जाते भुवि देवदेवे सुनिर्वृता भूमिरथो बभूव ।।\nहृताञ्च मेने दितिजप्रजातां पीडां नृणां स्वस्य च सा धरित्री ।। २३ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे रामोत्पत्तिर्नाम पञ्चत्रिंशत्तमोऽध्यायः ।। ३५ ।।"
  }
]
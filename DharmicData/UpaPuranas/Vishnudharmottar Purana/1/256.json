[
  {
    "text": "1.256\n।। मार्कण्डेय उवाच ।।\nगन्धर्वाः कटकं केचिद्विविशुर्भरतस्य तु ।।\nपुरस्कृत्य नृपस्याज्ञां सैनिकानां वधेप्सवः ।। १ ।।\nमायाच्छन्नशरीरास्ते ददृशुर्निशि चेष्टितम् ।।\nप्रातः समरकामानां कान्तोत्कण्ठितचेतसाम् ।। २ ।।\nमनोरथरथारूढः कश्चित्प्राणेश्वरीं व्रजन् ।।\nन लेभे शयने निद्रां कल्ये रणसमुत्सकः ।। ३ ।।।\nकश्चिच्चन्द्रकरस्पर्शाद्विशेषपरिपीडितः ।।\nददर्श चन्द्रं दिव्याक्षिप्रियावदननिर्जितम् ।। ४ ।।\nकश्चिच्च चिन्तयन्नेव प्रियां प्राणधनेश्वरीम् ।।\nउत्तान शयनं चक्रे तारकागणकं दिवि ।। ५ ।।\nपश्यन्नानिष्कृतं दिश्यं पत्रच्छेदं विसर्जितम् ।।\nप्रियया स्वकृतं कश्चिन्मुदा नयति शर्वरीम् ।। ६ ।।\nनिर्वेदमतिरम्येण दह्यते चन्द्ररश्मिभिः ।।\nकश्चिद्विहीनस्तन्वङ्ग्या शयनीयेऽपि खिद्यते ।। ७ ।।\nस्वप्नोपलब्धतन्वङ्गिसमागममनोरथः ।।\nसुप्तोऽनुमितो गन्धर्वैः कश्चिद्रोमाञ्चसम्भवात् ।। ८ ।।\nप्रियां संप्रेषिता प्रेष्य समालापपरायणः ।।\nन वेद कश्चिद्राजेन्द्र गतामपि विभावरीम् ।। ९ ।।\nज्वलन्तमनिशं कश्चिच्छरीरे विरहानलम् ।।\nसहसा शमयामास ध्यायँश्चन्द्रमुखीं प्रियाम् ।। 1.256.१० ।।\nश्यामां विकञ्चुकां तन्वीं यूनां प्राणापहारिणीम् ।।\nप्रियां च खड्गयष्टिं च कश्चित्स्मरति सूत्सुकः ।। ११ ।।\nसगुणां तनुमध्यां च नवकाञ्चनभूषणाम् ।।\nसस्मार दयितां कश्चिच्चापयष्टिं तथैव च ।।१२।।\nविचिन्तानपि गन्धर्वा भरतस्य च सैनिकान् ।।\nन शेकुराधर्षयितुं भरतस्य समाश्रयात् ।। १३ ।।\nअन्येऽपि ये देववरस्य विष्णोः स्मरंति नित्यं यदुनाथपादौ ।।\nगन्धर्वयक्षासुरराक्षसेभ्यो भयं न तेषां भवतीह किञ्चित् ।। १४ ।। ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे विरहिवर्णनं नाम षट्पञ्चाशदुत्तरद्विशततमोऽध्यायः ।। २५६ ।।\n1.257\n।। मार्कण्डेय उवाच ।। ।।\nअथ राजगृहाख्यं तु नगरं ये विसर्जिताः ।।\nगंधर्वा ददृशुस्तत्र पुरश्रियमनुत्तमाम् ।। १ ।।\nचन्द्रसापत्न्यभूतानि गृहमुख्यानि सर्वशः ।।\nददृशुर्बहुरत्नानि वहुधान्यधनानि च ।। २ ।।\nपुरोद्यानानि रम्याणि ददृशुश्च समन्ततः ।।\nअलंकृतानि वापीभिर्द्रुमखण्डैश्च यादव ।। ३ ।।\nउद्यानेषु विचित्रेषु नरमुख्यानुगामिनाम् ।।\nपश्यन्ति तत्र सङ्घानि गंधर्वाः पानपायिनाम् ।। ४ ।।\nवल्लकीनां निनादेन गीतेन मधुरेण च ।।\nएकतामिव संयातं चारुषट्पदशिञ्जितम् ।। ५।।\nवेश्याश्चैवोपनृत्यन्ति क्वचित्तत्र च कामुकान् ।।\nक्वचित्साभरणाः सुप्ताः कान्तैः सह मदोत्कटाः ।। ६ ।।\nसुप्तानां नरनारीणां गन्धर्वास्तत्र चेष्टितम्  ।।\nददृशुर्बहुदाराणां मायाच्छादितविग्रहाः ।। ७ ।।\nगायन्त्यन्ये रुदन्त्यन्ये हसन्त्यन्ये तथैव च।।\nआश्लिष्यन्ति तथैवान्ये मदमत्ताः परस्परम् ।। ८ ।।\nभाषन्ते केचिदव्यक्तं विह्वलार्ताः पदेपदे ।।\nशयने भ्रममाणैश्च क्वचिदस्थितदृष्टयः ।। ९ ।।\nकामिनीस्कन्धविन्यस्तबाहवश्च तथा परे ।।\nकलहं चक्रिरे चान्ये स्तुवन्त्यन्ये निरर्थकम् ।। 1.257.१० ।।\nस्खलमानपदा यान्ति स्थानं हृद्यनवस्थितम् ।।\nआह्वयन्ति गणान्केचित्प्रणमन्ति तथा परे ।। ११ ।।\nएवं सन्तजनाकीर्णे नगरे गीतनादिते ।।\nददृशुर्गृहमुख्येषु नरनारीविचेष्टितम् ।। १२ ।।\nसञ्चोद्यमाना दूतीभिस्त्वराकृत मृजाः धियः ।।\nयान्ति कान्तासु सम्भ्रान्ता मदपानसमुत्सुकाः ।। १३ ।।\nपपुः काश्चित्प्रियैः सार्धं पानं मदसमीरणम् ।।\nपाययन्त्यपराः कान्तान्भोजयन्त्यपराः प्रियान् ।। १४ ।।\nप्रासादेषु विचित्रेषु तथा वातायनेषु च ।।\nरतिश्रान्तास्तथा सुप्ताः काश्चित्कान्तैः सह स्त्रियः ।। १५ ।।\nकाचिद्गौरी प्रियं श्याममालिङ्ग्य शयने स्थिता ।।\nउत्पलस्रगिवाभाति युक्ता जातिस्रजा सह ।।१६।।\nगौरीगौरसमाश्लिष्टा काचिदाभाति सुन्दरी।।\nआलिङ्गिता चन्द्रकरैश्चन्द्रकान्तशिला यथा ।। १७ ।।\nश्यामा श्यामसमाश्लिष्टा काचिदाभाति पार्थिव ।।\nपयोदपङ्क्तिर्गगने यथा पार्थिव सोदका ।। १८ ।।\nअलीकसुप्तमप्रौढा काचिच्चुम्बयते प्रियम् ।।\nप्रियेण गाढमाश्लिष्टा विलक्षमुदिताभवत् ।। १९ ।।\nकाचिच्च वनिता प्रौढा कर्पूर रजसा स्वयम् ।।\nअवाकिरति कान्ताङ्गं रतिस्वेदपरिप्लुतम् ।। 1.257.२० ।।\nपश्येमां तारकां चन्द्रो ह्यङ्केनालिङ्ग्य तिष्ठति ।।\nइत्याह दयितं काचित्प्रौढा रतिसुखार्थिनी ।। २१ ।।\nकाचिदूरुपरामर्शाद्विदित्वा सुरतार्थिनी ।।\nकान्तेनालिङ्गिता गाढं मुदितेन रिरंसुना ।। २२ ।।\nकान्तेन काचिद्दष्टौष्ठी चुम्बनायार्पिते मुखे।।\nन यास्ये तव विश्वासं भूयश्चेदन्यथाकृथाः ।। २३ ।।\nकाचित्प्रसुप्ता कान्तेन परामृष्टा रतार्थिनी ।।\nकान्तमालिङ्गतात्यर्थं त्यक्तनिद्रा ससम्भ्रमा ।। २४ ।।\nइत्येवमपि विश्वस्तान्सैनिकाँस्तान्युधाजितः।।\nहर्तुं न शेकुर्गन्धर्वा भरतस्य समाश्रयात् ।। २५ ।।\nएषां पुरे सन्निहितः स विष्णुर्महानुभावो रघुवंशगोप्ता ।।\nतेषां पुरे नास्ति भयं नरेन्द्र गन्धर्व यक्षासुरपन्नगेभ्यः ।। २६ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे निशोपभोगवर्णनो नाम सप्तपञ्चाशदुत्तरद्विशततमोऽ ध्यायः ।। २५७ ।।\n1.258\n।। मार्कण्डेय उवाच ।।\nअयोध्यातस्तदाभ्येत्य गन्धर्वाः शिबिरात्तथा ।।\nतथा राजगृहात्सर्वे शैलूषाय न्यवेदयन् ।। १ ।।\nन विग्रहकथा तत्र न रक्षा काचिदीदृशी ।।\nकेवलं तु प्रभावेण रामस्य भरतस्य च ।। २ ।।\nनास्माभिः किं कृतं राजन्प्रहर्तुं क्वचिदित्यपि ।।\nयत्तत्र शेषं कर्त्तव्यं तत्करोतु महीपतिः।।३।।\nएवमुक्तः स गन्धर्वैर्यामिनीविगमे तदा ।।\nयोगयोगमतिक्षिप्रमाज्ञापयत सत्वरः ।।४।।\nभेरी सान्नाहिकी चैव ततः शीघ्रमहन्यत ।।\nयस्याः शब्देन गन्धर्वा राजद्वारमुपागताः ।। ५ ।।\nगजवारेण महता तुरगाणां बलेन च ।।\nरथैश्च मेघसन्नादैः पत्तिभिश्च मदोत्कटैः ।। ६ ।।\nक्ष्वेडितास्फोटितरवैः शङ्खभेरीनिनादितैः ।।\nह्रादेन गजघण्टानां गजानां चैव बृंहितैः ।। ७ ।।\nह्रेषितैस्तुरगाणां तु बभूव तुमलं महत ।।\nशैलूषोऽपि तदा स्नात्वा हुत्वाग्निं द्विजपूजनम् ।। ८ ।।\nकृत्वा विनिर्ययौ श्रीमान्वरचन्दनभूषितः ।।\nमौली वपुष्मान्सन्नद्धः स्रग्वी रुचिरभूषणः ।। ९ ।।\nआमपात्रप्रतीकाशैस्तुरगैर्योजितं रथम् ।।\nआरुरोह महातेजा विमानं सुकृती यथा ।। 1.258.१० ।।\nयथोक्तस्य रथस्यासीत्पुरो रणविशारदः ।।\nनरकेतुरिति ख्यातस्त्रिषु लोकेषु विश्रुतः ।। ११ ।।\nकेतौ तस्य रथे भाति वसन्तो मूर्तिमान्कृतः ।।\nततः स सह सैन्येन निर्ययौ नगराद्बहिः ।। १२ ।।\nव्यूहं च सर्वतोभद्रं समाधाय बलं तथा ।।\nकृत्वा प्रत्यैक्षत तदा भरतागमनं रुषा ।। १३ ।।\nसैन्येन महता राजन्भास्करस्योदयं प्रति।।१४।।\nआत्तायुधाः क्ष्वेडितशङ्खनादैरानन्दयन्तः सुहृदां मनांसि ।।\nगन्धर्वमुख्या रणचण्डवेगाः प्रतीक्षमाणा भरतस्य तस्थुः ।। १५ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे गन्धर्वसैन्यवर्णनं नामाष्टपञ्चाशदुत्तरद्विशततमोऽध्यायः ।। २५८ ।।\n1.259\nमार्कण्डेय उवाच ।।\nविबुद्धा यामिनीशेषे सर्व एव महीक्षितः ।।\nनिर्ययुर्नगराकारै रथैः संग्रामलालसाः ।।१।।\nबलेन चतुरङ्गेण नानावादित्रवादिना ।।\nबन्दिभिः स्तूयमानाश्च वन्द्यमानाश्च सैनिकैः ।। २ ।।\nपृथक्पृथक्सुसन्नद्धा नगरद्वारमागताः ।।\nकृत्वा चावश्यकं सर्वं भरतोऽपि महायशाः ।। ३ ।।\nरथेन काञ्चनाङ्गेन निर्ययौ नगराद्बहिः ।।\nयन्ता रथस्य तस्यासीद्युधाजिन्मातुलः स्वयम्।। ।। ४ ।।\nविरराज ध्वजं तस्य कोविदारमहाद्रुमम् ।।\nस तेन रथमुख्येन बहिर्निर्गम्य पार्थिवः ।। ५ ।।\nसमेत्य पार्थिवैः सर्वैः पूजयित्वा च तान्नृपान् ।।\nवज्रं कृत्वा महाव्यूहं प्रययौ लघुविक्रमः ।। ६ ।।\nप्रयाणे तस्य सैन्यस्य कम्पन्तीव वसुन्धरा ।।\nशब्देन महता तस्य दीर्यते च नभस्तलम् ।। ७ ।।\nबभूव रजसैवान्यः निशाकालः सुदारुणः।।\nनृपाभरमाणिक्यतेजसा भुवि राजिता ।। ८ ।।\nरजोन्धकारेऽपि चमूः सा प्रयाति यथासुखम् ।।\nस गत्वा दूरमध्वानं सूर्यस्योदयनं प्रति।। ९ ।।\nआससाद महत्सैन्यं गन्धर्वाणां दुरत्ययम् ।।1.259.१०।।\nतौ सैन्यतोयौघमहादुरन्तौ संहारनागाविव तुल्यरूपौ ।।\nबलार्णवौ गाढमथ प्रहारं प्रचक्रतुर्मन्युवशानुयातौ ।। ११ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे भरतसैन्यनिर्याणं नामैकोनषष्ट्युत्तरद्विशततमोऽध्यायः।।२५९।।\n1.260\nमार्कण्डेय उवाच।।\nततः प्रववृते युद्धं तुमुलं लोमहर्षणम् ।।\nशूराणां हर्षजननं  भीतानां भयवर्धनम्।।१।।\nसेनाविनिर्गमे तत्र रजसाच्छादितं जगत्।।\nन प्रज्ञायत राजेन्द्र किञ्चिदेव समन्ततः ।। २ ।।\nकूजतां धनुषां शब्दः श्रूयते तुमुलो महान्।।\nशङ्खभेरीनिनादश्च कुञ्जराणां च बृंहितम् ।।३।।\nहयानां ह्रेषमाणानां शूराणां चैव गर्जताम् ।।\nशस्त्राणां पात्यमानानां योधानां कवचेष्वपि ।।४।।\nतिष्ठतिष्ठ न मे जीवन्गन्तासि रणमूर्धनि ।।५।।\nस्थितोऽस्मि प्रहरस्वेति किं न जानाति मां भवान् ।।६ ।।\nप्रहरस्व तथा छिन्धि भिन्धि घातय मा चिरम् ।।\nएवमादीनि वाक्यानि श्रूयन्ते रणमूर्धनि।। ७ ।।\nतथा तुमुलसंग्रामे वर्तमाने सुदारुणे ।।\nप्रशशाम रजो भौममुत्थितं रणशोणितैः ।। ८ ।।\nपूर्वोत्थितेन रजसा मेघेनेव नभस्तलम् ।।\nव्याप्तं तद्विरजस्केन तदा राजन्रणाङ्गणे ।।९।।\nततो युयुधिरे वीराः पश्यमाना परस्परम् ।।\nगोत्रापदाननामानि कीर्तयन्तः पुनःपुनः ।। 1.260.१० ।।\nसेनानां भज्यमानानां सैन्यखण्डैर्बलीयसाम् ।।\nभूयश्चावर्तमानानां शुश्रवे तमुलः स्वनः ।।११।।\nचित्राणां च ध्वजानां च पताकानां च भूभुजः ।।\nअदृश्यत समासिक्तं रुधिरं रणमूर्धनि ।। १२ ।।\nस्वभ्रे तदा महाराज रजोमेघे क्षयं गते ।।\nनिर्मलासु ततो दिक्षु प्रावर्तत महारणम् ।। १३ ।।\nतथा प्रवृत्ते संग्रामे देवगन्धर्वदानवैः ।।\nसिद्धैर्विद्याधरैश्चैव मुनिसंघैः   समन्ततः ।।३४।।\nआवृतं सहसा व्योम वज्रयुद्धकुतूहलैः ।।\nव्यदृश्यन्त विमानानि तेषां खे विमलान्यपि ।। १५ ।।\nकिङ्किणीशतघुष्टानि पताकाशोभितानि च ।।\nशुभं गन्धमथादाय सुरभिर्मारुतो ववौ ।। १६ ।।\nपपात पुष्पवर्षं च योधानां तत्र मूर्धनि ।।\nतथा प्रवृत्ते तुमुले क्ष्वेडितोत्कृष्टनादिते ।। १७ ।।\nपदातयस्तदा जघ्नुः पदातीनि च संयुगे ।।\nखङ्गधारानिकृत्तानां पदातीनां पदातिभिः ।। १८ ।।\nद्विधा कृतानि गात्राणि निपतन्ति महीतले ।।\nगृहीत्वा खङ्गपातानि रेजुः केचिच्च वर्मिणः ।। १९ ।।\nखङ्गमुद्धरतां तेषां चिच्छिदुर्नृप विग्रहान् ।।\nकेचिद्गदाविनिर्भिन्नमस्तका गदिभिः क्षितौ ।। 1.260.२० ।।\nपतितास्तत्र दृश्यन्ते रणे शतसहस्रशः ।।\nभग्नासिशेषनिक्षेप निहतारातयस्तथा ।। २१ ।।\nसिंहनादरवांश्चक्रुः परसैन्यविदारणान् ।।\nकेशेष्वन्योन्यमाकृष्य खड्गैः केचित्परस्परम् ।। २२ ।।\nआसेदुर्वसुधां कृत्वा गतप्राणास्तथा परे ।।\nपृष्ठविन्यस्तवर्माणः सन्नद्धांस्तुरगांस्तथा ।। २३ ।।\nकृत्वा विपादान्समरे निजघ्नुः सादिनां गणम् ।।\nआरुह्य वर्मिणः केचिद्वेगाच्छत्रुरथान्रणे ।। २४ ।।\nसारथीन्विगतप्राणाँश्चकुर्युद्धविशारदाः ।।\nचिच्छिदुर्वारणेन्द्राणां करान्केचित्पदातिनः ।। २५ ।।\nकेचिद्दशनविन्यस्तपादाश्चारुरुहुर्गजान् ।।\nसादिनश्च तथा केचिद्विशिरस्कान्रणाजिरे ।। २६ ।।\nचक्रुः पदातिनो ध्माताः खड्गैराकाशसन्निभैः ।।\nकेचिच्च सादिनः प्रासैः पञ्च सप्त तथा शरान् ।। २७ ।।\nश्रेणीकृतान्वै बिभिदुः शिक्षया रणकोविदाः ।।\nकेचिच्छार्ङ्गधनुर्न्यस्तबाणजालाकुलीकृतान् ।। २८ ।।\nपदातीन्समरे चक्रुर्वायुवेगैस्तुरङ्गमैः ।।\nसादिनश्च तथैवान्ये सादिभिः सह संगताः ।। ।। २९ ।।\nदर्शयन्तो रणे भिक्षां चक्रुर्युद्धमनेकधा ।।\nकेचित्पाशाग्रनिर्भिन्नहतसारथिनायकाः ।। 1.260.३० ।।\nविनेदुरुच्चैः सहसा सिंहनादरवान्वनान् ।।\nकुञ्जरैराकुलीकृत्य हययानविशारदाः ।। ३१ ।।\nविपुच्छहस्तान्समरे चक्रुः सादिगणान्रणे ।।\nनिहतं व शरव्रातैः पादातं बहुधा रणे।।३२।।\nरथिभिर्भाति भूपाल कमलोत्करसन्निभम् ।।\nतुरगास्तुरगारोहा रथिभिर्विनिपातिताः ।। ३३ ।।\nआवव्रुर्वसुधां तत्र शतशोऽथ सहस्रशः ।।\nरथिनां रथिभिः सार्धं युद्धमासीत्सुदारुणम् ।।३४।।\nबाणतोमरपातैश्च गदाकम्पनमुद्गरैः ।।\nरथिनां च महद्युद्धमासीत्कुञ्जरधूर्गतैः ।।३५।।\nप्रासबाणमहापात दुर्निरीक्ष्यं समन्ततः ।।\nनिहतं बहु पादातं कुञ्जरैस्तत्र दृश्यते।।३६।।\nरणे नृपतिशार्दूल विनिकीर्णं सहस्रधा ।।\nसादिनां सतुरङ्गाणां सुमहत्कदनं कृतम् ।। ३७ ।।\nमहामात्रप्रमुदितैः कुञ्जरैर्बलदर्पितैः ।।\nआक्रम्य रथवृन्दानि चूर्णितानि तुरङ्गमैः।।३८।।\nव्यदृश्यन्त महाराज विप्रकीर्णानि भूतले।।\nएवं मध्याह्नसमये तीक्ष्णं तपति भास्करे ।। ३९ ।।\nबभूवाकुलसंग्रामं घोरं रुधिरकर्दमम् ।।\nरथाश्वकुञ्जरैः सार्धं पत्तयश्च समागताः ।। 1.260.४० ।।\nकुञ्जराश्च महाकाया पत्त्यश्वरथिनस्तथा ।।\nपत्तिभिश्च पदातीनां सादिनां सह सादिभिः ।। ४१ ।।\nरथिनां रथिभिर्युद्धं कुञ्जराणां च कुञ्जरैः ।।\nबभूव राजँस्तुमुले संग्रामे शोणितोदके ।। ४२ ।।\nशूराणां रणलुब्धानाममर्षाक्रान्तचेतसाम् ।।\nपत्तिना निहतः सादी गजेन निहतो नरः ।। ४३ ।।\nरथिना निहतो नागः क्वचिदासीदघातितः ।।\nहताः पदातिभिश्चान्ये व्यदृश्यन्त रणाजिरे ।। ४४ ।।\nपदातिरथनागाश्च सादिभिर्विनिपातिताः ।।\nरथनागहया युद्धे निहताश्च पदातिभिः ।। ४५ ।।\nनरेण च हतो हस्ती शूरेण कृतबुद्धिना ।।\nसादिना च हतो हस्ती सादी चैव पदातिना ।।४६।।\nरथिना च हतः पत्तिः पत्तिना च हतो रथी ।।\nरथिना निहतः सादी संग्रामे लोमहर्षणे ।। ४७ ।।\nरेणुना च दिशो व्याप्तास्तुमुले भृशसंकुले ।।\nव्यराजन्त महाराज समरे गतजीविताः ।। ४८ ।।\nपततां बाणजालानां धनुषां चैव कूजताम् ।।\nमुद्गराणां भुशुण्डीनां तोमराणां तथैव च ।।४९।।\nपट्टिशानां च ऋष्टीनां क्षेपणानां च यादव ।।\nअयोगुडानां प्रासानां चर्मणामथ वर्मणाम् ।। 1.260.५० ।।\nअनिशं श्रूयते शब्दो घोरस्तस्मिन्रणाजिरे ।।\nहयैश्च विगतारोहैर्धावमानैरितस्ततः ।। ५१ ।।\nभग्नेषाकूबराक्षैश्च रथैर्विगतनायकैः ।।\nछिन्नदन्तैश्च मातङ्गैर्भिन्नकुम्भघटाननैः ५२ ।।\nलतावेष्टित वृक्षाभैः शोभां याति रणाजिरम् ।।\nकुञ्जरैर्विगतारोहैस्त्रासितैर्दृढधन्विभिः ।। ५३ ।।\nमर्द्यमानानि सैन्यानि शतशोऽथ सहस्रशः।।\nभिन्नान्सुदन्तैः पुरुषान्दन्तासक्तांस्तथा गजाः।।५४।।\nवहमाना व्यराजन्त कर्णव्यजनवीजिताः ।।\nलग्नान्त्रजालैर्दशनैर्दन्तिनः पर्वतोपमाः।।५५।।\nलतावेष्टितवृक्षाभैः शोभयन्ति रणाजिरम् ।।\nतस्मिँस्तथाविधे रौद्रे संग्रामे घोरदर्शने ।।५६।।\nनराश्वनागरुधिरैर्विसस्रुः शोणितापगाः ।।\nखड्गमीना महाछत्रराजहंसविभूषिताः ।।\nयोधमस्तकपाषाणाः केशशैवालभूषणाः।।५७।।\nमहाफेनौघवत्यश्च भीतानां भयवर्धनाः ।।\nतास्तरन्ति तदा योधाः शूरा जयधनैषिणः।।५८।।\nराजन्वाहननौभिस्ते व्यवसायपरस्पराः ।।\nछिन्नानि स्वानि गात्राणि न जानन्ति रणे परैः ।। ५९ ।।\nतत्र शूरा महाभागास्त्वमर्षाक्रान्तचेतसः ।।\nआयुधक्षयमासाद्य मुष्टियुद्धानि चक्रिरे ।। 1.260.६० ।।\nकेशाकेशि तथा केचिद्दन्तादन्ति नखानखि ।।\nचक्रुर्युद्धं महाराज ब्रह्मलोकजिगीषवः ।।६१ ।।\nक्रन्दन्तोऽन्ये पितॄन्पुत्रान्भ्रातॄनन्ये पितामहान् ।।\nमातुलान्भागिनेयांश्च स्यालान्सम्बन्धिनस्तथा ।। ६२।।\nपितृव्यानार्यकानन्ये दौहित्रानपरे तथा ।।\nधावन्त्यन्ये पतन्त्यन्ये गर्जन्त्यन्ये जिगीषया ।। ६३ ।।\nस्वनन्त्यन्ये पतन्त्यन्ये म्रियन्ते चापरे तथा ।।\nशोचन्त्यन्ये तथा बन्धूञ्शोच्यास्त्वन्ये तु बन्धुभिः ।। ६४ ।।\nयाचन्तेऽन्ये महाराज तृष्णार्त्ताश्च तथा जलम् ।।\nवाहनेषु समारोप्य नीयन्त्यन्ये च बन्धुभिः ।। ६५ ।।\nशिबिराय महाराज शतशोऽथ सहस्रशः ।।\nअन्ये संवृत्य चात्मानं भीता जग्मुरुपह्वरम् ।। ६६ ।।\nजलार्थमन्ये च नरा बान्धवैश्च प्रचोदिताः ।।\nआगम्य दृष्ट्वा च मृतं भाण्डं भङ्त्वा विचुक्रुशुः ।। ६७ ।।\nहतबन्धुमनादृत्य स्वामिकार्यैकतत्पराः ।।\nपरानभिमुखानेव तत्रायुध्यन्त मानवाः ।। ६८ ।।\nयुध्यतामेव तेषां तु शतशोऽथ सहस्रशः ।।\nउत्थितानि गणे यानि कबन्धानि महीपते ।। ६९ ।।\nकश्चिन्ननर्त समरे कबन्धस्तु धनुर्धरः ।।\nगदापाणिस्तथैवान्यः खड्गचर्मधरोऽपरः ।। 1.260.७० ।।\nपरश्वधधरः कश्चित्प्रासपाणिस्तथा परः ।।\nनृत्यत्कबन्धभूयिष्ठे देवदुन्दुभिनादिते ।। ७१ ।।\nप्रवर्तमाने संग्रामे शूराणां स्वर्गलोकदे।।\nव्यदृश्यन्त महाराज पिशाचा घोरदर्शनाः ।।७२।।\nराक्षसाश्च महाकायाः क्रव्यादाश्च तथा परे ।।\nजगाम चास्तं सविता तदा रक्तवपुर्धरः ।।\nसंग्रामात्सर्वयोधानां पीत्वेव रुधिरं करैः ।।७३।।\nततोऽस्तशैलं भगवत्यथार्के गते जपापुष्पकदम्बकाभे ।।\nसेनाद्वयं तच्छिबिराय यानं कृत्वावरोहं परबाणतप्तम् ।। ७४ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे संकुलयुद्धो नाम षष्ट्युत्तरद्विशततमोऽध्यायः ।। २६० ।।"
  }
]
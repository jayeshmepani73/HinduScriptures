[
  {
    "text": "मार्कण्डेय उवाच ।।\nगत्वाश्रमपदे राजा त्यक्ताहारपरिच्छदः ।।\nक्रीडाविहारैर्गन्धर्वैः पश्यत्यप्सरसस्सह ।। १ ।।\nकृत्वा पुष्पोच्चयं भूरि ग्रथयित्वा तथा स्रजः ।।\nअग्रे निवेद्य देवाय गन्धर्वेभ्यस्तथा ददौ ।।२ ।।\nपुष्पोच्चयप्रसक्तानां क्रीडन्तीनां यथासुखम् ।।\nचेष्टा नानाविधाकाराः पश्यन्नपि न पश्यति ।। ३ ।।\nकाश्चित्पुष्पोच्चये सक्ता लताजालेन वेष्टिताः ।।\nसखीजनेन सन्त्यक्ताः कान्तेन परमोक्षिताः ।। ४ ।।\nमकरन्दसमाक्रान्तनयनाः काश्चिदङ्गनाः ।।\nकान्तनिःश्वासवातेन नीरजस्कीकृतेक्षणाः ।। ५ ।।\nकाचिदुच्चित्य पुष्पाणि ददौ कान्तस्य भामिनी ।।\nकान्तसड्ग्रथितैस्तैश्च रराज कृतशेखरा ।। ६ ।।\nस्वयमुच्चित्य सङ्ग्रन्थ्य रमणकृतशेखरा ।।\nकृतकृत्यमिवाऽऽत्मानं मेने मन्मथवर्धिनी ।। ७ ।।\nअन्यस्मिन्गहने कुञ्जे विशेषकुसुमा लता ।।\nकाचिदेवं रहो नीता रमणेन रिरंसुना ।। ८ ।।\nकान्तसन्नामितलताकुसुमानि विचिन्वती ।।\nसर्वाभ्यः काचिदात्मानं मेने सर्वगुणाधिकम् ।। ९ ।।\nक्वचित्पश्यति भूपालो नलिनीषु पृथक्पृथक् ।।\nक्रीड्यमानास्तु गन्धर्वैदैवरामा मनोरमाः ।। 1.153.१० ।।\nकाचिच्चाताडयत्कान्तमुदकेन शुचिस्मिता ।।\nताड्यमाना तथैवान्या कान्तेन रतिमाययौ ।। ११ ।।\nकान्ता तु ताडयामास जातखेदा वराङ्गना ।।\nअदृश्यत वरारोहा श्वासनृत्यत्पयोधरा ।। १२ ।।\nकान्ताम्बुताडन भ्रष्टकेशपाशनिबन्धना ।।\nश्वासाकुलमुखी भाति मधुपैरिव पद्मिनी ।। १३ ।।\nस्ववक्त्रसदृशैः पुष्पैः संछन्ननलिनीवने ।।\nछन्ना काचिच्चिरात्प्राप्ता कान्तेनान्विष्य यत्नतः ।। १४ ।।\nस्नाता शीतापदेशेन काचित्प्रौढाङ्गना भृशम् ।।\nरमणालिङ्गनं चक्रे मनोभिऽलषितं चिरम् ।। १५ ।।\nजलार्द्रं वसनं सूक्ष्ममङ्गलीनं शुचिस्मिता ।।\nधारयन्ती जनं चक्रे काचित्तत्र समन्मथम् ।।१६।।\nगन्धमाल्यगुणैः काचित्कान्त्तेनाकृष्य चाम्भसि ।।\nत्रुट्यत्स्रग्दामपतितं रमणं प्राहसच्चिरम् ।।१७।।\nकाचिन्मग्नसखीदत्तजानुदेशनखक्षता ।।\nसम्भ्रमात्कान्तरमणमग्ना सापि न्यमज्जत ।। १८ ।।\nकाचित्पृष्ठीकृतादित्या केशनिस्तोयकारिणी ।।\nशिलातलगता भर्त्रा दृष्टा कामार्तचक्षुषा ।।१९।।\nहृतमाल्यं सुललितं संक्रान्तकुचकुङ्कुमम् ।।\nरतान्तक्लान्तकान्ताभमभवत्तत्सरोदकम् ।।1.153.२०।।\nसुस्नातदेवगन्धर्वदेवरामागणेन च ।।\nपूज्यमानं स ददृशे देवदेवं जनार्दनम् ।। २१ ।।\nक्वचिच्च ददृशे राजा लतागृहगताः स्त्रियः ।।\nमण्डयन्त्यः स्वगात्राणि कान्तसन्यस्तमानसाः ।।२२।।\nकाचिदादर्शसुव्यग्रकरा दूतीमुखोद्गतम् ।।\nशृण्वती कान्तवचनमतिक्लान्तमुखा बभौ ।।२३ ।।\nकाचित्सत्वरिता दूत्या भूषणानां विपर्ययम् ।।\nकुर्वाणा नैव बुबुधे मन्मथाविष्टचेतना ।। २४ ।।\nवायुनुन्नांतसुरभि कुसुमोत्करमण्डिते ।।\nक्वचित्पिबन्त्यो ददृशे प्रदेशे नीलशाद्वले ।।२९।\nपाययामास रमणं स्वयं काचिद्वराङ्गना ।।\nकाचित्पपौ वरारोहा कान्तपाणि समर्पितम्।।२६।।\nकाचित्स्वनेत्रसंक्रान्तनीलोत्पलयुतं वधूः।।\nपीत्वा पप्रच्छ रमणं क्व गते ते महोत्पले।।२७।।\nत्वयैव पीते ते नूनमित्युक्ता रमणेन सा ।।\nसत्यं विदित्वा मुग्धत्वाद्बभूव व्रीडिता चिरम् ।।२८।।\nकाचित्कान्तार्पितं सुभ्रूः कान्तपीतावशेषितम् ।।\nसविशेषरसं पानं पपौ मन्मथवर्धनम्।।२९।।\nआपानगोष्ठीषु तदा तासां स नरपुङ्गवः ।।\nशुश्राव विविधं गीतं तन्त्रीस्वरविमिश्रितम् ।। 1.153.३० ।।\nप्रदोषसमये ताश्च देवदेवं जनार्दनम् ।।\nराजन्सदोपनृत्यन्ति नानावाद्यपुरःसराः ।। ३१।।\nयाममात्रे गते रात्रौ विनिर्गत्य गुहामुखात् ।।\nआयान्ति संयुताः कान्तैः स्वऋद्धिरचितान्गृहान् ।।३२।।\nनानागन्धार्चिततलान्नानागन्धसुगन्धिनः ।।\nनानाविचित्रशयनान्कुसुमोत्करमण्डितान् ।। ३३ ।।\nएवमप्सरसां पश्यन्क्रीडितानि स पर्वते ।।\nतपस्तेपे महाराजः केशवार्पितमानसः ।। ३४ ।।\nतमूचुर्नृपतिं गत्वा गन्धर्वाप्सरणां गणाः ।।\nराजन्स्वर्गोपमं देशं प्राप्तस्त्वमरिमर्दन ।। ३५।।\nवयं हि ते प्रदास्यामो मनसः काङ्क्षितान्वरान् ।।\nतानादाय गृहं गच्छ तिष्ठेह यदि वा पुनः ।। ३६ ।।\nपुरूरवा उवाच।।\nअमोघदर्शनाः सर्वे भवन्तस्त्वमितौजसः ।।\nवरं वितराद्यैव प्रसादं मधुसूदनात् ।। ३७ ।।\nमार्कण्डेय उवाच ।।\nएवमस्त्वित्यथोक्तस्तैः स तु राजा पुरूरवाः ।।\nतत्रोवास सुखी मासं पूजयानो जनार्दनम् ।। ३८ ।।\nप्रिय एव सदैवासीद्गन्धर्वाप्सरसां नृप ।।\nतुतोष स जनो राज्ञस्तस्यालौल्येन कर्मणा ।। ३९ ।।\nमघस्य मध्ये स नृपः प्रविष्टस्तदाश्रमं रत्नसहस्रचित्रम्।।\nतोयाशनस्तत्र उवास मासं यावत्सितान्तं नृप फाल्गुनस्य ।। 1.153.४० ।।"
  }
]
[
  {
    "text": "।। शङ्कर उवाच ।। ।।\nआदौ देशे तथा राम प्रयतः सुसमाहितः ।।\nस्वाध्यायेनार्चयेद्देवं प्रयतेनान्तरात्मना ।। १ ।।\nतावत्कार्यं द्विजश्रेष्ठ स्वाध्यायं विधिवत्सदा ।।\nयावदस्तं गतो राम सविता दीप्तदीधितिः ।। २ ।।\nततस्त्वस्तं गते सूर्ये स्वाचान्तः सुसमाहितः ।।\nप्रविश्य देवतावेश्म नैराज्यं कर्म कारयेत् ।। ३ ।।\nपादपीठान्तकं कर्म कृत्वा प्रागुक्तमञ्जसा ।।\nअर्घ्यमाचमनीयं च दत्त्वा पाद्यं च भार्गव ।। ४ ।।\nस्थालीमक्लिन्ननैवेद्यादारभ्याभिहितं ततः ।।\nकर्तव्यमनुयागान्तं प्रयतः सुसमाहितः ।। ५ ।।\nकृत्वानुयागं विधिवत्प्रविश्य सुरमन्दिरम् ।।\nस्वाध्यायस्यानुसंधानं ततः कुर्यात्समाहितः ।। ६ ।।\nयोगकालमुपादाय पश्चात्कुर्याद्विसर्जनम् ।।\nकृत्वा विसर्जनं युक्तस्तिष्ठेद्याममतन्द्रितः ।।७ ।।\nयोगादनन्तरं स्वप्यादेवं युक्तस्य भार्गव।।\nस्वयं कालोऽपि सततं योगमध्येऽभिधीयते ।। ८ ।।\nस्नानार्हकत्वं यदि नास्ति तस्य यामे विबुद्धस्तु तथा चतुर्थे ॥\nयुञ्जीत योगं रिपुकालभूतं योगेन बुद्धिः समुपैति सर्गम् ॥९॥\nइति श्रीविष्णुधर्मोत्तरे प्रथमखण्डे मा० सं० शङ्करगीतासु स्वाध्यायकालकथनं नाम चतुःषष्टितमोऽध्यायः ॥ ६४ ।॥"
  }
]
[
  {
    "text": "।। मार्कण्डेय उवाच ।।\nध्रुवस्थाननिविष्टानां देवतानां नराधिप ।।\nदध्योदनं पायसं च प्रत्येकं विनिवेदयेत् ।। १ ।।\nगुडौदनं गुडापूपाः फलानि गुडपायसम् ।।\nनिवेदनं तु सूर्याय धान्यलाजे मधूत्कटे ।। २ ।।\nसर्पिर्दध्योदनं चैव फलानि विविधानि च ।।\nमोदकानि च मुख्यानि पायसं शशिनस्तथा ।। ३ ।।\nगुडौदनं गुडापूपा यावकं गुडपायसम् ।।\nकृसरं च तथा देयं भूमिपुत्राय पार्थिव ।। ४ ।।\nक्षीरौदनं ससर्पिष्कं क्षीरवृक्षफलानि च ।।\nक्षीरिण्यश्च तथोषध्यो सोमपुत्राय दापयेत् ।। ५ ।।\nशिम्बिधान्यविकाराणि बिल्वान्यामलकानि च ।।\nघृतौदनं च जीवाय दातव्यं भूतिमिच्छता ।। ६ ।।\nदध्योदनं पायसं च मधुना सर्पिषा युतम्।। ।\nउत्कारिकं मोदकांश्च भार्गवाय निवेदयेत् ।।। ७ ।।\nमाषौदनं ससर्पिष्कं कृसरं दधि यावकम्।।\nनिवेदयेत्तु सौराय कुलत्थं चणकैः सह।।८।।\nप्लक्षं दधित्थं च तथा पललं चैव राहवे।।\nमाषौदनं तथा देयं यवापूपांस्तथैव च।।९।।\nतल्लोपिकास्तथा मत्स्याः केतवे कृसरं तथा ।।\nवसासर्पींषि च तथा देयानि मनुजेश्वर ।। 1.99.१० ।।\nमधुलाजे कृत्तिकानां कुल्माषं दधिसर्पिषी ।।\nरोहिणीनां च बीजानि दधिपिष्टवृषाणि च ।। ११ ।।\nदध्योदकं चेल्वलानां मृगमांसं तथैव च ।।\nरुधिरं कृसरं चोभौ रौद्रस्य विनिवेदयेत् ।। १२ ।।\nपुनर्वसोः प्रदातव्यं पललं सविलायनम् ।।\nपायसं च ससर्पिष्कं तिष्याय विनिवेदयेत् ।। १३ ।।\nपिष्टसर्पाणि सार्पस्य क्षौद्रं दधियुतं तथा ।।\nतिलौदनं सपललं पैत्र्यस्य विनिवेदयेत् ।। १४ ।।\nषष्टिकान्नं च भाग्यस्य मधुसर्पींषि चाप्यथ ।।\nआर्यम्णाय तिलापूपान्षष्टिकान्नं तथैव च ।। ।। १५ ।।\nप्रियंगुतण्डुलैः सिद्धं सावित्राय च पायसम् ।।\nत्वाष्ट्रस्य चैव पीयूषं द्विजा चित्राण्डजास्तथा ।। १६ ।।\nवायव्यस्य च फल्गुनि मूलकानि शुभानि च ।।\nकुलत्थानि विशाखासु यवापूपास्तथैव च ।। १७ ।।\nकुलत्थभक्तं मित्राय दधिक्षौद्रान्वितं तथा ।।\nघृतौदनं च शाक्राय फलानि विविधानि च ।। १८ ।।\nमूलानि च विचित्राणि तथा मूलफलानि च ।।\nआप्यस्य सक्तवो देया मधुमिश्रोदकैः सह ।। १९ ।।\nसक्तवो वैश्वदेवाय मधुलाजे तथैव च ।।\nब्राह्माय पायसं देयं सगुडं भूतिमिच्छता ।। 1.99.२० ।।\nदध्योदनं पायसं च वैष्णवाय निवेदयेत् ।।\nघृतोदकं च शाकानि वासवाय निवेदयेत् ।।२१।।\nपैष्टं बिडालं शाकांश्च वारुणाय तथा दधि ।।\nआदाय मांसमाजं तु व्याघ्रं पिष्टकृतं दधि ।।२२।।\nआहिर्बुध्न्याय मांसानि तथैव च रसौदनम् ।।\nपौष्णाय सक्तवो माषा माषयुक्ताश्च सक्तवः ।।२३।।\nअश्वं पिष्टकृतं माषान्यावकं च तथा दधि ।।\nआश्विनस्याथ याम्यस्य तण्डुलानि तिलानि च।।२४।।\nराजन्पैष्टाश्च पशवो मांसं पक्वामकं तथा।।\nपायसं सघृतं क्षौद्रं पूर्वस्यां विनिवेदयेत्।।२५।।\nआग्नेय्यां दिशि राजेन्द्र कृसरं क्षीरमिश्रितम्।।\nदक्षिणस्यां च दातव्यं कृसरं तैलमिश्रितम्।ा२६।\nनैर्ऋत्यां च प्रदातव्यं कृसरं मत्स्यसंयुतम्।\nकुल्माषांश्चैव मत्स्यांश्च पश्चिमस्यां निवेदयेत् ।।२७।।\nवायव्यायाश्च मत्स्यानि तथा क्षीरोदनानि च ।।\nऐशान्यायाः प्रदातव्यौ घृतक्षीरोदनावुभौ।।२८ ।।\nमोदकोल्लोपिकामिश्राः सागराणां बलिर्भवेत् ।।२९।।\nयद्यद्ग्रहस्याभिहितं मयात्र ऋक्षस्य वा भूमिपतिप्रधान ।।\nतद्देवतायाश्च तदेव देयं दिशस्तथा नात्र विचारणास्ति ।। 1.99.३० ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे ग्रहर्क्षनैवेद्यदेयादेयविधिर्नाम नवनवतितमोऽध्यायः ।।९९ ।।"
  }
]
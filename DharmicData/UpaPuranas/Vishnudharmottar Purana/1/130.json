[
  {
    "text": "वज्र उवाच ।।\nनाकं त्यक्त्वोर्वशी ब्रह्मन्बुधपुत्रं कथं गता ।।\nक्व च सा तं नरेन्द्रेन्द्रं दृष्टवत्यपराजितम् ।। १ ।।\nमार्कण्डेय उवाच ।।\nमनो वैवस्वतस्यास्य द्वापरे प्रथमे पुरा ।।\nवृत्ते देवासुरे युद्धे वृत्ते चामृतमन्थने ।। २।।\nसंग्रामे कृतकर्माणं तस्मिन्नेव नराधिपम् ।।\nशक्रस्यार्धासन गतं रूपेणाप्रतिमं तदा ।। ३ ।।\nसम्पूज्यमानं त्रिदशैर्ददर्शायतलोचना ।।\nबुधपुत्रं नरेन्देन्द्रं तदा नारायणात्मजा ।। ४ ।।\nदृष्ट्वा बभूव चास्वस्था काममार्गणताडिता ।।\nततः प्रभृति भव्येषु मेरुकुञ्जेषु भामिनी ।। ५ ।।\nआकारं गूहमाना सा कालं नयति कामिनी ।।\nचिन्तयन्ती नरेन्द्रेन्द्रं कन्दर्पप्रतिमं सदा ।। ६ ।।\nन सा भुङ्क्ते न स्वपिति श्रान्ता स्वपिति वा यदा ।।\nतदा पश्यति तं स्वप्ने नीलनीरजलोचना ।। ७ ।।\nमनोरथाँश्च कुरुते याँश्च तं प्रति भूमिपम् ।। ८ ।।\nतानि सा पश्यति स्वप्ने कथञ्चित्स्वप्नमोहिता ।।\nकदाचित्क्रीडिते राज्ञा कदाचिदनुनीयते ।। ९ ।।\nसुप्ता कदाचिद्राजेन्द्र वदती प्रतिबुद्ध्यते ।।\nकण्ठे गृहीता सा राज्ञा तया चासौ महीपतिः ।। 1.130.१० ।।\nएवं दृष्ट्वा तु सा स्वप्ने निद्रामोहमुपागता ।।\nतथैव बाहुपाशेन रचितेन विबुध्यते ।। ११ ।।\nस्वप्नसंस्थं यदा दृष्ट्वा मोहमायाति सा चिरम् ।।\nकृत्वा चित्रगतं पट्टे कदाचिच्च निरीक्षते ।। १२ ।।\nएवं नरेन्द्रे गतसर्वभावां विज्ञाय तां चारुतराङ्गयष्टिम् ।।\nआपाण्डुरक्षामकपोलभित्तिं दृष्ट्वैव रम्भां त्वरितं जगाद ।। १३ ।।\nयत्नेन चार्वङ्गि निगूहमाना भावं मया त्वं विदितासि सुभ्रूः ।।\nतस्मिन्नरेन्द्रे हृदयं तवेदं योऽसौ महात्मा समरेष्वजेयः ।। १४ ।।\nपुरूरवा नाम जगत्त्रयेऽस्मिन्ख्यातिं गतः सच्चरितैर्नृवीरः।।\nरूपेण कामं व्यतिरिच्य भाति शौर्येण शक्रादतिरिच्यते सः ।। १५ ।।\nदाने समस्तस्य च नास्ति कश्चित्स त्येप्यनौपम्यगुणे नृवीरः ।।\nदेवासुरेऽस्मिन्समरे हतानि तेनासुराणां नियुतानि पञ्च ।। १६ ।।\nकेशी विशालो मदनस्तथोग्रो महाबलस्तेन तथापि शस्तः ।।\nचन्द्रस्य पौत्रश्च बुधस्य पुत्रो मातापि तस्यार्कसुतस्य धात्री ।। १७ ।।\nमानं समुत्सृज्य विशालनेत्रं तं गच्छ बाले नृपतिं प्रतीतम् ।।\nत्वदाप्तये तस्य च नास्ति यत्नः सुदुर्लभत्वं खलु देवतानाम् ।। १८ ।।\nमनोरथानां त्वमगम्यभूमिर्यस्माद्विशालाक्षि सुरासुराणाम् ।।\nमृणालशय्या सुतनु त्वयेव संक्लेशिता चन्दनपङ्कयुक्ता ।। १९ ।।\nतस्याङ्कमारुह्य भवस्व कान्ते विमुक्ततापा तपनीयवर्णे ।।\nयास्याम एह्येहि नरेश्वरस्य तस्याशु भो वेश्म वरप्रयोगे ।। 1.130.२० ।।\nपुरं प्रतिष्ठानमिति प्रतीतं मातामहाद्यत्समवाप राजा ।।\nइत्येवमुक्ता तपनीयवर्णा तथ्यं विदित्वा त्रपिता बभूव ।। २१ ।।\nउवाच रम्भां सखि तथ्यमुक्तं त्वया मतं तदुचितं भृशं मे ।।\nयास्याव अद्यैव नरेश्वरस्य तस्यान्तिकं बालमृगाभनेत्रे।। २२ ।।\nयद्यद्य तं नीलसरोजनेत्रं सम्पूर्णचन्द्राभमुखं नरेन्द्रम् ।।\nपश्यामि नाहं पृथुदीर्घबाहुं ततो गमिष्याम्यवशावसानम् ।। २३ ।।\nपञ्चैव कामस्य जनः पृषत्कान्यदाह रम्भे तदलं मृषैव ।।\nममानिशं बाणभरैस्तु विध्यन्न शाम्यते त्वक्षिनिमेषमात्रम् ॥ २४ ॥\nकामाग्निमध्ये परिवर्तमानं न याति भस्मत्वमिदं शरीरम् ॥\nतस्यैव राज्ञो वदनेन्दुना तत्संरक्ष्यते मे हृदयस्थितेन ॥ २५॥\nनयस्व मां तस्य विशालनेत्रे समीपमद्यैव नरेश्वरस्य ।।\nइत्येवमुक्ता करुणं हि रम्भा पाणावुपादाय विशालनेत्राम्।।२६।।\nबुद्ध्या समुत्प्लुत्य ततोऽन्तरिक्षं जगाम राज्ञो भवनं प्रहृष्टा ।। २७ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे उर्वशीरम्भासंवादो नाम त्रिंशदुत्तरशततमो ऽध्यायः।।१३०।।"
  }
]
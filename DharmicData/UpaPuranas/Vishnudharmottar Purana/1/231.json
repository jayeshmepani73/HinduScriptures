[
  {
    "text": "1.231\n।। शेष उवाच ।। ।।\nनृणां ग्रहगृहीतानां लक्षणं कथयाशु मे ।।\nप्रतिषेधं च धर्मज्ञ तत्र मे संशयो महान् ।। ।। १ ।।\n।। नाडायन उवाच ।। ।।\nदेवर्षिपितृभूतानां सततं चावमाननात् ।।\nगुरुवृद्धद्विजाचार्यसिद्धतापसमर्दनात् ।। २ ।।\nबलिमंगलहोमादि नियमाचारवर्जनात् ।।\nव्रताध्ययनधर्मादिध्यानयोगव्यतिक्रमात् ।। ३ ।।\nगुडामिषतिलक्षौद्रमेध्यैरुच्छेषितस्य वा ।।\nश्मशानायतनाभ्यासविण्मूत्रोत्सर्जनादपि ।। ४ ।।\nरात्रौ चतुष्पथारण्यशून्यवेश्मनिवेशनात् ।।\nभोजनाद्भिन्नभाण्डेषु तथा मंत्रच्छलादपि ।। ५ ।।\nश्मशानचैत्यवृक्षादि मैथुनादिनिषेवणात् ।।\nअवमानादभीघातान्मङ्गलानामदर्शनात् ।। ६ ।।\nईर्ष्यया बन्धुशापाच्च रथ्यावस्कन्धसेवनात ।।\nऐश्वर्यनाशाच्छोकाच्च दर्पोत्सेकातिहर्षणात् ।। ७ ।।\nनिर्लज्जनास्तिकानां हि त्रासितानां विशेषतः ।।\nगुरुभिः सम्परित्यागात्कार्त्तघ्न्यात्साधुनिन्दनात् ।। ८ ।।\nदुःखात्प्रजननात्स्त्रीणां मिथ्या चैव प्रभाषणात् ।।\nतुषकेशकपालास्थिकार्पासादिष्वधिष्ठितात् ।। ९ ।।\nप्राणिनां सुखदुःखेषु तथा मृतकसूतके ।।\nअत्यर्थनक्तस्नानेषु ग्रहा गृह्णन्ति मानवान् ।। 1.231.१० ।।\nबलैश्वर्यविसंयोगाद्देहमाविशति ग्रहः ।।\nजीवः कुक्षिं यथा दृश्यः प्रविशन्नेव दृश्यते ।। ११ ।।\nवनस्पतीन्वा ऋतवो विज्ञेयाश्च तथा ग्रहाः ।।\nकारणैर्नवभिदेहं ग्रहो गृह्णाति देहिनाम् ।।१२।।\nरौद्रस्वभावाद्धिंसार्थी रत्यर्थी बलिकामुकः ।।\nवित्रासार्थी बलोद्रेकाद्रौद्रात्प्राग्दैहिकाद्भयात् ।। १३ ।।\nप्रयुक्तोन्येन मन्त्रैश्च ग्रहो गृह्णाति मानवान् ।।\nकारणानि तवोक्तानि यद्यप्येतानि पार्थिव ।। १४ ।।\nतथापि त्रय एवात्र विज्ञेयानि विपश्चिता ।।\nतेषामन्तर्भवन्त्येते यस्मात्पार्थिवसत्तम ।। १५ ।।\nबलिकामस्तु रत्यर्थी हिंसार्थी च तथा ग्रहः ।।\nअसाध्यं बलिकामं तु कृच्छ्रसाध्यं रतिग्रहम् ।। १६ ।।\nहन्तुकाममसाध्यन्तु विना मन्त्रबलं महत् ।।\nसांत्वपूर्वं ग्रहो विष्टो मधुरं यः प्रजायते ।। १७ ।।\nततश्चान्तरमासाद्य विचित्रं याचते बलिम् ।।\nपानमाल्यानुलेपांश्च वैद्यं दृष्ट्वा नमस्यति ।। १८ ।।\nबलिकामस्य लिङ्गानि प्रोक्तान्येतानि वै मया ।।\nरमते नृत्यति शुचिस्तथा हसति गायति ।। १९ ।।\nगंधमाल्याम्बरस्नानधूपोद्वर्त्तनसेवकः ।।\nकथा विचित्राः कुरुते मधुरं सम्प्रभाषते ।। 1.231.२० ।।\nअलंकृतं चाविशति वर्जयत्यनलंकृतम् ।।\nरतिकामस्य रूपाणि ज्ञेयान्येतानि बुद्धिना ।। २१ ।।\nयश्चाविष्टो विद्रवति सिंहव्याघ्रतरक्षुपम् ।।\nयुद्धमारभते कर्त्तुं गजादिभिरभीतवत् ।। २२ ।।\nभृशं ताडयति स्वाङ्गं पतत्यग्नौ पतङ्गवत् ।।\nराजद्वेषाणि कुरुते विजने रमतेऽधिकम् ।। २३ ।।\nकरोति मरणोपायान्हन्तुं कामार्दितो नरः ।।\nलोमहर्षोङ्गमांद्यं च छायावैकृत्यमेव च ।। २४ ।।\nअमानुषोत्साहबलं विहाराहारचेष्टितम् ।।\nद्वौ वा त्रयो वा नेत्रेऽस्य संपश्यन्ते कुमारकाः ।। २५ ।।\nनिमीलिताक्षितात्यर्थं रक्तादिवमनं तथा ।।\nसामान्यमेतदुद्दिष्टं गृहीतस्य तु लक्षणम् ।। २६ ।।\nमुक्तस्य लक्षणं चातः प्रवक्ष्यामि निबोधत ।।\nभूमौ विनिपतत्याशु तथा संज्ञां प्रपद्यते ।। २७ ।।\nपरामृशति केशांश्च वासांस्याभरणानि च ।।\nशुभाशुभं चात्मकार्यं पृच्छति स्म सुहृज्जनम् ।। २८ ।।\nअतः परं प्रवक्ष्यामि देवादिग्रहलक्षणम् ।।\nचिकित्सितेन संयुक्तं तन्निबोध जनाधिप ।। २९ ।।\nनदीकूलाद्रिशिखररुचिः प्रासादमेव च ।।\nशुचिशील समाचारो ज्ञेयो देवग्रहार्द्दितः ।। 1.231.३० ।।\nदेवानां पूजनं तस्य पुष्पधूपफलाक्षतैः ।।\nगन्धदीपप्रदानैश्च वह्निसन्तर्पणैस्तथा ।। ३१ ।।\nगोरसैश्च स शाल्यन्नैर्ब्राह्मणैः स्वस्तिवाचनैः ।।\nकर्त्तव्यं विदुषा नित्यं ततः संपद्यते सुखी ।। ३२ ।।\nउच्छिष्टान्भैरवान्रावान्विरसं कुरुतेऽधिकम् ।।\nतस्मिंस्तथोत्सवान्यक्षान्व्रतानध्ययनानि च ।। ३३ ।।\nबहुशो वटुचाश्नाति वस्त्रं पाटयति स्वकम् ।।\nअसुरग्रहदुष्टस्य रूपमेतद्विनिर्द्दिशेत् ।। ३४ ।।\nदैत्यसंपूजनं तस्य कार्यं मांससुरासवैः ।।\nरक्तैः पुष्पैर्धूपदीपैस्तथा बीजसमुद्भवैः ।। ३५ ।।\nगन्धर्ववाद्यनिर्घोषं श्रुत्वा हृष्टः प्रनृत्यति ।।\nतीर्थोद्याननदीतीरगन्धमाल्यादिसेवनात् ।। ३६ ।।\nयथाकामं विचरति गन्धर्वोन्मादितो नरः ।।\nगन्धैर्माल्यैश्च विविधैर्गीतवाद्यैस्तथैव च ।। ३७ ।।\nगन्धर्वपूजनं कार्यं तेन संपद्यते सुखी ।।\nनिद्रालुरलसो दुष्टो दर्वीवत्कुरुते करौ ।। ३८ ।।\nगर्भवासगुहासेवी नरोन्मत्तं विदुर्बुधाः ।।\nनागानां पूजनं तस्य कार्यं कुल्माषपर्पटैः ।। ३९ ।।\nपायसोल्लोपिकापूपैः पद्मोत्पलबिसैस्तथा ।।\nअमत्सरी मृदुर्वीरः प्रियवाग्बहुभोजनः ।। 1.231.४० ।।\nपृथुविह्वलताम्राक्षः तथा वै गोरसप्रियः ।।\nभूतोन्मादसमाविष्टो लिङ्गैरेतैर्विनिर्दिशेत् ।। ४१ ।।\nकुसुमैर्बहुवर्णैश्च गोरसैर्विविधैस्तथा ।।\nभूतपूजा तु कर्त्तव्या तेन सम्पद्यते सुखी ।। ४२ ।।\nशून्यागारश्मशानाद्रिचतुष्पथनिषेवकः ।।\nरात्रौ चरति योच्छिष्टः पिशाचोन्मादितो नरः ।। ४३ ।।\nपिशाचयजनं तस्य कर्त्तव्यं पललामिषैः ।।\nकण्टकीसम्भवैः पुष्पैः कृष्णवर्णैस्तथैव च ।। ४४ ।।\nअव्यक्तभाषी रक्ताक्षो हास्ये चोच्चस्वरस्तथा ।।\nरौद्रं निरीक्षतेऽत्यर्थं यक्षेनोन्मादितो नरः ।।४५।।\nकुल्माषघृतपिण्याकपललोल्लोपिकागुडैः ।।\nयक्षाणां पूजनं तस्य कर्तव्यं दोषशान्तये ।। ४६ ।।\nउद्विग्नचेताः शीतश्च नातिशोकपरायणः ।।\nराक्षसेन गृहीतश्च भवत्योष्ठविलेहकः ।। ४७ ।।\nपक्वामिषेण मांसेन रुधिरेण तथैव च ।।\nराक्षसानां बलिः कार्यस्तस्य दोषप्रशान्तये ।। ४८ ।।\nभस्मपांशुरजोध्वस्तो मलिनो मलिनाम्बरः ।।\nप्रेतगृहीतो भवति विकृतो ध्वस्तमस्तकः ।। ४९ ।।\nओदनं मधुपानीयं सर्पिः क्षीरसमन्वितम् ।। 1.231.५० ।।\nप्रेतानां तत्र दातव्यं तेन संपद्यते सुखी ।।\nशुचिः शुचिसमाचारः सन्ध्याचारी तिलप्रियः ।। ५१ ।।\nपितृग्रहगृहीतस्य रूपमेतद्विनिर्दिशेत ।।\nतिलगोरसपुष्पान्नमधुमूलफलैः शुभैः ।। ५२ ।।\nदीपैर्दानैस्तथा नित्यं प्रणिपातेन चाज्ञया ।।\nपितॄणां पूजनं तस्य कर्त्तव्यं दोषशान्तये ।। ५३ ।।\nअधीते जपते चैव शुचिस्तिष्ठति चाप्यथ ।।\nयोगासक्तस्तथार्षेण गृहीतो मानवो भवेत् ।। ५४ ।।\nहविर्गोरसपुष्पाद्यैस्तथाऽध्ययनसंस्तवैः ।।\nऋषीणां पूजनं कार्यं तस्य दोषप्रशान्नये ।। ५५ ।।\nकर्मप्रसक्तो भवति न निद्रां भजते दिवा ।।\nपौरुषेण गृहीतस्य लक्षणं समुदाहृतम ।। ५६ ।।\nब्राह्मणान्भोजयेत्तत्र मिष्टमन्नं सुसंस्कृतम् ।।\nगन्धमाल्योज्वलान्राजंस्तस्य दोषप्रशान्तये ।। ५७ ।।\nस्कन्दग्रहगृहीतानां बालानां शृणु लक्षणम ।।\nरोदिति स्तनति ध्याति भूमौ स्वपिति चासकृत् ।। ५८ ।।\nअसम्बद्धप्रलापी वा ज्ञेयः स्कन्दग्रहार्द्दितः ।।\nरक्तैः पुष्पैः फलैर्मूलैः बालक्रीडनकैस्तथा ।। ५९ ।।\nघण्टा च कुक्कुटैः पूजा बलिना विविधेन च ।।\nपताकाभिश्च कर्त्तव्या कुमारस्य महात्मनः ।। 1.231.६० ।।\nअतः परं लोकहितं तवाद्य सर्वग्रहघ्नान्निपुणान्प्रयोगान् ।।\nवक्ष्यामि येषां हि निषेवणेन ग्रहैर्विमुच्यन्ति नरा नरेन्द्रान् ।। ६१ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शैलूषं प्रति नाडायन वाक्ये ग्रहलिङ्गानि नामैकत्रिंशदुत्तरद्विशततमोऽध्यायः ।। २३१ ।।\n1.232\n।। नाडायन उवाच ।।\nअभ्यङ्गोत्सादनं स्नानं धूपो रक्षाबलिर्घृतम ।।\nनेत्राञ्जनं प्रधवनं नवग्रहहराः क्रियाः ।। १ ।।\nसर्पगन्धा वचा कुष्ठमुस्ताक्षेपणचन्दनैः ।।\nसक्षीरमूत्रैर्विपचेत्तैलं सर्वग्रहापहम् ।। २ ।।\nबिल्वमध्यं ब्रह्मदत्त गवाक्षीबृहतीफलम् ।।\nउत्सादनमिदं श्रेष्ठं श्लक्ष्णपिष्टं जलेन तु ।। ३ ।।\nउशीरकुष्ठमञ्जिष्ठादेवदारुमनःशिलाः ।।\nश्रीवेष्टकस्तथा कौन्ती हरितालैलवालुके ।। ४ ।।\nएतच्चूर्णीकृतं सर्वं पञ्चगव्यांशमिश्रितम् ।।\nसर्वग्रहप्रशमनं स्नानमायुष्यमुत्तमम् ।।५।।\nसर्षपाश्च खुरं कुष्टं घृतं भल्लातकं वचा।।\nपूतीकमजमोदा च धूपः सर्वग्रहापहः ।।६।।\nशस्त्रं वा रोचनं शस्तं सुवर्णं मणिमौक्तिकम् ।।\nविषं सवत्सां धेनुं च मत्तं छागं तथैव च ।। ७ ।।\nपूर्णकुम्भं च मंत्राश्च वीणा चन्दनमेव च ।।\nमयूरपक्षान्रजतं समार्गणगुणं धनुः ।। ८ ।।\nभल्लातकानि सर्पिश्च रक्षार्थं धारयेद्गृहे ।।\nपुष्पैर्धूपैस्तथा गन्धैर्भक्ष्यैर्नानाविधैस्तथा ।। ९ ।।\nपूर्णकुम्भैः सकुल्माषैर्गोरसैश्चन्दनेन च ।।\nधूपैरन्नप्रकारैश्च बलिः कार्यो विजानता ।। 1.232.१० ।।\nकायस्थां ज टिलां वीरां वयस्थां नकुलीद्वयम् ।।\nजयां च विजयां चैव मानां पर्पटकम्बरीम् ।। ११ ।।\nमर्कटीं सूकरीं छत्रामतिच्छत्रां पलङ्कषाम् ।।\nरामां पूतनकां केशीं मारटां कटुकां वचाम् ।।१२।।\nचौरकां विष्णुदत्तां च वृष्टिकाण्डीं च चूर्णयेत् ।।\nपुराणमेभिर्विपचेद्घृतं तोये चतुर्गुणे ।। १३ ।।\nमहापैशाचकं नाम सर्वग्रहनिवारणम् ।।\nरसाञ्जनं त्रिकटुकं मञ्जिष्ठा समनःशिला ।। १४ ।।\nसमानि च्छागमूत्रेण पिष्ट्वा वर्तिन्तु कारयेत् ।।\nछाया शुष्कं तु तं कुर्यादञ्जनं ग्रहनाशनम् ।। १५ ।।\nश्वेतज्योतिष्मतीं व्योषं वस्त्रसूत्रेण वेष्टितम् ।।\nछायाशुष्के पुनः पिष्टं ज्ञेयं प्रशमनं हितम् ।। ।। १६ ।।\nसंपूजनं देवगुरुद्विजानां भक्तिः परा चक्रगदाधरस्य ।।\nयेषां न तेषां प्रभवन्ति दीपा ग्रहोद्भवा भूमिपतिप्रधान ।। १७ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे ग्रहबाधाप्रतिषेधो नाम द्वात्रिंशदुत्तरद्विशततमोऽध्यायः ।। २३२ ।।\n1.233\n।। शैलूष उवाच ।। ।।\nस्कन्दस्य शरणं प्राप्तान्ग्रहाञ्श्रुत्वा शतक्रतुः ।।\nयश्चकार महाभाग तन्ममाचक्ष्व पृच्छतः ।। १ ।।\n।। नाडायन उवाच ।।\nस्कन्दस्य शरणं प्राप्ताञ्श्रुत्वा शतमखो ययौ ।।\nदेवदेवगणैः सार्द्धं स्कन्दो यत्र व्यवस्थितः ।। २ ।।\nस्कन्दं देवेश्वरो दृष्ट्वा दीप्ततेजःसमद्युतिम् ।।\nतुष्टाव राजशार्दूल प्रयतः सुसमाहितः ।। ३ ।।\n।। शक्र उवाच ।। ।।\nदेवदेवं नमस्यामि कुमारं वरमच्युतम् ।।\nकार्तिकेयं दुराराध्यं वह्नितेजः समुद्भवम् ।। ४ ।।\nउमाशङ्करजं भीमं गङ्गया जठरे धृतम् ।।\nशक्तिहस्तं विशालाक्षं षण्मुखं दीप्ततेजसम् ।। ५ ।।\nभक्तानुकम्पिनं दांतं ब्रह्मण्यं वरदं प्रभुम् ।।\nकाकपक्षधरं शांतं शिखण्डकविभूषितम् ।। ६ ।।\nरक्ताम्बरं महाबाहुं मयूरवरगामिनम् ।।\nघण्टाप्रियं गणाध्यक्षं महाबलपराक्रमम् ।। ।। ७ ।।\nदेवसेनापतिं देवं सर्वलोकहितेप्सया ।।\nषष्ठ्यान्तु शुक्लपक्षस्य ये च त्वां भौमवासरे ।।८।।\nकृत्तिकास्वर्चयिष्यन्ति यथालाभं पृथक्पृथक् ।।\nन तेषां दुर्ल्लभं किञ्चिद्भविष्यति सुरोत्तम ।। ९ ।।\nद्वियोगे द्विगुणं तेषां फलं स्कन्द भविष्यति ।।\nत्रियोगे पूजनं कृत्वा भवतः सुरसत्तम ।। 1.233.१० ।।\nअक्षयं फलमाप्स्यन्ति नात्र कार्या विचारणा ।।\nवैशाखमासादारभ्य पञ्चम्यां य उपोषितः ।। ११ ।।\nभवन्तं पूजयेत्षष्ठ्यां संवत्सरमतन्द्रितः ।।\nपुत्रार्थी लभते पुत्रान्धनकामो धनानि च ।। १२ ।।\nमृतश्च प्राप्नुयात्स्वर्गं त्वयि तुष्टे हरात्मज ।।\nस्तोत्रेण च मदीयेन ये स्तोष्यन्ति तव प्रभो ।। ।। १३ ।।\nलोकद्वयेऽपि ते कामान्प्राप्स्यन्ति मनसेप्सितान् ।।\n।। स्कन्द उवाच ।। ।।\nपिता मे दैवतं शक्र महादेवः प्रतापवान् ।। १४ ।।\nतस्याज्ञया करिष्यामि यन्मां वक्ष्यति वासव ।।\n।। नाडायन उवाच ।। ।।\nततः प्रादुरभूत्तत्र देवदेवस्त्रिलोचनः ।। १५ ।।\nअभ्यषिञ्चत्कुमारं च ब्रह्मणा सहितः प्रभुः ।।\nसेनापत्येन देवानां सोऽभिषिक्तस्तदा प्रभो ।। १६ ।।\nजघान महिषं नाम दानवं देवकण्टकम् ।।\nमहिषेन समान्वीर्ये जघानायुतशोऽपरान् ।। १७ ।।\nबहुत्वाद्दानवान्वीरः स्कन्दः परबलार्द्दनः ।।\nयदा हन्तुं न शक्नोति तदा देवस्त्रिलोचनः ।। १८ ।।\nजघान मनसा तत्र ततः शूलवरायुधः ।।\nजघान दानवानन्याञ्शतशोऽथ सहस्रशः ।। १९ ।।\nभक्ताऽनुकम्पी भगवांस्त्रिनेत्रो देवारिसंघान्विनिपात्य संघे ।।\nकृत्वा त्रिलोकीं च तदा प्रहृष्टां  जगाम कैलासगिरिं महात्मा ।। 1.233.२० ।। ।।\nइति श्रीविष्णुधर्मोत्तरे प्रथमकाण्डे मार्कण्डेयवज्रसंवादे महिषवधो नाम त्रयस्त्रिंशदुत्तरद्विशततमोऽध्यायः ।। २३३ ।।\n1.234\n।। नाडायन उवाच ।। ।।\nतस्यैव देवदवस्य प्रभावमपरं शृणु ।।\nयष्टुकामैः सुरैः पूर्वं यज्ञे भागो न कल्पितः ।। १ ।।\nयदा राजंस्त्रिनेत्रस्य तदा क्रुद्धेन शंभुना ।।\nयज्ञवाटं ततो गत्वा देवा वित्रासिता बलात् ।। २ ।।\nपुरोडाशं भक्षयित्वा पूष्णो दन्तानशातयत ।।\nभगस्य नयनं वामं बभञ्ज परवीरहा ।। ३ ।।\nक्रुद्धं दृष्ट्वा महादेवं मृगरूपधरस्तदा ।।\nप्राद्रवत्सहसा यज्ञो नरनारायणाश्रमम् ।। ४ ।।\nतमन्वयो महातेजा बाणचापधरो हरः ।।\nयज्ञानुसारिणं प्राप्तं हरं बाणधनुर्धरम् ।। ५ ।।\nनारायणस्तु तं चक्रे विह्वलं कण्ठपीडनात् ।।\nविह्वले तु महादेवे यज्ञो दिवमथाश्रितः ।। ६ ।।\nहरोऽपि लब्धसंज्ञस्तमन्वयौ दिवि सत्त्वरः ।।\nन शशाक मृगं वेद्धुं यदा धर्मश्च तेजसा ।। ७ ।।\nततस्तं बोधयामास ब्रह्मा शुभचतुर्मुखः ।।\nभगस्य पूर्णं च तदा प्रसादमकरोत्पुनः ।। ८ ।।\nयज्ञस्य चाभयं दत्त्वा क्रीडयान्वेति तं पुनः ।।\nतारामृगश्च गगने महादेवानुगः सदा ।। ९ ।।\nदृश्यते स महाभाग रात्रौ गगनभूषणः ।।1.234.१०।।\nक्रुद्धेन रुद्रेण सुरा निरस्ताः स्वस्थाः प्रसन्नेन कृताश्च भूयः ।।\nतस्मात्प्रसन्नास्तु भवाय लोके क्रुद्धश्च लोकान्तकरः प्रदिष्टः ।। ११ ।।\nइति श्रीविप्णुधर्मोत्तरे प्रथमखण्डे मार्कण्डेयवज्रसंवादे यजविध्वंसनो नाम चतुस्त्रिंशदुत्तरद्विशततमोऽध्याय ।।२३४।।\n1.235\n।। नाडायन उवाच ।।\nतस्यैव देवदेवस्य प्रभावमपरं शृणु ।।\nतेन विध्वंसितो यज्ञो यदा दक्षस्य धीमतः ।। १ ।।\nदक्षस्य यजमानस्य गङ्गाद्वारे पुरा प्रभो ।।\nअनाह्वाने च शर्वस्य देवीप्रकुपिताऽभवत ।। २ ।।\nदेव्याः प्रकोपाच्च तथा क्रुद्धः शूलधरस्तदा ।।\nवीरभद्रेति विख्यातं क्रोधजं सृष्टवान्गणम् ।। ३ ।।\nभद्रकाली स्वकाद्देहात्सृष्टवत्यथ पार्वती ।।\nगणैरनुगतो राजन्वीरभद्रो महायशाः ।। ४ ।।\nभद्रकालीं तथा गत्वा दक्षयज्ञमशातयत् ।।\nविध्वस्यमानं यज्ञन्तु पार्वत्या सहितः शिवः ।। ५ ।।\nदृष्टवांस्तत्र राजेन्द्र भद्रकर्णेश्वरः स्थितः ।।\nविध्वस्यमाने यज्ञे तु दक्षो वचनमब्रवीत् ।। ६ ।।\nवीरभद्रं महाभागं भद्रकालीं तथैव च ।।\nकौ भवन्ताविह प्राप्तौ मम यज्ञोपघातकौ ।। ७ ।।\nवीरभद्र उवाच ।।\nक्रुद्धेन शङ्करेणावां भागस्यापरिकल्पनात् ।।\nयज्ञविध्वंसनार्थाय प्रेषितौ ते परन्तपौ ।। ८ ।।\nभद्रकर्णेश्वरं शर्वं गच्छ शीघ्रं प्रसादय ।।\nनाडायन उवाच ।।\nवीरभद्रवचः श्रुत्वा गत्वा तुष्टाव शङ्करम् ।। ९ ।।\nअश्वमेधसहस्राग्र्यं फलं लेभे त्रिलोचनात् ।।\nत्रिलोचनस्तदा तुष्टो वीरभद्रमभाषत ।। 1.235.१० ।।\nयत्रस्थेन त्वया यज्ञो दक्षस्याद्य विनाशितः ।।\nतत्र स्थाने तु सततं सान्निध्यं त्वं करिष्यसि ।। ११ ।।\nपूजां च विपुलां तत्र प्रास्प्यसे मत्प्रसादजाम् ।।\nये च त्वां पूजयिष्यन्ति वीरभद्र गणेश्वर ।। १२ ।।\nते नाकपृष्ठं यास्यन्ति नात्र कार्या विचारणा ।।\nदक्षेण च समाहूता भद्रकर्णेश्वरे त्वया ।। १३ ।।\nसरस्वती महाभागा प्रविष्टा जाह्नवीजलम् ।।\nसङ्गमे च तयोः स्नात्वा पूजां मम करिष्यति ।। १४ ।।\nयः पुमान्स गणेशत्वं मम प्राप्स्यत्यसंशयम्।।\nगङ्गाद्वारं कुशावर्तं बिल्वकं नीलपर्वतम् ।।१५।।\nतथा कनखलं तीर्थं सर्वपापप्रमोचनम् ।।\nभविष्यति महाभाग तथैव च मनोहरम् ।। १६ ।।\nप्रजापतेर्यज्ञभुवं समासाद्य यतस्ततः ।।\nमोक्ष्यते पातकं सर्वं त्रिदिवं च गमिष्यति ।। १७ ।।\nभूमिष्ठमुद्धृतात्पुण्यं तस्मात्प्रस्रवणोदकम्।।\nतस्मादपि तथा पुण्यं सारसं परिकीर्तितम् ।।\nसारसान्नैर्झरं पुण्यं नादेयमपि नैर्झरात् ।। १८।।\nतस्मादपि च गाङ्गेयं तदिहापि विशेषतः ।।\nसर्वत्र दुर्लभा गङ्गा त्रिषु स्थानेषु दुर्लभा।।।१९।।\nगङ्गाद्वारे प्रयागे च गङ्गासागरसङ्गमे।।\nगङ्गाद्वारे कुशावर्त्ते बिल्वके नीलपर्वते ।।1.235.२०।।\nस्नात्वा कनखले तीर्थे न पुनर्जन्मभाग्भवेत् ।।\nतीर्थपञ्चकमेतद्धि यत्रैव गणनायकः ।। २१ ।।\nतत्र सन्निहितो ब्रह्मा तत्राहं तत्र केशवः ।।\nतत्र देवगणाः सर्वे ऋषयश्च तपोधनाः ।। २२ ।।\nतत्समीपे च ते स्थानं त्विदं दत्तं मया तव ।।\nतत्र त्वं सततं वत्स लोकात्पूजामवाप्स्यसि ।। २३ ।।\nएवमुक्त्वा महातेजा वीरभद्रं महेश्वरः ।।\nउवाच वचनं देवो भद्रकालीं महेश्वरः ।।२४ ।।\nमहेश्वर उवाच ।।\nनमोस्तु ते महाभागे वरदे कामरूपिणि ।।\nअष्टादशभुजे स्वस्ति शूलमुद्गरधारिणि ।। २९ ।।\nपीतकौशेयवसने शशाङ्कसदृशानने ।।\nनीलोत्पलदलश्यामे गजकुम्भोपमस्तनि ।। २६ ।।\nवरदे चारुसर्वाङ्गि सर्वाभरणभूषिते।।\nकमण्डलुधरे देवि देवारिबलनाशिनि।।२७।।\nअदितिश्च दितिश्चैव वनिता सिद्धिरेव च।।\nरात्रिर्निद्रा प्रभा कान्तिर्बुद्धिर्लक्ष्मीः  सरस्वती।।२८।।\nधृतिः कीर्तिः स्वधा स्वाहा त्वमेव वरवर्णिनी ।।\nत्वां जनाः पूजयिष्यन्ति सर्वकामप्रदां शुभाम्।।२९।।\nनवम्यां शुक्लपक्षस्य लोकात्पूजामवाप्स्यसि ।।\nनवम्यां पूजयिष्यन्ति ये त्वा सम्यगुपोषिताः।।1.235.३०।।\nतेषां त्वं काम्यदा सौम्ये भविष्यसि न संशयः ।।\nकन्दरेषु च शैलानां वनानां गहनेषु च ।। ३१ ।।\nरंस्यसे त्वं विशालाक्षि तदा पूजामवाप्स्यसि ।।\nये च त्वां मत्प्रभावज्ञाः पूजयिष्यन्ति मानवाः ।।३२।।\nन तेषां दुर्लभं किञ्चिदिहलोके परत्र च ।।\nये चेदं मत्कृतं स्तोत्रमभिदास्यन्ति भक्तितः।।३३।।\nते सर्वे भयनिर्मुक्ता भविष्यन्ति न संशयः ।।\nनाडायन उवाच।।\nएतावदुक्त्वा वचनं तत्रैवान्तरधीयत।।३४।।\nदक्षोपि च वरं लब्ध्वा मुदं लेभे त्रिलोचनात्।।३५।।\nएवं प्रभावो वरदः स देवो भक्तानुकम्पी जगतो निवासः ।।\nकस्यास्य वक्तुं नृपवर्य तस्य गुणान्प्रवक्तुं सकला हि शक्तिः ।। ३६ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शैलूषं प्रति नाडायनवाक्ये दक्षयज्ञविध्वंसनो नाम पञ्चत्रिंशदुत्तरद्विशततमोऽध्यायः ।। २३५ ।।"
  }
]
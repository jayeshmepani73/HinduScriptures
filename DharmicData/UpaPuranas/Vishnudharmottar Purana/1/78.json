[
  {
    "text": "।। वज्र उवाच  ।।\nसप्तमस्ते महाभाग जातस्य दिवसस्त्वयम् ।।\nवर्तते ब्रह्मणो ब्रह्मँस्तत्र मन्वन्तरक्षये ।। १ ।।\nकथं कालस्त्वया नीतः पुरा कल्पक्षये तदा ।।\nएतन्मे संशयं छिन्धि त्वं समः परमेष्ठिनः ।। २ ।।\nमार्कण्डेय उवाच ।।\nनौगतेन मया नीतः कालो मन्वन्तरक्षये ।।\nभूयोभूयो महाभाग देवदेवप्रसादतः ।। ३ ।।\nकल्पक्षयनुप्राप्य दाहकाल उपस्थिते ।।\nजनलोकगतेनाथ कालो नीतस्स वै मया ।। ४ ।।\nदाहकाले तदा वृत्ते प्रलयाम्भोधिसंप्लवे ।।\nजनलोकादहं भ्रष्टः पतितो धरणीतले ।। ५ ।।\nनूनं तस्यैव देवस्य सा माया भीमविक्रमा ।।\nएकार्णवे भूमितले पतितस्यापि मे नृप ।। ६ ।।\nजीवितं न परिभ्रष्टं नूनं तस्य प्रसादतः ।।\nतदाहं नष्टविज्ञानः पतितोंऽभसि दारुणे ।। ७ ।।\nऊह्यमानोम्बुकल्लोलैरितश्चेतश्च यादव ।।\nअपश्यमानो जगतीं सशैलवनकाननाम् ।। ८ ।।\nनिर्वेदं जीविते दीर्घे तदा भूतोस्मि शत्रुहन् ।।\nसोऽहमार्तोऽथ निर्विण्णस्तस्मिंस्तूदकसंप्लवे ।। ९ ।।\nपश्यामि जलमध्यस्थं विपुलं वटपादपम् ।।\nमहाशाखं घनच्छायं स्निग्धपल्लवशोभितम् ।। 1.78.१ ० ।।\nतमहं बाहुभिर्गत्वा तस्मिन्न्यग्रोधपादपे ।।\n(शाखासक्तं तु पश्यामि सवितारं तथोज्ज्वलम् ।। ११ ।।\nदिव्यं पश्यामि पर्यङ्कं सर्वरत्नोपशोभितम् ।।)\nपर्यङ्के तत्र पश्यामि बालं कमललोचनम् ।।१२।।\nअतसीपुष्पसंकाशं पीतवाससमच्युतम् ।।\nपद्मपत्राभचरणं तदाकारकरं तथा ।। १३ ।।\nअलङ्कृतं चाभरणैः शिखण्डैकविभूषितम् ।।\nएकं साहस्रमध्यस्थं भ्राजमानमिव श्रिया ।। १४ ।।\nस मां दृष्ट्वा तदा बालः स्मितपूर्वमुवाच ह ।।\nयदि श्रान्तोऽसि धर्मज्ञ विग्रहं वदनेन मे ।। १५ ।।\nप्रविश्य विश्रमस्वाद्य यावद्वा रुचितं तव ।।\nएवमुक्तस्य सञ्जाता व्रीडा यदुकुलोद्वह ।। १६ ।।\nततोऽहमवशस्तस्य प्रविष्टो नृप विग्रहम् ।।\nजगतीं तत्र पश्यामि सशैलवनकाननाम् ।। १७ ।।\nयथापूर्वं महाभाग नगराकारशालिनीम् ।।\nदेवदैत्योरगाकीर्णां समुद्रवरभूषणाम् ।। १८ ।।\nनृपराष्ट्रसमाकीर्णां वणिग्भिरुपशोभिताम् ।।\nद्विजाध्ययनसंघुष्टां वर्णाश्रमसमाकुलाम् ।।१९।।\nसरित्पर्वतवृक्षाढ्यां यज्ञोत्सवसमाकुलाम् ।।\nतां दृष्ट्वा कौतुकं जातं तस्य बालस्य कर्मणा।।1.78.२०।।\nद्रष्टुमिच्छामि तस्यान्तं भ्रममाणस्ततस्ततः ।।\nयदा नासादयाम्यत्र तस्य बालस्य चेष्टितम् ।।२१।।\nपूर्णे युगसहस्रेऽपि तमेवाहं तदा शिशुम् ।।\nसंप्राप्तः शरणं राजन्नहं भाव्यर्थेन चोदितः ।। २२ ।।\nततोऽहं वदनात्तस्य निर्गतश्शशिसन्निभात् ।।\nयदा तस्योदरेऽपश्यं त्रैलोस्य सचराचरम् ।।२३ ।।\nतथा पश्यामि सकलं बहिर्भूमिपसत्तम ॥\nततोऽहं पतितस्तस्य पादयोस्सुमहात्मनः॥२४॥\nततस्सोऽन्तर्हितो बालस्सह तेनैव शाखिना॥\nएवं मया तस्य निशा नरेन्द्र संप्राप्य पुण्यं जठरे हि नीता।\nमहाशरीरस्य महानुभाव महाप्रमेयस्य पितामहस्य॥२९॥\nइति श्रीविष्णुधर्मोंतरे प्रथमखण्डे मा० सं० बालप्रभावकथनो नामाष्टसप्ततितमोऽध्यायः॥७८॥"
  }
]
[
  {
    "text": "मार्कण्डेय उवाच ।।\nआद्यमाजगवं नाम धनुर्गृह्य महायशाः ।।\nदृष्ट्वा जातं पृथुं देवाः सर्व एव सवासवाः ।। १ ।।\nआजग्मुः पुष्करं तीर्थमभिषेक्तुं तदा पृथुम् ।।\nतं चाभिसिषिचुर्देवा रत्नचित्रवरासने ।। २ ।।\nब्रह्मा विष्णुश्च रुद्रश्च चन्द्रादित्यौ प्रभाकरौ ।।\nदिशश्च विदिशश्चैव लोकपालाः सवासवाः ।। ३ ।।\nसर्वे देवगणाश्चैव ऋषयश्च तपोधनाः ।।\nस्वं स्वं तोयमुपादाय समुद्राश्च नराधिप ।। ४ ।।\nसरांसि सरितः शैलाः सर्वे तीर्थवरास्तथा ।।\nसोऽभिषिक्तस्तदा श्रीमान्वेनपुत्रः परन्तप ।। ५ ।।\nसंवत्सरः कृतस्तस्य वृद्धगर्गो महायशाः ।।\nस्थिता शिष्यवरा नित्यं तस्योत्पातनिरीक्षणे ।। ६ ।।\nपुरोहितः कृतस्तस्य याज्ञवल्क्यो महायशाः ।।\nआथर्वगेन यस्तस्य सर्वान्दोषान्व्यपोहत ।। ७ ।।\nउशनाश्च तथा मन्त्री कृतस्तस्य महात्मनः ।।\nषाड्गुण्ययोगाद्यस्तस्य सर्वान्दोषान्व्यपोहत ।। ८ ।।\nकमलाभरणो नाम सुप्रतीकसुतस्तदा ।।\nराजहस्ती कृतस्तस्य स्वयं गर्गेण धीमता ।। ९ ।।\nश्रीसुतस्तुरगः श्रेष्ठः शशाङ्कसदृशच्छविः ।।\nमङ्गलाश्वः कृतस्तस्य वृद्धगर्गेण पार्थिव ।। 1.109.१ ० ।।\nस्वयं देववरैस्तस्य दत्तानि मनुजाधिप ।।\nछत्रं सवालव्यजनं खड्गं च वसुधाधिप ।। ११ ।।\nतस्य लक्षणसंयुक्तं ददुर्देवा नरेश्वर ।।\nइत्येवं चाभिषिक्तस्तु पृथुर्वैन्यो महायशाः ।। १२ ।।\nविधिना शास्त्रदृष्टेन ब्राह्मणैर्मन्त्रपारगैः ।।\nतस्य पैतामहे यज्ञे हयमेधे पुरातने ।।१३।।\nआप्तुर्यामस्य सुत्येऽह्नि सूतो जातः परन्तप ।।\nसामगेष्वथ गायत्सु अध्वरे वैश्वदेविके ।। १४ ।।\nमागधश्च समुत्पन्नस्तस्मिन्नेव महाक्रतौ ।।\nपृथोस्तवार्थं तौ देवौ चोदितावृषिभिस्तथा ।। १५ ।।\nऊचतुस्तौ तदा देवानृषींश्च प्रणतौ स्थितौ ।।\nकर्मभिस्तूयते सर्वः कर्म चास्य न विद्महे ।। १६ ।।\nकर्मणश्चात्यविज्ञानात्स्तोष्यावस्तत्कथं पृथुम् ।।\nऋषय ऊचुः।।\nअस्मत्प्रभावविज्ञातौ स्तुवतामविचारतः ।।१७।।\nमार्कण्डेय उवाच।।\nऋषिभिस्तौ नियुक्तौ तु तुष्टुवाते स्वकर्मभिः।।\nभविष्यत्पृथिवीपालं दिव्य ज्ञानौ परन्तप।।१८।।\nतयोवैर्न्यस्तु सुप्रीतः पृथुः प्रादात्प्रजेश्वरः।।\nअनूपदेशं सूताय मगधं मागधाय च।।१९।।\nततो वैन्यं महाभागं प्रजास्ताः संप्रदुद्रुवुः।।\nत्वन्नो वृत्तं ददस्वेति महर्षिवचनात्तदा ।। 1.109.२० ।।\nसोऽभिद्रुतः प्रजाभिस्तु प्रजाहितचिकीर्षया ।।\nधनुरादाय बाणांश्च वसुधां मर्दयन्बली ।। २१ ।।\nततो वैन्यभयत्रस्ता गौर्भूत्वा प्राद्रवन्मही ।।\nब्रह्मलोकादिकाँल्लोकान्न च त्राणमविन्दत ।। २२ ।।\nसर्वत्रैव पृथुं वैन्यमात्तकार्मुकमच्युतम् ।।\nददर्श सुमहाभागं तेजसा भास्करप्रभम् ।। २३ ।।\nअलभन्ती तु सा त्राणं वेन्यमेवान्वपद्यत ।।\nकृताञ्जलिपुटा देवी पूज्या लोकैस्त्रिभिस्तदा ।। २४ ।।\nउवाच वैन्यं नाधर्मं स्त्रीवधे परिपश्यसि ।।\nकथं धारयिता चासि मया हीनास्त्विमाः प्रजाः ।। २५ ।।\nपृथुरुवाच ।।\nएकस्यार्थाय यो हन्यादात्मनो वा परस्य वा ।।\nएकं जीवं बहुत्वेऽपि कामं नैवास्ति पातकम् ।।२६ ।।\nयस्मिंस्तु निहते भद्र एधन्ते बहवः सुखम् ।।\nतस्मिन्हते नास्ति परं पातकं नोपपातकम् ।। २७ ।।\nसोऽहं प्रजानिमित्तं त्वां वधिष्यामि वसुन्धराम् ।।\nआत्मानं प्रथयित्वा तु धारयिष्ये प्रजास्त्विमाः ।। २८ ।।\nवृत्युपायं न चेदासां प्रजानां त्वं विधास्यसि ।।\nविधास्यसि यदा भद्रे तदा त्वं सुखमाप्स्यसि ।। २९ ।।\nपृथिव्युवाच ।।\nप्रजानां जीवनोपायं विधास्यामि नरेश्वर ।।\nविधत्स्व वत्सं धर्मज्ञ क्षरेयं येन वत्सला ।। 1.109.३० ।।\nसमां च कुरु सर्वत्र मम धर्मभृतां वर ।।\nयथा निष्यन्दमानं वै क्षीरं सर्वत्र भावयेत् ।। ३१ ।।\nमार्कण्डेय उवाच ।।\nतत उत्सारयामास शिलाजालानि सर्वतः ।।\nपुथुर्वैन्यो महातेजास्तेन शैला विवर्द्धिताः ।। ३२ ।।\nततः प्रभृति राजेन्द्र ग्रामाश्च नगराणि च ।।\nकृष्यादिकं च सकलं भुवि कर्म प्रवर्तितम् ।। ३३ ।।\nतस्याः सस्यानि सा दुग्धा पृथुना पृथिवी क्षिता ।।\nवत्सं स्वायंभुवं कृत्वा मनुं वै दक्षिणे करे ।। ३४ ।।\nततस्तु ऋषिभिर्दुग्धा च्छन्दःपात्रे वसुन्धरा ।।\nवत्सः सोमोभवत्तेषां दोग्धा चैव बृहस्पतिः ।। ३५ ।।\nऊर्जं देवगणैर्दुग्धा रुक्मपात्रे वसुन्धरा ।।\nवत्सस्तु मघवानासीद्दोग्धा च सविता तथा ।। ३६ ।।\nसुधां च पितृभिर्दुग्धा रौप्यपात्रे वसुन्धरा।।\nअन्तकश्चाभवद्दोग्धा वत्सो वैवस्वतो यमः ।।३७।।\nपयश्चैवायसे पात्रे दुग्धा दैत्यैर्वसुन्धरा ।।\nदोग्धा गगनमूर्धा सा वत्सं कृत्वा विरोचनम् ।।३८।।\nअलाबुपात्रे सर्पैश्च विषं दुग्धा धरा तथा ।।\nतेषां च वासुकिर्दोग्धा वत्सश्चासीच्च तक्षकः ।। ३९ ।।\nअन्तर्धानं यदा यक्षे रामपात्रे वसुन्धरा ।।\nदुग्धा रजतनाभेन वत्सं कृत्वा धनेश्वरम्।।1.109.४०।।\nकपाले रुधिरं दुग्धा राक्षसैर्भीमविक्रमैः ।।\nहेतिः प्रहेतिश्च तथा दोग्धा वत्सस्तथाऽभवत्।। ।।४१।।\nदुग्धा गन्धान्पद्मपात्रे गन्धर्वाप्सरसां गणैः ।।\nवत्सश्चित्ररथस्तेषां दोग्धा वसुरुचिस्तथा।।४२।।\nओषध्यश्च तथा शैलैर्दुग्धा पात्रे शिलामये।।\nवत्सस्तु हिमवानासीद्दोग्धा मेरुर्महागिरिः ।। ४३ ।।\nपलाशपात्रे वृक्षैस्तु दुग्धा पुष्पफलं शुभम् ।।\nकामधुक्च ततः सालं प्लक्षो वत्सस्तु वै स्मृतः ।। ।।४४।।\nसर्वकामदुघा दोग्ध्री पृथिवी भूतभाविनी ।।\nसैषा धात्री विधात्री च जननी भावनी तथा ।।४५।।\nचराचरस्य लोकस्य प्रतिष्ठोत्पत्तिरेव च ।।\nसर्वभूतहिरण्या च सर्वभूतहितैषिणी ।। ४६ ।।\nवर्गदा मेदिनी भूमिः क्षमा क्षोणी वसुन्धरा ।।\nसर्वभूतशरीरस्था सर्वानुग्रहकारिणी ।। ४७ ।।\nमन्वन्तरेऽस्मिन्संप्राप्ते वैन्येन पृथिवीक्षिता ।।\nप्रथमं वसुधा दुग्धा ततो दुग्धा यथोदितैः ।। ४८ ।।\nदुहितृत्वं गता तस्य पृथिवी तेन चोच्यते ।।\nएवंप्रभावः स पुरा पृथुरासीन्महीपतिः ।। ४९ ।।\nपित्राऽपरञ्जितास्तस्य प्रजास्सेनानुराञ्जनाः ।।\nप्रजानां रञ्जनात्तस्य नाम राजेति कीर्तितम् ।। 1.109.५० ।।\nराजा भोजो विराट् सम्राट् गोपतिः पार्थिवस्तथा ।।\nस एवोक्तो महीनाथ शब्दैः पर्यायवाचकैः ।। ५१ ।।\nनमस्कारस्तु कर्तव्यस्तस्य नित्यं द्विजोत्तमैः ।।\nवेदकामैर्वेदविद्भिः प्रार्थयद्भिर्महद्यशः ।। ५२ ।।\nपार्थिवैश्च महाभागैः प्रार्थयद्भिर्महद्यशः ।।\nवृत्तिदाता तथा वैश्यैर्नमस्कार्यस्तथा पृथुः ।। ५३ ।।\nशूद्रैरपि नमस्कार्यो धर्मकामैर्महीपतिः ।।\nक्षेमेप्सुभिस्तथा ध्याने नमस्कार्यः पृथुर्नृपः ।। ५४ ।।\nयो हि योधो रणे याति कीर्तयित्वा पृथुं नृपम् ।।\nस घोररूपात्संग्रामात्क्षेमी भवति पार्थिव ।। ५५ ।।\nपृथोः कृत्वा नमस्कारं सर्वत्र विजयी भवेत् ।।\nतस्मात्तस्य नमस्कारः सदा कार्यो जयेप्सुना ।। ५६ ।।\nवैन्यस्य भूपालवरस्य राजञ्छ्रुत्वाभिषेकं प्रयतो मनुष्यः ।।\nपापं समग्रं विजहाति शीघ्रं जयं तथाप्नोति यशश्च लोके ।। ५७।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे पृथ्वभिषेकादिवर्णनं नाम नवोत्तरशततमोऽध्यायः ।। १०९ ।।"
  }
]
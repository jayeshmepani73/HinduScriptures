[
  {
    "text": "1.246\nराम उवाच ।।\nततस्तु शैशिरे प्राप्ते काले तपनवल्लभे ।।\nहिमालीपटलच्छन्नदुर्विभाव्यदिशामुखे ।।१।।\nसुपक्वमातुलुङ्गाढ्यवनराजिसुगन्धिनि ।।\nप्रफुल्लवृत्तकुसुमचारुरागोज्ज्वलत्विषि ।। २ ।।\nहिमप्रयातसञ्जातसर्वरत्नतृणोल्बणे।।\nअत्यर्थशीतकुसुमे कुङ्कुमागुरुवल्लभे।।३।।\nकामिन्यः कुङ्कुमार्द्राङ्ग्यः पीनोन्नवपयोधराः ।।\nआलिङ्गनेन कान्तानां यत्र शीतभयापहाः ।।४।।\nपुष्पितैरतसीवाटैर्नीलनीरजनिर्मलैः ।।\nपूर्णतोयाशयाशङ्का जायते सुधियामपि ।।५।।\nमाध्यकुन्दकपुष्पाढ्या वनराज्यो मनोहराः ।।\nसुशीर्णपर्णसरलानमेरुकविभूषणाः ।।६।।\nसंत्यक्त्वा दक्षिणामाशां व्रजमाने तथोत्तराम ।।\nसूर्ये मुमोच पवनं निःश्वाममिव दक्षिणा।।७।।\nरम्याश्च गंधमंजर्यः शोभयन्ति वनस्थलीः ।।\nमन्मथस्य शराः कांता कामिमन्मथवर्धनाः ।। ८ ।।\nहयानां मधुरः शब्दः श्रूयते दशनोद्भवः ।।\nशब्दो यवभुजां यत्र स्वामिनां रतिवर्धनः ।। ९ ।।\nनिर्मलानां तु सरसां विनिविष्टा जलेचराः ।।\nब्रुवन्तौ मधुरं पांथा जनयन्ति परां मुदम्।।1.246.१ ०।।\nजनयन्ति परां प्रीतिं कामिनीनां तु कामुकाः ।।\nयत्र मेध्यैर्नवैर्वत्स मातुलुङ्गाधिवासितैः ।। ११ ।।\nवापीकूपतडागेषु ह्रदप्रस्रवणेषु च ।।\nयत्र काले रटन्त्यापः कम्पयन्त्यः पुरीं महत् ।। १२ ।।\nतस्मिंस्त्वं शिशिरे काले कृत्वा गृहवरे स्वके ।।\nप्रावेशयतु विधिना शिल्पिभिर्यन्त्र निर्मितैः ।। १३ ।।\nधर्मेण पालयन्क्षोणीं वस राजीवलोचन ।।\nहृदि कार्यस्त्वया धर्मो नित्यमेव नरोत्तम ।। १४ ।।\nउत्तिष्ठ शीघ्रं विजयाय गच्छ दीप्तां श्रियं प्राप्नुहि राजपुत्र ।।\nरक्षन्तु देवास्तव सर्वकालं पदं विधत्स्वारिगणस्य मूर्ध्नि ।। १५ ।। ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शैलूषं प्रति नाडायनवाक्येषु शत्रुघ्नं प्रति रामानुशासने लवणं प्रति शत्रुघ्नप्रस्थानं नाम षट्चत्वारिंशदुत्तरद्विशततमोऽध्यायः ।। २४६ ।।\n1.247\n।। नाडायन उवाच ।। ।।\nइति रामवचः श्रुत्वा बाढमुक्त्वा स सत्वरः ।।\nअभिवाद्य वसिष्ठस्य पादौ रामस्य चाप्यथ ।। १ ।।\nपुरस्कृत्य महाभागान्भार्गवप्रमुखानृषीन् ।।\nयथोक्तसेन्यानुगतः प्रययौ भीमविक्रमः ।। २ ।।\nवाल्मीकेराश्रमं प्राप्य तामुवास तदा निशाम् ।।\nपूजयित्वा तु वाल्मीकिमृषिणा प्रतिपूजितः ।। ३ ।।\nयस्मिन्नहनि शत्रुघ्नो वाल्मीकेराश्रमं गतः ।।\nउभौ प्रसूतौ तनयौ तस्मिन्नेवाह्नि जानकी ।। ४ ।।\nसीताप्रसवसंहृष्टः क्रमेण रघुनन्दनः ।।\nनिदाघशेषेण नदीमुत्ततार स सूर्यजाम् ।। ५ ।।\nशिबिरं समवस्थाप्य यथावद्यमुनातटे ।।\nएक एव धनुष्पाणिः प्रविवेश मधोर्वनम् ।। ।। ६ ।।\nप्रविश्य च युधा तत्र लवणस्य निवेशनम् ।।\nतस्थौ द्वारमथाश्रित्य वीरो विततकार्मुकः ।। ७ ।।\nएतस्मिन्नेव काले तु मृगान्हत्वा सहस्रशः ।।\nबहुना मृगभारेण स ददर्श मधोः सुतम् ।। ८ ।।\nवृत्ताक्षमुत्कटं भीमं दन्तोत्कृत्तोत्तरच्छदम् ।।\nदंष्ट्राकरालवदनं दंतिवत्परुषच्छविम् ।। ९ ।।\nस तु दृष्ट्वैव शत्रुघ्नमुवाच परुषं बहु ।।\nविप्रधावत दुष्टात्मा शत्रुघ्नवधकाम्यया ।। 1.247.१० ।।\nत्यक्त्वा मृगसहस्राणि द्रुमविक्षेपतत्परः ।।\nद्रुमवृष्टिं सुघोरां तां लवणेन विसर्जिताम् ।। ११ ।।\nचिच्छेद बाणैः सौमित्रिः शतशोऽथ सहस्रशः ।।\nछिन्ने द्रुममहावर्षे लवणः शत्रुतापनः ।। १२ ।।\nजघान सुरशत्रुघ्नं शत्रुघ्नं मुष्टिना भृशम् ।।\nमुष्टिप्रहारनिश्चेष्टं शत्रुघ्नं लवणस्तदा ।। १३ ।।\nन जग्राह च तच्छूलं मृत्युपाशवशङ्गतः ।।\nप्रवेशयामास गृहं मृगसंघाननेकशः ।। १४ ।।\nएतस्मिन्नेव काले तु लब्धसंज्ञः स राघवः ।।\nवितत्य कार्मुकं तस्थौ द्वारमावृत्य वेश्मनः ।। १५ ।।\nततः पादपवर्षेण च्छादयन्तं निशाचरम् ।।\nचकार विमुखं बाणैश्छित्त्वाश्छित्त्वा महीरुहान् ।। १६ ।।\nरामदत्तं ततो बाणं सन्धाय वरकार्मुके ।।\nनिर्बिभेद महातेजा लवणं रघुनन्दनः ।।१७।।\nसन्धीयमाने बाणे तु त्रस्तं त्रिभुवनं तदा ।।\nआश्वासयामास विभुर्ब्रह्मा कमलसम्भवः ।।१८।।\nतेन बाणप्रहारेण निर्भिन्नहृदयः क्षितौ ।।\nव्यसुः पपात मेदिन्यां शैलो वज्राहतो यथा ।। १९ ।।\nतस्मिन्निपतिते भूमौ दैत्ये देवभयङ्करे ।।\nत्रैलोक्यं विगतातङ्कं क्षणेन समपद्यत ।। 1.247.२० ।।\nतं च देशमथाजग्मुः सुराः सब्रह्मकास्तदा ।।\nपूजितास्तेन वीरेण शत्रुघ्नं वाक्यमब्रुवन् ।। २१ ।।\n।। देवा ऊचुः ।।\nवरं वरय शत्रुघ्न यत्ते मनसि कांक्षितम् ।।\nअपनीतं त्वयास्माकं भयं शूलवरायुधात् ।। २२ ।।\nत्वया तु निहते तस्मिँल्लवणे पापराक्षसे ।।\nपश्य शूलवरं यांतमेनं शार्वं विहायसा ।। २३ ।।\n।। शत्रुघ्न उवाच ।। ।।\nअस्मिन्देशे करिष्यामि पुरीं रामाज्ञया त्वहम् ।।\nमासे समाप्यतां शीघ्रं वरमेतत्प्रदीयताम् ।। २४ ।।\n।। देवा ऊचुः ।। ।।\nनिष्पत्तिं यास्यते धीर स्थिरा चैव भविष्यति ।।\nपुण्या च रमणीया च मथुरा नामतः शुभा ।। २५ ।।\n।। नाडायन उवाच ।। ।।\nएवमुक्त्वा सुराः सर्वे जग्मुर्नाकमतंद्रिताः ।।\nआजगाम स तं देशं सैन्येन च्यवनः सह ।। २६ ।।\nसंवर्द्धयित्वा शत्रुघ्नं जगामाश्रममंजसा ।।\nसर्वं रामवचश्चक्रे शत्रुघ्नोऽपि महायशाः ।। २७ ।।\nकृत्वा पुरीनिवेशं च गृहप्रावेशनं तथा ।।\nउषित्वा द्वादश समाः सम्प्राप्ते सुरकर्मणि ।। २८ ।।\nजगाम भ्रातरं द्रष्टुं वाल्मीकेराश्रमं पुनः ।।\nतत्र शुश्राव धर्मात्मा शुभां रामकथां कृताम् ।। २९ ।।\nवाल्मीकिना प्रहृष्टेन गीयमानां कुशीलवैः ।।\nतत्रोष्य रजनीमेकां रामं दृष्ट्वा तथैव च ।। 1.247.३० ।।\nतत्रोष्य पञ्चरात्रं च भूयो रामविसर्जितः ।।\nमथुरायां च वसुधां पालयामास धर्मवित् ।। ३१ ।।\nएवंविधः स शत्रुघ्नो भरतोऽप्यधिकस्ततः ।।\nमा तेन विग्रहं गच्छ भरतेन महात्मना ।।\nअजेया रघवो येषां सहाया वानरोत्तमाः ।।३२।।\nसुग्रीवनीलाङ्गदवायुपुत्रसुषेणमैन्दद्विविदप्रधानाः ।।\nमहाबलाः पर्वतमात्रकायाः सुरासुरैर्युद्धगता अजेयाः ।। ।। ३३ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शैलूषं प्रति नाडायनवाक्येषु लवणवधो नाम सप्तचत्वारिंशदुत्तरद्विशततमोऽ ध्यायः ।। २४७ ।।\n1.248\n।। शैलूष उवाच ।। ।।\nपुलहस्य प्रजासर्गं श्रोतुमिच्छामि तत्त्वतः ।।\nयस्य वंशे समुत्पन्ना वानरा बलदर्पिताः ।। १ ।।\nनाडायन उवाच ।। ।।\nमृगा च मृगमंदा च हरिस्ताम्रा तथा इरा ।।\nभूता च कपिशा दंष्ट्री सुरसा सरमा तथा।।२।।\nकश्यपो जनयामास क्रोधात्तु दश कन्यकाः ।।\nकश्यपेन च ता दत्ताः पुलहाय महात्मने ।। ३ ।।\nप्रजास्तासां प्रवक्ष्यामि सर्वासां त्वं निबोध मे ।।\nमृगायास्तु मृगा जाता हरिणैणाः शशास्तथा।। ४ ।।\nरुरव पृषतश्चैव न्यङ्कवः शशकास्तथा ।।\nसृमरा मृगमंदाया गवया महिषास्तथा।।५।।\nचमरोष्ट्रवराहाश्च खड्गा गौरखरास्तथा ।।\nहर्याश्च वानरा जाता गोलाङ्गूला सकिन्नराः ।। ६ ।।\nमण्डूका नकुलाश्चैव ये चाप्यन्ये बिलेशयाः ।।\nपञ्च कन्याश्च ताम्रायाः पत्न्यस्ता वरुणस्य च ।। ७ ।।\nप्रादाद्धर्मभृतां श्रेष्ठः पुलहस्तपसां निधिः ।।\nश्येनी भासी तथा क्रौञ्ची धृतराष्ट्री शुकी तथा ।। ८ ।।\nश्येनी तु जनयामास पुत्रं संपातिनं तथा ।।\nजटायुषं च राजानं गृध्राणां बलदर्पितम् ।। ९ ।।\nसंपाती जनयामास श्येनगृध्रवटांस्तथा ।।\nभासीपुत्राः स्मृता भाणाः क्रौञ्चाः क्रौञ्चीसुताः स्मृताः ।। 1.248.१० ।।\nधृतराष्ट्रीसुता हंसा धार्त्तराष्ट्रास्तथैव च ।।\nचक्रवाकमुखाश्चान्ये तथा ये जलचारिणः ।। ११ ।।\nशुकीपुत्राः शुका ज्ञेयाः पक्षिणश्चापि कीर्तिताः ।।\nकश्यपस्य तु या पत्नी इरा नाम प्रकीर्तिता ।। १२ ।।\nकुञ्जरं जनयामास सुरकार्योद्यतं सदा ।।\nभूतापुत्रास्तथा भूता महादेवमनुव्रताः ।। १३ ।।\nउपवीरोलूखलिका आस्यकर्णा कुषण्डिका ।।\nपांसवः पाणिपात्राश्च चैतन्यानि पुनस्तथा ।। १४ ।।\nसूचीमुखा शोषणिकाः कुलान्येतानि षोडश ।।\nकुलेष्वेतेपु जायन्ते नानाकारविचेष्टिताः ।। ३५।।\nनिष्कुटेषु प्रतोलीषु चत्वरेषु गुहासु च ।।\nतेषां प्रादात्तदा स्थानमन्तर्धानं प्रतापिताः ।। १६ ।।\nअणिमा लघिमा प्राप्तिर्यत्र कामावसायिता ।।\nदंष्ट्रीपुत्रास्तथालोके दंष्ट्रिणो ये प्रकीर्तिताः ।। १७ ।।\nसरमायास्तथा सर्पाः कीटजात्यश्च सर्वशः ।।\nश्यामश्च धवलश्चैव सारमेयौ तथा शुनौ ।। १८ ।।\nयमस्यानुचरौ तौ च महाबलपराक्रमौ ।।\nइति क्रोधादुहितॄणां प्रजातिः कीर्तिता मया।। १९ ।।\nकश्यपस्य तु या पत्नी सुरभिर्नाम विश्रुता ।।\nकनीयसं तु शूद्राणां तस्यासीद्दुहितृद्वयम् ।। 1.248.२० ।।\nरोहिणी चैव भद्रं ते गन्धर्वी च महीपते ।।\nपुलहायैव ते दत्ते कश्यपेन महात्मना ।। २१ ।।\nसुरुपा हेमरूपा च सर्वकामदुघा तथा ।।\nरोहिण्यां जनयामास पुलहः स महातपाः ।। २२ ।।\nब्रह्मचर्यव्रतास्तास्तु धेनवो दश कीर्तिताः ।।\nमानसी तु प्रजा तासां यथासंख्येन मे शृणु ।। २३ ।।\nगावश्चैव महिष्यश्च अजाश्चैवावयस्तथा ।।\nगन्धर्वी जनयामास तुरगान्वातरंहसः ।। २४ ।।\nगरुडी च मयूरी च द्वे तु कन्ये मनोरमे ।।\nपुलहेन तु ते दत्ते गरुडाय महात्मने ।। २५ ।।\nगरुडी जनयामास सुपर्णान्भीमविक्रमान् ।।\nमयूरी जनयामास मयूराद्यान्विहङ्गमान् ।। २६ ।।\nगरुडान्वयसम्भूताः सर्वे पन्नगभोजिनः ।।\nपक्षिणस्तु वया ज्ञेयाः सुपर्णान्गरुडाञ्छृणु ।। २७ ।।\nसुवर्णचूडो नागश्च दारुणश्चूडतुण्डकः ।।\nअनिलश्चानलश्चैव विशालाक्षोऽथ कुण्डली ।। २८ ।।\nकर्कशो ध्वजविष्कम्भी विनतो वामनस्तथा ।।\nवातवेगो दिशाचक्षु र्निमिषोऽनिमिषस्तथा ।। २९ ।।\nत्रिवारः सप्तवारश्च वाल्मीकिर्विपुकिस्तथा ।।\nदैत्यद्वीपः सरिद्द्वीपः सारसः पद्मकेतनः ।। 1.248.३० ।।\nसुमुखश्चित्रकेतुश्च चित्रबर्हस्तथानघ ।।\nमेघः सत्कुमुदो दक्षः सर्वभुक्सामभोजनः ।। ३१ ।।\nगुरुभारः कपोतश्च पूर्वनेत्रश्चिरातकः ।।\nविष्णुगन्धाः कुमारश्च परिबर्हो हरस्तथा ।। ३२ ।।\nअश्वाम्बरो मधुपर्कश्च हेमवर्णस्तथैव च ।।\nमलयो मातरिश्वा च निशाकरदिवाकरौ।। ३३ ।।\nएते प्रदेशमात्रेण मयोक्ता गरुडात्मजाः ।।\nकुलमेतत्सुपर्णानां धन्यानां नृपसत्तम ।। ३४ ।।\nसर्व एते श्रिया युक्ताः सर्वे श्रीवत्सलक्षणाः ।।\nकुलमेतद्धि शैलूष श्लाध्यं विष्णुपरिग्रहम् ।। ३५ ।।\nदैवतं विष्णुरेतेषां विष्णुरेव परायणम् ।।\nहृदि येषां सदा विष्णुर्विष्णुर्येषां परा गतिः ।। ।। ३६ ।।\nएतत्तवोक्तं पुलहस्य वंशं पुत्रैः सुताभिश्च समन्वितं यत् ।।\nवंशे तु सर्वोत्तमवीर्ययुक्ता जाता खगेन्द्रा हरयश्च वीराः ।। ३७ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शैलूषं प्रति नाडायनवाक्येषु पुलहवंशानुकीर्तनं नामाष्टचत्वारिंशदु त्तरद्विशततमोऽध्यायः ।। २४८ ।।\n1.249\n।। वज्र उवाच ।।\nकथाप्रसङ्गैर्बहुभिर्भवता मम कीर्तितम् ।।\nसम्भवं सर्वभूतानां सर्वकल्मषनाशनम् ।।१।।\nतेषां विकारेष्वाचक्ष्व राजानो मम भार्गव ।।\nपालयन्ति द्विजश्रेष्ठ सकलं ये जगत्त्रयम् ।। २ ।।\nमार्कण्डेय उवाच ।।\nएवं प्रजासु सृष्टासु स्वयमेव   पितामहः ।।\nनिकायेषुनिकायेषु सोऽभ्यषिंचत पार्थिवान् ।। ३ ।।\nओषधीनां द्विजातीनां नक्षत्राणां तथैव च ।।\nयज्ञानां तपसां चैव सोमं राज्ये ऽभिषेचयत्।।४।।\nप्रजापतीनां सर्वेषां दक्षं प्राचेतसं यथा ।।\nवलीमुखानां श्वेतानामृक्षाणां धूम्र एव च।।५।।\nमनः सर्वेन्द्रियाणां च सुरस्त्रीणां च मन्मथम् ।।\nप्रह्लादं सर्वदैत्यानां पितॄणां च तथा यमम्।।६।।\nअपां तु वरुणं राज्ये तथैव जलवासिनाम ।।\nयक्षाणां राक्षसानां च पार्थिवानां धनस्य च।।७।।\nपुत्रं विश्रवसो ज्येष्ठं कुबेरं नरवाहनम्।।\nविप्रचित्तिं च राजानं दानवानां महाबलम्।।८।।\nसर्वभूतपिशाचानां गिरीशं शूलपाणिनम्।।\nशैलानां हिमवन्तं च निम्नगानां च लावणम् ।।९।।\nभारतं सर्ववर्षाणां द्वीपानामथ मध्यमम् ।।\nस्वादूदकं समुद्राणामश्वत्थं सर्वशाखिनाम् ।। 1.249.१० ।।\nकर्मणां व्यवसायं च मेरुं सर्वशिलाभृताम् ।।\nगन्धर्वाणां चित्ररथं गरुडं च पतत्रिणाम् ।। ११ ।।\nउच्चैःश्रवसमश्वानां गोवृषं च तथा गवाम् ।।\nसुवर्णं सर्वरत्नानामोषधीनां तथा यवम् ।। १२ ।।\nसत्यलोकं च लोकानां पातालानां रसातलम् ।।\nशास्त्राणां च यजुर्वेदं सर्वेषामविशेषतः ।। १३ ।।\nगायत्रीं सर्वमन्त्राणां छन्दसां च यदूत्तम ।।\nमृगाणामथ शार्दूलं पन्नगानाञ्च तक्षकम् ।। १४ ।।\nऐरावतं गजेन्द्राणां धर्मं सर्वसुखस्य च ।।\nवासुकिं सर्वनागानामृषीणां च तथा भृगुम् ।। १५ ।।\nविद्याधराणां सर्वेषां तथा देवीं सरस्वतीम् ।।\nउत्पातानां तथा राहुं ग्रहाणां च दिवाकरम् ।। १६ ।।\nकालस्यावयवञ्चैव कालं संवत्सरं तथा ।।\nव्याधीनां च ज्वरं राज्ये नृणामर्कनिशाकरौ ।। १७ ।।\nअभिषिक्तो नरेन्द्रेन्द्र ब्रह्मणा स्वयमेव हि ।।\nभारतेऽस्मिन्पुरा वर्षे प्राप्ते वैवस्वतेन्तरे ।। १८ ।।\nतस्मादद्यापि च तयोरंशजाताश्च पार्थिवाः ।।\nततोऽभिषिक्तो देवानां राज्ये देवः शतक्रतुः ।।\nसंभूय राजभिः सर्वैस्त्रैलोक्यपतिरूर्जितः ।। १९।।\nवज्र उवाच ।।\nराज्येऽभिषिक्तः स कथं महात्मा सम्भूय सर्वैस्त्रिदशारिहर्त्ता ।।\nएतन्ममाचक्ष्व भृगुप्रधान भक्तिर्ममेयं त्रिदशेन्द्रशत्रौ।।1.249.२०।।\nइति श्रीविष्णुधर्मोत्तरे प्रथमखण्डे मा० सं० शैलूषं प्रति नाडायनवाक्ये प्रतिसमूहे राजकीर्तनं नामैकोन ण्ञ्चाशदुत्तरद्विशततमोऽध्यायः ।। २४९ ।।\n1.250\n।। मार्कण्डेय उवाच ।।\nसुमेरौ पर्वतश्रेष्ठे नानारत्नोज्वलत्विषि ।।\nप्रजापतिरथादाय राजसंघान्प्रकीर्तितान् ।। १ ।।\nअभ्यषिञ्चत देवानां राज्ये कश्यपनन्दनम् ।।\nतेजस्विनमथादित्यं जज्ञे निर्धूतकल्मषम् ।। २ ।।\nतस्याभिषेके प्रददौ विश्वकर्मा मनोहरम् ।।\nरत्नोज्ज्वलं भद्रपीठं कामरूपधरं शुभम्।।०।।\nअत्रैवमुपदिश्याथ स्वयं ब्रह्मा जगद्गुरुः ।।\nअभ्यषिञ्चत देवानामाधिपत्ये शतक्रतुम् ।।४।।\nब्रह्मा विष्णुश्च शम्भुश्च साध्याश्च समरुद्गणाः।।\nआदित्या वसवो रुद्रा विश्वेदेवा मरुद्गणाः।। ५ ।।\nभृगवोऽङ्गिरसः साध्या अश्विनौ च भिषग्वरौ ।।\nऋषयश्च महाभागास्त्रैकाल्यामलदर्शिनः।।६।।\nयानि तोयान्युपादाय समुद्रः सरितस्तथा ।।\nसरांसि च सतीर्थानि गन्धर्वाप्सरसस्तथा ।।७।।\nतस्येन्दुमण्डलाकारं छत्रं जग्राह केशवः ।।\nश्वेतौ च बालव्यजनौ तथा चन्द्रदिवाकरौ ।। ८ ।।\nभृङ्गारं यादसां भर्ता दण्डं दण्डधरः प्रभुः ।।\nमेनका चैव रंभा च तालवृन्तौ मनोहरौ ।। ९ ।।\nविधिवच्च जुहावाग्निं देवाचार्यो बृहस्पतिः ।।\nततस्तस्य ददौ प्रीत्या वाहनार्थे मदोत्कटम् ।। 1.250.१० ।।\nऐरावणं चतुर्दन्तं नागं च पुलहः स्वयम् ।।\nपुलहः स्वसुतं प्रादाच्छ्वेतं तुरगमेव च ।। ११ ।।\nतुरगाणां सहस्रं च हरीणां वातरंहसाम् ।।\nश्रिया दत्तं ततः प्रीत्या रथवाहनमुत्तमम् ।। १२ ।।\nतमग्निर्योजयामास काञ्चनेन रथेन च ।।\nइन्द्रायुधसवर्णाभिः पताकाभिरनन्तरम् ।। १३ ।।\nवायुस्तं योजयामास ध्वजं नागेन शङ्करः ।।\nबबन्ध मुकुटं तस्य स्वयं ब्रह्मा जगद्गुरुः ।। १४ ।।\nउपानहौ ददौ तस्य विरूपाक्षस्तथानघ ।।\nखड्गश्च विमलोदत्तस्तस्य शुक्रेण यादव ।। १५ ।।\nचन्दनानि च मुख्यानि गन्धानि विविधानि च ।।\nहिमालयः स्वयं तस्य प्रादाल्लोकगुरुर्गुरुः ।। १६ ।।\nरत्नानि सुविचित्राणि समुद्रः स्वयमेव हि ।।\nददुश्च ऋतवस्तस्य पुष्पाणि च फलानि च ।। १७ ।।\nननृतुदेवगन्धर्वा जगुश्चाप्सरसां गणाः ।।\nहृष्टं प्रमुदितं चासीत्त्रैलोक्यं सचराचरम् ।। १८ ।।\nसर्वगन्धानुपादाय सुरभिर्मारुतो ववौ ।।\nमहता स वरौघेन तर्पयित्वा बृहस्पतिम् ।। १९ ।।\nवरौघैस्तर्पयामास सर्वानेव द्विजोत्तमान् ।।\nसप्ताहं मानसीं सिद्धिं प्रादात्सर्वेषु जन्तुषु ।। 1.250.२० ।।\nव्याधिमृत्युजराशोकविनिवृत्ता जगत्त्रयी ।।\nसप्ताहं नरकस्थानां नैव सर्वाश्च यातनाः ।। २१ ।।\nसर्वं मुदितमेवासीत्त्रैलोक्यं सचराचरम् ।।\nकिरीटी स्वनुलिप्ताङ्गः कुण्डलोत्तमभूषितः ।। २२ ।।\nकौशेयवसनस्तत्र श्वेतमाल्यविभूषणः ।।\nश्रियं दधार सोमस्य श्वेतस्थस्य शतक्रतुः ।। २३ ।।\nभद्रासनगतं शक्रं प्रणेमुः सर्वदेवताः ।।\nख्याप्यमानो महाराज तदा देवेन दण्डिना ।। २४ ।।\nऋषयस्तुष्टुवुस्तं च गन्धर्वाप्सरसस्तथा ।।\nमङ्गलालंभनं चक्रे ततः शक्रः सुरारिहा ।। २५ ।।\nपूर्णकुम्भं सुमनसो रत्नान्याज्यं तथा दधि ।।\nफलानि श्रीफलं चैव उद्भृतानि वसुंधरा ।। २६ ।।\nस्वस्तिकान्रुचिरांश्चैव नन्द्यावर्तांश्च काञ्चनम् ।।\nकांचनोल्लिखिताश्चैव याश्च मुख्याः सरिद्वराः ।। २७ ।।\nउदग्दानं तथा दूर्वां दर्पणं चाज्यमेव च ।।\nधर्मः सत्यं च शूलं च बलं च यदुनन्दन ।। २८ ।।\nउपासन्त महाभागं सशरीराः शतक्रतुम् ।।\nकांतिर्लक्ष्मीर्धृतिः श्रद्धा पुष्टिर्मेधा क्रिया मतिः ।। २९ ।।\nबुद्धिर्लज्जा वपुः शान्तिरनसूया तथैव च ।।\nउपासन्त तदा देवं सर्वराजेश्वरं विभुम ।। 1.250.३० ।।\nततो ववन्दे पितरं मातरं शङ्करं हरिम् ।।\nब्रह्माणं वरदं सौम्यमृषींश्च यदुनन्दन ।। ३१ ।।\nततो रथेन शुक्रेण स तु मातलियंत्रिणा ।।\nविनाशयामास रणे देवतानामरातयः ।। ३२ ।।\nपालयामास सकलं तथैव च जगत्त्रयम् ।।\nशक्राभिषेकमेतत्ते कथितं यदुनन्दन ।। ३३ ।।\nश्रोतव्यमभिषेकं तु यात्राकालेषु चाप्यथ ।।।\nगृहप्रवेशे वैवाह्ये पुण्याहेषु परेषु च ।। ३४ ।।\nएतत्पवित्रं मङ्गल्यं धन्यं श्रुतिसुखावहम् ।।\nपाप्मालक्ष्मीप्रशमनं दुःस्वप्नकिल्बिषापहम् ।। ३९ ।।।\nपुण्याहकालेषु नरेन्द्रचन्द्र श्रुत्वाभिषेकं बलसूदनस्य ।।\nधर्मार्थकामान्पुरुषा लभन्ते व्याधिप्रणाशं च यशस्तथाग्र्यम् ।। ३६ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शक्राभिषेको नाम पञ्चाशदुत्तरद्विशततमोऽध्यायः ।। २५० ।।"
  }
]
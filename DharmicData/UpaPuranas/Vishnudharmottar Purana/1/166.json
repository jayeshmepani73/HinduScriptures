[
  {
    "text": "।। वज्र उवाच ।।\nमहावर्तिप्रदानस्य यत्फलं भृगुनन्दन ।।\nतन्ममाचक्ष्व तत्त्वेन विधिं कालं तथैव च ।। १ ।।\nमार्कण्डेय उवाच ।।\nमहावर्तिः सदा देया भूमिपाल महाफला ।।\nकृष्णपक्षे विशेषेण तत्रापि च विशेषतः ।। २ ।।\nअमावास्या च निर्दिष्टा द्वादशी च महाफला ।।\nआश्वयुज्यामतीतायां कृष्णपक्षस्य या भवेत् ।। ३ ।।\nअमावस्या तदा पुण्या द्वादशी वा विशेषतः ।।\nदेवस्य दक्षिणे पार्श्वे देया तैलतुला नृप ।। ४ ।।\nपलाष्टकयुतां राजन्वर्तिं तत्र तु दापयेत् ।।\nमहारजनरक्तेन समग्रेण तु वाससा ।। ५ ।।\nवामपार्श्वे च देवस्य देया घृततुला नृप ।।\nपलाष्टकयुतां शुक्लां वर्तिं तत्र तु दापयेत् ।। ६ ।।\nवाससा तु समग्रेण सोपवासो जितेन्द्रियः ।।\nमहावर्तिद्वयमिदं सकृद्दत्त्वा महीपते ।। ७ ।।\nस्वर्लोकं सुचिरं भुक्त्वा जायते भूतले यदा ।।\nतदा भवति लक्ष्मीवान्रूपसौभाग्यमाश्रितः ।। ८ ।।\nराष्ट्रे च जायते यस्मिन्देशे च नगरेऽथवा ।।\nकुले च राजशार्दूल तत्र स्याद्दीपवत्प्रभा ।। ९ ।।\nअत्युज्ज्वलश्च भवति युद्धेषु कलहेषु च ।।\nख्यातिं याति तथा लोके सज्जनानां च सद्गुणैः ।। 1.166.१० ।।\nएकामप्यथ यो दद्यादभीष्टमनयोर्द्वयोः ।।\nमानुष्ये सर्वमाप्नोति तदुक्तं ते मयाऽनघ ।। ११ ।।\nस्वर्गे तथार्धमाप्नोति भागं कालं च यादव ।।\nसामान्यस्य तु दीपस्य राजन्दाने महत्फलम् ।। १२ ।।\nकिं पुनर्महतो यस्य फलस्यान्तो न विद्यते ।।\nदीपदानं परं पुण्यमन्यदेवेष्वपि ध्रुवम् ।। १३ ।।\nकिं पुनर्देव देवस्य त्वनन्तस्य महात्मनः ।।\nगिरिशृङ्गेषु दातव्या नदीनां पुलिनेषु च ।। १४ ।।\nचतुष्पथेषु रथ्यासु ब्राह्मणानां गृहेषु च ।।\nवृक्षमूलेषु गोष्ठेषु कान्तारगहनेषु च ।। १५ ।।\nदीपदानेन सर्वत्र महत्फलमुपाश्नुते ।।\nयावन्त्यक्षिनिमेषाणि दीपः प्रज्वालितो नृप ।। १६ ।।\nतावन्त्येव स राजेन्द्र वर्षाणि दिवि मोदते ।।\nदीपदानेन राजेन्द्र चक्षुष्मानिह जायते ।। १७ ।।\nरूपसौभाग्ययुक्ताश्च धनधान्यसमन्विताः ।।\nदीपमालां प्रयच्छन्ति ये नराः शार्ङ्गिणो गृहे ।। १८ ।।\nभवन्ति ते चन्द्रसमाः स्वर्गमासाद्य मानवाः ।।\nदीपागारं नरः कृत्वा कूटागारनिभं शुभम् ।। १९ ।।\nकेशवालयमासाद्य नाके भाति स शक्रवत् ।।\nयथोज्ज्वलः सदा दीपो दीपदातापि यादव ।। 1.166.२० ।।\nतथा नित्योज्ज्वलो लोके नाकभ्रष्टोऽभि जायते ।।\nसमीपे तु यथा लोके चक्षूंषि फलवन्ति हि ।। २१ ।।\nतथा दीपस्य दातारो भवन्ति सफलेक्षणाः ।।\nयथैवोर्ध्वगतिर्नित्यं राजन्दीपशिखा शुभा ।। २२ ।।\nदीपदातुस्तथैवोर्ध्वगतिर्भवति शोभना ।।\nतस्मात्सर्वप्रयत्नेन दीपा देया नरेश्वर।। २३ ।।\nआश्वयुज्यामतीतायां यावद्राजेन्द्र कार्तिकी ।।\nतावद्दीपप्रदस्योक्तं फलं राजन्विशेषतः ।।२४।।\nतावत्कालं प्रयच्छन्ति ये तु दीपं सदा निशि ।।\nतुंगे देशे महत्तेषां बहिः पुण्यफलं भवेत् ।। ।।२५।।\nयस्यान्धकारे गहने प्राकाश्यं तेन जायते।\nप्राकाश्ये यदुशार्दूल तेन यान्ति हि तत्सुखम् ।।२६।।\nश्रवणे दीपकं दत्त्वा नदीद्वितयसंगमे ।।\nतेजस्वी च यशस्वी च रूपवानभिजायते ।। २७ ।।\nदीपा नदीषु दातव्याः कार्तिक्यां च विशेषतः ।।\nआश्वयुक्कृष्णपक्षस्य या तु पञ्चदशी भवेत् ।। २८ ।।\nबिल्वद्वारेषु दातव्यास्तथा दीपा यथाविधि ।।\nअन्यत्रापि तदा दीपैर्महत्पुण्यफलं लभेत् ।। २९ ।।\nश्रवणद्वादशीयोगे कृष्णपक्षे तथैव च ।।\nघृतेन दीपा दातव्यास्तिलैर्वा यदुनन्दन ।। 1.166.३० ।।\nवसामज्जादिभिर्देया न तु दीपाः कथञ्चन ।।\nदत्त्वा दीपं न कर्तव्यं तेन कर्म  विजानता ।। ३१ ।।\nनिर्वापणं च दीपस्य हिंसनं च विगर्हितम् ।।\nयः कुर्यात्तेन कर्माणि स्यादसौ पुष्पितेक्षणः ।। ३२ ।।\nदीपहर्ता भवेदन्धः काणो निर्वापको भवेत् ।।\nदीपदानात्परं दानं न भूतं न भविष्यति ।। ३३ ।।\nदीपदानं तु कर्तव्यं विप्रवेश्मसु पण्डितैः।।\nद्विजवेश्मनि यो दद्यात्कार्तिके मासि दीपकम् ।। ३४ ।।\nअग्निष्टोमफलं तस्य प्रवदन्ति मनीषिणः ।।\nप्राणिजां नीलरक्तां च दीपे वर्तिं विवर्जयेत्।। ३५ ।।\nविशेषेण प्रदातव्या पद्मसूत्रभवा नृप ।।\nपद्मसूत्रोद्भवां वर्तिं गन्धतैलेन दीपके ।। ३६ ।।\nविरोगः  सुभगश्चैव दत्त्वा भवति मानवः ।।\nदातव्यं देवदेवस्य कर्पूरेण च दीपकम्।।\nअश्वमेधमवाप्नोति कुलं चैव समुद्धरेत्।।३७।।\nएतन्मयोक्तं तव दीपदाने फलं समग्रं यदुवंशचन्द्र ।।\nश्रुत्वा यथावत्सततं तु देया दीपास्त्वया विप्रसुरालयेषु ।। ३८ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे दीपदानप्रशंसानाम षट्षष्ट्यधिकशततमोऽध्यायः ।। १६६ ।।"
  }
]
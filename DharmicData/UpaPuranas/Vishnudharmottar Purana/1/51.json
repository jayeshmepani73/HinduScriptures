[
  {
    "text": "।।मार्कण्डेय उवाच।।\nकैलासशिखरे रम्ये नानाधातुविचित्रिते ।।\nनानाद्रुमलताकीर्णे नानापक्षिनिनादिते ।। १ ।।\nगंगानिर्झरसंजाते सततं चारुनिस्वने ।।\nदेवदेवं महादेवं पर्यपृच्छत भार्गवः ।। २ ।।\nराम उवाच ।।\nदेवदेव महादेव गंगालुलित मूर्द्धज ।।\nशशांकलेखासंयुक्त जटाभारातिभास्वर ।। ३ ।।\nपार्वतीदत्तदेहार्ध कामकालाङ्गनाशन ।।\nभगनेत्रान्तकाचिन्त्य पूष्णो दशनशातन ।। ।। ४ ।।\nत्वत्तः परतरं देवं नाऽन्यं पश्यामि कञ्चन ।।\nपूजयन्ति सदा लिंगं तव देवाः सवासवाः ।। ५ ।।\nस्तुवन्ति त्वामृषिगणा ध्यायन्ति च मुहुर्मुहुः ।।\nपूजयन्ति तथा भक्त्या वरदं परमेश्वर ।। ६ ।।\nजगतोऽस्य समुत्पत्तिस्थितिसंहारपालने ।।\nत्वामेकं कारणं मन्ये त्वयि सर्वं प्रतिष्ठितम् ।। ७ ।।\nकं त्वं ध्यायसि देवेश तत्र मे संशयो महान् ।।\nआचक्ष्व तन्मे भगवन्यद्यनुग्राह्यता मयि ।। ८ ।।\nप्रसादसांमुख्यतया मयैतद्विस्रम्भमासाद्य जगत्प्रधान ।।\nभवन्तमीड्यं प्रणिपत्य मूर्ध्ना पृच्छामि संजातकुतूहलात्मा ।। ९ ।।\nइति श्रीविष्णुधर्म्मोत्तरे प्रथमखण्डे मार्कण्डेयवज्रसंवादे परशुरामोपाख्याने शंकरगीतासु रामप्रश्नो नामैकपञ्चाशत्तमोऽध्यायः ।। ५१ ।।"
  }
]
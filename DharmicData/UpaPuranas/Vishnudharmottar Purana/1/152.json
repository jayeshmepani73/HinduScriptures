[
  {
    "text": "मार्कण्डेय उवाच।।\nतत्र यौ तौ महाशृङ्गौ महावर्षमहाहिमौ।।\nतृतीयं तु तयोर्मध्ये शृङ्गमत्यन्तमुच्छ्रितम् ।। १ ।।\nनित्यातपं तप्तशिलं सदा भगतिवर्जितम् ।।\nतस्याधस्ताद्द(?)क्षगणे देशे भागे च पश्चिमे ।। २ ।।\nजातीलतापरिक्षिप्तं विवरं चारुदर्शनम्।।\nदृष्ट्वैव कौतुकाविष्टस्तं विवेश महीपतिः।।३।।\nतमसा चातिनिबिडं नल्वमात्रं  महीपतिः।।\nनल्वमात्रमतिक्रम्य स्वप्रभाभरणोज्वलम् ।।।। ४ ।।\nसमुच्छ्रितमथात्यन्तं गम्भीरं परिवर्तुलम् ।।\nन तत्र सूर्यस्तपति न विराजति चन्द्रमाः ।। ५ ।।\nतथापि दिवसाकारं प्राकाश्यं तदहर्निशम् ।।\nक्रोशाधिकपरीमाणं सरसा च विराजितम् ।।६।।\nसमन्तात्सरसस्तस्य शैललग्ना तु वेदिका।।\nसौवर्णै राजतैर्वृक्षैर्विद्रुमैरपि शोभिता ।। ७ ।।\nनाना माणिक्यकुसुमैः स्वप्रभाभरणोज्ज्वलैः ।।\nतस्मिन्सरसि पद्मानि पद्मरागच्छदानि च ।। ८ ।।\nवज्रकेसरजालानि सुगन्धीनि तथाप्यति ।।\nपत्रैर्मरकतैर्नीलवैदूर्यैश्च  महीपते ।। ९ ।।\nकर्णिकाश्च तथाशेषा जातरूपस्य पार्थिव ।।\nतस्मिन्सरसि या भूमिर्न सा कर्दमसङ्कुला ।। 1.152.१० ।।\nनानारत्नैरुपचिता जलजानां समाश्रया ।।\nकपर्दकानां शुक्तीनां शङ्खानां च महीपते ।। ११ ।।\nमकराणां च मत्स्यानां पैण्डानां कच्छपैः सह ।।\nतत्र मरतकखण्डानि वज्राणि च सहस्रशः ।।१२।।\nपद्मरागेन्द्रनीलानि महानीलानि पार्थिव ।।\nपुष्परागाणि रम्याणि तथा कर्केतकानि च ।।१३।।\nतुरूकस्य च खण्डानि तथा शेप(?)स्य भागशः ।।\nगजावर्त्तस्य मुख्यस्य रुधिराख्यस्य चाप्यथ ।। १४ ।।\nसूर्येन्दुकान्तयोश्चैव पीलोर्भल्लातकस्य च ।।\nज्योतीरसस्य रम्यस्य शङ्खकस्य च भागशः ।। १५ ।।\nमसारगवलङ्कानां स्फटिकस्य तथैव च।।\nगोमेदपित्तकानां च धूली मरकतस्य च ।। १६।।\nवैदूर्यसौगन्धिकयोस्तथा राजमणेर्नृप ।।\nखञ्जस्य चैव मुख्यस्य तथा ब्रह्ममणेरपि ।।१७।।\nमुक्ताफलानां मुख्यानां ताराविग्रहधारिणाम् ।।\nसुखोष्णं चैव तत्तोयं स्नानाच्छीतविनाशनम् ।।१८।।\nवैदूर्यस्य शिलामध्ये सरसस्तस्य शोभना।।\nप्रमाणेन तथा सा च द्वे च राजन्धनुःशते।।१९।।\nचतुरस्रा तथा रम्या तपसा निर्मितात्रिणा ।।\nबिलद्वारसमे देशे केतुस्तत्र हिरण्मयः ।।1.152.२०।।\nप्रदेशः स तु राजेन्द्र द्वीपे तस्मिन्मनोहरे ।।\nतथा पुष्करिणी रम्या तस्मिन्राजञ्छिलातले ।।२१।।\nसुशीतामलपानीया जलजैश्च विराजिता ।।\nआकाशविमला राजंश्चतुरस्रा मनोहरा ।। २२ ।।\nतस्यास्तदुदकं स्वादु लघु शीतं सुगन्धि च ।।\nन क्षिणोति तथा कायं कुक्षिमापूरयत्यपि ।।२३।।\nतृप्तिं विधत्ते परमां शरीरे च महत्सुखम् ।।\nमध्ये च तस्याः सुकृतं प्रासादं तपसात्रिणा ।। २४ ।।\nरुक्मसेतुप्रवेशं तत्सर्वरत्नमयं शुभम् ।।\nशशाङ्करश्मिसङ्काशं प्रासादं राजतं हितम् ।।२५।।\nरम्यं वैदूर्यसोपानं विद्रुमामलतारकम् ।।\nइन्द्रनीलमहाचक्रञ्जातरूपविभूषितम्।।२६।।\nपद्मरागमहास्तंभं तथा मरकतवेदिकम् ।।\nवज्रांशुजालैश्छुरितं रम्यं दृष्टिमनोहरम् ।।२७।।\nप्रासादे तत्र भगवान्देवदेवो जनार्दनः ।।\nभोगिभोगावलीसुप्तः सर्वालङ्कारभूषितः ।। २८ ।।\nजानुमाकुञ्चितस्त्वेकं देवदेवस्य चक्रिणः ।।\nफणीन्द्रसन्निविष्टांघ्रि द्वितीयश्च तथा नृप ।। २९ ।।\nलक्ष्म्युत्सङ्गगतांघ्रिस्तु शेषभोगप्रसारितः ।।\nफणीन्द्रभोगविन्यस्तबाहुकूर्परशोभितः ।। 1.152.३० ।।\nस्वाङ्गुलीपृष्ठविन्यस्त देवशीर्षधरं विभुम्।।\nएकं तु देवदेवस्य द्वितीयं संप्रसारितम् ।। ३१ ।।\nसमाकुञ्चितजानुस्थमणिबन्धसुशोभितम् ।।\nकिञ्चिदाकुञ्चितं चैव नाभिदेशे करस्थितम् ।।३२।।\nतृतीयं च भुजं तस्य चतुर्थं तु तथा शृणु ।।\nआत्तसन्तानकुसुमं प्राणदेशानुसर्पिणम् ।।३३।।\nलक्ष्म्या संवाह्यमानांघ्रिः फुल्लपद्मनिभैः करैः ।।\nसन्तानमालामुकुटहारकेयूरभूषितम्।। ३४ ।।\nभूषितं च तथा देवमङ्गुलीयकैः ।।\nफणीन्द्रफणविन्यस्तचारुरत्नशिखोज्ज्वलम् ।। ३५ ।।\nअज्ञातवस्तुचरितं प्रतिष्ठितमथात्रिणा ।।\nसिद्धान्तपूज्यं सततं समन्तात्कुसुमार्चितम्।।३६।।\nदिव्यगन्धावलिप्ताङ्गं दिव्यधूपेन धूपितम् ।।\nगोरसैः सफलैर्हृद्यैः सिद्धैरुपहृतैः सदा ।। ३७ ।।\nसंशोभितं पुरःपार्श्वं देवमुत्तमशीर्षकम्।।\nतथा पश्चान्मुखं दृष्ट्वा ववन्दे स नराधिपः ।।३८।।\nजानुभ्यां शिरसा चैव गत्वा भूमिं यथाविधि ।।\nनाम्नां सहस्रेण तथा तुष्टाव मधुसूदनम् ।। ३९ ।।\nप्रदक्षिणमथो चक्रे स तूत्थाय पुनः पुनः ।।\nरम्यमायतनं दृष्ट्वा तत्रोवासाश्रमे नृपः ।। 1.152.४० ।।\nविशालां हि गुहां काञ्चिदाश्रित्य सुमनोहराम् ।।\nतपश्चचार तत्रैव पूजयानो जनार्दनम् ।।४१।।\nनानाविधैः सदा पुष्पैः फलैर्मूलैः सगोरसैः ।।\nनित्यं त्रिषवणस्नायी वह्निपूजापरायणः ।। ४२ ।।\nदेववापीजलैः कुर्वन्सततं प्राणधारणम् ।।\nसर्वाहारपरित्यागं स कृत्वा मनुजेश्वरः ।। ४३ ।।\nअनाश्रितगुहाशायी कालं नयति पार्थिवः ।।\nत्यक्ताहारक्रियस्यास्य केवलाम्भोऽशिनस्तथा ।।\nग्लानिस्तस्य समायाति न शरीरे तदद्भुतम् ।।४४।।\nएवं स राजा तपसि प्रसक्तः सम्पूजयन्देववरं सदैव ।।\nतत्राश्रमे कालमुवास कश्चित्स्वर्गोपमे दुःखमविन्दमानः ।। ४५।।"
  }
]
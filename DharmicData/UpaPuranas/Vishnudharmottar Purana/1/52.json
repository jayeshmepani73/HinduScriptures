[
  {
    "text": "।। शंकर उवाच ।।\nत्वदुक्तोयमनुप्रश्नो राम राजीवलोचन ।।\nत्वमेकः श्रोतुमर्होऽसि मत्तो भृगुकुलोद्वह ।। १ ।।\nयत्तत्परमकं धाम मम भार्गवनन्दन ।।\nयत्तदक्षरमव्यक्तं परं यस्मान्न विद्यते ।।\nज्ञानज्ञेयं ज्ञानगम्यं हृदि सर्वस्य चाश्रितम् ।। २ ।।\nत्वामहं पुण्डरीकाक्षं चिन्तयामि जनार्दनम् ।।\nएतद्राम रहस्यं ते यथावत्कथितं वचः ।। ३ ।।\nये भक्तास्तमजं देवं न ते यान्ति पराभवम् ।।\nतमीशमजमव्यक्तं सर्वभूतपरायणम् ।। ४ ।।\nनारायणमनिर्देश्यं जगत्कारणकारणम् ।।\nसर्वतः पाणिपादन्तं सर्वतोऽक्षिशिरोमुखम् ।। ५ ।।\nसर्वतः श्रुतिमाँल्लोके सर्वमावृत्य तिष्ठति ।।\nसर्वेन्द्रियगुणाभासं सर्वेन्द्रियविवर्जितम् ।। ६।।\nअसक्तं सर्वतश्चैव निर्गुणं गुणभोक्तृ च ।।\nबहिरन्तश्च भूतानामचरश्चर एव च ।। ७ ।।\nसूक्ष्मत्वात्तदविज्ञेयं दूरस्थं चान्तिकं च यत् ।।\nअविभक्तं विभक्तेषु विभक्तमिव च स्थितम् ।।८।।\nभूतवर्तिं च तज्ज्ञेयं ग्रशिष्णु   प्रभविष्णु च ।।\nज्योतिषामपि तज्ज्योतिः तमसां परमुच्यते ।।९।।\nअनादिमत्परं ब्रह्म न सत्तन्नाऽसदुच्यते ।।\nप्रकृतिर्विकृतिर्योऽसौ जगतां भूतभावनः।।1.52.१० ।।\nयस्मात्परतरं नास्ति तं देवं चिन्तयाम्यहम् ।।\nइच्छामात्रमिदं सर्वं त्रैलोक्यं सचराचरम् ।। ११ ।।\nयस्य देवादिदेवस्य तं देवं चिन्तयाम्यहम् ।।\nयस्मिन्सर्वं यतः सर्वं यः सर्वं सर्वतश्च यः ।। १२ ।।\nयश्च सर्वमयो नित्यस्तं देवं चिन्तयाम्यहम् ।।\nयोगीश्वरं पद्मनाभं विष्णुं जिष्णुं जगत्पतिम् ।। १३ ।।\nजगन्नाथं विशालाक्षं चिन्तयामि जगद्गुरुम् ।।\nशुचिं शुचिपदं हंसं तत्परं परमेष्ठिनम् ।। १४ ।।\nयुक्ता सर्वात्मनाऽऽत्मानं तं प्रपद्ये प्रजापतिम् ।।\nयस्मिन्विश्वानि भूतानि तिष्ठन्ति च विशन्ति च ।। १५ ।।\nगुणभूतानि भूतेशे सूत्रे मणिगणा इव ।।\nयस्मिन्नित्ये तते तन्तौ दृष्टे खगिव तिष्ठति ।। १६ ।।\nसदसद्ग्रथितं विश्वं विश्वांगे विश्वकर्मणि ।।\nहरिं सहस्रशिरसं सहस्रचरणेक्षणम् ।। १७ ।।\nप्राहुर्नारायणं देवं यं विश्वस्य परायणम् ।।\nअणीयसामणीयांसं स्थविष्ठञ्च स्थवीयसाम् ।। १८ ।।\nगरीयसां गरिष्ठञ्च श्रेष्ठञ्च श्रेयसामपि ।।\nयं वाकेष्वनुवाकेषु निषत्सूपनिषत्स्वपि ।। १९ ।।\nगृणन्ति सत्यकर्माणं सत्यं सत्येषु सामसु ।।\nचतुर्भिश्चतुरात्मानं सत्त्वस्थं सात्त्वतां पतिम् ।।1.52.२०।।\nयं दिव्यैर्देवमर्चन्ति गुह्यैः परमनामभिः ।।\nयमनन्यो व्यपेताशीरात्मानं वीतकल्मषम् ।। २१ ।।\nइष्ट्वानन्त्याय गोविन्दं पश्यत्यात्मन्यवस्थितम् ।।\nपुराणः पुरुषः प्रोक्तो ब्रह्मा प्रोक्तो युगादिषु ।। २२ ।।\nक्षये संकर्षणः प्रोक्तस्तमुपास्यमुपास्महे ।।\nयमेकं बहुधात्मानं प्रादुर्भूतमधोक्षजम् ।। २३ ।।\nनान्यभक्ताः क्रियावन्तो यजन्ते सर्वकामदम् ।।\nयमाहुर्जगतां कोशं यस्मिन्सन्निहिताः प्रजाः ।।२४।।\nयस्मिंल्लोकाः स्फुरन्तीमे जाले शकुनयो यथा ।।\nऋतमेकाक्षरं ब्रह्म यत्तत्सदसतः परम् ।। २५ ।।\nअनादिमध्यपर्यन्तं न देवा नर्षयो विदुः ।।\nयं सुरासुरगन्धर्वास्संसिद्धर्षिमहोरगाः।।२६।।\nप्रयता नित्यमर्चन्ति परमं दुःखभेषजम् ।।\nअनादिनिधनं देवमात्मयोनिं सनातनम् ।। २७ ।।\nअप्रतर्क्यमविज्ञेयं हरिं नारायणं प्रभुम् ।।\nअतिवाय्विन्द्रकर्माणं चाऽतिसूर्याग्नितेजसम् ।। २८ ।।\nअतिबुद्धीन्द्रियग्रामं तं प्रपद्ये प्रजापतिम् ।।\nयं वै विश्वस्य कर्त्तारं जगतस्तस्थुषां पतिम् ।। २९ ।।\nवदन्ति जगतोऽध्यक्षमक्षरं परमं पदम् ।।\nयस्याग्निरास्यं द्यौर्मूर्धा खं नाभिश्चरणौ क्षितिः ।। 1.52.३० ।।\nचन्द्रादित्यौ च नयने तं देवं चिन्तयाम्यहम् ।।\nयस्य त्रिलोकी जठरे यस्य काष्ठाश्च वाहनाः ।।३१।।\nयस्य श्वासश्च पवनस्तं देवं चिन्तयाम्यहम् ।।\nविषये वर्तमानानां यं तं वैशेषिकैर्गुणैः ।। ३२ ।।\nप्राहुर्विषयगोप्तारं तं देवं चिन्तयाम्यहम् ।।\nपरः कालात्परो यज्ञात्परस्सदसतश्च यः ।। ३३ ।।\nअनादिरादिर्विश्वस्य तं देवं चिन्तयाम्यहम् ।।\nपद्भ्यां यस्य क्षितिर्जाता श्रोत्राभ्याञ्च तथा दिशः ।।३४।।\nपूर्वभागे दिवं यस्य तं देवं चिन्तयाम्यहम्।।\nनाभ्यां यस्यान्तरिक्षस्य नासाभ्यां पवनस्य च ।। ३५ ।।\nप्रस्वेदादम्भसां जन्म तं देवं चिन्तयाम्यहम् ।।३६।।\nवराहशीर्षं नरसिंहरूपं देवेश्वरं वामनरूपरूपम्।।\nत्रैलोक्यनाथं वरदं वरेण्यं तं राम नित्यं मनसा नतोऽस्मि।।३७।।\nवाक्त्राद्यस्य ब्राह्मणास्संप्रसूता यद्वक्षसः क्षत्रियाः संप्रसूताः ।।\nयस्योरुयुग्माच्च तथैव वैश्याः पद्भ्यां तथा यस्य शूद्राः प्रसूताः ।।३८।।\nव्याप्तं तथा येन जगत्समग्रं विभूतिभिर्भूतभवोद्भवेन ।।\nदेवाधिनाथं वरदं वरेण्यं तं राम नित्यं मनसा नतोऽस्मि।।३९।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे श्रीभार्गवरामप्रश्ने शङ्करगीतासु ध्येयनिर्देशोनाम द्विपञ्चाशत्तमोऽध्यायः५२।"
  }
]
[
  {
    "text": "।। मार्कण्डेय उवाच ।।\nतस्मिन्पुरवरे रम्ये रत्नचित्रसभागतम् ।।\nरत्नासनगतं वीरं चारुकुण्डललोचनम् ।। १ ।।\nस्निग्धवैडूर्यसंकाशं शुक्लाम्बरविभूषितम् ।।\nहारभारार्पिततनुं चारुकेसरधारिणम् ।। २ ।।\nप्रवालमणिमुक्ताढ्यं गम्भीरं भुजगाश्रयम् ।।\nकिरीटोत्तंससंछन्नं यादोगणसमाश्रयम् ।। ३ ।।\nआदित्यमुदकावासमंभसां पतिमूर्जितम् ।।\nलोकनाथं महद्भूतं भक्तानामभयप्रदम् ।। ४ ।।\nविष्णोर्भागं विशालांसं विशालाक्षं महाभुजम् ।।\nसेव्यमानं महाभागैस्त्रिदशैर्ब्राह्मणैस्तथा ।। ५ ।।\nदैतेयैश्च महाभागैर्भीमैर्भीमपराक्रमैः ।।\nसुन्दोपसुन्दशक्राक्षशम्बरामरकण्टकैः ।। ६ ।।\nहयग्रीवमहाग्रीवदशग्रीवसुरान्तकैः  ।।\nभीमभीमाक्षनरकविकटोत्कटमारणैः ।। ७ ।।\nअतिकायमहाकायभीमकायबलोद्धतैः ।।\nनागैश्च सुमहाकायैर्महाभोगैर्जगद्धितैः ।। ८ ।।\nनागराज्ञा वासुकिना शङ्खेन कुरुणा तथा ।।\n( महापद्मेन पद्मेन कर्कोटकधनंजयैः ।। ९ ।।\nऐरावतेन नागेन तक्षकेण बलेन च ।।\nकंबलाश्वतराभ्यां च ह्यार्यकेण महात्मना ।। 1.69.१० ।।)\nबालव्यजनहस्तास्तमुपवीजन्ति निम्नगाः ।।\nगङ्गा च सरयू राजन् वितस्ता यमुना तथा ।। ११ ।।\nइरावती चन्द्रभागा नर्मदा च महानदी ।।\nपयोष्णी ब्राह्मणी गौरी विपाशा देविका तथा ।। १२ ।।\nशतद्रुः कम्पना सिन्धुस्तथा चान्यास्सहस्रशः ।।\nसेव्यमानस्तथा कूपैस्तडागैश्च सविग्रहैः ।। १३ ।।\nसरोवरैस्सागरैश्च समुद्रैश्च यदूत्तम ।।\nतं दृष्ट्वा वरुणं राजन्स ववन्दे भृगूत्तमः ।।१४।।\nपूजयामास च तथा वरुणोऽपि भृगूत्तमम् ।।\nपाद्यार्घ्याचमनीयाद्यैरासनेनोदकेन च ।। १५।।\nआसीनश्च तदा रामो दैतेयानां वधे वृतः ।।\nमहादेववचस्सर्वं वरुणाय न्यवेदयत ।। १६ ।।\nस च तेनाभ्यनुज्ञातो ययौ दैत्यपुरं महत् ।।\nवरुणोऽपि महातेजा रामवाक्येन यादव ।। १७ ।।\nसंवादयामास तदा रामं रणकृतक्षणम् ।।\nतदा वरुणदूतेभ्यो दैतेयाः श्रुतविस्तराः ।। १८ ।।\nनिष्क्रम्य नगराद्राजँश्चतुरङ्गबलान्विताः ।।\nसुसन्नद्धाः प्रतीक्षन्तो राममद्भुतविक्रमम् ।। १ ९।।\nददृशुश्च महाभागं वरचापधरं तदा ।।\nमृत्योर्भुजमिवोदग्रं लोकाकर्षणतत्परम । ।। 1.69.२० ।।\nदीप्तांशुजालं रणचण्डवेगं धनुर्धरं कालभुजप्रकाशम् ।।\nमहानुभावं समरेष्वजेयं लेलिह्यमानं भुजगेन्द्रबाहुम् ।।२३ ।।\nइति श्रीविष्णुधर्मोत्तरे   प्रथमखण्डे मा० सं० वरुणादिदर्शनं नामैकोनसप्ततितमोऽध्यायः ।।६९।।"
  }
]
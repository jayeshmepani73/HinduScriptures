[
  {
    "text": "मार्कण्डेय उवाच ।।\nशकृन्मूत्रं तु संगृह्य श्वेतस्य वृषभस्य च ।।\nश्वेतगोः पयसा सार्धं स्नातव्यं कुशवारिणा ।।१ ।।\nजन्मनक्षत्रपीडायां तस्माद्दोषा द्विमुच्यते ।।\nशिरीषचन्दनाश्वत्थताटनागाम्बुभिर्नरः ।। २ ।।\nस्नानश्चेन्मानसे तप्ते तस्माद्दोषो विमुच्यते ।।\nसिद्धार्थकान्प्रियङ्गुं च शतपुष्पां शतावरीम् ।। ३ ।।\nस्नातव्यमम्भसि क्षिप्त्वा कर्मर्क्षे नृप पीडिते ।।\nप्रियङ्गुबिल्वसिद्धार्थयवाश्वत्थसुराह्वयान् ।। ४ ।।।\nचन्दनोदकसंयुक्ते स्नाने सांघातिके हते ।।\nसर्वगन्धोदकैः स्नानं तथा सिद्धार्थकैः शुभैः ।। ५ ।।\nपीडिते सामुदायर्क्षे पुंसां कल्मषनाशनम् ।।\nवृषशृङ्गोद्धृतमृदा तथा बिल्वोदकैश्शुभैः ।। ६।।\nशतपुष्पाससोमाह्वैः स्नानं वैनाशिके भवेत् ।।\nपीडिते चाभिषेकर्क्षे सर्वरत्नोदकैस्तथा ।। ७ ।।।\nपीडिते देशनक्षत्रे मृद्भिस्स्नानं विधीयते ।।\nमृत्तिकाश्च प्रवक्ष्यामि गदतः शृणु मे नृप ।। ८ ।।\nनदीकूलद्वयान्मध्यात्संगमात्सरसस्तटात् ।।\nअश्व स्थानाद्गजस्थानाद्गोस्थानाद्गिरिमस्तकात् ।। ९ ।।\nसर्पस्थानात्सवल्मीकाद्राजस्थानाद्वरालयात् ।।\nगजशृङ्गोद्धृतां चैव वृषशृङ्गोद्धृतां तथा।।1.89.१०।।।\nसर्वबीजोदकस्नातो जातिनक्षत्रपीडने ।।\nमुच्यते किल्बिषाद्राजन्नात्र कार्या विचारणा ।। ११ ।।\nइदमापः प्रवहतः स्नानमन्त्राः प्रकीर्तिताः ।।१२।।)\nस्नातस्तथैवं नृपचन्द्र पश्चात्स्नानं प्रकुर्वीत ग्रहोपदिष्टम् ।।\nपीडाकरस्याथ ततस्तु कार्यं नक्षत्रयागाभिहितं यथावत् ।। १३ ।।\nपूजा ग्रहेन्द्रस्य नरेन्द्रचन्द्र पीडाकरस्याथ ततस्तु कार्या ।।\nतं पूजयेच्चाप्यथ चन्द्रयुक्तं ततः स दोषान्सकलाञ्जहाति । । १४ ।।\nइति श्रीविष्णुधर्मोत्तरे प्रथमखण्डे मा ० सं० नक्षत्रस्नानं नामैकोननवतितमोऽध्यायः ।। ८९ ।।"
  }
]
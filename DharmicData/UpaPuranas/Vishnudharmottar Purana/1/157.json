[
  {
    "text": "।। वज्र उवाच ।।\nद्वादशीषु कथं विष्णुः सोपवासेन पूजितः ।।\nराज्यप्रदः स्याद्धर्मज्ञ तन्मे त्वं ब्रूहि तत्त्वतः ।। १ ।।\nपश्य राज्यस्य माहात्म्यं यत्र धर्मसखावुभौ ।।\nशृणु तस्य च धर्मस्य फलभाग्धार्मिको नृपः ।। २ ।।\nब्रह्मचारी गृहस्थश्च वानप्रस्थोऽथ भिक्षुकः ।।\nराज्ञा संरक्षिताः सर्वे शक्या धर्मं निषेवितुम् ।। ३ ।।\nमानुषेण शरीरेण राजा देववपुर्धरः ।।\nक्षत्त्रियोऽपि सदा पूज्यो ब्राह्मणानां महात्मनाम् ।। ४ ।।\nविना राज्यं हि या लक्ष्मीः परतन्त्रा हि सा मता ।।\nतस्माद्राज्यं प्रशंसन्ति तत्राज्ञा न विहन्यते ।। ९ ।।\nतुल्यधातुशरीराणां तुल्यावयवजीविनाम् ।।\nनरेन्द्राणां नरैर्ब्रह्मन्देववद्भुवि मन्यते ।। ६ ।।\nराज्यदां द्वादशीं तस्माद्वक्तुमर्हति मे भवान् ।।\nयामुपोष्य महद्राज्यं प्राप्नुयात्स तु वै द्विजः ।। ७ ।।\nमार्कण्डेय उवाच ।।\nशृणुष्वावहितो राजन्राज्यदां द्वादशीं शुभाम् ।।\nयामुपोष्य नरो लोके राज्यमाप्नोत्यकण्टकम् ।। ८ ।।\nमार्गशीर्षस्य मासस्य शुक्लपक्षे नराधिप ।।\nदशम्यां प्रयतः कृत्वा स्नानमभ्यङ्गपूर्वकम् ।। ९ ।।\nउपवासस्य संकल्पं श्वोभूतस्य तु कारयेत् ।।\nदेवागारे कुशास्तीर्णामेकवस्त्रोत्तरच्छदाम् ।।1.157.१ ०।।\nअध्यासीत महीं तत्र तां रात्रिं प्रयतो नयेत् ।।\nद्वितीयेऽह्नि ततः कुर्याद्बहिः स्नानमतन्द्रितः ।। ११ ।।\nपूजनं देवदेवस्य सर्वं शुक्लेन कारयेत् ।।\nकर्पूरं चन्दनं देयं मल्लिका श्वेतयूथिका ।।१२।।\nजात्या च शुक्ला राजेन्द्र धूपे कर्पूरमेव च ।।\nघृतेन दीपा दातव्या शुक्लवर्तिसमन्विता । ।। १३ ।।\nघृतौदनं दधि क्षीरं परमान्नं तथैव च ।।\nइक्षुमिक्षुविकारांश्च देवदेवे निवेदयेत् ।। १४ ।।\nकालोद्भवं मूलफलं वर्णं तत्र न चिन्तयेत ।।\nयथालाभेन तद्देयं शुक्लं चेत्स्याद्विशेषतः ।। १५ ।।\nहवनं च ततः कार्यं परमान्नेन पार्थिव ।।\nतद्विष्णोः परं इत्येवं होममन्त्रो विधीयते ।। १६ ।।\nद्वादशाक्षरकं मन्त्रं स्त्रीशूद्रस्य विधीयते ।।\nततोऽग्निहवनं कृत्वा शक्त्या सम्पूज्य च द्विजान् ।। १७ ।।\nसितरंगेन कर्तव्या भूमिशोभा सुरालये ।।\nरात्रौ जागरणं कार्यं गीत नृत्यं च पार्थिव ।। १८ ।।\nकर्मणा चैव देवस्य कर्तव्यं श्रवणं तथा ।।\nद्वादश्यां विधिनाऽनेन भूयः पूज्यो जनार्दनः ।।। ।। १९ ।।\nराजलिङ्गं प्रदातव्यमेकं विप्राय दक्षिणा ।।\nततस्तु पश्चाद्भोक्तव्यं हविष्यं पार्थिवोत्तम ।।1.157.२०।।\nएकादशी यथा मध्ये स्नानयोरन्तरे नृप ।।\nकष्टं मौनं तु कर्तव्यं जप्यं कार्यं तु मानसम् ।। २१ ।।\nद्वादशीष्वेव शुक्लासु सर्वास्वेवाविशेषतः ।।\nविधिस्तवायं निर्दिष्टः कृष्णास्वेव च कारयेत् ।। २२ ।।\nविशेषं ते प्रवक्ष्यामि तन्मे निगदतः शृणु ।।\nरक्तवर्णेन कर्तव्या देवपूजा यथाविधि ।। २३ ।।\nरक्तं च देयं नैवेद्यं पुष्पगन्धानुलेपनम् ।।\nतिलतैलेन दीपाश्च महारञ्जनरञ्जिताः ।। २४ ।।\nदीपेषु वर्तयो देया होमः कार्यस्तथा तिलैः ।।\nभूमिशोभा च कर्तव्या रक्तैर्भूपालवर्णकैः ।। २५ ।।\nअनेन विधिना कृत्वा राजन्संवत्सरं ततः ।।\nकार्तिक्यां समतीतायां कृष्णा या द्वादशी भवेत् ।। २६ ।।\nव्रतावसाने तस्यां तु महावर्तिं तु दापयेत् ।।\nवाससा च समग्रेण तुलया च घृतस्य वै ।। २७ ।।\nब्राह्मणाय प्रदातव्या धेनुः कांस्योपदोहना  ।।\nहेमशृङ्ग्री रौप्यखुरा मुक्तालांगूलभूषिता ।। २८ ।।\nवस्त्रोत्तरीया दातव्या शक्त्या  द्रविणसंयुता ।।\nसंवत्सरेण राजा स्यान्नरः पर्वतगह्वरे ।। २९ ।।\nत्रिभिः संवत्सरैः पूर्णैर्जायते सफलं ततः ।।\nतथा द्वादशभिः पूर्णे राजा भवति पार्थिवः ।। 1.157.३० ।।\nराज्यप्रदा तेऽभिहिता मयैषा सुद्वादशी   पापहरा वरिष्ठा ।।\nउपोष्य यां भूमितले नरेन्द्रो भवत्यजेयश्च रणेऽरिसंघैः ।। ३१ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे राज्यप्रदद्वादशीविधिर्नाम सप्तपञ्चाशदधिकशततमोऽध्यायः ।। १५७ ।।"
  }
]
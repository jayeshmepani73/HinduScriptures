[
  {
    "text": "वज्र उवाच ।।\nजम्बूद्वीपस्य संस्थानं विस्तरेण महामुने । ।।\nत्वत्तोहं श्रोतुमिच्छामि यत्र जातोऽसि भार्गव ४१ ।।\n।। मार्कण्डेय उवाच ।।\nअवगाढावुभयतस्समुद्रौ पूर्वपश्चिमौ ।।\nजम्बूद्वीपे महाराज षडिमे कुलपर्वताः ।। २ ।।\nहिमवान्हेमकूटश्च निषधो नील एव च ।।\nमेरुश्च शृंगवांश्चैव सर्वे रत्नाकराः शुभाः ।। ३ ।।\nमध्ये तु मण्डलः शैलो नीलस्य निषधस्य च ।।\nसौवर्णः कथ्यते मेरुः प्रमाणं तस्य मे शृणु ।। ४ ।।\nचतुराशीतिसाहस्राः कथिताश्चोच्छ्रयेण च ।।\nअधस्तात्षोडशैवोक्तः षोडशैव तु विस्तृतः ।। ५ ।।\nविस्तारो द्विगुणश्चास्य भूलग्नो मण्डलः स्मृतः ।।\nवृन्दपुष्पनिभश्चोर्द्ध्वं द्वात्रिंशच्चैव विस्तृतः ।। ६ ।।\nविस्तारो द्विगुणश्चास्य तत्राधिकविधिः स्मृतः ।।\nमेरुस्तु नवतिः प्रोक्तः सहस्रः पूर्वतो गिरिः ।। ७ ।।\nयोजनानां सहस्रं तु माल्यवान् नाम नामतः ।।\nआनीलं निषधं यावत्पश्चिमेन तु तावता ।। ८ ।।\nतावत्प्रमाणो निर्दिष्टः पूर्वतो गन्धमादनः ।।\nमेरोस्तूत्तरतः श्वेतः पूर्वतोऽनन्त उच्यते ।। ९ ।।\nदक्षिणे च तथा पीतः कृष्णः पश्चिमतः स्मृतः ।।\nअन्तरेण स्मृतो विप्रः पूर्वतः क्षत्रियः स्मृतः ।। 1.7.१० ।।\nदक्षिणेन तथा वैश्यः शूद्रः पश्चिमतः स्मृतः ।।\nतस्मादुदीची विप्राणां प्राची स्यात्क्षत्त्रजन्मनाम् ।। ११ ।।\nदक्षिणा वैश्यजातीनां शूद्राणां पश्चिमा स्मृता ।।\nप्राच्यां महेन्द्रस्य पुरी मेरुपृष्ठेऽमरावती ।। १२ ।।\nवह्नेः प्रदक्षिणेनोक्ता पुरी नाम्ना सभावती ।।\nयमस्य दक्षिणेनोक्ता नाम्ना संयमनी पुरी ।। १३ ।।\nप्रोक्ता वै नैर्ऋती भागे पुरी पश्चिमदक्षिणे ।।\nपश्चिमेन तथा रम्या सुमुखा वरुणस्य च ।। १४ ।।।\nअनन्तरं शिवा नाम पुरी वायोः प्रकीर्तिता ।।\nउत्तरेण पुरी रम्या सोमस्योक्ता विभावरी ।। १५ ।।\nअनन्तरं शिवस्योक्ता नगरी शङ्करी शिवा ।।।\nमेरुपृष्ठे यथा देवाः संश्रितास्तु यथादिशम् ।। १६ ।।\nविज्ञेयास्ते तु दिक्पालास्तस्यांतस्यां तथा दिशि ।।\nदेवः स्वां नगरी नित्यं मानसोत्तरमूर्धनि  ।। १७ ।।\nमेरुन्तु पश्यति विभुस्तत्स्थो मेरुगतां पुरीम् ।।\nउदक्शृङ्गवतोऽर्धे तु याम्येन कुरुसंज्ञितम् ।। १८ ।।\nवर्षन्तु कथितं दिव्यं सर्वोपद्रववर्जितम् ।।\nशृङ्गवच्छ्वेतयोर्मध्ये वर्षं ज्ञेयं हिरण्यभम् ।। १९ ।।\nरम्यन्तु वर्षं विज्ञेयं मध्यतः श्वेतनीलयोः ।।\nमध्ये निषधनीलाभ्यां पश्चार्धे गन्धमादनः ।। 1.7.२० ।।\nकेतुमालः स्मृतो वर्षस्त्वतीव सुमनोहरः ।।\nमध्ये निषधनीलाभ्यां पूर्वे माल्यवतो गिरेः ।। २१।।\nवर्षो रुद्रमुखो नाम नित्यं मुदित मानवः ।।\nमेरोश्चतुर्दिशं नाम्ना वर्षो राजन्निलावृतः ।। २२ ।।\nतस्यापि भेदाश्चत्वारो नामतस्तान्निबोध मे ।।\nभद्राश्वो जम्बुमालश्च केतुमान्कुरवस्तथा ।। २३ ।।\nजम्बूवृक्षस्तु विख्यातो जम्बुमाले तु यादव! ।।\nयोजनानां सहस्रं तु तत्पूर्वं तस्य कीर्तितम् ।। २४ ।।\nतत्फलेभ्यः प्रभवति रम्या जांबूनदी शुभा ।।\nमेरोः प्रदक्षिणं कृत्वा स्वमूले सा च नश्यति ।। २५ ।।\nवृक्षराजेन तेनेदं जम्बूद्वीपं प्रचक्षते ।।\nइलावृतस्तु प्रभया मेरो नित्यं प्रकाशते ।। २६ ।।\nन तत्र भ्राजते सूर्यो न चन्द्रो न च तारकाः ।।\nमेरोः शरावसंस्थत्वान्नित्यमेव तिरोहितः ।। २७ ।।\nहेमकूटादुत्तरतो हरिवर्षं प्रचक्षते ।।\nहेमकूटाद्दक्षिणतस्तथा किंपुरुषं स्मृतम् ।। २८ ।।\nहिमाचलाद्दक्षिणतो वर्षं यादव भारतम् ।।\nकर्मभूमिर्महीपाल यत्र वर्तामहे वयम्   ।। २९ ।।\nभारतेऽस्मिन्युगावस्था केशवेन विनिर्मिता ।।\nवर्षे द्वे चाथ संस्थाने विज्ञेये दक्षिणोत्तरे ।। 1.7.३० ।।\nवर्षत्रयं तु विज्ञेयं चतुरस्रं तु मध्यमम् ।।\nदीर्घं तथैव विज्ञेयं वर्षाणां च चतुष्टयम् ।। ३१ ।।\nवर्षाणां नवसाहस्रो विष्कम्भः कथितो नृप ।।\nयोजनानां प्रमाणेन कथितस्तत्त्वदर्शिभिः ।। ३२ ।।\nविष्कम्भः पर्वतानां तु सहस्रद्वितयं स्मृतम् ।।\nमेरोर्योजनसाहस्रो विष्कम्भः कथितस्तथा ।। ३३ ।।\nयोजनानां तु नियुतं जम्बूद्वीपः प्रकीर्तितः ।।\nयाम्योत्तरेण तस्येदं प्रमाणं ते मयेरितम् ।। ३४ ।।\nपूर्वापरेण तस्यापि प्रमाणं शृणु पार्थिव ।।\nयोजनानां सहस्राणि द्वात्रिंशच्च शतानि च ।। ३५ ।।\nभद्राश्वकेतुमालौ द्वौ प्रत्येकं पार्थिवोत्तम  ।।\nयोजनानां सहस्रेण शतसाहस्रकानि च ।। ३६ ।।\nनवमेरुस्तथा प्रोक्तो गन्धमादनमानतः ।।\nमेरोर्नवसहस्राणि माल्यवांश्च निगद्यते ।। ३७ ।।\nमेरोर्योजनसाहस्रो विष्कम्भः कथितस्तथा ।।\nएवमप्येष नियुतं जम्बूद्वीपः प्रकीर्तितः ।। ३८ ।।\nहिमाचले यक्षवरा निविष्टा दैत्यप्रधानाः खलु हेमकूटे ।।\nगन्धर्वमुख्या निषधे च शैले नागा निविष्टाश्च तथैव नीले ।। ३९ ।।\nश्वेते पितॄणां च गतिर्निविष्टा सिद्धास्तथा शृङ्गवतश्च पृष्ठे ।।\nसेन्द्रास्तथा देवगणाश्च मेरौ क्रीडाविहारेण सदा वसन्ति ।। 1.7.४० ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे जम्बूद्वीपवर्णनो नाम सप्तमोध्यायः ।। ७ ।। ।।"
  }
]
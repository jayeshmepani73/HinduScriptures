[
  {
    "text": "।। मार्कण्डेय उवाच ।।\nजनयामास राजेन्द्र दनुर्दानवपुङ्गवान् ।।\nविप्रचित्तिमुखान्वीरान्दैत्यपक्षमुपाश्रितान् ।। १ ।।\nकालं च जनयामास कालकेयान्सुदारुणान् ।।\nदैत्यपक्षाश्रितान्क्रूरान्विरुद्धान्देवतागणे ।। २ ।।\nदनायुषायाः पुत्रस्तु वृत्रो नाम महासुरः ।।\nविरुद्धस्तु सदा देवैर्दैत्यपक्षमुपाश्रितः ।। ३ ।।\nसिंहिका जनयामास सैंहिकेयान्महासुरान् ।।\nराहुसाल्वमुखान्वीरान्बहूनमिततेजसः ।। ४ ।।\nगन्धर्वाप्सरसो दिव्या मुनयस्तान्निवोध मे ।।\nचित्रसेनोग्रसेनौ च ऊर्णायुरनघस्तथा ।। ५ ।।\nधृतराष्ट्रश्च गोपश्च सूर्यवर्चास्तथैव च ।।\nयुगपस्तृणपः पार्ष्णिरर्धश्चित्ररथस्तथा ।। ६ ।।\nकलिः शालिशिराश्चैव पर्जन्यो नारदस्तथा ।।\nतेषां चैव यवीयस्यो दिव्याश्चाप्सरसः शुभाः ।। ७ ।।\nअनूचानानवद्या च प्रियमुख्या गणेश्वरी ।।\nमिश्रकेशी तथा चापि पर्णाशा पुञ्जिकस्थला ।। ८ ।।\nमरीचिः शुचिका चैव विद्युत्पर्णी तिलोत्तमा ।।\nआट्टिका लक्ष्मणा क्षेमा देवी रम्भा मनोरमा ।। ९ ।।\nआसिता च सुबाहुश्च सुव्रता सुवपुस्तथा ।।\nपुण्डरीका सुगन्धा च सुदारा सुरसा तथा ।। 1.128.१० ।।\nहेमा शरद्वती चैव प्रसूता कमला च या ।।\nसुमुखी हंसमार्गा च सौरीयाप्सरसः स्मृताः ।। ११ ।।\nकद्रूश्च जनयामास नागास्तीव्रपराक्रमान् ।।\nयेषां शेषः प्रधानस्तु विष्णुर्नागवपुर्धरः ।। १२ ।।\nयेनेयं धार्यते भूमिः सशैलवनकानना ।।\nआहेयी वासुदेवस्य पूर्वं मृर्तिर्मयेरिता ।। १३ ।।\nअनन्त इति विख्याता महाकल्पविनाशिनी ।।\nमहाकल्पे महासत्त्वे स्वयं भवति  सदा ।। १४ ।।\nतस्यांशेन समुत्पन्नः शेषो हि धरणीधरः ।।\nतस्यानुजांस्ते नागेन्द्रान्प्राधान्येन वदाम्यहम् ।। १५ ।।\nवासुकिस्तक्षकश्चैव ऐलापत्रो धनञ्जयः ।।\nऐरावतो महापद्मः कम्बलाश्वतरावुभौ ।। १६ ।।\nशङ्खपद्मौ महापद्मो धृतराष्ट्रबलाहकौ ।।\nनीलाश्वः पुष्पदन्तश्च सुमुखो दुर्मुखस्तथा ।। १७ ।।\nनहुषः कररोमा च कुरुश्च कुलिकस्तथा ।।\nक्रोधश्च जनयामास दश कन्या नराधिप ।। १८ ।।\nपुलहाय च ता दत्ताः कश्यपेन महात्मना ।।\nमृगा च मृगमन्दा च हरिभद्रा मनोहरा ।। १९ ।।\nभूता च कशिपा दंष्ट्रा सरसा सुरसा तथा ।।\nइरा चैव तृणं सर्वं जनयामास भामिनी ।। 1.128.२० ।।\nपञ्चप्रकारं धर्मज्ञ तं मे निगदतः शृणु ।।\nवृक्षगुल्मलता वल्यस्त्वक्सारतृणजातयः ।। २१ ।।\nअन्तःसंज्ञा भवन्येता घोरेण तमसा वृताः ।।\nएतेषामभिमानिन्यो देवता यदुनन्दन ।। २२ ।।\nजनयामास धर्मज्ञ इरा दाक्षायणी शुभा ।।\nप्राधा प्रसूताप्सरसस्तासां नामानि मे शृणु ।। २३ ।।\nअनवद्या अनूका च सूनूका करुणप्रिया ।।\nमनूना सुभगा चैव सहजन्या च मेनका ।। २४ ।।\nघृतस्थूला घृताची च विषूची पूर्वचित्यपि ।।\nप्रम्लोचीत्यप्सराश्चैव निम्लोचन्ती तथैव च ।। २५ ।।\nअनेनैव प्रसंगेन तथान्यासां महीपते ।।\nजन्म तेऽप्सरसां वक्ष्ये तन्मे निगदतः शृणु ।। २६ ।।\nसुन्दोपसुन्दनाशाय निर्मिता विश्वकर्मणा ।।\nतिलंतिलं समादाय सर्वरत्नैस्तिलोत्तमा ।।२७।।\nयस्याः प्रदक्षिणाज्जातश्चतुर्वक्त्रः पिनाकभृत् ।।\nसहस्रनयनः श्रीमान्वज्री शक्रश्च पाकहा ।। २८ ।।\nशेषैर्देवगणैर्दृष्ट्वा भ्रमद्वक्त्रैः प्रदक्षिणैः ।।\nकृते कर्मणि सा प्राप्ता सूर्यलोकं वराङ्गना ।। २९ ।।\nएकस्थं रूपसौन्दर्यं द्रष्टुमिच्छन्पितामहः ।।\nअहल्यां नाम कृतवांस्त्रैलोक्यस्यैकसुन्दरीम् ।। 1.128.३० ।।\nगौतमाय च तां प्रादाद्ब्रह्मा शुभचतुर्मुखः ।।\nयस्याः कृते गौतमेन शक्रो निर्वृषणः कृतः ।।३१।।\nनारायणोरुसंभूता तथा चैवोर्वशी शुभा ।।\nसंत्यक्तमानसा वव्रे भर्तारं बुधजं नृपम् ।। ३२ ।। ।\nपुरूरवसनामानं रूपेणाप्रतिमं भुवि ।।\nतेनैव सार्धमद्यापि दिवं प्राप्ता च तिष्ठति ।। ३३ ।।\nआहूत्य इति विख्याता तथैवाप्सरसः शुभा ।।\nब्रह्मणा मनसा सृष्टा देवरामा मनोरमाः ।। ३४ ।।\nमनोः सुताः शौचवत्यो विद्युज्जालरुचः स्मृताः ।।\nभीरवश्च सुता मृत्योर्भूमिजाता भुवः स्मृताः ।। ३५ ।।\nअमृताख्याश्च सम्भूतास्तथैवामृतमन्थने ।।\nवह्निजाता सुदा नाम सोमाद्भेकुरयास्तथा ।। ३६ ।।\nआयुर्वत्यस्तथा प्रोक्ताः सूर्यरश्मिसमुद्भवाः ।।\nयज्ञोत्पन्नास्तथा नाम ऋक्सामभ्यस्तथेष्टयः ।। ३७ ।।\nवायूत्पन्ना सुदा नाम देवरामाः प्रकीर्तिताः ।।\nइत्येते बहुसाहस्रा विज्ञेयाप्सरसां गणाः ।। ३८ ।।\nदेवतानामृषीणां च पत्न्यस्ता मातरश्च वै ।।\nसुगन्धाश्चाप्यनिष्यन्दा सर्वा ह्यप्सरसः शुभाः ।।३९ ।।\nतासामाप्यायते स्पर्शादानन्दं चाश्नुते महत् ।।\nविनता जनयामास रुद्रान्वै सोमपीथिनः ।। 1.128.४० ।।\nअङ्गारकं तथा सूर्यं निर्ऋतिं च खगं तथा ।।\nअजैकपादाहिर्बुध्न्यधूमकेतु ध्वजास्तथा ।। ४१ ।।\nहवनं नृश्वरं स्वभ्यं कपालमथ किङ्किणीम् ।।\nएकादशैते कथितास्तव रुद्रा महाबलाः ।। ४२ ।।\nयेषां च जनयामास द्वौ पुत्रौ यक्षराक्षसौ ।।\nययोः सन्तानसंभूता राजन्वै यक्षराक्षसाः ।। ४३ ।।\nइमं च वंशं नियमेन यः पठेन्महात्मनां ब्राह्मणदेवसन्निधौ ।।\nअपत्यलाभं स लभेत् पुष्कलां श्रियं तथा प्रेत्य च शोभनां गतिम् ।। ४४ ।।"
  }
]
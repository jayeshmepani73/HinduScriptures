[
  {
    "text": "॥ शङ्कर उवाच ॥\nभोगानामर्जनं कार्यं ततो राम स्वकर्मणा ॥\nस्थिराणामस्थिराणां च यथावद्भृगुनन्दन ॥ १ ॥\nआसनाद्यास्तु ये भोगाः कालेनाप्यविनाशिनः ॥\nस्थिरास्ते राम निर्दिष्टा परिशिष्टास्तथा चराः ॥ २ ॥\nपुष्पं पत्रं फलं मूलं तथा हरितकं शुभम् ॥\nउदकं चार्चनीयं स्यात्तस्मिन्नहनि भार्गव् ॥ ३ ॥\nउपादानाय निष्क्रान्ते कुटुम्बिन्यथ सत्वरम् ॥\nकुटुम्बिनी सुप्रयाता धौतोपस्करभाजना ।।४।।\nसाध्यानां राम बीजानां पशोश्च सुकृतस्य च ।।\nशाकानां व्यञ्जनानां च स्वर्जितानां गतेऽहनि ।।५।।\nशक्तिं कुर्यात्सदा तस्य वह्निनोपदमेन च ।।\nदेशे शुचौ सुप्रयाता सुसहायगुणान्विता ।। ६ ।।\nसर्वं प्रक्षालितं कार्यं केशकीटादिवर्जितम् ।।\nभूमावनुपलिप्तायां स्थाप्यं राम न किञ्चन ।।७।।\nसर्वं साध्यमथान्नाद्यं गन्धवर्णरसान्वितम् ।।\nनित्यं परिपचेद्राम नास्वाद्यं केनचित् क्वचित् ।।८।।\nउपादानमथादाय प्रविश्य च गृही गृहम् ।।\nशुचौ प्रक्षालितं सर्वं चोपादानमुपन्यसेत् ।। ९ ।।\nसुप्रक्षाल्य तथा भागं पवित्रेण समुत्क्षिपेत् ।।\nएवं कृत्वा ह्युपादानं स्नायात्तु विधिना ततः ।। 1.62.१० ।।\nधौतवासा सुप्रयतः स्वाचान्तः सुसमाहितः ।।\nप्रविश्य देवतावेश्म प्राग्वद्भृगुकुलोद्वह ।। ११ ।।\nनमस्कारादिकं सर्वं प्रयुञ्जीत समाहितः ।।\nउपादानानुसंधानं त्वादानं चाप्यनन्तरम् ।। १२ ।।\nइज्याकालस्य धर्मज्ञ कुर्यात्प्रयतमानसः ।।१३।।\nआसन्नभोगः प्रयनान्तरात्मा कुर्यादथेज्यां रणचण्डवेग ।।\nक्रोधं नियम्यात्महिते निविष्टस्तद्भावभावोपहितश्च नित्यम् ।। १४ ।।\nइति श्रीविष्णुधर्मोत्तरे प्रथमखण्डे मा०सं० शङ्करगीतासूपादानकरणो नाम द्विषष्टितमोऽध्याय ।।६२।।"
  }
]
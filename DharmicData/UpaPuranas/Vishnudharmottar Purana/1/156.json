[
  {
    "text": "।। पुरूरवा उवाच ।।\nभगवन्सर्वधर्मज्ञ पितामह महाद्युते ।।\nगुरुत्वं मे व्रते तस्मिन्कर्तुमर्हसि मानद ।। १ ।।\nव्रतावसाने च तथा सामग्र्यं द्विजपुङ्गव ।।\nएवं शक्योस्म्यरण्येस्मिन्कर्तुं ब्रह्मन्महद्व्रतम् ।। २ ।।\nअत्रिरुवाच ।। तव प्रसादं भगवान्सर्वात्मा मधुसूदनः ।।\nकुरुतेऽहं करिष्यामि गुरुत्वमपराजितः ।। ३ ।।\nव्रतावसाने च तथा सामग्र्यं द्विजपुङ्गवैः ।।\nकामास्सन्निहिताश्चान्यैर्देशेऽस्मिन्नृप सर्वदा ।। ४ ।।\nमार्कण्डेय उवाच ।।\nएवमुक्त्वा स धर्मात्मा सप्तमे च दिने तदा ।।\nज्येष्ठायां सप्तमीयोगे ग्राहयामास तं व्रतम् ।। ५ ।।\nपादर्क्षात्तु प्रभृत्येवमृक्षेऋक्षे नराधिपः ।।\nकारयामास देवस्य कथिताङ्गादिपूजनम् ।। ६ ।।\nस्नानं नक्षत्रनिर्दिष्टं नक्षत्रस्य च पूजनम् ।।\nनक्षत्रदैवतस्यापि सोमस्य वरुणस्य च ।। ७ ।।\nपूजनं च तथा विष्णोर्देवदेवस्य चक्रिणः ।।\nहोमं तथैव सर्वेषां यथावन्मनुजेश्वर ।। ८ ।।\nमाघशुक्लमघां प्राप्य द्वादशीं च तथा तिथिम् ।।\nअत्रिर्व्रतावसाने तमागतो ब्राह्मणैः सह ।। ९ ।।\nव्रतावसाने संपूज्य केथवाङ्गार्चिसोमजान ।।\nराज्यं निवेदयामास सोऽत्रेः सकलमेव हि ।। 1.156.१० ।।\nप्रतिगृह्य च तद्राज्यं तस्माद्वै मन्त्रविन्नृप ।।\nभूयः प्रादात्स तस्यैव वचनञ्चेदमब्रवीत् ।। ११ ।।\nन मे राज्येन कर्तव्यं किञ्चिदेवास्ति पार्थिव ।।\nन धनेन न कामेन याजिता ध्रुवयाज्ञियाः ।। १२ ।।\nसमत्वं राजशार्दूल स्वस्ति गच्छ गृहान्प्रति ।।\nएवमुक्त्वा ययावत्रिरन्तर्धानमथेश्वरः ।। १३ ।।\nसर्वैर्द्विजगणैः सार्धं तदा गत्वा स पार्थिवः ।।\nदेवपुष्कारणीतोये स्नातमात्रो बभूव ह ।। १४ ।।\nतप्तजाम्बूनदाकारो नीलकुञ्चितमूर्धजः ।।\nपृथुवक्षा महाबाहुस्तनुकुक्षिर्महाकटिः ।। १५ ।।\nगन्धर्वराजप्रतिमः सर्वसत्त्ववशङ्करः ।।\nरूपं तु तादृशं तस्य दृष्ट्वा गन्धर्वसत्तमाः ।। १६ ।।\nतथैवाप्सरसो मुख्या दिष्ट्या दिष्ट्येति तेऽबुवन् ।।\nसभाज्य पार्थिवं तेन पूजिताः प्रययुः सुखम् ।। १७ ।।\nनीत्वा संवत्सरं तत्र पूर्णे संवत्सरं नृपः ।।\nदेवतांश्चाप्यथामन्त्र्य पूजयित्वा यथाविधि ।। १८ ।।\nतथा पुष्करिणीं पुण्यां गुहां पद्मसरस्तथा ।।\nआश्रमं शैलमुख्यं च तथैव च वनस्पतिम् ।। १९ ।।\nगन्धर्वाप्सरसश्चैव प्रययौ स्वपुरं ततः ।।\nउच्चसङ्गमसम्प्राप्ता दृष्टो वैषयिकैस्ततः ।। 1.156.२० ।।\nस्तुतो देवप्रसादाच्च भक्त्या तैश्चाभिनन्दितः ।।\nसत्त्वरैश्च तथा कैश्चिदमात्यानां निवेदितः ।। २१ ।।\nअमात्याश्चागतं श्रुत्वा लब्धकामं नराधिपम् ।।\nनिर्ययुर्नगरात्तस्माच्चतुरङ्गबलान्विताः ।।२२।।\nराज्ञः प्रतिग्रहार्थं ते गणमुख्यपुरःसराः ।।\nतैः समेत्य स राजर्षिर्यथावन्मनुजेश्वर ।।२३।।\nकल्पितेन गजेन्द्रेण पताकाध्वजशोभिना ।।\nप्रविवेश पुरं हृष्टः शाकलं नाम नामतः ।। २४ ।।\nराज्ञः प्रवेशे तत्पौरैः सितचन्दनवारिणा ।।\nबहुवर्णैस्तथा पुष्पैयथास्थाने विभूषितम् ।। २५।।\nचन्दनागुरुसाराणां धूपनैः सुरभीकृतम् ।।\nमहोच्छ्रितपताकाढ्यं माल्यदामपरिष्कृतम्।। २६ ।।\nमाल्यमोदकहस्तैश्च पौरजानपदैर्युतम् ।।\nअतीव जनसंबाधमतीव सुमनोहरम् ।। २७ ।।\nप्रासादवरसंस्थाश्च गवाक्षकगतास्तथा ।।\nवेदिकास्थाश्च पश्यन्ति स्त्रियस्तं मन्मथार्दिताः ।। २८ ।।\nस मुष्णन्योषितां चित्तं दृशश्च मनुजाधिपः ।।\nलाजाचन्दनचूर्णैश्च कीर्यमाणः समन्ततः ।। २९ ।।\nपुष्पैश्च स्त्रीकरोन्मुक्तैः पूर्यमाणो नराधिपः ।।\nअभिगम्य च तत्रासौ देवतायतनांस्ततः ।। 1.156.३० ।।\nप्रविवेश गृहं श्रीमच्छारदाभ्रचयोपमम् ।।\nतत्राभिगमनं कृत्वा देवतानां यथाविधि ।। ३१ ।।\nसंपूज्य ब्राह्मणान्भक्त्या विविधैर्धनसञ्चयैः ।।\nसभास्थं सान्त्वयामास पौरजानपदं जनम् ।। ३२ ।।\nआश्वास्य प्रेषयामास गृहान्योधजनं तथा ।।\nजनानुरागसंयुक्तस्ततः प्रभृति पार्थिवः ।। ३३ ।।\nराजशास्त्रोपदेशेन पालयामास मेदिनीम् ।।\nरेमे च सह रामाभिर्गन्धर्वप्रतिमो युवा ।। ३४ ।।\nस तु कालेन महता राजा पञ्चत्वमागतः ।।\nउवास सुचिरं कालं पूज्यमानः सुरोत्तमैः ।। ३५ ।।\nमन्वन्तरे ह्यतीते तु चाक्षुषस्य महात्मनः ।।\nवैवस्वतेऽथ सम्प्राप्ते बुधपुत्रत्वमागतः ।। ३६ ।।\nतत्र तस्य तु यद्रूपं सौभाग्यादेव विश्रुतम् ।।\nसशरीरस्य च तथा स्वर्लोके गमनं नृप ।। ३७ ।।\nस्वर्गतोऽपि स राजर्षिः क्षीणे वैवस्वतेऽन्तरे ।।\nप्रविश्यातिपुरं विष्णोश्चन्द्रमण्डलमध्यगम् ।। ३८ ।।\nएतत्ते सर्वमाख्यातं कर्मणा येन पार्थिवः ।।\nअवाप तादृशं रूपं सौभाग्यमपि चोत्तमम् ।। ३९ ।।\nपूजयन्ति हरिं देवं सात्त्विकास्तु निराशिषः ।।\nराजसाः कामकामाश्च क्रूरकामाश्च तामसाः ।। 1.156.४० ।।\nहरिं सम्पूज्य मनसा राजसेन पुरूरवाः ।।\nसप्तद्वीपसमुद्रायां पृथिव्यामेकराड् बभौ ।। ४१ ।।\nस्वर्गं सुदुर्लभं प्राप्य स्थानं प्राप्स्यति शाश्वतम् ।।\nनास्ति विष्णुसमो नाथो नास्ति विष्णुसमा गतिः ।। ४२ ।।\nनास्ति विष्णुसमं त्राणं नरस्यार्तस्य भेषजम् ।।\nसत्कृतं पूजनं येन कृतं देवस्य चक्रिणः ।। ४३ ।।\nआरात्रिकं कृतं तेन संप्राप्तं परमं पदम् ।।\nयेन संकीर्तितं राजन्हरिरित्यक्षरद्वयम् ।। ४४ ।।\nबद्धः परिकरस्तेन मोक्षाय गगनं प्रति ।।\nएतत्ते बुधपुत्रस्य त्रिषु जन्मसु पार्थिव  ।।\nचरितं सकलं प्रोक्तं येन सम्पूजितो हरिः ।। ४५ ।।\nधन्यं यशस्यं रिपुनाशनं च सौभाग्यदं पुष्टिविवर्धनं च ।।\nश्रोतव्यमेतन्नियतं च सद्भिराख्यानमूर्जस्करमृद्धिकामैः ।। ४६ ।।"
  }
]
[
  {
    "text": "।। मार्कण्डेय उवाच ।।\nराहौ दिवमसंप्राप्ते साल्वे राज्ञि सभां गते ।।\nरामेण प्रेषितो दूतः संप्राप्तस्त्वकृतव्रणः ।। १ ।।\nस प्रविष्टः सभां रम्यां साल्वराज्ञा च पूजितः ।।\nपाद्यार्घ्याचमनीयाद्यैर्निषण्णो वाक्यमब्रवीत् ।। २ ।।\nअकृतव्रण उवाच ।।\nदूतोऽहं प्रेषितः साल्व रामेणाऽक्लिष्टकर्म्मणा।।\nश्रुत्वा रामस्य वचनं ततः कुरु यथेप्सितम् ।।३।।\nआह त्वां भार्गवो रामस्त्र्यम्बकेण विसर्जितः।।\nत्वया युद्धाय दैत्येन्द्र संग्रामे क्रियतां क्षणम्।।४।।\nविवास्य वासवं स्वर्गाद्देवाञ्जित्वा सदाऽऽहवे।।\nअनयस्याऽस्य घोरस्य फलं प्राप्नुहि दुर्मते ।।५।।\nनाहं प्रमत्ते विश्वस्ते प्रहरामि कदाचन।।\nतेन ते प्रेषितो दूतस्तस्माद्युद्धे स्थिरो भव ।।६।।\nमार्कण्डेय उवाच ।।\nएवमुक्तस्तदा साल्वो ब्राह्मणं वाक्यमब्रवीत् ।।\nनाऽहं रामकृते ब्रह्मन्सन्नह्यामि कदाचन ।। ७ ।।\nकिन्तु सैन्येन सर्वेण सन्नद्धेन वरूथिना ।।\nमहादेवं विजेष्यामि येन रामो विसर्जितः ।। ८ ।।\nसन्नद्धसैन्यसहितं महादेवजयैषिणम् ।।\nयदि मां योत्स्यते रामो हन्तास्मि तमहं मृधे ।। ९।।\nस त्वं गच्छ यथाकामं रामाय विनिवेदय ।।\nएतद्वचनमादाय साल्वस्य स महात्मनः ।। 1.45.१० ।।\nजगाम रामं धर्मज्ञं साल्ववाक्यनिवेदितः ।।\nगत्वा शशंस रामाय सैंहिकेयविचेष्टितम् ।। ११ ।।\nतेन वाक्येन रामोऽपि रोषाद्दैत्यपुरं ययौ ।।\nरामदूते गते तस्मिन् दैत्यान्साल्वः प्रचोदयत् ।। १२ ।।\nसन्नह्यध्वं विजेष्यामः सगणं भगसूदनम् ।।\nततस्ते दानवाः सर्वे साल्ववाक्यप्रचोदिताः ।। १३ ।।\nसन्नद्धा स्वगृहेभ्यस्तु राजद्वारमुपागताः।।\nकुञ्जराणां निनादेन शङ्खभेरीरवेण च।।१४।।\nराजद्वारे महाञ्छब्दस्तुमुलः समपद्यत।।\nहुत्वा हुताशनं स्नातः साल्व संपूज्य च द्विजान् ।। १५ ।।\nआरुरोह गजं मत्तं शैलाग्रं सविता यथा ।। १६ ।।\nविनिर्गतं दैत्यपतिं समीक्ष्य दैत्येश्वराः कालसमानदर्पाः ।।\nऊचुस्तदा तं समरेष्वजेयम जयस्व शम्भुं युधि संप्रगृह्य ।।१७।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे श्रभार्गवरामयुद्धे साल्वनिर्याणं नाम पञ्चचत्वारिंशत्तमोऽध्यायः ।। ४५ ।।"
  }
]
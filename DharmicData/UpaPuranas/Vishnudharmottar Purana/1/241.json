[
  {
    "text": "1.241\n।। नाडायन उवाच ।।\nवर्तमाने तदा ग्रीष्मे विकसन्मल्लिकाकुले ।।\nनिवृत्तपान्थसंचारे संतप्तसिकतोत्करे।।१।।\nप्रफुल्लदाडिमाक्रान्ते ज्वलिताभवनान्तरे।।\nचारुचम्पकपुप्पाढ्यवनराजिविराजिते।।२।।\nपाटलापुष्पसंलीनद्विरेफगणमण्डिते।।\nसंतप्तमहिषीक्रोडलुठत्पङ्कजभूषणे ।। ३।।\nपार्वतोत्तुङ्गमातङ्गविलोडितजलाशये ।।\nस्वादुगावच सलिले नीहारावृतपर्वते ।।४ ।।\nकर्पूरचन्दनार्द्रांग्यो मृणालवलयाः प्रियाः ।।\nरमयन्ति प्रियान्यत्र वनमालाकृतस्रजः ।।५।।\nसेव्याश्चन्द्रांशवो यत्र कामिनां कामवर्धनाः ।।\nरमणीयप्रदोषाश्च सुतरां यत्र रात्रयः ।। ६ ।।\nरात्र्यन्ते शीतलान्वातान्कुसुमाशयगन्धिनः ।।\nसमाघ्रायाभिजायन्ते कामिनस्तु रिरंसवः ।। ७ ।।\nरात्रयः शीघ्रगामिन्यो दिवसा मन्दगामिनः ।।\nमिथुनोपगमाद्भानोः संप्रतप्ता भृशं कराः ।। ८ ।।\nविलीनहिमतोयौघ फेनपुञ्जसमाकुलाः ।।\nअत्यर्थशीताः सरितस्तथा हैमेन पर्वताः ।। ९ ।।\nतथा बहुलनिर्याससुरभीकृतचन्दनैः ।।\nवर्धयन्ति तथा कामं कामिनीनां तु कामुकाः ।। 1.241.१० ।।\nरत्यन्तरसमुत्पन्नमायासश्रमजं जलम् ।।\nकर्पूररजसा यत्र नाशयन्ति स्म कामिनः ।। ११ ।।\nयस्मिन्निदाघे सफलाम्रवृक्षे विभूषणाढ्यो नृप वत्सरस्य ।।\nदिदृक्षवस्तं रघुवृन्द मुख्यं तदा प्रयाता पुनयस्त्वयोध्याम् ।। १२ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शैलूषं प्रति नाडायनवाक्येष्वयोध्या दर्शने ग्रीष्मवर्णनं नामैकचत्वारिंशदुत्तरद्विशततमोऽध्यायः ।। २४१ ।।\n1.242\nनाडायन उवाच ।।\nततः सभागतं रामं द्वाःस्थो वचनमब्रवीत् ।।\nद्वारि तिष्ठन्ति मुनयो यमुनातीरवासिनः ।।१।।\nभार्गवं तु पुरस्कृत्य च्यवनं दीप्ततेजसम् ।।\nमहानुभावा वरदास्तपसा दग्धकिल्बिषाः ।। २ ।।\nद्वाःस्थात्तु वचनं श्रुत्वा तदा रामः पुरोधसा ।।\nसहितस्त्वरया द्रष्टुं तापसाँस्तान्विनिर्गतः ।। ३ ।।\nसोऽभिगम्य महातेजा ऋषिसङ्घांस्तपस्विनः ।।\nअभिवाद्य प्रणम्यैतान्पुरस्कृत्य तदा गृहम् ।। ४ ।।\nप्रावेशयत्ततस्तेषां पाद्यार्घ्याचमनादिकम् ।।\nआसनं मधुपर्कं च तथा राज्यं न्यवेदयत् ।। ५ ।।\nप्रतिगृह्य तु ते सर्वे राज्यं तस्मै पुनर्ददुः ।।\nतद्वच्च तीर्थतोयानि फलानि विविधानि च ।। ६ ।।\nप्रतिगृह्य च रामस्तान्पृष्ट्वा कुशलमव्यमम् ।।\nपप्रच्छ तान्महाभागस्ततस्त्वागमनक्रियाम् ।। ७ ।।\nरामस्य वचनं श्रुत्वा च्यवनो वाक्यमब्रवीत् ।।\nराक्षसो लवणो नाम राजन्मधुवने वसन्।।८।।\nलोकांस्तापयते सर्वांस्तस्य यत्नं वधे कुरु ।।\nदशप्राणिसहस्राणि चाहारस्तस्य नैत्यिकः ।। ९ ।।\nवधार्थं भरतं तस्य शत्रुघ्नं सहलक्ष्मणम् ।।\nसमा दिश महाभाग लोकाः सन्तु निरामयाः ।। 1.242.१० ।।\nतथा मधुवने स्फीते देशं राम निवेशय ।।\nनगरीञ्च यथा पुण्यां लोकानां हितकाम्यया ।।११ ।।\nत्वया स भाज्यो रक्ष्याश्च मुनिसंघा महामते ।।\nएवमुक्तस्तदा रामश्चिन्तयामास धर्मवित् ।। १२ ।।\nलक्ष्मणेन महत्कर्म कृतं निवसता वने ।।\nराज्यं पालयता कर्म भरतेन महत्कृतम् ।। १३ ।।\nशत्रुघ्नं प्रेरयाम्यद्य लवणस्य वधेप्सया ।।\nइत्येवं चिन्तयित्वा तु रामः शत्रुघ्नमब्रवीत् ।। १४ ।।\nमुनींश्चैतान्पुरस्कत्य गच्छ शत्रुघ्न मा चिरम् ।।\nघातयस्व दुराचारं लवणं पापकारिणम् ।। १५ ।।\nघातयित्वा च लवणं जनांस्तत्र निवेशय ।।\nनगरी च तथा तत्र त्वया कार्या मनोरमा ।। १६ ।।\nतस्यां वस महाभाग पालयँस्त्वं वसुन्धराम् ।।\nतत्राहमभिषेक्ष्यामि राज्ये त्वामृषिभिः सह ।। १७ ।।\nएतावदुक्त्वा रामस्तद्वाक्यं ऋषिगणान्वितम्।।\nअभिषेकेन दिव्येन योजयामास तं तदा ।। १८ ।।\nउवाच च महातेजा भ्रातरं दीप्ततेजसम् ।।\nइमान्यश्वसहस्राणि चत्वारि भवतोऽनघ ।। १९।।\nरथानां द्वे सहस्रे च द्विपोत्तमशतं तथा ।।\nअयुतं च पदातीनां सुवर्णस्य च सञ्चयम् ।। 1.242.२० ।।\nअन्तरापणवीथ्यश्च नानापण्योपशोभिताः ।।\nआदाय गच्छ शत्रुघ्न पर्याप्तबलवाहनः ।। २१ ।।\nबलं च सुभृतं वीर तुष्टपुष्टमनुद्धतम् ।।\nवशं च सान्त्वदानाभ्यां कुरुष्व रघुनन्दन ।। २२ ।।\nन ह्यर्थास्तत्र तिष्ठन्ति न मित्राणि न बान्धवाः ।।\nसुप्रीतो भृत्यवर्गस्तु यत्र तिष्ठति राघव ।। २३ ।।\nस त्वं दुष्टजनाकीर्णां संस्थाप्य महतीं चमूम् ।।\nएक एव धनुष्पाणिर्योधयेथा मधोः सुतम् ।। २४।।\nयथा च त्वां न जानाति गच्छ तं युद्धकाङ्क्षिणम् ।।\nलवणः स मधोः पुत्रस्तथा निःशङ्कनो व्रज ।। २५ ।।\nआख्यातो न च तस्यास्ति कश्चिन्मृत्युभयान्वितः ।।\nदर्शनं योऽभिगच्छेत हन्यते लवणेन सः ।। २६ ।।\nमाहेश्वरेण शूलेन वियुक्तं मृगयागतम् ।।\nद्वारमावृत्य लवणं युध्यस्व रघुनन्दन ।। २७ ।।\nमाहेश्वरममोघं तु शूलं च परिवर्जितम् ।।\nगृहाणेमं शरं वत्स सर्वायुधविनाशनम् ।। २८ ।।\nअनेन लवणं युद्धे घातयिष्यस्यसंशयम् ।।\nगच्छ त्वं ग्रीष्मशेषेण लवणस्य जिघांसया ।। २९ ।।\nकाले तथा प्रावृषि संप्रवृते विवृद्धतोयासु सरिद्वरासु ।।\nमद्दत्तबाणेन निशाचरस्य व्यसुं क्षिप्तौ पातय तस्य देहम् ।। 1.242.३० ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शैलूषं प्रति नाडायनवाक्येषु लवणवधे शत्रुघ्नं प्रति रामानुशासनं नाम द्विचत्वारिंशदुत्तर द्विशततमोऽध्यायः ।। २४२ ।।\n1.243\nराम उवाच ।।\nसंप्राप्य प्रावृषं वत्स भीमतोयदनिःस्वनाम् ।।\nनिषिद्धपान्थसंचारां विद्युत्क्षुभिततोयदाम् ।। १ ।।\nमेघैस्तोयभरानम्रैः स्थगितार्कनिशाकराम् ।।\nप्रवर्षणजलाघातविकासितसरोरुहाम् ।। २ ।।\nयस्यां घनवरत्रासात्पीनोत्कम्पिपयोधराः ।।\nकुर्वन्त्यालिङ्गनं कान्ताः कान्तानां मनसः प्रियम्।।३।।\nभूमिर्नवतृणच्छन्ना शक्रगोपाद्यभूषिता।।\nभीमौघनादविस्तीर्णा फेनवत्यश्च निम्नगाः ।।४।।\nसतोयतोयदाक्रांतं स्निग्धनीलं नभस्तलम् ।।\nबलाकाः शोभयन्ति स्म शारदं तारका इव ।। ५ ।।\nघना घनागमारूढा धृतवासवकार्मुकाः ।।\nतोयौघबाणधाराभिः प्रववर्षुर्महीतलम् ।। ६ ।।\nधाराकदम्बबकुलकुटजार्जुनशोभिताः ।।\nपक्वजम्ब्वाम्रशालिन्यो वनराज्यो मनोहराः ।। ७ ।।\nनिदाघतापसंतप्ता नवतोयसमुक्षिता ।।\nमही विसृजते यस्यां गन्धमाल्यगुणं स्वकम् ।। ८ ।।\nगर्जमानेषु मेघेषु मृदङ्गध्वनिसन्निभम् ।।\nअस्यां मयूरा नृत्यंति विकसत्सत्कलापिनः ।। ९ ।।\nसमीरणेन मृदुना नुन्नाः खे च पयोधराः ।।\nमहिष्यश्च विसर्पन्ति पयःपूर्णपयोधराः।।1.243.१०।।\nप्रत्यूषे संचरन्तीनां महिषीणां तदा समम् ।।\nघण्टानिनादो मधुरः श्रूयते तृणगह्वरे।।११।।\nस्थलयः कृष्णसारङ्गक्षेत्रैरनिमिषैरिव ।।\nयस्यां पश्यन्ति शत्रुघ्न जलपूर्णमहीतलम् ।। ।१२ ।।\nमेघपातेन हद्येन पृषतोत्करशालिना ।।\nकामिन्यः कामिनां सार्धं त्याजिता रघुनन्दन ।। १३ ।।\nअपारगम्याः सरितो राजानो गतविग्रहाः ।।\nबलाहकगणच्छत्रा द्यौस्तथैव सविग्रहा ।। १४ ।।\nन निर्वृतसुखोद्वाहकाम्याकाम्यक्रिया मही ।।\nप्रहृष्टपौरानुगतैः संवत्सरपुरोहितैः ।। १५ ।।\nव्यग्रा भवन्ति राजनः शक्रयष्टिप्रवेशने ।।\nशैलैर्नवतृणच्छन्नैस्तथा नीलाभ्रशेखरैः ।। १६ ।।\nकान्तिमद्भिर्विशेषेण विराजति वसुन्धरा ।।\nतां प्रावृषं प्राप्य नदत्पयोदप्रनर्तिताशेषशिखण्डिवृन्दाम् ।।\nद्वारं समाश्रित्य मधोस्तनूजं धनुर्धरस्त्वं जहि राजपुत्र ।।१७।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शैलूषं प्रति नाडायनवाक्ये प्रावृड्वर्णनं नाम त्रिचत्वारिंशदुत्तरद्विशततमोऽध्यायः ।। २४३ ।।\n1.244\nराम उवाच ।।\nहत्वा प्रावृषि तं पापं यमुनातीरगोचरः ।।\nनय त्वं शारदं कालं यावत्सुप्तो जनार्दनः ।। १ ।।\nरमणीयतरा यत्र नद्यः प्रकटसैकताः ।।\nसुस्वादुशीतसलिला स्सारसैरुपशोभिताः ।। २ ।।\nबालार्कसदृशैः पद्मैः पद्मिन्यो यत्र भूषिताः ।।\nसरसां विमलं यत्र तोयं मधुरशीतलम् ।।३।।\nवरस्त्रीनयनाकारचारुपत्र विभूषणैः ।।\nपश्यंतीवोत्पलैर्व्योम उत्पलिन्यः सुनिर्मलम् ।। ४ ।।\nनभःसरसि विस्तीर्णे तारानुगुणचित्रिते ।।\nशोभते च निशीथेषु हंसवद्विचरञ्शशी ।। ५ ।।\nआदधानो महच्चापं संदधानश्च दृश्यते ।।\nयावत्संपूर इत्येव बाणैर्भूमितलं शरत् ।।६।।\nजातीकुसुमहृद्यासु बन्धुजीवोज्ज्वलासु च।।\nमनः प्रसादमायाति हृद्यासु वनराजिषु ।। ७ ।।\nपक्वसस्या वसुमती परां धारयति श्रियम् ।।\nकलविङ्काः प्रहृष्टाश्च पक्वकेदारपङ्क्तिषु ।। ८ ।।\nनिम्नगा काथवसनाश्चक्रवाकयुगस्तनाः ।।\nसारसारावहासिन्यः सुतरां रतिवर्द्धनाः ।। ९ ।।\nहंसैः संघट्टनोपेतकह्लाररजसोत्करैः ।।\nसरांसि दुर्विभाव्यानि कुशलैरपि मानवैः ।। 1.244.१० ।।\nपाण्डुराभ्रकृतन्यासाः सर्व एव शिलोच्चयाः ।।\nश्रियं विडम्बयंतीव तुषाराद्रेः समुज्ज्वलाम् ।। ११ ।।\nशरत्प्रभूतोत्पलचारुपद्मां विपक्वकेदारविभूषितोर्वीम्।।\nनीत्वा ततः प्राप्य हिमस्य कालं कार्यस्त्वया पत्तनसन्निवेशः।।१२।।\nइति श्रीविष्णुधर्मोत्तरे प्रथम खण्डे मार्कण्डेयवज्रसंवादे शैलूषं प्रति नाडायनवाक्येषु शत्रुघ्नं प्रति रामानुशासने शरद्वर्णनंनाम चतुश्चत्वारिंशदुत्तरद्विशततमोऽध्यायः ।।२४४।।\n1.245\n।। राम उवाच ।।\nप्रबुद्धे पुण्डरीकाक्षे हेमन्ते वैष्णवे ऋतौ ।।\nकार्यः पुरनिवेशस्ते तथा जनपदस्य वा ।। १।।\nपक्वनारङ्गसुभगे नीहारावृतनिम्नगे ।।\nप्रलूनधान्यकेदारे गततुन्दशिलीमुखे ।। २ ।।\nकृतसंग्रहणे काले प्रवृत्तनृपविग्रहे ।।\nविपङ्कवसुधे रम्ये स्वादुशीतजलाशये ।। ३ ।।\nविशाला यत्र यामिन्यः सुतरां सुरतक्षमाः ।।\nभृशं मनोहरा यूनां पीडितालिङ्गनक्षमाः ।। ४ ।।\nयत्र शीतापदेशेन मानिनीभिरपि स्वयम् ।।\nक्रियते त्यक्तमानाभिः प्रियकण्ठग्रहोत्सवः ।। ५ ।।\nसुखोष्णोदकगान्धर्वरम्यप्रस्रवणोदके ।।\nप्ररूढपवनोद्भूते काले नीलधरातले ।। ६ ।।\nवासोद्गमनसंरुद्धदुर्विभाव्यनदीतटे ।।\nसारसारावविज्ञेये काले कामिजनप्रिये ।। ७ ।।\nयत्रेक्षुपीडयन्त्राणां यष्ट्यः पुरुषचोदिताः ।।\nभाग्यानीव मनुष्याणामुन्नमन्ति नमन्ति च ।। ८ ।।\nकृताग्रायणपूजाश्च हुतहव्या द्विजातयः ।।\nयत्र प्रवेशहृष्टाश्च तथा यत्र च कर्षकाः ।। ९ ।।\nगृहेषु च सुखोष्णेषु गवां निःश्वास मारुतैः ।।\nस्वाध्यायघोषो विप्राणां नृणां यत्र सुखावहः ।। 1.245.१० ।।\nसिताभिः पच्यमानाभिः क्रियमाणैस्तथा गुडैः ।।\nरम्यः सुशीतलः कालः प्राणिप्रियहुताशनः ।। ११ ।।\nविचरन्ति नरा यत्र गुरुप्रावरणाम्बराः ।।\nकुंकुमेनानुलिप्ताङ्गा धनिनः प्रियदर्शिनः ।। १२ ।।\nअश्वायामक्षमे काले यत्र यूनां विशेषतः ।।\nमृगया दयिता वत्स मन्दरश्मौ दिवाकरे ।। १३ ।।\nरोहिताशनपुष्टानां साधुनारङ्गवासितम् ।।\nमहिषीणां तु मथितं गन्धवर्णरसान्वितम् ।। १४ ।।\nइक्षवश्च विदार्यश्च तथैव मूलकानि च ।।\nरसवन्ति विशेषेण यत्र पिष्टकृतानि च ।। १८ ।।\nप्रवृत्तमेखलाबन्धविवाहादिक्रिये जने ।।\nप्रबुद्धे पुण्डरीकाक्षे प्रवृत्ते यज्ञसंस्तरे ।। १६ ।।\nकाले प्रहृष्टाश्वकरीन्द्रमुख्ये कार्या त्वया राघव वास्तुपूजा ।।\nआरम्भणीयं नगरस्य कर्म शिवाय सर्वस्य जनस्य वत्स ।।१७ ।। ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शैलूषं प्रति नाडायनवाक्येषु शत्रुघ्नं प्रति रामसमुपदेशे हेमन्तवर्णनं नाम पञ्चचत्वारिंशदुत्तरद्विशततमोऽध्यायः ।। २४५ ।।"
  }
]
[
  {
    "text": "।। राम उवाच ।।\nउपवासासमर्थानां किं स्यादेकमुपोषितम् ।।\nमहाफलं महादेव तत्समाचक्ष्व पृच्छतः ।।१।।\n।। शङ्कर उवाच ।।\nया राम श्रवणोपेता द्वादशी महती च सा ।।\nतस्यामुपोषितः स्नातः पूजयित्वा जनार्दनम् ।। २ ।।\nप्राप्नोत्ययत्नाद्धर्मज्ञ द्वादशद्वादशीफलम् ।।\nदध्योदनयुतं तस्यां जलपूर्णं घटं द्विजे ।। ३ ।।\nवस्त्रसंवेष्टितं दत्त्वा छत्रोपानहमेव च ।।\nन दुर्गतिमवाप्नोति गतिमन्याञ्च विन्दति ।। ४ ।।\nअक्षय्यं स्थानमाप्नोति नाऽत्र कार्या विचारणा ।।\nश्रवणद्वादशीयोगे बुधवारो भवेद्यदि ।। ५ ।।\nअत्यन्तं महती नाम द्वादशी सा प्रकीर्तिता ।।\nस्नानं जप्यं तथा दानं होमं श्राद्धं सुरार्चनम् ।। ६ ।।\nसर्वमक्षय्यमाप्नोति तस्य भृगुकुलोद्वह ।।\nतस्मिन्दिने तथा स्नातो यत्र क्वचन संगमे ।। ७ ।।\nस क्रतुस्नानजं पुण्यं फलमाप्नोत्यसंशयम् ।।\nश्रवणे संगमाः सर्वे फलपुष्टिप्रदाः सदा ।। ८ ।।\nविशेषाद्द्वादशीयुक्ते बुधयुक्ते विशेषतः ।।\nयथैव द्वादशी प्रोक्ता बुधश्रवणसंयुता ।। ९ ।।\nतृतीया च तथा ज्ञेया सर्वकामसमन्विता ।।\nयथा तृतीया धर्मज्ञ तथा पञ्चदशी शुभा ।। 1.60.१० ।।\nत्र्यहःस्पृशेऽपि दिवसे चोपवासे महाफलः ।।\nकेशवाभ्यर्चने राम दानजप्यादिकेषु च ।। ११ ।।\nराम उवाच ।।\nत्र्यहःस्पृग्दिवसः कीदृक्कदा भवति वा प्रभो ।।\nतस्य मे संशयं ब्रूहि देवदेव वृषध्वज ।। १२ ।।\nशंकर उवाच ।।\nदिवा विनिर्गता यत्र व्यतीता स्यात्तिथिर्द्विज ।।\nरात्रि शेषे तथावेश्य भविष्या स्पृशती तिथिः ।। १३ ।।\nतिथित्रितयसंस्पर्शादहोरात्रे भृगूत्तम ।।\nत्र्यहस्पृक्स विनिर्दिष्टः पुण्यः परमपावन ।। १४ ।।\nतत्रोपोष्य शिरःस्नातैः कर्त्तव्यं देवतार्चनम् ।।\nजपं होमं तथा दानं कामयद्भिर्महत्फलम् ।। १५ ।।\nकर्मणां परिशेषाणामकर्म्मण्यं हि तद्दिनम् ।।\nभोज्यं त्रिमधुरं राम ब्राह्मणाँस्तत्र भोजयेत् ।। १६।।\nमहत्पूर्णा भवत्येका पौर्णमासी द्विजोत्तम ।।\nप्रतिसंवत्सरं तस्यां सोपवासो जनार्दनम् ।।।३७।।\nयः पूजयति धर्मज्ञ तेन संवत्सरं हरि ।।\nपूजितः पौर्णमासीषु भवतीति ह निश्चयः ।। १८ ।।\nतस्यां दानं स्वल्पमपि महद्भवति भार्गव ।।\nदानं जप्यं ततो होमो यश्चान्यत्सुकृतं भवेत् ।। ३९ ।।\nराम उवाच ।।\nसंवत्सरे पौर्णमासी महत्पूर्वा वृषध्वज ।।\nकथं ज्ञेया जगन्नाथ तन्ममाचक्ष्व पृच्छतः ।। 1.60.२० ।।\nशंकर उवाच ।।\nयस्यां पूर्णेंदुना योगं यायाज्जीवो महाबलः ।।\nपौर्णमासी तु सा ज्ञेया महत्पूर्वा द्विजोत्तम ।। २१ ।।\nआदित्यग्रहणे राम ग्रहणे वा निशाभृतः ।।\nउपवासादवाप्नोति सर्वकिल्विषनाशनम् ।। २२ ।।\nस्नानं दानं तथा जप्यं चा क्षय्यं परिकीर्त्तितम् ।।\nश्राद्धञ्च भार्गवश्रेष्ठ वह्निसंपूजनं तथा ।। २३ ।।\nराम उवाच ।।\nनक्षत्रं देवदेवेश तिथिञ्चात्र विनिर्गताम् ।।\nदृष्ट्वा यथावत्कर्तव्यं तिथिं शङ्कर जानता ।। २४ ।।\nशङ्कर उवाच ।।\nसा तिथिस्तदहोरात्रं यस्यामेवोदितो रविः ।।\nतया कर्माणि कुर्वीत ह्रासवृद्धिर्न कारणम् ।।२५।।\nशुक्लपक्षे तिथिर्ज्ञेया यस्यामभ्युदितो रविः ।।\nउपोषितव्यं नक्षत्रं येनास्तं याति भास्करः ।। २६ ।।\nयश्च वा युज्यते राम निशीथे शशिना सह ।।२७।।\nइति श्रीविष्णुधर्मोत्तरे प्रथमखण्डेमार्कण्डेयवज्रसंवादे शङ्करगीतासूपवासविधिर्न्नाम षष्टितमोऽध्यायः।।६०।।"
  }
]
[
  {
    "text": "।।वज्र उवाच ।।\nभारतस्यास्य वर्षस्य भेदेऽस्मिन्नवमे प्रभो ।।\nकिमर्थं सागरः खातः स कृतः सगरैस्तथा।।१।।\nमार्कण्डेय उवाच ।।\nभारतस्यास्य वर्षस्य भेदेऽस्मिन्नवमे नृप! ।।\nनवमे च दिशां भागे पूर्वस्यां दिशि यादव ।।२ ।।\nकोशलो नाम विषयः प्रभूतधनधान्यवान् ।।\nस्फीतग्रामगुणाढ्योऽस्ति नित्यं मुदित मानवः ।। ३ ।।\nपयस्विन्यः पयस्विन्यो यत्र सस्यधरा धरा ।।\nमनोऽभिरामा रामाश्च पुरुषाः पौरुषाग्रगाः ।। ४ ।।\nविदग्धजनभूयिष्ठा सर्वपुण्य समाकुला ।।\nनगरैर्न विशिष्यन्ते यत्र ग्रामा मनोहराः ।। ५ ।।\nगवां प्रवेशे सायाह्ने यत्र ग्रामेषु भास्करः ।।\nधूलिपुञ्जपरिक्षिप्तः वनसानुविराजितः ।। ६ ।।\nपश्चिमे प्रथमे चैव यत्र यामे विराजितः ।।\nरात्रौ ब्रह्मध्वनिस्तत्र तिष्ठतीव नभस्तलम् ।। ७ ।।\nफलावनतशाखाढ्याश्छायाद्रुमसमा कुलाः ।।\nप्रपाकूपतडागाढ्या पन्थानो यत्र यादव  ।। ८ ।।\nव्याधितस्करदुर्भिक्षपरराष्ट्रभयानि च ।।\nजना यत्र न जानन्ति नाकालमरणं तथा ।। ९ ।।\nयूपचिह्ना मही यत्र देववेश्मावतंसिका ।।\nयत्रोत्पलसमाकीर्णवरवापीविभूषिता ।। 1.12.१० ।।\nउद्यानेषु सदा यत्र वेणुगान्धर्वनिःस्वनम् ।।\nशिलीमुखरवैर्मिश्रं यात्यसंबाधतां गुणैः ।। ११ ।।\nयस्मिन्न कश्चिच्च्यवते स्वधर्माद्दीनो जनो यत्र न चास्ति कश्चित् ।।\nन नेत्रहीनो विकलेन्द्रियो वा वसुन्धरा यत्र यथार्थनामा ।। १२ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे कोसलवर्णनो नाम द्वादशोऽध्यायः ।। १२ ।।"
  }
]
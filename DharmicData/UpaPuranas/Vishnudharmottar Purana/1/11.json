[
  {
    "text": "वज्र उवाच ।।\nहिमवत्पादसम्भूताः पुण्या ब्रह्मन्विशेषतः ।।\nप्राधान्येन समाचक्ष्व नद्यः पापभयापहाः ।।१।।\nमार्कण्डेय उवाच ।।\nकौशेयवर्णसलिला कुशेशयविमिश्रिता ।।\nकौशिकस्य प्रिया नित्यं कौशिकी निम्नगोत्तमा ।। २ ।।\nनिमज्जत्पापसंघौघनिर्मलीकरणे शुभा ।।\nनिश्चरा निम्नगा श्रेष्ठा नित्यं मुनिजनप्रिया ।।३।।\nगजेन्द्रभिन्नकूला तु गङ्गातुल्या च पुण्यतः ।।\nगन्धर्वगणगीता च गण्डकी गोकुलाकुला ।। ४ ।।\nलोकानां पावनायालं लोकनाथेन निर्मिता ।।\nलोकदृष्टिमनोहारी लोहित्यश्च महानदः ।।५।।\nदिवः सेव्या सदा विप्रैर्दिवि देवगणैर्यथा।।\nदृषद्वती समाकीर्णा दर्शनीयोदका तथा ।। ६ ।।\nबहुदा बहुसत्त्वाऽथ मेना च प्रलयक्षमा ।।\nअनवच्छिन्नवाहा तु लिखितस्य च बाहुदा ।।७।।\nधर्मप्रदा सेवकानां धूतपापा महानदी।।\nगोमती गोकुलाकीर्णा गजेन्द्रगणगाहिता ।। ८ ।।\nगन्धर्वगीतगंभीरा गणयक्षगणैर्युता ।।\nकुहूकदम्बकादम्बकेकारवविनादिता ।। ९ ।।\nकुमुदोत्पल कह्लारकुसुमैराकुलोदका ।।\nदेवदेवस्य या देवी दयिता शङ्करस्य च ।। 1.11.१० ।।\nदेविका सा पुरा राजन्देवलोकगतिप्रदा ।।\nविस्तारितमहाकूला विषमद्वीप वीजिता ।। ११ ।।\nविष्णुलोकप्रदा देवी वितस्ताघविनाशिनी ।।\nचन्द्रभागा च चन्द्रांशुचारुशीतजलाविला ।। १२ ।।\nचन्द्रलोकप्रदा स्नाने चामरत्वप्रदायिनी ।।\nसरोजाकुलतीर्था च सरयूः सरितां वरा ।।१३ ।।\nसततं सेविता सद्भिः सोमलोकमभीप्सुभिः ।।\nइन्द्रेभसेविततटा इन्द्रलोक प्रदायिनी ।। १४ ।।\nइन्दीवराकुलजला तथा देवी इरावती ।।\nविशिष्टपाशविच्छेदे विपाशा कुशला तथा ।। १५ ।।\nतथैव सर्वपापानां विपाककारिणी नृणाम् ।।\nवशिष्ठविद्रुता देवी शतद्रुर्द्रुतगामिनी ।। १६ ।।\nरौद्राणामपि सत्त्वानां रुद्रलोकप्रदा शिवा ।।\nकृष्णेन कृष्णतोया च बाल्ये पीतपयोधरा ।। १७ ।।\nयमस्वसा च यमुना याम्यदुःखविनाशिनी ।।\nसप्तप्रकारा च नदी तथा देवी सरस्वती ।।१८ ।।\nतस्याः सप्तसु भागेषु नामानि शृणु मे नृप  ।।\nसुप्रभा कातराक्षी च विशाला मानसह्रदा ।। १९ ।।\nसरस्वत्योघनादा च सुवेणुर्विमलोदका ।।\nपुष्करे नैमिषे चैव गयायां कोशलेषु च ।। 1.11.२० ।।\nकुरुक्षेत्रे क्रमाज्ज्ञेया गङ्गाद्वारे हिमाचले ।।\nनद्यस्तथैता हिमवत्प्रसूताः प्रधानभूताः कथिता नृवीर! ।।\nउक्ताश्च नद्यश्च सहस्रशोऽन्याः सर्वाः पवित्रा ऋषिवर्यजुष्टाः ।। २१ ।।\nवर्षस्य तस्यापि तथान्तरेऽस्मिन्सप्तप्रकारा च त्रिमार्गगापि ।।\nद्वीपं प्रविष्टा भरतस्य राजन् भगीरथाराधितपद्मजोक्ता ।। २२ ।।\nइति श्रीविष्णुधर्म्मोत्तरे प्रथमखण्डे मार्कण्डेवज्रसंवादे हिमवन्नदीवर्णनं नामैकादशोऽध्यायः ।। ११ ।।"
  }
]
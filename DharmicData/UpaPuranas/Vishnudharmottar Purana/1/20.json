[
  {
    "text": "वज्र उवाच ।।\nभागीरथीत्वं गङ्गात्वं देवनद्या मया श्रुतम् ।।\nकिर्मर्थं जाह्नवी लोके कथ्यते सागरङ्गमा ।। १ ।।\nमार्कण्डेय उवाच ।।\nपञ्चालाख्योऽस्ति विषयो मध्यदेशे महीपते ।\nस्वधर्मकर्मनिरतैर्युतो वर्णाश्रमैः सदा ।। २ ।।\nमहोदयं पुरं तत्र कुशस्तम्भेन निर्मितम् ।।\nसर्वरत्नसमाकीर्णं कान्यकुब्जेति विश्रुतम् ।। ३ ।।\nतस्मिन्बभूव भूपालो जह्नुः परमधार्मिकः ।।\nयस्य कीर्तिमतः कीर्तिर्ब्रह्माण्डं व्याप्य तिष्ठति ।। ४ ।।\nस कदाचिन्महीपालो हयमेधमुपाहरत् ।।\nदीक्षितस्य नरेन्द्रस्य यज्ञवाटं तु निम्रगा ।। ५ ।।\nप्लावयामास वेगेन जलौघैर्यदुसत्तम् ।। १।।\nप्लाविते यज्ञवाटे तु राजा गङ्गां तदाब्रवीत् ।। ६।।\nअस्य गङ्गैऽवलेपस्य सद्यः फलमवाप्नुहि ।।\nपिबामि सकलं तोयं तव सागरवल्लभे ।। ७ ।।\nएवमुक्त्वा पपौ राजा सर्वं भागीरथीजलम् ।।\nतपसा महता राजंस्तथा योगबलेन च ।। ८ ।।\nदृष्ट्वैव गङ्गां निस्तोयां दीनैर्मुनिजनैस्ततः ।।\nप्रसादितस्तु गङ्गार्थे तत्याज श्रवणेन ताम् ।। ९ ।।\nदुहितृत्वे च जग्राह राजा भागीरथीं तदा ।।\nतेन सा कथिता लोके जाह्नवी यदुनन्दन ।। 1.20.१० ।।\nअतीव दर्पितो राजा गङ्गायाः स यदा नृप ।।\nयशोऽर्थं प्लावयामास यज्ञवाटं तदानघ ।।११।।\nएवं त्रिलोके नृप जह्नुकन्या प्रोक्ता बुधैर्विष्णुपदी पवित्रा ।।\nहिमाचलस्याद्रिपतेस्तनूजा समुद्रपत्नी वरदा विशोका ।। १२ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे जह्नुकन्योपाख्यानं नाम विंशतितमोऽध्यायः ।। २० ।।"
  }
]
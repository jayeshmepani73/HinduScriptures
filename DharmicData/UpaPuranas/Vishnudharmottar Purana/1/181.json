[
  {
    "text": "1.181\n।। शाम्बरायण्युवाच ।।\nचाक्षुषस्य मनोः पुत्रान्षष्ठस्य शृणु वासव ।।\nऊरुः पूरुः शतद्युम्नः तपस्वी सत्यवान्धृतिः ।। १ ।।\nअग्निष्टुदतिरात्रश्च सुद्युम्नश्च तथानघ ।।\nहविष्मानुन्नतः श्रीमान्सुधामा विजयस्तथा ।। २ ।।\nअभिमानः सहिष्णुश्च मधुश्रीर्ऋषयः स्मृताः ।।\nआढ्याः प्रसूता भाव्याश्च लेखाश्च पृथुकास्तथा ।। ३ ।।\nअष्टकाश्च गणाः पञ्च तदा प्रोक्ता दिवौकसाम् ।।\nतेषां मनोजवो नाम बभूवेन्द्रः प्रतापवान् ।। ४ ।।\nआसंस्तस्यासुरा घोरास्तदा दायादबान्धवाः ।।\nयेषां बभूव नृपतिर्महामालो बलाधिकः ।। ५ ।।\nस कदाचिद्वनं यातो मृगयां पापनिश्चयः ।।\nतत्र चन्द्रांशुसंकाशं ददर्शाश्वं मनोहरम् ।। ६ ।।\nतमारुरोह दुर्बुद्धिर्मृगाघातचिकीर्षया ।।\nतमारूढं समादाय तदा वेगात्तुरङ्गमः ।। ७ ।।\nगत्वा पारे समुद्रस्य चिक्षेपोपरि दुर्मतिम् ।।\nक्षिप्तमात्रः स दुर्बुद्धिः पवनेनापवाहितः ।। ८ ।।\nअनासादिततोयश्च पवनेन स तृह्यते ।।\nअद्यापि सुमहातेजा लोकालोकस्य बाह्यतः ।। ९ ।।\nअमृत्युवरदानेन स तु पापः स्वयम्भुवः ।।\nवायुमार्गं समाश्रित्य न तु प्राणैर्वियुज्यते ।। 1.181.१० ।।\nएवं स घोरो वरदानदर्पादमृत्युरस्तीति कृतापराधः ।।\nदेवद्विजानां हयरूपधारी चिक्षेप विष्णुः पवनप्रवाहे ।। ११ ।।\nइति श्रीविष्णुधर्मोत्तरे प्रथमखण्डे मार्कण्डेयवज्र संवादे पष्ठचाक्षुषमन्वन्तरवर्णनन्नामैकाशीत्यधिकशततमोऽध्यायः ।। १८१ ।।\n1.182\n।। शाम्बरायण्युवाच ।।\nअथान्यस्य भविष्यस्य मनोवैर्वस्वतस्य च ।।\nसप्तमस्य प्रवक्ष्यामि तव पुत्रान्यशस्विनः।।१।।\nइक्ष्वाकुरथ नाभागो विष्णुः शर्यातिरेव च ।।\nअवृध्यतुस्तथा प्रांशुर्महात्मा दिष्ट एव च ।। २ ।।\nकरूषश्च पृथुध्रश्च सुद्युम्नश्च मनोः सुताः ।।\nअत्रिर्वसिष्ठो भगवाञ्जमदग्निश्च कश्यपः ।। ३ ।।\nगौतमश्च भरद्वाजो विश्वामित्रोऽथ सप्तमः ।।\nदेवा ह्येकोनपञ्चाशन्मरुतः परिकीर्तिताः ।। ४ ।।\nद्वावश्विनौ विनिर्दिष्टौ विश्वेदेवास्तथा दश ।।\nदशैवाङ्गिरसो देवा ह्येवं देवगणा नव ।। ५ ।।\nयेषां शक्रस्तु मोजंबी  नाम्ना शत्रुक्षयङ्करः ।।\nघोरास्तथापि ये त्वासन्दैत्या दायादबान्धवाः ।। ६ ।।\nतेषां बभूव नृपतिर्हिरण्याक्षो महाबलः ।।\nनृवराहेण वपुषा तं जघान हरिः पुरा ।।७।।\nदैत्येश्वरं तं सुरसंघभीमं महाबलं पर्वतमात्रकायम् ।।\nजघान चक्रेण हरिः प्रसह्य रूपं समास्थाय वराहशीर्षम् ।।८।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे सप्तमवैवस्वतमन्वन्तरवर्णनन्नाम द्व्यशीत्यधिकशततमोऽध्यायः ।। ।।१८२ ।।\n1.183\nशक्र उवाच ।।\nअस्मिन्कल्पे महाभागे भविष्या मनवस्तु ये ।।\nतेषां पुत्रान्नृषीन्देवाञ्छक्र दायादबान्धवान् ।। १ ।।\nतस्य घातं तथा कृष्णात्सर्वमेतत्प्रकीर्तय ।।\nसर्वज्ञकल्पा भवती दिव्यज्ञाना मता मम ।। २ ।।\nशाम्बरायण्युवाच ।।\nअष्टमस्य भविष्यस्य सावर्णस्य मनोः सुतान् ।।\nकथयिष्यामि ते शक्र महाबलपराक्रमान् ।। ३ ।।\nविजयश्चावरीवांश्च निर्दोहस्सत्यवाक्कृतिः ।।\nचरिष्णुश्चाप्यधृष्णुश्च वाचः समतिरेव च ।। ४ ।।\nसावर्णस्य मनोः पुत्रानृषींश्चैव निबोध मे ।।\nअश्वत्थामा कृपो व्यासो गालवो दीप्तिमानथ ।। ५ ।।\nऋष्यशृङ्गस्तथा राम ऋषयः परिकीर्तिताः ।।\nसुतपा अमृताभाश्च आत्रेयाश्च गणास्त्रयः ।। ६ ।।\nसर्वे विंशतिभिर्देवगणैर्युक्ता महात्मनाम् ।।\nयेषामिन्द्रो भविष्यस्तु बलिर्दानवसत्तमः ।। ७।।\nत्वत्कृते देवदेवेन बद्धो यस्त्रिदशेश्वरः ।।\nदायादा बान्धवास्तस्य न भविष्यन्ति वासव ।। ८ ।।\nशक्रत्वं तेन कर्तव्यं मन्वन्तरमकण्टकम् ।।\nदेवदेवकरन्यस्तं दानमेत न्महासुरः ।। ९ ।।\nत्रैलोक्यराजा भवति सावर्णस्यान्तरे मनोः ।। ।।\nतस्मिन्मन्वन्तरे प्राप्ते हिमशैलालयो बली ।। 1.183.१० ।।\nभविष्यति दुराचारो नानोलो नाम राक्षसः ।।\nब्रह्मलब्धवरो रौद्रस्त्रैलोक्योत्सादने रतः ।। ११ ।।\nतं वधिष्यति धर्मात्मा विष्णुर्गरुडवाहनः ।।\nचक्रेण शतधारेण जगतां हितकाम्यया ।। १२ ।।\nदंष्ट्राकरालं विकटोग्रवेषं नीलाञ्जनाभं भयदं त्रिलोके ।।\nचक्रेण देवः प्रविदार्य कर्ता लोकं समग्रं भयविप्रयुक्तम् ।। १३ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शक्रशाम्बरायणीसंवादेऽष्टमसावर्णिमन्वन्तरवर्णनन्नाम त्र्यशीत्यधिकशततमोऽध्यायः ।। १८३ ।।\n1.184\nशांबरायण्युवाच ।।\nब्रह्मपुत्रस्य तु मनोर्नवमस्य सुताञ्छृणु ।।\nधृतिकेतुर्दीप्तिकेतुः पञ्चहस्तो निराकृतिः ।। १ ।।\nपृथुश्रवा बृहद्द्युम्न  ऋचीको बृहतां गणः ।।\nब्रह्मपुत्रस्य ते पुत्रा ऋषयश्च निबोध मे ।। २ ।।\nमेधातिथिर्द्युतिश्चैव सवनो वसुरेव च ।।\nज्योतिष्मान्हव्यसत्यौ च ऋषयः परिकीर्तिताः ।। ३ ।।\nपारा मरीचिगर्भाश्च स्वधर्माणश्च ते त्रयः ।।\nगणा द्वादशकाः प्रोक्ता येषामिन्द्रो भविष्यति ।। ४ ।।\nविभुर्नाम महातेजाः सर्वदेवेश्वरो वली ।।\nदायादा बान्धवास्तस्य ये भविष्यन्ति धार्मिकाः ।। ५ ।।\nकालकक्ष इति ख्यातास्तेषां राजा भविष्यति ।।\nतस्मिन्मन्वन्तरे राजा वसुनाभो भविष्यति।।६।।\nपुत्रस्तु भावता तस्य वासुदेवो महीपतिः ।।\nचक्रवर्ती महातेजाः पद्मनाभ इति श्रुतः ।। ७ ।।\nदेवासुरे तु संग्रामे कालकाक्षं रणोत्कटम् ।।\nनरवध्यं महातेजाः पद्मनाभो वधिष्यति।। ८ ।।\nशरेण जाम्बूनदभूषितेन ब्रह्मास्त्रयुक्तेन रणप्रचण्डम्।।\nहत्वासुरं कालसमप्रभावं राजा स लोकस्य भयं निहन्ता ।। ९ ।। ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शक्रशाम्बरायणी संवादे नवमब्रह्मपुत्रमनन्वन्तरवर्णनन्नाम चतुरशीत्यधिकशततमोऽध्यायः १८४।।\n1.185\nशाम्बरायण्युवाच ।।\nधर्मपुत्रस्य तु मनोर्दशमस्य सुताञ्छृणु ।।\nसुक्षेत्र उत्तमौजाश्च भूरिशोणश्च वीर्यवान् ।। १ ।।\nशतानीको निमिर्मित्रो वृषसेनो जयद्रथः ।।\nभूरिद्युम्नः सुवर्मा च धर्मपुत्रमनोः सुताः ।। २ ।।\nआपोमूर्तिर्हविष्मांश्च सृतिकिश्चाव्ययस्तथा ।।\nनाभागः प्रमितश्चैव सौरभा ऋषयस्तथा ।। ३ ।।\nप्राणाख्याः शतसंख्याश्च देवतानां गणास्तथा ।।\nभविता तस्य भविता शान्तिरिन्द्रः प्रतापवान् ।। ४ ।।\nदायादाबान्धवास्तस्य भविष्यन्त्यसुराश्च ये ।।\nतेषां च भविता राजा बाली नाम महासुरः ।। ५ ।।\nद्योतयिष्यति तं विष्णुर्गदया भीमवेगया ।।\nदेवासुरे तु संग्रामे देवानां हितकाम्यया ।। ६ ।।\nगदानिपाताभिहते सुरेन्द्रे महाबले देववरेण तेन ।।\nत्रैलोक्यमेतद्भविता समग्रं विनष्टदोषं सुरविप्रजुष्टम् ।। ७ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शक्रशाम्बरायणीसंवादे दशमधर्मपुत्रमन्वन्त्ववर्णनं नाम पञ्चाशीत्यधिकशततमोऽध्यायः ।। ।। १८५ ।।"
  }
]
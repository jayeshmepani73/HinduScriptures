[
  {
    "text": "मार्कण्डेय उवाच ।।\nइत्युक्ता रम्भया वाक्यं दृष्ट्वा राजानमागतम् ।।\nहृष्टा ससाध्वसा देवी बभूवाथ तथोर्वशी ।। १ ।।\nअत्याश्चर्यमभूद्दृष्टे राज्ञि तस्याः शुभानने ।।\nरोमाञ्चिततनुत्वं च सप्रस्वेदं समाबभौ ।। २ ।।\nतामुवाच ततो रम्भा शृणूर्वशि वचो मम ।\nनेहागमेऽस्य नृपतेः कार्यमल्पं भविष्यति ।। ३ ।।\nराजा सुखासहायोऽयं प्रविष्टो निशि काननम् ।।\nप्रच्छन्ने शृणुवस्तावदस्य वाक्यानि भूपतेः ।। ४ ।।\nएवमस्त्वित्युवाचाथ रम्भां नारायणात्मजा ।।\nमायाच्छन्नशरीरे ते ततश्चाययतुर्नृपम् ।। ५ ।।\nराजानं चारुसर्वाङ्गं पप्रच्छ तु तदा सखा ।।\nराज्ञो बहुमतो नित्यं गुणवाँश्चातिधार्मिकः ।। ६ ।।\nसखोवाच ।।\nयतः प्रभृति राजेन्द्र त्रिदिवात्त्वमिहागतः ।।\nततः प्रभृति चास्वस्थो मया दृष्टोऽसि मानद ।।७।।\nतदस्वास्थ्यं कामकृतं ज्ञातवानस्मि ते नृप ।।\nतन्ममाचक्ष्व ते गुह्यं न चेन्नरवरोत्तम ।। ८ ।।\nपुरूरवा उवाच ।।\nतव गुह्यं न मे किञ्चित्कदाचिदपि विद्यते ।।\nअस्वास्थ्यकारणं सौम्य तव वक्ष्याम्यथात्मनः ।। ९ ।।\nनारायणसुता कान्ता रूपेणाप्रतिमा शुभा ।।\nउर्वशीनामतः ख्याता मया दृष्टा वराप्सराः।।1.133.१०।।\nयतः प्रभृति चार्वङ्गी ततः प्रभृति मे सखे ।।\nकामेनालोड्यते चित्तं न च शाम्यति मे तथा ।। ११ ।।\nन चोपायं प्रपश्यामि तस्या लाभे द्विजोत्तम ।।\nदेवतानामपि शुभा दुर्लभा सा वराङ्गना ।। १२ ।।\nएवं दुःखपरीतस्य सखे कालो गतो मम ।।\nउपभुक्ता मया स्वप्ने साद्य चार्वसितेक्षणा ।। १३ ।।\nचन्द्रकान्तगृहे ह्यस्मिन्काममार्गणताडिता ।।\nचन्द्रोदये चारुमुखी त्रैलोक्यस्यैकसुन्दरी ।। १४ ।।\nविनोदनार्थं हि सखे मनसोऽति मनोहरम् ।।\nचन्द्रोदये ततः प्राप्तं चन्द्रकान्तशिलागृहम् ।। १५ ।।\nतदेहि त्वस्ति सौम्य प्रविश्य रुचिरं गृहम् ।।\nविनोदयामि हृदयं मन्मथेन वशीकृतम् ।। १६ ।।\nसखोवाच ।।\nयथा दृष्टं त्वया स्वप्ने तथाद्य भविता धुवम् ।।\nसापि कामपरीताङ्गी त्वामुपेश्यति भामिनी ।। १७ ।।\nमार्कण्डेय उवाच ।।\nएवमुक्त्वा विवेशाथ चन्द्रकान्तशिलागृहम् ।।\nआसाञ्चक्रे तदा तस्मिन्मदनेन वशीकृतः ।। १८ ।।।\nउर्वशी रम्भया सार्धं तच्छ्रुत्वा हर्षमागता ।।\nआत्मानं दर्शयामास रम्भापि नृपतेस्तदा ।। १९ ।।\nजयेत्युक्त्वा महीनाथं रम्भा कामवशात्तदा ।।।\nबभूव पुरतस्तस्य शोभयन्तीव तद्गृहम् ।। 1.133.२०।।\nतामुवाच ततो राजा स्वागतं ते वरानने ।।\nअलङ्कुरुष्व चार्वङ्गि रत्नासनमिदं शुभम् ।। २१ ।।\nरत्नासनोपविष्टायां तदागमनविस्मितः ।।\nतदा राजीवरक्ताक्षस्तामुवाच वराननाम् ।।२२।।\nशक्रस्य नगरं रम्भे राजते नित्यशस्त्वया ।।\nपौर्णमास्या यथा रात्रिः शशाङ्केनेव भामिनि ।। २३ ।।\nत्वं सभामण्डनं तस्य सच्छिष्या त्वं च तुम्बुरोः ।।\nत्वयाभिभूतास्सकलाः स्त्रियः सुप्ताः सुशोभने ।। २४ ।।\nत्वयाभिभूताः सकलाः स्त्रियः स्वर्गे सुशोभने ।।\nतव नेत्रसहस्रेण पश्यन्नपि तु पाकहा ।। २५ ।।\nसर्वत्र चारुसर्वांगि न तृप्यति शुभानने ।।\nतन्ममाचक्ष्व सुभगे इहागमनकारणम् ।। २६ ।।\nरम्भोवाच ।।\nशृणुष्वावहितो राजन्ममागमनकारणम् ।।\nश्रुत्वा तच्च नरेन्द्रेन्द्र कुरुष्व वचनं मम ।। २७ ।।\nनारायणसुता देवी तत्र त्रैलोक्यसुन्दरी ।।\nउर्वशी नाम चार्वङ्गी भूमिपाल सखी मम ।। २८ ।।\nसा त्वां दृष्ट्वा महेन्द्रस्य सदने काममोहिता ।।\nन शर्म लभते बाला हाहेति वदती मुहुः ।। २९ ।।\nसा त्वदर्थमनंगेन मार्गणैर्भृशपीडिता ।।\nलावण्य शेषा संवृत्ता दिनैः कतिपयैः शुभा ।। 1.133.३० ।।\nक्षामक्षामकपोला सा त्वत्समर्पितमानसा ।।\nमदनेनाभितप्तांगी मानमुत्सृज्य भामिनी ।। ३१ ।।\nप्रस्थिता सा मया सार्द्धं तव दर्शनलालसा ।।\nअन्तरा नारदेनोक्ता यत्र त्वं प्रस्थिता शुभे ।। ३२ ।।\nतत्र त्वया तु वस्तव्यं समयेन वरानने ।।\nमेषद्वयं तु पुत्रत्वे यत्त्वया परिकल्पितम् ।। ३३ ।।\nतत्तु ते शयनाभ्याशे स्थापयेत्सततं यदि ।।\nस राजा चारुसर्वाङ्गि नग्नो नेक्षेत भामिनि ।।३४।।\nमैथुनं चाप्यकामाया नासौ ते कर्तुमर्हति ।।\nघृताहारा तथा तत्र वस त्वं सुभगे सदा ।। ३५ ।।\nएकस्मिन्नप्यतिक्रान्ते समये यदि पार्थिवम् ।।\nन त्यक्ष्यसि तदा सौम्ये शिलाभूता भविष्यसि ।। ३६ ।।\nएतानि समयान्युक्ता नारदेन सखी मम।।\nतानि त्वं प्रतिपद्यस्व भजस्व च शुभाननाम्।।३७।।।\nपुरूरवा उवाच ।।\nरम्भे तवाद्य वाक्येन अमृतेनेव भामिनि ।।\nमृत्योर्वशमनुप्राप्तो जीवितोऽस्मि शुभानने ।। ३८ ।।\nममापि तत्कृते रम्भे मदनः शरवृष्टिभिः ।।\nदुनोति हदयं सुभ्रूर्दिवारात्रमतन्द्रितः ।। ३९ ।।\nसा त्वं जीवय मां शीघ्रं दर्शयस्व वराङ्गनाम् ।।\nस्थास्यामि समये तस्मिन्यस्मिन्मां वक्ष्यसे शुभे ।। 1.133.४०।।\nकृतं तं समयं विद्धि नारदेन यदीरितम्।।\nअनाक्रन्दे निमग्नस्य मम काममहोदधौ ।।४१।।\nप्लवो भव विशालाक्षि प्राणदा भव सुन्दरि ।।\nमार्कण्डेय उवाच ।। एवमुक्ता नरेन्द्रेण रम्भा चान्तर्दधे तदा ।। ४२ ।।\nउर्वशीसहिता चाथ दर्शयामास सा नृपम् ।।\nजयेत्युक्त्वा नरेन्द्रं तु तदा नारायणात्मजा ।। ४३ ।।\nव्रीडिता पुरतस्तस्थौ तस्य राज्ञो महात्मनः ।।\nतां दृष्ट्वा प्रीतिमापाथ स नरेन्द्रो महाद्युतिः ।। ४४ ।।\nपुलकांचित सर्वाङ्गो वर्णितुं सा न शक्यते ।।\nपाणावादाय त्रपितामुत्सङ्गे चोपवेशयत् ।। ४५ ।।\nरत्नासनं तथा भेजे रम्भापि सुमनोहरम् ।।\nततश्चोवाच वचनं राजा मुदितमानसः ।।४६।।\nपुरूरवा उवाच ।।\nकामदेवः प्रसन्नोऽद्य ममोर्वशि वरावने ।।\nअद्य वेदूम्यधिकं सुभ्रूः शक्रादात्मानमात्मना।।४७।।\nत्रैलोक्यराज्यलाभेऽपि कुतः सा मे शुभे रतिः ।।\nआज्ञाकारित्वमासाद्य या तवाद्य सुलोचने ।। ४८ ।।\nमार्कण्डेय उवाच ।।\nएवं वदति भूपाले ययौ रम्भा वरानना ।।\nक्षणेन मेषसहिता पुनः प्राप्ता नृपान्तिकम् ।। ४९ ।।\nमेषौ दत्त्वा नरेन्द्रस्य राजानं वाक्यमब्रवीत् ।।\nरम्भोवाच ।।\nयास्यामि लङ्कां राजेन्द्र तत्र प्राणेश्वरो मम ।।1.133.५०।।\nमत्प्रतीक्षः स्थितः श्रीमान्धनदस्यात्मसंभवः ।।\nनलकूबरनामासौ त्रैलोक्यविदितः प्रभो ।।५१ ।।\nयथा चेयं सखी मह्यं नोत्कण्ठां कुरुते शुभा ।।\nसखीजनस्य स्वर्ग्यस्य तथा कार्यं त्वयानघ ।। ५२ ।।\nपुरूरवा उवाच ।।\nयतिष्येऽहं तथा कर्तुं निर्वृता भव मानदे ।।\nरत्नान्येतान्युपादाय निर्गच्छस्व यथासुखम् ।। ५३ ।।\nमार्कण्डेय उवाच ।।\nएवमुक्ता ततो रम्भा नृपतेः प्रीतिकारणात् ।।\nरत्नान्युपादाय ययौ खेन लङ्कां महापुरीम् ।।५४।।\nलब्ध्वोर्वशीं नरेन्द्रोऽपि रेमे स सहितस्तया ।।\nयथा शच्या सुरारिघ्नो बलवान्पाकशासनः ।। ५५ ।।\nसंन्यस्तभारः स तु मन्त्रिमुख्ये रेमे तया यादवसिंहमुख्य।।\nलक्ष्म्या समेतो भगवाननन्तो यथा स देवो भुवनस्य गोप्ता ।। ५६ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे उर्वशीपुरूरवःसमागमो नाम त्रयस्त्रिंशदुत्तरशततमोऽध्यायः ।। १३३।।"
  }
]
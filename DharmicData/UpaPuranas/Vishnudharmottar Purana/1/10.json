[
  {
    "text": "वज्र उवाच ।।\nनिविष्टान्सागरे द्वीपे सप्ताहं कुलपर्वतान् ।।\nनामतः श्रोतुमिच्छामि तत्प्रसूताश्च निम्नगाः ।। १ ।।\nमार्कण्डेय उवाच ।।\nमहेन्द्रो मलयः सह्यः शुक्तिमानृक्षपर्वतः ।।\nविन्ध्यश्च पारियात्रश्च सप्तास्मिन्कुलपर्वताः ।। २ ।।\nत्रिसामा ऋषिकुल्याश्च इक्षुगा त्रिदिवालया ।।\nलांगूलिनी वंशधरा नद्यस्त्वेता महेन्द्रजाः ।।३ ।।\nकृतमाला ताम्रपर्णी पुष्पजा चोत्पलावती ।।\nशीतोदका गिरिवहा नद्यो मलयसम्भवाः ।।४।।\nतुङ्गभद्रा सुप्रकारा वाह्या कावेरिका तथा ।।\nदक्षिणापथमध्यस्था सह्यपादविनिस्सृताः ।। ५ ।।\nऋषिका सुकुमारी च मन्दगा मन्दवासिनी ।।\nनृपमाला शिरी चैव शुक्तिमत्पादनिस्सृताः ।। ६ ।।\nमन्दाकिनी दशार्णा च शोणो देवी च नर्मदा ।।\nतमसा पिप्पला चेति ऋक्षवत्पादनिःसृताः ।।७।।\nवेणा वैतरणी चैव नर्मदा च कुमुद्वती ।।\nतोया सेतुशिला चैव विन्ध्यपादविनिस्सृताः ।।८।।\nपारा चर्मण्वती पादा विदिशा वेणुवत्यपि ।।\nसिप्रा ह्यवन्ती कुन्ती च पारियात्रविनिःसृताः ।। ९।।\nनद्यः प्रधानाः कथितास्तवैताः पुण्याः पवित्रा ऋषिसेविताश्च ।।\nसन्तीह नद्यश्च सहस्रशोऽन्या वक्तुं न शक्या यदुवृन्दनाथ । ।। 1.10.१० ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे सप्तगिर्युद्भवनदीवर्णनो नाम दशमोऽध्यायः ।।१ ० ।।"
  }
]
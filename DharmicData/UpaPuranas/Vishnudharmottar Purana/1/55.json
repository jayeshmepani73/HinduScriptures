[
  {
    "text": "शङ्कर उवाच ।।\nहते हिरण्यकशिपौ दानवे देवकण्टके ।।\nहतशेषास्तु दैतेयाः पातालतलमाश्रिताः ।। १ ।।\nपातालतलसंस्थेषु दानवेषु महायशाः ।।\nप्रह्रादपौत्रो धर्मात्मा विरोचनसुतो बलिः ।। २ ।।\nआराध्य तपसोग्रेण वरं लेभे पितामहात् ।।\nअवध्यत्वमजेयत्वं समरेषु सुरासुरैः ।। ।। ३ ।।\nवरलब्धं बलिं ज्ञात्वा पुनश्चक्रुर्दितेः सुताः ।।\nप्रहृष्टा दैत्यराजानं प्रह्रादानुमतेर्बलिम् ।। ४ ।।\nसंप्राप्य दैत्यराज्यं तु बलेन चतुरंगिणा ।।\nजित्वा देवेश्वरं शक्रमाजहाराऽमरावतीम् ।। ५ ।।\nस्थानभ्रष्टो महेन्द्रोऽपि कश्यपं शरणं गतः ।।\nकश्यपेन तदा सार्धं ब्रह्माणं शरणं गतः ।। ६ ।।\nब्रह्मणाऽभिहितो देवं जगाम शरणं हरिम् ।।\nअमृताध्मातमेघाभं शङ्खचक्रगदाधरम् ।। ७ ।।\nदेवोऽप्यभयदानेन संयोज्य बलसूदनम् ।।\nउवाच वचनं काले मेघगम्भीरया गिरा।।८।।\nश्रीभगवानुवाच।।\nगच्छ शक्र भविष्यामि त्राता ते बलसूदन ।।\nदेवरूपधरो भूत्वा वञ्चयिष्यामि तं बलिम् ।।९ ।।\nशङ्कर उवाच ।।\nएवमुक्तस्तदा शक्रः प्रययौ कश्यपाश्रमम्।।\nआदिदेशाऽदित्तेर्गर्भं चांशेनाऽथ च सर्वदा ।।1.55.१ ०।।\nगर्भस्थ एव तेजांसि दानवेभ्यः स आददे ।।\nततः कालेन सुषुवे अदितिर्वामनाकृतिम् ।। ११ ।।\nयस्मिञ्जाते सुरगणाः प्रहर्षमतुलं गताः ।।\nऋषयश्च महाभागास्त्रैकाल्यामलदर्शिनः ।। १२ ।।\nएतस्मिन्नेव काले तु हयमेधाय दीक्षितः ।।\nबलिर्दैत्यपतिः श्रीमान्स्पालिग्राममुपाश्रितः ।। १३ ।।\nवामस्कन्धे तमादाय तस्य यज्ञे बृहस्पतिः ।।\nअनयद्भृगुशार्दूल नूनं तस्यैव मायया ।। १४ ।।\nयज्ञवाटं स संप्राप्य यज्ञं तुष्टाव वामनः ।।\nआत्मानमात्मना ब्रह्मन्भस्मच्छन्न इवाऽनलः ।। १५ ।।\nप्रवेशयामास च तं बलिर्धर्मभृतां वरः ।।\nददर्श च महाभागं वामनं सुमनोहरम् ।। १६ ।।\nसंयुक्तसर्वावयवैः पीनैः संक्षिप्तपर्वभिः ।।\nकृष्णाजिनजटादण्डकमण्डलुविराजितम् ।।।१७।।\nविक्रमिष्यन्यथा व्याघ्रो लीयति स्म स्वविग्रहे ।।\nविक्रमिष्यँस्तथैवोर्वीं लीनगात्रः स्वविग्रहे ।। १८ ।।\nएतन्मिन्नेव काले तु हयमेधाय दीक्षितः ।।\nतस्मात्तु प्रार्थयद्राजन्देहि मह्यं क्रमत्रयम् ।। १९ ।।\nएवमुक्तस्तु देवेन बलिर्दैत्यगणाधिपः ।।\nप्रददावुदकं तस्य पावयस्वेति चाब्रवीत् ।। 1.55.२० ।।\nअन्यच्च यदभीष्टं ते तद्गृहाण द्विजोत्तम ।।\nप्रतिजग्राह च जलं प्रवात्येव तदा हरिः ।। २१ ।।\nउदङ्मुखेर्दैत्यवरैर्वीक्ष्यमाण इवाम्बुदः ।।\nआक्रमत्तु हरिर्लोकान्दानवाः शस्त्रपाणयः ।। २२ ।।\nअभिद्रवन्ति वेगेन नानवक्त्रशिरोधराः ।।\nगरुडाननाः खड्गमुखा मयूरवदनास्तथा ।। २३ ।।\nघोरा मकरवक्त्राश्च क्रोष्टुवक्त्राश्च दानवा. ।।\nआखुदर्दुरवक्त्राश्च घोर वृकमुखास्तथा ।। २४ ।।\nमार्जारशशवक्त्राश्च हंसकाकाननास्तथा ।।\nगोधाशल्यकवक्त्राश्च अजाविमहिषाननाः ।। २६ ।।\nसिंहव्याघ्रशृगालानां द्वीपिवानरपक्षिणाम् ।।\nहस्त्यश्वगोखरोष्ट्राणां भुजगानां समाननाः ।। २६।।\nप्रतिग्रहजलं प्राप्य व्यवर्धत तदा हरिः ।।\nउदङ्मुखैर्देवगणैरीक्ष्यमाण इवाम्बुदः ।। २७ ।।\nविक्रमन्तं हरिं लोकान्दानवाः शस्त्रपाणयः ।।\nमत्स्यकच्छपवक्त्राणां दर्दुराणां समाननाः ।। २८ ।।\nस्थूलदन्ता विवृत्ताक्षा लम्बोष्ठजठरास्तथा ।।\nपिङ्गलाक्षो विवृत्तास्या नानाबाहुशिरोधराः ।। २९ ।।\nस्थूलाग्रनासाश्चिपिटा महाहनुकपालिनः ।।\nचीनांशुकोत्तरासंगाः केचित्कृष्णाजिनाम्बराः ।। 1.55.३० ।।\nभुजङ्गाभरणाश्चान्ये केचिन्मुकुटभूषिताः ।।\nसकुण्डलाः सकटकाः सशिरस्त्राणमस्तकाः ।। ३१ ।।\nधनुर्बाणधराश्चाऽन्ये तथा तोमरपाणयः ।।\nखड्गचर्मधराश्चाऽन्ये तथा परिघपाणयः ।। ३२ ।।\nशतघ्नीचक्रहस्ताश्च गदामुशलपाणयः ।।\nअश्मयन्त्रायुधोपेता भिण्डिपालायुधास्तथा ।। ३३ ।।\nशूलोलूखलहस्ताश्च परश्वधधरास्तथा ।।\nमहावृक्षप्रवहणा महापर्वतयोधिनः ।। ३४ ।।\nक्रममाणं हृषीकेशमुपावर्त्तन्त सर्वशः ।।\nस तान्ममर्द सर्वात्मा तन्मुखान्दैत्यदानवान् ।। ३५ ।।\nसरसीव महापद्मान्महाहस्तीव दानवान् ।।\nप्रमथ्य सर्वान्दैतेयान्हस्तपादतलैस्ततः ।।३६ ।।\nरूपं कृत्वा महाभीममाजहाराऽऽशु मेदिनीम्।।\nतस्य विक्रमतो भूमिं चन्द्रादित्यौ स्तनान्तरे ।। ३७ ।।\nपरं प्रक्रममाणस्य नाभिदेशे व्यवस्थितौ ।।\nततः प्रक्रममाणस्य जानुदेशे व्यवस्थितौ ।। ३८ ।।\nततोपि क्रममाणस्य पद्भ्यां देवौ व्यवस्थितौ ।।\nजित्वा स मेदिनीं कृत्स्नां हत्वा चासुरपुंगवान् ।। ३९ ।।\nददौ शक्राय वसुधां विष्णुर्बलवतां वरः ।।\nस्वं रूपञ्च तथाऽऽसाद्य दानवेन्द्रमभाषत ।। 1.55.४० ।।\nश्रीभगवानुवाच ।।\nयज्ञवाटं त्वदीयेऽस्मिन्सालिग्रामे महासुर ।।\nमया निविष्टपादेन मापितेयं वसुन्धरा ।। ४१ ।।\nप्रथमं तु पदं जातं नौर्बन्धशिखरे मम ।।\nद्वितीयं मेरुशिखरे तृतीयं नाऽभवत्क्वचित् ।। ४२ ।।\nतन्मे वरय दैत्येन्द्र यन्मयाप्तं प्रतिग्रहम्।।\nबलिरुवाच ।।\nयावती वसुधा देव त्वयैव परिनिर्मिता ।। ४३ ।।\nतावती ते न संपूर्णा देवदेव क्रमत्रयम् ।।\nन कृतं यत्त्वया देव कुतस्तन्मे महेश्वर ।। ४४ ।।\nन च तद्विद्यते देव तथैवाऽन्यस्य कस्यचित् ।।\nश्रीभगवानुवाच ।।\nन मे त्वयापूर्यते मे दानवेन्द्र यथाश्रुतम् ।। ४५ ।।\nसुतलं नाम पातालं वस तत्र सुसंयतः ।।\nमयैव निर्मिता तत्र मनसा शोभना पुरी ।।४६।।\nज्ञातिभिः सहधर्मिष्ठैर्वस तत्र यथासुखम्।।\nतत्र त्वं भोक्ष्यसे भोगान्विशिष्टान्बलसूदनात् ।।४७।।\nअवाप्स्यसि तथा भोगाँलोकाद्विधिविवर्जितान्।।\nप्राकाम्ययुक्तश्च तथा लोकेषु विहरिष्यसि ।।४८।।\nमन्वन्तरे द्वितीये च महेन्द्रत्वं करिष्यसि ।।\nतेजसा च मदीयेन शक्रत्वे योक्ष्यसे बले ।। ४९ ।।\nतव शत्रुगणान्सर्वान्घातयिष्याम्यहं तदा ।।\nब्रह्मण्यस्त्वं शरण्यस्त्वं यज्ञशीलः प्रियंवदः ।। 1.55.५० ।।\nतपस्वी दानशीलश्च वेदवेदांगपारगः ।।\nतस्माद्यशोभिवृद्ध्यर्थं मया त्वमभिसन्धितः ।। ५१ ।।\nदेवराजाधिकान्भोगान्पातालस्थोऽपि भोक्ष्यसे ।।\nसन्निधानश्च तत्राहं करिष्याम्यसुराधिप ।।५२।।\nमया च रंस्यसे सार्धं स्पृहणीयः सुरैरपि।।\nशक्रत्वं च तथा  कृत्वा भाव्ये सावर्णिकेऽन्तरे ।। ५३ ।।\nसर्वसंधिविनिर्मुक्तो मयैव सह रंस्यसे ।।५४।।\nशङ्कर उवाच ।।\nइत्येवमुक्त्वा सजलाम्बुदाभः प्रतप्तचामीकरधौतवस्त्रः ।।\nअदर्शनं देववरो जगाम शक्रश्च लेभे सकलां त्रिलोकीम् ।। ५५ ।।\nइति श्रीविष्णुधर्मोत्तरे प्रथमखण्डे मा०सं० शंकरगीतासु वामन प्रादुर्भावो नाम पञ्चपञ्चाशत्तमोऽध्यायः ।। ५५ ।।"
  }
]
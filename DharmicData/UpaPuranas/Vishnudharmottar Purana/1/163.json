[
  {
    "text": "वज्र उवाच।।\nएकामुपोष्य कृष्णां यां द्वादशीं विधिना नरः ।।\nमहत्फलमवाप्नोति तां समाचक्ष्व भार्गव ।।१ ।।\nमार्कण्डेय उवाच ।।\nपौष्यान्तु समतीतायां श्रवणेन तु संयुता ।।\nद्वादशी या भवेत्कृष्णा प्रोक्ता सा तिलद्वादशी ।। २ ।।\nतिलैः स्नानं तिलैर्होमं नैवेद्यं तिलमोदकैः ।।\nदीपाश्च तिलतैलेन तथा देयं तिलोदकम् ।। ३ ।।\nतिलाश्च देया विप्रेभ्यस्तस्मिन्नहनि पार्थिव ।।\nउपवासदिने राजन्होतव्याश्च तथा तिलाः ।। ४ ।।\nउपोषितेनापरेऽह्नि होतव्याश्च विशेषतः ।।\nइन्धनं च प्रदातव्यं ब्राह्मणेभ्यस्तथाऽनघ ।।५।।\nतिलप्रस्थं तदा हुत्वा सोपवासो जितेन्द्रियः ।।\nन दुर्गतिमवाप्नोति नात्र कार्या विचारणा ।।६ ।।\nतद्विष्णोः परमं पदं होममन्त्रः प्रकीर्तितः ।।\nपौरुषं च ता सूक्तं श्रीसूक्तेन च संयुतम।।७।।\nहोमः कार्योऽथ राजेन्द्र सावित्र्या च यतात्मना ।।\nएतत्प्रोक्तं द्विजातीनां स्त्रीशूद्रेषु तथा शृणु ।। ८ ।।\nद्वादशाष्टाक्षरो मंत्रस्तेषां प्रोक्तो महात्मनाम् ।।\nहितौ तौ च द्विजातीनां मन्त्रश्रेष्ठौ नराधिप ।। ९ ।।\nताभ्यामभ्यधिको मन्त्रो विद्यते नेह कुत्रचित् ।।\nवज्र उवाच ।।\nद्वादशाष्टाक्षरौ मन्त्रौ कथयस्व ममानघ ।। 1.163.१० ।।\nपुण्यौ पवित्रौ मङ्गल्यौ सर्वपापप्रणाशनौ ।।\nमार्कण्डेय उवाच ।।\nॐ नमो भगवते वासुदेवाय।।\nॐ नमो नारायणाय ।। ११ ।।\nएतौ मया ते कथितौ पवित्रौ मन्त्रोत्तमौ पापहरौ वरेण्यौ ।।\nपारायणौ सर्वतपस्विनां च रहस्यभूतौ भुवनेषु नित्यम् ।। १२ ।।\nयथा तिथिस्ते श्रवणेन युक्ता माघस्य मासस्य तथा तवोक्ता ।।\nकार्या तथेयं नृपते विशेषाद्योगे पवित्रे सरितोर्द्वयस्य ।। १३ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे तिलद्वादशीप्रशंसावर्णनं नाम त्रिषष्ट्यधिक शततमोऽध्यायः ।। १६३ ।।"
  }
]
[
  {
    "text": "वज्र उवाच ।।\nविस्तराच्छ्रोतुमिच्छामि ग्रहनक्षत्रपूजनम् ।।\nत्वत्तोऽहं भार्गवश्रेष्ठ तन्ममाचक्ष्व पृच्छतः ।। १ ।।\nमार्कण्डेय उवाच ।।\nकल्पिते मण्डले स्नातः प्राक्तन्त्रे च तथा कृते ।।\nमण्डलस्य तु शौचार्थं पञ्चगव्यं प्रकल्पयेत् ।। २ ।।\nपयः काञ्चनवर्णाया नीलायाश्च तथा घृतम् ।।\nदधि वै कृष्णवर्णायाः श्वेतायाश्चैव गोमयम् ।।३।।\nगोमूत्रं ताम्रवर्णायाः पञ्चगव्यं प्रकल्पयेत् ।।\nअथैतानि समस्तानि कपिलायास्समाहरेत् ।। ४ ।।\nगायत्र्या गृह्य गोमूत्रं रथे अक्षेति गोमयम् ।।\nआप्यायस्वेति च क्षीरं दधिक्राव्णेति वै दधि ।। ५ ।।\nतेजोसि शुक्रमित्याज्यं सावित्रेण कुशोदकम् ।।\nअघमर्षणमन्त्रेण संयोज्य प्रणवेन तु ।। ६ ।।\nमण्डलाभ्युक्षणं कार्यं सावित्र्या तदनन्तरम् ।।\nपूर्णं क्षीराक्षतोपेतं सर्षपातण्डुलैर्युतम् ।। ७ ।।\nशङ्खे रजते ताम्रे वा कुर्यादर्घ्यं विचक्षणः ।।\nरथे अक्षेति मन्त्रेण द्रविणेन तथैव च ।। ८ ।।\nपाद्यस्य कल्पना कार्या द्रुपदायास्तथैव च ।।\nहिरण्यवर्णेत्यारभ्य ऋक्त्रयेण तथैव च ।। ९ ।।\nआपो हिष्ठेति तिसृभिः शन्नोदेवीति पार्थिव ।।\nजीवदानं ततो देयं मण्डले नृपपुङ्गव ।। 1.93.१० ।।\nअर्घ्योदकं पवित्रेण तत्र मन्त्रः प्रकीर्तितः ।।\nअग्नेरायुरसीत्येवमनुवाकं नराधिप ।। ११ ।।\nजीवस्यावाहनं कार्यं तं च वक्ष्याम्यतः परम् ।।\nओम्-आवाहयाम्यहं देवं जीवं सर्वगतं विभुम् ।। १२ ।।\nपञ्चधावस्थितं देहं पञ्चधावस्थितं पुनः ।।\nपञ्चाधावस्थितं भूयः पञ्चधावस्थितं ततः ।। १३ ।।\nवायव्येन तु भावेन पञ्चधावस्थितस्सदा ।।\nआग्नेयेन तु भावेन पञ्चधावस्थितस्तथा ।। १४ ।।\nभूतात्मकेन तु तथा पञ्चधावस्थितं प्रभुम् ।।\nवारुणेन च भावेन पञ्चधावस्थितं सदा ।। ।। १५ ।।\nमण्डलेऽस्मिन्नदृश्यस्त्वं प्रविशाद्य नमोस्तु ते ।।\nजीवस्यावाहनं कृत्वा यथावत्पार्थिवोत्तम ।। १६ ।।\nवक्ष्याम्यावाहनाध्यायान्पूज्यस्यावाहनं भवेत् ।।\nतद्विष्णोः परमित्येवमर्घ्यं देयं नराधिप ।। १७ ।।\nधुवा द्यौरिति मन्त्रेण ह्यासनं विनिवेदयेत् ।।\nआपोहिष्ठेति तिसृभिः पाद्यं च विनिवेदयेत् ।। १८ ।।\nअर्घ्योदकादाचमनं गायत्र्या विनिवेदयेत् ।।\nदधि क्षौद्रं घृतं चैव मधुपर्कं निवेदयेत् ।। १९ ।।\nतत्र मंत्रत्रयं ज्ञेयं दधि क्राव्णेति पार्थिव ।।\nतेजोसि शुक्रमित्येव मधुवाता ऋतायते ।। 1.93.२० ।।\nमधुपर्किकमश्वत्थं ततो मात्रां निवेदयेत् ।।\nसहिरण्यं बीजपात्रं द्रविणेन सदैव तु ।। २१ ।।\nपशुः कलौ न कर्तव्य इत्याह भगवान्भृगुः ।।\nरथे अक्षेति मन्त्रेण दातव्यमनुलेपनम् ।। २२ ।।\nविभूषणं च तेनैव ततः परतरं नृप ।।\nयज्ञोपवीतं तु नवं तथा प्रतिसरं शुभम् ।। २३ ।।\nवस्त्रं पताकां च तथा सावित्रेण निवेदयेत् ।।\nपुष्पं पुष्पवतीत्येव धूपं धूरसि चाप्यथ ।। २४ ।।\nधूपमन्त्रमिदं चान्यं निबोध गदतो मम ।।\nवनस्पतिरसो दिव्यो गन्धाढ्यो गन्ध उत्तमः ।। २५ ।।\nआह्वानं सर्वदेवानां धूपोऽयं प्रतिगृह्यताम् ।।\nतेजोसि शुक्रमित्येव दीपं दद्यान्महीपते ।। २६ ।।\nहिरण्यगर्भेत्यष्टर्चं देयं सर्वं निवेदयेत् ।।\nनिबोध गदतो मन्त्रमन्नपाननिवेदने ।। २७ ।।\nतुष्टिपुष्टिकरं हृद्यमाहारं सर्वदेहिनाम् ।।\nगृहाण वरदाचिन्त्य पानं भक्त्या मयोदितम् ।। २८ ।।\nपानेनानेन परमा तृप्तिरस्तु तवानघ ।।\nतृप्तस्तर्पय कामैस्तु यजमानं नमोऽस्तु ते ।। २९ ।।\nअनुक्तमंत्रं श्रुत्वाऽथ ग्रहेभ्यो यः प्रयच्छति ।।\nसावित्रं तस्य निर्दिष्टं मन्त्रं पार्थिवसत्तम ।। 1.93.३० ।।\nततोऽग्निहवनं कृत्वा दत्त्वा राजेन्द्र दक्षिणाम् ।।\nसावित्रेण तु मन्त्रेण ततः कार्यं विसर्जनम् ।। ३१ ।।\nइमां पूजां समादाय मया भक्त्या निवेदिताम् ।।\nपुनरागमनायेह व्रजध्वं नाकमुत्तमम् ।। ३५ ।।\nआधयो व्याधयश्चैव प्रशमं यान्तु सर्वशः ।।\nरक्षा चाऽस्तु शिवं चास्तु यजमानस्य सर्वतः ।। ३३ ।।\nगवां शिवं चास्तु तथा द्विजानां राज्ञां शिवं चास्तु तथा प्रजानाम् ।।\nआतङ्कहीनं जगदस्तु सर्वं दोषाः प्रणाशं सकलाः प्रयान्तु ।। ३४ ।।\nइति श्रीविष्णुधर्मोत्तरे प्रथमखण्डे मा० सं० ग्रहपूजाविधानं नाम त्रिनवतितमोऽध्यायः ।। ९३ ।।"
  }
]
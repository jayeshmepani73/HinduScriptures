[
  {
    "text": "।। वज्र उवाच ।।\nग्रहाणां भार्गवश्रेष्ठ नक्षत्राणां तथैव च ।।\nपूजाविधिमहं त्वत्तः  श्रोतुमिच्छामि तत्त्वतः ।। १ ।।\nमार्कण्डेय उवाच ।।\nग्रहं वाप्यथ नक्षत्रं यं पूजयितुमिच्छति । ।\nउपस्पृश्य शुचिर्भूत्वा कृत्वा तस्याथ मण्डलम्।।२।।\nमण्डले कल्पितं वापि स्वयं दैवविदा नृप ।।\nपूज्यस्नानेन विधिवत्स्नातः प्रयतमानसः ।। ३ ।।\nविधिनोपसमादाय प्रयतो जातवेदसम् ।।\nअथ वोपसमादाने कृते तत्र पुरोधसा ।। ४ ।।\nप्राक्तन्त्रे च कृते तत्र चक्षुष्पत्रे यथाविधि ।।\nमण्डलात्पश्चिमे भागे प्राङ्मुखः प्रयतश्शुचिः ।। ५ ।।\nमण्डलस्य तु शौचार्थं पञ्चगव्यं प्रकल्पयेत् ।।\nअभ्युक्ष्य पञ्चगव्येन मण्डलं प्रयतः शुचिः ।। ६ । ।\nअर्घ्यादिकल्पनां कुर्यात्पाद्यान्तां तदनन्तरम् ।।\nजीवादानं ततः कुर्याज्जीवस्यावाहनं ततः ।। ७ ।।\nपूज्यस्यावाहनं कुर्यात्ततोऽर्घ्यं विनिवेदयेत् ।।\nपाद्यं निवेदयेत्पश्चादासनं च निवेदयेत् ।। ८ ।।\nदत्त्वैवाचमनीयं च मधुपर्कं निवेदयेत् ।।\nततोऽनुलेपनं दद्यात्ततो दद्याद्विभूषणम् । । ९ ।।\nततो यज्ञोपवीतं च ततः प्रतिसराञ्शुभान् ।।\nवस्त्रं तथा पताकां च पुष्पं धूपं तथैव च ।। 1.90.१० ।।\nदीपं च दत्त्वा नैवेद्यं मुखवासं च पार्थिव ।।\nततोऽग्निहवनं कुर्याद्यस्य यस्य यथा भवेत् ।। ११ ।।\nकृत्वैवोत्तरतन्त्रं च दत्त्वा पूर्णाहुतिं ततः ।।\nतदुक्तां दक्षिणां दत्त्वा मण्डले प्रतिपादयेत् ।। १२ ।।\nहोतुर्वस्त्रयुगं देयं गौस्सुवर्णं तथैव च ।।\nग्राह्यं कालविदा तच्च यद्दत्तं ग्रहमण्डले ।। १३ ।।\nयथाशक्ति च दातव्या ब्राह्मणानां च दक्षिणा ।।\nविसर्जनं ततः कार्यं ततो ब्राह्मणभोजनम् ।। ।। १४ । ।\nभुक्तवत्सु च विप्रेषु प्रमार्ष्टिर्मण्डले भवेत् । ।\nअर्घ्यपुष्पादिकं सर्वं जले प्रक्षिप्य पार्थिव ।। १५ ।।\nअम्बुना तर्पणं कार्यं पूजा स्यात्तदनन्तरम्।। १६ ।।\nपूजाविधिस्ते गदितो मयाद्य समासतः पार्थिवसंघमुख्य । ।\nअतः परं किं कथयामि तुभ्यं तन्मे वदस्वाखिलराजसिंह ।। ।। १७ ।।\nइति श्रीविष्णुधर्मोत्तरे प्रथमखण्डे मा० सं ० ग्रहर्क्षपूजाविधिवर्णनं नाम नवतितमोऽध्यायः । । ९ ० ।।"
  }
]
[
  {
    "text": "।। मार्कण्डेय उवाच ।।\nअस्मिन्वैवस्वते प्राप्ते शृणु धर्मस्य पार्थिव ।।\nदाक्षायण्याश्च  सकलं शृणु त्वं वंशमुत्तमम् ।। १ ।।\nएवं तानि महीदुर्गशरीराणि नराधिप ।।\nअरुन्धत्या प्रसूतानि धर्मो वैवस्वतेन्तरे ।। २ ।।\nअष्टौ च वसवः पुत्रा सोमपाश्च वसोस्तथा ।।\nधरो ध्रुवश्च सोमश्च आपश्चैवानलानिलौ ।। ३ ।।\nप्रत्यूषश्च प्रभासश्च वसवोऽष्टौ प्रकीर्तिताः ।।\nधरस्य पुत्राऽम्बुनिम्बः कालः पुत्रो ध्रुवस्य च ।। ४ ।।\nकालस्यावयवानां तु शरीराणि नराधिप ।।\nमुहूर्तवर्जं कालाद्धि प्रसूतान्यविशेषतः ।। ५ ।।\nसोमस्य भगवान्वर्चाः श्रमस्त्वापस्य कीर्त्यते ।।\nअनेकजन्मा जनवः कुमारश्चानलस्य तु ।। ६ ।।\nपुरोजवाश्चानिलस्य प्रत्यूषस्य च देवलः ।।\nविश्वकर्मा प्रभासस्य त्रिदशानां स वार्धकिः ।। ७ ।।\nजामी दुहितरः प्रोक्ता नागवीथ्यादयो नव ।।\nलंबापुत्रः स्मृतो घोरो भानोः पुत्रश्च भानवः ।। ८ ।।\nग्रहर्क्षाणां तु सर्वेषां चान्येषामपि तेजसाम् ।।\nमरुत्वत्यां मरुत्वन्तः सर्वे पुत्राः प्रकीर्तिताः ।। ९ ।।\nसंकल्पायाश्च संकल्पास्तथा पुत्राः प्रकीर्तिताः ।।\nमुहूर्ताश्च मुहूर्तायाः साध्यात्साध्यासुताः स्मृताः ।। 1.119.१० ।।\nमत्तोन्मत्तश्च प्राणश्च नरोपाणश्च वीर्यवान् ।।\nचित्तिर्नरो हयश्चैव हंसो नारायणस्तथा ।। ११ ।।\nविभुश्चापि प्रभुश्चापि साध्या द्वादश   कीर्तिताः।।\nविश्वायाश्च तथा पुत्रा विश्वेदेवाः प्रकीर्तिताः ।। १५ ।।\nक्रतुर्दक्षो वसुः सत्यः कालः कामो धुनिस्तथा ।।\nऊरवान्मनुजो  विश्वेरोमायाश्च हि ते दश ।। १३ ।।\nएतावदुक्तं तव धर्मवंशं संक्षेपतः पार्थिवसंघमुख्य ।।\nव्यासेन वक्तुं न हि शक्तिरस्ति राजन्विना वर्षशतैरनेकैः  ।। १४ ।।\nइति श्रीविष्णुधर्मोत्तरे प्रथमखण्डे मा० सं० धर्मवंशानुकीर्तनं नामैकोनविंशाधिकशततमोऽध्यायः ।। ११९ ।।"
  }
]
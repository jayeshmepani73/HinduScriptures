[
  {
    "text": "वज्र उवाच ।।\nअटव्यो दारुणा ब्रह्मन्सिंहव्याघ्रनिषेविताः ।।\nतस्कराचरिता घोराः सरीसृपविमिश्रिताः ।। १ ।।\nनित्योत्थितस्य चाध्वानं दाहक्षयकरं परम् ।।\nअतः स्वल्पतरं कर्म ब्रूहि मे केशवार्चने ।। २ ।।\nमार्कण्डेय उवाच ।।\nअतः स्वल्पतरं राजन्देववेश्मानुलेपनम् ।।\nमहाफलं विनिर्दिष्टं ब्राह्मणैर्वेदपारगैः ।। ३ ।।\nसम्मार्जनं तु यः कुर्यात्पुरुषः केशवालये ।।\nरजस्तमोभ्यां निर्मुक्तः स भवेन्नात्र संशयः ।। ४ ।।\nपांसूनां यावतां राजन्कुर्यात्सम्मार्जनं नरः ।।\nतावन्त्यब्दानि स सुखी नाकमासाद्य मोदते ।।५ ।।\nअभ्युक्षणं तु यः कुर्यात्पानीयेन सुरालये।।\nस शान्तपापो भवति नात्र कार्या विचारणा ।।६।।\nकृत्वोपलेपनं विष्णोर्नरस्त्वायतने सदा ।।\nगोमयेन शुभाँल्लोकानयत्नादेव गच्छति ।। ७ ।।\nहस्तप्रमाणं भूभागमुपलिप्य नराधिप ।।\nदेवरामाशतं नाकं लभेत सततं नरः ।। ८ ।।\nततोऽनुसारेण फलं विस्तृतायां क्षितौ स्मृतम् ।।\nनित्यासमर्थस्तु तथा देववेश्मोपलेपने ।। ९ ।।\nत्रिः पक्षस्य तु कुर्वीत देववेश्मोपलेपनम् ।।\nपञ्चमीं दशमीं चैव तथा पञ्चदशीं नृप ।। 1.169.१० ।।\nत्रिः पक्षस्य सदा कृत्वा देववेश्मोपलेपनम् ।।\nसंवत्सरात्तदाप्नोति यत्फलं तन्निबोध मे ।।११ ।।\nजन्मान्तरमथासाद्य गृहं प्राप्नोत्यनुत्तमम् ।।\nसर्वोपभोगसंयुक्तं गृहप्रासादसङ्कुलम् ।।१२।।\nवृक्षोद्यानलतागुल्मतोयवापीविभूषितम् ।।\nगवाश्वधनधान्याढ्यं सर्वोपकरणैर्युतम् ।। १३ ।।\nप्रियंवदाभिर्हृद्याभिः स्वरूपाभिश्च पार्थिव ।।\nवृतं च बहुभिः स्त्रीभिश्चारुवंशाभिरेव च ।। १४ ।।\nगार्हस्थ्यं च दृढं तत्र स चाप्नोति महीतले ।।\nन च प्रच्यवनं तस्माज्जीवन्नाप्नोति कर्हिचित् ।। १५ ।।\nतस्य ये बान्धवास्तत्र सर्वे ते दीर्घजीविनः ।।\nभवन्ति न भवन्त्यस्य आधयो व्याधयस्तथा ।।१६।।\nन तस्य मृतनिष्क्रान्तिर्गृहे भवति कर्हिचित्।।\nयावज्जीवत्यसौ तत्र गृहे श्रीमान्मुदा युतः ।। १७ ।।\nचौरजं न भयं तस्य न च व्याधिकृतं भयम् ।।\nव्यालभूपालजं वापि न च तस्य फलं भवेत् ।। १८ ।।\nस्वरूपः सर्वसिद्धार्थो दीर्घायुर्व्याधिवर्जितः ।।\nआज्ञाविधेयभृत्यश्च ध्रुवं स्यान्मनुजेश्वर ।। १९ ।।\nभुञ्जानो यः सदा कुर्यात्तस्यैतत्कथितं फलम् ।।\nनक्तभोजी तथा कृत्वा द्विगुणं फलमाप्नुयात् ।। 1.169.२० ।।\nउपोषितस्तु रिक्तासु पूर्णासु तु हरेर्गृहे ।।\nकृत्वोपलेपनं नित्यं चानन्त्यं फलमश्नुते ।। २१ ।।\nउपलेपनकृद्यस्तु कृष्णस्यायतने भवेत् ।।\nपापसंमार्जनं तस्य शीघ्रमेव भविष्यति ।। २२ ।।\nनिष्पाद्यमेतत्ससुखं नरेन्द्र   आराधनं देववरस्य विष्णोः ।।\nप्रोक्तं मया ते धनवर्जितानां धनान्वितानां सफलं विशेषम् ।। २३ ।।\nइति श्रीविष्णुधर्मोत्तरे प्रथमखण्डे मार्कण्डेय वज्रसंवादे उपलेपनफलप्रशंसनो नामैकोनसप्तत्यधिकशततमोऽध्यायः ।। १६९ ।।"
  }
]
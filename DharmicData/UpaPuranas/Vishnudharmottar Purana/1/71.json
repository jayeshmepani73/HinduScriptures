[
  {
    "text": "॥ वज्र उवाच ॥। ॥\nयत्स शुश्राव धर्मात्मा वरुणाद्भृगुनन्दन ॥\nतन्ममाचक्ष्व तत्त्वेन परं कौतूहलं हि मे ॥ १ ॥\nमार्कण्डेय उवाच ॥\nजमदग्निसुतो रामो वरुणस्य गृहोषितः ॥\nकदाचिद्वरुणं देवमिदं वचनमब्रवीत् ॥ २ ॥।\nराम उवाच ॥\nनमस्ते देवदेवेश सुरासुरगणार्चित ॥\nगोब्राह्मणहितासक्त यादोगणजलेश्वर ॥ ३ ॥\nत्वं तस्य देवदेवस्य विष्णोरमिततेजसः ॥\nअयनमृषिभिर्येन विष्णुर्नारायणः स्मृतः ॥ ४ ॥\nत्वमेवेदं जगत्सर्वं स्थावरं जङ्गमञ्च यत् ॥\nब्रह्मा विष्णुश्च रुद्रश्च त्वच्छरीरे समाश्रिताः ॥ ९ ॥\nत्वमिन्द्रस्त्वं च धनदस्त्वमीशस्त्वं समीरणः ॥\nत्वमग्निस्त्वं यमश्चैव सर्वाधारस्त्वमच्युतः ॥ ६ ॥\nदेवानामीश्वरश्चैव नागानामीश्वरस्तथा ॥\nसागराणां च सरसां सरितां च महाभुज ॥७॥\nकूपवापीतटाकानां शौचस्य परमस्य च ॥\nविष्णोर्वामस्य नेत्रस्य शशाङ्कस्य महात्मनः ॥ ८ ॥\nत्वन्मयं मण्डलं देव त्वन्मयास्सर्वतारकाः ॥\nत्वमेव सरितां नाथस्समुद्रो यादसां पतिः ॥ ९॥\nआधारस्सर्वरत्नानां विद्यानां च जगत्पते ॥\nत्वन्मयो देहिनां प्राणो जीवो रुधिरसंज्ञकः ॥ 1.71.१०॥\nरामस्त्वं प्राणिनां देव सर्वदेवमयो विभुः ॥\nभवता संयता पाशैर्दानवा देव दारुणैः ॥ ११॥\nपातालद्वारमाश्रित्य भवांस्तिष्ठति निर्भयः ॥\nमेरुपृष्ठे च भगवन्पुरी ते देवनिर्मिता ॥१२॥\nतृतीया च महाभाग मानसोत्तरमूर्धनि ॥\nपुरत्रये त्वं वससि प्राकाम्येन जलेश्वर ॥ १३॥\nसर्वत्र पूज्यसे देवैस्सर्वभूतभवोद्भव ॥\nआधारस्त्वं हि तपसां शौचानां  भुवनस्य च ।।१४।।\nत्रैलोक्यं सकलं देव प्रकृतिर्विकृतिश्च ते।।\nममापि सुमहाभाग प्रसादसुमुखो ह्यसि।।१५।।\nतस्मान्मे  भगवंश्छिन्धि संशयान्मनसि स्थितान् ।।\nवरुण उवाच ।।\nयत्रास्ति ते संशयमस्त्रधारिञ्छेत्तास्मि ते तत्र न संशयोऽत्र ।।\nयथा ममेशस्त्रिपुरान्तकोऽसौ तथा भवान्मे रणचण्डवेग।। ।।।१६।।\nइति श्रीविष्णुधर्मोत्तरे प्रथमखण्डे मा०सं० श्रीपरशुरामवरुणकृतस्तोत्रो नामैकसप्ततितमोऽध्यायः।।७१।।"
  }
]
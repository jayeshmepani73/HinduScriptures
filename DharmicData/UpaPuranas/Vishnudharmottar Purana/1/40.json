[
  {
    "text": "मार्कण्डेय उवाच ।।\nएतस्मिन्नेव काले तु साल्वस्य च महात्मनः ।।\nशीर्षमात्रावशिष्टस्तु ददृशे चाग्रजस्य च ।। १ ।।\nराहुरित्येव विख्यातः पूजयामास तं नृपः ।।\nयथार्हं पूजितो राज्ञा निषण्णो वाक्यमब्रवीत् ।। २ ।।\nराहुरुवाच।।\nन हि मे रोचते वैरं विष्णुना प्रभविष्णुना।।\nयस्य क्रोधादनङ्गोहं जातः परबलार्दनः।।३।।\nप्रसादाच्च  तथा यस्य ग्रहत्वमुपलब्धवान् ।।\nकिमन्यैः कीर्तितैस्तस्य कर्मभिस्तेऽसुरात्मज ।। ४ ।।\nसाल्व उवाच ।।\nभगवञ्छ्रोतुमिच्छामि कथं तेन महात्मना ।।\nअनंगस्त्वं कृतो वीर ग्रहेशश्च कथं कृतः ।। ५ ।।\nराहुरुवाच ।।\nअमरत्वमभीप्संतः पुरा देवा सवासवाः\nकेशवं शरणं गताः ।। ६ ।।\nदेवा ऊचुः ।।\nभगवन् देवदेवेश जगतामार्तिनाशन ।।\nनिर्विशेषा वयं मर्त्यैस्त्राता तत्रास्तु नो भवान् ।। ७ ।।\nश्रीभगवानुवाच ।।\nक्षीरोदमथने यत्नं त्रिदशाः कर्तुमर्हथ ।।\nदानवैः सहिता भूत्वा ततः श्रेयोऽप्यवाप्स्यथ ।। ८ ।।\nराहुरुवाच ।।\nएवमुक्ताः सुराः सर्वे देवदेवेन शार्ङ्गिणा ।।\nदानवैः सहिता भूत्वा ममन्थुर्वरुणालयम् ।। ९ ।।\nसाहाय्यमकरोत्तेषां तत्र कर्मणि पार्थिव ।।\nविना विष्णुसहायेन न शक्ताः ससुरासुराः ।। 1.40.१० ।।\nअनन्तः स ततो भूत्वा चांशः संकर्षणस्य च ।।\nउत्पाट्य मंदिरं दोर्भ्यां चिक्षेप पयसां निधौ ।। ११ ।।\nअकूपारे ततो भूत्वा कूर्मरूपी जनार्दनः ।।\nमन्दरं धारयामास क्षीराब्धिगतमञ्जसा ।। १२ ।।\nस्वनैव तेजसा नागं तथा संयोज्य वासुकिम् ।।\nचक्रे स नेत्रतां तत्र तत्र कर्मणि दानव ।। १३ ।।\nततो ममन्थुः सहसा समुद्रं देवदानवाः ।।\nयतो मुखं ततो दैत्या यतः पुच्छं ततः सुराः ।। १४ ।।\nवासुकेरभवद्दैत्या मथ्यमाने महोदधौ ।।\nमुखश्च नागराजस्य करेण धृतवान्स्वयम् ।। १५ ।।\nआकाशाभिमुखं कृत्वा देवदेवो जनार्दनः ।।\nमुखे निःश्वासवातेन सविषेण हि भूपते ।। १६ ।।\nअन्यथा दैत्यसंघानां विनाशमभविष्यत ।।\nहिमाचलाभाः काल्लोलाः क्षीराब्धेर्गगनस्पृशः ।। १७ ।।\nउत्पेतुर्मथ्यमानस्य बलिभिदेवदानवैः ।। १८ ।।\nशृङ्गाणि निपतन्ति स्म मन्दरस्य महोदधौ ।।\nरत्नचित्राणि रम्याणि शतशोऽथ सहस्रशः ।। १९ ।।\nद्रुमाश्च शतशः पेतुर्मृगाः पेतुः सहस्रशः ।।\nत्रैलोक्यं पूरयन्नादै ररास पयसां निधिः ।। 1.40.२० ।।\nक्षीरकल्लोलवसनः श्वेतमेघकृतांशुकः ।।\nराजते मन्दराद्रिस्स नानाधातुविभूषितः ।। २१ ।\nचलन्मेघांशुको घूर्णन्नत्यर्थं वायुपूरितैः ।।\nगुहामुखैः सप्रणतं गिरिर्मत्तैरिवार्णवः ।।२२ ।।\nनिर्झराश्रुर्महानादः शृङ्गोच्छ्रितमहाभुजः ।।\nअनिशं स गिरिश्रेष्ठः स्थानहान्येव रोदिति ।। २३ ।।\nदेवोपभोग्यान्सकलान्महान्त इति चिन्तयन् ।।\nवाद्यत्सु देववाद्येषु नृत्यतीव स मन्दरः ।। २४ ।।\nएवं हि मथ्यमानस्य क्षीराब्धेः सुमहात्मनः ।।\nप्रादुर्भूतं विषं घोरं कालानलसमप्रभम् ।। २५ ।।\nयेन प्रोद्भूतमात्रेण विषण्णा देवदानवाः ।।\nतत्पपौ भगवाञ्छंभुस्त्रैलोक्यहितकाम्यया ।।२६।।\nविषे कण्ठमनुप्राप्ते नीलकण्ठत्वमागतः ।।\nधारयामास तत्कण्ठे शोभार्थं सुरवारितः ।। २७ ।।\nततश्चन्द्रकला जाता त्रैलोक्यस्यैव सुन्दरी ।।\nजटाजूटेन तां चक्रे देवदेवो महेश्वरः ।। २८ ।।\nरश्मिज्वालावलीपुञ्जविभासितजगत्त्रयम् ।।\nवैडूर्यकौस्तुभं जातं यं बभार हृदा हरिः ।। २९ ।।\nवातरंहो महाकायः शशाङ्कसदृशच्छविः ।।\nउच्चैश्रवाहयो जातस्स च देवानुपाश्रितः ।। 1.40.३० ।।\nततः सुरा समुत्पन्ना सा च पीता महासुरैः ।।\nततस्त्वप्सरसो जाता देवरामा मनोरमाः ।। ३१ ।।\nदेवी लक्ष्मीस्ततो जाता रूपेणाऽप्रतिमा शुभा।।३२।।\nयस्याः शुभौ तामरसप्रकाशौ पादाम्बुजौ स्पृष्टतलाङ्गुलीकौ ।।\nजङ्घे शुभे रोमविवर्जिते च गूढास्थिकं जानुयुगं सुरम्यम् ।। ३३ ।।\nसुवर्णदण्डप्रतिमौ तथोरू चाभोग्यरम्यं जघनं घनं च ।।\nमध्यं सुवृत्तं कुलिशोदराभं वलित्रयं चारु शुभं दधानम् ।।३४ ।।\nउत्तुङ्गमाभोगि समं विशालं स्तनद्वयं चारुसुवर्णवर्णम् ।।\nबाहू सुवृत्तावतिकोमलौ च करद्वयं पद्मदलाग्रकान्ति ।। ३५ ।।\nकण्ठञ्च शङ्खाग्रनिभं सुरम्यं पृष्ठं समं चारु सिराविहीनम् ।।\nकर्णौ शुभौ चारुशुभप्रमाणौ सम्पूर्णचन्द्रप्रतिमञ्च वक्त्रम् ।। ३६ ।।\nकुन्देन्दुतुल्या दशनास्तथोष्ठौ प्रवालकानां प्रतिपक्षभूतौ ।।\nस्पष्टा च नासा चिबुकं च रम्यं कपोलयुग्मं शशितुल्यकान्ति ।। ३७ ।।\nउन्निद्रनीलोत्पलसन्निकाशं त्रिवर्णमाकर्णिकमक्षियुग्मम् ।।\nशिरोरुहाः कुञ्चितनीलदीर्घा वीणेव वाणी मधुरा शुभा च ।। ३८ ।।\nवस्त्रे सुसूक्ष्मे विमले दधाना चन्द्रांशुतुल्येऽतिमनोभिरामे ।।\nश्रोत्रद्वयेनाप्यथ कुण्डले च संतानकानां शिरसा च मालाम् ।। ३९ ।।\nगङ्गाप्रवाहप्रतिमञ्च हारं कण्ठेन शुभ्रं दधती सुवृत्तम् ।। ४० ।।\nतथाङ्गदौ रत्नसहस्रचित्रौ हंसस्वनौ चाऽप्यथ नूपूरौ च ।।1.40.४०।।\nकरेण पद्मं भ्रमरोपगीतं वैडूर्यनालञ्च शुभं गृहीत्वा ।।\nस्वरूपमूढेषु सुरासुरेषु दृष्टिं ददौ चारुमनोभिरामा ।।४१।।\nसा देवसंघानसुरांश्च दृष्ट्वा ददर्श देवं जगतां प्रधानम् ।।\nदेवासुरेभ्यस्त्वतिरिक्तरूपं सूर्यायुताभं भुवनेष्वजेयम् ।।४२ ।।\nउन्निद्रनीलनलिनद्युतिचारुवर्णं संतप्तहाटकनिभे वसने वसानम् ।।\nदृष्ट्वैव जातपुलकोद्गममात्रकम्पा क्षीराब्धिजा मदनबाणवशं जगाम ।। ४३।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे समुद्रमथने लक्ष्मीसमुद्भवो नाम चत्वारिंशत्तमोऽध्यायः ।।४० ।।"
  }
]
[
  {
    "text": "।। वज्र उवाच ।। ।।\nकस्मिन्देशे न कर्तव्यं श्राद्धं भृगुकुलोद्वह ।।\nकिञ्च देयमदेयं च तन्मे ब्रूहि द्विजोत्तम ।। १ ।।\n।। मार्कण्डेय उवाच ।।\nत्रिशङ्कुं वर्जयेद्देशं सर्वं द्वादशयोजनम् ।।\nउत्तरेण पतङ्गस्य दक्षिणेन च कैकटम् ।। ।। २ ।।\nदेशस्त्रैशङ्कवो नाम विवर्ज्यः श्राद्धकर्मणि ।।\nकारस्कराः कलिङ्गाश्च सिन्धोरुत्तरमेव च ।। ३ ।।\nचातुर्वर्ण्य विहीनाश्च ये च देशा नराधिप ।।\nअन्येष्वपि च देशेषु तद्देशजनदर्शनम् ।। ४ ।।\nवर्जयेच्छ्राद्धकाले तु पतितानां विशेषतः ।।\nरजस्वलाश्च षण्डाश्च श्वानसूकरकुक्कुटाः ।। ५ ।।\nयथा श्राद्धं न पश्यन्ति तथा कार्यं विजानता ।।\nरक्षार्थं चाप्यथैतेषां गुप्तिः कार्या नरेश्वर ।।६।।\nतिलाविकिरणं कार्यं यातुधानविनाशनम्।।\nपिण्डाँश्च गोऽजविप्रेभ्यो दद्यादग्नावथ क्षिपेत्।।७।।\nमध्यमं पुत्रकामा वा पत्नी पिण्डं च भक्षयेत्।।\nतीर्थश्राद्धे सदा पिण्डान्क्षिपेत्तीर्थे विचक्षणः।। ८।।\nदक्षिणाभिमुखो भूत्वा पैत्री दिक्सा प्रकीर्त्तिता।\nपिण्डनिर्वपणं कार्यं कुशालाभे विचक्षणैः।। ९।।\nकुशेषु राजन्सर्वेषु पवित्रे ते परे मते।।\nसूत्रं प्रदेयं वासोऽर्थे क्षौमकार्पाससम्भवम्।।1.141.१०।।\nदशां विवर्जयेत्प्राज्ञो यद्यप्यहतवस्त्रजा।।\nक्षौमकार्पासजं त्यक्त्वा सूत्रमन्यन्न दापयेत् ॥ ११ ॥\nघृतेन दीपो दातव्यस्त्वथवाप्यौषधीरसैः ॥\nवसामेदोद्भवं दीपं प्रयत्नेन विवर्जयेत् ॥ १२ ॥\nचन्दनागुरुकर्पूरकुङ्कुमाँश्च प्रदापयेत् ॥\nअश्वमेधसमा ह्येते पितॄणामनुलेपनाः ॥ १३ ॥\nन दातव्यं मनुष्येन्द्र यदन्यच्चानुलेपनम् ।।\nधूपो गुग्लुजो देयस्तथा चन्दनसारजम् ।। १४ ।।\nअगुरुं च सकर्पूरं तुरुष्कं च प्रदापयेत् ।।\nअतोऽन्यदपि यत्किंचिद्धूपार्थे तद्विवर्जयेत्।।१५।।\nसघृतं गुग्गुलुं धूपं धूपार्थे यः प्रयच्छति\nअश्वमेधफलं तस्य धूपदातुस्तथैव च।।१६।।\nजात्यश्च सर्वा दातव्या मल्लिकाश्वेतयूथिका।।\nजलोद्भवानि सर्वाणि कुसुमानि विवर्जयेत् ॥ १७ ॥\nयानि कण्टकिजातानि न देयानि नराधिप ॥\nयानि कण्टकिताग्राणि शुक्लानि सुरभीणि च ॥ १८ ॥\nतानि राजेन्द्र देयानि लताजानि विशेषतः ॥\nरक्तानि जलजातानि तथा देयानि यादव ॥ १९ ॥\nविपुलां श्रियमाप्नोति पितॄन्पुष्पैः समर्चयन् ॥\nअभक्ष्याणि विवर्ज्यानि श्राद्धे नित्यमतन्द्रितैः ॥ 1.141.२० ॥\nभक्ष्येष्वपि न देयानि यानि तानि निबोध मे ।।\nभूस्तृणं सुमुकं शिग्रुं पालक्यं तण्डुलीयकम् ।। २१ ।।\nकूष्माण्डालाबुवृन्ताकपिप्पलीमरिचानि च ।।\nश्राद्धेषु नागरं देयं लवणं सैन्धवं तथा ।। २२ ।।\nसैन्धवव्यतिरेकेण लवणानि न दापयेत् ।।\nनक्तं गृहीतमुदकं तथा पल्वलसम्भवम् ।। २३ ।।\nश्राद्धकाले विवर्ज्यं च माहिषं क्षीरमेव च ।।\nराजमाषमसूराश्च चणका कोरदूषकाः ।। २४ ।।\nवर्ज्याश्चाभिषवो नित्यं शतपुष्पं गवेधुकम् ।।\nकरम्भाणि कुसुम्भं च पटोलं बृहतीफलम् ।। २५ ।।\nकरीरसुरभी चोभौ पूतिगन्धि च यद्भवेत् ।।\nजम्बीरजफलं वर्ज्यं कोविदारं च पार्थिव ।। २६ ।।\nवस्तुसंदर्शनं शस्तं श्राद्धे नित्यमरिन्दम ।।\nकुतपस्य च सान्निध्यं तथा कृष्णाजिनस्य च ।। २७ ।।\nकृष्णाजिनस्य दानं च रजतस्य विशेषतः ।।\nकृष्णाजिनं सकुतपं कृष्णानि च तिलानि च ।। २८ ।।\nश्राद्धकर्मणि शस्तानि विट्पतिस्तत्सुतस्तथा ।।\nसोमः सदैव मासान्ते रविणा सह संगतः ।। २९ ।।\nआपश्चैवौषधीश्चैव तदा विशति पार्थिव ।।\nअमायां तु पयः पीत्वा भुक्त्वा चैवौषधीः शुभाः ।। 1.141.३० ।।\nपयः क्षरन्ति यद्दिव्यं गावोऽमृतरसोपमम् ।।\nतत्पवित्रं परं राजन्कापिलं चेद्विशेषतः ।। ३१ ।।\nहव्ये कव्ये च तद्राजन्सोमतुल्यं प्रकीर्तितम् ।।\nतिलैर्व्रीहियवैर्माषैरद्भिर्मूलफलेन च ।। ३२ .।।\nप्रियङ्गुभिस्तथा दारैः शृङ्गाटकफलैः शुभैः ।।\nगोधूमैश्चेक्षुभिर्मुद्गैः सचीनचणकैस्तथा ।। ३३ ।।\nश्यामाकैर्हस्तिश्यामाकैर्मधूकैर्हव्यदाडिमैः ।।\nपनसैर्नारिकेरैश्च खर्जूराम्रफलैस्तथा ।। ३४ ।।\nआम्रातैश्चाम्रनारंगैर्बिल्वैर्दीर्घैश्च मूलकैः ।।\nविदार्यानिर्भरूटैश्च विशेषश्च वराटकैः ।। ३५ ।।\nपिचुकैश्च तथा कर्दैर्बदरैः करकन्दुभिः ।।\nपालेवतै राष्ट्रकैश्च अक्षोटैः पनसैस्तथा ।। ३६ ।।\nकाकोलैः क्षीरकाकोलैस्तथा पिण्डालुकैः शुभैः ।।\nसुवर्चलामधूकैश्च वास्तुकेन च पार्थिव ।।३७।।\nसिताखण्डगुडैर्मुख्यैः फणितेन च सक्तुभिः ।।\nलाजाभिश्च सदानाभिस्त्रपुसैर्वारुचिर्भटैः ।। ३८ ।।\nसर्षपाराजशाकाभ्यामिङ्गुदै राजजम्बुभिः ।।\nप्रियालामलकैर्मुख्यैः फल्गुभिश्च तिलोलकैः ।। ३९ ।।\nवेत्राङ्कुरैस्तालदर्भैश्चुक्रीकाक्षीरिकाधवैः ।।\nचोचैः समीचैर्लकुचैस्तथा वै बीजपूरकैः ।। 1.141.४० ।।\nछत्रातिच्छत्रक्षीराकैः कलण्डुककशेरुकैः ।।\nसुजातकैः पद्मफलैर्भक्ष्यैर्भोज्यैः सुसंस्कृतैः ।। ४१ ।।\nरागषाढवचोण्यैश्च त्रिजातकसमन्वितैः ।।\nदत्तेन मासं प्रीयन्ते श्राद्धेन पितरो नृणाम् ।। ४२ ।।\nद्वौ मासौ मत्स्यमांसेन त्रीन्मासान्हारिणेन तु ।।\nऔरभ्रेणाथ चतुरः शाकुनेन च पञ्च वै ।। ४३ ।।\nषण्मासाञ्छाशिकेनापि सप्त पारिशतेन च ।।\nतथाष्टौ छागमांसेन पयसा पायसेन च ।। ४४ ।।\nवाराहेण नवैवाहू रौरवेण तथा दश ।।\nमासानेकादशैवाहुर्गवयेन नराधिप ।। ४५ ।।\nसंवत्सरं तु गव्येन पयसा पायसेन च ।।\nपयोविकारैश्च तथा हृद्यैश्च मनुजेश्वर ।। ४६ ।।\nपानकैश्च तथा हृद्यैस्त्रिसुगन्धैः सुशीतलैः।।।\nवार्ध्रीणसस्य मांसेन तृप्तिर्द्वादशवार्षिकी ।। ४७ ।।\nवज्र उवाच ।।\nवार्ध्रीणसमहं ब्रह्मञ्छ्रोतुमिच्छामि तत्त्वतः ।।\nयस्य मांसेन कथिता तृप्तिर्द्वादश वार्षिकी ।। ४८ ।।\nमार्कण्डेय उवाच ।।\nत्रिपिबन्त्विन्द्रियक्षीणं यूथस्याग्रसरं तथा।।\nरक्तं वर्णेन राजेन्द्र छागं वार्ध्रीणसं विदुः ।।४९।।\nकालशाकं महाशल्कं खड्गमांसं तथैव च ।।\nआनन्त्याय भवेद्दत्तं सर्वं च मधुसंयुतम् ।। 1.141.५० ।।\nखड्गा विषाणैः परिवर्जिता ये तेषां हि मांसेन भवत्यनन्तम् ।।\nश्राद्धं महाराज ततः प्रदेयं खड्गस्य मांसेन हिताय तेषाम् ।। ५१ ।।\nइति श्रीविष्णुधर्मोत्तरे प्रथमखण्डे मा० सं० श्राद्धहविर्वर्णनो नामे कचत्वारिंशदुत्तरशततमोऽध्यायः ।। १४१ ।।"
  }
]
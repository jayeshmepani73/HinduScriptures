[
  {
    "text": "वज्र उवाच ।।\nशुभो वाप्यशुभो वापि कथं कालो महीतले ।।\nज्ञायते भार्गवश्रेष्ठ तन्ममाचक्ष्व पृच्छतः ।। १ ।।\nमार्कण्डेय उवाच ।।\nकृत्तिका याम्यवायव्ये नागवीथ्युत्तरोत्तरे ।।\nगजवीथीह्युदङ्मध्ये प्राजापत्यादयस्त्रयः ।।२।।\nऐरावणे ह्युदग्भागे अहोरात्रचतुष्टयम्।।\nमध्ये वरे तथा वीथी फल्गुनी ऋक्षयोर्द्वयोः ।।३ ।।\nमध्येमध्ये तु गोवीथी अजाद्यं भचतुष्टयम् ।।\nमध्ययामे जरद्गः स्यात्त्रितयं श्रवणादिकम् ।। ४ ।।\nयाम्योत्तरेण तु मृगा हस्तचित्रे प्रकीर्तिते ।।\nअजादक्षिणमध्ये तु विशाखा मैत्रयोस्स्मृताः ।।५।।\nआविकायाम्ययाम्ये तु शक्राद्यं भचतुष्टयम् ।।\nवैश्वानरपथं प्राहुस्तमेवात्यन्तदारुणम् ।।६।।\nउदयास्तमयाभ्यां च चारेण च तथा ग्रहाः ।।\nउत्तरासु शुभाः प्रोक्ता दक्षिणास्त्वशुभावहाः ।।७।।\nसुप्रभारश्मिमन्तश्च नागवीथ्यां यदा ग्रहाः ।।\nन तदस्ति शुभं लोके यत्र पश्यन्ति मानवाः ।। ८ ।।\nविरश्मयो विवर्णाश्च वैश्वानरपथाश्रिताः ।।\nन तदस्ति शुभं राम यन्न कुर्युर्जगत्त्रये ।। ९ ।।\nरोहिणीशकटं भिन्द्युर्ग्रहा यदि भवेत्तदा ।।\nनाशः प्रजानां कूरश्च विशेषेणात्र लक्ष्यते।।1.85.१०।।\nसौरारसूर्याः क्रूरास्तु तथा क्षीणश्च चन्द्रमाः।।\nकूरैर्युक्तो बुधश्चैव राहुः केतुस्तथैव च।।११।।\nशेषास्सौम्यग्रहाः प्रोक्ता मुनिभिस्तत्त्वदर्शिभिः ।।\nरोहिणी कृत्तिका पित्र्यं वैष्णवं मैत्रमेव च।।१२।।\nपीडयन्तो ग्रहा हन्युर्दिशं वरुणपालिताम्।।\nपूर्वस्यां दिशि दृश्यन्ते सर्वताराग्रहा यदि ।। १३ ।।\nप्राच्यानां तु तदा राज्ञां भवेत्पीडा सुदारुणा ।।\nमध्ये च यदि दृश्यन्ते मध्यदेशनिवासि नाम् ।। १४ ।।\nवारुण्यां यदि दृश्यंते तां दिशं पीडयन्ति च ।।\nहीनाधिकं चरन्तश्च व्यभ्रे वाऽदर्शनं गताः ।।१५।।\nधूमायन्तो ज्वलन्तो वा वेदयन्ति महद्भयम् ।।\nएकान्तरितनक्षत्रगताः स्युश्चेद्ग्रहा दिवि ।। १६।।\nमालानाम भवेद्योगो मध्यदेशक्षितीशहा ।।\nप्रासश्चक्रं धनुर्वज्रं सस्यानां क्षुद्रवृष्टिदाः ।। ।। १७।।\nग्रहा भयावहा नित्यं शृङ्गाटकपुरोगमाः ।।\nभवेयुरेकर्क्षगतास्त्रिभिरूर्द्ध्वं यदा ग्रहाः ।। १८।।\nविनाशायैव लोकानां विज्ञेयास्सुमहीक्षिताम् ।।\nएकेन यदि वा द्वाभ्यां ग्रहाभ्यां सहितो गुरुः ।। १९ ।।\nशनैश्चरो वा दृश्येत तदा दुर्भिक्षमादिशेत् ।।\nचित्रायां लोहितो यत्र मूले देवगुरुस्तथा ।। ।। 1.85.२० ।।\nभार्गवश्च श्रविष्ठासु तदा घोरं भयं भवेत् ।।\nकृत्तिकासु शनैश्चारी विशाखासु बृहस्पतिः ।। २१ ।।\nस्थितौ प्रजानां पीडायै वृष्टिमन्तर्दिवं भवेत् ।।\nप्राग्द्वारेषु चरन्भेषु सौरो वक्रभियाद्यदि ।। २२ ।।\nपृथिवीं पीडयेत्सर्वां पूर्वदेशं विशेषत ।।\nरौद्रे हस्ते तथैवाप्ये आहिर्बुध्न्ये शनैश्चरः ।। २३ ।।\nयदोदयं प्रपद्येत तदा नश्यन्ति पार्थिवाः ।।\nसौम्ये त्वाष्ट्रे श्रविष्ठासु स्थिते सौरै महीक्षितः ।। २४ ।।\nसर्वपीडां समर्हन्ति यया यान्ति यमान्तिकम् ।।\nपूर्वां पराशां संप्राप्तो भृगुजीवौ परस्परम् ।। २५ ।।\nसप्तमर्क्षगतौ स्यातां तदत्र देवो न वर्षति ।।\nअपर्वणि शशाङ्कार्कौ त्वष्टानाम महाग्रहः ।। २६ ।।\nआवृणोति तमः श्यामः सर्वलोकविपत्तये ।।\nउदयास्तमये भानोश्चन्द्रस्य च यदा भवेत् ।। २७ ।।\nपरिवेषस्तदा राजा क्षिप्रं वधमवाप्नुयात् ।।\nसकलं चेदहस्सूयो रात्रिं चेत्सकलां शशी ।। २८ ।।\nपरिवेषी भवेद्राजा तत्रापि वधमर्हति ।।\nद्विसूर्ये गगने वृद्धिं क्षत्त्रियाणां विनिर्दिशेत् ।। २९ ।।\nद्विचन्द्रे ब्राह्मणानां तु चाधिक्यं प्रलयाय तु ।।\nउदयास्तमयौ यत्र सोमार्कौ रक्तमण्डलौ ।। 1.85.३० ।।\nन चात्राभ्राणि दृश्यन्ते तन्महाभयलक्षणम् ।।\nचन्द्रमा जन्मनक्षत्रं परित्यजति यस्य तु ।। ३१ ।।\nश्यावो रूक्षोपसव्यं तु तस्य विद्यादुपद्रवम् ।।\nअत्यन्ता दर्शने राहोस्तथा चात्यन्तदर्शने ।। ३२ ।।\nप्रजापीडा विनिर्देश्या व्याधिदुर्भिक्षतस्करैः ।।\nयन्नक्षत्रगतो राहुर्ग्रसते चन्द्रभास्करौ ।। ३३ ।।\nतज्जातानां भवेत्पीडा ये नराश्शान्तिवर्जिताः ।।\nग्रहोपसृष्टे नक्षत्रे ग्रहणं तु यदा भवेत् ।। ३४ ।।\nतदा पीडा विनिर्देश्या सैनिकानां नृपैस्सह ।।\nगृहीतो राहुणा चन्द्रः सूर्यो वा गगनाच्च्युतः ।। ३५ ।।\nउल्कानि हन्यात्तत्रान्यो राजा राज्यं करिष्यति ।।\nगृहीतौ परिवेषे तौ यदा चन्द्रदिवाकरौ।।३६।।\nसमन्तात्पीड्यते देशः शस्त्रकोपश्च जायते ।।\nमेघैस्संछाद्यते राहुस्त्वतिवर्षति वा यदा ।। ३७ ।।\nअकालजैस्तदा राज्ञो भयं विद्यादुपस्थितम् ।।\nयन्न क्षत्रागते सूर्ये छिद्रं वै संप्रपद्यते ।। ३८ ।।\nतज्जातः पार्थिवः क्षिप्रं यमलोकं गमिष्यति ।।\nताम्रकुङ्कुमरूक्षाभो घृतहारिद्रसन्निभः ।। ३९ ।।\nबन्धुजीवनिभो भानुः शिशिराद्येषु शस्यते ।।\nअस्वच्छवर्णः परुषो वेपनः खण्डमण्डलः ।।1.85.४०।।\nसच्छिद्रे रजसा ध्वस्त उल्काद्युपहतोपि वा ।।\nमण्डलादन्यसंस्थानं मेघैश्चायुधसन्निभैः।।४१।।\nउदयास्तमये च्छन्नः पार्थिवानां न शस्यते।।\nपक्षादौ चापसंस्थाने युद्धं शशिनि निर्दिशेत्।।४२।।\nलाभस्तेषां जयस्तेषां यत्र दृष्टं भयं ततः ।।\nसमकोटिविशालश्च किंचिद्वाप्युत्तरोन्नतः ।। ४३ ।।\nमासादौ चन्द्रमाः शस्तो वाम एव विपर्ययः ।।\nमण्डलेनान्तरीकुर्वञ्शृङ्गे सा यदि वा स्पृशेत् ।। ४४ ।।\nताराग्रहं तदा कुर्याद्भयं जनपदे शशी ।।\nशुक्लपक्षस्य या वृद्धिर्लोके क्षेमसुभिक्षदा।।४५ ।।\nसा सितेतरपक्षस्य पृथिव्यां नैव गम्यते ।।\nश्रवणेभ्युदितो भौमः पुष्ये वक्रमियाद्यदि ।। ४६ ।।\nप्राजापत्युदितश्चन्द्रो नाशाय स्यान्महीक्षिताम ।।\nगतागतं यदा कुर्यान्मघामध्येन लोहितः।। ४७ ।।\nतदा भवत्यनावृष्टिः पाण्ड्यो राजा विनश्यति ।।\nफल्गुन्योरुदयं कृत्वा वक्रः स्याद्वैश्वदैवके।।४८।।\nप्रजापत्ये प्रवासश्च त्रैलोक्यं तत्र पीड्यते ।।\nध्रुवेषु वैष्णवे मूले शाक्रे च विचरन्कुजः ।। ४९ ।।\nघोरां करोत्यनावृष्टिं कृत्तिकासु मघासु च ।।\nकार्त्तिकेऽश्वयुजे पौषे चाषाढे श्रावणे बुधः ।।1.85.५०।।\nदृष्टो लोके भयाय स्यान्माघवैशाखयोस्तथा ।।\nअकस्माद्यत्र दृश्येत दिवा देवपुरोहितः।।५१।।\nराजा वा म्रियते तत्र स वा देशो विनश्यति ।।\nअहस्सर्वं यदा शुक्रो दृश्यतेऽथ महाग्रहः ।। ५२ ।।\nतदा त्वग्न्यादिभिर्ग्रामान्बाधते नगराणि च ।।\nकार्त्तिके तु यदा मासि कुर्वातेऽस्तमयादयौ ।। ५३ ।।\nतदह्नां नवति पूर्णं भुवि देवो न वर्षति ।।\nशनैश्चरो देशपीडां देशनक्षत्रपीडने ।। ५४ ।।\nध्रुवं करोति राजेन्द्र नित्यं चारवशेन तु ।।\nसप्ताहान्तर्गता ये वै दिव्यपार्थिवनाभसाः ।।\nग्रहोपरागे तीव्रास्स्युरुत्पाताः स्वफलेषु ते ।। ५५ ।।\nएकस्मिन्यदि मासे स्याद्ग्रहणं चन्द्रसूर्ययोः ।।\nब्रह्मक्षत्रविरोधाय विपरीतविवृद्धये ।। ५६ ।।\nयस्मिन्दृश्येत नक्षत्रे विशाखायां प्रधूपवत् ।।\nतद्देशजाता पीडा स्याद्बुधकेतुमहाग्रहाः ।। ५७ ।।\nउल्काद्यभिहते सूर्ये केतुभिर्वा विधूमिते ।।\nअगस्त्ये वा ध्रुवे वापि प्रजापीडां विनिर्दिशेत ।। ५८ ।।\nउल्कयाभिहता रूक्षा स्फुरणा रजसा युताः ।।\nऋषयस्सप्त लोकानां विनाशाय च भूभृताम् ।। ५९ ।।\nकृत्तिकाभिस्सहोदेति शांकरी दिशमाश्रितः ।।\nकुमारीप्रीतितो हन्याल्लोके नृपकुमारकान् ।। 1.85.६० ।।\nसमागमे ग्रहाणां तु चन्द्रमाः शस्यते ह्युदक् ।।\nनक्षत्राणां च राजेन्द्र दक्षिणेन न शस्यते ।। ६१ ।।\nराहुः केतुः कुजः शक्रश्चन्द्रेण सहयायिनः ।।\nबुधो जीवश्च सौरश्च नागरा रविणा सह।।६२।।\nयायिना विजिते पौरे राज्ञां स्याद्यायिनां जयः ।।\nयायिग्रहे पौरजिते पुरा राज्ञां जयो मृधे ।। ६३ ।।\nपौरेण विजिते पौरे पौरैः पौरक्षयं   वदेत् ।।\nयायिना यायिनि हते यायिभ्यो यायिनां क्षयः ।। ६४ ।।\nग्रहाणां चेद्भवेत्साम्यं साम्यं राज्ञां विनिर्दिशेत् ।।\nजयाजयौ नरेन्द्राणां निर्देश्यो  ग्रहवद्बुधैः ।। ६५ ।।\nग्रहारूढश्च्युतस्स्थानात्स्फुरेण विजितो ग्रहः ।।\nविजितो जयलिङ्गैश्च कृष्णः श्यामद्युतिस्तथा ।। ६६ ।।\nउदङ्मार्गगतिः स्निग्धो विमलो विमलप्रभः ।।\nबृहद्रूपोतिशुक्रश्च विजयी कथितो ग्रहः ।। ६७ ।।\nन देयमेतच्चपलस्य लोके न नास्तिकस्याधमपूरुषस्य ।।\nगुह्यं मुनीनामपि पार्थिवेन्द्र मयेरितं कालविनिश्चयं ते।।६८।।\nइति श्रीविष्णुधर्मोत्तरे प्रथमखण्डे मा०सं० ग्रहशुभाशुभपरिज्ञानवर्णनं नाम पञ्चाशीतितमोयायः ।। ८५ ।।"
  }
]
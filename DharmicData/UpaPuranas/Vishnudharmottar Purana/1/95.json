[
  {
    "text": "मार्कण्डेय उवाच ।।\nआवाहनान्यतो वक्ष्ये सर्वेषां पार्थिवोत्तम ।।\nसर्वस्यावाहनस्यान्ते श्लोकोऽयं परिकीर्त्यते ।। १ ।।\nमण्डले सम्प्रविश्यास्मिन्मया भक्त्या निवेदितम् ।।\nइदमर्घ्यमिदं पाद्यं धूपोऽयं प्रतिगृह्यताम् ।। २ ।।\nध्रुवमावाहयिष्यामि सर्वग्रहगणेश्वरम् ।।\nनिरुद्धं भ्राम्यते येन भचक्रं वातरज्जुभिः ।। ३ ।।\nएहि मे ध्रुव देवेश केशवाचिन्त्यविक्रम ।।\nसर्वग्रहगणाध्यक्ष सर्वलोकनमस्कृत ।। ४ ।।\nआवाहयिष्याम्याकाशं विमानशतमण्डितम् ।।\nतृतीयं देवदेवस्य पदं विष्णोर्महात्मनः ।। ५ ।।\nएहि मे भगवन्सौम्य निरालम्ब नभस्तल ।।\nअप्रमेयातिगम्भीर नक्षत्रग्रहमण्डित ।। ६ ।।\nआवाहयाम्यहं देवं ब्रह्माणं जगतां पतिम् ।।\nजगतोऽस्य समुत्पत्तिस्थितिसंहारकारकम् ।। ७ ।।\nएहि सर्वप्रजाध्यक्ष पद्मयोने चतुर्मुख ।।\nवेदमूर्ते तदाधार कालनिर्माण तत्पर ।। ८ ।।\nऊर्द्ध्वमावाहयिष्यामि ह्यनन्तां महतीं दिशम् ।।\nअप्रमेयां निरालम्बां चन्द्रसूर्यांशुवर्जिताम् ।। ९ ।।\nआगच्छेह महाभागे सततं सिद्धसेविते ।।\nअनन्ते विपुले देवि निर्मले हितकारिणि ।। 1.95.१० ।।\nपृथ्वीमावाहयिष्यामि सर्वसत्त्वहिते रताम् ।।\nधरां भूमिं क्षमां क्षोणीं वरदां भूतधारिणीम् ।। ११ ।।\nएहि मे वसुधे देवि वाराहेण समुद्धृते ।।\nसर्वबीजधरे भद्रे सर्वभूतापहारिणि ।। १२ ।।\nशेषमावाहयिष्यामि महीमण्डल धारणम् ।।\nफणावलीरत्नजालमरीचिविकसोज्ज्वलम् ।। १३ ।।\nएहि शेष महाभाग एह्यनन्तादिकेशव ।।\nआहेयी त्वं तनुस्तस्य विष्णोरमिततेजसः ।। १४ ।।\nआवाहयाम्यधस्तात्तु दिशं शेषेण पालिताम् ।।\nनागदैत्योरगगणैस्सततं च निषेविताम् ।। १५ ।।\nएहि मे रत्नबाहुल्ये नित्यं शेषेण पालिते ।।\nगम्भीरे विपुले भीमे बहुस्थानाभिमण्डिते ।। १६ ।।\nआवाहयिष्ये वरदं देवेशं जातवेदसम् ।।\nवेदमूर्त्तिं तदाधारं देवदेवं हुताशनम् ।। १७ ।।\nएह्यग्रे सर्वदेवेश सर्वदेवमुखाच्युत ।।\nसर्वत्रस्थ महाभाग सर्वभूतहिते रत ।। १८ ।।\nआवाहयिष्ये वरदं सहस्राक्षं दिवाकरम् ।।\nतेजोमूर्त्तिं दुराधर्षं भक्तानामभयप्रदम् ।। १२ ।।\nएहि देव जगन्नाथ ऋक्सामयजुषां पते ।।\nत्रैलोक्यमण्डलद्वीप सर्वव्याधिविनाशन ।। 1.95.२० ।।\nआवाहयाम्यहं देवमादित्यमुदकेशयम् ।।\nस्निग्धवैडूर्यसङ्काशं वरुणं सुमहाद्युतिम् ।। २१ ।।\nएहि देव जलाध्यक्ष यादोगणमहेश्वर ।।\nनागदैत्योरगगणैस्सततं सेवितान्युत ।। २२ ।।\nआवाहयाम्यहं चन्द्रं शीतांशुममृतप्रभम् ।।\nओषधीशं द्विजाध्यक्षं नयनानन्दकारकम् ।। २३ ।।\nएहि मे भगवँश्चन्द्र एहि मे मृगलाच्छन ।।\nभक्तानुकम्पिन्सततं सर्वनक्षत्रपूजित ।। २४ ।।\nस्कन्दमावाहयिष्यामि षण्मुखं वरदं शिशुम् ।।\nदेवारिसेनामथनं पार्वत्यानन्दवर्द्धनम् ।। २५ ।।\nएहि देवतमाराध्य महिषासुरतस्कर ।।\nकार्तिकेय जगन्नाथ मयूरवरवाहन ।। २६ ।।\nभौममावाहयिष्यामि तेजोमूर्तिं दुरासदम् ।।\nरुद्रमूर्तिमनिर्देश्यवक्त्रं रुधिरसप्रभम् ।। २७ ।।\nएहि मे भगवन्भौम अङ्गारक महाप्रभ ।।\nत्वयि सर्वं समायत्तं भूतलेस्मिञ्छुभाशुभम् ।। २८ ।।\nविष्णुमावाहयिष्यामि शङ्खचक्रगदाधरम् ।।\nअतसीकुसुमश्यामं पीतवाससमच्युतम् ।। २९ ।।\nएहि मे देवदेवेश प्रजानिर्माणकारक ।।\nनारायण सुदुष्पार महाशार्ङ्गधनुर्धर ।। 1.95.३० ।।\nबुधमावाहयिष्यामि बोधकं जगदीश्वरम् ।।\nचान्द्रिं ग्रहगणाध्यक्षं तेजोमूर्तिं दुरासदम् ।। ३१ ।।\nएहि शीतांशुजाचिन्त्य जगज्जिष्णो जनार्दन ।।\nमहाबल महासत्त्व महाबाहो महाद्युते ।। ३२ ।।\nशक्रमावाहयिष्यामि देवं सुरगणेश्वरम् ।।\nवज्रपाणिं महाबाहुं गोब्राह्मणहिते रतम् ।। ३३ ।।\nएहि देव सहस्राक्ष देवारिबलसूदन ।।\nऐरावतस्थधर्मज्ञ शचीहृदयनन्दन ।। ३४ ।।\nजीवमावाहयिष्यामि देवेश्वरपुरोहितम् ।।\nबृहस्पतिं बृहद्वाचं वेदवेदाङ्गपारगम् ।। ३५ ।।\nएहि जीव महाभागजीवभूत महीतले ।।\nसस्यवृद्धिस्तवायत्ता सततं भूमिवर्धन ।। ३६ ।।\nदेवीमावाहयिष्यामि पार्वतीं वरदामुमाम् ।।\nहरस्य दयितां भार्यां चार्वङ्गीं भूतिवर्धिनीम् ।। ३७ ।।\nएहि देवि जगन्नाथे मेनाहृदयनन्दिनि ।।\nपवित्रे वरदे सौम्ये नित्यं भक्तजनप्रिये ।। ३८ ।।\nशुक्रमावाहयिष्यामि भार्गवं जगदीश्वरम् ।।\nनित्यं सर्वजनाध्यक्षं तपसा द्योतितप्रभम् ।।३९।।\nएहि शुक्र महाभाग षोडशार्चिर्वरप्रद ।।\nप्रभुस्त्वं वरदाचिन्त्य वर्षावर्षस्य निग्रहे ।। 1.95.४० ।।\nआवाहयाम्यहं देवं प्रजाध्यक्षमकल्मषम् ।।\nभक्तानुकम्पिनं देवं प्रजानिर्माणकारकम् ।। ४१ ।।\nएहि देव प्रजाध्यक्ष पूजानिर्माणकारक ।।\nत्वयि देव समायुक्तं प्रजानामभवोद्भवम् ।। ४२ ।।\nएहि मे भगवन्ब्रह्मन्प्रजापतिमहाद्युते ।।\nसौरिमावाहयिष्यामि शनैश्चारिणमच्युतम् ।। ४३ ।।\nतपस्विनमनाधृष्यं भक्तानामभयप्रदम् ।।\nएहि तीक्ष्णांशुजाचिन्त्य भावाभावप्रदर्शक ।। ४४ ।।\nत्वयि सर्वं समायत्तं राज्ञां भूमौ शुभाशुभम् ।।\nआवाहयाम्यहं देवं गजवक्त्रं गणेश्वरम् ।। ४५ ।।\nविप्रेशं विप्रहर्तारं पार्वतीहृदयप्रियम् ।।\nएहि देव गणाध्यक्ष लम्बोदर महाभुज ।। ४६ ।।\nकार्यसिद्धिः समायत्ता त्वयि सर्वेश देहिनाम् ।।\nराहुमावाहयिष्यामि दैत्येशं ग्रहताङ्गतम् ।। ४७ ।।\nकेशवाप्तवरं वीरं तपसा दग्धकिल्बिषम् ।।\nएह्येहि दैत्यप्रवर वरदाचिन्त्यविक्रम ।। ४८ ।।\nतपोमूर्ते दुराधर्ष विपरीतचराम्बरे ।।\nआवाहयाम्यहं देवं विश्वकर्माणमच्युतम् ।। ४९ ।।\nसर्वासां देवतानां तु सदा शिल्पप्रवर्तकम् ।।\nएहि देववराचिन्त्य सर्वशिल्पप्रवर्तक ।। 1.95.५० ।।\nत्वयि सर्वैव सर्वेषां कर्मणामाश्रिता गतिः ।।\nकेतुमावाहयिष्यामि केतुं सर्वदिवौकसाम् ।। ५१ ।।\nब्रह्मण्यं सर्वधर्मज्ञं भक्तानामभयप्रदम् ।।\nधूमकेतो इहाभ्येहि हुताशनसमप्रभ ।। ५२ ।।\nशिखाकरालविकच पूजिताघविनाशन ।।\nवह्नेरावाहनं प्रोक्तं पूर्वमेव मयानघ ।। ५३ ।।\nआवाहयिष्यामि शुभां कृत्तिकां देवपूजिताम् ।।\nएहि साधारणे देवि ज्येष्ठदक्षसुते शुभे ।। ५४ ।।\nप्रजापतेस्तथा प्रोक्तं रोहिण्याः शृणु पार्थिव ।।\nआवाहयामि वरदां रोहिणीं चन्द्रवल्लभाम् ।। ५५ ।।\nएहि रोहिणि धर्मज्ञे ध्रुवकर्मसु शोभने ।।\nचन्द्रस्यावाहनं प्रोक्तमिल्वलाया निबोध मे ।। ५६ ।।\nआवाहयामि वरदामिल्वलां शशिवल्लभाम् ।।\nएहि मे इल्वले देवि मृदुकर्मसु शोभने ।। ५७ ।।\nरुद्रमावाहयिष्यामि त्रिनेत्रं शूलपाणिनम् ।।\nएहि शङ्कर सर्वात्मन्महादेव गणेश्वर ।। ५८ ।।\nआर्द्रामावाहयिष्यामि नक्षत्रं बाहुसंज्ञिकम् ।।\nएह्यार्द्रे चारुसर्वाङ्गि दारुणे रुद्रसम्मते ।। ५९ ।।\nआवाहयिष्याम्यदितिं तपसा दग्धकिल्विषाम् ।।\nआदित्यारणि धर्मज्ञे एहि देवि महाप्रभे ।। ।। 1.95.६० ।।\nऋक्षमावाहयिष्यामि धर्मज्ञं तु पुनर्वसुम् ।।\nपुनर्वसो इहागच्छ चरकर्मप्रसादक ।। ६१ ।।\nजीवस्यावाहनं प्रोक्तं पुष्यस्याथ प्रचक्षते ।।\nपुष्यमावाहयिष्यामि नक्षत्रं क्षिप्रसंज्ञिकम् ।। ६२ ।।\nएहि पुष्य महाभाग पोषं वर्धय सर्वतः ।।\nसर्पानावाहयिष्यामि त्रैलोक्यान्तरगोचरान् ।। ।। ६३ ।।\nआयान्तु सर्वतः सर्पाः सौम्यरूपा भवन्तु च ।।\nआवाहयिष्याम्याश्लेषां भक्तानां श्रीविवर्द्धनाम् ।। ६४ ।।\nआश्लेषे त्वमिहाभ्येहि दारुणे विजयप्रदे ।।\nपितॄनावाहयिष्यामि मूर्त्यमूर्तिधरानहम् ।। ६५ ।।\nआयान्तु पितरश्शीघ्रं सुधाकव्यभुजोऽव्ययाः।।\nमघामावाहयिष्यामि उग्रनक्षत्रमञ्जसा ।। ६६ ।।\nएहि मे सुभगे देवि मघेऽघविनिषूदने ।।\nभगमावाहयिष्यामि पूर्वफल्गुनसंज्ञितम् ।। ६७ ।।।\nएहि भाग्ये महाभागे उग्रकर्मप्रसादिके ।।\nआवाहयिष्याम्यर्यम्णमादित्यं तेजसां निधिम् ।। ६८ ।।\nअर्यमँस्त्वं समम्येहि भक्तपातकनाशन ।।\nऋक्षमावाहयिष्यामि चोत्तराफल्गुनीं शुभाम् ।। ६९ ।।\nएहि त्वं सुभगे देवि ध्रुवे सर्वाङ्गसुन्दरि ।।\nआवाहनं मया प्रोक्तं सवितुर्दीप्ततेजसः ।। 1.95.७० ।।\nहस्तमावाहयिष्यामि सावित्रं क्षिप्रमञ्जसा ।।\nएहि सावित्र धर्मज्ञ भक्तानां पापनाशन ।। ७१ ।।\nआवाहयाम्यहं देवं त्वष्टारममितद्युतिम् ।।\nएहि मे भगवँस्त्वष्टः प्रजापालनतत्पर ।। ७२ ।।\nचित्रामावाहयिष्यामि चित्ररूपां मनोहराम् ।।\nएहि मे वरदे चित्रे मृदुकर्मप्रसाधिनि ।। ७३ ।।\nवायुमावाहयिष्यामि सर्वगं दीप्ततेजसम् ।।\nदेव वायो त्वमभ्येहि सर्वभूतजगत्प्रिय ।। ७४ ।।\nस्वातिमावाहयिष्यामि नित्यमुत्तरमार्गगाम् ।।\nदेवि स्वाते त्वमभ्येहि चरकर्मसु शोभने ।। ७५ ।।\nआवाहयिष्यामीन्द्राग्नी सहितौ दीप्ततेजसौ ।।\nइन्द्राभ्येहि जगन्नाथ एह्यग्ने विजयप्रद ।। ७६ ।।\nऋक्षमावाहयिष्यामि विशाखां दीप्ततेजसम् ।।\nविशाखे त्वमिहाभ्येहि देवि साधारणे शुभे ।। ७७ ।।\nमित्रमावाहयिष्यामि देवं दीप्तांशुमूर्जितम् ।।\nएहि मित्र महाभाग भक्ताघप्रलयङ्कर ।। ७८ ।।\nऋक्षमावाहयिष्यामि ह्यनुराधां वरप्रदाम् ।।\nअनूराधे त्वमभ्येहि मृदुकर्मसु शोभने ।।७९ ।।\nशक्रस्यावाहनं प्रोक्तं ज्येष्ठायाः शृणु पार्थिव ।।\nज्येष्ठामावाहयिष्यामि नक्षत्रं शक्रदैवतम् ।। 1.95.८० ।।\nज्येष्ठे देवि त्वमभ्येहि दारुणे चारुलोचने ।।\nदेवमावाहयिष्यामि देवं निर्ऋतिजं प्रभुम् ।। ८१ ।।\nएहि देव विरूपाक्ष महाबलपराक्रम ।।\nमूलमावाहयिष्यामि नक्षत्रं दारुणं महत् ।। ८२ ।।\nएहि मूल महाभाग भक्तानामभयप्रद ।।\nअपस्त्वावाहयिष्यामि सर्वगा वरदाः शिवाः ।। ।। ८३ ।।\nआपस्त्वायान्तु वरदाः पवित्रा मङ्गलावहाः ।।\nऋक्षमावाहयिष्यामि पूर्वाषाढेतिसंज्ञितम् ।। ८४ ।।\nएहि त्वमुग्रे वरदे चाषाढे पूर्व पूर्वके ।।\nविश्वानावाहयिष्यामि देवानद्भुततेजसः ।। ८५ ।।\nआयान्तु वरदाः सर्वे विश्वेदेवा महाबलाः ।।\nऋक्षमावाहयिष्यामि उत्तराषाढसंज्ञितम् ।। ८६ ।।\nएहि त्वमुत्तराषाढे सर्वकर्मसु शोभने ।।\nब्रह्मण आवाहनं प्रोक्तमभिजिति शृणु हे प्रभो ।। ८७ ।।\nऋक्षमावाहयिष्यामि यत्तदभिजिदुच्यते ।।\nएहि धिष्ण्यवरिष्ठाय क्षिप्रकर्मप्रसाधक ।। ८८ ।।\nविष्णोरावाहनं प्रोक्तं श्रवणस्य निबोध मे ।।\nऋक्षमावाहयिष्यामि श्रवणं सर्वकामदम् ।। ८९ ।। ।।\nअश्वत्थ त्वं समभ्येहि चरकर्मप्रसाधक ।।\nवसूनावाहयिष्यामि देवानष्टौ वरप्रदान् ।। 1.95.९० ।।\nआयान्तु वरदा देवा वसवः पापनाशनाः ।।\nधनिष्ठामावाहयिष्यामि नक्षत्रं राशिवल्लभम् ।। ९१ ।।\nधनिष्ठे त्वमिहागच्छ चरकर्मप्रसाधके ।।\nआवाहनं मया प्रोक्तं वरुणस्य महात्मनः ।। ९२ ।।\nऋक्षमावाहयिष्यामि नाम्ना शतभिषं शुभम् ।।\nआगच्छ त्वं शतभिषे चरकर्मसु शोभने ।। ९३ ।।\nअजैकपादं वरदं रुद्रमावाहयाम्यहम् ।।\nअहिर्बुध्न्य समभ्येहि जटाजूटोपशोभित ।। ९४ ।।\nध्रुवमावाहयिष्यामि देशे भाद्रपदोत्तरे ।।\nएहि त्वं सुमहाभागे मम भाद्रपदोत्तरे।।\nऋक्षमावाहयिष्यामि रेवतीं चारुदर्शनाम् ।। ९५ ।।\nएहि रेवति धर्मज्ञे मृदुकर्मप्रसाधके ।।\nआवाहयाम्यहं देवं पूषणं पापनाशनम् ।। ९६ ।।\nपूषन्सम्यगिहाभ्येहि सर्वकर्मप्रसादिक ।।\nआवाहयाम्यहं देवौ नासत्यौ सूर्यनन्दनौ ।। ९७ ।।\nआगच्छेतां महाभागौ वरदावश्विनावुभौ ।।\nऋक्षमावाहयिष्यामि चाश्विनी सर्वकामदम् ।। ९८ ।।\nयमस्यावाहनं प्रोक्तं भरणीमथ वै शृणु ।।\nऋक्षमावाहयिष्यामि चोग्रं भरणिसंज्ञकम् ।। ९९ ।।\nएहि त्वं देवि भरणि सुभगे चारुदर्शिनि ।।\nशक्रस्यावाहनं प्रोक्तं पूर्वमेव मया नृप ।। 1.95.१००।।\nप्राचीमावाहयिष्यामि सूर्योदयविभूषिताम् ।।\nएहि त्वं वरदे पूर्वे शुभकर्मप्रसाधिके ।। १०१ ।।\nवह्नेरावाहनं प्रोक्तं पूर्वमेव मया तव ।।\nदिशमावाहयिष्यामि वरदां पूर्वदक्षिणाम् ।। १०२ ।।\nवह्निप्रिये समभ्येहि वरदे पूर्वदक्षिणे ।।\nयमस्यावाहनं प्रोक्तं याम्यायाश्च दिशः शृणु ।। १०३ ।।\nअहमावाहयिष्यामि दक्षिणां दक्षिणां दिशम् ।।\nदक्षिणे त्वं समभ्येहि सर्वकर्मसु शोभने ।। १०४ ।।\nपूर्वमावाहनं प्रोक्तं विरूपाक्षस्य धीमतः ।।\nदिशमावाहयिष्यामि शुभां दक्षिणपश्चिमाम् ।। १०५ ।।।\nएहि मे नैर्ऋती देवि सततं भूतिवर्धिनि ।।\nआवाहनं मया प्रोक्तं वरुणस्य महात्मनः ।। १०६ ।।\nदिशमावाहयिष्यामि वारुणीं वरुणीं शुभाम् ।।\nआगच्छ पश्चिमे देवि वरदे वरुणप्रिये ।। १०७ ।।\nआवाहनं मया प्रोक्तं वायोश्चैव महात्मनः ।।\nआवाहयामि विदिशं वायव्यां पश्चिमोत्तराम् ।। ।। १०८ ।।\nवरदे त्वं समभ्येहि वायव्ये पश्चिमोत्तरे ।।\nआवाहयामि धनदं देवं वैश्रवणं प्रभुम् ।। १०९ ।।\nराजराज समभ्येहि सर्वयज्ञधनाधिप ।।\nदिशमावाहयिष्यामि सौम्यां धनदपालिताम् ।। 1.95.११० ।।\nउत्तरे त्वं समभ्येहि सर्वकर्मसु शोभने ।।\nदेवस्यावाहनं प्रोक्तं त्र्यम्बकस्य महात्मनः ।। ।। १११ ।।\nदिशमावाहयिष्यामि शुभां प्रागुत्तरामहम् ।।\nएहि त्वं सुभगे देवि सततं शिवपालिते ।। ११२ ।।\nसर्वानावाहयिष्यामि पूर्वकुम्भेषु सागरान् ।।\nरत्नाध्यक्षाः समायान्तु चत्वार इह सागराः ।। ११३ ।।\nईशान्यां दिशि यः कुम्भः पूर्वस्तस्य तु सागरः ।।\nआग्नेय्यान्तु समायातु दक्षिणे दक्षिणः शिवः ।। ११४ ।।\nपश्चिमस्तु समायातु कुम्भे दक्षिणपश्चिमे ।।\nउत्तरश्च तथाऽभ्येतु कुम्भे वै पश्चिमोत्तरे ।। ११५ ।।\nआवाहितानां कर्तव्यं भूमौ कृत्वा ततः शिरः ।।\nप्रणाममभिवाद्यं च ततो मन्त्रमुदीरयेत् ।। ११६ ।।\nभवतां हि प्रसादेन भवतां प्रतिपूजनैः ।।\nप्रयतिष्ये यथाशक्त्या तन्मेऽनुज्ञातुमर्हथ ।। ११७ ।।\nयुष्माकं पूजनं कर्तुं केन शक्यं यथाविधि।।\nयुष्मत्पूजाविहीनेन कुतो लभ्यं महत्पदम् ।। ११८ ।।\nततः कर्तुं यथाशक्त्या भवतां प्रतिपूजने ।।\nवरदाः प्रयतिष्यामि तन्मेनुज्ञातुमर्हथ ।। ११९ ।।\nभवत्पूजाविधावस्मिन्बहुविज्ञं सदैव तु ।।\nस्वांस्वां दिशमधिष्ठाय दिक्पाला दीप्ततेजसः ।।1.95.१२० ।।\nउत्सादयन्तु सकलान्विघ्नान्मे समुपस्थितान् ।।\nअस्माद्देशात्प्रणश्यन्तु यज्ञघ्ना ब्रह्मराक्षसाः ।। १२१ ।।\nविनायका विघ्नकरा ममोग्रा यज्ञद्विषो ये पिशिताशनाश्च ।।\nसिद्धार्थकैर्वज्रसमानकल्पैर्मया निरस्ताः स्वगृहं प्रयान्तु ।। १२२।।\nएतावदुक्त्वा विकिरेत विद्वान्सिद्धार्थकान्दिक्षु तथा विदिक्षु ।।\nरक्षोहणं चात्र तथैव मंत्रं वक्तव्यमुच्चैर्द्विजपुङ्गवेन ।। १२३ ।।\nसर्वग्रहाणां यजने प्रदिष्टं सर्वौषधैः स्नानमदीनसत्त्व ।।\nबीजैः समग्रैश्च तथैव गन्धैर्मृद्भिश्च रत्नैश्च तथा जलैश्च ।। १२४ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे ग्रहर्क्षावाहनमन्त्राध्यायो नाम पञ्चनवतितमोऽध्यायः ।। ९५ ।।"
  }
]
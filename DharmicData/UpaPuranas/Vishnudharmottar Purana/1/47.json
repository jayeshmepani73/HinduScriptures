[
  {
    "text": "मार्कण्डेय उवाच ।।\nवह्निज्वालाग्रवर्णेन जटाजूटेन राजितम् ।।\nगगनार्द्धमिवाऽऽरूढं निदाघे रविमण्डलम् ।। १ ।।\nआधारं सर्वदेवानां तपसा द्योतितप्रभम् ।।\nसेवमानमवसनं पीतगात्रमरिन्दमम् ।। २ ।।\nएकमेकाकिनं वीरं सहस्रशतमण्डितम् ।।\nपिण्डितं सकलं धाम ब्रह्मक्षत्रियतेजसाम् ।। ३ ।।\nकृष्णाजिनोत्तरासङ्गभ्राजमानं बलोद्धतम् ।।\nस्निग्धया रञ्जितमिव प्रायेण पार्वतीदृशा ।। ४ ।।\nविराजमानं दोर्दण्डरुक्मदण्डेन भास्वता।।\nपरश्वधेन तीक्ष्णेन विमलाकाशवर्चसा ।। ५ ।।\nतपस्विनमनादृश्यं यमकालान्तकोपमम् ।।\nकम्पमानं पदन्यासैर्वसुधां सकलां तथा ।।६।।\nमुष्णन्तं सर्वतेजांसि प्रभाते रविमण्डलम्।।\nप्रांशुं कनकवर्णाङ्गं सितयज्ञोपवीतिनम् ।।७।।\nगङ्गायाः प्रवहेणैव मेरुशृंगं  विराजितम्।।\nतेजसा दहनाकारं प्रजासंहारकारकम् ।। ८ ।।\nविषमं प्रमथेशस्य तृतीयमिव लोचनम् ।।\nअप्रसह्यमनावार्यं दुर्लङ्घ्यं जीवितच्छिदम् ।। ९ ।।\nकालेनेव भुजं सव्यं दैत्यहेतोः प्रसारितम् ।।\nरामे दृष्टिपथं प्राप्ते दानवानां समन्ततः ।। 1.47.१० ।।\nहाहाकारो महानासीत्तमेकं निघ्नतां रणे ।।\nशस्त्रधारणविभ्रष्टब्राह्मण्यं स्वपथाच्च्युतम् ।। ११ ।।\nघातयध्वं दुराचारमेनमूचुः परस्परम् ।।\nएवमाद्रवतां तेषां बहूनामाततायिनाम् ।। १२ ।।\nजग्राह वेगं सर्वेषां मरुतामिव पर्वतः ।।\nस हन्यमानो नाराचैस्तोमरैर्मुशलैस्तथा ।।१३।।\nगदाभिरसिभिः पाशैर्भुशुण्डीभिरयोगुडैः ।।\nपट्टिशैर्भिन्दिपालैश्च हुतैः शूलैः परश्वधैः ।।१४।।\nन विव्यथे ह्यमेयात्मा धराधर इवाऽनिलैः ।।१५।।\nसंवेष्टितं सर्वत एव सैन्यैरदृष्टयुद्धोऽपि रणे महात्मा।।\nदैत्यार्णवं गोष्पदतुल्यमात्रममन्यताऽऽजौ रणचण्डवेगः ।।१६ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे युद्धे भार्गवरामदर्शनं नाम सप्तचत्वारिंशत्तमोऽध्यायः ।। ४७ ।।"
  }
]
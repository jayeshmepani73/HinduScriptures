[
  {
    "text": "वज्र उवाच।।\nहिरण्यकशिपोः पुत्रो कालनेमिर्महासुरः।।\nकथं कृष्णेन निहतस्तन्ममाचक्ष्व पृच्छतः।।१।।\nमार्कण्डेय उवाच।।\nयदा दैत्यवधे वृत्ते दैत्याः पातालमाश्रिताः।।\nमयतारौ समाश्रित्य भूयो देवान्प्रदुद्रुवुः ।। २ ।।\nतत्र देवगणाः सर्वे मयतारपुरःसरैः ।।\nदानवैर्निहता युद्धे देवाचार्यं बृहस्पतिम् ।। ३ ।।\nसंप्राप्ताः शरणं विप्रं तानुवाच बृहस्पतिः ।।\nतारकश्च मयश्चैव महाबलपराक्रमौ ।। ४ ।।\nययुर्जेतुं देवगणाँस्ताविमौ चोदयाम्यहम् ।।\nएवमुक्त्वा देवगणान्देवाचार्यो बृहस्पतिः ।।\nतुष्टाव देवदेवेशं बहुरूपं हुताशनम् ।। ५ ।।\nबृहस्पतिरुवाच ।।\nत्वमग्ने सर्वभूतानामन्तश्चरसि पावक ।।\nवेदास्त्वदर्थं जाताश्च जातवेदास्तथा ह्यसि ।। ६ ।।\nत्वं यज्ञस्त्वं वषट्कारस्त्वं हवींषि महाद्युते ।।\nत्वं स देव चरस्यात्मा विष्णोरमिततेजसः ।। ७ ।।\nत्वं मुखं सर्वदेवानां सर्वस्यात्मा तथा भवान् ।।\nऊष्मा त्वं देहिनां देहे भुक्तपीतवतस्तथा।।८।।\nयच्छक्तिः सर्वदेवानां त्वदीया भूतभावन।।\nप्राप्ता त्वयाहुतिः सम्यगादित्य मुपतिष्ठते ।। ९ ।।\nआदित्याज्जायते वृष्टिर्वृष्टेरन्नं ततः प्रजाः ।।\nसर्वदेववरेशानः सर्वलोकनमस्कृतः ।। 1.122.१० ।।\nत्रैलोक्यस्य समुत्पत्तावेकः कारणतां गतः ।।\nकालाग्निरुद्रो भगवाञ्जगत्संहारकारकः।।११।।\nस्थितौ निमित्तं च भवान्सर्वेषां देहिनां शमः।।\nअतीव दुर्धरं देव तव तेजः सुदारुणम् ।।१२।।।\nतेजसा तेन दैत्येन्द्राञ्जहि मा त्वं चिरं कृथा ।।\nसखा च ते रणे देव भविष्यति समीरणः ।।१३।।\nइत्येवमुक्तोङ्गिरसा महात्मा तथेति तं प्राह नृपेन्द्र पूज्यम् ।।\nजीवोऽपि गत्वा पवनं जगाद देवेश्वरस्यानघसिद्धिमिच्छन्।।१४।।"
  }
]
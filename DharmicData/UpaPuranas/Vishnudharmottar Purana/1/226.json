[
  {
    "text": "1.226\n।। नाडायन उवाच ।। ।।\nतस्यैव देवदेवस्य शृणु कर्मेदमुत्तमम ।।\nआसीद्दैत्योन्धको नाम भिन्नाञ्जनचयोपमः ।। १ ।।\nतपसा महता युक्तस्त्ववध्यश्च दिवौकसाम् ।।\nस कदाचिन्महादेवं पार्वत्या सहितं प्रभुम् ।। २ ।।\nक्रीडमानं तदा दृष्ट्वा हर्तुं देवीं प्रचक्रमे ।।\nतस्य युद्धं तदा घोरमभवत्सह शंभुना ।। ३ ।।\nरुद्रवर्णविनिर्भेदे रुधिरादन्धकस्य तु ।।\nअंधकाश्च समुत्पन्ना शतशोथ सहस्रशः ।। ४ ।।\nतेषां च दार्यमाणानां रुधिरादपरे पुनः ।। ५ ।।\nबभूवुरंधका घोरा यैर्व्याप्तमखिलं जगत् ।।\nएवं मायाविनं दृष्ट्वा देवदेवस्तदान्धकम् ।। ६ ।।\nपानार्थमंधकास्रस्य ससृजे मातरस्तथा ।।\nमाहेश्वरीं तथा ब्राह्मीं कौबेरीं चानलीं तथा ।। ७ ।।\nसौपर्णीमथ वा यव्यां शाक्रीं वै नैर्ऋतीं तथा ।।\nसौरीं सौम्यं शिवां दूतीं चामुंडामथ  वारुणीम् ।। ८ ।।\nवाराहीं नारसिंहीं च वैष्णवीं च ललत्थिकाम् ।।\nशतानन्दां भगानन्दां पिच्छिलां भगमालिनीम् ।। ९ ।।\nबलामतिबलां रक्तां सुरभीं मुखमुण्डिकाम् ।।\nमातृनन्दां सुनन्दां च विडालीं शाकुनीं तथा ।। 1.226.१० ।।\nरेवतीं च महारक्तां तथैव पिलिपिच्छिकाम् ।।\nजयां च विजयां चैव जयन्तीं चापराजिताम् ।। ११ ।।\nकालीं चैव महाकालीं कालदूतीं तथैव च ।।\nसुभगां दुर्भगां चैव करालीं देहनीं तथा ।। १२ ।।\nअदितिञ्च दितिञ्चैव मालिनीं मृत्युमेव च ।।\nकर्णमोटीं तथा याम्यां उलूकीं च घटोदरीम् ।। १३ ।।\nकपालीं वज्रहस्तां च पिशाचीं राक्षसीं तथा ।।\nभुरुण्डीं हाङ्करीं चण्डां शैवां च कटकीं तथा ।। १४ ।।\nघंटां सुलोचनां धूम्रामेकवालीं कपालिनीम् ।।\nविशालां दष्टिकां श्यामां त्रिजटीं कुकुहं तथा ।। १५ ।।\nविनायकीं च वैतालीमुन्मत्तां शुभनां तथा ।।\nसिद्धिञ्च लेलिहानां च केकरां गर्दभीं तथा ।। १६ ।।\nतर्कटीं बहुपुत्रां च प्रेतयानां विटंपुराम्।।\nक्रौञ्चीं सूकरमुखीं च विततां सरमां दनुम् ।। ।। १७ ।।\nउषारंभां पिनाकां च ललितां चित्ररूपिणीम् ।।\nस्वधाकारां वषट्स्वाहां धृतिं ज्येष्ठां कपर्दिनीम् ।। १८ ।।\nमायाविचित्ररूपां च कामरूपां वशंगमाम् ।।\nस्वकंबिलां सिञ्जिकां च महानासां महामुखीम् ।। १९ ।।\nकौमारीं रोचनां भीमां सदाहासां मदोद्धताम् ।।\nआरक्ताक्षीं कालकर्णीं भर्त्तुकर्णीं महास्वनीम् ।। 1.226.२० ।।\nकेशिनीं शिखिनीं लम्बां पिंगाक्षीं लोहितामुखीम् ।।\nघण्टारवां च दंष्ट्रालां लोचनां काचजङ्घिकाम् ।।२१ ।।\nगोकर्णिकां गोमुखिकां महाग्रीवां महामुखीम्।।\nउल्कामुखीं धूम्रशिखां कवनां परिकंपिताम् ।। २२ ।।\nमोहिनीं कुण्डिनीं त्वेडां निर्भयां बाहुशालिनीम् ।।\nशूर्पकर्णीं तथैकाक्षीं विशोकां नन्दिनीं रुचम् ।। २३ ।।\nज्योस्रामुखीं वरपरां निकुम्भां रक्तकम्पनाम् ।।\nअविकारां महाचित्रां चित्रसेनां मनोरमाम् ।। २४ ।।\nसुदर्शनां हरत्पापां मातङ्गीं लंबमेखलाम् ।।\nसुबालां बालतर्कारीं प्रेमोदां लाङ्गलावतीम्।।२५।।\nचित्तां वित्तां जडां कोणां शान्तिकां भसिताशनीम् ।।\nलंबस्तनीं लंबघण्टां विसतां वामचूडिनीम् ।।२६।।\nस्वलतिर्दीर्घकेशी च सुलता सुन्दरी समा ।।\nअधोमुखी कटुमुखी क्रोधनी वसुवाशिनी ।। २७ ।।\nविराविणी वत्सरुता माषाभाजिनशालिनी ।।\nकुटुम्बिका शुक्तिका च चण्डिका बलमोहिनी ।। २८ ।।\nमांसान्यहासिनी लम्बा गोविधारी समागधी ।।\nएताश्चान्याः स देवेन्द्र ससृजे मातरस्तदा ।। २९ ।।\nअन्धकानां महाघोरं पपुस्तद्रुधिरं तदा ।।\nततोन्धकासृजा सर्वाः परां तृप्तिमुपागताः ।।1.226.३०।।\nतास्तु तृप्ताः सुसम्भूता भूय एवांधकास्रजा ।।\nअर्दितोयैर्महादेवः शूलमुद्गरपट्टिशैः ।। ३१ ।।\nततः स शङ्करो देवस्त्वन्धकैर्व्याकुलीकृतः ।।\nजगाम शरणं देवं वासुदेवमजं विभुम् ।। ३२ ।।\nततस्तु भगवान्विष्णुः सृष्टवाञ्छुष्करेवतीम् ।।\nसा पपौ सत्वरं तेषामन्धकानामसृक्क्षणात् ।। ३३ ।।\nयथायथा च रुधिरं पिबत्यन्धकसम्भवम् ।।\nतथा तथाऽधिकं देवी संशुष्यति जनाधिप ।। ३४ ।।\nपीयमाने तदा तेषामन्धकानां तथासृजि ।।\nअन्धकास्तु क्षयं नीता सर्वे ते त्रिपुरारिणा ।। ३५ ।।\nमूलान्धकं तु विक्रम्य तदा सर्वत्र लोककृत् ।।\nचकार वेगाञ्छूलाग्रे तदा तुष्टाव शङ्करम् ।। ३६ ।।\nअन्धकः सुमहावीर्यः तस्य तुष्टोऽभवद्भवः ।।\nसामीप्यं प्रददौ नित्यं गणेशत्वं तथैव च ।। ३७ ।।\nततो मातृगणाः सर्वे शङ्करं वाक्यमब्रुवन् ।।\nभगवन् भक्षयिष्यामः सदेवासुरमानुषम् ।। ३८ ।।\nत्वत्प्रसादाज्जगत्सर्वं तदनुज्ञातुमर्हसि ।।\nशङ्कर उवाच ।।\nभवतीभिः प्रजाः सर्वा रक्षणीया न संशयः ।। ३९ ।।\nतस्माद्घोरादभिप्रायान्मनः शीघ्रं निवर्त्यताम् ।।\nनाडायन उवाच ।।\nइत्येवं शङ्करेणोक्तं त्वनादृत्य वचस्तु ताः ।। 1.226.४० ।।\nक्षोभयामासुऽव्यग्रास्त्रैलोक्यं सचराचरम् । ।\nत्रैलोक्ये भक्ष्यमाणे तु तदा मातृगणैर्नवैः ।। ४१ ।।\nनृसिंहमूर्तिं देवं च प्रदध्यौ भगवाञ्छिवः ।।\nअनादिनिधनं देवं सर्वलोकभवोद्भवम ।। ४२ ।।\nदैत्येन्द्रवक्षोरुधिरप्रोक्षितोरुमहानखम ।।\nविद्युज्जिह्वं महादंष्ट्रं स्फुटकेसरसङ्कटम् ।। ४३ ।।\nकल्पान्तमारुतक्षुब्धसप्तार्णव महास्वनम ।।\nवज्राग्रतीक्ष्णनखरमाकर्णाद्दारिताननम्।। ४४ ।।\nमरुशैलप्रतीकाशमुदयार्कसमेक्षणम ।।\nहिमाद्रिशिखराकारं चारुदंष्ट्रोज्ज्वलाननम् ।। ४५ ।।\nखविनिस्सृतरोमाग्निं ज्वालाकेसरमालिनम् ।।\nबद्धाङ्गदं सुमुकुटं चारुकेयूरभूषणम ।। ४६ ।।\nश्रोणीसूत्रेण महता काञ्चनेन विराजितम ।।\nनीलोत्पलदलश्यामं वामोयुगविभूषितम ।। ४७ ।।\nतेजसाक्रान्तसकलं ब्रह्माण्डान्तरमंडपम ।।\nसादरभ्राम्यमाणानां हुतहव्य घनार्चिषाम् ।। ४८ ।।\nआवर्त्तैः सदृशाकारैः संयुक्तं दैहलोमजैः ।।\nसर्वपुप्पविचित्रां च धारयानं महास्रजम ।। ४९ ।।\nस ध्यातमात्रो भगवान्प्रददौ तस्य दर्शनम्   ।।\nयादृशेनैव रूपेण यातो रुद्रेण भक्तितः ।। 1.226.५० ।।\nतादृशेनैव रूपेण दुर्निरीक्ष्येण दैवतैः ।।\nप्रणिपत्य तु देवेशं तदा तुष्टाव शङ्करः ।। ५१ ।।\nशङ्कर उवाच ।।\nनमस्तेस्तु जगन्नाथ नरसिंहवपुर्धरः ।।\nदैत्यनाथास्थिसंपूर्ण नखशुक्तिविराजित ।। ५२ ।।\nतदस्रकणसंलग्नहेमपिङ्गलविग्रहं ।।\nमेरोः सपद्मरागस्य शोभां धत्से जगद्गुरो  ।। ५३ ।।\nकल्पान्ताम्भोदनिर्घोष सूर्यकोटिसमप्रभ ।।\nसहस्रयम संक्रोध सहस्रेन्द्रपराक्रम ।। ५४ ।।\nसहस्रधनदस्फीत सहस्रवरुणात्मक।।\nसहस्रकालचरित सहस्रनियतेन्द्रिय।।५५।।\nसहस्रभूमिसद्धैर्य सहस्रानन्तमूर्त्तिमत् ।।\nसहस्रचन्द्रप्रतिम सहस्रहरिविक्रम ।। ५६ ।।\nसहस्ररुद्रतेजस्क सहस्रब्रह्मसंस्तुत।।\nसहस्रवायुवेगोग्र सहस्रज्योतिरीषण।।५७।।\nसहस्रयन्त्रमथन सहस्राबाधमोचन ।।\nअन्धकस्य विनाशाय सृष्टा या मातरो मया ।। ५८ ।।\nअनादृत्य तु मद्वाक्यं भक्षयंत्यश्च ताः प्रजाः ।।\nकृत्वा ताश्च न शक्तोऽहं संहन्तुमपराजित।।५९।।\nस्वयं कृत्वा कथं तासां विनाशमपि रोचये ।।\nनाडायन उवाच ।।\nएवमुक्तः स रुद्रेण नारसिंह वपुर्धरः ।। 1.226.६० ।।\nससर्ज देवीं जिह्वातः तदा वागीश्वरीं हरिः ।।\nहृदयाच्च तथा मायां गुह्याच्च भगमालिनीम् ।। ६१ ।।\nअस्थिभ्यश्च तथा काली सृष्टा पूर्वं महात्मना ।।\nयया तद्रुधिरं पीतमन्धकानां महात्मनाम् ।। ६२ ।।\nया त्वस्मिन्कथिता लोके नामतः शुष्करेवती ।।\nद्वात्रिंशन्मातरः सृष्टा गात्रेभ्यश्चक्रिणा ततः ।। ६३ ।।\nतासां नामानि वक्ष्यामि तानि मे गदतः शृणु ।।\nसर्वक्लिष्टा महाभागा कण्ठकर्णी तथैव च ।। ६४।।\nत्रैलोक्य मोहिनी पुण्या सर्वसत्त्ववशङ्करी ।।\nतथा च चक्रहृदया पञ्चमा व्योमचारिणी ।।६५।।\nशंखिनी लेखिनी चैव कालसङ्कर्षिणी तथा ।।\nइति देव्यष्टकं राजन्वागीश्यनुचरं स्मृतम् ।। ६६ ।।\nअजिता सूक्ष्महृदया वृक्षावेशाश्मदर्शना ।।\nनृसिंहभैरवा चिल्ला गरुत्पक्षहृदानया ।। ६७ ।।\nभगमालिन्य ऽनुचरा इत्यष्टौ नृप मातरः ।।\nआकर्षिणी च भारूटी तथैवोत्तरमालिका ।। ६८ ।।\nज्वालामुखी भीषणिका कामधेनुश्च बालिका ।।\nतथा पद्मकरा राजन्रेवत्यनुचराः स्मृताः ।। ६९ ।।\nअष्टौ महाबलाः सर्वा देवगात्रसमुद्भवाः ।।\nत्रैलोक्यसृष्टिसंहारसमर्थाः सर्वदेवताः ।। 1.226.७० ।।\nताः सृष्टमात्रा देवेन क्रुद्धा मातृगणस्य तु ।।\nप्रधाविता महाराज क्रोधविस्फूर्जितेक्षणाः ।। ७१ ।।\nअविषह्यतमं तासां दृष्ट्वा तेजः सुदारुणम् ।।\nभयेन शरणं प्राप्ता देवेशं पूर्वमातरः ।। ७२ ।।\nशरणार्थमनुप्राप्ता नृसिंहो वाक्यमब्रवीत् ।।\nनरसिंह उवाच ।।\nयथा मनुष्याः पशवः पालयन्ति वराननाः ।। ७३ ।।\nयजन्ति तैश्च पशुभिः तथा वै देवतागणान् ।।\nभवत्यश्च तथा लोकान्पालयन्तु मयेरिताः ।।७४ ।।\nमनुजैश्च तथा देवं यजध्वं त्रिपुरान्तकम्।।\nये च मां संस्मरंतीह ते च रक्ष्या सदा नराः ।।७५।।\nबलिकर्म करिष्यंति युष्माकं ये सदा नराः ।।\nसर्वकामप्रदास्तेषां भविष्यध्वं तथैव च।।७६।।\nतत्सादनादिकं ये च करिष्यंति हरेरितम् ।।\nते च रक्ष्या सदा लोके रक्षितव्यं च शासनम्।।७७।।\nरौद्रां चैव परां मूर्तिं महादेवः प्रदास्यति।।\nयुष्मभ्यं समया सार्धं तेन सार्धं वरस्यथ ।।७८।।\nमया मातृगणः सृष्टो योयं विगतसाध्वसः ।।\nएष नित्यं विशालाक्ष्यो मयैव सह रंस्यति ।।७९।।\nमया सार्धं तथा पूजां वीरेभ्यश्चैव लप्स्यसि ।।\nपृथक् च पूजितो लोके सर्वान्कामान्प्रदास्यति ।। 1.226.८० ।।\nशुष्कां संपूजयिष्यन्ति ये तु पुत्रार्थिनो जनाः।।\nतेषां पुत्रप्रदा देवी भविष्यति न संशयः।।८१।।\nनाडायन उवाच।।\nएतावदुक्त्वा भगवान्सह मातृगणेन च ।।\nज्वालामालाकुलवपुस्तत्रैवांतरधीयत ।।८२।।\nसमातृवर्गोपि हरस्य मूर्ति सदा यजंस्तिष्ठति तत्समीपे ।।\nदेवेश्वरस्यापि नृसिंहमूर्तेः पूजां विधत्ते त्रिपुरान्तकारी ।। ८३ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शैलूषं प्रति नाडायनवाक्ये अन्धकजयवर्णनोनाम षड्विंशत्युत्तरद्विशततमोऽध्यायः ।। २२६ ।।\n1.227\n।। शैलूष उवाच ।।\nमातृदोषप्रशमनान्महेश्वरमुखोद्गतान् ।।\nप्रयोगाञ्छ्रोतुमिच्छामि वदतस्ते द्विजोत्तम ।। १ ।।\nनाडायन उवाच ।।\nचोचकं तु वचा कुष्टं ब्रह्मभूतजटे शुभे ।।\nकालमञ्जा हरिद्रे द्वे यवचूर्णविमिश्रितम्।।२।।\nउद्वर्तनमिदं प्रोक्तं मातृदोषविनाशनम् ।।\nअरिष्टारिष्टपत्राणि तालजीतकयोस्तथा ।। ३ ।।\nशिंशिपामलकीबिल्वकपित्थानां तथैव च ।।\nबहुकारत्वचं पूर्वां तथैव च पुनर्नवाम् ।। ४ ।।\nभार्ङ्गीक्वाथमिदं स्नानं मातृदोषविनाशनम् ।।\nअरिष्टकं तथा बिल्वं पद्माक्षं फलिनीफलम् ।। ५ ।।\nवचा कुष्टं च मुस्तञ्च वालकं रजनीद्वयम् ।।\nचन्दनं कुंकुमं चैव नागदानं च रोचना ।। ६ ।।\nएतानि सर्वाण्याहृत्य पूर्णकुम्भे विनिक्षिपेत् ।।\nस्नानमेतत्प्रयोक्तव्यं मातृदोषविनाशनम् ।। ७ ।।\nकुसुमैः पञ्चवर्णैस्तु धूपैर्निर्यासजैस्तथा ।।\nकुंकुमागुरुकर्पूरचन्दनैश्च मनोरमैः ।। ८ ।।\nदीपैर्भक्ष्यैस्तथा क्षीरैः कुल्माषोल्लोपिकागुडैः ।।\nपायसैर्मधुसंमिश्रैः पललेनोदनेन च ।। ।।९।।\nबलिः सुविहितो राजन्मातृदोषविनाशनम् ।।\nदूर्वाप्रवालमञ्जिष्ठानागरं नागकेशरम्।।1.227.१०।।\nरोचनाकुंकुमं चैव चन्दनं च तथा वचा ।।\nविलेपनमिदं श्रेष्ठं मातृदोषविनाशनम् ।। ११ ।।\nगजाश्वकपिवाराहनखानि च घृतं तथा ।।\nश्रेष्ठोऽयं कथितो धूपो मातृदोषविनाशनः ।। १२ ।।\nसिद्धं घृतं चाप्यथ पञ्चगव्यं पुराणमश्नन्ति हि ये नरेन्द्र ।।\nतेषां भयं नैव हि मातृजातं भाव्यं कदाचिद्ग्रहसंभवं वा ।। १३ ।।\nइति श्रीविष्णुधर्मोत्तरे प्रथम खण्डे मा० सं० मातृबाधाप्रतिषेधोनाम सप्तविंशत्युत्तरद्विशततमोऽध्यायः ।। २२७ ।।\n1.228\n।। नाडायन उवाच ।।\nतस्य देवादिदेवस्य प्रभावमपरं शृणु ।।\nकथ्यमानं मया राजन्सर्वकल्मषनाशनम् ।। १ ।।\nशङ्करः पार्वती चैव स्पर्धमानौ परस्परम् ।।\nचक्रतुर्मैथुनं राजन्साग्रं वर्षशतं किल।। २ ।।\nतयोरन्यतरस्यासीद्यदा नैव पराजयः ।।\nततस्तु देवता खिन्नाः परस्परमथाब्रुवन् ।। ३ ।।\nअत्रोत्पत्स्यति यो गर्भस्त्रैलोक्यं सचराचरम् ।।\nतेजसा मोहितं तस्य भविष्यति न संशयः ।। ४ ।।\nतस्मात्त्वमत्र प्रविश देवदेव हुताशन ।।\nएवमुक्तस्तदा वह्निः प्रविवेश सुरोत्तमम्।। ५ ।।\nतं दृष्ट्वा संभ्रमादेव समुत्तस्थौ त्रिलोचनः ।।\nतेजोभिः क्षुभितं तत्र वह्नेरास्यमथाविशत् ।।६।।\nशशाप पार्वती देवी भार्यासु स्वासु देवताः ।।\nनैवावाप्स्यथ पुत्रान्वै मत्कोधकलुषीकृताः ।। ७ ।।\nहुताशनोपि शर्वस्य दह्यमानो हि तेजसा ।।\nतत्याज गर्भं गङ्गायां सापि कालेन केनचित् ।। ८ ।।\nतत्याज पर्वते श्वेते गर्भं वह्निसमप्रभम् ।।\nतेन जातेन संवृत्तं सौवर्णं श्वेतपर्वतम् ।। ९ ।।\nसुवर्णरेतसस्तस्य शंकरस्य तु तेजसा ।।\nददृशुः कृत्तिका बालं संत्यक्तं तत्र गङ्गया ।। 1.228.१० ।।\nस्तनानि प्रददुस्तस्य कृपया राजसत्तम ।।\nषडाननस्तदा भूत्वा षण्णामेव स्तनं पपौ ।। ११ ।।\nतासां क्षीरेण धर्मात्मा विवृद्धश्चारुतेजसा ।।\nकृत्तिकानां वरं प्रादाद्यत्तद्वक्ष्यामि ते नृप ।। १२ ।।\nनाडायन उवाच ।।\nयदा चन्द्रसमायोगं गमिष्यथ शुभाननाः ।।\nतदा पूजां करिष्यंति भवतीनां तु ये नराः ।। १३ ।।\nवह्नेश्चन्द्रमसश्चैव वरुणस्य तथा मम ।।\nगन्धमाल्यैस्तथा पुप्पैर्धूपैर्दीपैस्तथैव च ।। १४ ।।\nगन्धोदकेन पुण्येन लाजाभिर्मधुना सह ।।\nअपूपैः परमान्नेन दध्ना गव्येन चाप्यथ। ।। १५ ।।\nकुल्माषैः सफलैर्भक्ष्यैर्मोदकैः पानकैस्तथा ।।\nप्राप्स्यन्त्यभिमतान्कामानिह लोके परत्र च ।। १६ ।।\nनक्ताशनस्तथा भूत्वा युष्मत्पूजापरायणः ।।\nक्रीडित्वा सुचिरं नाके मानुष्ये तु भविष्यति ।। १७ ।।\nरूपान्वितः सत्यपरो द्यावान्धर्मे स्थितः सन्बहुभृत्ययुक्तः ।।\nकुलेन शीलेन समन्वितश्च नारीविशेषात्सुभगा भवित्री ।। १८ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे कृत्तिकापूजाविधिर्नामाष्टाविंशत्युत्तरद्विशततमोऽध्यायः ।। २२८ ।।\n1.229\n।। नाडायन उवाच ।।\nततस्तु प्रययौ गङ्गा कुमारो यत्र पावकिः ।।\nमया त्वं जनितः पुत्र तमुवाच सुरेश्वरम् ।। १ ।।\nअसहन्त्या महातेजस्त्वदीयं पर्वतोत्तमे ।।\nमया स्कन्द परित्यक्तं तदा गर्भगतं मम ।। २ ।।\nतस्यास्तद्वचनं श्रुत्वा पावकिर्वाक्यमब्रवीत् ।।\n।। स्कन्द उवाच ।।\nनाहं गृहं ते यास्यामि शम्भुर्मे दैवतं पिता ।। ३ ।।\nअनुग्रहं करिष्यामि तवाहं सुरनिम्नगे ।।\nवैशाखमासशुक्लस्य तृतीयायां वरानने ।। ४ ।।\nमानुष्यमवतीर्णासि तदा पूजामवाप्स्यसि ।।\nतमिन्नहनि यः स्नानमाचरिष्यति ते शुभे ।। ५ ।।\nराजसूयाश्वमेधाभ्यां फलेन स तु योक्ष्यति।।\nतस्मिन्नहनि यः पूजां यत्र तत्र व्यवस्थितः ।।६।।\nगन्धमाल्योपहाराद्यैर्धूपदीपान्नसंपदा ।।\nकर्ता तव महाभागे त्वत्तोयस्नानजं फलम् ।। ७ ।।\nध्रुवमाप्स्यति धर्मज्ञे नात्र कार्या विचारणा ।।\nतस्मिन्नहनि यत्किञ्चित्प्रदद्याच्छ्रद्धयान्वितः ।। ८ ।।\nअक्षयं तत्फलं तस्य भविष्यति न संशयः ।।\nअक्षया सा तिथिर्ज्ञेया कृत्तिकाभिर्युता यदि ।। ९ ।।\nभविष्यति महाभाग विशेषेण फलप्रदा ।। 1.229.१० ।।\nतस्मिन्दिने ये तव चारुगात्रि पूजां करिष्यंति तथेरितां प्राक् ।।\nते नाकलोके सुचिरं निरुप्य लोकान्गमिष्यन्ति जलाधिपस्य ।। ११ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शैलूषं प्रति नाडायनवचने अक्षयतृतीयामहालयं नामैकोनत्रिंशदुत्तरद्विशततमोऽध्यायः ।। २२९ ।।\n1.230\nनाडायन उवाच ।।\nततस्तु जातकर्माद्याः क्रियास्तस्य महात्मनः ।।\nविश्वामित्रस्तु कृतवान्मङ्गलानि तथैव च ।। १ ।।\nएतस्मिन्नेव काले तु देवनाथाय वज्रिणे ।।\nश्वेतजातमथाचख्युः कुमारं दीप्ततेजसम् ।। २ ।।\nनिधनाय मतिं चक्रे तदा तस्य पुरन्दरः ।।\nदैवतैः पितृभिर्यज्ञैः प्रभुर्दानवराक्षसैः ।। ३ ।।\nभूतनागपिशाचैश्च पितृगन्धर्वमानुषैः ।।\nसंमन्त्र्य निधने तस्य सृष्टवान्स महाग्रहान् ।। ४ ।।\nदेवदैत्यग्रहान्घोरान्पितृदानवराक्षसान् ।।\nयक्षगन्धर्वनागानां नृणां च पिशिताशिनाम् ।। ५ ।।\nते ग्रहा बहुसाहस्रा नानाप्रहरणोद्यताः ।।\nअभिजग्मुः श्वेतगिरिं कुमारवधकाम्यया ।। ६ ।।\nते ग्रहा बहुसाहस्रा ग्रहांश्च शतशः शिवः ।।\nस्कंदो ग्रहान्वै ससृजे पूर्वग्रहनिशाचरान् ।। ७ ।।\nमहाबलान्महावीर्यान्कामगान्कामरूपिणः ।।\nअनेकशतसाहस्रान्नानावेशान्मनोजवान् ।। ८ ।।\nतेषां प्रधानान्वक्ष्यामि तन्मे निगदतः शृणु ।।\nस्कंदो विशाखश्च तथा नैगमेयस्तथैव च ।।\nभीमो भीमकरः क्रव्यो निरतः क्रोश एव च ।। ९ ।।\nक्रव्यादोथ हविर्बुद्धिः कोटिमुद्गरिकः पृथुः ।।\nकालश्चाप्युपकालश्च सिद्धार्थः पुष्पकस्तथा ।। 1.230.१० ।।\nपुष्पमित्रः कोकिलकः सिद्धो लंबोदरस्तथा ।।\nखल्यूः कपोतो लम्बोष्ठः तथा नायास एव च ।। ११ ।।\nयदण्डो गृद्ध्रनासाश्च गृद्ध्रवृत्तुक एव च ।।\nक्षुद्रकः कालकालश्च कालस्तत्पुरुषस्तथा ।।१२।।\nविद्युद्भूतोऽथ संवर्तो वर्तश्चावर्त एव च ।।\nशितिकण्ठः कपर्दी च कच्छपः परिकण्टकः ।। १३ ।।\nपरिप्रकाशो मत्तश्च मातङ्गवसनस्तथा ।।\nगदराक्षः पिशाचश्च वीरनाशो वलीमुखः ।। १४ ।।\nमहाभूतश्च नन्दश्च सोमानन्दः प्रमोदकः ।।\nआनन्दो व्यवसायश्च निश्चयोऽथ पराक्रमः ।। १५ ।।\nजयश्च विजयश्चैव सञ्जयः कल्प एव च ।।।\nपुष्पदन्तो दन्तवक्रो हेगुण्डिर्भीषणस्तथा ।। १६ ।।\nवसुभूतिर्वसुस्त्रातो जीवकस्तापसस्तथा ।।\nवीरबाहुः सुबाहुश्च सुन्दरो गण्ड एव च ।। १७ ।।\nतुण्डा विचेला गोदंतः कलशः कलशोचरः ।।\nशीर्यग्राहो ललाटस्थो ग्रीवाग्राभरतो ग्रहः ।। १८ ।।\nपरिलेपकजात्यन्धौ करालः कुञ्जनामनौ ।।\nअन्येद्युकः सततगस्त्रैतीयकचतुर्थकौ ।। १९ ।।\nव्यरोचको नेत्ररोगः कासश्वासानुगस्तथा ।।\nधूतपापः पापहितः पापाचारस्तथैव च ।। 1.230.२० ।।\nकाण्डो धनञ्जयश्चैव शठो नैष्कृतिकस्तथा ।।\nवसुधाता वसुमना गौरः शोथो गलग्रहः ।। २१ ।।\nभ्रमश्च चित्तमोहश्च तथा कार्यविघातकः ।।\nसर्वकार्यकरश्चैव जृंभकश्चार्यकस्तथा ।। २२ ।।\nएते चान्ये च बलिनः कामरूपा विहङ्गमाः ।।\nत्रैलोक्यसृष्टिसंहारसमर्था विविधायुधाः ।। २३ ।।\nनानारूपधरा वीरा नानाविविधवाससः ।।\nप्रादुद्रवन्महान्घोरान्पूर्वदेवैर्विसर्जितान् ।।२४।।\nअविषह्यतमात्मानो ग्रहाः स्कन्दग्रहास्तथा ।।\nस्कन्दं देववरं सर्वे तदा शरणमागताः ।।२५।।\nतांस्तु वै शरणं प्राप्तान्स्कंदो वचनमब्रवीत् ।।\nस्कंद उवाच।।\nशरणं वै प्रपन्नानां वरं दास्यामहं ग्रहाः ।।२६।।\nवरयध्वं यथाकामं पूज्या मे शरणार्थिनः ।।\nग्रहा ऊचुः ।।\nभगवन्भक्षयिष्यामस्त्वत्प्रसादेन मानुषान् ।।२७।।\nएतद्वरमभीष्टं नः सर्वेषां  दीप्तविग्रह ।।\nस्कंद उवाच ।।\nदुराचारांस्तथा लोके गन्धमाल्यानुलेपने।।२८।।\nतेषां शरीरे रत्यर्थं वसध्वं नात्र संशयः।।\nये भक्तास्त्र्यम्बके देवे तथा देवे जनार्दने।।२९।।\nआस्तिकाञ्छ्रद्धधानांश्च वर्जयध्वं प्रयत्नतः ।।\nवरार्थमपि सङ्गृह्य न्यस्ता कर्मादिभिः क्रमः ।। 1.230.३० ।।\nत्यक्षध्वं पुरुषाञ्शीघ्रं मम विज्ञाय शासनम् ।।\n।। नाडायन उवाच ।।\nएवमुक्ता ग्रहाः सर्वे स्वाम्ये चक्रुस्तदा शिशुम् ।। ३१ ।।\nकुमारं शर्वतनयं महाबलपराक्रमम् ।।\nस्कन्देनैव यथोक्तं तु स्कन्दं स्कन्दग्रहास्तदा ।। ३२ ।।\nसमेता सर्वे वचनमिदमुचुर्नराधिप ।।\nअस्माकमपि देवेश प्रसादं कर्तुमर्हसि ।। ३३ ।।\nएवमुक्तोऽथ धर्मात्मा ग्रहा न्स्कन्दस्त्वभाषत ।।\nयावत्षोडशवर्षाणि मानवानां भवन्त्युत ।। ३४ ।।\nतावद्भवन्तो बाधन्तु मनुष्याणां तथा प्रजाः ।।\nतत्रापि बलिकर्माद्यैः क्षेमं तेषां करिष्यथ ।।\nततः पूर्वं ग्रहाणां तु पूज्या लोके भविष्यथ ।। ३५ ।।\nएतावदुक्त्वा भगवान्कुमारो ददौ ग्रहाणामपरं शरीरम् ।।\nदेहान्स्वकान्नायक उग्रसत्त्वो लोकस्य रक्षार्थमतीव हृष्टः ।। ३६ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शैलूषं प्रति नाडायनवाक्ये त्रिंश दुत्तरद्विशततमोऽध्यायः ।। २३० ।।"
  }
]
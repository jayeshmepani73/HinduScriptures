[
  {
    "text": "1.261\nमार्कण्डेय उवाच ।।\nनिशावसाने गन्धर्वाः कृत्वा व्यूहं सुदुर्जयम् ।।\nसंप्रतीक्ष्यन्त भरतमायान्तं रणकोविदम् ।। १ ।।\nभरतोऽपि च रात्र्यन्ते वज्रव्यूहेन दंशितः ।।\nआससाद महत्सैन्यं गन्धर्वाणां सुदुर्जयम् ।।। २ ।।\nततः प्रववृते युद्धं यमराष्ट्रविवर्द्धनम्।।\nदेवासुरसमप्रख्यं त्रैलोक्यभयकारकम ।। ३ ।।\nपत्तीनां पत्तिभिः सार्धं सादिनां चैव सादिभिः ।।\nरथिनां रथिभिश्चैव कुञ्जराणां च कुञ्जरैः ।। ४ ।।\nभाषतां नामगोत्राणि शूराणां चैव गर्जताम् ।।\nधनुषां कूजतां चैव शब्दः समभवत्तदा ।। ५ ।।\nततः प्रवृत्ते संग्रामे भारतिः पुष्करो रणे ।।\nआससाद विशालाक्षं गन्धर्वं रणगर्वितम् ।। ६ ।।\nतक्षश्च भारतिः श्रीमान्युयुधे वीरबाहुना ।।\nसेनानीर्विजयः श्रीमान्नमुचिश्च तमागतः ।। ७ ।।\nभूमन्युः कौरवः श्रीमान्कामपालेन संगतः ।।\nकिरातराजो दमनश्चन्द्रापीडेन संगतः ।। ८ ।।\nप्रभद्रकेण शिबिना तथैवाजिकरो रणे ।।\nमहोदयः मुनिर्देशो हरिकेशेन संगतः ।। ९ ।।\nत्रैगर्तो वसुदानश्च सूर्यरश्मिश्च संगतौ ।।\nगन्धर्वः कुमुदापीडः कुलूताधिपतिर्जयः ।। 1.261.१० ।।\nचक्रतुस्तुमुलं युद्धं देवासुरसमं तदा ।।\nदाशेरकस्तथा राजा यवनो वाशनः परः ।। ११ ।।\nएकलव्यश्च संग्रामे तेनासीत्सुमहात्मना ।।\nकुमुदः शोणिमा शूरो बलबन्धुः सुयोधनः ।। १२ ।।\nगन्धर्वैः पञ्चभिः पञ्च पार्वतीयाः समागताः ।।\nबलाकाबलकाभ्यां तु गदिना मौलिना तथा ।। १० ।।\nकुमुदेन तु वीरेण सदसीष्वनिवर्त्तिना ।।\nमद्रराजोंऽशुमान्नाम चतुर्भिः संगतो रणे ।। १४ ।।\nभीमनादमहानादवसुषेणगजाकरैः ।।\nदार्वः श्रुतञ्जनः श्रीमानभिमानः कृतञ्जयः ।। १५ ।।\nयुद्धं तौ चक्रतुर्घोरं सहितौ चन्द्रवर्मणा।।\nकाश्मीरकः सुबाहुश्च गन्धर्वेण सुबाहुना ।। १६ ।।\nचकार तुमुलं युद्धं भीरूणां भयवर्द्धनम् ।।\nभरतस्यापरं योधा गन्धर्वैभीमविक्रमैः ।। १७ ।।\nसमागतास्तदा युद्धे शतशोऽथ सहस्रशः ।।\nभरतश्च महातेजाः शैलूषेण समागतः ।। १८ ।।\nचकार तुमुलं युद्धं सर्वभूतभयङ्करम् ।।\nपर्वताभेन नागेन त्रिधा प्रस्रवता   मदम् ।। १९ ।।\nबाधमानमरीन्संख्ये महेन्द्रमिव दानवान् ।।\nविशालो वरयामास रथेनाभ्येत्य पुष्करम्।।1.261.२० ।।\nबाणौघेन रणे भित्त्वा वेगं पुष्करदन्तिनः ।।\nपुष्करं ताडयामास नाराचैर्बहुभिस्तदा ।। २१ ।।\nरिपुभिस्ताड्यमानस्तु भारतिर्भीमविक्रमः ।।\nववर्ष शरसंघातैर्विशालं सेनया सह ।। २२ ।।\nपुष्करस्य विशालोऽथ मध्ये चिच्छेद कार्मुकम् ।।\nछिन्नधन्वा विशालस्य स जघानाथ सारथिम् ।। २३ ।।\nआक्रम्य योधयामास विशालस्य महारथम् ।।\nयदा रणे महाराज पुष्करस्य रथोत्तमम् ।। २४ ।।\nहन्तुं स रथमुत्सृज्य विशालोपि महीपतेः ।।\nगदया योधयामास पुष्करस्य तु वारणम् ।। २५ ।।\nपुष्करोऽपि गदापाणिर्विशालाभिमुखं ययौ ।।\nगदाभिस्तौ ततो वीरौ परस्परजिगीषया ।। २६ ।।\nसव्यदक्षिणतस्तत्र मण्डलानि विचेरतुः ।।\nप्रजह्रतुस्तथान्योन्यमन्योन्यस्य वधैषिणौ ।। २७ ।।\nपुष्करेण रणे योगाद्विशालस्य गदा हता ।।\nमुमोच पावकं तीक्ष्णं सस्फुलिङ्गं महीपते ।। २८ ।।\nविशालेन ततो युद्धे गदया पुष्करो हतः ।।\nहिमवत्सन्निकाशस्तु न चचाल पदात्पदम् ।।२९।।\nपुष्करेण महाराज विशालो गदया हतः ।।\nततः शैलूषवचनान्महामात्रप्रचोदितम् ।। 1.261.३० ।।\nआरुरोह महानागं विशालो रणदर्पितः ।।\nआरुरोह रथं श्रीमान्गन्धर्वस्य च पुष्करः ।। ३१ ।।\nतावेकरथमारूढो तदा राजेन्द्रपुष्करौ ।।\nनिजघ्नतुर्विशालस्य संग्रामे वरवारणम् ।। ३२ ।।\nयस्यावर्जि तन् स्य कुञ्जरान्निपतिष्यतः ।।\nचिच्छेदाथ विशालस्य शिरो ज्वलितकुण्डलम्।। ३३ ।।\nहत्वा विशालं संग्रामे रथमारुह्य चापरम् ।।\nछादयामास तत्सैन्यं गन्धर्वाणां शरोत्करैः ।। ३४ ।।\nविशालं निहतं दृष्ट्वा रुहः परमकोपनः ।।\nसादी जघान प्रासेन गान्धारं रणगर्वितम्।। ३५ ।।\nतस्य चिच्छेद गान्धारः सप्रासं तु भुजद्वयम् ।।\nशिरश्च सशिरस्त्राणं क्षुरप्रेण महीपते ।। ३६ ।।\nतक्षो रथेन शुभ्रेण किङ्किणीजालमालिना ।।\nआससाद महाबाहुं  वीरबाहुं रणाजिरे ।। ३७ ।।\nएकच्छाय इवाकाशस्तयोरासीच्छरोत्करैः ।।\nन वाति पवनस्तत्र न विभ्राजति भास्करः ।। ३८ ।।\nतक्षः सपुङ्खमाकृष्य बाणं भास्करप्रभम् ।।\nचिच्छेद सारथेस्तस्य शिरो ज्वलितकुण्डलम् ।। ३९ ।।\nनिर्यन्तृणा रथेनासौ समरादपवाहितः ।।\nतस्मिन्रणाजिरान्नीते तक्षं कुञ्जरधूर्गतः ।। 1.261.४० ।।\nआजगाम महाराज गन्धर्वस्तु सुदर्शनः ।।\nतस्यापतितमात्रस्य शरेण नतपर्वणा ।। ४१ ।।\nचिच्छेद नागमूर्धानं भारतिर्भीमविक्रमः ।।\nसेनानीर्विजयः श्रीमान्नमुचिश्च समागतौ ।। ४२ ।।\nसारथिं तुरगान्केतुमदृश्यं चक्रतुः शरैः ।।\nअन्योऽन्यस्य महाराज समरे भीमविक्रमौ ।। ४३ ।।\nचतुर्भिः सायकैर्हत्वा नमुचेः स तुरङ्गमान् ।।\nपञ्चमेन शिरः कायाज्जहार रथसारथेः ।। ४४ ।।\nनमुचिर्विरथः खड्गमादाय परवीरहा ।।\nजगामाभिमुखस्तूर्णं सेनापतिमरिन्दम ।। ४५ ।।\nवेगेनापततस्तस्य चक्रमादाय भास्वरम् ।।\nविवृत्ताक्षन्तु चिच्छेद तस्य मूर्धानमञ्जसा ।। ४६ ।।\nभूमन्युः कामपालश्च चक्रतुर्युद्धमुत्तमम ।।\nयथा देवासुरे युद्धे बलशक्रौ महाबली ।। ४७ ।।\nतावुभौ कुञ्जरारूढौ परस्पग्वधैषिणौ ।।\nतोमरैश्चक्रतुर्युद्धं सूर्यांशुसदृशप्रभैः ।। ४८ ।।\nयुध्यतामेव तेषां तु भूमन्युर्वरवारणः ।।\nपार्श्वे जघान दन्ताभ्यां कामपालस्य वारणम् ।।४९।।\nसहितस्तेन नागेन कृत्वा रावं भयानकम् ।।1.261.५०।।\nआसीत्पराङ्मुखो युद्धे वर्त्तमानः स्वकं बलम् ।।\nकामपालं रणे जित्वा भूमन्युर्भीमविक्रमः ।।५१।।\nगन्धर्वसेनां सहसा जघान निशितैः शरैः ।।\nकिरातराजो दमनश्चन्द्रापीडश्च संगतौ ।। ५२ ।।\nचक्रतुस्तुमुलं युद्धं समरे रथधूर्गतो ।।\nचन्द्रापीडशरव्रातनिहतौ पार्ष्णिसारथी ।। ५६ ।।\nकिरातराजस्तुरगाणां स्वयं रश्मिग्रहोऽभवत् ।।\nविव्याध स शरव्रातैश्चन्द्रापीडं रणे तदा ।। ५४ ।।\nचन्द्रापीडशरव्रातैः कृतापीडो रणाजिरे ।।\nजघान तुरगास्तस्य दमनस्य महीपतेः ।। ५५ ।।\nशक्त्या वेगाच्च विव्याध तदा तं भीमविक्रमम् ।।\nशक्त्या विभिन्नहृदयः पपात वसुधातले ।। ५६ ।।\nजघान भारतं सैन्यं चन्द्रापीडोऽपि सायकैः ।।\nआरोप्य स्वरथे वीरं मधुमान्दमनं तथा ।। ५७ ।।\nचकार विरुजं शीघ्रमव्रणं च महौषधैः ।।\nयुयुधे च निकुम्भेन मत्स्यराट् सरथस्तथा ।। ५८ ।।\nरथस्थितौ महावीरौ वरचापमहाकरौ ।।\nअन्योऽन्यं शरवर्षेण छादयेतां घनाविव ।। ५९ ।।\nसुरथस्तु निकुम्भस्य शरेण नतपर्वणा ।।\nचापमृष्टौ प्रचिच्छेद भुजदंडं तथाहवे ।। 1.261.६० ।।\nनिकुम्भोऽपि प्रचिच्छेद सुरथस्य तु कार्मुकम् ।।\nतावन्ये धनुषी सज्ये कृत्वा वीरौ परस्परम् ।। ६१ ।।\nछादयेतां तथान्योऽन्यं वीरौ सायकवृष्टिभिः ।।\nअन्योऽन्यस्य हयान्हत्वा चिच्छेद धनुषी ततः ।। ६२ ।।\nहयान्रथाभ्यां कालस्य निर्जित्यावशमोजसा ।।\nधनुषो मध्यभागे तु अन्योऽन्यस्य न्यकृन्तताम् ।। ५३ ।।\nविरथावसियुद्धाय चक्रतुर्यत्नमुत्तमम् ।।\nआदाय विपुलं चर्म शतचन्द्रं च भास्वरम् ।। ६४ ।।\nआदधाते खङ्गवरावन्योऽन्यवधकांक्षिणौ ।।\nखड्गमाकाशसदृशमन्योऽन्यं प्रविजघ्नतुः ।। ६५ ।।\nमण्डलानि विचित्राणि गतप्रत्यागतानि च ।।\nकैशिकानि तु मार्गाणि दर्शयामासतुस्तदा ।। ६६ ।।\nभ्रान्तमुद्भ्रान्तमाविद्धमाप्लुतं विसृतं सृतम् ।।\nसंपातसमुदीर्णं च खड्गवर्मविदारणम ।। ६७ ।।\nईक्षितृप्रीतिजननं युद्धमासीत्तयोस्तदा ।।\nकृत्वा तौ सुचिरं युद्धं परस्पररणे हतौ ।। ६८ ।।\nजग्मतुर्वसुधां वेगाच्छक्रचापसमावुभौ ।।\nततः स्वरथमारोप्य सुरथो रथिवर्धनः ।। ६९ ।।\nतस्माद्देशादपोवाह्य सर्वसैन्यस्य पश्यतः ।।\nनिकुम्भे चाथ समरे सुरथेन तदा रुषा ।। 1.261.७० ।।\nगोवासनेन साल्वेन त्वरमाणः समागतः ।।\nबाणजालेन समरे चक्रुर्युद्धं सुभैरवम् ।। ७१ ।।\nतावुभौ रथगौ वीरौ रेजतुर्दिव्यधन्विनौ ।।\nततक्षतुः शरव्रातैस्तदान्योऽन्यं तथान्वितौ ।।७२।।\nअन्योन्यस्य हयान्हत्वा छित्त्वा च धनुषी तथा।।\nविरथौ चक्रतुर्युद्धं गदाभिरितरेतरम् ।। ७३।।\nविचेरतुस्तौ संग्रामे गदाहस्तौ मदोद्धतौ ।।\nवासितार्थे वने मत्तौ कुञ्जराविव यूथपौ ।।७४।।\nसुचिरं तौ तदा युद्धं कृत्वा व्यायामकर्षितौ ।।\nप्रहारवरसंतप्तौ जग्मतुर्वसुधातलम् ।। ७५ ।।\nविह्वलौ रथयोः कृत्वा नीतौ तौ स्वस्वसैनिकैः ।।\nविरुजौ च कृतौ भूयो रणशीर्षमुपागतौ ।। ७६ ।।\nप्रभद्रकश्च संग्रामं चकाराजगरेण ह ।।\nईक्षितृप्रीतिजननशरसंछादिताम्बरम ।। ७७ ।।\nसुमुखे वर्त्तमानस्य तदा गजाप्रभद्रकः ।।\nचिच्छेदाजगरस्याजौ शिरो ज्वलितकुण्डलम् ।। ७८ ।।\nमहोदयः कुणिदेशो हरिकेशस्य संयुगे ।।\nगजेन पोथयामास सुरथं सरथसारथिम् ७९ ।।\nहताश्वरथमुत्सृज्य गदया सुदृढं रणे ।।\nहरिकेशं महाबाहुं चकार गतजीवितम् ।। 1.261.८० ।।\nत्रैगर्तो वसुधानश्च सूर्यरश्मिश्च संगतौ ।।\nचक्रतुस्तुमुलं युद्धं बलि शक्राविवापरौ ।।८१।।\nकृत्वा तौ सुचिरं युद्धं परस्परसमाहतौ ।।\nविचेतसौ रथोपस्थे निषेदतुररिन्दमौ ।। ८२।।\nविसंज्ञौ तु तदा नीतौ सारथिभ्यां रणाजिरात् ।।\nगन्धर्वः कुमुदापीडः कुलूताधिपतिर्जयः ।।८३।।\nचक्रतुस्तुमुलं युद्धं देवासुरसमं तदा ।।\nअन्योऽन्यस्य हयान्हत्वा छित्त्वा च धनुषी दृढे ।। ८४ ।।\nखड्गयुद्धं चिरं कृत्वा छिन्नखड्गौ परस्परम् ।।\nनियुद्धं चक्रतुर्वीरौ बाहुद्रविणशालिनौ ।। ८५ ।।\nनियुद्धस्यावसाने तु कुलूताधिपतिं जयम् ।।\nगन्धर्वः कुमुदापीडो निष्पिपेष महीतले ।। ८६ ।।\nततः खड्गं रयाद्गृह्य शिरश्छेत्तुं समुद्यतः ।।\nनृशंसं तं समालोच्य सेनापतिमरिन्दम ।। ।। ८७ ।।\nविजयस्तस्य मूर्धानं पातयामास भूतले ।।\nदाशेरकस्तथा राजा यश्च गोवाशनोशनः ।। ८८ ।।\nएकलव्यस्य संग्रामं तैरासीत्सुमहात्मनः ।।\nतस्यैकलव्यस्तुरगाञ्जघानाथ शिलीमुखैः ।। ८९ ।।\nगदया घातयामास स च तस्य तुरङ्गमान् ।।\nतयोर्विरथयोर्भृत्यैरुपनीतौ तुरङ्गमौ ।। ।। 1.261.९० ।।\nपृष्ठतश्च तथा रूढौ वरप्रासधरावुभौ ।।\nप्रासविभ्रामणोत्क्षेपपरिवर्त्तविवर्त्तनौ ।। ९१ ।।\nचक्रतुस्तुमुलं युद्धं चित्रं लघु च सुष्ठु च ।।\nमण्डलानि विचित्राणि तयोश्चक्रुस्तुरङ्गमाः ।। ९२ ।।\nईक्षितृप्रीतिजननं चिरं कृत्वा ततो रणम् ।।\nअन्योन्यवेगाभिहतौ पेततुस्स तुरङ्गमौ ।। ९३ ।।\nभृत्यैश्च रथमारोप्य समरादपवाहितौ ।।\nकुमारः श्रेणिमाञ्छूरो बलबन्धुः सुयोधनः ।। ९४ ।।\nगन्धर्वैः पञ्चभिः पञ्च पर्वतीयाः समागताः ।।\nबलाका बलकाभ्यां तु गदिना मालिना तथा।।९५।।\nकुमुदेन च वीरेण समरेष्वनिवर्त्तिना ।।\nचतुर्भिः सायकैस्तीक्ष्णैः कुमारो बलदर्पितः ।।९६।।\nहयाँश्चकार निर्जीवान्बलाकस्य महात्मनः ।।\nहताश्वरथमुत्सृज्य बलाकाभ्रातुरञ्जसा।।९७।।\nआरुरोह रथं श्रीमद्बलाकस्य सुसंयुतम् ।।\nतावेकरथमारूढौ भ्रातरौ समरप्रियौ ।।९८।।\nछादयामास विशिखैः कुमारो बलदर्पितः ।।\nबलकस्तु कुमारस्य मध्ये चिच्छेद कार्मुकम् ।। ९९ ।।\nस च्छिन्नधन्वा वेगेन गदामादाय वेगवान्।।\nतामादाय जघानाथ बलाकं समरप्रियम्।।1.261.१००।।\nबलाकं निहतं दृष्ट्वा रोषादश्रु निवर्तयन् ।।\nकुमारं प्रति चिक्षेप बलकश्चैव  तोमरम्।।१०१।।\nतोमरेण च निर्भिन्नो रथोपस्थ उपाविशत् ।।\nतं विसंज्ञमथोवाह सारथिर्हययानवित् ।। १०२ ।।\nश्रोणिमानथ संक्रुद्धो बलकस्य तदा रणे ।।\nक्षुरपर्यन्तधारेण चक्रेणापहरच्छिरः !। १०३ ।।\nनिपातितोऽथ तत्रैव शरेण गदया गदी ।।\nतं निहत्य तदा शूरो मौलिनः सारथिं रणे।।१०४।।\nगदया पोथयामास मेरुगौरवया तदा ।।\nकुमुदस्य जघानाथ गदया स तुरङ्गमान् ।। १०५।।\nहताश्वं रथमुत्सृज्य कुमुदो गदिनो रथम् ।।\nआरुरोह तदा शीघ्रं खड्गबाणधनुर्धरः ।। १०६ ।।\nरथारूढस्य तस्याथ बलकश्च महारथः ।।\nजघान चतुरो वाहांश्चतुर्भिस्सायकैस्तदा ।। १०७ ।।\nजहार पञ्चमेनाथ शिरस्तस्य सकुण्डलम् ।।\nसारथिं तु रथात्तस्मान्मौलिनो रथमुत्तमम् ।। १०८ ।।\nहतसारथिनं पूर्वमारुरोह महारणे ।।\nमौली युद्धाय तस्थौ च महाबलपराक्रमः ।। १०९।।\nआरुह्य सरथं दिव्यं किङ्किणीजालनादितम् ।।\nततः स मौलिनाक्रान्तः सुयोधनरथो रणे ।।1.261.११०।।\nअवाकिरदमेयात्मा शरैस्सन्नतपर्वभिः ।।\nसुयोधनोऽपि विक्रम्य मौलिनं मौलिभूषितम् ।। १११ ।।\nजहार सशिरस्त्राणं शिरो ज्वलितकुण्डलम् ।।\nमद्रराजोंशुमान्नाम चतुर्भिः सायकोत्तमैः ।। ११२ ।।\nभीमनादमहानादवसुमेषरुजाकरैः ।।\nचत्वारस्ते महाराज मद्रराजस्य सायकैः ।। ११३ ।।\nनिजघ्नुश्चतुरो वाहान्सारथिं च तथा रणे ।।\nअंशुमान्रथमुत्सृज्य गदामादाय वीर्यवान् ।। ११४ ।।\nजघान चतुरो वाहान्भीमनादस्य संयुगे ।।\nसारथिं पोथयामास महानादरथांस्तथा ।। ११५ ।।\nगताश्वं रथमुत्सृज्य गदावेगेन यादव ।।\nमहोदयस्य तं नागं पोथयामास वीर्यवान् ।। ११६ ।।\nसारथिर्भीमनादस्य महानादरथं ययौ ।।\nभीमनादं च गदया निजघानाथ मद्रराट् ।। ११७ ।।\nस मद्रराजो गदया समरे ताडितो भृशम् ।।\nजगाम त्रिदिवं राजँस्त्यक्त्वा देहं रणप्रियः ।। ११८ ।।\nमहानादोऽपि समरे सायकैर्लोमवाहिभिः ।।\nबिभेद मद्रराजानं शतशोथ सहस्रशः ।। ११९ ।।\nस बाध्यमानो नाराचैर्महानादभुजच्युतैः ।।\nआरुरोह रथं शीघ्रं वसुषेणस्य सत्वरः ।। 1.261.१२० ।।\nरथमारुह्य वेगेन गदया भीमवेगया ।।\nचकार युद्धे निर्जीवं वसुषेणं समरप्रियम् ।। १२१ ।।\nअवरुह्य रथात्तस्माद्गदया भीमवेगया ।।\nगजाकरस्य तुरगान्सारथिं चाहनद्भृशम् ।। १२२ ।।\nहतेषु तेषु राजेन्द्र तदा वीरो गजाकरः ।।\nरथं तं तु समारुह्य भूय एव तदंशुमान् ।। १२३ ।।\nचकार युद्धे निर्जीवं गान्धर्वं तं गजाकरम् ।।\nउत्प्लुत्य तुरगात्तस्मान्महानादरथं गतः ।। १२४ ।।\nगदया पोथयामास महानादं तदा रणे ।।\nरोषदीर्घांकुशं कृत्वा कुञ्जरं भरताज्ञया ।।१२५।।\nआरुह्य निजघानाथ गन्धर्वाञ्शतशो रणे ।।\nदार्वः श्रुतञ्जयः श्रीमानाभिसारः कृतञ्जयः ।। १२६ ।।\nयुद्धं तौ चक्रतुर्वीरौ सहितौ चन्द्रवर्मणा ।।\nचन्द्रवर्मा महातेजाः श्रुतञ्जयरथाद्ध्वजम् ।। १२७ ।।\nशरेण पातयामास वटवृक्षमिवोच्छ्रितम् ।।\nश्रुतञ्जयोपि संकुद्धश्चन्द्रवर्मकरस्थितम् ।। १२८ ।।\nद्विधा चकार तीक्ष्णेन सायकेन महद्धनुः ।।\nतं छिन्नधनुषं वीरं शरैः सन्नतपर्वभिः ।। १२९ ।।\nछादयामास समरे पार्वतीयः कृतञ्जयः ।।\nचन्द्रवर्मा समादाय ततः शक्तिं सुदारुणाम् ।। 1.261.१३० ।।\nबिभेद समरे राजन्राजानं तं कृतञ्जयम् ।।\nसविभिन्नस्तया शक्त्या रथोपस्थ उपाविशत् ।। १३१ ।।\nतं विसंज्ञमपोवाह संग्रामादथ सारथिः ।।\nकृतञ्जयं महाराज रणे दृष्ट्वा विचेतसम्।।१३२।।\nसकुण्डलं समुकुटं चारुचन्द्रसमप्रभम् ।।\nशिरश्चिच्छेद तीक्ष्णेन सायकेन महात्मना ।। १३३ ।।\nसमरे यतमानस्य सुभृशं चन्द्रवर्मणा ।।\nकाश्मीरकः सुबाहुश्च गन्धर्वेण सुबाहुना ।। १३४ ।।\nचकार तुमुलं युद्धं भीरूणां भयवर्द्धनम् ।।\nउभौ तौ तरुणौ वीरावुभौ समरदुर्मदौ ।।१३५।।\nदर्शनीयावुभौ वीरावुभौ बाणधनुर्धरौ ।।\nतावुभौ सदृशौ वीर्ये शम्बरामरराजयोः ।।१३६।।\nउभौ प्रकारैश्चलितौ तथोभौ दृढविक्रमौ ।।\nचिच्छिदुस्ते तथान्योन्यं ध्वजच्छत्रे नराधिप ।। १३७ ।।\nअन्योन्यस्य हयान्हत्वा तथोभौ पार्ष्णिसारथी ।।\nअन्योन्यं धनुषी छित्त्वा सुदृढे समरप्रिये।।१३८।।\nकृते प्रतिकृतं चैव कुर्वाणौ भीमविक्रमौ ।।\nविरथावसियुद्धाय चक्रतुर्यत्नमुत्तमम् ।। १३९ ।।\nअसियुद्धं चिरं कृत्वा खड्गमाविध्य सत्वरः ।।\nपातयामास मूर्धानं गन्धर्वस्य नराधिप।।1.261.१४०।।\nआरुरोह रथं चान्यं सुशीघ्रं भरताज्ञया ।।\nतत्रारूढस्स गन्धर्वाञ्जघान शतशो रणे ।। १४१ ।।\nएतस्मिन्नन्तरे क्रुद्धः शैलूषः स सहायवान् ।।\nचकार युधि निर्जीवान्नरनागतुरङ्गमान् ।। १४२ ।।\nबभूव भारती सेना शैलूषेणोपमर्दिता ।।\nनिदाघे पुष्पशबलद्विरदेनेव पद्मिनी ।। १४३ ।।\nएतस्मिन्भारते सैन्ये कश्चिदासीन्महारथः ।।\nप्रत्युद्ययौ यः समरे शैलूषं रणकर्कशम् ।। १४४ ।।\nशैलूषशरसम्पातरुद्धगोमण्डले रवौ ।।\nन प्राज्ञायत राजेन्द्र तदा किञ्चिद्रणाजिरे ।। १४५ ।।\nअश्रूयत महाच्छब्दस्तालानां पततामिव ।।\nनरनागाश्वकायेभ्यो विसस्रुः शोणितापगाः ।। १४६ ।।\nएवं तु भारतं सैन्यं काल्यमानमितस्ततः ।।\nशैलूषेण महाराज भरतं शरणं ययौ ।। १४७ ।।\nभरतोऽपि महातेजा दृष्ट्वा शैलूषमागतम ।।\nप्रत्युद्ययौ रथेनाजौ किङ्किणीजालमालिना ।। १४८ ।।\nततस्तौ चक्रतुर्युद्धं घोररूपं भयानकम् ।।\nत्रैलोक्यविजयासक्तौ यथोभौ बलिवासवौ ।। १४९ ।।\nगन्धर्वराट् ततः क्रुद्धः सिंहवद्विनदन्मुहुः ।।\nभरतस्य रथं तूर्णं शरवर्षैरवाकिरत् ।।1.261.१५०।।\nक्रमेण सरथस्तस्य सहयः सह सारथिः ।।\nशरवर्षेण महता संछन्नो न प्रकाशितः ।। १५१ ।।\nयुधाजित्खल्वसम्भ्रान्तो धैर्यमासाद्य वीर्यवान् ।।\nचोदयामास तानश्वान्विभुग्नान्रिपुसायकैः ।। १५२ ।।\nभरतोऽथ धनुर्गृह्य दिव्यं जलदनिःस्वनम् ।।\nशैलूषस्य द्विधा चक्रे क्षुरप्रेण महद्धनुः ।। ।। १५३ ।।\nगन्धर्वश्छिन्नधन्वा स पुनरन्यन्महद्धनुः ।।\nनिमेषान्तरमात्रेण सज्जं चक्रे महाबलः ।। १५४ ।।\nविचकर्ष ततो दोर्भ्यां चिक्षेप च ततः शरान् ।।\nअथास्य तदपि क्रुद्धश्चिच्छेद भरतो धनुः ।। १५५ ।।\nतस्य तत्पूजयामास लाघवं त्रिदशाधिपः ।।\nशैलूषोऽपि ततः क्रुद्धः प्रगृऽह्यान्यन्महद्धनुः ।। १५६ ।।\nमुमोच समरे बाणान्भरतस्य रथं प्रति ।।\nयुधाजिन्मातुलस्तस्य सह यानेन लाघवम् ।। १५७ ।।\nदर्शयामास समरे मोघान्कुर्वञ्शरव्रजान् ।।\nतुरगाश्चोद्यमानास्ते मण्डलानीव बभ्रमुः ।। १५८ ।।\nयथायथा शरव्राता मोघा यान्ति महीतलम् ।।\nभरतोऽपि महातेजा मण्डलीकृतकार्मुकः।। १५९ ।।\nवीरकेतुं शरव्रातैर्विव्याध रणमूर्धनि ।।\nताडितं सारथिं दृष्ट्वा वीरकेतुं तथा सुतम् ।। 1.261.१६० ।।\nगन्धर्वस्ताडयामास सायकैस्तु युधाजितम् ।।\nयुधाजिति महाबाहौ समरे भृशविक्षते ।।१६१।।\nचिच्छेद च्छत्रं बाणेन शैलूषस्य तु राघवः ।।\nद्वितीयेन तु बाणेन लसन्तं ध्वजमुच्छ्रितम् ।। १६२ ।।\nतृतीयेन धनुर्मुष्टौ तथा जलदनिःस्वनम् ।।\nस च्छिन्नधन्वा वेगेन शक्तिमादाय सत्वरः ।। १६३ ।।\nविव्याध भरतं वीरं भुजे वामे नराधिप ।।\nप्रहारवरभिन्नस्य भरतस्य महात्मनः ।। १६४ ।।\nकरात्पपात वेगेन चापश्चापधरस्य च ।।\nअवान्यद्धनुरादाय भरतो रघुनन्दनः।।१६५।।\nशरैरनेकसाहस्रैर्गंधर्वं तमवाकिरत् ।।\nपातयामास च तथा कवचं रत्नभूषितम्।।१६६।।\nआपदं परमां प्राप्तः शैलूषोप्यथ सत्वरः।।\nआग्नेयमस्त्रं चिक्षेप भरतं प्रति वीर्यवान् ।। १६७ ।।\nवारुणेन तदस्त्रं तु शमयामास राघवः ।।\nवायव्यमस्त्रं शैलूषस्तदा चिक्षेप पार्थिव ।। १६८ ।।\nशैलास्त्रेणाथ भरतः शमयामास तत्पुनः ।।\nशैलास्त्रमथ चिक्षेप गन्धर्वनृपतिस्तथा ।। १६९ ।।\nवज्रेणास्त्रेण तत्क्रुद्धः शमयामास राघवः ।।\nउत्ससर्ज ततो राजा ब्रह्मास्त्रं प्राणसंशये ।। 1.261.१७० ।।\nकाकुत्स्थः शमयामास ब्रह्मास्त्रेणैव तत्तदा ।।\nअस्त्रयुद्धे व्यतिक्रान्ते   क्रोधादारक्तलोचनः ।। १७१ ।।\nजघान चतुरो वाहान्भरतस्य स सायकैः ।।\nवीरकेतोश्च चिच्छेद शिरो ज्वलितकुण्डलम् ।। १७२ ।।\nतस्य राज्ञश्च चिच्छेद मुकुटं रत्नभूषितम् ।।\nउवाच भरतश्रेष्ठः शैलूषं प्रहसंस्तदा ।। १७३ ।।\nकृतकर्मा रणश्रांतो गच्छाद्य स्वं निवेशनम् ।।\nतत्र गत्वा ततो यातः पर्वतं गन्धमादनम् ।।१७४।।\nअन्यथा श्वो न मे जीवन्गन्तासि रणमूर्धनि ।।\nअस्तं च सविता याति कृतकर्मा दिनक्षये ।। १७५ ।।\nवयञ्च शिबिरायैव गमिष्यामो जनाधिप ।।\nएतावदुक्त्वा शैलूषं चोत्सृज्य भरतस्तदा ।।\nकृत्वावहारं प्रययौ शिबिरायैव यादव ।। १७६ ।।\nगन्धर्वराजोऽथ गृहं प्रविश्य निश्चित्य कार्यं मरणाय बुद्धिम् ।।\nकृत्वा रणायैव मनश्चकार  रात्रिं तथोवाह गृहे नरेन्द्रः ।। १७७ ।।\nइति श्रीविष्णुधर्मोत्तरे प्रथमखण्डे मा०वज्रसंवादे द्वन्द्वयुद्धवर्णनं नामैकषष्ट्युत्तरद्विशततमोऽध्यायः ।। २६१ ।।\n1.262\n।। मार्कण्डेय उवाच ।।\nततो रजन्यां व्युष्टायां मरणे कृतनिश्चयः ।।\nसन्नह्यत   विना व्यूहं भरतं प्रत्युदैक्षत ।। १ ।।\nभरतोऽपि महातेजाः कृतपूर्वाह्णिकक्रियः ।।\nनिर्गम्य नगरात्सर्वान्पार्थिवानिदमब्रवीत् ।। २ ।।\nगन्धर्वैर्भवतां युद्धं मम बुद्ध्या न रोचते ।।\nएक एव समर्थोऽहं युष्माकं तेजसा नृपाः ।। ३ ।।\nहन्तुं गन्धर्वसैन्यं तद्भवद्भिः परिपीडितम् ।।\nयुध्यमाना भवन्तश्च रक्षितव्या मया रणे ।। ४ ।।\nसकलत्राँस्ततो भूपानेताञ्शक्नोमि घातितुम्।\nभवतामार्जवं युद्धे गन्धर्वाः कूटयोधिनः ।। ५ ।।\nअद्य तान्सायकैः सर्वान्दिव्यास्त्रप्रतिमन्त्रितैः ।।\nघातयिष्यामि भूपालांस्तदनुज्ञातुमर्हथ ।। ६ ।।\nभरतेनैवमुक्तास्तु राजानो वाक्यमब्रुवन् ।।\nत्वया कलत्रमस्माकं रक्ष्यं स्वामिन्प्रयत्नतः ।। ७ ।।\nभवतो रक्षणं कार्यं समस्तैर्वसुधाधिपैः ।।\nपत्रच्छेदे फलच्छेदे वृक्षः शाखावकर्तने ।। ८ ।।\nभूयो वृद्धिमवाप्नोति मूलच्छेदे विनश्यति ।।\nते वयं भवतां वीर्यं जानन्तोऽपि रघूद्वह ।। ९ ।।\nनैकं संत्यक्तुमिच्छामो भवन्तं रणमूर्धनि ।।\nएकैकस्य तथास्माकं गन्धर्वाणां महद्बलम् ।। 1.262.१० ।।\nवयं रणे हि पर्याप्ताः किं पुनस्तव पार्थिव ।।\nकिन्तु भृत्येषु तिष्ठत्सु स्वामिनो गर्हितं रणम् ।। ११ ।।\nते वयं घातयिष्यामो गन्धर्वानद्य सत्वरम् ।।\nएवमुक्तो महातेजा भरतो नृपसत्तमैः ।। १२ ।।\nवारयामास सान्त्वेन ततस्तु वसुधाधिपान् ।।\nशापिताः स्थ मम प्राणै राज्ञो रामस्य चाप्यथ ।।१३।।\nअद्यैव विनिवर्तध्वं संग्रामात्पृथिवीक्षितः ।।\nसंयतैश्च महद्युद्धं पश्यद्भिर्मम पार्थिवैः ।। १४ ।।\nइत्येवमुक्ताः कृच्छ्रेण रणं मुक्त्वा नराधिपाः ।।\nएकान्तस्थाः सुसन्नद्धा ददृशुस्तन्महद्रणम् ।। १५ ।।\nएकस्य च बहूनां च यमराष्ट्रविवर्धनम् ।।\nरथेन काञ्चनाङ्गेन किङ्किणीजालमालिना ।। १६ ।।\nयुधाजिता गृहीतेन सतोयाम्बुदचारिणा ।।\nचञ्चद्बहुपताकेन कोविदारध्वजेन च ।। १७ ।।\nआससाद रणे यक्षान्गन्धर्वान्रणकर्कशान्।\nशरैः सञ्छादयामास गभस्तिभिरिवांशुमान् ।। १८ ।।\nएतस्मिन्नेव काले च सहसा गगनच्युता ।।\nउल्का पपात मध्येन भित्त्वा सूर्यस्य मण्डलम् ।। १९ ।।\nआसीद्घोरो महीकम्पः शैलूषाङ्गविदारणः ।।\nआदित्यमण्डले राजन्कबन्धश्चाप्यदृश्यत ।। 1.262.२० ।।\nववर्ष च तदा देवो गन्धर्वान्रक्तवृष्टिभिः ।।\nगन्धर्वाणां च दीप्तायां दिश्यवाशन्त पक्षिणः।। २१ ।।\nमृगाश्च घोरा राजेन्द्र शिवाश्चाशिवनिःस्वनाः।।\nप्रतिलोमस्तथैवासीद्वायुस्तेषां सुशङ्ककृत् ।। २२ ।।\nन्यलीयत तथा गृधः शैलूषस्य ध्वजाग्रतः ।।\nसमे पथि निराबाधे प्रस्खलन्तस्तुरङ्गमाः।।२३।।\nशतपत्राश्च चाषाश्च हंसाश्चैव प्रदक्षिणम् ।।\nभरतस्य तदा चक्रुः सव्यो बाहुरथास्फुरत् ।। २४ ।।\nदृष्ट्वा निमित्ताँस्तु शुभान्युधाजित्सुमहायशाः ।।\nचोदयामास तुरगान्गन्धर्वाणां चमूं प्रति ।। २५ ।।\nभरतोऽपि शरव्रातैर्घातयामास वाहिनीम् ।।\nगन्धर्वाणामुदीर्णानां घोरैः शतसहस्रशः ।। २६ ।।\nवध्यमानास्तु गन्धर्वा भरतेन महात्मना ।।\nतमेवाभिमुखा जग्मुः शलभाः पावकं यथा।।२७।।\nतेषामापततामेव शरैः सन्नतपर्वभिः ।।\nपातयामास शीर्षाणि भरतो वाहिनीपतिः ।। २८ ।।\nभरतं कोष्ठकीकृत्वा गन्धर्वाः सुमहारथाः ।।\nववर्षुरायुधैस्तीक्ष्णैर्मेघा वृष्ट्येव पर्वतम् ।। २९ ।।\nतान्यायुधानि मुख्यानि गन्धर्वैर्भरतस्तथा ।।\nचिच्छेद राजन्नाराचैर्गन्धर्वांश्चावधीद्बली ।। 1.262.३० ।।\nमस्तकान्सशिरस्त्राणान्बाहूनपि च साङ्गदान् ।।\nहस्तिहस्तोपमन्रूरूंश्चिच्छेद भरतो रणे ।। ३१ ।।\nनावधान न सन्धानं न मुञ्चन्तं च सायकान् ।।\nददर्श भरतं कश्चिल्लाघवाद्रणमूर्धनि ।। ३२ ।।\nकेवलं दृश्यते युद्धे गन्धर्वाणां महाचमूः ।।\nदह्यमाना शरव्रातैर्युगान्ताग्निरिव ज्वलन् ।। ३३ ।।\nबाणगोचरमायातान्भरतस्य विनिघ्नतः ।।\nशात्रवान्सायकैस्तीक्ष्णैर्जगामास्तं दिवाकरः ।। ३४ ।।\nरणे जयं प्राप्य ततो निवृत्तः समागतश्चापि नरेन्द्रमुख्यैः ।।\nप्रायान्महात्मा शिबिराय राजन्संस्तूयमानस्त्रिदशद्विजेन्द्रैः ।। ३५ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे तृतीययुद्धदिवसवर्णनं नाम द्विषष्ट्युत्तरद्विशततमोऽध्यायः ।। ।। २६२ ।।\n1.263\nमार्कण्डेय उवाच ।।\nचतुर्थेऽहनि संप्राप्ते कृतपूर्वाह्णिकक्रियः ।।\nशैलूषस्तु विनिष्क्रम्य गन्धर्वानिदमब्रवीत् ।। १ ।।\nयोधयध्वं रणे सर्वे भरतं रिपुमागतम् ।।\nअहं मध्ये प्रवेक्ष्यामि भरतस्य बलार्णवम् ।। २ ।।\nतत्र तान्घातयिष्यामि भरतस्यानुयायिनः ।।\nएतदुक्ते तथेत्युक्त्वा संप्रतीक्षन्त राघवम् ।। ३ ।।\nभरतोऽपि महातेजा रथेनैकेन दृश्यते ।।\nभरतस्यानुसैन्यं च भूभुजा समपद्यत ।। ४ ।।\nतत्सैन्यं प्राविशदघोरं शैलूषो रणदर्पितः।।\nचकार कदनं तत्र नरवारणवाजिनाम् ।। ५ ।।\nगन्धर्वसैन्ये च तथा भरतोऽपि शरोत्करैः ।।\nचकार कदनं घोरं वैश्वानरसमप्रभैः ।। ६ ।।\nराजानं कोष्ठके कृत्वा शैलूषं विविधैः शरैः ।।\nछादयामासुरव्यग्रा मेघा इव महीधरम् ।। ७ ।।\nगोवासनस्तु सप्तत्या बिभेद समरे शरैः ।।\nद्विजिह्वश्च त्रिसप्तत्या राजा दाशेरकस्तु यः ।। ८ ।।\nसुबाहुस्तं चतुष्षष्ट्या दशभिस्तं सुयोधनः ।।\nकुमारः सप्तसप्तत्या श्रेणिमान्दशभिस्त्रिभिः ।।९ ।।\nशूरः षष्ट्या च निर्भिद्य बलबन्धुः शतेन च।।\nद्वाविंशत्या ततस्तक्षः पुष्करो नवभिः शरैः ।। 1.263.१० ।।\nशतेन विजयश्चैनं जयो जित्वा त्रिभिः शरैः ।।\nप्रत्यविध्यत तान्सर्वाच्छैलूषो दशभिः शरैः ।। ११ ।।\nनृत्यन्निव रथोपस्थे महाबलपराक्रमः ।।\nधनुश्चिच्छेद भल्लेन सुबाहोः सुमहात्मनः ।। ।। १२ ।।\nहयाँश्चकार निर्जीवांस्तथैवांशुमतो नृप ।।\nपद्मं रथस्थं चिच्छेद चिह्नं गोवासनस्य तु ।। १३ ।।\nसुयोधनरथात्क्षिप्रं पातयामास सारथिम् ।।\nबलबन्धोस्तथा छत्रं पातयामास यादव ।। १४ ।।\nतथान्यान्विमुखाँश्चक्रे शरैः सन्नतपर्वभिः ।।\nततस्तस्य क्षुरप्रेण धनुश्चिच्छेद पुष्करः ।। १५ ।।\nअथान्यं चापमादाय पुष्करस्य रणे रुषा ।।\nचकार तुरगान्सर्वान्निर्जीवान्समरप्रियः ।। १६ ।।\nपुष्करश्च समारुह्य तक्षस्य रथमुत्तमम् ।।\nववर्ष शरवर्षेण शैलूषरणमूर्धनि ।। १७ ।।\nशैलूषोपि जघानाश्वान्रथात्तक्षस्य यादव ।।\nविरथौ तौ गदापाणी भ्रातरौ युद्धदुर्मदौ ।। १८ .।।\nशैलूषेण समारूढौ गदाहस्तौ तरस्विनौ ।।\nअभ्याशे भ्रातरौ दृष्ट्वा जगामादर्शनं ततः ।। १९ ।।\nमायावी स तु गन्धर्वो रथमुत्सृज्य यादव ।।\nशून्यं दृष्ट्वा रथोपस्थं विलक्षौ भ्रातरौ तदा ।। 1.263.२० ।।\nआदित्येऽस्तमनुप्राप्ते विनिवृत्तौ रणाजिरात् ।।\nभरतोऽपि तथा कृत्वा गन्धर्वाणां महाहवम् ।।\nन्यवर्तत महाराज सन्ध्याकाले रणाजिरात् ।। २१ ।।\nगत्वैव राजन्स च राजवेश्म तत्रोष्य रात्रिं रघुवंशनाथः ।।\nनिशावसाने पुनरेव बुद्धश्चकार युद्धं सहितो नृवीरः ।। २२ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे चतुर्थदिवसयुद्धवर्णनं नाम त्रिषष्ट्युत्तरद्विशततमोऽध्यायः ।। २६३ ।।\n1.264\nमार्कण्डेय उवाच ।।\nततोऽह्नि पञ्चमे प्राप्ते भरतो युद्धदुर्मदः ।।\nकल्यमुत्थाय राजेन्द्र कृतपूर्वाह्निकक्रियः ।। १ ।।\nजगाम हन्तुं गन्धर्वान्बलमुत्सृज्य पृष्ठतः ।।\nशैलूषोऽपि रणं त्यक्त्वा नरेन्द्रनिधनेप्सया ।। २ ।।\nजगामैकरथेनैव रणकर्मविशारदः ।।\nतयोरासीन्महाघोरः संप्रहारः सुदारुणः ।। ३ ।।\nदेवासुररणप्रख्यः सूर्यस्योदयनं प्रति ।।\nतयोस्तु युध्यतो राजन्गन्धर्वाणां बलार्णवम्।।४।।\nछादयामास भरतः शरैः सन्नतपर्वभिः ।।\nतच्च राज्ञामुदीर्णानां बलं सागरसन्निभम् ।। ५ ।।\nछादयामास गन्धर्वः शरैराशीविषोपमैः ।।\nबलमेधे विनिर्याते शरवृष्टिसदारुणे ।।६।।\nधारयेतां महाराज शैलूषभरतावुभौ।।\nअन्तरिक्षे शरव्रातांश्चिच्छिदतुररिन्दमौ ।।७।।\nसैन्ययोश्च तथा चक्रुः कदनं घोरदर्शनम्।।\nतयोश्चापच्युतैर्बाणैर्निपातितहयद्विपैः   ।।८।।\nरणे विसस्रुर्भूपाल स्रवन्त्यो रक्तनिम्नगाः ।।\nवहन्त्यो नरदेहानि यक्षराक्षसेविताः ।। ९ ।।\nताभ्यां मुक्तै शरव्रातैर्गगने सूर्यरश्मयः ।।\nन प्राकाशन्त राजेन्द्र एकच्छाये नभस्तले ।।\nसैनिकान्घातयन्तौ तौ रक्षमाणौ च सारथी ।। 1.264.१० ।।\nछिन्दमानौ रणे वीरौ परमुक्ताँस्तथायुधान् ।।\nजनयामासतुर्वीरौ सुगणामपि विस्मयम् ।। ११ ।।\nतद्युद्धं पूजयामास पुष्पवर्षेण वासवः ।।\nतौ प्रबुद्धौ दिनं सर्वं वरबाणधनुर्धरौ ।। १२ ।।\nनासीदेकतरस्यपि रणे तस्मिन्त्पराजयः ।।\nततोऽस्तं भगवत्यर्के प्रयाते पृथिवीपते ।।\nपरस्परस्यानुमते शिबिरायैव जग्मतुः ।। १३।।\nअथोष्यरात्रिं गृहयोः प्रविष्टौ रात्र्यन्तमासाद्य तदा रणाय ।।\nभूयो महेन्द्रोपम संप्रयातौ प्रहर्षयन्तौ स्वबलानि वीरौ ।। १४ ।।।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे भरतशैलूषयुद्धे पञ्चमदिवसयुद्धवर्णनं नाम चतुष्षष्टयुत्तरद्विशततमोऽध्यायः ।। २६४ ।।\n1.265\nमार्कण्डेय उवाच ।।\nततस्तु षष्ठे संप्राप्ते दिवसे भूरिदक्षिणे ।।\nचक्रतुः समरं वीरौ शैलूषभरतावुभौ ।। १।।\nससैन्यौ पृथिवीपाल शरैराशीविषोपमैः ।।\nशैलूषेण समासक्तो भरतो वाहिनीपतिः ।।२।।\nसूर्यरश्मेश्शरेणाजौ शिरश्चिच्छेद शत्रुहा ।।\nसूर्यरश्मिं रणे हत्वा एकलव्यं महारथम् ।। ३ ।।\nशरेण पातयामास रथोपस्थादरिंदमम् ।।\nगन्धर्वनृपतिर्दृष्ट्वा प्रधानौ तौ सुतौ हतौ ।। ४ ।।\nशक्त्या बिभेद विजयं तथा चक्रेण पुष्करम् ।।\nतोमरेण तथा तक्षं गदया च सुयोधनम् ।। ।। ५ ।।\nविविशुस्ते रथोपस्थं विसंज्ञाः सर्व एव तु ।।\nनियन्तृभिश्च समरात्सर्व एवापवाहिताः ।। ६ ।।\nततस्तु भरतः क्रुद्धश्चतुर्भिस्तस्य सायकैः ।।\nचकार युधि निर्जीवांस्तुरगांश्चैव यादव ।। ७ ।।\nचकार च शरव्रातैर्विमुखीकृतविक्रमम् ।।\nततो धैर्येण संधार्य शरवेगं महात्मनः ।। ८ ।।\nआरुरोह रथं शीघ्रं सुसन्नद्धो महाबलः ।।\nरथमारुह्य विव्याध शरेणानतपर्वणा ।। ९ ।।\nभरतो हृदये गाढं मुमोह स च ताडितः ।।\nएतस्मिन्नन्तरे मुक्तो हाहाकारः सुरासुरैः ।। 1.265.१० ।।\nअप्रहृष्टैः प्रहृष्टैश्च विमूढे रघुनन्दने ।।\nहाहाकारेण महता लब्धसंज्ञः स राघवः ।। ११ ।।\nआकृष्य बलवच्चापं शैलूषस्य महद्धनुः ।।\nद्विधा चकार राजेन्द्र शैलूषं चाहनद्भृशम् ।। १२ ।।\nस च्छिन्नधन्वा वेगेन गदामादाय सत्वरः ।।\nप्रेषयामास धर्मज्ञ भरतस्य महात्मनः ।। १३ ।।\nआपतन्तीं गदां दृष्ट्वा भरतो रणमूर्धनि ।।\nद्विधा चकार चक्रेण सर्वसैन्यस्य पश्यतः ।। १४ ।।\nततः स परिघं शीघ्रं चिक्षेप भरतं प्रति ।।\nतमापतन्तं चिच्छेद चतुर्भिः सायकैर्दृढम् ।। १५ ।।\nततोऽन्यद्धनुरादाय सायकानेकविंशतिम् ।।\nचिक्षेप स महाराज भरतस्य रथं प्रति।। १६ ।।\nछित्त्वा तान्भरतः सर्वान्नवधीत्तस्य सारथिम् ।।\nतथा च चतुरो वाहाननयद्यमसादनम् ।। १७ ।।\nशैलूषं विरथं दृष्ट्वा गन्धर्वाणां महाचमूः ।।\nववर्षायुधवर्षेण मेघो वृष्ट्येव पर्वतम् ।। १८ ।।\nस मोहयित्वा भरतं मोक्षयामास पार्थिव ।।\nमोक्षयित्वा च राजानं गतेऽस्तं रविमण्डले ।।१९।।\nकृत्वावहारं तु गतः शिबिराय नराधिपः ।।1.265.२०।।\nहत्वा रथे नागरथाश्वयोधान्संप्राप्य मध्ये निशितैः पृषत्कैः ।।\nरघुप्रवीरोऽपि गृहाय यातः संपूज्यमानो भुवि मानवेन्द्रैः ।। २१ ।।\nइति श्रीविष्णुधर्मोत्तरे प्रथमखण्ड मार्कण्डेयवज्रसंवादे शैलूषभरतयुद्धे षष्ठयुद्धदिवसो नाम पञ्चषष्ट्युत्तरद्विशततमोऽध्यायः ।। २६५।।"
  }
]
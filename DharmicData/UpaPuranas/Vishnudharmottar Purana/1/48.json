[
  {
    "text": "मार्कण्डेय उवाच ।।\nसिंहिकापुत्रसैन्येन हन्यमानस्तदा रणे ।।\nगोचराभ्यागतान्सर्वान्रामो निन्ये यमक्षयम ।। १ ।।\nतेन कृत्ताः परशुना यथा परशुना मृगाः ।।\nआलिङ्ग्य शेरते क्षोणीं दानवास्ते मदोद्धताः ।।२।।\nतीक्ष्णधाराग्रदुष्प्रेक्ष्यकुठारच्छिन्नमस्तकैः ।।\nआततार तदा भूमिं कुशैर्वेदिमिवाध्वरे ।। ३ ।।\nपरश्वधाग्रसंभिन्नदैत्यदेहसमुद्भवम् ।।\nप्रसुस्राव तदा रक्तं येनाऽऽसीत्कर्दमं महत् ।। ४ ।।\nते हन्यमाना रामेण राममेवाऽभिदुद्रुवुः ।।\nपरिपूर्णे यथा काले शलभा जातवेदसम् ।। ५ ।।\nरामस्य प्रमुखे दैत्यास्तदा तिष्ठन्ति ये नृप ।।\nनिमेषान्तरमात्रेण ते प्रयान्ति यमक्षयम् ।। ६ ।।\nकुञ्जरस्तुरगः पत्तिर्नाजौ यादव दृश्यते ।।\nद्वितीयं प्रददौ यस्य प्रहारं भृगुनन्दनः ।। ७ ।।\nएकप्रहाराभिगतान्दानवान्पर्वतोपमान्।।\nअपश्याम रणे तत्र ब्रह्मणा सहिता वयम् ।।८।।\nरामेण हन्यमानानां दानवानां मुहुर्मुहुः ।।\nआरावः श्रूयते घोरो वनानामिव दह्यताम् ।। ९ ।।\nआक्रम्य पद्भ्यां तरसा रथस्थानामथाहरत् ।।\nशीर्षाणि तेन तीक्ष्णेन तथा परशुना रणे ।। 1.48.१० ।।\nरामेणाऽऽक्रम्यमाणेषु रथेषु रथयूथपाः ।।\nभूमौ निविष्टमूर्द्धानस्तत्यजुर्जीवितं हयाः ।। ११ ।।\nनिष्पिपेष रथस्थानां दारयन्कुञ्जरान्रणे ।।\nबभ्रमे तत्र तत्रैकः कालोत्सृष्ट इवान्तकः ।। १२ ।।\nविच्छिन्दन्योधशीर्षाणि रणे रामो रथाद्रथम् ।।\nव्रजन्भाति विशालाक्षो वृक्षादवृक्षमिवाऽण्डज ।। १३ ।।\nस शराञ्चितसर्वाङ्गः शोणितेन समुक्षितः ।।\nरराज रामः समरे रश्मिमानिव भास्करः ।। १४ ।।\nदैत्यबाहुविनिर्मुक्तानायुधाञ्छतशस्तथा ।।\nपरश्वधाग्रेण रणे चिच्छेद रणकर्कशः ।। १५ ।।\nतेषां संछिद्यमानानां प्रादुरासीद्धुताशनः ।।\nयेन तानेव तरसा क्षितौ चक्रे स भस्मसात् ।। १६ ।।\nबहुत्वाद्दैत्ययोधानां रामस्संछादितो रणे ।।\nहेतिपुञ्जेन महता शैलाभेन न दृश्यते ।। १७ ।।\nहेतिपुञ्जं विधूयोग्रमभ्रपुञ्जं यथा रविः ।।\nपुनर्दर्शनमायाति संहर्त्ता दैत्यतेजसाम् ।। १८ ।।\nब्रह्मा सुरगणैः सार्द्धमृषिभिश्च महात्मभिः ।।\nपूजयामास तद्युद्धं साधुवादेन यादव ।। १९ ।।\nदृष्टवन्तश्च धनुषा युद्धानि च मुहुर्मुहुः ।।\nतथैवाऽऽश्चर्यभूतानि लोकानां खड्गचर्मणा ।। 1.48.२० ।।\nअपूर्व एष संग्रामो रामस्य बहुभिः सह ।।\nपरश्वधायुधस्योग्र इति देवास्तथाऽब्रुवन् ।। २१ ।।\nपूज्यमानः स रामोऽपि देवपुष्पोत्करैस्तदा ।।\nचिच्छेद युधि दैत्यानां शिरांसि शतशो रणे ।। २२ ।।\nदैत्यशोणितदिग्धाङ्गं भार्गवं लघुविक्रमम् ।।\nअलातचक्रप्रतिमं तदा पश्यति यादव ।। २३ ।।\nभ्रमताऽनेन रौद्रेण रणे कालाग्निवर्च्चसा ।।\nकृताः समरशौण्डेन भीमा रुधिरनिम्नगाः ।। २४ ।।\nपरश्वधाग्रविक्षेपगतजीवितकुञ्जरैः ।।\nपादोपलैश्च समरे प्रतस्तार स भार्गवः ।। २५ ।।\nदन्तिदन्तपदन्यासप्राप्तं कुञ्जरमस्तकम् ।।\nविनिघ्नन्स गजारोहाच्छ्येनवद्विचरन् लघु ।। २६ ।।\nआरुह्य कुंजरञ्चैकं कुञ्जरात्कुञ्जरान्तरम् ।।\nअपश्याम रणे रामं विचरन्तं यथासुखम् ।। २७ ।।\nभूयो भूमिगतो रामः कुञ्जराणां परश्वधा ।।\nचकार कदनं घोरं प्रलयाग्निरिवोत्थितः ।। २८ ।।\nछिन्नाग्रहस्तान्विरदान्द्विरदाञ्छोणितोक्षितान् ।।\nक्षितौ गता न पश्यामः श्यामीकृतदिगन्तरान्।। २९ ।।\nएवं हि युध्यता तेन रणे कालाग्निवर्चसा ।।\nहतानि दानवेन्द्राणां प्रयुतान्यर्बुदानि च ।। 1.48.३० ।।\nयेषां प्रहारं संसोढुं नेयं शक्ता वसुन्धरा ।।\nतेषां प्रहारभिन्नाङ्गो नैव रामो व्यकम्पत ।। ३१ ।।\nदृष्ट्वा प्रहारवैक्लव्यं निहतांश्च महासुरान् ।।\nप्रदुद्रुवुर्दैत्यगणाः साल्वं शरणमाहवे ।। ३२ ।।\nअल्पावशिष्टान्दितिजान्प्रनष्टान्संवीक्ष्य साल्वः स्वहिते निविष्टान् ।।\nरामं ययौ तेन गजेन युद्धे रामाद्रणे युद्धमभीप्समानः ।। ३३ ।।\nइति श्रीविष्णुधर्मोत्तरे प्रथमखण्डे मा०सं० साल्वसैन्यवधो नामाऽष्टचत्वारिंशत्तमोऽध्यायः ।। ४८ ।।"
  }
]
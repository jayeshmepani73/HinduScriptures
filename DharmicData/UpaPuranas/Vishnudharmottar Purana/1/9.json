[
  {
    "text": "।। वज्र उवाच ।।\nश्रोतुं जनानिहेच्छामि सागरद्वीपवासिनः ।।\nप्राधान्येन भृगुश्रेष्ठ विस्तराद्विस्तरो यतः ।। १ ।।\nमार्कण्डेय उवाच ।।\nपाञ्चालाः कुरवो मत्स्या यौधेयाः सवटश्चराः ।।\nकुन्तयः शूरसेनाश्च मध्यदेशजनाः स्मृताः ।। २ ।।\nवृषध्वजांजनाः पन्नाः सुह्मा मागधचेदयः ।।\nकाशयश्च विदेहाश्च पूर्वस्यां कोशलास्तथा ।। ३ ।।\nकलिङ्गवङ्गपुण्ड्राङ्गवैदर्भा मूलकास्तथा।।\nविन्ध्यान्तनिलयाः प्रोक्ताः पूर्वदक्षिणतः स्मृताः ।। ४ ।।\nपुलिन्दाश्मकजीमूतनरराष्ट्र निवासिनः ।।\nकर्णाटका भोजकटा दक्षिणापथवासिनः ।। ५ ।।\nअम्बष्ठा द्रविडा नागाः काम्बोजाः स्त्रीमुखाः शकाः ।।\nआनन्तवासिनश्चैव ज्ञेया दक्षिणपश्चिमे ।। ६ ।।\nस्त्रीराज्यं सैन्धवा म्लेच्छा नास्तिक्या यवनास्तथा ।।\nपश्चिमेन च विज्ञेयाः पटुमानौषधैः सह ।। ७।।\nमाण्डव्याश्च तुषाराश्च मूलिकाश्च मुखाः खशाः ।।\nमहाकेशा महानासा देशास्तूरत्तरपश्चिमे ।। ८ ।।\nलम्पगास्तालनागाश्च मरुगान्धारजाहुताः ।।\nहिमवन्निलया म्लेच्छा ह्युदीचीं दिशमाश्रिताः ।। ९ ।।\nत्रिगर्तमीनकौलूता ब्रह्मपुत्रास्सतीगणाः ।।\nअभिसाराश्च काश्मीराश्चोदक्पूर्वेण कीर्तिताः ।। 1.9.१० ।।\nराजेन्द्रसागरद्वीपा प्रधाना वसुधाधिपाः ।।\nभवतेऽहं प्रवक्ष्यामि दिग्देशेन निबोध तत्।। ११।।\nपञ्चालनाथो मगधाधिपश्च कलिङ्गराड् भोजकटेश्वरश्च ।।\nअनन्तकः सैन्धवकस्तुषारो मद्रेश्वरश्चाथ कुलूतनाथः ।। १२ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे जनपदवर्णनो नाम नवमोऽध्यायः ।। ९ ।।"
  }
]
[
  {
    "text": "1.186\nशाम्बरायण्युवाच ।।\nरुद्रपुत्रस्य ते पुत्रान्वक्ष्याम्येकादशस्य तु ।।\nधर्मनित्यान्महाभागांस्त्रैलोक्यस्य परायणान् ।। १ ।।\nसर्वर्तुगः सुशर्मा च सेनानीकः पुरोद्धतः ।।\nक्षेमधन्वा दृढेन्द्रश्च चादर्शः पुण्ड्रकस्तथा ।।२।।\nमनुपुत्राः स्मृता ह्येते ऋषयश्च निबोध मे।।\nहविष्मांश्च वपुष्मांश्च वरुणाब्धिश्च निस्तरः ।।३।।\nविष्णुश्चैवाग्नितेजाश्च ऋषयः सप्त कीर्तिताः ।।\nनिर्मथ्या रथयश्चैव कामगाश्च गणास्त्रयः ।। ४ ।।\nत्रिंशत्त्रिंशत्तथा देवा एकैकस्मिन्गणे स्मृताः ।।\nतेषामिन्द्रो वृषो नाम भविष्यति महाबलः ।। ५ ।।\nदायादा बान्धवाश्चैव भविष्यन्ति सुराश्च ये ।।\nतेषां तु भविता राजा दशग्रीवः प्रतापवान् ।। ६ ।।\nघातयिष्यति तं विष्णुस्त्रैणं रूपमुपाश्रितः ।।\nशूलाग्रेण विनिर्भिद्य रणे देवाऽसुरे तदा ।। ७ ।।\nतमवध्यं दुराधर्षं पुरुषाणां स्वयम्भुवा ।।\nगतं तपःप्रभावे सा विष्णुस्तं घातयिष्यति ।। ८ ।।\nनीलोत्पलाभं तपनीयवर्णं सुवृत्तजानूरुयुगं स्वरूपम् ।।\nरूपं स्त्रियांश्चारुतरं स कृत्वा सुरारिमुग्रं सहसाऽरिहन्ता ।। ९।।\nइति श्रीविष्णुधर्मोत्तरे प्रथम खण्डे मार्कण्डेयवज्रसंवादे शक्रशाम्बरायणीसंवादे एकादशमन्वन्तरवर्णनन्नाम षडशीत्यधिकशततमोऽध्यायः ।। १८६ ।।\n1.187\nशाम्बरायण्युवाच ।।\nमनोस्त्वं दक्षपुत्रस्य द्वादशस्यात्मजाञ्छृणु ।।\nदेववानुपदेवश्च देवश्रेष्ठो विदूरथः।।१।।\nमित्रवान्मित्रदेवश्च मित्रसेनश्च वीर्यवान्।।\nमित्रबाहुः सुवर्चाश्च दक्षपुत्रमनोः सुताः ।। २ ।।\nसत्तमो द्यौर्द्युतिश्चैव तपनः सुतपास्तथा ।।\nतपोरतिस्तपस्वी च ऋषयः सप्त कीर्तिताः ।। ३ ।।\nसुशर्माणः सुतपसो हरिता रोहितास्तथा ।।\nसुताराख्या गणाः पञ्च प्रत्येकं दशको गुणः ।। ४ ।।\nऋतधामा च धर्मात्मा तेषामिन्द्रः प्रतापवान् ।।\nदायादा बान्धवास्तस्य भविष्यन्त्यसुराश्च ये ।।५।।\nतेषां च भविता राजा नरको नाम नामतः ।।\nस्त्रीपुंसोः सत्त्ववध्यश्च वरदानात्स्वयम्भुवः ।।६ ।।\nहरिर्नपुंसको भूत्वा घातयिष्यति तं तदा ।।७।।\nदेवान्तकं कालसमप्रभावं महासुरं क्लीबवपुर्महात्मा ।।\nनिहत्य तं लोकमिदं समग्रं भीत्या विहीनं भगवान्स कर्ता ।। ८ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे द्वादशस्य दक्षपुत्रस्य मनोर्वंशानुकीर्तनन्नाम सप्ताशीत्यधिकशततमोऽध्यायः ।। १८७ ।।\n1.188\nशाम्बरायण्युवाच ।।\nत्रयोदशस्य रौच्यस्य मनोः पुत्रन्निबोध मे ।।\nचित्रसेनो विचित्रश्च नयो धर्मभृतो धृतिः ।।१।।\nसुनेत्रो वृक्षवृद्धिश्च सुनयो धर्मयो दृढः ।।\nरौच्यस्यैते मनोः पुत्राः शृणुष्व ऋषयो मम।।२।।\nधृतिमानव्ययश्चैव निःप्रकोपो निरुत्सुकः ।।\nनिर्माणस्तत्त्वदर्शी च दवयायत कीर्तिताः ।।३।।\nसुत्रामाणः सुधर्माणः शुभकर्माण एव च ।।\nएते शक्र तदा प्रोक्ता देवतानां गणास्त्रयः।।४।।\nएकैकस्मिन्गणे देवा एकादश तदा शुभाः।।\nदेवेन्द्रश्च तदा तेषां भविष्यति बृहस्पतिः ।। ५ ।।\nदायादा बान्धदास्तस्य ये भविष्यन्ति वासव ।।\nटिट्टिभो नाम दुष्टात्मा तेषां राजा भविष्यति ।। ६ ।।\nतस्यापि भविता मृत्युर्देवदेवाज्जनार्दनात् ।।\nमायूरेण च रूपेण सततं पन्नगाशिना ।। ७ ।।\nस तु देवासुरे युद्धे सर्परूपेण दुर्मतिः ।।\nयुद्धं कृत्वा निरुत्साहान्सर्वान्देवगणांस्तथा ।। ८ ।।\nनिष्प्रयत्नेषु देवेषु मायूरं रूपमाश्रितः।।\nघातयिष्यति तं दुष्टं देवदेवो जनार्दनः।।९।।\nमहाकलापः सशिखी महात्मा प्रबुद्धनीलोत्पलचारुकण्ठः ।।\nतं दानवं तत्र रणे प्रसह्य हत्वा त्रिलोकीं मुदितां हि कर्ता ।। 1.188.१० ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे त्रयोदशरौच्यमन्वन्तरवर्णनो नामाष्टाशीत्यधिकशततमोऽध्यायः ।। १८८ ।।\n1.189\nशाम्बरायण्युवाच ।।\nचतुर्दशस्य भौत्यस्य शृणु पुत्रान्मनोर्मम ।।\nतरङ्गे भेदभिद्बुध्न्यस्तरस्वानुग्र एव च ।। १ ।।\nअभिमानी प्रवीरश्च जिष्णुः संक्रन्दन स्तथा ।।\nतेजस्वी सुलभश्चैव भौत्यस्यैते मनोः सुताः ।। २ ।।\nअग्नीध्रश्चातिबाहुश्च मागधश्च तथा शुचिः ।।\nअजितो युक्तगोशक्यं ऋषयः सप्त कीर्तिताः ।। ३ ।।\nचाक्षुषाश्च कनिष्ठाश्च पवित्रा भजिरास्तथा ।।\nवयोवृद्धा देवगणाः पञ्च प्रोक्तास्तु सप्तकाः ।। ४ ।।\nतेषामिन्द्रः शुचिर्नाम तस्य दायादबान्धवाः ।।\nये भविष्यन्ति भविता राजा तेषां महासुखः ।। ५ ।।\nदिव्यं वर्षसहस्रं तु युद्धं देवासुरं तदा ।।\nभविष्यति महाघोरं तस्यान्ते  तं महासुरम् ।। ६ ।।\nआस्थितं तामसीं मायां घातयिष्यति केशवः ।।\nआरूढः कुञ्जरं दिव्यं चरत्पर्वतसन्निभम् ।। ७ ।।\nउत्खातपर्वतसमं चक्रेण मधुसूदनः ।।\nरथस्थं तं महादैत्यं घातयिष्यति दुर्मतिम् ।। ८ ।।\nतस्मिन्हते वासवदेवशत्रौ महाबले कालसमप्रभावे ।।\nत्रैलोक्यमेतद्विरुजं समन्तात्तदा भविष्यत्यमलप्रतापम् ।। ९ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे चतुर्दशभौत्यमनुवर्णनन्नाम नवाशीत्यधिक शततमोऽध्यायः ।। १८९ ।।\n1.190\nशक्र उवाच ।।\nअस्मिन्मन्वन्तरे भद्रे गरुडस्य च सम्भवः ।।\nमया दृष्टमतीतेषु कथं गरुडवाहनः ।। १ ।।\nअसुरान्घातयामास भविष्येषु तथैव च ।।\nगरुडं तु समारुह्य घातयिष्यति तत्कथम् ।। २ ।।\nमन्वन्तरान्ते सर्वेषां क्षयो यस्मात्प्रकीर्तितः ।।।\nतस्मादेतन्ममाचक्ष्व कुशला ह्यसि धार्मिका ।। ३ ।।\nशाम्बरायण्युवाच ।।\nदेवानामसुराणां च प्रतिमन्वन्तरं यथा ।।\nसम्भवस्त्रिदशश्रेष्ठ गन्धर्वाणां तथा स्मृतः ।। ४ ।।\nनागानां राक्षसानां च यक्षाणामथ पक्षिणाम् ।।\nसुपर्णानां तथा शक्र प्राणिनामप्यशेषतः ।। ५ ।।\nसुपर्णानां प्रधानस्तु तत्र मन्वन्तरे तदा ।।\nसदैव राजन्भवति गरुडः पततां वरः ।। ६ ।।\nवाहनत्वे तथा तस्य देवेशस्य प्रपद्यते ।।\nप्रादुर्भावाण्यथोक्तानि यथा विष्णोर्मया तव ।। ७ ।।\nतथैव तस्य ज्ञेयानि गरुडस्य महात्मनः ।।\nदेवास्तु कृतकर्माणः शक्र मन्वन्तरक्षये ।। ८ ।।\nत्यक्ताधिकारा गच्छन्ति परलोकमितः प्रभो ।।\nतल्लिङ्गाश्च तथा मन्त्रास्तैरेव सहिताः सुरैः ।। ९ ।।\nसमूहश्चैव मन्त्राणां देवस्त्रिदशपूजितः ।।\nशरीरी ब्रह्मसदने स तु नित्यः प्रकीर्तितः ।। 1.190.१० ।।\nयावज्जीवति वै ब्रह्मा सर्वलोकनमस्कृतः ।।\nतदा तु पुरुषं ब्रह्मा देवदेवं प्रपद्यते ।। ११ ।।\nत्यक्त्वा शरीरं देवोऽपि पुरुषं प्रतिपद्यते ।।\nपुरुषोऽपि महासृष्टिं महाभूतगणं तथा ।। १२ ।।\nकरोति तद्वदेवेह देवः प्राग्वच्छतक्रतो ।।\nएवं सर्वमिदं नित्यं त्वनित्यं वा तवेरितम् ।। १३ ।।\nनासतो विद्यते भावो नाभावो विद्यते सतः ।।\nउभयोरपि दृष्टोऽन्तस्त्वनयोस्तत्त्वदर्शिभिः ।। १४ ।।\nअविनाशि तु तद्विद्धि येन सर्वमिदं ततम् ।।\nविनाशमव्ययस्यास्य न कश्चित्कर्तुमर्हति ।। १५ ।।\nतस्याविनाशिनः शक्र सूक्ष्मस्यापि महात्मनः ।।\nप्रादुर्भावसहस्राणि समतीतान्यनेकशः ।। १६ ।।\nभूयश्चैव भविष्यति नात्र कार्या विचारणा ।।\nवैवस्वतेऽस्मिन्देवेश यथा मन्वन्तरे शुभे ।। १७ ।।\nप्रादुर्भावानि दृष्टानि मया तस्य महात्मनः ।।\nवराहं वामनं चैव तथा शक्र त्रिविक्रमम् ।। १८ ।।\nनारसिंहं तथा मात्स्यं कूर्मं हंसं तथैव च ।।\nनृवराहं तथा रामं रामं च सुरसत्तम ।। १९ ।।\nमान्धातारं पृथुं चैव कार्तवीर्यार्जुनं तथा ।।\nधातारं च तथा मित्रं चांशुमर्यमणं तथा ।। 1.190.२० ।।\nपूषणं च भवन्तं च वरुणं भगमेव च ।।\nत्वष्टारं च विवस्वन्तं सवितारं तथैव च ।। २१ ।।\nविष्णुं चन्द्रमसं रुद्रं ब्रह्माणं यममेव च ।।\nहुताशनं वैश्रवणं शेषं नागेश्वरं तथा ।। २२ ।।\nग्रहमुख्यं बुधं चैव अपः खं पृथिवीं तथा ।।\nवायुस्तेजश्च देवेश तथैवान्यानि वासव ।। २३ ।।\nप्रादुर्भावसहस्राणि तस्य दृष्टानि यानि ते ।।\nमन्वन्तरेष्वतीतेषु तस्यातीतान्यनेकशः ।। २४ ।।\nभविष्यन्ति भविष्येषु शतशोऽथ सहस्रशः ।।\nमन्वन्तरमथासाद्य चैकमेकं तथा तव।।२५।।\nप्रादुर्भावमिदं प्रोक्तं द्विगुणं द्विगुणं यतः ।।\nप्रादुर्भावान्यशेषेण वासुदेवस्य चक्रिणः ।।\nकः समर्थो भवेद्वक्तुमिह वर्षशतैरपि ।। २६ ।।\nएकः स देवो भुवनस्य गोप्ता परः पुराणः पुरुषो महात्मा ।।\nतस्यांशमात्रं भुवनं समग्रं भागास्त्रयस्तस्य न वर्णनीयाः ।। २७ ।। ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शकशांबरायणीसंवादेऽनेकविष्णुप्रादुर्भाववर्णनं नाम नवत्यधिकशततमोऽध्यायः ।। १९० ।।"
  }
]
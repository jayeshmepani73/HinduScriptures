[
  {
    "text": "।। मार्कण्डेय उवाच ।।\nअतः परमगस्त्यस्य वक्ष्ये वंशोद्भवान्द्विजान् ।।\nआगस्त्येयः करम्भो यः कौसल्याकुलजास्तथा ।।१।।\nस्वमेधसो मयोभुवस्तथा गान्धारकायनिः।।\nपौलस्त्याः पुलहाश्चैव क्रतुवंशभवास्तथा।।२।।\nवार्ष्णेयोऽपि मतश्चैषां सर्वेषां प्रवराः शुभाः ।।\nअगस्त्यश्च महेन्द्रश्च ऋषिश्चैव मयोभुवः ।। ३ ।।\nपरस्परमवैवाह्या ऋषयः परिकीर्तिताः ।।\nपौर्णमासाः पारणाश्च त्र्यार्ष्णेयाः परिकीर्तिताः ।।४।।\nअगस्त्यः पौर्णमासश्च पारणश्च महातपाः ।।\nपरस्परमवैवाह्या पौर्णमासाश्च पारणम् ।। ५।।\nएतदुक्तमृषीणां ते वंशमुक्तमपूरुषम् ।।\nअतः परं प्रवक्ष्यामि किं तवानघ कथ्यताम् ।।६।।\nवज्र उवाच ।।\nपुलहस्य पुलस्त्यस्य क्रतोश्चैव महात्मनः ।।\nअगस्त्यस्य तथा चैकं कथं वंशं तदुच्यते ।। ७ ।।\nमार्कण्डेय उवाच ।।\nक्रतुः खल्वनपत्योऽस्ति राजन्वैवस्वतेन्तरे ।।\nइध्मवाहं स पुत्रत्वे जग्राह नृपसत्तम ।। ८ ।।\nअगस्त्यपुत्रं धर्मज्ञ आगस्त्यात्क्रतवस्तथा ।।\nपुलहस्य तथा पुत्रः तिरश्चः पृथिवीपते ।। ९ ।।\nतेषां ते जन्म वक्ष्यामि उत्तरत्र यथा विधि ।।\nपुलहस्त्वप्रजां दृष्ट्वा नातिप्रीतमना ह्यभूत् ।। 1.118.१० ।।\nअगस्त्यजं दृढस्युं तं पुत्रत्वे कृतवांस्तदा ।।\nपौलहाश्च तथा राजन्नागस्त्याः परिकीर्तिताः ।। ११ ।।\nएते तवोक्ताः प्रवरा द्विजानां महानुभावा नृप गोत्रकाराः ।।\nयेषां च नाम्नां परिकीर्तनेन पापं समग्रं पुरुषो जहाति ।। १२ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे अगस्त्यवंशानुकीर्तनं नामाष्टादशाधिकशततमोऽध्यायः ।। ११८ ।।"
  }
]
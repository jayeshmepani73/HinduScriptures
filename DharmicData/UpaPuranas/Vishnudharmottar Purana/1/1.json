[
  {
    "text": "नारायणं नमस्कृत्य नरं चैव नरोत्तमम् ।।\nदेवीं सरस्वतीं व्यासं ततो जयमुदीरयेत् ।। १ ।।\nकृतवर्मा तथा भोजः श्वेतो माहिष्मतीपतिः ।।\nकुलिन्दः सर्वदमनो मालविश्चन्द्रवर्द्धनः ।। २ ।।\nवत्सनाभश्च बाणश्च नन्दीशो दरसत्पतिः ।।\nप्रतिसारश्चित्रधनुस्सर्वो वायुरथस्तथा ।। ३ ।।\nद्रविडः कुसुमापीड ओत्रश्च समरप्रियः ।।\nशम्भुः किरातराजश्च औरसो नन्दिवर्धनः ।। ४ ।।\nवटुमूलश्च तूनेशः शाल्वश्च जनमेजयः ।।\nसुह्यराजो दधीकर्णो बाह्लीको दमनस्तथा ।। ५ ।।\nहिरण्यनाभः कौसल्यो दाशार्हो विजयस्तथा।।\nएते चान्ये च राजानः शतशो बहुदक्षिणाः ।। ६ ।।\nसम्पूर्णचन्द्रवदना गजराजकरोरवः ।।\nउपासांचक्रिरे वज्रं सिहासनगता नृपाः ।। ७ ।।\nबहुभिर्भूमिपालैश्च तथा वज्रेण धीमता ।।\nयुधिष्ठिरेण च सदा शोभिता शुशुभे सभा ।।८।।\nराजानस्ते ततो दृष्ट्वा ऋषीन्दुर्लभदर्शनान्।।\nब्रह्मलोकस्थमात्मानममन्यन्त यशोभृतः ।। ९ ।।\nऊचुस्ते प्रणयाद्वाक्यं वज्रं भूरिसहस्रदम् ।।\nयथा त्रेतायुगे राजन्द्वापरे च यथा नृपाः ।।\nब्राह्मणा ब्रह्मकल्पाश्च तथैव सुसमागताः ।। 1.1.१० ।।\nअस्मिंस्तिष्ये च संप्राप्ते तव राजन्प्रसादतः ।।\nराजन् कृष्णसगोत्रोऽसि तेनेयन्ते सभा नृप ।। ११ ।।\nउपास्यते महाभागैर्ब्रह्मकल्पैस्तपोधनैः ।।\n....... . . ..  न तथा वीर्यनिर्जिता ।। १२।।\nभक्त्या यथा तु तस्यैव कृष्णस्यामिततेजसः ।।\nतेन कृष्णेन ये चक्रुर्व्यतीताः पूर्वपार्थिवाः ।। १३ ।।\nवर्त्तता तेन कृष्णेन ते राजन्मोक्षमाप्नुयुः।।\nअथ तिष्ययुगः प्राप्तो घोरः परमदारुणः ।। १४।।\nदुर्लभं दर्शनं यत्र नृपसंघे महात्मनाम् ।। १५ ।।\nतस्मात्त्वं राजशार्दूल प्रष्टुमर्हो द्विजोत्तमान् ।।\nवैष्णवान्विविधान्धर्मान्सरहस्यान्ससंग्रहान्।। १६।।\nइत्येवमुक्तो वज्रस्तैस्त्यक्त्वा सिंहासनं तदा ।।\nवज्रं तु प्राञ्जलिं दृष्ट्वा सर्व एव नराधिपाः ।। १७ ।।\nवरासनान्विहायाशु तस्थुः प्राञ्जलयस्तदा ।।\nवज्र उवाच ।। भवद्भिर्नृपशार्दूलाः प्रार्थिता ये द्विजाः श्रिताः ।। १८ ।।\nअनुग्रहार्थं भूपानां जगतो हितकाम्यया ।।\nभवन्तो वक्तुमर्हन्ति विष्णुधर्मान्सनातनान् ।। १९ ।।\nतस्मात्तिष्ययुगे नास्ति भवतो दर्शनं नृपैः ।।\nऋषय ऊचुः ।।\nउत्तिष्ठ त्वं महीपाल अलङ्कुरु स्वमासनम् ।। 1.1.२० ।।\nश्रवणेपि वयं तस्य विशेषेणार्थिता नृप ।।\nवज्र ते संशयान्सर्वाञ्छेत्स्यत्येष महामुनिः ।। २१ ।।\nइत्येवमुक्त्वा वज्रं ते ऋषयस्तपसि स्थिताः ।।\nमार्कण्डेयमथोचुस्ते ब्रूहि धर्मान्महीपते।।२२।।\nवैष्णवान्विविधान्धर्मांल्लोकानामघहारिणः।।\nतथा पार्थिवसंघस्य संशयान् मनसि स्थितान्।।२३।।\nमार्कण्डेय उवाच।।\nब्रह्मण्यः सत्यवान् धन्यः सर्वशत्रुनिबर्हणः।।\nयद्यत्पृच्छसि मां वज्र तत्तद्वक्तास्म्यसंशयम्।।२४।।\nसिहासनस्थो भव भूमिपाल क्वैत्रकारुत्व भवन्तु सर्वेऽपि तथा महीपाः ।।\nसुखोपविष्टैरिह भूमिपालैः स्वसंशयान् ब्रूहि यथाप्रकामम् ।। २५ ।।\nइत्येवमुक्तः स यदुप्रधानो भृगुप्रबर्हेण महर्षिमध्ये ।।\nप्रणम्य विप्रान्स जगाम राजा सिंहासनं रत्नसहस्रचित्रम् ।। २६ ।।\nसिंहासनस्थे नृपवर्यमुख्ये सिंहासनस्थाः क्षितिपप्रधानाः ।।\nसर्वे बभूवुः प्रणतास्तथा च शुश्रूषवो ब्राह्मणमुख्यवाक्यम् ।। २७ ।।\nवज्र उवाच ।।\nआचक्ष्व मह्यं भृगुवंशचन्द्र समुद्भवं त्वं जगतो यथावत् ।। ।\nशृण्वंति मे ब्राह्मणसंघमुख्या नरेंद्रमुख्याश्च वचस्त्वदीयम् ।। २८ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे कथाप्रस्तावनं नाम प्रथमोऽध्यायः ।। १ ।।"
  }
]
[
  {
    "text": "।। मार्कण्डेय उवाच ।। ।।\nएवं शान्त्यवसाने तु यजमानस्य याजकः ।।\nहृदि विन्यस्य दर्भाग्रान्स्थितान्स्वे दक्षिणे करे ।। १ ।।\nकुर्यात्प्रतिसराबन्धं तन्मे निगदतः शृणु ।।\nबद्धप्रतिसरस्यास्य सर्वे नश्यन्तु राक्षसाः ।। २ ।।\nध्रुवस्त्वामूर्ध्वतः पातु पूर्वतः पातु भास्करः ।।\nभौमो दक्षिणतः पातु पश्चात्पातु शनैश्चरः ।। ३ ।।\nउत्तरेण बुधः पातु केतुः पातु तथा ह्यधः ।।\nपूर्वदक्षिणतः शुक्रो दक्षिणापरतस्तमः ।। ४ ।।\nपश्चिमोत्तरतश्चन्द्रो जीवः प्रागुत्तरेण तु ।।\nउक्तसन्धिषु सर्वाणि नक्षत्राणि तवानघ ।। ५ ।।\nस्वांस्वां दिशमधिष्ठाय तव नित्यं दिगीश्वराः ।।\nरक्षन्तु सर्वदुष्टेभ्यः शक्रवह्निपुरोगमाः ।। ६ ।।\nशात्रवाणां च चोराणां व्याधीनां पातकस्य च ।।\nअमङ्गलानां घोराणामरिष्टानां तथैव च ।। ७ ।।\nदुस्स्वप्नानां च घोराणां चिन्तितानां तथा मृषा।।\nवज्रेण नाशनं शक्रः करोतु बलसूदनः ।। ८ ।।\nदण्डेन नाशनं नित्यं विदधातु यमोन्तकः ।।\nपाशेन वरुणो देवो गदया च धनेश्वरः ।। ९ ।।\nग्रहसन्नाहसन्नद्धो ग्रहपञ्जरमध्यगः ।।\nअदृश्यः सर्वभूतानां सर्वदुःखविवर्जितः ।।1.104.१०।।\nसर्वव्याधिविहीनश्च कालकर्णीविवर्जितः ।।\nतथा त्वं भव दीर्घायुर्ग्रहेन्द्राणां प्रसादतः ।।११।।\nरक्षन्तु ते देवगणाः समन्त्राः धर्मे मतिं चापि सदा दिशन्तु ।।\nनाशं तथा शत्रुगणस्य चोग्रं भोगान्मनोज्ञान्विपुलाश्च लक्ष्मीम् ।। १२ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शान्त्यवसाने प्रतिसरबन्धाशीर्वादोनाम चतुरधिकशततमोऽध्यायः ।। १०४ ।।  ।।"
  }
]
[
  {
    "text": "वज्र उवाच ।।\nभगीरथस्य राजर्षेर्वंशमुत्तमपूरुषं ।।\nत्वत्तोऽहं श्रोतुमिच्छामि गङ्गा येनावतारिता ।। १ ।।\nमार्कण्डेय उवाच ।।\nभगीरथसुतः श्रीमान्विश्रुतो नाम धार्मिकः ।।\nविश्रुतस्यात्मजः श्रीमान्नाभाग इति विश्रुतः ।। २ ।।\nअम्बरीषस्तु नाभागिरयुतारिस्तदात्मजः ।।\nतत्सुतो ऋतुपर्णश्च राजा नलसखो बली ।। ३ ।।\nशर्वकामः सुतस्तस्य सुदासस्तस्य चात्मजः ।।\nतस्य मित्रसहः पुत्रः तस्य पुत्रोश्मको नृप ।। ४ ।।\nमूलकस्तत्सुतो राजा महाबुद्धिर्नरेश्वरः ।।\nक्षत्रियाणां वधे घोरे रामेण विनिपातितः ।। ५ ।।\nपुरा पितृवधामर्षाद्रामो भार्गवनन्दनः ।।\nत्रिःसप्तकृत्वः पृथिवीं चक्रे निःक्षत्रियामिमाम् ।।६।।\nभगीरथकुलोत्पन्नं मूलकं नाम जघ्निवान् ।।\nवज्र उवाच ।।\nकथं रामेण वसुधा पुरा निःक्षत्त्रिया कृता ।।\nकिमर्थं च महाभाग तन्ममाचक्ष्व पृच्छतः ।। ७।।\nमार्कण्डेय उवाच।।\nसोमवंशसमुत्पन्नो ययातिर्नाम पार्थिवः ।।\nतस्यापि संहतः पुत्रो बभूव पृथिवीपतिः ।। ६ ।।\nसहस्रजित्सुतस्तस्य नभजित्तस्य चात्मजः ।।\nतस्यापि हैहयः पुत्रः कुन्तिस्तस्यापि चात्मजः ।। ९ ।।\nतस्यापि संहतः पुत्रो महिष्मांऽस्तस्य चात्मजः ।।\nमाहिष्मती कृता येन नगरी सुमनोहरा ।। 1.23.१० ।।\nभद्रश्रेण्यः सुतस्तस्य दुर्मदस्तस्य चात्मजः ।।\nकनकस्तत्सुतो राजा कृतवीर्यस्तदात्मजः ।।१ १।।\nअर्जुनस्तनयस्तस्य सप्तद्वीपेश्वरोऽभवत्।।\nदत्तात्रेयोऽथ भगवान्विष्णुरूपानुरूपधृक्।।१२।।\nआराध्य तपसा येन प्राप्तं राज्यं सुदुर्लभम् ।।\nतथा बाहुसहस्रं च मतिं धर्मे तथोत्तमाम् ।। १३ ।।\nअधर्मे वर्त्तमानस्य मरणं च जनार्दनात् ।।\nयुद्धेन पृथिवीं जित्वा धर्मेणैवानुरंजयन् ।। १४ ।।\nतेनेयं पृथिवी सर्वा सप्तद्वीपा सपत्तना ।।\nसप्तोदधिपरिक्षिप्ता क्षात्रेण विधिना जिता ।। १५ ।।\nपातालनगरे शैले वसुधायां रसातले ।।\nतस्य पार्थिवसिंहस्य चक्रं न प्रतिहन्यते ।।१६।।\nद्वीपेषु स हि सर्वेषु खातं खातमथाऽकरोत् ।।\nयूपचिह्नानि च तथा खड्गी शतशनी रथी ।। १७ ।।\nदेशाननुचरन्योगात्सदा पश्यति तस्करान्।।\nस एव पशुपालोभूत्क्षेत्रपालः स एव च ।। १८ ।।\nस एव वृष्ट्या पर्जन्यो योगित्वादर्जुनोऽभवत् ।।\nस तु बाहुसहस्रेण ज्याघातकठिनत्वचा ।। १९ ।।\nभाति रश्मिसहस्रेण शारदेनेव भास्करः ।।\nराक्षसा निर्जितास्तेन तेन बद्धश्च रावणः ।। 1.23.२० ।।\nजित्वा भोगवती तेन कर्कोटकसुता हृता ।।\nतस्य बाहुसहस्रेण क्षोभ्यमाणे महोदधौ ।।\nभवन्ति लीना निश्चेष्टाः पातालस्था महासुराः ।। २१ ।।\nमन्दरक्षोभचकिता अमृतोत्पादशङ्किताः ।।\nनतनिश्चलमूर्धानो भवन्ति च महोरगाः ।। २२ ।।\nदशयज्ञसहस्राणि तेनेष्टानि महीक्षिता ।।\nद्वीपे द्वीपे महाराज धर्मज्ञेन महात्मना ।। २३ ।।\nसर्वे यज्ञा महाराज तस्यासन्भूरिदक्षिणाः ।।\nसर्वे काञ्चनवेदीकाः सर्वे यूपैश्च काञ्चनैः ।।२४ ।।\nद्विजानां परिवेष्टारस्तस्य यज्ञेषु देवताः ।।\nस्वयमासन्महाराज स्वयं भागहरास्तथा ।। २५ ।।\nतस्य यज्ञे जगौ गाथा नारदस्सुमहत्तपाः ।।\nन नूनं कार्तवीर्यस्य गतिं यास्यन्ति पार्थिवाः ।। २६ ।।\nयज्ञैर्दानैस्तपोभिर्वा विक्रमेण श्रुतेन वा ।। २७ ।।\nपञ्चाशीतिसहस्राणि वर्षाणां स महीपतिः ।।\nसप्तद्वीपेश्वरः सम्राट् चक्रवर्त्ती बभूव ह ।।२८।।\nतस्य राज्ञस्तु वसुधा बहुपार्थिवसङ्कुला ।।\nभाराक्रान्ता विलुलिता बभूव पृथिवीपते।।२९।।\nतस्य राज्ञो गतातङ्कैर्बहुपुत्रैर्नरोत्तम ।।\nतेजोयुक्तैः समाकीर्णा वसुधा वसुधाधिप ।। 1.23.३० ।।\nबहुनागाश्वसंकीर्णा बहुगोकुलसङ्कुला ।।\nन शक्ता नृपते सोढुं तेजस्तदतिमानुषम् ।। ३१ ।।\nज्वालावलिवपुः श्रान्ता खिन्ना नाकमुपागता ।। ३२ ।।\nएवं प्रभावे नरदेवनाथे पृथ्वीं समग्रां परिपाल्यमाने ।।\nभारेण सन्ना पृथिवी जगाम महेन्द्रलोकं मुनिदेवजुष्टम् ।। ३३ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादेऽर्जुनोपाख्यानं नाम त्रयोविंशोऽध्यायः ।। २३ ।।"
  }
]
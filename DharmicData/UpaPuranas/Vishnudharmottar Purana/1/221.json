[
  {
    "text": "शैलूष उवाच ।।\nश्रोतुमिच्छाम्यहं तस्य दशग्रीवस्य रक्षसः ।।\nत्रिलोकविजयं ब्रह्मंस्तत्र मे संशयो महान् ।। १ ।।\nनाडायन उवाच ।।\nवरप्रदानात्संमत्तो दशग्रीवो निशाचरः ।।\nदेवगन्धर्वदैत्यानां नागेन्द्रोरगरक्षमाम्।।२।।\nआक्रम्याऽक्रम्य रत्नानि स जहार तदा बलात् ।।\nपत्न्यश्च राजशार्दूल तदा दुहितरः शुभाः।। ३ ।।\nनरेन्द्रान्धर्मसंसक्तान्ब्राह्मणांश्च जिघांसति ।।\nअयोध्यावासिनं वीरमनरण्यं च जघ्निवान् ।। ४ ।।\nसंग्रामे निहतस्तेन दशग्रीवं स शप्तवान् ।।\nउत्पत्स्यति कुले नीच पुरुषो मम वीर्यवान् ।। ५ ।।\nयस्तवादास्यति प्राणान्समरे समरप्रिय ।।\nयुयुधे च तथा राज्ञा मांधात्रा रणशालिना ।। ६ ।।\nतत्रैनं वारयामास नारदो मुनिसत्तमः ।।\nमयूरस्य ततो यज्ञे भक्षयामास वै द्विजान् ।। ७ ।।\nइन्द्रो मयूररूपेण तस्माद्यज्ञादपाकमत् ।।\nमयूरस्य वरं प्रादान्मेघे वर्षति सर्वदा ।। ८ ।।\nगमिष्यस्यतुलां प्रीतिं मम नेत्रगणाकृतिम् ।।\nधारयिष्यसि लोकेऽस्मिन्कलापं सुमनोहरम् ।। ९ ।।\nकृकलासस्य रूपेण धनाध्यक्षो व्यपाक्रमत् ।।\nवर्णं तस्य सुवर्णाभं सद्रव्यं च तथा शिरः ।। 1.221.१० ।।\nप्रादाद्द्वयममेयात्मा राजराजेन दानव ।।\nवरुणश्च तदा राजन्हंसरूपेण निर्गतः ।। ११ ।।\nहंसस्य च वरं प्रादात्तोये रतिमवाप्स्यसि ।।\nवर्णतश्चन्द्ररश्म्याभो भविष्यसि तथैव च ।। १२ ।।\nयमो वायसरूपेण तस्याद्यज्ञादपाकमत् ।।\nवायसस्य वरं प्रादादमरत्वं विना वधात्।। १३।।\nयुष्मद्दत्तेन चान्नेन घोरा मद्विषये स्थिताः ।।\nपरां तृप्तिं गमिष्यन्ति तदा पुण्येन योक्ष्यसे ।। १४ ।।\nवक्ष्यध्वं बलिदातॄणां दिग्देशगतचेष्टितैः ।।\nशुभाशुभं मनुष्याणां तत्रातिथ्यं भविष्यति ।।१५।।\nवज्रतुण्डाश्च ये काका घोरा मद्विषये स्थिताः ।।\nबलिपिण्डाँश्च दातॄणां भविष्यन्ति ततः शिवम् ।। १६ ।।\nमरुत्तयज्ञे वित्रासं जनयित्वा दिवौ कसाम् ।।\nबभ्राम वसुधां राजा राक्षसानां प्रतापवान् ।। १७ ।।\nददर्श स तदा कन्यां तपस्यन्तीं महत्तपः ।।\nरूपेणाप्रतिमां लोके यौवने प्रथमे स्थिताम्।।१८।।\nदशग्रीवः स पप्रच्छ तां कन्यां लोकसुन्दरीम्।।\nका त्वं किमर्थं सुश्रोणि  चास्थिता यौवने तपः।।१९ ।।\nश्रुत्वा तस्य तु सा कन्या सत्यं वचनमब्रवीत् ।।\nबृहस्पतिसुतो विद्वान्पिता मम कुशध्वजः ।।1.221.२०।।\nवेदाभ्यासप्रवृत्तस्य तस्याहं नृपबान्धवा।।\nसुतापरा समुत्पन्ना तत्पत्न्या विदिता तथा ।। २१ ।।\nनाम्ना वेदवतीत्येवं ख्याता लोकेषु राक्षस ।।\nविष्णोर्मयेयं दातव्या तस्यासीन्मे पितुर्मतिः ।। २२ ।।\nमद्याचना निरस्तेन दैत्यनाथेन शम्भुना ।।\nपिता मम हतो रात्रौ तमालिङ्ग्य विभावसुम् ।। २३ ।।\nप्रविष्टा जनयित्री मे यथाहं विधृता चिरम् ।।\nस्वर्गस्थस्य पितुः कामं साहं सत्यमभीप्सती ।। २४ ।।\nआराधयामि तपसा पत्यर्थं मधुसूदनम् ।।\nततस्तामब्रवीद्रक्षो मा त्वं क्लेशे मतिं कृथाः ।।२५ ।।\nभवस्व मे वरारोहे भार्या त्रैलोक्यसुन्दरी ।।\nरूपस्य वयसश्चैव नानुरूपं तपस्तव ।। २६ ।।\nत्वां कृत्वोपरतो मन्ये रूपं कृत्वा स विश्वकृत् ।।\nन हि रूपोपमा त्वन्या तथास्ति सदृशी यतः ।। २७ ।।\nसंपूर्णकान्तिमत्सौम्यं वदनं ते वरानने ।।\nसकलंकेन चन्द्रेण कथमोपम्यमर्हति ।। ।।२८।।\nभव भूषणजातानां भूषणं त्वं शुचिस्मिते ।।\nवृणुष्व मां वरारोहे पतित्वे वरवर्णिनि ।। २९।।\nआक्रम्याक्रम्य लोकस्य प्रधाना या मया हृताः।।\nस्त्रियः कुरुष्व सर्वासां तासां स्वाम्यमनिन्दिते ।।1.221.३०।।\nजटामालाजिनधरी त्वमेवं रतिवर्धिनी ।।\nन जाने मण्डनां प्राप्य कथं भीरु भवि ष्यसि ।। ३१ ।।\nरूपेण वयसा लक्ष्म्या तथैव गुणसम्पदा ।।\nविक्रमे मे वरारोहे न समो हि जनार्दनः ।। ३२ ।।\nजन्म तस्य न जानन्ति परेभ्यो ये परे जनाः ।।\nतेन त्वमकुलीनेन किङ्करिष्यसि सुन्दरि ।। ३३ ।।\nअनिन्द्रं लोकमिच्छन्ती सुराणां हितकाम्यया ।।\nहता येनानुवृत्तेन योषित्काव्या रणिः पुरा ।। ३४ ।।\nपुराणा ये जगत्यस्मिँस्तेभ्यः पूर्वतराश्च ये ।।\nतेभ्योऽप्यति पुराणं तं भर्तारं कथमिच्छसि ।। ३५ ।।\nब्रह्मणो वरदानेन यस्त्ववध्यो दिवौकसाम् ।।\nते दैत्यनाथाः सबलाश्छद्मना तेन घातिताः ।। ३६ ।।\nतत्प्रताप?निविष्टेन चेतसा रक्षसां श्रियम् ।।\nयो बिभर्त्यपि तां तेन किं करिष्यति भामिनि ।। ३७ ।।\nवृद्धेभ्यो न श्रुतं तस्य त्वया रूपमनिन्दिते ।।\nविदितं सर्वलोकानां विश्वरूपधरस्त्वसौ ।। ३८ ।।\nशेपाहिभोगपर्यङ्के तेन त्वं शयिता सह ।।\nसविषैर्भोगनिश्वासैः परां ग्लानिमुपैष्यसि ।। ३१।।।\nकण्ठग्रहेण निहतौ येन तौ मधुकैटभौ ।।\nकथं कण्ठग्रहं तस्य समुपैष्यसि सुन्दरि ।। 1.221.४० ।।\nहिरण्यकशिपुर्येन नखैरुत्कान्तजीवितः ।।\nकथं रत्यन्तरे तस्य नखाघातं सहिष्यसि ।। ४१ ।।\nतस्माद्भावं समुत्सृज्य चारुगात्रि जनार्दने ।।\nभजस्व भजमानं मां चिरं प्रीतिमवाप्नुहि ।। ४२ ।। ।।\nवेदवत्युवाच ।।\nगुणा एव सुरेशस्य दोषास्ते रजनीचर ।।\nजगत्प्रकाशका भानोरुलूकस्येव रश्मयः ।। ४३ ।।\nकिं त्वया सह वादेन वरणीयः स मे प्रभुः ।।\nयादृशस्तादृशो वापि पतित्वे रजनीचर ।। ४४ ।।\nइति वेदवतीवाक्यं श्रुत्वा कोपसमन्वितः ।।\nकामेन राक्षसेन्द्रन्तां केशपाशे परामृशत ।। ४५ ।।\nत्वया संधर्षिता पाप  प्रवेक्ष्यामि हुताशनम् ।।\nअयोनिजा भविष्यामि वधार्थं न तथा तव ।। ४५ ।।\nएवमुक्त्वा चितां कृत्वा प्रविष्टा जातवेदसम्।।\nभूय सीता समुत्पन्ना जनकस्य महात्मनः ।। ४७ ।।\nअयोनिजा महाभागा कर्षतो यज्ञमेदिनीम् ।।\nभर्तारं तपसा विष्णुं रामं लब्धवती यथा ।। ४८ ।।\nयस्या अर्थे स रामेण दशग्रीवो हतो रणे ।।\nलोकापवादभीतेन दशग्रीवगृहोषिता ।। ४९ ।।\nअतः पत्नी परित्यक्ता सीता भूयो जनेश्वर ।।\nवाल्मीकेराश्रमे सा तु प्रसूता दारकद्वयम् ।। 1.221.५० ।।\nकुशं लवं च विक्रान्तौ ययोः सर्वाः क्रियाः कृताः ।।\nवाल्मीकिना महाभागौ वेदमध्यापिता यथा ।। ५१ ।।\nप्रकर्षं च धनुर्वेदे पारं नीता तु तौ शिशू ।।\nवाल्मीकिना तथा कृत्वा रामस्य चरितं शुभम ।। ५२ ।।\nअध्यापितो विशालाक्षौ दारकौ प्रियदर्शनौ ।।\nअगायतां ततस्तौ तु रामयजे कुमाग्का ।। ५३ ।।\nरामस्य चरितं कृत्स्नं रामस्य पुरतः स्थितौ ।।\nतस्मात्काव्यात्तु विज्ञाय पुत्रौ तौ प्रियदर्शनौ ।। ५४ ।।\nयज्ञे तां च तथाभूतामानयामाम सत्वरः ।।\nउवाच च वरारोहां प्रत्ययं कुरु मे शुभे ।। ५५ ।।\nरामस्य वचनं श्रुत्वा सीता वचनमब्रवीत ।।\nयथाऽहं राघवादन्यं मनसापि न कामये ।। ५६ ।।\nतेन सत्येन मे देवी विवरं संप्रयच्छतु ।।\nएतस्मिन्नेव काले तु भुवं भित्त्वा समुत्थितम् ।। ५७ ।।\nधृतं सिंहासनं नागैस्तत्रैनामुपवेशयत् ।।\nस्वयं वसुमती देवी पातालं सा ततो गता ।। ५८ ।।\nअविच्छिन्नेन पतता पुष्पवर्णेन पार्थिव ।।\nतस्यां भूमिप्रविष्टायां राघवं क्रोधसंयुतम् ।। ५९ ।।\nसान्त्वयामास वै ब्रह्मा सर्वलोकनमस्र्कृतः ।।\nरामोऽपि कृत्वा सौवर्णीं सीतां पत्नीं यशस्विनीम् ।। 1.221.६० ।।\nईजे यज्ञैर्बहुविधैः सह भातृभिरच्युतः ।।\nनापद्भयं न विधवा न च व्यालकृतं भयम ।। ६१ ।।\nन च व्याधिकृतं किञ्चिद्रामे राज्यं प्रशासति ।।\nआजानुबाहुर्धर्मात्मा सिंहस्कन्धो नरेश्वरः ।। ६२ ।।\nपृथ्वी ससागरां रामो धर्मेणान्वशिपत्प्रभुः ।।\nदेवाश्च ऋषयश्चैव गन्धर्वाप्सरसां गणाः ।। ६३ ।।\nयक्षाश्च भूतानि तथा किन्नराश्चैव राक्षसाः ।।\nमानुष्याणां दर्शनं ते सौम्याः सन्तो ययुस्सदा ।। ६४ ।।\nयदर्थमेषा चरति गाथा लोके पुरातनी ।।\nआजानुबाहुः सिंहास्यः कम्बुग्रीवो महाबलः ।। ६५ ।।\nसर्वभूतशरण्यश्च विष्णुर्मानुष्यतां गतः ।।\nसत्यवाननृशंसश्च जातो भक्तजनप्रियः ।। ६६ ।।\nधृतियुक्तो दयाशीलो धर्मयुक्तो जितेन्द्रियः ।।\nमितवागपि कार्येषु  वक्ता वाचस्पतेः समः ।। ६७ ।।\nवीर्यवान्न च वीर्येण महता तेन विस्मितः ।।\nतेजसा भास्कग्समः क्षमया  पृथिवीसमः ।। ६८ ।।\nमहेश्वरसमः क्रोधे नीतावुशनसा समः ।।\nएवं सर्वेषु भूतेषु गुणैर्दाशरथिर्बभौ ।। ६९ ।।\nवर्णानामाश्रमाणां च न साङ्कर्यं नृपोत्तमे ।।\nधर्मिष्ठाश्च जनाः सर्वे रामे राज्यं प्रशासति ।। 1.221.७० ।।\nनिर्दस्युरभवल्लोको नानर्थः किञ्चिदस्पृशत ।।\nनाकालवर्षी पर्जन्यः सर्वसस्यधरा धरा ।।\nजनानुरागश्च महान्रामस्य विदितात्मनः ।।७१।।\nन ते क्षमं तेन नरेन्द्रचन्द्र वैरं महात्मा स तु लोकपूज्यः ।।\nतस्यास्त्रवेगस्य रणे च वेगं सोढुं न शक्तास्त्रिदशाः सशक्राः ।।७२ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शैलूषं प्रति नाडायनवाक्ये रावणस्य भूर्लोकविजयं नामैकविंशत्युत्तरद्विशततमोऽध्यायः ।।२२१।।\n1.222\nशैलूष उवाच ।।\nवह्निप्रविष्टां संप्रेक्ष्य तदा वेदवतीं द्विज ।।\nकिं चकार महातेजा दशग्रीवः प्रतापवान्।।१।।\nनाडायन उवाच।।\nजगाम स तदा लङ्कां पूज्यमानो निशाचरैः ।।\nतत्रस्थं प्रेरयामास दूतं धनपतिः स्वयम् ।। २ ।।\nअकार्याद्विनिवर्तस्व सुरैस्ते चिन्त्यते वधः ।।\nदूतस्य वचनं श्रुत्वा दूतं हत्वा निशाचरः ।।३।।\nगत्वा विजिग्ये धनदं विजहाराऽस्य पुष्पकम् ।।\nपुष्पकेण विमानेन कैलासं स तदा ययौ ।। ४ ।।\nपुष्पकस्य गतिं रुद्धां तत्र वीक्ष्य निशाचरः ।।\nददर्श शैलशृङ्गस्थं नन्दिनं वानराकृतिम् ।। ५ ।।\nतं दृष्ट्वा मुमुचे हासं नन्दी तं शप्तवांस्ततः ।।\nगिरावस्मिन्दशग्रीव स्वयं क्रीडति शङ्करः ।।६।।\nविमानेन यदा तस्य समीपमुपयास्यसि।।\nकरोषि चावहास्यं मां तस्माच्छप्स्याम्यहं तव ।। ७ ।।\nमद्वक्त्रसदृशा घोराः पुलहस्य प्रजापतेः ।।\nउत्पत्स्यन्ति कुले भीमाः क्षयार्थं वानरास्तव ।। ८ ।।\nश्रुत्वैनं नन्दिनो वाक्यं सकैलासं त्रिलोचनम् ।।\nनेतुकामस्तदा लङ्कां भुजाञ्चिक्षेप पर्वते ।। ९ ।।\nपौलस्त्यभुजसंक्षुब्धकैलासचलितासना ।।\nजग्राह निर्भरं कण्ठे तदोमा त्रिपुरान्तकम् ।। 1.222.१० ।।\nततो गर्जन्महादेवो देवानां प्रवरो हरः ।।\nपादाङ्गुष्ठेन तं शैलं पीडयामास लीलया ।। ११ ।।\nरक्षसा तेन रोषाच्च भुजानां रुजया तथा ।।\nमुक्तो विरावः सुमहांस्त्रैलोक्यं येन रावितम् ।। १२ ।।\nमेनिरे वक्त्रनिष्पेषं तस्यामात्या युगक्षयम् ।।\nआसनेभ्यः प्रचलिता देवाः शक्रपुरोगमाः ।। १३ ।।\nतेन शब्देन वित्रस्ता सुतरां पर्वतात्मजा ।।\nहरस्यालिङ्गनं चक्रे भयलोलेक्षणा भृशम् ।। १४ ।।\nअकृत्रिमालिङ्गनजां प्रीतिं प्राप्य तदा हरः ।।\nमुक्त्वा चास्य भुजान्राजन्प्राह वाक्यं दशाननम् ।। १५ ।।\nप्रीतोऽस्मि तव वीर्यैश्च शौण्डीर्यैश्च दशानन ।।\nयस्मादराक्षसो रावस्त्वया मुक्तो भयङ्करः ।। १६।।\nतस्मात्त्वं रावणो नाम भविष्यसि जगत्त्रये ।।\nततः प्रभृति राजेन्द्र रावणो लोकरावणः ।। १७ ।।\nशातकुम्भमयं लिङ्गं देवदेवस्य शूलिनः ।।\nसम्पूजयति राजेन्द्र नित्यं श्रद्धासमन्वितः ।।१८।।\nयत्रयत्र यथा याति तत्रतत्रास्य पार्थिव ।।\nसौवर्णं तस्य देवस्य लिङ्गं तदनु नीयते ।। १९ ।।\nततस्तु रावणो राजा ययौ संयमनीं पुरीम् ।।\nयुयुधे कालपाशेभ्यो यागैश्च सह मृत्युना ।।1.222.२०।।\nजित्वा पितृगणांश्चैव मोक्षयित्वा च नारकान् ।।\nयमेन युयुधे सार्धं क्रोधाद्वैवस्तस्ततः ।। २१ ।।\nहन्तुमिच्छन्महीपाल दण्डास्त्रेण निशाचरम्।।\nवारयामास तं ब्रह्मा वाक्यं चेदमुवाच ह ।। २२ ।।\nअमोघस्तव दण्डोयमवध्यश्चैव रावणः ।।\nएकस्मिन्नपि निष्क्रान्ते भूयामनृतवागहम् ।। २३ ।।\nपितामहवचः श्रुत्वा देवस्सोऽन्तर्दधे ततः ।।\nरावणः सह सैन्येन ययौ कैलासपर्वतम् ।। २४ ।।\nउवास शर्वरीं तत्र योद्धुकामो दिवालयैः ।।\nस तु चन्द्रोदये रात्रौ भ्रातृपुत्राभिसारिकाम् ।। २५ ।।\nददर्श रम्भां राजन्तीं मेघस्येव शतह्रदाम् ।।\nअकामां कामसंतप्तो विध्वंस्य सुरयोषितम् ।। २६ ।।\nअद्यप्रभृति मूर्धा ते शतधा तु गमिष्यति ।।\nप्रभातसमये गत्वा सुरसद्म स राक्षसः ।। २७ ।।\nमेघनादेन सहितः कुम्भकर्णेन रक्षसा ।।\nदेवानां कदनं चक्रे तथान्ये राक्षसोत्तमैः ।। २८ ।।\nतस्मिन्रणमुखे घोरो सावित्रेण तदाऽनघ ।।\nसुमाली निहतः संख्ये रावणस्यार्भको बलात ।। २९ ।।\nअजेयान्राक्षसाञ्ज्ञात्वा पुलोमा नाम दानवः ।।\nजयन्तमिन्द्रतनयं दौहित्रं स्वं रणाजिरात् ।। 1.222.३० ।।\nरक्षार्थमनयच्छ्रीमान्स्वगृहं वसुधातले ।।\nअपश्यमानं पुत्रं स्वं शक्रं विह्वलचेतसम् ।। ३१ ।।\nबबन्ध मेघनादस्तु ब्रह्मलव्धवरः शनैः ।।\nअनयच्च तथा लङ्कां ततो देवः पितामहः ।। ३२ ।।\nगत्वा तं मोचयामास शक्रं त्रिभुवनेश्वरम् ।।\nमेघनादस्य चास्त्राणि मायाश्च विविधास्तथा ।। ।। ३३ ।।\nअमरत्वं तदा प्रादाद्वह्निकर्मान्तरं विना ।।\nनाम चक्रे तदा चास्य शक्रजित्त्वं भविष्यसि ।। ३४ ।।\nमेघनादं सान्त्वयित्वा मोचयित्वा शतक्रतुम् ।।\nउवाच भगवान्ब्रह्मा देवं दशशतेक्षणम् ।। ३५ ।।\nगौतमस्य प्रिया भार्या मनसा निर्मिता मया ।।\nरूपेणाप्रतिमा शक्र त्वया विध्वंसिता यदा ।। ३६ ।।\nतदा गौतमशापेन विफलत्वं गतः स्वयम् ।।\nदेवैः कृतस्त्वं सम्भूय शेपस्तम्भः पुरन्दर ।। ३७ ।।\nअहल्या च तदा शप्ता गौतमेन महात्मना ।।\nअदृश्या सर्वभूतानां विचरिष्यसि दुःखिता ।। ३८ ।।\nपरदाररतश्चासौ द्वे पापं समवाप्स्यति ।।\nतेन शापेन संयोगा परदारैश्च वासव ।। ३९ ।।\nबन्धनं तत्त्वया प्राप्तं तस्य पापस्य कर्मणः ।।\nफलात्त्रिभुवनश्रेष्ठ समरेषु पराजयम् ।। 1.222.४० ।।\nतस्माद्धर्मेण धर्मज्ञ त्पालयस्व जगत्त्रयम् ।।\nधर्मो धारयते लोकान्यतो धर्मस्ततो जयः ।। ४१ ।।\nगते स्वलोकं भुवनप्रधानं पद्मोद्भवे दानवपूगहर्ता ।।\nत्रिविष्टपं प्राप्य शशास राज्यं महानुभावस्त्रिदशाधिनाथः ।। ४२ ।।\nइति श्रीविप्णुधर्मोत्तरे प्रथमखण्डे मार्कण्डेयवज्रसंवादे स्वर्गविजयो नाम द्वाविंशत्युत्तर द्विशततमोऽध्यायः ।। २२२ ।।\n1.223\n।। शैलूष उवाच ।। ।।\nपातालविजयं तस्य रावणस्य महात्मनः ।।\nश्रोतुमिच्छामि तत्त्वेन तत्र कौतूहलं हि मे ।। १ ।।\nनाडायन उवाच ।। ततः स गत्वा पातालं युयुधे दैत्यसत्तमैः ।।\nकालखञ्जैर्महाभागैः कालकेयैश्च दारुणैः ।। २ ।।\nनिवात कवचैश्चैव संवत्सरमतन्द्रितः ।।\nपतिं शूर्पणखायास्तु विद्युज्जिह्वं तु दानवम् ।। ३ ।।\nअजावक्त्रवतस्तत्र जघान रणगर्वितम् ।।\nतत्रागम्य तदा ब्रह्मा निवातकवचैः सह ।। ४ ।।\nचकार सख्यं सर्वात्मा दशग्रीवस्य रक्षसः ।।\nततस्तु युयुधे नागैर्घोररूपैर्विषोल्बणैः ।। ५ ।।\nवशी कृत्त्वा ततो नागान्वरुणस्य पुरं ययौ ।।\nब्रह्मलोकगते राजन्वरुणे सुमहात्मनि ।। ६ ।।\nपुष्करः प्रददौ युद्धं रावणस्य दुरात्मनः ।।\nवरुणस्य सुतः श्रीमाञ्जामाता बलिनस्तथा ।। ७ ।।\nसोमपुत्र्या महाराज ज्योत्स्नया यः स्वयं वृतः ।।\nअर्थशास्त्रं विजानाति यः समग्रं महायशाः ।। ८ ।।\nअस्त्रग्रामं समग्रं च तथा शस्त्राण्यनेकशः ।।\nरूपदाक्षिण्यलावण्यधर्मचर्यैः समन्विते ।। ९ ।।\nबले शौर्ये तथा दाने तुल्यो यस्य न विद्यते ।।\nभ्रातृभिर्भ्रातृपुत्रैश्च सैन्येन महता यथा ।। 1.223.१० ।।\nदत्त्वा युद्धं महाघोरं सान्त्वयामास राक्षसम् ।।\nततः स नगरं जित्वा वरुणं सुमहाबलम् ।। ११ ।।\nसैन्यैर्विश्रवसः पुत्रो मानुष्यं पुनरागतः ।।\nकिष्किन्धां स ततो गत्वा पुरीं वानरपालिताम् ।। १२ ।।\nपप्रच्छ वानरांश्चैव क्वासौ वाली महाबलः ।।\nतं जगाद महातेजा तारो गहनगोचरः ।। १३ ।।\nकिं स्यात्ते वालिना कार्यं तन्ममाचक्ष्व पृच्छतः ।।\nरावण उवाच ।।\nयुद्धातिथ्यमहं तस्मात्प्रार्थयामि वलीमुखात ।। १४ ।।\nबलवाञ्श्रूयते राजा जिज्ञासा तस्य मे बले ।।\nतार उवाच ।।\nजिज्ञासितो यदा वाली त्वत्तोऽन्यैर्बलवत्तरैः ।। १५ ।।\nनिहताः शतशस्तेन त्वत्तो वीर्यबलाधिकाः ।\nइदानीमेव निहतो दुन्दुभिस्तेन राक्षसः ।। १६ ।।\nप्रविश्य विवरं घोरं मायावी तेन घातितः ।।\nबिले प्रविष्टस्य तदा राजन्संवत्सरसं गतम् ।। १७ ।।\nसुग्रीवेण तदा तस्य द्वारं पिहितमात्मना ।।\nस तु संवत्सरस्यान्ते हत्वा मायाविनं रणे ।। १८ ।।\nददर्श राजन्सुग्रीवं किष्किन्धायां तदाऽनुजम् ।।\nस्वपत्न्या रुमया सार्धं वालिपत्न्या च तारया।।१९।।\nक्रीडमानं यथा शक्रं क्रोधस्य वशमन्वगात् ।।\nरुमां तारां तथा हृत्वा तेन निर्वासितस्त्वसौ ।। 1.223.२० ।।\nनिर्वासिते तु सुग्रीवे पश्चात्ताप समन्वितः ।।\nहन्तुकामस्तु सुग्रीवं वाली पर्यचरन्महीम् ।।२१।।\nतदा वालिभयत्रस्तः सुग्रीवोऽपि पलायितः ।।\nन स लेभे सदा त्राणं तदा सस्मार राक्षसम् ।। २२ ।।\nमतङ्गशापं राजेन्द्र वालिनः स तथा स्वयम् ।।\nहत्वा तु दुन्दुभिं वाली पादाडुष्ठेन योजयत्। २३ ।।\nचिक्षेप राक्षसश्रेष्ठं मतङ्गस्याश्रमं प्रति ।।\nमतङ्गस्याश्रमं दृष्ट्वा रुधिरेण समन्वितम् ।। २४ ।।\nशशाप वालिनं रोषात्तस्यास्मिन्मे महद्वने ।।\nसद्यः प्रविष्टमात्रस्य जीवितं न भविष्यति ।। २५ ।।\nअगम्यं वालिनो ज्ञात्वा मतङ्गस्य महद्वनम् ।।\nचतुर्भिः सचिवैः सार्धं सुग्रीवस्तमुपाश्रितः ।। २६ ।।\nनलेन राजन्नीलेन तारेण च हनूमता ।।\nहनूमान्सचिवस्तस्य देवानामपि निर्भयः ।। २७ ।।\nजातमात्रस्तु यो बाल्ये वीक्ष्य सूर्यं खमाप्लुतः ।।\nभक्ष्यार्थी तस्य पार्श्वस्थं  राहुं दृष्ट्वा निशाचरम् ।। २८ ।।\nसूर्यमुत्सृज्य भक्ष्यार्थी तदा राहुं प्रदुद्रुवे ।।\nराहुर्जगाम शरणं भयाद्भीतं च वासवम् ।। २९ ।।\nतस्यानु प्रययावेव स तु बालो महाबलः ।।\nस ददर्श महाकायं तदा शक्रस्य दन्तिनम् ।। 1.223.३० ।।\nतं प्रदुद्राव भक्ष्यार्थी सशक्रं कुञ्जरोत्तमम् ।।\nप्राहरत्त्वरया वज्रं ततस्तस्य सुराधिपः ।। ३१ ।।\nतस्य वज्रप्रहारेण वामो हनुरभज्यत ।।\nहनुमानिति तेनास्य नाम चक्रे पितामहः ।। ३२ ।।\nक्रुद्धं च जगतां वायुं सान्त्वयित्वा पितामहः ।।\nवरेण च्छन्दयामास हनुमन्तं महाबलम् ।।३३।।\nसर्वैर्देवगणैः सापि लोकानां हितकाम्यया ।।\nअजरामरतां तस्य अजेयत्वं तथा रणे ।।३४।।\nप्रददुर्देवताः सर्वे बलं चाप्रतिमं तथा ।।\nस्वयं भगवता तस्य सूर्येण सुमहात्मना ।।३५।।"
  },
  {
    "text": "1.224"
  },
  {
    "text": "-- - - - -"
  },
  {
    "text": "1.225\n... ...विनायकं तु तुष्टाव ततः शम्भुस्त्रिलोकधृक् ।।\nपुराणां सङ्गमार्थाय अविद्येनेति मानद ।। १ ।।\nशङ्कर उवाच ।।\nनमस्यामि महाबाहुं देवदेवं गणेश्वरम् ।।\nहस्तिवक्त्रं महाकायं व्याघ्रचर्माम्बरच्छदम् ।। २ ।।\nचन्द्ररश्मिप्रतीकाशं चारुदंष्ट्रोज्वलाननम् ।।\nभक्तानां विघ्नशमनं सुराद्यं पार्वतीसुतम् ।।३।।\nपरश्वधधरं वीरमक्षमाला विभूषितम् ।।\nब्रह्मण्यं वरदं सौम्यं विघ्नानां पतिमूर्जितम् ।।४।।\nपीनास्यं लम्बजठरं हारभारार्पितोदरम् ।।\nअष्टमी च चतुर्थी च वृता येन चतुर्दशी ।।५।।\nकुल्माषोत्क्लोपिकापूपैर्मोदकैरोदनेन च ।।\nपूजयन्ति जना लोके धूपमाल्याऽनुलेपनैः ।। ६ ।।\nस्वस्तिवाचनकैश्चैव तेषां नास्तीह दुर्लभम् ।।\nपुत्रार्थी लभते पुत्रान्धनार्थी धनमुत्तमम् ।। ७ ।।\nव्याधितश्च तथारोग्यं बद्धो मुच्येत बन्धनात् ।।\nत्वां तु संपूजयित्वा वै वरदं कामरूपिणम् ।। ८ ।।\nइष्टान्कामानवाप्नोति नात्र कार्या विचारणा ।।\nयश्चाधीते स्तवमिमं तव नित्यं गणेश्वर ।। ९ ।।\nतस्यापि सर्वकामानां सदा दाता भविष्यसि ।।\nनाडायन उवाच ।।\nइत्येवं संस्तुतः श्रीमाञ्शंकरेण विनायकः ।। 1.225.१० ।।\nएकस्थानगतं चक्रे विना विघ्नं पुरत्रयम् ।।\nएकस्थं त्रिपुरं विष्णुः शराग्रस्थो धनुश्च्युतः ।।\nशंकरप्रेरितः शीघ्रं तदा चक्रे स भस्मसात् ।। ११ ।।\nपुरत्रये देववरेण तेन विनिर्मितेऽभूज्जगतां प्रहर्षः ।।\nजग्मुस्तदा देवगणाः प्रहष्टाः स्थानानि राजेन्द्र तथा स्वकानि ।। १२ ।।\nइति श्रीविप्णुधर्मोत्तरे प्रथमखण्डे मार्कण्डेयवज्रसंवादे शैलूषं प्रति नाडायनवाक्ये त्रिपुरदाहवर्णनो नाम पंचविशत्युत्तरद्विशततमोऽध्यायः ।। २२५ ।।"
  }
]
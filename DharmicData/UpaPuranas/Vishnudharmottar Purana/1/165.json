[
  {
    "text": "।। वज्र उवाच ।।\nहोतव्ये विष्णुदैवत्ये सावित्री मे त्वयोदिता ।।\nहोमकर्मणि सन्देहो महान्मे भृगुनन्दन ।। १ ।।\nसविता दैवतं तस्याः सावित्रीत्युच्यते ततः ।।\nतया कथं तु कर्तव्यं होमकर्म च वैष्णवम् ।। २ ।।\nप्रभावमार्षेश्च तथा तस्यास्त्वं मम कीर्तय ।।\nवेदमाता तु सा प्रोक्ता सर्वपापप्रणाशिनी ।।३।।\nमार्कण्डेय उवाच ।।\nरविमध्ये स्थितः सोमः सोममध्ये हुताशनः ।।\nतेजोमध्ये स्थितं सत्त्वं सत्त्वमध्ये स्थितोऽच्युतः ।। ४ ।।\nअंगुष्ठमात्रः पुरुषः पूर्वमेव मयेरितः ।।\nशङ्करेण तदा दृष्टः प्रभवः सर्वतेजसाम् ।। ५ ।।\nस विष्णुर्भुवनाधारो यस्येदं सकलं जगत् ।।\nवरेण्यं तच्च सवितुर्भर्गवाच्यं तु योगिनाम् ।।६।।\nयेयं परं तदुद्दिष्टं बहिरन्तश्च यादव ।।\nधीशब्दवाच्यं ब्रह्माणं प्रचोदयति यः सदा ।। ७ ।।\nसृष्ट्यर्थं भगवान्विष्णुः सविता स प्रकीर्तितः ।।\nसर्वलोकप्रसवनात्सविता स तु कीर्त्यते ।। ८ ।।\nयतस्तद्देवदेवत्या सावित्रीत्युच्यते ततः ।।\nगानाद्वा त्रायते यस्माद्गायत्री वा तदा स्मृता ।। ९ ।।\nएतस्मात्कारणाद्राजन्सावित्री कीर्तिता मया ।।\nतव धर्मभृतां श्रेष्ठ नित्यं वैष्णवकर्मसु ।। 1.165.१० ।।\nसव्याहृतीकप्रणवां गायत्रीं शिरसा सह ।।\nये जपन्ति सदा तेषां न भयं विद्यते क्वचित् ।। ११ ।।\nदशकृत्वा प्रजप्ता सा रात्र्यह्ना यत्कृतं लघु ।।\nतत्पापं प्रणुदत्याशु नात्र कार्या विचारणा ।। १२ ।।\nशतं जप्ता तु सा देवी पापोपशमना स्मृता ।।\nसहस्रजप्ता सा देवी चोपपातकनाशिनी ।। १३ ।।\nलक्षजापेन च तथा महापातकनाशिनी ।। १३ ।।\nकोटिजाप्येन राजेन्द्र यदिच्छति तदाप्नुयात् ।। १४ ।।\nविद्याधरत्वं यक्षत्वं गन्धर्वत्वमथापि वा ।।\nदेवत्वमथवा राज्यं भूर्लोके हतकण्टकम् ।। १५ ।।\nकोटिसाहस्रजाप्येन निष्कामः पुरुषोत्तम ।।\nविधिना राजशार्दूल प्राप्नोति परमं पदम् ।। १६ ।।\nयथा कथञ्चिज्जप्तैषा देवी परमपावनी ।।\nसर्वकामप्रदा प्रोक्ता विधिना किम्पुनर्नृप ।। १७ ।।।\n।। वज्र उवाच ।।\nविधिना केन जप्तव्या गायत्री पापनाशिनी ।।\nमहापवित्रा परमा सर्वकल्याणकारिता। ।। १८ ।।\nमार्कण्डेय उवाच ।।\nकुशशय्यां निविष्टस्तु कुशपाणि जितेन्द्रियः ।।\nअर्कमध्यगतं ध्यायेत्पुरुषं तं महाद्युतिम् ।। १९ ।।\nअथवार्कं महीपाल बहिः स्नातस्त्वतन्द्रितः ।।\nअनन्यचित्तो मेधावी पूर्वाह्ने तु विशेषतः ।। 1.165.२० ।।\nभैक्ष्ययावकशाकाशी पयोमूलाशनोऽथवा ।।\nफलपुष्पाशनो वापि नक्तं वापि हविष्यभुक् ।। २१ ।।\nअनेन विधिना जप्यं यः करोति महीपते ।।\nस याति परमं स्थानं वायुभूतः खमूर्तिमान् ।। २२ ।।\nअकामः कामकामस्तु काममाप्नोत्यभीप्सितम् ।।\nसव्याहृतीकप्रणवाः प्राणायामास्तु षोडश ।। २३ ।।\nअपि भ्रूणहणं मासात्पुनन्त्यहरहः कृताः ।।\nसव्याहृतीकप्रणवां गायत्रीं शिरसा सह ।। २४ ।।\nत्रिः पठेदायतप्राणः प्राणायामः स उच्यते ।।\nप्राणायामत्रयं कार्यं कल्यमुत्थाय वै द्विजः ।। २५ ।।\nअहोरात्रकृतात्पापात्तक्षणादेव मुच्यते ।।\nसर्वदोषहरं प्रोक्तं प्राणायामं द्विजन्मनाम् ।। २६ ।।\nततस्त्वभ्यधिकं नास्ति राजन्परमपावनम् ।।\nप्राणसंधारणं मासं कुशाग्रच्युतबिन्दुना ।। २७ ।।\nयः कुर्यादम्भसां पानं प्राणायामं तु तत्समम् ।।\nनिरोधाज्जायते वायुस्तस्मादग्निस्ततो जलम् ।। २८ ।।\nत्रिभिः शरीरं सकलं प्राणायामैश्च शुध्यति ।।\nआकेशाग्रान्नखाग्राच्च तपस्तप्येत्स उत्तमम् ।। २९ ।।\nआत्मानं शोधयेद्यस्तु प्राणायामैः पुनःपुनः ।।\nश्रावण्यां पौर्णमास्यां तु सोपवासो जितेन्द्रियः ।। 1.165.३० ।।\nप्राणायामशतं कृत्वा मुच्यते सर्वकिल्बिषैः ।।\nअन्तर्जले त्रिरावर्त्य गायत्रीं प्रयतो जपन् ।। ३१ ।।\nमुच्यते पातकैः सर्वैर्यदि न ब्रह्महा भवेत् ।।\nनास्ति सत्यात्परो धर्मो नास्ति कृष्णसमा गतिः ।। ३२ ।।\nगायत्र्याश्च परं नास्ति दिवि चेह च पावनम् ।।\nहुता च वरदा देवी सर्वकामफलप्रदा ।। ३३ ।।\nगायत्र्याः सुतिलैर्होमः सर्वपापप्रणाशनः ।।\nशान्तिकामो यवैः कुर्यादायुष्कामो घृतेन च ।। ३४ ।।\nकर्मणां सिद्धिकामस्तु कुर्यात्सिद्धार्थकैर्नरः।।\nब्रह्मवर्चसकामस्तु पयसा स समाचरेत् ।। ३५ ।।\nपुत्रकामस्तथा दध्ना धान्यकामस्तु शालिभिः ।।\nक्षीरवृक्षसमिद्भिश्च ग्रहपीडाप्रशान्तये ।। ३६ ।।\nधनकामस्तथा बिल्वैः श्रीकामः कमलैस्तथा ।।\nआरोग्यकामः क्षीराक्तैः कुर्याद्दूर्वाङ्कुरैः शुभैः ।। ३७ ।।\nदेशोपसर्गे संप्राप्ते तदेव च विधीयते ।।\nगुग्गुलोर्गुलिकाभिस्तु कृत्वा होममतन्द्रितः ।। ३८ ।।\nसौभाग्यं महदाप्नोति नात्र कार्या विचारणा ।।\nपायसेन तथा हुत्वा विद्यां समधिगच्छति ।।\nयेनयेन तु कामेन लक्षहोमं समाचरेत् ।। ३९ ।।\nतदेव काममाप्नोति नात्र कार्या विचारणा ।।\nकृच्छ्रेण शुद्धिमुत्पाद्य प्राणायामशतेन च ।। 1.165.४० ।।\nअन्तर्जलेन वा जप्त्वा स्नातो नित्यमतन्द्रितः ।।\nप्राणायामांस्ततः कृत्वा विधिनैव स षोडश ।। ४१ ।।\nपूर्वाह्णे जुहुयाद्वह्नौ सुसमिद्धे यथाविधि ।।\nभैक्ष्ययावकशाकाशी फलमूलाशनोऽथवा ।। ।। ४२ ।।\nक्षीरसक्तूघृताहारी भवेदथ विचक्षणः ।।\nआहाराणां यथोक्तानामेकाहारं समाश्रयेत् ।। ४३ ।।\nयावत्समाप्तिर्भवति लक्षहोमस्य पार्थिव ।।\nलक्षहोमावसाने तु ब्राह्मणानां तु दक्षिणा ।। ४४ ।।\nदेया भवति राजेन्द्र गावो वस्त्राणि काञ्चनम् ।।\nसर्वोत्पातसमुत्पत्तौ ब्राह्मणैरनुपूजितैः ।। ४५।।\nपञ्चभिर्दशभिर्वापि लक्षहोमं समाचरेत् ।।\nअसङ्कीर्णैस्तथा हारैर्नृपतिस्तत्प्रशान्तये ।। ४६ ।।\nनास्ति लोके स उत्पातो यो ह्यनेन न शाम्यति ।।\nमङ्गलं परमं नास्ति यत्तस्मादतिरिच्यते ।। ४७ ।।\nकोटिहोमं तु यो राजा कारयेत्पूर्ववद्द्विजैः ।।\nन तस्य शत्रवः सङ्ख्ये जातु तिष्ठन्ति कर्हिचित् ।। ४८ ।।\nन तस्य मरणं देशे न व्याधिर्जायते तथा ।।\nअतिवृष्टिरनावृष्टिर्मूषकाः शलभाः शकाः ।। ४९ ।।\nराक्षसाश्च प्रशाम्यन्ति सर्वास्तत्र तथेतयः ।।\nरसवन्ति च तोयानि सस्यानि स्वादुवन्ति च ।। 1.165.५० ।।\nजायन्ते तस्य देशे तु धर्मिष्ठश्च जनो भवेत् ।।\nकोटिहोमे तु वरयेद्ब्राह्मणान्विंशतीन्नृप ।। ५१ ।।\nशतं वाथ सहस्रं वा य इच्छेद्भूतिमात्मनः ।।\nकोटिहोमं स्वयं यस्तु कुर्याद्ब्राह्मणसत्तमः ।। ५२ ।।\nक्षत्रियो वाथवा वैश्यस्तस्य पुण्यफलं महत् ।।\nयद्यदिच्छति कामानां तत्तदाप्नोत्यसंशयम् ।। ५३ ।।\nसशरीरोऽपि चेद्गन्तुं दिवमिच्छेत्तदाप्नुयात् ।।\nसावित्री परमा देवी सावित्री पावनी परम् ।। ५४ ।।\nसर्वकामप्रदा देवी सावित्री कथिता तथा ।।\nअभिचारेषु तां देवीं विपरीतां प्रयोजयेत् ।।५५ ।।\nकार्या व्याहृतयश्चात्र विपरीताक्षरास्तथा ।।\nविपरीताक्षरं कार्यं शिरश्च मनुजेश्वर ।। ५६ ।।\nआदौ शिरः प्रयोक्तव्यं प्रणवान्ते च यादव ।।\nस्वाहास्थाने च फट्कारं साध्यनामसमन्वितम् ।। ५७ ।।\nगायत्रीं चिन्तयेत्तत्र दीप्तानलसमप्रभाम् ।।\nघातयन्ती च शूलेन केशेष्वाकृष्य वैरिणम् ।। ५८ ।।\nनिर्दहन्तीं च तं क्रोधाद्भ्रुकुटीभीषणाननाम् ।।\nउच्चाटने च तां देवीं वायुभूतां विचिन्तयेत् ।। ५९ ।।\nवहमानां तथा साध्यं तस्माद्देशात्सुदूरतः ।।\nअभिचारे च होतव्या राजिका विषमिश्रिताः ।।1.165.६० ।।\nस्वरक्तमिश्रं होतव्यं कटुतैलमथापि वा ।।\nतत्रापि च विषं देयं होमकाले च यत्नतः।।६१ ।।\nमध्ये जह्याद्यदि क्रोधं ध्रुवं नश्येत्स एव तु ।।\nअनागसि न कर्तव्यमभिचारमतो बुधैः ।।\nअल्पागसि न कर्तव्यमभिचारं तथैव तु ।। ६२ ।।\nमहापराधं बलिनं देवब्राह्मणकण्टकम् ।।\nअभिचारेण यो हन्यान्न स दोषेण लिप्यते ।। ६३ ।।\nधर्मप्रधाने तु नरे अल्पागसि तथैव च ।।\nअभिचारं न कुर्वीत बहूपायं विचक्षणः ।। ६४ ।।\nबहूनां कण्टकं यं तु पापात्मानं सुदुर्मतिम् ।।\nहन्यात्प्राप्तापराधं तु तस्य पुण्यफलं लभेत् ।। ६५ ।।\nये भक्ताः पुण्डरीकाक्षं देवदेवं जनार्दनम् ।।\nन तानभिचरेज्जातु तत्र तद्विफलं भवेत् ।। ६६ ।।\nन हि केशवभक्तानामभिचारेण कर्हिचित् ।।\nविनाशमभिपद्येत तस्मात्तत्र समाचरेत् ।। ६७ ।।\nसेयं धात्री विधात्री च सावित्र्यघविनाशिनी ।।\nप्राणायामेन जप्येत तथैवान्तर्जलेन च ।। ६८ ।।\nसव्याहृतीकप्रणवा जप्तव्या शिरसा सह ।।\nप्रणवेन तथाऽभ्यस्ता वाच्या व्याहृतयः पृथक् ।। ६९ ।।\nदैवतं सविता त्वस्या गायत्रं छन्द एव च ।।\nविश्वामित्र ऋषिश्चैव प्रोच्यते वसुधाधिप ।। 1.165.७० ।।\nकर्मेन्द्रियाणि पञ्चैव पञ्च बुद्धीन्द्रियाणि च ।।\nपञ्चेन्द्रियार्थान्महतां भूतानां चैव पञ्चकम् ।। ७१ ।।\nमनो बुद्धिस्तथैवात्मा अव्यक्तं च यदूत्तम ।।\nचतुर्विंशत्यथैतानि गायत्र्या अक्षराणि तु ।। ७२ ।।\nप्रणवं पुरुषं विद्धि सर्वगं पञ्चविंशकम् ।।\nसप्तलोकानि यानीह महाव्याहृतयस्तथा ।। ७३ ।।\nशिरसश्च तथा वाच्यः पुरुषः परमेश्वरः ।।\nएवंविधा सा सावित्री जप्तव्या सततं बुधैः ।। ७४ ।।\nहोतव्या च तथा शक्त्या सर्वकामसमृद्धिदा ।।\nगायत्रीमात्रशरणो वरं विप्रः सुयन्त्रितः ।। ७५ ।।\nनायन्त्रितश्चतुर्वेदी सर्वाशी सर्वविक्रयी ।।\nगायत्रीं जपते यस्तु कल्यमुत्थाय वै द्विजः ।। ७६ ।।\nलिप्यते न स पापेभ्यः पद्मपत्रमिवाम्भसा ।।\nकामकामो लभेत्कामं गतिकामस्तु सद्गतिम् ।।\nअकामस्तदवाप्नोति यद्विष्णोः परमं पदम् ।। ७७ ।।\nएवं प्रभावा वरदा पवित्रा गायत्र्यथोक्ता तव राजसिंह ।।\nजपन्ति ये तां परमं प्रयान्ति स्थानं परस्याऽप्रतिमस्य पुंसः ।। ७८ ।।\nइति श्रीविष्णु धर्मोत्तरे प्रथमखण्डे मार्कण्डेयवज्रसंवादे गायत्रीमाहात्म्यवर्णनं नाम पञ्चषष्ट्यधिकशततमोऽध्यायः ।। १६५ ।।"
  }
]
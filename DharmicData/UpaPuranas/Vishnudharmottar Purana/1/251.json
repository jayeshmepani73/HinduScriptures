[
  {
    "text": "1.251\nवज्र उवाच ।।\nपुलहस्य प्रजासर्गं श्रुत्वा गन्धर्वराट् तदा ।।\nपप्रच्छ किं तदा भूयस्तत्र नाडायनं द्विजम् ।। १ ।।\nश्रोत्रामृतं कथयतो नन्दस्यापि तवानघ ।।\nत्वं हि ज्ञाननिधिर्विप्रैः प्रोच्यसे वेदपारगैः ।।२।।\nमार्कण्डेय उवाच ।।\nपुलहस्य प्रजासर्गं श्रुत्वा गन्धर्वसत्तमः ।।\nभूयः पप्रच्छ तं विप्रं गजोत्पत्तिं सविस्तराम् ।।३।।\nशैलूष उवाच ।।\nकुञ्जराणां समुत्पत्तिं श्रोतुमिच्छामि विस्तरात् ।।\nकुञ्जरा हि महाभाग भृशं च दयिता मम ।।४।।\nनाडायन उवाच ।।\nयदा प्रसूता मार्त्तण्डमदितिर्भास्करारणिः ।। ५ ।।\nतदा तदण्डमुत्पाद्य दृष्टवान्कश्यपः स्वयम् ।।\nतेजोऽधिकत्वादंडस्थं नापश्यत यदा शिशुम् ।। ।। ६।।\nउवाच देव्या अण्डेऽस्मिन्किमसौ बालको मृतः ।।\nततः स भासः सकलं तेजसा भासयज्जगत ।।७।।\nतेन मार्त्ताण्डताथास्य कथिता द्विज सत्तमैः ।।\nततस्त्वण्डकपाले द्वे गृहीत्वा तु प्रजापतिः।।८।।\nपृथक्पृथगवस्थाप्य रथन्तरमगायत ।।\nमन्दः प्रवेशयामास इरायास्तौ प्रजेप्सया ।। ९।।\nउदरे पुलहान्तेन जनयामास सा गजान् ।।\nअष्टौ महावलान्नागांस्तेषां नामानि मे शृणु ।। 1.251.१० ।।\nऐरावणस्तथा पद्मः पुष्पदन्तश्च वामनः ।।\nसप्रतीकोञ्जनो नीलः कुमुदश्च मतङ्गजः ।। ११ ।।\nशक्राद्यानां दिगीशानां यथासंख्येन वाहनाः ।।\nचत्वारो जातयस्तेषामेकैकस्यान्वये स्मृताः ।। १२ ।।\nभद्रा मन्दा मृगा चैव संकीर्णा च जनाधिप ।।\nभद्रा श्रेष्ठा भवेत्तासां मन्दा मध्या कनीयसी ।। १३ ।।\nमृगा ज्ञेया च बाहुल्यात्सं कीर्णा पार्थिवोत्तम ।।\nभद्रमन्दमृगाणां च तथा वक्ष्यामि लक्षणम् ।। १४ ।।\nसंकीर्णानां च संकीर्णं लक्षणं भविता तथा ।।\nगूढोष्ठमस्तकः स्वक्षः पृथ्वायतमुखाङ्गुलिः ।।१५।।\nउदग्रश्चोग्रसत्त्वश्च समसाध्यो महाकरी ।।\nताम्रताल्वीक्षणः स्निग्धः सहिष्णुः स्वासनस्तथा ।।१६।।\nअन्वर्थवेदी बलवान्भद्रो ज्ञेयो मतङ्गजः ।।\nगम्भीरवेदी निःशङ्कस्तीक्ष्णसाध्यो महोदरः ।। १७ ।।\nदीर्घमेढ्राङ्गुलिश्चैव सुविभक्तशिरोधरः ।।\nस्थिरः कचबलस्थूलो दीर्घबालधिपुष्करः ।। १८ ।।\nहर्यक्षः सूक्ष्मनाभिश्च मन्दो ज्ञेयो मतङ्गुजः ।।\nह्रस्वः शुष्कवटुहनुर्भीर्रुर्बह्वाशनस्तथा ।। १९ ।।\nह्रस्वोप्तनखी दुर्मेधा यूथस्यानुचरस्तथा ।।\nदीर्घजिह्वविषाणश्च दीर्घकक्षासनस्तथा ।। 1.251.२० ।।\nक्लेशाक्षमश्च दीर्घाशी मृगो ज्ञेयो मतङ्गजः ।।\nसंकीर्णलक्षणो नागः संकीर्णश्च निगद्यते ।। २१ ।।\nअतः परं प्रवक्ष्यामि गजानां ते वनाष्टकम् ।।\nहिमवत्प्रयागलौहित्य गङ्गामध्ये महद्वनम् ।। २२ ।।\nप्राच्यामे रावणस्योक्तं वनं यत्र मतङ्गजाः ।।\nकिञ्चित्कमलवर्णाभाश्चपलाः पृथुमस्तकाः ।। २३ ।।\nकुनखा रूपवन्तश्च तथा मन्दमदागजाः ।।\nउन्मत्तगङ्गा स्त्रिपुरी दशार्णं मेकलास्तथा ।।२४।।\nतेषां मध्ये करूषाख्यं वनं पद्मस्य कीर्तितम् ।।\nह्रस्वाश्चण्डास्तथा श्यामाः शीत्रोदग्रमहास्वनाः।।२५।।\nसूक्ष्म बिन्दुचितास्तत्र भवन्त्यत्यर्थवेदिनः।।\nबिल्वशैलं वेत्रवती दशार्णं च महागिरिम्।।२६।।\nतेषां दशार्णकं मध्ये पुष्पदन्तस्य काननम् ।।\nसवृत्तजघनश्या माः सूक्ष्मबिन्दुविचित्रिताः।।२७।।\nस्थूलहस्तशिरोग्रीवास्तत्र जाता मतङ्गजाः।।\nपारियात्रकवैदेश्यनर्मदाब्रह्मवर्धनम् ।।२८।।\nवामनस्य वनं मध्ये तेषां वै मार्गरेयकम्।।\nसुप्रमाणाश्च मध्याक्षाः शीघ्रगाश्च सुविग्रहाः।।२९।।\nकरेणुनामधेयाश्च तत्रोक्ताश्च सुगन्धिनः।।\nविन्ध्यसह्योत्कलानां च दक्षिणस्यार्णवस्य च।।1.251.३०।।\nवनं च मध्ये कालेशं सुप्रतीकस्य कीर्त्तितम् ।।\nचापवंशावृतनखाः पीनह्रस्वशिरोधराः ।। ३१ ।।\nतनुत्वगुत्तरा दीर्घाः पद्माभास्तत्र दन्तिनः।।\nसेवादेशः समुद्रश्च प्रेमहारं च नर्मदा ।।३२।।\nतेषां मध्येञ्जनाख्यस्य वनं खल्वपरान्तकम् ।।\nपीनायतविषाणास्या महाकाया बलाधिकाः ।। ।।३३।।\nरक्तताल्वोष्ठजिह्वाश्च जायन्ते तत्र दन्तिनः ।।\nकुशस्थली महीपाल अवन्त्यर्बुदनर्मदाः।।३४।।\nतेषां मध्ये तु सौराष्ट्रं वनं नीलस्य कीर्त्तितम्।।\nतस्य वंशे तु जायन्ते चण्डाश्चैवाल्पदेहकाः ।। ३५ ।।\nसूक्ष्मरूक्षत्वचो व्यालास्तथा शिक्षात्यजा गजाः ।।\nहिमवत्कालिकासिन्धकुरुजाङ्गलमेव च।। ।। ३६ ।।\nतेषां पञ्चनदं मध्ये कुमुदस्य महद्वनम् ।।\nस्फुटिताग्रद्विजास्तत्र जायन्ते मलविद्विषः ।। ३७ ।।\nदानशीलाश्च भूताश्च दुर्विधेयाश्च वारणाः ।।३८।।\nएतत्तवोक्तं तु मतङ्गजानां कुलाष्टकं चैव वनाष्टकं च ।।\nअतः परं किं कथयामि तुभ्यं तन्मे वदस्वायतलोहिताक्ष ।। ३९ ।।\nइति श्री विष्णुधर्मोत्तरे प्रथमखण्डे मार्कण्डेयवज्रसंवादे शैलूषं प्रति नाडायनवाक्येषु गजोत्पत्तिर्नामैकपञ्चाशदुत्तरद्विशततमोऽध्यायः ।। २५१ ।।"
  },
  {
    "text": "1.252\nशैलूष उवाच ।। ।।\nविस्तरेण समाचक्ष्व वानराणां तु संभवम् ।।\nअलंकृत इवाभाति यैर्वंशः पुलहस्य च ।। १ ।।\nनाडायन उवाच ।।\nकाश्यपेयी हरिर्नाम या भार्या पुलहस्य च ।।\nपुलहाज्जनयामास श्वेतं नाम वलीमुखम् ।। २ ।।\nश्वेतस्तदोर्ध्वदृष्टिं च जनयामास वानरम् ।।\nऊर्ध्वदृष्टिस्तथा व्याघ्रं व्याघ्रश्च शरभं तथा।।३।।\nशरभश्च तथार्क्षं च सिंहमृक्षश्च वानरम् ।।\nऋक्षी च जनयामास ऋक्षांश्चैव जनाधिप।।४।।\nवानरांश्च महाका याञ्शतशोऽथ सहस्रशः ।।\nयेषामन्वयसम्भूता देवपुत्रा महाबलाः ।।५।।\nउत्पन्ना रामसाहाय्ये रावणस्य वधैषिणः ।।\nऋक्षस्य भगिनी ऋक्षी प्रजापतिसुतावुभौ ।। ६ ।।\nधूम्रं च जाम्बवन्तं च जनयामास ऋक्षजौ ।।\nजाम्बवाञ्जनयामास मार्जारं भीमविक्रमम् ।। ७ ।।\nमार्जारस्य च मार्जारा कुले जाता महाबलाः ।।\nऋक्षस्य वानरेन्द्रस्य दुहितां मानसीं स्वयम् ।। ८ ।।\nददौ प्रजापतिः श्रीमान्रूपयौवनसंयुताम् ।।\nकामयामास तां शक्रस्ततो वालिरजायत ।। ९ ।।\nतामेव कामयामास भास्करः स्वयमेव तु ।।\nसुग्रीवं जनयामास भास्करात्सा सुमध्यमा ।। 1.252.१० ।।\nतत्र वानरराजोऽभूद्वालिर्विक्रान्तपौरुषः ।।\nयस्तु रामेण निहतः सुग्रीवस्त्वभिषेचितः ।। ११ ।।\nतस्यासन्वशगाः सर्वे वानरा देवयोनयः ।।\nवालिपुत्रोऽङ्गदो नाम हनुमान्वायुनन्दनः ।। १२ ।।\nनीलो वह्निसुतः श्रीमान्विश्वकर्मसुतो नलः ।।\nधर्मपुत्रः सुषेणश्च ऋषभो गरुडात्मजः ।। १३ ।।\nद्वावश्विन सुतौ वीरौ मैन्दो द्विविद एव च ।।\nधूम्रश्च जाम्बवांश्चैव वेगदर्शी च वानरः ।। १४ ।।\nमृत्योः पुत्रा महावीर्या मृत्युतुल्यपराक्रमाः ।।\nगजो गवाक्षो गवयः शरभो गन्धमादनः ।। १५ ।।\nयमस्य तनयाः पञ्च गोलांगूला महाबलाः ।।\nश्वेतो ज्योतिर्मुखश्चान्यो भास्करस्यात्मजावुभौ ।। १६ ।।\nवरुणस्यावरः पुत्रो हेमकूटः प्रतापवान् ।।\nदेवपुत्रास्तथैवान्ये ऋक्षगोपुच्छवानराः ।। १७ ।।\nशतसाहस्रयूथानां राजानो भीमविक्रमाः ।।\nहिमवन्मेरुनिलयाः श्वेतनीलनिवासिनः ।। १८ ।।\nशृङ्गवन्माल्यवद्विन्ध्यऋक्षवन्तनिवासिनः ।।\nये वसन्ति सदा सह्ये ऋषभे गन्धमादने ।। १९ ।।\nसागरानूपपर्यन्ते तथा द्वीपेषु सप्तसु ।।\nब्रह्मण्या बलवन्त शूरा धर्मपरायणाः ।। 1.252.२० ।।\nनीतिशास्त्रेषु कुशलाः सर्वशास्त्रविशारदाः ।।\nसुनीताः सत्त्ववन्तश्च दृप्ता नीतिग्रहे रताः ।। २१ ।।\nसखायो रामभद्रस्य रावणस्य वधैषिणः ।।\nहस्तिवानरसंग्रामे पुरा रुधिरकर्दमे ।। २२ ।।\nगिरिकूटनिभा नागा विजिता यैः सहस्रशः ।।\nसहाया रामभद्रस्य ते वीरा भरतस्य च ।।\nमा गच्छ संयुगं तस्माद्भरतेन महात्मना ।। २३ ।।\nसर्वास्त्रविज्ञानविशारदेन संग्रामशौण्डेन जितेन्द्रियेण ।।\nधर्माच्च रामस्य परायणेन शक्राधिकेन त्वतिपौरुषेण ।। २४ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शैलूषं प्रति नाडायन वाक्येषु वानरोत्पत्तिर्नाम द्विपञ्चाशदुत्तरद्विशततमोऽध्यायः ।। २५२ ।।\n1.253\n।। शैलूष उवाच ।।\nकिंनिमित्तमभूद्वैरं वानराणां तु कुञ्जरैः ।।\nकीदृशं चाभवद्युद्धं तन्ममाचक्ष्व पृच्छतः ।। १ ।।\nनाडायन उवाच ।।\nवनाष्टकं करीन्द्राणां यन्मयोक्तं पुरा तव ।।\nतदुक्तं भारताद्वर्षाद्भागस्य नवमस्य च ।। २ ।।\nद्वीपेषु राजन्सर्वेषु वर्षेषु च पृथक्पृथक् ।।\nवनेषु निवसन्त्येते करीन्द्रा वानरास्तथा ।। ३ ।।\nरक्षन्ति वानरास्तत्र काननेषु च शाखिनः ।।\nपातयन्ति द्रुमान्नागा लीलयैव जनाधिप ।। ४ ।।\nद्रुमेषु पात्यमानेषु कुञ्जराणां तरस्विनाम् ।।\nवानराः कदनं चकुः क्रोधाविष्टाः पुनः पुनः ।। ५ ।।\nहन्यमानेषु नागेषु करीन्द्राश्च वलीमुखान् ।।\nपातयन्ति महाराज शतशोऽथ सहस्रशः ।। ६ ।।\nएवं प्रवृद्धे वैरे तु वानरैः कुञ्जरैस्तथा ।।\nराज्ञे निवेदितं गत्वा ऋक्षैरावणयोस्तदा ।।७।।\nततस्तौ पार्थिवौ क्रुद्धौ चक्रतुर्यत्नमुत्तमम् ।।\nवानरास्तु महाकाया वीराः परमरंहसः ।।८।।\nऋक्षाश्चैव सगोपुच्छाः किष्किन्धां पुनरागताः ।।\nऐरावणाज्ञां ये नागाः सपक्षाः पर्वतोत्तमाः ।। ९ ।।\nप्राच्यां वनमथाजग्मुः सर्वतः पृथिवीपते ।।\nबलार्णवावुभौ क्षुब्धौ क्रोधाविष्टौ परस्परम् ।। 1.253.१० ।।\nअन्तर्वेदी तदा तौ तु जग्मतुर्बलदर्पितौ ।।\nततः प्रावर्तत रणं घोररूपं भयानकम् ।। ११ ।।\nभूमौ चैवान्तरिक्षे च नागानां सह वानरैः ।।\nद्रुमप्रहाराभिहताः कुञ्जरा वानरोत्तमैः ।। १२ ।।\nपतन्तो गगनाद्भूमिं चालयन्ति मुहुर्मुहुः ।।\nखुरेषु वानरं गृह्य द्वौ नागौ गगने तथा ।। १३ ।।\nपातयन्ति महाराज भिन्दन्ति दशनैस्तथा ।।\nममन्थुरपरे पादैर्देहेनाताडयँस्तथा ।। १४ ।।\nवृक्षान्करैरथोन्मूल्य चुक्षुभुर्येन वानराः ।।\nऐरावणेन निहताः कोटिशस्तत्र वानराः ।। १५ ।।\nपद्मेन सुप्रतीकेन वामनेनाञ्जनेन च ।।\nकुमुदेन च नीलेन पुष्पदन्तेन चाप्यथ ।। १६ ।।\nतेषामन्वयसम्भूतैस्तथैवान्यैश्च कुञ्जरैः ।।\nभद्रेण चाथ मन्देन मृगेण च महीपते ।। १७ ।।\nभद्रमन्देन मिश्रेण सार्वभौमेन वेधसा ।।\nराज्ञा सुमनसा राजंस्तथैव च सुवर्चसा ।। १८ ।।\nबलाहकेन मत्तेन भीमेनेन्दीवरेण च ।।\nहेमकूटेन कूटेन शंखेन निषधेन च ।। १९ ।।\nश्वेतेन राजन्रक्तेन काञ्चनेनांङ्ग सुप्रज ।।\nविरूपाक्षेण चोग्रेण षड्दन्तेनासितेन च ।। 1.253.२० ।।\nचतुर्दन्तेन यक्षेण रक्षसा भीममालिना ।।\nऋक्षेण वानरेन्द्रेण कोटिशः कुञ्जरा हताः ।। २१ ।।\nशरभेण गवाक्षेण तथा कनकबिन्दुना।।\nऋक्षराजेन धूम्रेण तथा जाम्बवता नृप ।।२२ ।।\nसुषेणदधिवक्त्राभ्यां तथा केसरिणा रणे ।।\nरणचण्डेन वीरेण वानरेन्द्रेण जानुना ।। २३ ।।\nतथा शतबलिर्यश्च तेनापि कदनं कृतम् ।।\nपनसेन विशालेन गजेन गवयेन च ।।२४।।\nहेमकूटेन विभुना भानुरोम्णा निशाभृता ।।\nगन्धमादननाम्ना च विजयेन जयेन च ।।२५।।\nकुमुदेनाथ पद्मेन कनकाक्षेण शम्भुना ।।\nइत्येवं दृश्यमानेषु वानरेषु गजेषु च ।।२६।।\nचचाल मेदिनी राजँस्तस्मिन्काले मुहुर्मुहुः ।।\nखस्थैर्भूस्थैश्च विक्रान्तैर्वानरैः कुञ्जरैस्तथा ।। २७ ।।\nहतैश्च हन्यमानैश्च घोरमायोधनं बभौ ।।\nशरीरैर्यत्र संरुद्धा स्रवन्तो रुधिरापगाः ।। २८ ।।\nवानराणां गजानां च महाशैलोपमैर्नृप ।।\nतस्मिंस्तथाविधे युद्धे गजवानरसंक्षये ।। २९ ।।\nआजगामाथ तं देशं स्वयं देवः शतक्रतुः ।।\nअभ्येत्य वारयामास वानराँश्चैव कुञ्जरान् ।। 1.253.३० ।।\nततश्च वानराः सर्वे शक्रगौरवयन्त्रिताः ।।\nसंन्यवर्तन्त संग्रामात्प्रह्वाः प्राञ्जलयः स्थिताः ।। ३१ ।।\nत्यक्तयुद्धान्रणे जघ्नुर्वानरान्कुञ्जरांस्तथा ।।\nकुद्धस्तेषां महेन्द्रस्तु वज्रेण शतपर्वणा ।। ३२ ।।\nपक्षाँश्चिच्छेद नागानां निहता यैर्वलीमुखाः ।।\nछिन्नपक्षाँस्तदा नागान्वाहनार्थं महीतले ।। ३३ ।।\nप्रददौ लोमपादाय तदाङ्गेशाय पार्थिव ।।\nलोमपादोऽपि नृपतिस्तदा तेषां चिकित्सितम् ।। ३४ ।।\nशिक्षां स्वस्त्ययनं चैव चक्रे सूत्रनिबन्धनम् ।।\nततः प्रभृति लोकेऽस्मिन्वाहनत्वं गता गजाः ।। ३५ ।।\nगुर्विणीभिर्वनस्थाभिः करिणीभिर्जनेश्वर ।।\nवने विवर्धिता वंशाः कुञ्जराणां पुनःपुनः ।। ३६ ।।\nवनेष्वपि तदा जाता विपक्षाः कुञ्जरोत्तमाः ।।\nछिन्नपक्षेषु जातेषु प्रभावेण शतक्रतोः ।। ३७ ।।\nवानराश्च जयं लब्ध्वा प्रणिपत्य पुरन्दरम् ।।\nस्थानानि जग्मुः स्वान्येव राज्ञा ऋक्षेण पूजिताः ।। ३८ ।।\nएवंविधैरभूत्तेषां वानराणां तु कुञ्जरैः ।।\nयुद्धमासीन्महाघोरं विजिता यत्र कुञ्जराः ।। ३९ ।।\nवानराश्च महाभागा वानरेन्द्रप्रमर्दनाः ।।\nदैवयोगेन विजिते भरतेऽपि यदृच्छया ।।\nक्षिप्रमेवोद्धरिष्यन्ति त्वां समेत्य सबान्धवम् ।। 1.253.४० ।।\nतस्मान्न युद्धं मम रोचते ते रघूद्वहेनाप्रतिमेन राजन् ।।\nनयात्मना च प्रतिपूरुषेण धर्माभिरामेण जनप्रियेण ।। ४१ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शैलूषं प्रति नाडायनवाक्ये गजवानरयुद्धवर्णनं नाम त्रिपञ्चाशदुत्तरद्विशततमोऽध्यायः ।। २५३ ।।\n1.254\nशैलूष उवाच ।।\nश्रुतमेतन्मया सर्वं यत्त्वयोक्तं पुनःपुनः ।।\nप्रणिपातमहं कर्तुं न शक्तो भरताय तु ।।१।।\nउद्यच्छेदेव न नमेदुद्यमश्चैव पौरुषम् ।।\nअद्य सर्वनिरुद्योगं न नमे चेह कस्यचित् ।। २ ।।\nअतिक्लेशेन येऽर्थाः स्युर्धर्मस्यातिक्रमेण च ।।\nअरेर्वा प्रणिपातेन मास्म तेषु मनः कृथाः ।। ३ ।।\nआज्ञाफलं यदा राज्यं प्रणिपत्य तदा परम् ।।\nकिं नो राज्येन कर्त्तव्यं सामान्यजनधर्मिणा ।। ४ ।।\nप्रणिपत्य नरः शत्रुं मानी शौण्डीर्यवर्जितः ।।\nकथं शक्नोत्यवस्थातुं भार्यादृग्विषयेष्वपि ।। ५ ।।\nअरेर्वा प्रणिपातस्य संग्रामे मरणस्य च ।।\nयदन्तरं तद्भवति ब्रह्महत्याश्वमेधयोः ।।६।।\nमार्कण्डेय उवाच ।।\nशैलूषवचनं श्रुत्वा तदा नाडायनो द्विजः ।।\nजगाम स्वगृहायैव हतं मत्वा जनेश्वरम् ।।७।।\nनाडायने तदा याते राजा गन्धर्वसत्तमान् ।।\nसमाहूयाब्रवीत्काश्चित्काश्चित्तत्र कृताञ्जलीन् ।।\nअवज्ञाय नरः शत्रुं क्षिप्रमेव विनश्यति ।। ८ ।।\nतस्मात्कार्यमवज्ञानं न कदाचिदरातिषु ।।\nकेचिदयोध्यां गच्छन्तु गन्धर्वा बलदर्पिताः ।। ९ ।।\nआनयन्तु स्त्रियः शीघ्रं तत्र गत्वा च मायया ।।\nये मुख्याः सैनिकास्तस्य भरतस्य समत्विषः ।।1.254.१०।।\nसैनिकानां स्त्रियस्तेषां कृत्वा प्रमुखतो रणम् ।।\nएवं विमनसां तेषां कर्तास्मि कदनं महत् ।। ११ ।।\nघातयिष्यामि भरतं हतसैन्यमनन्तरम् ।।\nशिबिरं चापरे यान्तु भरतस्य सुविद्विषः ।। १२ ।।\nनिघ्नन्तु योधान्संसुप्तान्रात्रौ तस्य सहस्रशः ।।\nहतसैन्यं हनिष्यामि ततोऽहं भरतं रणे ।। १३ ।।\nराज्ञो गृहं तथैवान्ये प्रविशन्तु महाबलाः ।।\nनिघ्नन्तु तत्र संसुप्तान्सैनिकाँस्तु युधाजितः ।। १४ ।।\nहतसैन्यं हनिष्यामि भरतं सयुधाजितम् ।।\nअदृश्यैर्मायया गत्वा गन्धर्वैर्बलदर्पितैः ।। १५।।\nयथोक्तमेतत्कर्तव्यं वचनं मम सत्वरैः ।।\nएवमुक्तास्तु गन्धर्वाः प्रणिपत्य महीपतिम्।।१६।।\nराजाज्ञां शिरसाऽऽगृह्य जग्मुस्त्वरितविक्रमाः।।\nदिनशेषेण संप्राप्य यथोद्दिष्टं महीक्षिता ।। १७ ।।\nव्यचेष्टन्निशि राजेन्द्र यथाज्ञप्तं चिकीर्षवः ।।\nविसर्जयित्वा गन्धर्वाञ्शैलूषोऽप्यथ सत्वरः।।१८।।\nआज्ञापयत सैन्यानि श्वो युद्धमिति पार्थिव ।।\nजगाम चास्तं सविता कमलानि विशीलयन् ।।\nछादिते तमसा लोके प्रवृत्ता यामिनी तथा ।।१९।।\nगन्धर्वराजोऽपि तदा विजह्रे स्त्रीभिः सहान्तःपुरमेत्य साकम् ।।\nगन्धर्वपुत्राश्च तथा विजह्रुः श्वो युद्धमित्येव विवृद्धदर्पाः ।। 1.254.२० ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे गन्धर्वप्रेषणं नाम चतुष्पञ्चाशदुत्तरद्विशततमोऽध्यायः ।। २५४ ।।\n1.255\n।। मार्कण्डेय उवाच ।।\nआज्ञप्ता ये त्वयोध्यायां गन्धर्वास्तेन भूभुजा ।।\nअयोध्यां ते समासेदुर्निशीथे लघुविक्रमाः ।। १ ।।\nमायाच्छन्नशरीराश्च विचेरुस्ते महीपते ।।\nअयोध्याय महाराज पराञ्च ददृशुः श्रियम् ।। २ ।।\nशशाङ्ककन्शुभ्राणि बहुभौमानि यादव ।।\nददृशुर्गृहमुख्यानि शतशोऽथ सहस्रशः ।। ३ ।।\nसर्वरत्नोपपन्नानि शयनासनवन्ति च ।।\nसुवर्णदामचित्राणि मुक्ताजालचितानि च ।। ४ ।।\nप्रज्वलद्भिर्महादीपैर्दीपितानि समन्ततः ।।\nबहुमाल्यानि मुख्यानि दीपोद्गारेण पार्थिव ।। ५ ।।\nप्रविष्टा गृहमुख्येषु ददृशुस्तेषु मानवान् ।।\nचन्दनागुरुदिग्धाङ्गान्सर्वाभरणभूषितान् ।। ६ ।।\nक्रीडमानान्सह स्त्रीभिर्दिवि देवगणानिव ।।\nभरतानुगतानाञ्च सैनिकानां गृहेषु च ।। ७ ।।\nस्त्रीणां भर्तृविहीनानां ददृशुर्बलचेष्टितम् ।।\nकाचिन्न लेभे शयने निद्रामुद्भ्रान्तलोचना ।। ८ ।।\nआकुलं शयनं चक्रे काचिद्भूयो विवर्त्तनैः ।।\nमृणालशयने काचित्कदलीपर्णसंस्तरे ।। ९ ।।\nचन्दनं चन्द्रपादेषु मृणाल वलयेषु च ।।\nकामाग्निनाशाशक्तेषु काचिच्चक्रे तथा रुषम् ।। 1.255.१० ।।\nअश्रुधारा निपतिताः कामाग्निपरीदीपिते ।।\nअम्बरीषे यथा नाशं कस्याश्चिद्याति वक्षसि ।। ११ ।।\nकाचिन्मुमोह शयने वर्णयन्ती सखीजने ।।\nलब्धनिद्रा तदा दैवात्कान्तसम्भोगजं सुखम् ।। १२ ।।\nतालवृन्तानिलैः शीतैर्वीज्यमाना सखीजनैः ।।\nदह्यताभ्यधिकं काचित्स्वनिःश्वासविनिस्सृतैः ।। १३ ।।\nस्वप्नेऽपि कान्तसंयोगकारिण्यां हि सखी मम ।।\nदैवान्मयि हता निद्रा सापि काचिदभाषत ।। १४ ।।\nकेयूरस्थानसंप्राप्ता वराङ्गदविभूषणा ।।\nकामक्षामवपुः काचिज्जगाम सखि शोच्यताम् ।। १५ ।।\nदत्तध्यानतया कान्ते शोच्यमाना सखीजनैः ।।\nअविज्ञानात्तथा काचिन्नाभाषत सखीजनम् ।। १६।।\nचित्रभित्तिगतं कान्तं काचिच्चानिमिषेक्षणा।।\nबभूव चित्रन्यस्तेव पश्यन्ती विगतक्रिया ।। १७ ।।\nइति गन्धर्वमुख्यानां पश्यतां रजनीमुखे ।।\nनासीत्स्त्रीहरणे शक्तिः प्रभावाद्राघवस्य च।।१८।।\nहितेच्छुरासां स यदा निविष्टो देवेश्वरश्चक्रधरो नृरूपी ।।\nततः प्रभावो न बभूव तेषां हर्तुं स्त्रियश्चारुशशाङ्कवक्त्राः ।। १९ ।। ।।\nइति श्रीविष्णुधमोत्तरे प्रथमखण्डे मार्कण्डेयवज्रसंवादे विरहिणीवर्णनं नाम पञ्चपञ्चाशदुत्तरद्विशततमोऽध्यायः ।। २५५ ।।"
  }
]
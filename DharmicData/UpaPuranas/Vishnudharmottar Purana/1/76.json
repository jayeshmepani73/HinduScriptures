[
  {
    "text": "वज्र उवाच ॥\nब्राह्मस्य दिवसस्यान्ते यादृशी द्विज जायते ॥\nजगतोऽस्य समावस्था तादृशीं वक्तुमर्हसि ॥ १ ॥\nमार्कण्डेय उवाच ॥\nवृत्ते प्रक्षालने राजन्कल्पस्यान्ते चतुर्दिशम् ॥\nउत्तिष्ठंति तदा घोरा दिवि सप्त दिवाकराः ॥ २ ॥\nते तु पीत्वा जलं सर्वं शोषयन्ति जगत्त्रयम् ॥\nविनाशे सर्वभूतानामयोगुडसमा तदा ॥ ३ ॥\nभूमिर्भवति भूपाल दग्धास्सर्वे च जन्तवः ॥\nविनष्टकिल्बिषास्सर्वे जीवमात्रावशेषकाः ॥ ४ ॥\nजनलोकमथासाद्यतत्र तिष्ठन्ति निर्भयाः।।\nभूर्भुवस्स्वर्महश्चैव तदा नश्यन्ति पार्थिव।।५।।\nजनलोकादयो लोका न तु नश्यन्ति पार्थिव।।\nततोऽर्कास्ते तु नश्यन्ति संहिता रुद्रतेजसा ॥ ६॥\nउत्तिष्ठन्ति महारौद्रास्ततो दिविचरा घनाः ॥\nकेचिदञ्जनपुञ्जाभाः केचिद्गजकुलोपमाः ॥ ७ ॥\nकेचित्पुरवराकाराः केचिद्धारिद्रसन्निभाः।।\nहरितालाञ्जनप्रख्यास्तथा हिङ्गुलकप्रभाः।।८।।\nशुकपत्रनिभाः केचित्केचिन्नीलोत्पलप्रभाः।।\nविद्युन्माला  विनद्धाङ्गा गर्जन्तोऽथ बलाहकाः ॥ ९ ॥\nआक्रम्य गगनं राजन्पूरयन्ति महीतलम् ॥\nगङ्गाप्रवाहप्रतिमैर्धारापातैः पुनःपुनः ॥ 1.76.१० ॥\nततस्समुद्रा भूपाल वेलोद्भेदतरङ्गिणः ॥\nछादयन्ति महीं सर्वां दग्धां सूर्यगभस्तिभिः ॥ ११ ॥\nततस्संवर्तको वायुर्घनानारुजति क्षणात् ॥\nततो वायुं समादाय स्वशरीरे पितामहः ॥ १२ ॥।\nस्वपित्येकार्णवे लोके नष्टस्थावरजङ्गमे ॥\nनष्टचन्द्रार्कपवने ग्रहनक्षत्रतारके ॥ १३ ॥\nसुप्त्वा युगसहस्रं तु देवदेवो जगत्पतिः ॥\nपुनर्विबुद्धः कुरुते सृष्टिं प्राग्वत्पितामहः ॥ १४ ॥\nसृष्टिं करोति धर्मज्ञ कल्पेकल्पे पुनःपुनः ॥\nपितामहस्य रात्र्यन्ते तस्माद्धि सृजति प्रजाः॥१९॥\nजन्तूनां जननाद्राजञ्जन इत्यभिधीयते ॥१६॥\nएतावदुक्तं तव भूमिपाल कल्पे गते यद्भवतीह लोके ॥\nअतः परं सर्वयदुप्रधान वदस्व किं ते कथयामि राजन् ॥ १७ ॥\nइति श्रीविष्णुधर्मोत्तरे प्रथमखण्डे मा० सं० कल्पान्तवर्णनो नाम षट्सप्ततितमोऽध्यायः ॥ ७६ ॥"
  }
]
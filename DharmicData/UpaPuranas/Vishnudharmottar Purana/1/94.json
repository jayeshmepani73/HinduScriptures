[
  {
    "text": "।। वज्र उवाच ।। ।।\nएकैकस्येदमुक्तं ते विधानं द्विजपूजने ।।\nसर्वग्रहाणां यजने विधानं मम कीर्तय ।। १ ।। - ।।\nमार्कण्डेय उवाच ।।\nएकैकस्येदमुक्तं ते विधानं राजसत्तम ।।\nसर्वग्रहाणां यजने मण्डलस्य विधिं शृणु ।। २ ।।\nआदावेव नरव्याघ्र यागं वक्ष्याम्यतः परम् ।।\nप्रागायतं तु कर्तव्यमादौ लेखाद्वयं नृप ।। ३ ।।\nतस्योपरि तथा कार्यमपरं तूत्तरायतम् ।।\nएवं कृते यदुत्पन्नं मध्ये तु चतुरस्रकम् ।। ४ ।।\nततो ग्रहेभ्यः कर्तव्यं तथा लेखाचतुष्टयम् ।।\nतच्छक्तिभ्यः प्रकर्तव्यं तथा रेख्या चतुष्टयम् ।।)\nएवं कृते सम्भवति भगणं द्वादशक्षयम् ।।५।।\nत्रयोदशं तथा तस्य ध्रुवस्थानं तु मध्यमम् ।। ६ ।।\nप्राच्यां दिशि महीनाथ मेषं तु परिकल्पयेत् ।।\nतदाद्या गणना कार्या परिशेषेषु राशिषु ।।७।।\nरेखाविधानं द्विगुणं शोभार्थं परिकल्पयेत् ।।\nराशिस्थानानि सर्वाणि राशिवर्णेन रञ्जयेत्।।८।।\nराशि वर्णान्यथो वक्ष्ये यथावदनुपूर्वशः ।।\nअरुणश्च सितश्चैव हरितः पाटलस्तथा ।।९।।\nआपाण्डुश्च विचित्रश्च कृष्णश्च कपिलस्तथा ।।\nपिंगलः कर्बुरो बभ्रुर्मलिनश्च यथाक्रमम् ।।1.94.१०।।\nमेषादीनां विनिर्दिष्टा वर्णाः पार्थिवसत्तम।।\nआकाशवर्णं कर्त्तव्यं ध्रुवस्थानं तथैव च ।।११।।\nध्रुवस्थाने महीनाथ देवतासप्तकं न्यसेत् ।।\nमण्डलैश्शुक्लवर्णैस्तु दिग्विभागं निबोध मे।।१२।।\nध्रुवस्य मण्डलं मध्ये प्राग्भागे मण्डलत्रयम् ।।\nमण्डलं गगनस्यात्र भागे प्रागुत्तरे भवेत् ।।१३।।\nप्राग्भागे च तथा राजन्मण्डलं ब्रह्मणः स्मृतम् ।।\nप्राग्दक्षिणे तथा भागे दिशं पूर्वां प्रकल्पयेत् ।।१४।।\nभागे वै नेर्ऋते कार्यं भुवो भूपाल मण्डलम् ।।\nशेषस्य च तथा कार्यं प्रतीच्यां दिशि मण्डलम् ।। १५ ।।\nदिगधस्तात्तथा तस्य मण्डलं पश्चिमोत्तरे ।।\nग्रहश्चारवशाद्राजन्यस्मिन्राशौ व्यवस्थितः ।। १६ ।।\nमण्डलं तस्य कर्तव्यं तस्मिन्नेव यथाविधि ।।\nन्यासं कार्यं ग्रहेन्द्राणां देवताभिः सहानघ ।।१७ ।।\nआदित्यात्सप्तमे राशौ केतोः कार्यं तु मण्डलम् ।।\nराशौ सुवर्णे तद्वर्णं यस्य स्यान्मण्डलं नृप ।।१८।।\nउत्पाद्यः परिधिस्तस्य रंगेनान्येन पार्थिव ।।\nगन्धचूर्णयुता रङ्गाः कर्त्तव्या भूतिमिच्छता ।।१९।।\nराशिचक्रं समग्रन्तु रेखया परिवारयेत् ।।\nनक्षत्राणां ततः कार्यो न्यासः पार्थिवसत्तम।।1.94.२०।।\nराशौ राशौ यथास्थानं रेखया परिवारितम् ।।\nराशौ राशावतो वक्ष्ये नक्षत्राणां समाश्रयम् ।।२१।।\nअश्विनी भरणी चैव कृत्तिकांशं चतुर्थकम् ।।\nमेषराशौ विनिर्दिष्टं नित्यं पार्थिवसत्तम ।। २२ ।।\nपादत्रयं कृत्तिकानां रोहिणी सकला तथा ।।\nइल्वलानां तथैवार्धं ज्ञेयं वृषसमाश्रयम् ।। २३ ।। इल्वला=मृगशिरा\nइल्वलार्द्धं तथैवार्द्रा ह्यदित्याश्चरणत्रयम् ।।\nनित्यमेव समुद्दिष्टं मिथुनस्य समाश्रयम् ।। २४ ।।\nपादं पुनर्वसोः पुष्यं सार्पं कर्कटकाश्रयम् ।।\nपित्र्यं भाग्यं तथार्यम्णं प्रथमं चरणं तथा ।। २५ ।।\nसिंहराशौ विनिर्दिष्टं नित्यं पार्थिवसत्तम ।।\nपादत्रयमथार्यम्णं हस्तश्चित्रार्धमेव च ।। २६ ।।\nकन्याराशौ विनिर्दिष्टं नित्यं पार्थिवसत्तम ।।\nचित्रार्धमथ वायव्यं विशाखाचरणत्रयम् ।। २७ ।।\nतुलाराशौ विनिर्दिष्टं मुनिभिस्तत्त्वदर्शिभिः ।।\nविशाखाचरणं मैत्रं शाक्रं वृश्चिकभे स्मृतम् ।। २८ ।।\nमूलमाप्यं तथा पादं वैश्वदेवस्य धन्विनि ।।\nपादत्रयं वैश्वदेवाद्राजन्वैष्णवमेव च ।। २९ ।।\nधनिष्ठार्धं च मकरे नित्यमेव प्रकीर्तितम् ।।\nधनिष्ठार्धं शतभिषगजपाच्चरणत्रयम् ।। 1.94.३० ।।\nकुम्भराशौ विनिर्दिष्टं सततं पार्थिवोत्तम ।।\nपादमाजस्य सकलं चाहिर्बुध्न्यं नराधिप ।। ३१ ।।\nपौष्णन्तु कथितं मीने मुनिभिस्तत्त्वदर्शिभिः ।।\nभचक्रपूजने राजन्नक्षत्रस्य पृथक्पृथक् ।। ३२ ।।\nराशिचक्रस्य बाह्ये तु ह्येकैकतारकं न्यसेत् ।।\nप्रागुक्तवर्णैर्भूपाल न्यासः कार्यो यथाविधि ।। ३३ ।।\nताराचक्रस्य विन्यासं रेखया परिवार्य तम् ।।\nनक्षत्रदैवतन्यासं बहिः कार्यं समन्ततः ।। ३४ ।।\nयथा नक्षत्रस्वामी स्यादृक्षवर्णैः पृथक्पृथक् ।।\nतस्यापि रेखा कर्त्तव्या वृत्ता चाप्यनु मण्डलम् ।। ३५ ।।\nरेखाबाह्येन विन्यासं दिगीशानां तु कारयेत् ।।\nदिशश्च पार्थिवश्रेष्ठ यथावदनुपूर्वशः ।। ३६ ।।\nस्वाश्रयर्क्षसमं वर्णं दिगीशानां तु कारयेत् ।।\nउत्तरायां च कर्त्तव्यं धनदस्य च मण्डलम् ।।३७।।\nरुक्मवर्णं प्रयत्नेन दिशो वर्णमतः शुणु ।।\nउत्तरा तु भवेच्छुक्ला रक्ता प्राची प्रकीर्तिता ।। ३८ ।।\nदक्षिणा पीतवर्णा स्यात्कृष्णा ज्ञेया च पश्चिमा ।।\nपद्मवर्णा तथा ज्ञेया ताम्रा स्यात्पूर्वदक्षिणा ।। ३९ ।।\nपालाशा च विनिर्दिष्टा तथा दक्षिणपश्चिमा ।।\nनीलोत्पलसवर्णा तु वायव्या परिकीर्तिता।।1.94.४०।।\nशुक्लवर्णा तथा ज्ञेया चैशानीतत्त्वदर्शिभिः।।\nदिङ्मण्डलं तु तद्विद्वाँल्लेखया परिवारयेत् ।। ४१ ।।\nवृत्तया वेष्टयेद्वृत्तां लेखया चतुरस्रया ।।\nतन्मध्ये शङ्खपद्माद्यैर्मङ्गलैरुपशोभयेत् ।। ४२ ।।\nलेखाविधानं द्विगुणं सर्वत्रैव प्रकल्पयेत् ।।\nमण्डलस्य तु कोणेषु ह्युदक्कुम्भान्नवान्दृढान् ।। ४३ ।।\nफलपल्लवसंछन्नान्गन्धपुष्पादिसंयुतान् ।।\nचतुरो विन्यसेद्विद्वान्नित्यमेव विचक्षणः ।। ४४ ।।\nलेखासु विन्यसेद्राजन्पताकाश्च ध्वजाँस्तथा ।।\nछत्राणि च सवर्णानि ग्रहेन्द्राणां पृथक्पृथक् ।। ४५ ।।\nस्थानन्तु विज्ञाय यथावदत्र कार्यं यथा मण्डलकप्रमाणम् ।।\nयथा महत्ता नृप मण्डलस्य तथातथा वृद्धिमुपैति कर्ता ।। ४६ ।।\nइति श्रीविष्णुधर्मोत्तरे प्रथमखण्डे मा० सं० मण्डलकल्पनानाम चतुर्नवतितमोऽध्यायः ।।९४।।"
  }
]
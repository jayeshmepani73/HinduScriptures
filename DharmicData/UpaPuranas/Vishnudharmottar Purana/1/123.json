[
  {
    "text": "बृहस्पतिरुवाच।।\nजगदायुर्भवान्वायो शरीरस्थः शरीरिणाम्।\nअनन्तमूर्तिर्धर्मात्मा देवो नारायणः प्रभुः ।।१।।\nअचिन्त्यवीर्यः पुरुषः सदाधारः सनातनः ।।\nसाक्षिभूतश्च सर्वेषां कर्मणां शुभपापयोः ।।२।।\nघ्राणस्त्वं देहिनां देहे चेष्टितञ्च तथा भवान् ।।\nभवान्रुद्रो भवान्ब्रह्मा भवान्विष्णुः सनातन ।। ३ ।।\nतवायत्तं हि जगतां वर्षावर्षं शुभाशुभम ।।\nभवान्विसृजते मेघान्भवान्संहरते पुनः ।। ४ ।।\nभवान्धारयते मेघान्वर्षमाणाँस्तथा दिवि ।।\nआदित्यरश्मिपीतस्य मेघोदरगतस्य च ।।५।।\nरसस्य  भङ्क्ता सततं भवानेव नभस्तले ।।\nतडिल्लतानां च तथा भवान्कर्ता जगत्त्रये।। ६ ।।\nअम्भसां भेदकाले तु सर्वाधारः समीरण ।।\nपरस्परं हि भवतस्तथा संघटनात्प्रभो ।। ७ ।।\nगर्जितं जायते लोके मेघोदर गतं महत् ।।\nबलेन त्वत्समं नान्यं भूतं पश्यामि भूतले ।।८ ।।\nतस्मात्त्वं कुरु साहाय्यं वेदमूर्तेर्विभावसोः ।। ९ ।।\nएतावदुक्तोङ्गिरसा महात्मा तथेति तं प्राह समीरणोऽपि ।।\nजगाम युद्धं सह पावकेन दैत्येश्वरान्देवरिपून्महात्मा ।। 1.123.१० ।।"
  }
]
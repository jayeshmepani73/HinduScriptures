[
  {
    "text": "।। राहुरुवाच ।।\nबलिबाणमहाकूर्म शम्बरावर्तभीषणम् ।।\nअनुह्रादमहाग्राहं कालकेयमहाजलम् ।। १ ।।\nहिरण्याक्षमहारत्नं प्रह्रादाचलनिश्चलम् ।।\nतथा नमुचिकल्लोलं ह्रादसंह्रादशब्दवत् ।।२।।\nहिरण्यकशिपूद्योतं कालनेमिबलाहकम् ।।\nअमृताहरणक्षुब्धं तदा दैत्यमहार्णवम् ३ ।।\nक्षुब्धं दैत्यार्णवं श्रुत्वा निर्गतं समराय च ।।\nनिर्ययुस्त्रिदशाः सर्वे सन्नद्धा युद्धकाङ्क्षिणः ।। ४ ।।\nततः प्रवर्तते युद्धं घोरं भीरुभयंकरम् ।।\nदेवानां दानवानां च परस्परवधैषिणाम्।।५।।\nपात्यमानेषु शस्त्रेषु कवचेषु महात्मनाम्।।\nदेवानां दानवानाञ्च ह्युत्पेतुर्ज्वलनार्चिषः ।।६।।\nगजवाजिखुरक्षुण्णमुत्तस्थौ सुमहद्रजः ।।\nयुगान्तानलधूमाभं त्रैलोकस्येव दह्यतः ।। ७ ।।\nतस्मिन्प्रवृत्ते रजसि घोरे भीरुभयंकरे ।।\nनिर्मर्यादमभूद्युद्धं देवानां दानवैः सह।।८।।\nततो दैत्यसमुत्थेन तथा देवोद्भवेन च ।।\nरुधिरेण मही व्याप्ता प्रशान्तञ्च रजः क्षणात्।।९।।\nध्वजे च्छत्रे रथे नागे चामरे व्यजने हये।।\nसर्वत्र दृश्यते दैत्यरक्तं लाक्षारसप्रभम् ।।1.43.१० ।।\nतस्मिन्युद्धे महारौद्रे दैत्यदानवनाशने ।।\nबभ्रमुः कुञ्जरा मत्ता महामात्रप्रचोदिताः ।।११।।\nहतैर्वीरैस्तथै वाऽन्यैः कुञ्जराः पर्वतोपमाः ।।\nकुर्वन्तः स्वान्यनीकानि दृश्यन्ते शतशो रणे ।। १२ ।।\nछिन्नदन्ता भिन्नध्वजा विहस्तचरणास्तथा ।।\nशैलाभापतितास्तत्र शोभयन्तो रणाजिरम् ।। १३ ।।\nबभ्रमुः सादिभिर्हीना हयाः सूर्यहयोपमाः ।।\nमृताश्च शतशस्तत्र दृश्यन्ते विकृताननाः ।। १४ ।।\nआगुल्फमवसीदन्ति दैत्याः शोणितकर्दमे ।।\nरथिभिर्निहता नागा नागैश्च निहता रथाः ।। १५ ।।\nहयाश्च विद्धा नागैस्तु सादिभिः कुञ्जरा हताः ।।\nरथसादिगजारोहैर्निहताश्च पदातयः ।।१६।।\nपत्तिना महता सादी कुञ्जरो रथ एव च ।।\nततः प्रावर्तत नदी रुधिरौघतरङ्गिणी ।।१७।।\nअस्त्रग्राहा धनुर्मीना चक्रकूर्मा महास्वरा ।।\nछत्रहंसा नागवती केशशैवलशाद्वला ।। १८ ।।\nदैत्यशीर्षोपला रौद्रा तथा भीरुभयावहा ।।\nबाहुसर्पा महावर्ता शराणां हर्षवर्द्धिनी ।। १९ ।।\nअपारगम्या पत्तीनां फेनपुञ्जसमाकुला ।।\nतस्मिन्युद्धे महाघोरे तुमुले लोमहर्षणे ।। 1.43.२० ।।\nआकीर्णा वसुधा भाति वदनैः कमलोपमैः ।।\nविवृत्तैश्च महादंष्टैर्दानवानां महात्मनाम् ।। २१ ।।\nबाहुभिश्चाङ्गदैश्चैव रक्तचन्दनरूषितैः ।।\nहस्तिहस्तैर्महाप्रासैरसिभिश्च महाधनैः ।। २२ ।।\nतालवृन्तैस्तथा छत्रैश्चामरैर्यष्टिभिस्तथा।।\nमुकुटैः कुण्डलैश्चैव शुशुभे भूर्विभूषिता ।।२३।।\nततस्ते दानवाः क्रुद्धाः स्वयुद्धेन दिएवेप्सवः ।।\nअभिद्रवन्ति देवेशं सहस्राक्षं पुरंदरम्।।२४।।\nदैत्यानां पततां दृष्ट्वा प्रह्रादं देवसूदनम्।।\nप्रत्युद्ययौ गजेना ऽऽजौ देवराजो महाबलः ।। २५ ।।\nहुताशनोऽपि नमुचिमनुह्रादं तथा शशी।।\nवरुणश्च तथा बाणं यमो देवस्तथा बलिम् ।।२६।।\nहिरण्यकशिपुं रुद्रो वायुर्वृत्रासुरं रणे ।।\nविरूपाक्षं तथा शंभुर्हिरण्याक्षं धनेश्वरः ।।२७।।\nअन्ये च दैत्याः शतशः संयुक्ता देवतागणैः ।।\nद्वन्द्वयुद्धसहस्रेषु तेष्ववर्तत दानवैः ।। २८ ।।\nप्रायशो विजिता देवा ययुर्भग्ना दिशो दश ।।\nदानवाश्च जयं लब्ध्वा देवाननुययुर्बलात् ।।२९ ।।\nते भग्नास्त्रिदशाः सर्वे दानवैश्चाप्यभिद्रुता ।।\nत्राणार्थमथ संप्राप्ता नरनारायणाश्रमम् ।। 1.43.३० ।।\nदेवानामभयं दत्त्वा नरनारायणौ तदा ।।\nशंखचक्रायुधधरौ युद्धाय समवस्थितौ ।। ३१ ।।\nनरनारायणौ दृष्ट्वा तत्क्षुब्धं दैत्यसागरम् ।।\nसर्वायुधविसर्गेण तयोर्युद्धं व्यवस्थितम् ।। ३२ ।।\nगजाभ्रजालसंछन्नं शरधारौघवर्षणम् ।।\nचलन्खड्गलताविद्युद्दैत्यदुर्दिनमाबभौ ।। ३३ ।।\nततः शरै रुक्मविभूषिताग्रैः सुनेत्रपुंखैर्ज्वलनार्कवर्णैः ।।\nबिभेद गात्राणि नरो रिपूणां जहार शीर्षाणि सकुण्डलानि ।। ३४ ।।\nनारायणोप्युत्तमवीर्यतेजाश्चक्रेण चक्रे दितिनन्दनानाम् ।।\nविदारयामास महानुभावस्तस्मिन्रणे घोरतरे तदानीम् ।। ३५ ।।\nवीर्यं तयोरप्रतिमं निरीक्ष्य ते दानवा भग्ननिकृत्तयोधाः ।।\nहतामृता जीवितमात्रशेषा वेगेन याता वरुणाधिवासम् ।।३६ ।।\nलब्ध्वा जयं देवपतिर्महात्मा प्रह्रादमाजौ च तथा विजित्य ।।\nसंपूजयामास महानुभावौ धर्मात्मजौ तापससंघमुख्यौ ।। ३७ ।।\nसंपूज्य तौ धर्मसुतौ जितारिर्देवैः प्रहृष्टैरनुयास्यमानः ।।\nजगाम नाकं त्रिदशप्रधानः सुखी बभूवाथ गतज्वरश्च ।। ३८ ।।\nएवं प्रभावो भगवान्स विष्णुर्वैरं न मे रोचति तेन नित्यम् ।।\nसन्धिं कुरुष्वाऽऽत्महिताय राजञ्छक्रेण तेनारिनिषूदनेन ।। ३९ ।।\nइति श्रीविष्णुधर्मोत्तरे प्रथमखण्डे मार्क ण्डेयवज्रसंवादे राहुवाक्येन देवदानवयुद्धवर्णनो नाम त्रिचत्वारिंशत्तमोऽध्यायः ।। ४३ ।।"
  }
]
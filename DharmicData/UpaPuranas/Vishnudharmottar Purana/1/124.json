[
  {
    "text": "मार्कण्डेय उवाच ।।\nवाय्वग्नी सहितौ गत्वा मयतारपुरोगमान् ।।।\nजिग्यतुः समरे दैत्यान्नानाप्रहरणोद्यतान ।। १ ।।\nविजितास्ते रणे दैत्या मयतारपुरोगमाः।।\nत्यक्तदेवालयाः सर्वे वरुणालयमागताः ।। २ ।।\nएतस्मिन्नेव काले तु हिरण्यकशिपोः सुतः ।।\nकालनेमिरिति ख्यातः शतशीर्षोनुदृश्यते।।३।।\nशतबाहुर्महाकायः पर्वताकारदर्शनः।।\nब्रह्मलब्धवरो रौद्रो दग्धशैलसमच्छविः।।४।।\nएकोदरो द्विपादश्च एकग्रीवः सुरान्तकः।।\nअङ्गदी बद्धमुकुटः कुण्डलाम्बरभूषणः।।\nसर्वायुधधरो रौद्रो गदापाणिर्विभीषणः ।।\nदत्त्वाऽभयं स दैत्यानां तस्मै मेरुं सुरालयम् ।। ६ ।।\nगत्वा विजिग्ये त्रिदशान्स्थानेभ्यश्चावरोपयत् ।।\nत्रैलोक्यमात्मसात्कृत्वा सुखमास्ते त्रिविष्टपे ।। ७ ।।\nतस्य ते ह्यनुगाः सर्वे लोकाः स्थावरजङ्गमाः ।।\nतदाज्ञाकारिणः सर्वे तद्भावस्यानुवर्तकाः ।। ८ ।।\nपञ्च तत्राभ्यवर्तन्त विपरीतेन कर्मणा ।।\nवेदो धर्मः क्षमा सत्यं श्रीश्च नारायणाश्रया ।। ९ ।।\nसर्वेषामनुसन्धानात्सरोषो दानवेश्वरः ।।\nवैष्णवं पदमन्विच्छन्ययौ नारायणान्तिकम्।।1.124.१०।।\nज्ञात्वा दैत्यमथायान्तं देवोपि मधुसूदनः।।\nतार्क्ष्यमावाहयाञ्चक्रे आरुरोह च तं हरिः।।\nस ददर्श हरिं देवं तार्क्ष्यस्थं दैत्यराट् तदा।।\nसजलजलदनीलं पद्मपत्रायताक्षं खगपतिमवरूढं कल्पवृक्षोपमानम्।।\nहलमुसलगदाभिः शोभितं देवदेवं वरपुरुषमजेयं शार्ङ्गचक्रासिपाणिम्।।१२।।\nइति श्री विष्णुधर्मोत्तरे प्रथमखण्डे मार्कण्डेयवज्रसंवादे कालनेम्युपाख्याने श्रीभगवद्दर्शनो नाम चतुर्विंशत्यधिकशततमोऽध्यायः ।। १२४ ।।"
  }
]
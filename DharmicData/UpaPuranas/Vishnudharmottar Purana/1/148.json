[
  {
    "text": "।। वज्र उवाच ।।\nचरितं बुधपुत्रस्य मार्कण्डेय मया श्रुतम् ।।\nश्रुतः श्राद्धविधिः पुण्यः सर्वपापप्रणाशनः ।। १ ।।\nधेन्वाः प्रसूयमानायाः फलं दाने तथा श्रुतम् ।।\nकृष्णाजिनप्रदानं च वृषोत्सर्गस्तथैव च ।। २ ।।\nश्रुत्वा रूपं नरेन्द्रस्य बुधपुत्रस्य भार्गव ।।\nकौतूहलं समुत्पन्नं तन्ममाचक्ष्व पृच्छतः ।। ३ ।।\nकेन कर्मविपाकेन स तु राजा पुरूरवाः ।।\nअवाप तादृशं रूपं सौभाग्यमपि चोत्तमम् ।। ४ ।।\nदेवांस्त्रिभुवन श्रेष्ठान्गन्धर्वांश्च मनोरमान् ।।\nउर्वशी संगता त्यक्त्वा सर्वभावेन तं नृपम् ।। ५ ।।\nमार्कण्डेय उवाच ।।\nशृणु कर्मविपाकेन येन राजा पुरूरवाः ।।\nपुरूरवा इति ख्यातो मद्रेष्वासीन्महीपतिः ।। ६ ।।\nचाशुषस्यान्वये जातश्चाक्षुषस्यान्तरे मनोः ।।\nसर्वैर्नृपगुणैर्युक्तः केवलं रूप वर्जितः ।। ७ ।।\nवज्र उवाच ।।\nपुरूरवा मद्रपतिः कर्मणा केन भार्गव ।।\nबभूव कर्मणा केन कुरूपश्च तथा द्विज ।। ८ ।।\nमार्कण्डेय उवाच ।।\nद्विजग्रामे द्विजश्रेष्ठो नाम्नैवाऽऽसीत्पुरूरवाः ।।\nनद्याः कूले महाराज पूर्वजन्मनि पार्थिवः ।। ९ ।।\nस तु मद्रपतिर्नाम्ना योऽभूद्राजा पुरूरवाः ।।\nअस्मिञ्जन्मन्यसौ विप्रो द्वादशीषु सदानघ ।। 1.148.१० ।।\nउपोष्य पूजयामास राज्यकामो जनार्दनम् ।।\nचकार सोपवासं च स्नानमभ्यङ्गपूर्वकम् ।। ११ ।।\nउपवासफलं प्राप्य राज्यं मद्रेष्वकण्टकम् ।।\nउपोषितस्तदाभ्यङ्गाद्रूपहीनोऽभ्यजायत ।। १२ ।।\nउपोषितो नरस्तस्मात्स्नानमभ्यङ्गपूर्वकम् ।।\nवर्जयेत्तत्प्रयत्नेन रूपघ्नं तत्परं नृणाम् ।। १३ ।।\nएतत्ते कथितं तस्य यद्वृत्तं पूर्वजन्मनि ।।\nमद्रेश्वरत्वे चरितं शृणु तस्य महीपतेः ।। १४ ।।\nतस्य राजगुणैः सर्वैः समुपेतस्य पार्थिव ।।\nजनानुरागो नैवासीद्रूपहीनस्य यादव ।। १५ ।।\nरूपकामः स मद्रेशस्तपसे कृतनिश्चयः ।।\nराज्यं मन्त्रिगतं कृत्वा जगाम हिमपर्वतम् ।। १६ ।।\nव्यवसायद्वितीयस्तु पद्भ्यामेव महायशाः ।।\nऊर्ध्वं  संतीर्य स नदं विषयान्ते स्वकीं नदीम् ।।\nइरावतीमिति ख्यातां ददर्शातिमनोहराम् ।। १७ ।।\nतुहिनगिरिभवां महोघवेगां तुहिनसगर्भसमानशीतलोदाम् ।।\nतुहिनसदृशवर्णफेनयुक्तां तुहिनयशाः सरितं ददर्श राजा ।। १८ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे मद्रेश्वरस्य तपोवन गमनं नामाष्टचत्त्वारिंशदुत्तरशततमोऽध्यायः ।। १४८ ।।"
  }
]
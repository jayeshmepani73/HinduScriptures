[
  {
    "text": "वज्र उवाच ।।\nप्रतिदेशं महाभाग कथं प्राप्तमुपद्रवम् ।।\nविज्ञायते द्विजश्रेष्ठ तन्ममाचक्ष्व पृच्छतः ।। १ ।।\nमार्कण्डेय उवाच ।।\nकृत्तिकां रोहिणीं सौम्यं मध्यदेशस्य निर्दिशेत् ।।\nपीडिते त्रितयेऽतस्मिन्मध्यदेशः प्रपीड्यते ।। २ ।।\nआर्द्रां पुनर्वसुं पुष्यं पूर्वदेशस्य निर्दिशेत् ।।\nपीडिते त्रितये तस्मिन्पूर्वदेशः प्रपीड्यते ।। ३ ।।\nआश्लेषां तु मघां पूर्वां चाग्नेय्यां दिशि निर्दिशेत् ।।\nपीडिते त्रितये तस्मिन्नाग्नेयी पीड्यतेऽथ दिक् ।। ४ ।।\nआर्यम्णमथ हस्तं च त्वाष्ट्रं स्याद्दिशि दक्षिणे ।।\nपीडिते त्रितये तस्मिन्पीड्यते दक्षिणा च दिक् ।। ५ ।।\nस्वातिं विशाखां मैत्रं च नैर्ऋत्यां दिशि निर्दिशेत् ।\nपीडिते त्रितये तस्मिन्पीड्यते नैर्ऋती च दिक् ।। ६ ।।\nवायव्यां दिशि निर्दिष्टा वैश्ववैष्णववासवाः ।\nपीडिते त्रितये तस्मिन्वायवी पीड्यते च दिक् ।। ७ ।।\nवारुणं चाजदैवत्यं चाहिर्बुध्न्यं तथोत्तरे ।।\nपीडिते त्रितये तस्मिन्नुत्तरा दिक्प्रपीड्यते ।। ८ ।।\nरेवती चाश्विनी याम्यमैशानी दिक् प्रपीडिता ।।\nपीडिते त्रितये तस्मिन्नीशानी दिक् प्रपीड्यते ।। ९ ।।\nआदित्यो भृगुजो भौमो राहुस्सौरो निशाकरः ।।\nबुधो बृहस्पतिश्चैव प्राच्यादीशाः प्रकीर्तिताः ।। ।। 1.86.१० ।।\nविध्वस्तवपुषस्ते च ग्रहयुद्धे पराजिताः ।।\nनीचाः पितृगृहस्थाश्च स्वां दिशं पीडयन्ति ते ।। ११ ।।\nवज्र उवाच ।।\nस्वदेशपीडनं कुर्यान्नक्षत्रः पीडितः कथम् ।।\nसर्वमेतन्ममाचक्ष्व सर्वधर्मभृतां वर ।। १२ ।।\nमार्कण्डेय उवाच ।।\nशनैश्चरार्कौ चारेण वक्रेणाङ्गारको ग्रहः ।।\nउपरागेण राहुश्च केतुश्चाधूमनोदयैः ।। १३ ।।\nउदयास्तमयाभ्यां च जीवशुक्रशशाङ्कजाः ।।\nसंच्छादनेन च शशी ह्यगस्त्यश्चैव योगतः ।। १४ ।।।\nतथा यस्मिँश्च नक्षत्रे दिव्यपार्थिवनाभसाः ।।\nदृश्यन्ते तु महोत्पाताः स्वां दिशं संप्रपीडयेत् ।। १५ ।।\nदेशेषु सर्वेषु मयेरितं ते शुभाशुभं यादव मुख्यनाथ ।।\nअतः परं धर्मभृतां वरिष्ठ वदस्व किं ते कथयामि राजन् ।।१६।।\nइति श्रीविष्णुधर्मोत्तरे प्रथमखण्डे मा० सं० प्रतिदेशपीडावर्णनं नाम षडशीतमोऽध्यायः ।।८६ ।।"
  }
]
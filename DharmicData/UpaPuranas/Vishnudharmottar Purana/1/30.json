[
  {
    "text": "।। मार्कण्डेय उवाच ।।\nस ददर्श ततो गत्वा विपुलं सूर्यमण्डलम् ।।\nचन्द्रमण्डलमानेन मानं यस्य च संस्कृतम् ।। १ ।।\nयत्तत्प्रज्वलितं पिण्डं पिण्डितस्य विभावसोः ।।\nदेवदेवस्य यद्धाम वासुदेवस्य धीमतः ।। २ ।।\nतस्य धर्मः परं पिण्डं ब्रह्माण्डान्तरदीपनम् ।।\nआगारं सर्वभूतानां जठरस्थं हुताशनम् ।। ३ ।।\nपञ्चधाऽवस्थितं देहे सर्वेषां प्राणिनां स्मृतः ।।\nआलोचकः पाचकश्च रोचको गञ्जकस्तथा ।। ४ ।।\nभ्राजकश्च तथा देवः सर्वेषां प्राणिनां तथा ।।\nयन्मयं देहिनां चक्षुर्यश्चक्षुर्दक्षिणस्तथा ।। ५ ।।\nस वै देवातिदेवस्य वासुदेवस्य कीर्तितः ।।\nअग्नौ प्रास्ताहुतिः सम्यङ्नित्यं यत्रोपतिष्ठते ।। ६ ।।\nयस्य दत्तं सदा तेजः सर्वेषामेव तेजसा ।।\nयस्मादम्बुधरोत्पत्तिर्यस्माद्वर्षणसम्भवः ।।७ ।।\nयस्मात्प्रवर्तते सर्वं कालचक्रं तथैव च ।।\nऔषधीनां परः पाकः परं यस्मान्न विद्यते ।। ८ ।।\nतन्मण्डलमथासाद्य कृत्वा रूपं तु तैजसम् ।।\nविवेश मण्डलं भित्त्वा तन्मध्यं शङ्करस्तदा ।। ९।।\nसोऽङ्गुष्ठमात्रं पुरुषं दृक्शक्तिमिव वेष्टितम् ।।\nतैजसं दृष्टवान् रुद्रः तुष्टाव च महाद्युतिः ।। 1.30.१० ।।\nरुद्र उवाच ।।\nत्वां नमस्यामि देवेश तेजसां तु परं निधिम् ।।\nआराध्यस्त्वं वरेण्यस्त्वं सर्वभूतभवोद्भवः ।। ११ ।।\nस्वर्गद्वारं प्रजाद्वारं मोक्षद्वारं तथा भवान्।।\nअनन्तश्चाप्रमेयस्त्वं सूक्ष्मात्सूक्ष्मतरस्तथा ।। १२ ।।\nमया समर्पितं तेजः सकलं त्वयि भास्कर ।।\nमत्तस्त्वं न हि भिन्नोऽसि न च देवाज्जनार्दनात् ।।१३।।\nअहं विष्णुर्भवान् विष्णुर्ब्रह्मा विष्णुः प्रभाकर ।।\nअस्माकं सकलं धाम त्वयि तिष्ठति भास्कर ।। १४ ।।\nधामकार्यं हि क्रियते येनास्य जगतः सदा ।।\nप्रजानां तु प्रसवनात्सवितेति निगद्यसे ।। १५ ।।\nरसानाञ्च तथा दानाद्रविरित्यभिधीयसे ।।\nआदित्यस्त्वं तथा दानान्मित्रस्त्वं मैत्रभावतः ।।१६ ।।\nपुष्णासि सकलाँल्लोकांस्तेन पूषा निगद्यसे ।।\nधारणाच्च तथा धाता यमनादर्यमा तथा ।। १७ ।।\nअंशुस्त्वमंशुधारित्वाद्विसर्गाद्वरुणस्तथा ।।\nभवः सौभाग्यवाच्यत्वात्त्वष्टा सर्वक्रियाकृतेः ।। १८ ।।\nसर्वजन्तुसमत्वाच्च विवस्वानभिधीयते ।।\nक्रमणाच्च तथा विष्णुरीशत्वादिन्द्र उच्यते ।। १९ ।।\nतस्मात्त्वया प्रजाकार्यं कर्तव्यमविचारितम् ।।\nस्थावरैर्जंगमस्थैर्वा भूमिर्भाराभिपीडिता ।। 1.30.२० ।।\nकदाचिजङ्गमैर्भूमिः सूर्यभारेणपीडिता ।।\nकदाचित्स्थावरैरद्य भारद्वितयपीडिता ।। २१ ।।\nअर्जुने नृपतौ वृद्धिः परा भास्कर शाखिनाम् ।।\nदैत्याः क्षत्त्रियतां प्राप्य पीडयन्ति च मेदिनीम् ।। २२ ।।\nसूर्य उवाच ।।\nतव दर्शनकामेन प्रागेव न कृता मया ।।\nस्थावरैर्जङ्गमैः सर्वां प्रकृतिस्थां वसुन्धराम् ।। २३ ।।\nयथा पूर्वं तथाऽद्याहं करिष्यामि महेश्वर ।।\nसाम्प्रतं ब्राह्मणो भूत्वा चार्जुनेनेव पादपान् ।।२४।।\nसर्वान्विनाशयिष्यामि शासनेन तथार्जुनम् ।।\nवसिष्ठाद्योजयिष्यामि ततोंशेन वसुन्धराम्।।२५।।\nभृगुवंशे करिष्यामि ततो निःक्षत्त्रियां प्रजाम् ।।\nमार्कण्डेय उवाच ।।\nइत्येवमुक्तस्त्रिपुरान्तकारी सूर्येण सद्रश्मिविराजितेन ।।\nजगाम धाम स्वमसौ बिभेति यत्सर्वलोकाञ्जगतां प्रधानः ।। २६ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे आदित्यदर्शनं नाम त्रिंशत्तमोऽध्यायः ।। ३०।।"
  }
]
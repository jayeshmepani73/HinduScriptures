[
  {
    "text": "।। मार्कण्डेय उवाच ।। ।।\nततः साल्वो महातेजाः कुञ्जरेण तरस्विना ।।\nअर्पयामास धर्मज्ञ रेणुकानन्दवर्धनम् ।। १ ।।\nस्तब्धकर्णो विवृत्ताक्षः कृत्वा कुण्डलिनं करम् ।।\nग्रीवां सञ्चालयन्नागो ययौ गजमदोद्धतम् ।। २ ।।\nदृष्ट्वैवापततस्तस्य वेगं रामोऽपि तं गजम् ।।\nहुंकारमात्रेण रणे स्तम्भयामास वेगितम् ।। ३ ।।\nस्तम्भयामास नागेन्द्रं शैलेन्द्रशिखरोपमम् ।।\nतस्थौ स पुरतस्तस्य साल्वस्य समरप्रियः ।। ४ ।।\nपरशुं रुधिराक्ताङ्गं सकलङ्कमलं करे ।।\nधारयन् विष्णुवद्याति सकलं कमलङ्करे ।। ५ ।।\nदन्तिना दन्तिनः पृष्ठं रामस्याऽऽरोढुमिच्छतः ।।\nजहार वेगवान्वेगं शरैः सन्नतपर्वभिः ।। ६ ।।\nसाल्वसायकसंघातविमुखीकृतविक्रमम् ।।\nरामं रणे दैत्यगणाश्छादयन्ति वरायुधैः ।। ७ ।।\nमहता सोऽस्त्रपुंजेन रामः संछादितो रणे ।।\nनिमीलिताक्षश्चिक्षेप साल्वाय परशुं तदा ।। ८ ।।\nआगच्छमानं वेगेन साल्वस्तं परशुं रणे ।।\nआयुधैर्वारयामास न शशाक च शत्रुहा ।। ९ ।।\nस साल्वायुधसंघातं भङ्क्त्वा सर्वमशेषतः ।।\nजहार शीर्षं साल्वस्य मुकुटोत्तमभूषितम् ।। 1.49.१० ।।\nरामोऽपि भूतलात्प्राप्य गदां हेमविभूषिताम् ।।\nआविध्य निजघानोग्रं साल्वं कुञ्जरसंस्थितम् ।। ११ ।।\nद्वावङ्कुशधरौ श्रेष्ठौ द्वौ च चर्मासिधारिणौ ।।\nपताकाधारिणं चैकं गजस्य जघने स्थितम् ।। १२ ।।\nदेहं च तस्य साल्वस्य पताकां  च मनोरमाम् ।।\nएतदादाय सकलमाजगाम वसुन्धराम् ।। १३ ।।\nसिंहनादेन रामस्य वित्रस्तो गजयूथपः ।।\nआर्त्तनादं महत्कृत्वा प्रदुद्राव नराधिप ।। १४ ।।\nरामकर्मणि वृत्ते तु भूतलात्परशुं रणे ।।\nजग्राह वेगावान्वेगाद्दानवान्तचिकीर्षया ।। १५ ।।\nदृष्ट्वा सपरशुं रामं साल्वं च विनिपातितम् ।।\nहतशेषास्तु ते दैत्याः प्रविष्टा वरुणालयम् ।।१६।।\nएतस्मिन्नेव काले तु देवाः सेन्द्रपुरोगमाः ।।\nआयोधनमुपाजग्मुः पुरस्कृत्य पितामहम् ।। १७ ।।\nप्रणाममकरोत्तेषां रामो रतिकरः पितुः ।।\nपूजयित्वा तु ते रामं ययुर्देवाः स्वमालयम् ।। १८ ।।\nशक्रोऽपि लब्ध्वा त्रिदिवं रामबाहुप्रसाधितम् ।।\nविजहार दिवं राजन्पालयानो जगत्त्रयम् ।। १९ ।।\nरथेन सिंहयुक्तेन महादेवोऽपि भार्गवम्।।\nआदाय प्रययौ शीघ्रं कैलासं पर्वतोत्तमम् ।। 1.49.२० ।।\nस्नेहेन चाऽस्य गात्राणां चक्रे सम्मार्जनं हरः ।।\nयेनाऽऽसीद्बलवान् रामो निर्व्रणश्च महाशयाः ।। २१ ।।\nगतव्रणं श्रियोपेतं जयं लब्ध्वा ह्युपस्थितम् ।।\nरामं प्रहरतां श्रेष्ठं शंकरो वाक्यमब्रवीत्। २२ ।।\nशङ्कर उवाच ।।\nरामराम महाभाग त्वयाऽहं परितोषितः ।।\nतस्मात्तवाऽहं दास्यामि चास्त्रग्रामं ह्यनुत्तमम् ।। २३ ।।\nअस्त्राणां धारणे शक्तस्त्वमेको भुवि भार्गव ।।\nतव धैर्यमनौपम्यं तव सत्त्वमनुत्तमम् ।। २४ ।।\nअस्त्रयोगमिहस्थस्त्वं कृत्वा पुत्र शनैःशनैः ।।\nसर्वास्त्रवित्ततो राम गन्तासि पितरं स्वकम् ।। २५ ।।\nयश्चैव परशुर्दिव्यः पित्रा दत्तस्तवाऽनघ ।।\nअद्य प्रभृति ते क्षिप्तः करं भूयः समेष्यति ।। २६ ।।\nउपलक्षणमेतच्च तथा तव भविष्यति ।।\nछेत्स्यामि ते संशयांश्च निर्वृतो भव पुत्रक ।। २७ ।।\nमार्कण्डेय उवाच ।।\nइत्येवमुक्तः परिपूर्णकामो रामो महात्मा जितसैन्यनावः ।।\nउवास तत्र प्रमथैः समेतः सर्वाण्यथास्त्राण्यनुशिक्षमाणः ।। २८ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे साल्ववधो नामैकोनपञ्चाशत्तमोऽध्यायः ।। ४९ ।।"
  }
]
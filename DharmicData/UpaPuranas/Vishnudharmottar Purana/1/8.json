[
  {
    "text": "।। वज्र उवाच ।।\nभगवन्भारतं वर्षं श्रोतुमिच्छामि तत्त्वतः ।।\nकर्मभूमिषु मर्त्यानां वर्षं भार्गव  भारतम् ।। १ ।।\nमार्कण्डेय उवाच ।।\nभारतस्यास्य वर्षस्य नव भेदाः प्रकीर्तिताः ।।\nअष्टभिर्गिरिभिश्छन्ना येत्वगम्याः परस्परम् ।। २ ।।\nहिमाचलादासमुद्रं गिरयस्ते व्यवस्थिताः ।।\nयाम्योत्तरेण राजेन्द्र नामतस्तान्निबोध मे ।। ३ ।।\nस्वमाली हेममाली च शम्भुः कार्तस्वराकरः ।।\nवैडूर्यपर्वतश्चैव राजतो मणिमान्भवः ।। ४ ।।\nइन्द्रद्युम्नः कदेतश्च ताम्रवर्णो गभस्तिमान् ।।\nरागद्वेषस्तथैवान्यो गान्धर्वस्त्वथ वारुणः ।। ५ ।।\nतेषां तु नवमो मध्ये द्वीपो नाम्ना तु मध्यमः ।।\nअस्मिन्मन्वन्तरे क्षिप्तः सागरैश्च चतुर्दिशम् ।। ६ ।।\nवैडूर्यपर्वतः पूर्वमुत्तरेण हिमाचलात् ।।\nपश्चार्धे काञ्चनगिरेरुदगेव च लावणात् ।। ९ ।।\nवेष्टितः सागरः सर्वो नानासत्त्वाश्रयो नृप । ।।\nहिमालयः सागरैस्तु कृतो देशद्वयस्तथा ।। ८ ।।\nलवणस्योत्तरे पार्श्वे सागरस्य च दक्षिणे ।।\nपुरी लंका सन्निविष्टा यस्यां वै रावणो हतः ।। ९ ।।\nलवणेन च संपृक्तः समुद्रो लवणो यतः ।।\nहिमाचलस्य यो भागो वर्षेऽस्मिन्नृप भारते ।।1.8.१ ०।।\nतत्रास्ति शैलप्रवरो द्वितीयो गन्धमादनः ।।\nश्वेतश्च पर्वतश्रेष्ठो मन्दरश्च महागिरिः ।। ११ ।।\nएते शैलवरा दृष्टा पाण्डवैश्च महात्मभिः ।।\nहिमाचलस्य मध्ये तु कैलासो नाम पर्वतः।।१२।।\nहिमवत्येव  विख्यातो नरनारायणाश्रमः।।\nयत्र  सा बदरी रम्या नानाशकुनिसेविता ।।१३।।\nउष्णतोयवहा गङ्गा श्वेततोयवहा परा ।।\nसुवर्णसिकता राजंस्तापसैरुपशोभिता ।। १४ ।।\nइत्येते कथिता द्वीपाः प्राधान्येन तवानघ ।।\nएतेषामंतरे द्वीपाः शतशोथ सहस्रशः ।।१५।।\nन ते वर्णयितुं शक्या वर्षाणां तु शतैरपि ।।\nविवर्जयित्वा भरतस्य वर्षं वर्षेषु सर्वेषु नरेंद्रसिंह ।।\nनिरामया वीतभया मनुष्या वर्षेषु सर्वेषु तथैव चोक्ताः ।। १६ ।।\nआयुःप्रमाणं लभते हि राजन्द्वीपेषु सर्वेषु नरो मयोक्तम् ।।\nकृत्वा शुभं कर्म तु भारतेऽस्मिन्द्वीपेषु सर्वेषु नराः प्रयान्ति ।। ।।। १७ ।।\nवृक्षेषु तेषां प्रभवन्ति कामाः स्त्रियश्च तेषामपि रूपवत्यः ।।\nदण्डश्च तेषां च न दाण्डिकोऽस्ति सन्मार्गगास्तेऽपि तथा च राजन् ।।१८।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे भारतवर्षवर्णनं नामाऽष्टमोऽध्यायः ।। ८ ।।"
  }
]
[
  {
    "text": "।। वज्र उवाच ।।\nभूमण्डलस्य कृत्स्नस्य संस्थानेन च भार्गव ।।\nवद प्रमाणं कृत्स्नं तत्तत्र मे संशयो महान् ।।१।।\nमार्कण्डेय उवाच ।।\nभूमण्डलस्य राजेन्द्र मध्ये मेरुर्महागिरिः ।।\nयोजनानां सहस्राणि तस्य मध्ये समन्ततः ।।२।।\nजम्बूद्वीपस्तु पञ्चाशत्प्रमाणेन प्रकीर्तितः ।।\nयोजनानां तु नियुतं तस्य पारं महीपते ।। ३ ।।\nलवणेन समुद्रेण तेनासौ परिवेष्टितः ।।\nलवणद्विगुणेनापि शाकद्वीपेन लावणः ।।४।।\nवेष्टितश्च महाराज शाकद्वीपो न संशयः ।।\nक्षीरोदेन स्वतुल्येन क्षीरोदोऽपि च वेष्टितः ।। ५ ।।\nक्षीरोदद्विगुणेनापि कुशद्वीपेन योजनैः ।।\nआज्योदेन कुशद्वीपः स्वतुल्येन च वेष्टितः ।। ६।।\nक्रौञ्चद्वीपेन चाज्योदो द्विगुणेन च वेष्टितः ।।\nक्रौञ्चद्वीपः स्वतुल्येन दधिमण्डोदकेन च ।। ७ ।।\nद्वीपेन शाल्मलेनाथ द्विगुणेन च वेष्टितः ।।\nसुरोदो द्विगुणेनाथ गोमेदेन च वेष्टितः ।। ८ ।।\nपुष्करद्वीपमध्ये तु द्वीपसंस्थानमण्डपः ।।\nपर्वतः सुमहाँल्लोके विख्यातो मानसोत्तरः ।। ९ ।।\nनियुतार्धं योजनानां प्रमाणेन प्रकीर्तितः ।।\nनानाप्रकारशिखरस्तावदेव समुच्छ्रितः ।। 1.6.१० ।।\nमेरोस्तु पूर्वदिग्भागे मानसोत्तरमूर्धनि ।।\nपुरी शक्रस्य विख्याता नामतस्त्वमरावती ।। ११ ।।\nपूर्वदक्षिणदिग्भागे तथा वह्नेः प्रभावती ।।\nयमस्य दक्षिणे भागे नाम्ना संयमनी पुरी ।। १२ ।।\nविरूपाक्षस्य विक्रान्ता भागे दक्षिणपश्चिमे ।।\nपश्चिमे च तथा भागे वरुणस्य सुखप्रभा ।। १३ ।।\nशिवा नाम पुरी वायोर्भागे वै पश्चिमोत्तरे ।।\nविभावरी सोमपुरी उत्तरेण प्रकीर्तिता ।। १४ ।।\nशर्मदा च पुरी शैवी भागे पूर्वोत्तरे स्मृता ।।\nपुष्करश्च स्वतुल्येन वृतः स्वादूदकेन च ।। १५ ।।\nस्वादूदकात्परं क्षोणी कार्तस्वरमयी शुभा ।।\nयोजनानां प्रमाणेन सहस्राणि तु विंशतिः ।। १६ ।।\nदश चान्यानि राजेन्द्र पञ्च पञ्च प्रकीर्तिता ।।\nसमन्ततस्त्वेकशिला देवोद्याने मही शुभा ।। १७ ।।\nस्थितस्तां परिवार्योर्वीं लोकालोको महीधरः ।।\nअयुतं योजनानां तु विस्तरेणोच्छ्रयेण च ।। १८ ।।\nलोकालोके महीपाल लोकपालास्त्वमी स्मृताः ।।\nप्राच्यादिषु महावीर्याः कल्पस्थायिन एव ते ।। १९ ।।\nसुदामा शेषपादश्च केतुमान्सुमहाबलः ।।\nहिरण्यरोमा च तथा विज्ञेयाश्च दिगीश्वराः ।। 1.6.२० ।।\nअर्वाक्तस्य महीध्रस्य चन्द्रार्क ग्रहतारकाः ।।\nप्रपतन्ति महाराज न तु पारे कदाचन ।। २१ ।।\nदर्भोदकसमुद्रस्तु लोकालोकं समन्ततः ।।\nपरिवार्य स्थितो राजन्नन्धकारे महार्णव ।। २२ ।।\nएकषष्टिप्रमाणेन नियुतानि समन्ततः ।।\nतस्य पारे ततो राजन्ब्रह्माण्डस्तु समन्ततः ।। २३ ।।\nऊर्द्ध्वेनाधश्च विष्कम्भो यावानण्डस्य कीर्तितः ।।\nतावदेव प्रमाणेन तिर्यक्षु परिवारितः ।। २४ ।।\nमेरुमध्यात्समुद्रस्य पारं गर्भोदकस्य तु ।।\nकोटित्रयं योजनानां नियुतानि तथा दश ।। २५ ।।\nपञ्चान्यानि च राजेन्द्र प्रमाणं परिकीर्तितम् ।।\nतस्य राज... ब्रह्माण्डस्तु समन्ततः ।। २६ ।।\n....तदद्यर्धं द्वितीयस्य महीपते । ।।\nएतदेव तु निर्दिष्टं प्रमाणं तत्त्वचिन्तकैः ।। २७ ।।\nमेरोस्तु पूर्वदिग्भागे मध्ये तु लवणोदधेः ।।\nविष्णुलोको महान्प्रोक्तः सलिलान्तर संस्थितम्।।२८।।\nस्वभासयात्र देवस्य सततं नृप राजितम् ।।\nतत्र स्वपिति घर्मान्ते देवदेवो जनार्दनः ।। २९ ।।\nलक्ष्यीसहायः सततं शेषपर्यङ्कमाश्रितः ।।\nएकादश्यामाषाढस्य शुक्लपक्षे जनार्दनम् ।। 1.6.३० ।।\nदेवाश्च ऋषयश्चैव गन्धर्वाप्सरसां गणाः ।।\nअभिष्टुवन्ति ते गत्वा सततं दिनपञ्चकम् ।। ३१।।\nउत्सवं चैव कुर्वन्ति गीतनृत्यसमाकुलम्।।\nततस्तु चतुरो मासान्योगनिद्रामुपासते ।।३२।।\nसुप्तं च तमुपासंते ऋषयो ब्रह्मसम्मताः ।।\nसशरीराणि शास्त्राणि भक्तास्तं देवमानवाः ।।३३।।\nकार्तिकस्य सिते पक्षे तदेव दिनपञ्चकम् ।।\nविबोधयन्ति देवेशं गत्वा सेन्द्रा दिवौकसः ।।३४।।\nदेवास्तथैव कुर्वन्ति तदापि च महोत्सवम्।।\nमेरोस्तु पूर्वदिग्भागे मध्ये क्षीरार्णवस्य तु ।।३५।।\nक्षीराम्बुमध्यगा शुभ्रा देवस्यान्या तथा पुरी ।।\nलक्ष्मी सहायस्तत्रास्ते शेषासनगतः प्रभुः ।।३६।।\nतत्रापि चतुरो मासान् सुप्तस्तिष्ठति वार्षिकान् ।।\nअस्त्रैः स केवलैस्तत्र दृश्यते शाश्वतः प्रभुः ।। ३७ ।।\nतस्मिंस्तथैव दिग्भागे मध्ये क्षीरार्णवस्य तु ।।\nयोजनानां सहस्राणि मण्डलः पञ्चविंशतिः ।। ३८।।\nश्वेतदीपस्तु विख्यातो द्वीपः परमशोभनः ।।\nनराः सूर्यप्रभास्तत्र शीतांशुसमदर्शनाः ।।३९।।\nतेजसा दुर्निरीक्ष्याश्च देवानामपि यादव ।।\nपञ्चकालविधानज्ञाः पूजयन्ति जनार्दनम् ।। 1.6.४० ।।\nपूजां तु तेषां शिरसा स तु देवः प्रयच्छति ।।\nइहस्थैश्च कृतां पूजां पादतश्च प्रयच्छति।।४१।।\nएकान्तभावोपगतास्तत्र यान्ति हरिं नराः ।।\nतत्र गत्वा  न शोचन्ति निवर्त्तन्ते न चाप्यथ।।४२।।\nपूजयित्वा चिरं कालं देवदेवं जनार्दनम्।।\nआदित्यमण्डलं भित्त्वा ब्रह्माणं प्रविशन्ति ते।।४३।।\nततोऽनिरुद्धं देवेशं प्रद्युम्नं चाप्यनन्तरम् ।।\nततः संकर्षणं देवं वासुदेवं ततः परम् ।। ४४ ।।\nवासुदेवं च संप्राप्य मुच्यन्ते सर्ववर्त्तनैः ।।\nश्वेतद्वीपगतास्तस्मान्न निवर्तन्ति कर्हिचित् ।।४५ ।।\nपूर्वोत्तरे तु दिग्भागे मध्ये क्षीरार्णवस्य तु ।।\nवैजयन्त इति ख्यातः पर्वतः सर्वकाञ्चनः ।। ४६ ।।\nयोजनानां सहस्राणि प्रमाणेन दश स्मृतः ।।\nआयामविस्तरोच्छ्रायैः प्रमाणं तस्य कीर्तितम् ।।४७।।\nयोजनानां सहस्राणि पञ्च तस्य गुहा स्मृता।।\nउच्छ्रिता योजनशतं तावदेव च विस्तृता ।। ४८ ।।\nतिमिरेणावृता द्वारि योजनानां तथा शतम् ।।\nस्वप्रभाभरणा दिव्या ततः परतरं हि सा ।। ४९ ।।\nनाम्ना च लोके विख्याता ऋषिभिस्तिमिरावती ।।\nतस्यां देववरो विष्णुः स्वपन्नास्ते जनार्दनः ।।1.6.५०।।\nतत्रैनमुपतिष्ठन्ति देव्यस्तिस्रो महीपते । ।।\nनिद्रा च कालरात्रिश्च लक्ष्मीश्च वरवर्णिनी ।।५१।।\nउपासते च तं देवं भृग्वाद्या परमर्षयः ।।\nशरीरधारिभिश्चास्त्रैस्तथा तत्र च सेव्यते ।।५२।।\nतस्य सुप्तस्य वदनान्निश्वासोच्छ्वासतः क्रमात् ।।\nप्रजानां पङ्क्तयो ह्युच्चैर्निपतन्ति पतन्ति च ।। ५३ ।।\nतस्योच्छ्वासश्च जन्तूनां सम्भवः कथितो नृप ।।\nनिःश्वासकाले च तथा जन्तूनां मरणं स्मृतम् ।। ५४ ।।\nमध्ये धृतसमुद्रस्य मेरोः पश्चिमतस्तथा ।।\nयोजनानां तु नियुतं द्वीपस्तु परिमण्डलः।।५५।।\nतत्र गोवर्धनस्योक्ता वसतिः सुमहात्मनः ।।\nदिव्यानां तत्र धेनूनां वसतिश्च तथा स्मृता ।। ५६ ।।\nसततं कामरूपेण भाभिः स रमते हरिः ।।\nमध्ये दधिसमुद्रस्य द्वीपस्तावत्प्रमाणतः ।। ५७ ।।\nहेमरूपधरो यत्र नित्यं वसति केशवः ।।\nतत्रस्थमेनं पश्यन्ति ऋषयो भूरितेजसः ।। ५८ ।।\nसुरासमुद्रमध्ये तु द्वीपः परमविस्तृतः ।।\nतत्र संकर्षणो देवो विभुरास्ते सुराऽसुराः ।। ५९ ।।\nउपतिष्ठन्ति तत्रैनं दिव्यस्तिस्रो मनोरमाः ।।\nकान्तिश्च मदिरा चैव तथा देवी करीषिणी ।।1.6.६०।।\nतत्रस्थमेनं पश्यन्ति प्रजानां पतयः सदा।।\nक्ष्मामण्डलं कृत्स्नमिदं तवोक्तं क्ष्मापालवृन्दाम्बरपूर्णचन्द्र ।।\nसमासतो व्यासगिरामशक्यं वक्तुं महेन्द्रोपि न वर्षपूगैः ।। ६१ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे द्वीपविभागवर्णनो नाम षष्ठोऽध्यायः ।। ६ ।।"
  }
]
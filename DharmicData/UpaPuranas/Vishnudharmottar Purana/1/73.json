[
  {
    "text": "वरुण उवाच ॥\nलघ्वक्षरसमा मात्रा निमेषः परिकीर्तितः ॥\nअतः सूक्ष्मतरः कालो नोपलभ्यो भृगूत्तम ॥१॥\nनोपलभ्यं यथा द्रव्यं सुसूक्ष्मं परमाणुतः।।\nद्वौ निमेषौ त्रुटिर्ज्ञेया प्राणो दशत्रुटिः स्मृतः।।2।।\nविनाडिका तु षट्प्राणास्ताः षष्टिर्नाडिका मता ॥\nअहोरात्रं च ताष्षष्ट्या नित्यमेतैः प्रकीर्तितम् ॥ ३ ॥\nत्रिंशन्मुहूर्ताश्च तथा अहोरात्रेण कीर्तिताः ॥\nतत्र पञ्चदश प्रोक्ता राम नित्यं दिवाचराः ||४||\nउत्तरां तु यदा काष्ठां क्रमादाक्रमते रविः।।\nतदा तथा भवेद्वृद्धिर्दिवसस्य महाभुज।।५।।\nदिवसश्च यथा राम वृद्धिं समधिगच्छति ॥\nतदाश्रितमुहूर्तानां ज्ञेया हानिस्तदा तथा ॥ ६ ॥।\nदक्षिणां च यदा काष्ठां क्रमादाक्रमते रविः ॥\nदिवसस्य तदा हानिर्ज्ञातव्या नित्यमेव तु ॥ ७ ॥\nक्षीयन्ते दिनहानौ तु तन्मुहूर्तास्तथैव च ॥\nरात्र्याश्रिताश्च वर्धन्ते रात्रिवृद्धौ तथातथा ॥ ८॥\nयदा मेषं सहस्रांशुस्तुलां च प्रतिपद्यते ॥\nसमरात्रिर्दिनः कालो विषुवच्छब्दवाचकः ॥९॥\nतत्र दानं स्वल्पमपि महद्भवति भार्गव ॥\nश्राद्धं जप्यं हुतं दत्तं यच्चान्यत्सुकृतं भवेत् ॥ 1.73.१० ॥\nसूर्यसंक्रमणस्यान्ते सौरो मासस्समाप्यते ॥\nसौरमासद्वयं राम ऋतुरित्यभिधीयते ॥ ११ ॥\nऋतुत्रयं चायनं स्यात्तद्द्वयं च समा स्मृता ॥\nदेवतानामहोरात्रं स च राम प्रकीर्तितः ॥ १२ ॥\nमेषादिषट्कगे सूर्ये तेषां दिवस उच्यते ॥।\nतुलादिषट्कगे सूर्ये तेषां   रात्रिः प्रकीर्तिता ॥ १३॥\nपितॄणां चांद्रमासेन अहोरात्रोभिधीयते ॥\nकृष्णपक्षाष्टमीमध्ये तेषां रात्र्युदयः स्मृतः ॥ १४ ॥\nशुक्लपक्षाष्टमीमध्ये तेषामस्तमयस्तथा।।\nअर्धरात्रः पौर्णमास्यां पितॄणां समुदाहृतः।।१५।।\nकृष्णपक्षावसाने च तेषां मध्याह्न उच्यते ॥\nकृष्णपक्षक्षये तस्मात्तेषां श्राद्धं   प्रदीयते ॥\nकृष्णपक्षक्षये श्राद्धं यश्च नित्यं करिष्यति ॥\nसततं तर्पितास्तेन भवन्ति पितरोऽव्ययाः ॥ १६ ॥\nसमा शतैर्द्वादशभिर्दिव्यैस्तिष्ययुगं स्मृतम् ॥\nद्विगुणं द्वापरं ज्ञेयं त्रेता त्रिगुणमुच्यते ॥ १७ ॥\nचतुर्गुणं कृतं प्रोक्तं पिण्डितं चाब्दसंख्यया ॥\nचतुर्युगं सहस्राणि राम द्वादश कीर्तितम् ॥१८॥\nअतः परं युगावस्थां निबोध गदतो मम ॥\nचतुष्पात्सकलो धर्मस्तथा ब्रह्मोत्तरं जगत् ॥ १९॥\nश्वेतवर्णो हरिर्देवो ज्ञाननित्याश्च मानवाः ॥\nचत्वार्यब्दसहस्राणि तेषामायुः प्रकीर्तितम् ॥ 1.73.२० ॥\nसमानवीर्य्याश्च नरास्तत्र नास्त्यधरोत्तरम् ॥\nत्रिपादविग्रहो धर्मो राम त्रेतायुगे तदा ॥ २१ ॥\nकेशवे रक्ततां याते नरा दशशतायुषः ॥\nयज्ञे शुभे प्रवर्तन्ते नित्यं हिंसात्मकेषु च ॥ २२ ॥\nजगत्क्षत्रोत्तरं चैव तदा भवति भार्गव ॥\nद्विपादविग्रहो धर्मः पीततामच्युते गते ॥ २३ ।॥\nसमाः शतानि चत्वारि तदा जीवन्ति मानवाः॥\nयुद्धशौण्डा महोत्साहा लोका वैश्योत्तरास्तदा ॥२४ ॥\nजायन्ते शास्त्रभेदाश्च मतिभेदास्तथैव च ॥\nस्वल्पमायुर्नृणां बुद्ध्वा विष्णुर्मानुषरूपधृक् ॥ २९ ॥\nएकमेव यजुर्वेदं चतुर्धा व्यभजत्पुनः ॥\nतस्य शिष्यप्रशिष्याश्च वेदमेकं पुनःपुनः ॥ २६ ॥\nशाखाभेदसहस्रेण विभजन्ति द्विजोत्तमाः ॥\nएकपादस्थिते धर्मे कृष्णतां केशवे गते ॥ २७ ॥\nधर्मभेदे समुत्पन्ने देवतानामनिश्चये ॥\nन विद्यते तदा राम आयुषस्तु विनिश्चयम् ॥ २८॥\nगर्भस्थाश्च म्रियन्तेत्र बाल्ययौवनगास्तथा ॥\nशूद्रोत्तरस्तदा लोकस्तिष्ये भवति भ्रार्गव ॥ २९ ॥\nसुरप्रतिष्ठा धर्मश्च तदा भवति भूतले ॥\nपापिष्ठो वर्धते राम धर्मिष्ठः क्षीयते तदा ॥ 1.73.३० ॥।\nराजानः शूद्रभूयिष्ठाश्चौराश्चार्थोपजीविनः ॥\nब्राह्मणास्सर्वभक्ष्याश्च भवन्ति भृगुनन्दन ॥ ३१ ॥\nधर्मनिष्ठश्चिरं राजा न तदा राम जीवति ॥\nतस्मिन्काले सुकृतिनां भक्तिर्भवति केशवे ॥ ३२ ॥\nतेषामल्पेन कालेन तोषमायाति केशवः ॥\nधन्याः कलियुगे राम तपस्तप्स्यन्ति मानवाः ॥ ३३॥\nतपसाल्पेन ते सिद्धिं प्राप्स्यन्तीति च निश्चयः ॥\nचतुर्युगैकसप्तत्या मन्वन्तरमिहोच्यते ॥ ३४॥\nकल्पस्तु राम विज्ञेयो मनवस्तु चतुर्दश ॥\nआदिमध्यान्तरालेषु मनूनां भृगुसत्तम् ॥ ३९ ॥\nकृतमानप्रमाणेन सन्धिर्भवति मानद ॥\nचतुर्युगसहस्रं तु कल्पमाहुर्मनीषिणः ॥ ३६ ।॥\nकल्पश्च दिवसः प्रोक्तो ब्रह्मणः परमेष्ठिनः ॥\nतावती च निशा तस्य यस्यां शेते स भार्गव।।३७।।\nएवंविधैरहोरात्रैर्दिनमासादिसंख्यया।।\nपूर्णं वर्षशतं सर्वं ब्रह्मा भार्गव जीवति।।३८।।\nब्रह्मायुषा परिच्छिन्नः पौरुषो दिवसः स्मृतः ॥\nतावती च निशा तस्य यस्येदं सकलं जगत् ॥ ३९ ॥\nएवं विधा ये दिवसा व्यतीता न चागता ये च महानुभाव ।।\nअनादिसत्त्वात्परमेश्वरस्य ह्यानन्त्यभावाश्च तथा त्वसंख्या ।। 1.73.४० ।।\nइति श्रीविष्णुधर्मोत्तरे प्र० मा० सं० वरुणरामसंभाषणे कालसंख्यावर्णनं नाम त्रिसप्ततितमोऽध्यायः ।। ७३ ।।"
  }
]
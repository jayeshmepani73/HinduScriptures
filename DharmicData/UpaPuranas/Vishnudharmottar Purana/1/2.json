[
  {
    "text": "।। मार्कण्डेय उवाच ।। ।।\nनारायणं नमस्कृत्य सर्वभूतपरायणम् ।।\nलक्ष्मीसहायं वरदं शेषपर्यङ्कशायिनम् ।। १ ।।\nजगतोऽस्य समुत्पत्तिस्थितिनाशैककारणम् ।।\nज्ञानज्ञेयं ज्ञानगम्यं हृदि सर्वस्य संस्थितम् ।। २ ।।\nवक्ष्यामि जगतां राजन्समुत्पत्तिं निबोध ताम् ।।\nसर्वपापप्रशमनीमायुष्यां स्वर्गदां शिवाम् ।। ३ ।।\nनारायणोऽस्य जगतः सृष्टिसंहारपालनम् ।।\nकरोति जगतीपाल यस्य सर्वमिदं महान् ।। ४ ।।\nवेदेषु गीयते योऽसौ पुरुषः पञ्चविंशकः ।।\nअनादिनिधनो धाता त्वनन्तः पुरुषोत्तमः ।। ५ ।।\nयस्योन्मेषस्तु दिवसो ब्रह्मणः परमेष्ठिनः ।।\nनिमेषस्तु तथा रात्रिस्तच्च कल्पं प्रकीर्तितम् ।। ६ ।।\nपुरुषत्वे त्वनन्तस्य न रूपं नृप विद्यते ।।\nन च शब्दो न च घ्राणः स्पर्शो वा पृथिवीपते ।। ७ ।।\nन तस्य परिमाणं वा न चादिर्निधनं कुतः ।।\nसर्वतः पाणिपादान्तः सर्वतोक्षिशिरोमुखः ।। ८ ।।\nसर्वतः श्रुतिमाँल्लोके सर्वमावृत्य तिष्ठति ।।\nसर्वेन्द्रियगुणाभासं सर्वेन्द्रियविवर्जितम् ।। ९ ।।\nअसक्तं सर्वभृच्चैव निर्गुणं गुणभोक्तृ च ।।\nतं च प्राप्य भवन्तीह ये मुक्ताः पुरुषोत्तमाः ।। 1.2.१० ।।\nसुगतिर्योगसिद्धानां तस्मात्सर्वस्य सम्भवः ।।\nतस्माद्भवति चाव्यक्तस्तस्मादात्मापि जायते ।। ११ ।।\nतस्माद्बुद्धिर्मनस्तस्मात्ततः खं पवनस्ततः ।।\nतस्मात्तेजस्ततस्त्वापस्तेभ्योण्डमभवत्किल ।। १२ ।।\nअण्डो हिरण्मयो राजंस्तस्यान्तः स्वयमेव हि ।।\nशरीरग्रहणं पूर्वं सृष्ट्यर्थं कुरुते प्रभुः ।। १३ ।।\nब्रह्मा चतुर्मुखो देवो रजोमात्राधिकः सदा ।।\nशरीरग्रहणं कृत्वा सृजतीदं  चराचरम्।। १४ ।।\nअण्डस्यान्तर्जगत्सर्वं सदेवासुरमानुषम् ।।\nसप्तलोकान् सपातालान्सप्तद्वीपार्णवां महीम् ।। १५ ।।\nसृष्टिं कृत्वा स भगवान् सात्त्विकीमास्थितस्तनुम् ।।\nक्षीरोदे केशवो भूत्वा शेषभोगमयः प्रभुः ।। १६ ।।\nलक्ष्मीसहायो लोकांस्तु सर्वान्पालयते सदा ।।\nयोगनिद्रां समास्थाय सर्वसत्त्वशरीरगः ।। १७ ।।\nशुभाशुभानि कर्माणि सर्वेषां स हि पश्यति ।।\nअन्तकाले हरो भूत्वा जगत्संहरते पुनः ।।१८।।\nतामसीं तनुमास्थाय लीलयैव महायशाः ।।\nब्रह्मातो सृष्टिकाले तु जलमध्यगतां महीम् ।। १९ ।।\nदृष्ट्वोद्धरति यज्ञात्मा वाराहीमास्थितस्तनुम् ।।\nब्रह्मास्य सर्गे परिपालने च विष्णुर्महात्मा भवतीह नित्यम्।।\nसंहारकाले च हरत्वमेति त्रैधं विधत्ते स त्रिकालयोगात् ।। 1.2.२० ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे हिरण्यगर्भोत्पत्तिकथनो नाम द्वितीयोऽध्यायः ।। २ ।।"
  }
]
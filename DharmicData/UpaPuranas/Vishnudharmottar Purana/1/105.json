[
  {
    "text": "।। मार्कण्डेय उवाच ।। ।।\nहविष्याशी ततस्तिष्ठेद्ब्रह्मचारी च तां निशाम् ।।\nग्रहशान्तिरियं प्रोक्ता मया कल्मषनाशिनी ।। १ ।।\nअनावृष्ट्यां प्रयोक्तव्या वृष्टिकामेन भूभुजा ।।\nअतिवृष्ट्यां प्रयोक्तव्या वृष्टिं शमयता तथा ।। २ ।।\nयात्राकाले तथा कार्य्या रिपूणां क्षयमिच्छता ।।\nरणकाले तथा कार्य्या संग्रामे जयमिच्छता ।। ३ ।।\nकर्तव्या चाभिचारार्थं शत्रूणां मनुजेश्वर ।।\nपुष्टिकामैर्नरैः कार्य्या विद्याकामैस्तथैव च ।। ४ ।।\nलाभार्थं च तथा वैश्यैः शूद्रैर्धर्म्मफलेप्सुभिः ।।\nराज्यकामेन कर्तव्या राजपुत्रेण पार्थिव ।। ५ ।।\nतथा वन्धनमोक्षार्थं बद्धेन च महीपते ।।\nस्थानच्युतेन कर्तव्या स्थानलब्धिमथेच्छता ।। ६ ।।\nव्याधितेन च कर्तव्या व्याधेः प्रशममिच्छता ।।\nमारके च तथा कार्या मारकक्षयमिच्छता ।। ७ ।।\nपराभिचारशङ्कायां ग्रहशान्तिं प्रयोजयेत् ।।\nदिव्यान्तरिक्षभौमानामुत्पातानां तथोद्भवे ।। ८ ।।\nग्रहाधीनां नरेन्द्राणामुच्छ्रायाः पतनानि च ।।\nभावाभावौ च जगतां ग्रहायत्तौ नराधिप ।। ९ ।।\nब्रह्मणैषां वरो दत्तः पूजिताः पूजयिष्यथ ।।\nतस्मात्सर्वप्रयत्नेन नृणां पूज्यतमा ग्रहाः ।। 1.105.१० ।।\nगुरुभक्तस्य दान्तस्य धर्मार्जितधनस्य च ।।\nपूजकस्य ग्रहेन्द्राणां सदा सानुग्रहा ग्रहाः ।।११।।\nमानवस्यास्वतन्त्रस्य गोब्राह्मणहितस्य च ।।\nमांसभक्षणहीनस्य सदा सानुग्रहा ग्रहाः ।। १२ ।।\nये भक्ताः पुण्डरीकाक्षं देवदेवं जनार्दनम् ।।\nनास्ति तेषां जगत्यस्मिन्दोषो ग्रहकृतो नृणाम् ।। १३ ।।\nयथा बाणप्रहाराणां कवचं वारणं भवेत ।।\nतथा दैवोपघातानां शान्तिर्भवति वारणम् ।।१४।।\nग्रहयागविधिं सम्यग्यश्चाधीते नराधिप ।।\nग्रहपाकितं चैव तस्यापि न भविष्यति ।। १५ ।।\nअतीव विस्तरेणेयं ग्रहशांतिरुदाहृता ।।\nधन्या यशस्या चायुष्या सर्वकिल्बिषनाशिनी ।। १६ ।।\nप्रयुञ्जतः सम्यगिमां नरेन्द्र न जातु लोके भयमस्ति किञ्चित् ।।\nआरोग्यमासाद्य चिरं च जीवेत्प्राप्नोति लक्ष्मीं सकलाँश्च भोगान् ।। १७ ।।\nइति श्रीविष्णुधर्म्मोत्तरे प्रथमखण्डे मार्कण्डेयवज्रसंवादे ग्रहशान्तिफलवर्णनो नाम पञ्चाधिक शततमोऽध्यायः ।। १०५ ।।"
  }
]
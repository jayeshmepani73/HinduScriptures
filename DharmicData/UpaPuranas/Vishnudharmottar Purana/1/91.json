[
  {
    "text": "वज्र उवाच ।।\nग्रहाणां भार्गवश्रेष्ठ नक्षत्राणां पृथक्पृथक् ।।\nस्नानानि श्रोतुमिच्छामि तत्पीडाशमनान्यहम् ।। १ । ।\nमार्कण्डेय उवाच ।।\nमञ्जिष्ठां मातुलुंगं च कुंकुमं रक्तचन्दनम् ।।\nपूर्णकुम्भे कृते ताम्रे सूर्यस्नानं विधीयते ।। २ । ।\nउशीरं च शिरीषं च पद्मकं चन्दनं तथा ।।\nशंखे न्यस्तमिदं स्नानं चन्द्रदोषनिवारणम् ।। । । ३ ।।\nखदिरं देवदारुं च तिलान्यामलकानि च । ।\nपूर्णकुम्भे कृते रौप्ये भौमपीडाविनाशनम् ।। ४ ।।\nनदीसंगमतोयानि तन्मृदा सहितानि च ।।\nन्यस्तानि कुम्भे माहीये बुधपीडाविनाशनम् ।। ५ ।।\nगोरोचनं नागमदं शतपुष्पा शतावरी ।।\nविन्यस्य राजते कुम्भे शुक्रपीडानिवारणम् ।। ६ ।।\nतिलान्माषान्प्रियंगुं च गन्धपत्रं तथैव च ।।\nन्यस्तं कार्ष्णायसे कुम्भे सौरपीडानिवारणम् ।। ७ ।।\nगुग्गुलुं हिंगुलं  तालं शुभां चैव मनःशिलाम् ।।\nशृंगे च माहिषे न्यस्तं राहुपीडाविनाशनम् ।। ८ ।।\nवराहनिर्हृतां राजन्पर्वताग्रमृदं तथा ।।\nछागं क्षीरं खड्गपात्रे केतुपीडाविनाशनम् ।। ९ ।।\nग्रहस्नानमिदं प्रोक्तमृक्षस्नानमतः शृणु ।।\nयेन सम्यक्प्रयुक्तेन मुच्यते किल्विषान्नरः ।। ।। 1.91.१० ।।\nवटाश्वत्थशिरीषाणां पत्राणि तु तिलैस्सह ।।\nसर्वगन्धोपपन्नानि कृत्तिकासु विधीयते ।। ११ ।।\nसर्वबीजोदकस्नानं रोहिणीषु प्रशस्यते ।।\nसर्वरत्नोदकस्नानं मृगशीर्षे विधीयते ।। १२ ।।\nवचा च गन्धा कान्ताभिः स्नानं रौद्रे प्रकीर्तितम् ।।\nगोष्ठमृद्गोमयस्नानमादित्ये पापनाशनम् ।। १३ ।।\nसर्वौषध्यः पञ्चगव्यं तथा गौराश्च शालयः ।।\nसिद्धार्थकास्सर्वगन्धांस्तिष्यस्नाने शुभप्रदाः ।। १४ ।।\nवल्मीकाग्रमृदा स्नानं तथा सार्पे शुभप्रदम् ।।\nसतिलं देवनिर्माल्यं स्नानं शस्तं मघासु च ।। १५ ।।\nफल्गुनीषु च पूर्वासु शाड्वलं लवणं घृतम् ।।\nउत्तरासु तथा स्नानं शिम्बिमुस्ताप्रियंगुभिः ।। १६ ।।\nहस्ते स्नानं प्रशंसन्ति पर्वताग्रसरोमृदा ।।\nचित्रासु देवनिर्माल्यं स्वातौ पुष्पैर्जलोद्भवैः ।। १७ ।।\nविशाखासु प्रशंसन्ति रौद्रचन्दनपद्मकैः ।।\nनदीकूलद्वयान्मृद्भिर्मैत्रे स्नानं प्रकीर्तितम् ।। १८ ।।\nज्येष्ठोदकेन ज्येष्ठासु सुवर्णसहितं हितम् ।।\nसर्वमूलजलैः स्नानमाप्ये मुक्ताफलोदकैः ।। १९ ।।\nवैश्वदेवे प्रशंसन्ति पद्मकोशीरचन्दनैः ।।\nसर्वौषधैश्चाभिजिति श्रवणे संगमोदकैः ।। 1.91.२० ।।\nनदीवापीजलयुतैर्वारुणे तु प्रशस्यते ।।\nआजे श्रीवासकं स्नानं कान्ता पुरुहितं हितम् ।। २१ ।।\nआहिर्बुध्न्ये तथा स्नानं पद्मकोशीरचन्दनैः ।।\nकुङ्कुमागुरुकर्पूरैः सहितं पापनाशनम् ।।\nदर्भेर्मूलयुतैः पौष्णे हरिद्राद्वयचन्दनैः ।। २२ ।।\nनागाश्वगन्धा मदवन्तिका च क्षौद्रान्विता चाश्विनके प्रदिष्टा ।।\nसुराह्व काष्ठं रजनीद्वयं च स्नानं वचाभिः सहितं च याम्यम् ।। २३ ।।\nइति श्रीविष्णुधर्मोत्तरे प्रथमखण्डे मा० सं० ग्रहनक्षत्रस्नानविधिवर्णनं नामैक नवतितमोऽध्यायः ।। ९१ ।।"
  }
]
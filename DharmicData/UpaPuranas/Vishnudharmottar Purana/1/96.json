[
  {
    "text": "वज्र उवाच ।।\nसर्वेषां तु समाचक्ष्व गन्धमाल्यं तथैव च ।।\nधूपं ब्रह्मन्सनैवेद्यं पानं चैव पृथक्पृथक् ।। १ ।।\nहोमद्रव्यं तथा मन्त्रं दक्षिणाश्च भृगूत्तम ।।\nएकस्त्वं सर्वविद्ब्रह्मन्ब्रह्मा वा जगतां पतिः ।। २ ।।\nमार्कण्डेय उवाच ।।\nध्रुवस्थाननिविष्टानां देवानां च महीपते ।।\nसर्वासां चन्दनं देयं नित्यमेव पृथक्पृथक्।। ३।।\nसूर्याय कुङ्कुमं देयं कर्पूरं शशिने तथा ।।\nभौमाय चन्दनं रक्तं चागुरुं शशिजाय च ।। ४ ।।\nजीवाय चन्दनं देयं कुङ्कुमेन विमिश्रितम् ।।\nशुक्राय चन्दनं श्वेतं सौराय च मृगोद्भवम् ।। ५ ।।\nकुङ्कुमेन युतं दद्याद्दानवाय मृगोद्भवम् ।।\nअगुरुं कुङ्कुमं चोभौ सुदेयौ धूमकेतवे ।। ६ ।।\nकुङ्कुमं कृत्तिकानां तु रोहिणीनां मृगोद्भवम् ।।\nइल्वलानां च कर्पूरं रौद्रे नागमदं तथा ।। ७ ।।\nआदित्यस्य प्रदातव्यावुभौ कुङ्कुमचन्दनौ ।।\nउशीरचन्दनौ देयावाश्लेषापैत्र्ययोस्तथा ।। ८ ।।\nप्रियङ्गुचन्दनौ देयौ तथा भाग्यस्य पार्थिव ।।\nअर्यम्णश्च प्रदातव्यौ चन्दनौ श्वेतरक्तकौ ।। ९ ।।\nसावित्रस्य प्रदातव्यं कुङ्कुमं पृथिवीपते ।।\nत्वाष्ट्रस्य चन्दनं देयं कुङ्कुमं समृगोद्भवम् ।। 1.96.१० ।।\nजातीफलयुतं देयं वायव्यस्य च चन्दनम् ।।\nविशाखायाः प्रदातव्यं कुङ्कुमं चन्दनं तथा ।। ११ ।।\nतुरुष्कसहितं देयं तथा मैत्राय चन्दनम् ।।\nज्येष्ठायाश्च प्रदातव्यं चन्दनं कुङ्कुमं तथा ।। १२ ।।\nमूलाय शिंशपासारं तथा देयं मृगोद्भवम् ।।\nआप्याय कुष्ठसंयुक्तं दातव्यं चन्दनं भवेत् ।। १३ ।।\nवैश्वदेवाय मृगजं चन्दनागुरुणी तथा ।।\nब्राह्माय चन्दनं देयं वैष्णवायागुरुं तथा ।।१४।।\nजातीलवङ्गौ दातव्यौ सुपिष्टौ वासवाय तौ ।।\nवारुणाय च कर्पूरमाजाहिर्बुध्न्ययोस्तथा ।। १५ ।।\nपौष्णाय चन्दनं रक्तमाश्विनाय तथा सितम् ।।\nयाम्यायागुरुसंयुक्तं तथा देयं मृगोद्भवम् ।। १६ ।।\nसमानदेवनक्षत्रं कथितं च तथा दिशम् ।।\nउत्तरायास्तथा देये चन्दनागुरुणी शुभे ।। १७ ।।\nसागराणां प्रदातव्यं सर्वेषामेव चन्दनम् ।।\nअलाभे तु तथा देयं सर्वेषामेव चन्दनम्।। १८ ।।\nमङ्गल्यं तत्पवित्रं च देवानां दयितं च तत् ।।\nधार्यं च देयं तद्राजँस्तत्र लक्ष्मीः प्रतिष्ठिता ।। १९ ।।\nयद्यद्ग्रहस्याभिहितं मयैतदृक्षस्य वा भूमिपतिप्रधान ।।\nतद्देवतायाश्च तदेव देयं दिशस्तथा नात्र विचारणास्ति ।। 1.96.२० ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे अनुलेपकथनो नाम षण्णवतितमोऽध्यायः ।। ९६ ।।"
  }
]
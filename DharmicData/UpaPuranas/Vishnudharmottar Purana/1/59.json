[
  {
    "text": "श्रीराम उवाच।।\nउपोषितेन येनेह यंयं कामं प्रयच्छति ।।\nतदहं श्रोतुमिच्छामि गदतस्ते वृषध्वज ।। १ ।।\nशंकर उवाच।।\nपूजितः प्रयतैः स्नानैः सोपवासैर्दिने रवेः।।\nसंवत्सरं महाभाग दीर्घमायुः प्रयच्छति ।। २ ।।\nसोमवारे महाभाग चारोग्यं संप्रयच्छति ।।\nतथा भौमदिने राम वैश्वर्यं संप्रयच्छति ।। ३ ।।\nवासरे सोमपुत्रस्य सर्वान्कामान्प्रयच्छति ।।\nअभीष्टाञ्च तथा विद्यामाखण्डलगुरोर्दिने ।। ४ ।।\nसौभाग्यमतुलं लोके भार्गवाह्नि प्रयच्छति ।।\nतथा शनैश्चरस्याह्नि रिपून्सर्वान्व्यपोहति ।। ५ ।।\nकृत्तिकासु तथाऽभ्यर्च्य यज्ञान्प्राप्नोत्यनुत्तमान् ।।\nप्राजापत्ये तथाऽभ्यर्च्य प्रजां प्राप्नोति शोभनाम् ।। ६ ।।\nविन्दते ब्रह्मवर्चस्यं मृगशीर्षेऽर्चयन्हरिम् ।।\nरौद्रकर्मत्वमाप्नोति सिद्धिं रौद्रे समर्चयन् ।। ७ ।।\nच्युतः स्थानमवाप्नोति पूजयानः पुनर्वसौ ।।\nपुष्ये संपूजितो देवः पुष्टिमग्र्यां  प्रयच्छति ।।८ ।।\nअश्लेषायां तथाऽभ्यर्च्य श्रियं विन्दति मानवः ।।\nपितृप्रसादमाप्नोति पित्र्ये संपूजन्हरिम् ।। ९ ।।\nसौभाग्यं महदाप्नोति फाल्गुनीष्वर्चयंस्तथा ।।\nतथैव चोत्तरायोगे गतिं विन्दति शोभनाम् ।। 1.59.१० ।।\nहस्ते संपूजयन्देवं गजान्प्राप्नोत्यनुत्तमान् ।।\nचित्रासु च तथाऽभ्यर्च्य वस्त्राण्याप्नोति मानवः ।। ११ ।।\nआप्ये समर्चयन्देवं रत्नभागी भवेन्नरः ।।\nतथोत्तरास्वाषाढासु कीर्तिं प्राप्नोति शाश्वतीम् ।। १२ ।।\nसर्वान्कामानवाप्नोति श्रवणेऽभ्यर्चयन्हरिम् ।।\nधनिष्ठासु तथा वित्तमारोग्यं वारुणे तथा ।। १३ ।।\nआजे पशूनवाप्नोति गावश्च तदनन्तरम् ।।\nपौष्णे शीलमवाप्नोति चाश्वान्प्राप्नोति चाऽश्विने ।। १४ ।।\nदीर्घजीवितमाप्नोति भरणीषु महाभुज ।।\nप्रतिपद्यर्थमाप्नोति कुप्यं प्राप्नोत्यनुत्तमम ।। १५ ।।\nसर्वान्कामानवाप्नोनि तृतीयायां समर्चयन् ।।\nपशूँश्चतुर्थ्यामाप्नोति पञ्चम्यां श्रियमुत्तमाम् ।। १६ ।।\nषष्ठयां प्राप्नोत्यथाऽऽरोग्यं सप्तम्यां सुहृदस्तथा ।।\nअष्टम्यां च तथा भृत्यान्नवम्यां च तथा यशः ।। १७ ।।\nकर्मसिद्धिमवाप्नोति दशम्यां पूजयन्हरिम् ।।\nएकादश्यां पूजयानः श्रीभागी स सदा भवेत ।। १८ ।।\nअभीष्टां गतिमाप्नोति द्वादश्यां पूजयन्हरिम् ।।\nत्रयोदश्यां पूजयानो रूपं प्राप्नोत्यनुत्तमम् ।। १९ ।।\nन दुर्गतिमवाप्नोति पूजयानश्चतुर्दशीम ।।\nसर्वान्कामानवाप्नोति पञ्चदश्यां महामुने ।। 1.59.२० ।।\nइत्येतदुक्तं तव मानवानां काम्यं फलं सम्यगुपोषितानाम् ।।\nदेवेश्वरं पूजयतां यथावत्परं पुराणं पुरुषं वरेण्यम् ।। २१ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे श्रीशंकरगीतासूपवासफलो नामैकोनषष्टितमोऽध्यायः ।। ५९ ।।"
  }
]
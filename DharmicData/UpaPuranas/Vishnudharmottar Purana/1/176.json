[
  {
    "text": "1.176\n।। इन्द्र उवाच ।।\nयस्मिन्काले व्यतीता ये षडिन्द्रा भूरितेजसः ।।\nतेषां चरितमिच्छामि श्रोतुं विस्तरशः शुभे ।। १ ।।\nप्रति शक्रं मनुं भद्रे मनुपुत्रांस्तथैव च ।।\nदेवान्सप्तऋषींश्चैव तथा दायादबांधवान् ।। २ ।।\nशक्रस्य तेषां च वधं तथा देवाज्जनार्दनात् ।।\nत्वत्तोहं श्रोतु मिच्छामि सर्वं त्वं वेत्सि सुन्दरि ।।३।।\nशाम्बरायण्युवाच।।\nब्रह्मणो मानसः पुत्रः प्रथमस्तु मनुः स्मृतः ।।\nदश पुत्राश्च तस्येमे ख्यातास्त्रिभुवनेश्वर ।। ।।४।।\nअग्नीध्रश्चातिबाहुश्च मेधा मेधातिथिर्वसुः ।।\nज्योतिष्मान्द्युतिमान्हव्यः सवनः सत्र एव च ।।५।।\nमरीचिरत्र्यङ्गिरसौ पुलस्त्यः पुलहः क्रतुः ।।\nवसिष्ठश्च महातेजा ऋषयः सप्त कीर्तिताः ।।६।।\nजयाख्याश्चाजिताख्याश्च शुक्रयामास्तथैव च ।।\nगणा द्वादशका एते चत्वारः सोमपीथिनः ।। ७ ।।\nविश्वभुङ्नाम देवानां तेषामिन्द्रो बभूव ह ।।\nआसंस्तस्यासुरा घोरास्तदा दायादबान्धवाः ।। ८ ।।\nबभूव नृपतिर्येषां बाष्कलो नाम नामतः ।।\nयस्य हस्तादुभौ लोकौ वामनेन हृतौ पुरा ।। ९ ।।\nक्रमद्वयेन तु हृतं पातालं च सुरेश्वर ।।\nयस्य पुत्रवतस्त्वासीत्केशी नाम बलोत्कटः ।। 1.176.१० ।।\nजहार भूयस्त्रैलोक्यं शक्रस्याक्रम्य दुर्मतिः ।।\nतमाहूय रणे विष्णुस्तार्क्ष्यप्रवरवाहनः।।११।।\nद्विधा चकार चक्रेण त्रैलोक्यहितकाम्यया ।।१२।।\nएवं हतस्तेन पुरारिमुख्यो महात्मना कालसमप्रभावः ।।.\nशक्रप्रियार्थं जगतां हितार्थं देवेश्वरेणाप्रतिमेन तेन ।।१३।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शाम्बरायणीवाक्ये प्रथममन्वंतरवर्णनं नाम षट्सप्तत्यधिकशततमोऽध्यायः ।। १७६ ।।\n1.177\n।। शाम्बरायण्युवाच ।।\nमनुः स्वारोचिषो नाम बभूव तदनन्तरम ।।\nयस्यासन्सुमहाभागाः पुत्रा भूमण्डलेश्वराः ।। १ ।।\nचैत्रः कविरुतश्चैव कृतान्तो विद्युतो रविः ।।\nबृहद्ग्रहो नभश्चैव महाबलपराक्रमः ।। २ ।।\nऊर्जस्तस्य तथा प्राण ऋषभो निश्चलस्तथा ।।\nदन्तोभिः शाक्वरीवांश्च ऋषयः सप्त कीर्तिताः ।। ३ ।।\nभूषिता द्वादश प्रोक्तास्तथा पारावताश्च ये ।।\nतेषामिन्द्रो विपश्चिच्च महात्मा लोकविश्रुतः ।। ४ ।।\nआसंस्तस्यासुरा घोरास्तदा दायादबान्धवाः ।।\nतेषामासीत्तदा राजा पुरुकुत्सो बलाधिकः ।। ५ ।।\nशक्रस्य विप्रियासक्तो मृगयायै वनङ्गतः ।।\nव्यधमत्कुञ्जरान्मत्तान्बहुवीर्यसमाश्रयः ।।\nहस्ती भूपालसचिवः स जघान हरीन्वने ।। ६ ।।\nजघान सः शैल इवातिवर्ष्मा नीलाञ्जनाभो रचिताग्रहस्तः ।।\nजघान तं दैत्यवरं प्रसह्य देवासुराणां समरेष्ववध्यम् ।। ७ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शक्रम्प्रति शाम्बरायण्युपाख्याने द्वितीयमन्वन्तरकथावर्णनन्नाम सप्तसप्तत्यधिकशततमोऽध्यायः ।। १७७ ।।\n1.178\n।। शाम्बरायण्युवाच ।। ।।\nऔत्तमस्य मनोः पुत्रास्तृतीयस्य निबोध मे ।।\nअजश्च परशुश्चैव देवदेवो वृधो नयः ।। १ ।।\nदेवावृधश्चाप्रतिमो महोत्साहो गजस्तथा ।।\nविनीतश्च सुकेतुश्च सुमित्रः सुबलः शुचिः ।। २ ।।\nअतः परं प्रवक्ष्यामि ऋषयः सप्त वै तदा ।।\nरजोबाहूर्ध्वबाहू च सवनश्चानघश्च यः ।। ३ ।।\nसुतपाः शक्तिरित्येते ऋषयः सप्त कीर्तिताः ।।\nवशवर्तिनः स्वधासानो वशा सत्यहा मतार्दनाः ।। ४ ।।\nपञ्च देवगणाः प्रोक्ताः सर्वे द्वादशकास्तु ते ।।\nतेषां सुचित्तिर्नामाऽभूच्छक्रः परपुरञ्जयः।।५।।\nआसंस्तस्यासुरा घोरास्तदा दायादबान्धवाः ।।\nयेषामासीद्बली राजा प्रलम्बो नाम नामतः ।। ६ ।।\nशक्रस्य विप्रियासक्तं तं समुद्राम्बुवाहिनम् ।।\nमत्स्यरूपधरो विष्णुर्ग्रस्तवान्बलवत्तरम् ।। ७ ।।\nकालानलाभं तु विदेशशत्रुं रूपेण मात्स्येन जगत्प्रचारः ।।\nजघान तं पर्वतकूटमात्रं समुद्र मध्ये शरदानतृप्तम् ।। ८ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे तृतीयमन्वन्तरवर्णनन्नामाष्टसप्तत्यधिकशततमो ऽध्यायः ।। १७८ ।।\n1.179\n।।शाम्बरायण्युवाच ।। ।।\nतामसस्य मनोः पुत्रांश्चतुर्थस्य निबोध मे ।।\nजानुजङ्घः शान्तभयो नरः ख्यातिर्नरस्तथा ।। १ ।।\nप्रियभृत्यो ह्यविक्षिच्च प्रस्थिलश्च दृढेषुधिः ।।\nकृतश्च कृतगन्धश्च तामसस्य मनोः सुताः ।। २ ।।\nऋषिर्वनः कठीयान्वै गात्रश्चैत्रोऽग्निरेव च ।।\nज्योतिर्वासाः पृथुः कार्य ऋषयः सप्त कीर्तिताः ।। ३ ।।\nसत्याः सुपादाः सुरिहा हरश्चेति प्रकीर्तिताः ।।\nदेवतानां गणा एते चत्वारः पञ्चविंशकाः ।।४।।\nसत्यानामपि भेदौ द्वौ सत्या विश्वाश्च कीर्तिताः ।।\nसत्या द्वादश निर्दिष्टा विश्वा प्रोक्तास्त्रयोदश।।५।।\nतेषामासीन्महातेजा शिबिरिंद्रः प्रतापवान्।।\nआसंस्तस्यासुरा घोरास्तदा दायादबान्धवाः ।।६।।\nयेषामासीन्महातेजा राजा भीमरथः प्रभुः ।।\nप्रसाद्य येन ब्रह्माणमवध्यत्वं स्थले वृतम् ।। ।।७।।\nजलं स वर्जयामास ततः प्रभृति दुर्मतिः ।।\nस ददर्श मरौ कूर्मं पर्वताकारदर्शनम् ।। ८ ।।\nतमारुरोह दुर्बुद्धिः कौतूहलसमन्वितः ।।\nसमारूढं महाकायमादाय भगवान्हरिः ।। ९ ।।\nकूर्मरूपधरो वेगात्पातालजलमाविशत् ।।\nपातालजलमानीय मज्जयित्वा जघान तम् ।।\nआक्रम्य तं महाकायं महता कूर्मवर्ष्मणा ।। 1.179.१० ।।\nएवं स कूर्मेण जले प्रसह्य देवेश्वरस्याप्रतिमस्य शत्रुः ।।\nनिपातितः सर्वसुरप्रधानः सर्वेश्वरेणा प्रतिमेन तेन ।। ११ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे चतुर्थतामसमन्वन्तरवर्णनन्नामैकोनाशीत्यधिकशततमोऽ ध्यायः ।। १७९ ।।\n1.180\nशाम्बरायण्युवाच ।।\nरैवतस्य मनोः पुत्रान्पञ्चमस्य निबोध मे ।।\nमहापुराणः सम्भाव्यः प्रत्यङ्गः परहा शुचिः ।। १ ।।\nचलबिन्दुर्निरामित्रः केतुशृंगो दृढव्रतः ।।\nरैवतस्य मनोः पुत्रा ऋषयस्तस्य वच्मि ते ।। २ ।।\nवेदश्रुतिर्वेदबाहुरूर्ध्वबाहुर्यजुस्तथा ।।\nहिरण्यरोमा पर्जन्यः सत्यनेत्रस्तथैव च ।। ३ ।।\nआभूतराजसश्चैव तथा देवाः सुमेधसः ।।\nवैकुण्ठाश्चामृताश्चैव चत्वारो देवतागणाः ।। ४ ।।\nएकैकस्मिन्गणे देवाः कथितास्तु चतुर्दश ।।\nतेषामिन्द्रो विभुर्नाम लोके विख्यातविक्रमः ।। ५ ।।\nआसंस्तस्यासुरा घोरास्तदा दायादबान्धवाः ।।\nतेषामसीन्महातेजाः शंभुर्नाम महेश्वरः ।। ६ ।।\nब्रह्मलोकेन मरणं वृतं येन पितामहात् ।।\nस कदाचिन्महाकायं समुद्रजलचारिणम् ।। ७ ।।\nहंसं दृष्ट्वैव जग्राह तञ्चारोहति दुर्मतिः ।।\nआरूढमात्रमादाय ब्रह्मलोकं जगाम सः ।।\nहंसरूपेण तत्रैव जघान भगवान्हरिः ।। ८ ।।\nएवं स हंसेन हतो महात्मा सर्वेश्वरेणाप्रतिमेन तेन ।।\nमहाबलः पर्वतमात्रकायः सुरान्तकारी समरेष्वजेयः ।। ९ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे इन्द्रशाम्बरायणीयसंवादे पञ्चमरैवतमन्वन्तरवर्णनन्नामाशीत्यधिकशततमोऽध्यायः ।। १८० ।।"
  }
]
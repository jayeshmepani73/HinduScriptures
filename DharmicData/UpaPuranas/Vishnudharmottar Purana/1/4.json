[
  {
    "text": "।। मार्कण्डेय उवाच ।।\nजालान्तरगते भानौ यत्सूक्ष्मं   दृश्यते रजः ।।\nप्रथमं तत्प्रमाणानां त्रसरेणुं प्रचक्षते ।। १ ।।\nत्रसरेणवोऽष्टौ विज्ञेया लिक्षैका परिमाणतः ।।\nता राजसर्षपास्तिस्रस्तास्त्रयो गौरसर्षपाः ।। २ ।।\nसर्षपाः षड्यवो मध्ये अङ्गुलं च तदष्टकम् ।।\nद्वादशाङ्गुलिकः शङ्कुस्तद्द्वयं हस्त उच्यते ।।३।।\nतच्चतुष्कं धनुः प्रोक्तं क्रोशो धनुःसहस्रिका ।।\nक्रोशद्वयं च गव्यूतिः योजनं तच्चतुष्टयम् ।। ४ ।।\nयोजनानां प्रमाणेन चायुतानां शतत्रयम् ।।\nअयुतानां च पञ्चाशच्छेषस्थानं मनोहरम् ।। ५ ।।\nस एव लोके वाराहः कथितश्च स्वयं प्रभुः ।।\nवाराहरूपी भगवाञ्छतरूपधरस्तथा ।।६।।\nतत्रास्ते भगवान्विष्णुर्भक्तैः सह महात्मभिः ।।\nलोकोऽयमंडसंलग्नश्छत्राकारः प्रकीर्तितः ।। ७ ।।\nस्वयं प्रभुर्वीतरजाः सर्वदुःखविवर्जितः ।।\nएकान्तभावोपगतास्तं प्रयान्ति हरि जनाः ।। ८ ।।\nसर्वाधस्तादयं लोकः कथितस्ते मनोहरः ।।\nतस्योपरिष्टादपरस्तावदेव प्रमाणतः ।। ९ ।।\nकालाग्निरुद्रलोकस्तु कथ्यतेऽग्निसमर्चितः ।।\nएक एव स तत्रास्ते स्वप्रभाभास्वरात्मकः ।। 1.4.१०।।\nतस्मात्समुत्थितो वह्निर्जगत्प्राप्ते दिनक्षये ।।\nभस्मसात्कुरुते सर्वं यच्चेङ्गं यच्च नेङ्गते ।। ११।।\nतस्योपरिष्टादपरस्तावदेव प्रमाणतः ।।।\nपातालनामा पातालः प्रथमः परिकीर्तितः ।। १२ ।।\nयोगमायां समास्थाय द्वितीयामास्थितस्तनुम् ।।\nसर्वतो भगवानास्ते शेषमूर्तिर्जनार्दनः ।। ।।१३।।\nरुक्मभौमः स पातालो धृतो रुद्रस्य तेजसा ।।\nतस्मिन्स भगवानास्ते शेषपर्यङ्कमास्थितः ।। १४ ।।\nनित्यं तालध्वजो वाग्मी वनमालाविभू षितः ।।\nधारयञ्छिरसा नित्यं रत्नचित्रां फणावलीम् ।। १५।।\nलाङ्गली मुसली खड्गी नीलाम्बरविभूषितः ।।\nस्तूयमानः स गन्धर्वैर्नागैर्ऋषिवरैस्तथा। ।।१६।।\nतस्योपरिष्टादपरस्तावदेव प्रमाणतः ।।\nसुतलसंज्ञः पाताल शिलाभासः समन्ततः ।।१७।।\nबलिस्तु भगवांस्तत्र बहिस्तिष्ठतिसंयतः ।।\nरम्यं पुरवरं तस्य विष्णुना निर्मितं स्वयम् ।। १८ ।।\nनिवासं देवराजस्य विशिष्टं तत्पुरोत्तमम् ।।\nसा वैष्णवी कला प्रोक्ता ययेदं धार्यते जगत् ।। १९ ।।\n(फणेषु तस्य विश्रान्ता मिलिता च शुभाशुभा ।।\nतत्रास्ते स महाभागः श्रिया परमया युतः।।1.4.२०।।\nतमुपासन्ति सततं गन्धर्वाप्सरसां गणाः ।।)\nतत्रास्ते देवदेवस्य मूर्तिः कृष्णस्य चापरा ।। २१ ।।\nतस्योपरिष्टादपरस्तावदेव प्रमाणतः ।।\nआभासतल इत्येव पातालो नीलमृत्तिकः ।। २२ ।।\nतृतीयः स तु विख्यातः सुरभिर्यत्र तिष्ठति ।।\nदिग्धेनवस्तथा तत्र चतस्रश्च तथा स्थिताः ।। २३ ।।\nसुभद्रा वह्निरूपा च विश्वरूपा तथैव च ।।\nरोहिणी च महाभागा याभिर्वृतमिदं जगत् ।। २४ ।।\nतासां क्षीरेण सर्वासां कृतः क्षीरार्णवः प्रभो ।।\nपातालमध्ये तस्मिंस्तु पुरं विष्णोर्मनोरमम्।। ।। २५ ।।\nयत्रास्ते भगवान्विष्णुः शेषपर्यङ्कगस्तथा ।।\nअग्निज्वालापरिक्षिप्तः सह लक्ष्म्या परन्तप ।। २६ ।।\nतस्योपरिष्टादपरस्तावदेव प्रमाणतः ।।\nपीतभौमश्चतुर्थस्तु गभस्तितलसंज्ञितः ।। २७ ।।\nतत्रास्ते भगवान्विष्णुर्देवो हयशिरोधरः ।।\nशशांकशतसंकाशः शातकौंभविभूषणः ।। २८ ।।\nपुरं तत्रैव विख्यातं गरुडस्य महात्मनः ।।\n(प्रह्रादस्यासुरेन्द्रस्य बाष्कलेश्च महात्मनः) ।। २९ ।।\nतस्योपरिष्टादपरस्तावदेव प्रमाणतः ।।\nमहा तलेति विख्यातो रक्तभौमस्तुपञ्चमः ।। 1.4.३० ।।\nसरोवरं तस्य मध्ये योजनानां दशायुतम् ।।\nजंगमाजंगमैः सर्वेर्जलजैश्च विवर्जितम्।। ३१ ।।\nतत्रारूपेण वसति कूर्मरूपधरो हरिः ।।\nतस्योपरिष्टादपरस्तावदेव प्रमाणतः ।। ३२ ।।\nषष्ठश्चैव महाराज नाम्ना भीमतलस्तु सः ।।\nतत्रापि सरसी दिव्या योजनानां शतं गता ।।\nतस्यां च वसते देवो मत्स्यरूपधरो हरिः ।। ३३ ।।\nसप्तमः कृष्णभौमस्तु नाम्ना भीमतलस्तु सः ।।\nतत्रास्ते कपिलो देवो वासुदेवः स्वयं प्रभुः ।। ३४ ।।\nतत्राश्मनगरं नाम वरुणस्य पुरं स्मृतम् ।।\nतथा दानववीराणां नगराणि पृथक्पृथक् ।।३५ ।।\nविरोचनस्य कुम्भस्य निकुम्भस्य हरस्य च ।।\nशम्बरस्य करालस्य नरकस्य हयस्य च ।। ३६ ।।\nहयग्रीवस्य सुन्दस्य घसस्य प्रघसस्य च ।।\nबलेः पुरवरं चात्र योगीशस्य तथापरम् ।।३७।।\nयत्रस्थमेनं ददृशे रावणो लोकरावणः ।।\nतथा पुरवरं तत्र विष्णोरमिततेजसः ।।३८।।\nलक्ष्मीसहायो यत्रास्ते चाग्नेयाम्बरसंवृतः ।।\nतिस्रः कोट्यस्तु यत्रास्य भक्तानां सुमहात्मनाम् ।। ३९ ।।\nशङ्खचक्रगदापद्मधारिणां पीतवाससाम् ।।1.4.४०।।\nनीलोत्पल सवर्णानां विष्णोः सदृशतेजसाम् ।।\nविष्णोः सुतानां हृष्टानां सततं भूरिवर्चसाम्।। ४१ ।।\nतत्रस्थो दृष्टवान्देवो पौलस्त्यो रावणः पुरा ।।\nपुरी भोगवती तत्र तथा वासुकिपालिता ।। ४२ ।।\nनागानां च पुराण्यत्र तथैव च पृथक्पृथक् ।।\nपद्मस्य धृतराष्ट्रस्य विरक्तस्य कुरोस्तथा ।। ४३ ।।\nतक्षकस्यैलपत्रस्य तथा कर्कोटकस्य च ।।\nधनञ्जयस्य शङ्खस्य तथैवाश्वतरस्य च ।। ४४ ।।\nकन्दलस्य सुरासस्य सुमुखस्य गयस्य च ।।\nदिशां गजानां च तथा तत्र स्थानं पृथक्पृथक् ।। ४५ ।।\nयेषां स्कंधगता भूमिः सशैलवनकानना ।।\nविरूपाक्षस्य नागस्य महापद्मस्य चाप्यथ ।। ४६ ।।\nतथा सुमनसश्चात्र रुद्रस्य च महात्मनः ।।\nपश्चायुतपरीमाणा भूमिः सर्वेषु पार्थिव ।। ४७ ।।\nपातालेषु विनिर्दिष्टा पठितान्तरवर्तिनी ।।\nअण्डस्यार्धमिदं प्रोक्तमधस्तात्तु प्रमाणतः ।। ४८ ।।\nतिस्रः कोट्यस्तु राजेन्द्र नियुतानि तथा दश ।।\nपञ्चान्यानि महीपाल भूमि पुष्ट्या महानघ ।। ४९ ।।\nपञ्चायुतपरीमाणाः पुष्टिर्भूमेः प्रकीर्तिता ।।\nभूमेरथोपरिष्टाच्च अण्डस्यार्धमथापरम् ।।\nएतावदेव निर्दिष्टा भूमिपाल प्रमाणतः ।। 1.4.५० ।।\nचन्द्रार्कभासा रहितं नृवीर स्वयं प्रभेदं कथितं मयैतत् ।।\nपातालपूगं विविधं सुरम्यं शृणुष्व लोकान् गदतो ममान्या न् ।। ५१ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे पातालवर्णनो नाम चतुर्थोऽध्यायः ।। ४ ।।"
  }
]
[
  {
    "text": "।। मार्कण्डेय उवाच ।।\nतस्यैव पर्वतेन्द्रस्य प्रदेशं सुमनोहरम् ।।\nअगम्यं मानुषैरन्यैर्दैवयोगादुपागतः ।। १ ।।\nइरावती सरिच्छ्रेष्ठा यस्माद्देशा द्विनिर्गता ।।\nमेघश्यामं च तं देशं द्रुमखण्डैरनेकशः ।। २ ।।\nसालैस्तालैस्तमालैश्च कर्णिकारैः सशाल्मलैः ।।\nन्यग्रोधैश्च तथाश्वत्थैः शिरीषैः शिंशपाद्रुमैः ।। ३ ।।\nश्लेष्मातकैरामलकैर्हरीतकविभीतकैः ।।\nरम्यैश्चन्दनवृक्षैश्च कपित्थै रक्तचन्दनैः ।।४।।\nवटमाहिषकाक्षोटैरश्वकर्णैस्तथार्जुनैः ।।\nहस्तिकर्णैः सपनसैः कोविदारैः सुपुष्पितैः ।।५।।\nदेवदारुमहावृक्षैस्तथा कालीयकद्रुमैः ।।\nपद्मकैश्चन्दनैर्बिल्वैः कुटजैर्हरिचन्दनैः ।। ६ ।।\nप्राचीनागुरुकैश्चैव स्थूणिकैः समशण्डिकैः ।।\nखर्जूरैर्नारिकेरैश्च प्रियाल्वाम्रातकेङ्गुदैः ।।७।।\nतेरुमानैर्वटेर्भन्यैः काश्मीरैः फलिभिस्तथा ।।\nजातीफलैः पूगफलैः कट्फलैर्लवलीफलैः ।। ८ ।।\nमन्दारैः कोविदारैश्च किंशुकैः कुसुमांशुभिः ।।\nपलाशैः शमिसूल्लासैर्वेतसैरम्लवेतसैः ।। ९ ।।\nरक्तातिरङ्गनारिङ्गैरिंगुदैः सप्रियंगुभिः ।।\nरक्ताशोकैस्तथाऽशोकैरारुकैः सचिरारुकैः।।1.151.१०।।\nमुचुकुन्दैस्तथा कुन्दैराटरूषपरूषकैः ।।\nकिंकरातैः किरातैश्च केतकैश्च सकेतकैः।।११।।\nशोभाञ्जनैरञ्जनैश्च मुकूलकनिकोचकैः ।।\nसुपूर्णचारुवसनैर्द्रुमैः श्रेष्ठैस्तथासनैः ।। १२ ।।\nमन्मथस्य शराकारैस्सहकारैर्मनोहरैः ।।\nपीतयूथिकया राजञ्श्वेतयूथिकया तथा ।।१३।।\nजात्या चम्पकजात्या च तुम्बुरैश्चाप्युदुम्बरैः ।।\nमाषैश्चोच्चैस्सलकुचैस्तिलम्बलकुशम्बलैः ।। १४ ।।\nतथा सुपुष्पाव रणैर्वरणैः कामिवल्लभैः।।\nपुष्पाकुलैश्च बकुलैः पारिभद्रकभद्रकैः।।१५।।\nधाराकदंबैः कुटजैः कदंबैर्गिरिकूटजैः।।\nआक्रान्तसर्वककुभैः ककुभैः कमनीयकैः।। ।।१६।।\nकर्कन्धुबदरैर्नीपैः दीपैरिव महोज्ज्वलैः ।।\nरक्तैः पालीवतैः श्वेतैर्दाडिमैश्चण्यकद्रुमैः ।।१७ ।।\nप्रतानैः पिप्पलीनां च नागवल्याश्च भागशः ।।\nमरिचस्य तथा गुल्मैर्नवमल्लिकया तथा ।। १८ ।।\nमृद्वीकामण्डलैर्मुख्यैरतिमुक्तकमण्डलैः ।।\nत्रपुसैर्वारुकानां च प्रतानैः सफलैः शुभैः ।। १९ ।।\nकूष्माण्डानां प्रतानैश्च अलाबूनां तथा क्वचित्।।\nचिर्भटस्य प्रतानैश्च पटोलैः कारवेल्लकैः ।। 1.151.२० ।।\nकर्कोटकैः प्रतानैश्च वार्ताकैर्बृहतीफलैः ।।\nकह्लारैर्मूलकैर्मुख्यैः शाकैश्च विविधैस्तथा ।।२१।।\nसुवर्चलाभिः सर्वाभिः सर्षपाभिस्तथैव च ।।\nकाकोलीक्षीरकाकोली छत्रया चातिच्छत्रया ।।२२ ।\nकाकमाचीमहाबद्धिशशकर्द्दलकन्दलैः ।।\nतथा क्षीरिकशाकेन कालशाकेन चाप्यथ ।। २३ ।।\nशिम्बिधान्यैस्तथा धान्यैः सर्वैर्निरवशेषतः ।।\nओषधीभिर्विचित्राभिदीप्यमानाभिरेव च ।। २४ ।।\nकन्दैर्विदार्या च तथा तरूटैः स्वादुसंयुतैः ।।\nसुनिषण्णाशटीशेषाराजक्षयकवास्तुकैः ।। २५ ।।\nआयुष्याभिर्यशस्याभिर्वर्ण्याभिश्च नराधिप ।।\nजरामृत्युभयघ्नाभिः क्षुद्भयघ्नाभिरेव च ।। २६ ।।\nसौभाग्यजननीभिश्च वृष्याभिश्चाप्यनेकशः ।।\nवेत्रवेणुलताभिश्च तथा कीचकवेणुभिः ।। २७।।\nकाशैः शशाङ्कसंकाशैः शरगुल्मैस्तथा क्वचित् ।।\nकुशगुल्मैस्तथा रम्यैर्गुल्मैश्चेक्षुमनोहरैः ।। २८ ।।\nकार्पासया तुवर्या च दुकूलेन शुभेन च ।।\nतथा च कदलीखण्डैर्मनोहारिभिरुत्तमैः ।। २९ ।।\nतथा मरकतप्रख्यैः प्रदेशैः शाद्वलान्वितैः ।।\nइरापुष्पसमायुक्तैः कुङ्कुमस्य च भागशः ।। 1.151.३० ।।\nतगरातिविषामांसीग्रन्थिपर्णीसुरागदैः ।।\nसुवर्णपुष्पैश्च तथा भूमिपुष्पैस्तथा परैः ।। ३१ ।।\nजम्बीरिकाभूस्तृणैश्च सरसैः सृमुकैस्तथा ।।\nशृङ्गवेराजमोदाभिः कुठेरकप्रियालुकैः ।। ३२ ।।\nजलजैश्च तथा पद्मैर्नानावर्णैः सुगन्धिभिः ।।\nउदयादित्यसंकाशैः पूर्णचन्द्रनिभैस्तथा ।। ३३ ।।\nतपनीयसवर्णैश्च अतसीपुष्पसन्निभैः ।।\nशुकपत्रनिभैश्चान्यैः स्थलपद्मैश्च भागशः ।। ३४ ।।\nपञ्चवर्णैः समाकीर्णं बहुवणैस्तथैव च ।।\nदुष्टदृष्ट्याहितमुदैः कुसुमैश्चन्द्रसन्निभैः ।। ३५ ।।\nतथा वह्निशिखाकारै राजन्रक्तोत्पलैः शुभैः ।।\nनीलोत्पलैः सकह्लारैर्दुर्ज्जातककशेरुकैः ।। ३६ ।।\nशृङ्गाटकैर्मृणालैश्च कावाटै राक्षसोत्पलैः ।।\nजलजैः स्थलजैर्मूलैः फलैः पुष्पैरशेषतः ।। ३७ ।।\nविविधैश्चैव नीवारैर्मुनिभोज्यैर्नराधिप ।।\nन तद्धान्यं न तत्सस्यं न तच्छाकं न तत्फलम् ।। ३८ ।।\nन तन्मूलं न तत्कन्दं न तत्पुष्पं नराधिप ।।\nनागलोकोद्भवं यच्च नाकलोकोद्भवं च यत् ।। ३९ ।।\nअनूपबन्धनोत्थं च तन्न यत्रास्ति यादव ।।\nसदा पुष्पफलं सर्वमजस्रमृतुयोगतः ।। 1.151.४० ।।\nमहेश्वरः स ददृशे तपसोऽर्थाय वो गतः ।।\nददृशे च तथा तत्र नानारूपान्पतत्रिणः ।। ४१ ।।\nमयूराञ्शतपत्राँश्च कलवाचककोकिलान् ।।\nतथा कादम्बकान्हंसान्कुक्कुटाञ्जलकुक्कुटान् ।।8२।।\nकृकरान्बर्कशाञ्श्यामांस्तित्तिरान्सकपिञ्जलान् ।।\nधार्तराष्ट्रान्प्लवान्मद्गून्कलविङ्काञ्छुकान्बकान् ।। ४३ ।।\nचटकांश्चक्रवाकांश्च आटकांष्टिट्टिभान्सटान् ।।\nपुत्रप्रियांल्लोहपृष्टान्गोनन्दगिरिवर्तकान् ।। ४४ ।।\nपारावतान्कामलांश्च शारकाञ्जीवजीवकान् ।।\nलाववर्तकवत्तीरान्रक्तधर्मप्रभद्रकान् ।।४५।।\nताम्रचूडान्वर्णचूडान्कोयष्टीन्खञ्जरीटकान् ।।\nऋषिपुत्रान्सहारीतान्कुक्कुटान्काष्ठकुक्कुटान् ।। ४६ ।।\nलट्वाँल्लटेषून्गोक्ष्वेडांस्तथा कुङ्कुमचूडकान् ।।\nभृङ्गराजाञ्छारपादान्भूलिङ्गान्पिण्डिमालवान्।।४७।।\nमंजूलीयकदात्यूहगोपपुत्रान्त्सवञ्जुलान् ।।\nभारद्वाजांस्तथा चाषान्सुवर्णान्रजनीयकान् ।।४८।।\nएतांश्चान्यांश्च हि बहून्पक्षिसंघान्मनोहरान् ।।\nश्वापदान्विविधाकारान्मृगांश्चैव महामृगान् ।। ४९ ।।\nव्याघ्रान्केसरिणः सिंहान्वीचिनः शरभान्वृकान् ।।\nऋक्षांस्तरक्षून्बन्धूकान्गोलाङ्गूलान्सवानरान् ।। 1.151.५० ।।\nशशाँल्लोकाच्छशपलान्मार्जारान्मायवः शुनः ।।\nमृषिकान्नाकुलान्काचान्सिंहान्नोड्रसुरोमकान् ।। ५१ ।।\nतथा मत्तांश्च मातङ्गान्महिषान्गवयान्वृ षान्।।\nचरमान्सृमरांश्चैव तथा गोरान्नखानपि ।।५२।।\nउरभ्रांश्च तथा मेषान्सारङ्गानथ कर्कशान् ।।\nरुरून्जमृष्पदानृष्पान्मर्कटान्कर्कटान्मृगान् ।।\nनीलांश्चैव महानीलान्करालमृगमार्दकान् ।।५३।।\nश्वदंष्ट्रान्रामशरभान्कोडकाकपशम्बरान् ।।५४।।\nकरालान्कृतमालांश्च कालपुच्छाँस्तथारुणान् ।।\nउष्ट्रान्गजान्वराहाँश्च तुरगान्खरगर्दभान्।। ५५ ।।\nएतान्पश्यन्स मद्रेशो विरुद्धांश्च परस्परम् ।।\nअविरुद्धान्वने तस्मिन्निर्वृतिं च परां ययौ ।।।। ५६ ।।\nतदाश्रमपदे मुख्यो बभूवात्रिः पुरा नृप ।।\nतत्प्रसादात्सदा युक्तं स्थावरैर्जङ्गमैस्तथा ।। ५७ ।।\nहिंसन्ति न तथाऽन्योन्यं हिंसकास्तु परस्परम् ।।\nक्रव्यादाः प्राणिनस्तत्र सर्वे क्षीरफलाशनाः ।। ५८।।\nनिर्मितास्तत्र रत्यर्थमत्रिणा सुमहात्मना ।।\nशिलानां निम्नदेशेषु तत्र गावः स्वयं नृप ।। ५९ ।।\nपयः क्षरन्ति तद्दिव्यममृतस्वादुसन्निभम् ।।\nक्वचिद्राजमहिष्यश्च क्वचिद्राजा च भागशः ।। 1.151.६० ।।\nशिलाः क्षीरेण संपूर्णा दध्ना चान्यत्र यादव ।।\nस पश्यन्परमां प्रीतिमवाप वसुधाधिपः ।।६१।।\nसरांसि तत्र दिव्यानि नद्यश्च विमलोदकाः ।।\nमृणालकानि दिव्यानि शीतलानि च भागशः ।। ६२ ।।\nकन्दराणि च शैलस्य सुखसेव्यानि यादव ।।\nहिमपातो न तत्रास्ति समन्तात्पञ्चयोजनम् ।। ६३ ।।\nउपत्यकासु शैलस्य शिखरेषु तु विद्यते ।।\nतत्रापि राजञ्छिखरं पर्वतेन्द्रस्य पाण्डुरम् ।। ६४ ।।\nहिमपातं सदा तत्र घनाः कुर्वन्ति संहताः ।।\nतत्रास्ति चापरं शृङ्गं यत्र तोयं घना घनाः ।। ६५ ।।\nनित्यमेवाभिवर्षन्ति शिलाभिः शिखरं खरम् ।।\nतदाश्रमं मनोहारि यत्र कामधरा धराः ।। ६६ ।।\nसुरमुख्योपभो ग्यत्वाच्छाखिनः सफलाः सदा। ।।\nसदोपगीतभ्रमरं  सुरस्त्रीसेवितामरम् ।। ६७ ।।\nसर्वपापक्षयकरं शैलस्येव महाकरम् ।।\nवानरैः क्रीडमानैश्च देशे देशे नराधिप।।६८।।\nहंसपुञ्जाः कृतास्तत्र चन्द्रबिम्बसमप्रभाः।।\nतदाश्रमसमन्ताच्च हिमसंरुद्धकन्दरम्।।६९।।\nशैलवाटैः परिवृतमगम्यं मनुजैः सदा।।\nपूर्वाराधितदेवेशो महाराजः पुरूरवाः।।1.151.७०।।\nतदाश्रममनुप्राप्तो देवदेवप्रसादतः।।\nतदाश्रमं श्रमशमनं मनोहरं मनोहरैः कुसुमशतैरलंकृतम्।।\nकृतं च तत्स्वयमथ चात्रिणा शुभं शुभप्रदं तं ददृशे स मद्रराट्।।७१।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे महर्ष्याश्रमवर्णनन्नामैकपञ्चाशदधिकशततमोऽध्यायः।।१५१।।"
  }
]
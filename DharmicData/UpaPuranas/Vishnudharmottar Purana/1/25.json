[
  {
    "text": "मार्कण्डेय उवाच ।।\nब्रह्मणोऽत्रिः सुतः श्रीमान्प्रभावाद्ब्रह्मणा समः ।।।\nप्रभाकरस्तस्य सुतः पितामहसमो गुणैः ।।१।।\nस्वर्भानुना हते सूर्ये पतमाने दिवो महीम् ।।\nतमोभिभूते तपसा प्रभा येन विवर्धिता ।। २ ।।\nस्वस्त्यस्त्विति स होवाच पतमानं दिवाकरम् ।।\nवचनात्तस्य ब्रह्मर्षेः स पपात दिवो महीम् ।।३।।\nअत्रिश्रेष्ठानि गोत्राणि यश्चकार महायशाः ।।\nयज्ञेष्वत्रिवनं यश्च सुरैर्यस्य प्रकीर्तितम् ।। ४ ।।\nतस्य पुत्रत्वमापन्नौ जनार्दनमहेश्वरौ ।।\nदत्तात्रेयोऽथ दुर्वासा लोके ख्यातिमुपागतौ ।। ५।।\nदत्तात्रेयत्वमासाद्य भगवान्मधुसूदनः ।।\nवेदानध्यापयामास ब्राह्मणांश्चरितव्रतान् ।।६।।\nतेषु नष्टेषु वेदेषु क्रियासु च मखेषु च ।।\nचातुर्वण्ये समाकीर्णे धर्मे शिथिलतां गते ।। ।। ७ ।।\nअभिवर्धति चाधर्मे सत्ये नष्टेऽनृते स्थिते ।।\nप्रजासु शीर्यमाणासु धर्मे चाकुलतां गते ।। ८ ।।\nसयज्ञाः सक्रिया वेदाः प्रत्यानीता हि तेन वै ।।\nचातुर्वर्ण्यमसंकीर्ण कृतं तेन महात्मना ।।९ ।।\nदुर्भिक्षमरकौ नष्टौ तस्मिञ्जाते महीतले ।।\nप्रववर्ष च देवेन्द्रः सहस्रनयनः क्षितौ ।।1.25.१ ०।।\nभूय एव जगद्वृत्तं यथापूर्वं जगत्पते ।।\nप्रनष्टकलुषे लोके सन्मार्गस्थेषु राजसु ।। ११ ।।\nयजत्सु विप्रमुख्येषु तपस्यभिरतेषु च ।।\nवार्तासक्तेषु वैश्येषु शुश्रूषुष्वन्त्यजेषु च ।। १२ ।।\nमुदितेषु च लोकेषु त्रैलोक्ये देवसाद्गते ।।\nविष्णोर्भागे क्षितिगते कार्तवीर्यार्जुनस्तदा ।। १३ ।।\nदशवर्षसहस्राणि कृतवान्दुश्चरं तपः ।।\nप्रयागवनमासाद्य दत्तात्रेयाश्रमं प्रति ।।१४।।\nआराधयामास तदा दत्तं शुश्रूषया नृप।।\nतेन दत्तवरश्चक्रे सराज्यं हतकण्टकम् ।।१५।।\nआर्यावर्तेषु निर्म्लेच्छा कृता तेन वसुन्धरा ।।\nतस्मिन्राजनि धर्मज्ञे दैत्यैर्देवनिपातितैः ।। १६ ।।\nसंप्राप्तैर्भूमिपालत्वं वसुधा भारपीडिता ।।\nनाकपृष्ठं ययौ शीघ्रं शक्रदर्शनलालसा ।। १७।।\nवज्र उवाच ।।\nआसाद्यलोकं त्रिदिवेश्वरस्य भारेण खिन्ना वसुधा नरेन्द्रैः ।।\nकिं तत्र चक्रे वद तन्ममाद्य दृष्ट्वा क्षितिं यच्च चकार शक्रः ।।१८।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे दत्तात्रेयोपाख्यानंनाम पञ्चविंशत्तमोऽध्यायः ।।२५।।"
  }
]
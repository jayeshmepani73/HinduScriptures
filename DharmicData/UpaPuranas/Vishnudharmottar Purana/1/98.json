[
  {
    "text": "मार्कण्डेय उवाच ।।\nध्रुवस्थाननिविष्टानां देवतानां महीपते ।।\nगुग्गुलुं घृतसंयुक्तं धूपं दद्याद्विचक्षणः ।। १ ।।\nधूपं त्वगुरुरर्काय नमेरुं च तथेन्दवे ।।\nभौमाय गुग्गुलुं दद्यात्सर्जं दयाद्बुधाय च ।। २ ।।\nशिलाजतु तु जीवाय दातव्यं पार्थिवोत्तम ।।\nश्रीवासकं तु शुक्राय नखं सौराय पार्थिव ।।\nमदश्च राहवे देयं केतवे च वसा तथा ।। ३ ।।\nकृत्तिकानां घृतं देयं रोहिणीनां च चन्दनम् ।।\nइल्वलानां च कर्पूरमार्द्रायां च नखं तथा ।। ४ ।।\nपुनर्वसोश्चाप्यगुरुं पुष्यस्य च तथाक्षतम् ।।\nश्रीवासकं च सार्पस्य पैत्रस्य च तथा घृतम् ।।५ ।।\nप्रियङ्गुं मधुना युक्तं भाग्यस्य सघृतं भवेत् ।।\nघृतेन मधुना युक्तमार्यम्णस्य शतावरीम् ।। ६ ।।\nकुन्दुरुं चैव हस्ताय त्वाष्ट्राय च पलं भवेत् ।।\nवायव्याय च कर्पूरमैन्द्राग्न्याय मिसिर्भवेत् ।। ७ ।।\nमैत्राय कुङ्कुमं देयं शाक्राय मृगजं भवेत् ।।\nशाटीमूलं च मूलाय आप्याय नलदं तथा ।। ८ ।।\nगुग्गुलुं वैश्वदेवाय ब्राह्माय घृतचन्दने ।।\nवैष्णवायागुरुं दद्याद्वासवाय तथा पलम् ।। ९ ।।\nवारुणाय तथोशीरमाजाय च पलं भवेत् ।।\nअहिर्बुध्न्याय दातव्यं देवदारुं नराधिप ।। 1.98.१० ।।\nकङ्कोलकानि पौष्णाय आश्विनाय च चन्दनम् ।।\nयम्याय गुग्गुलुर्देयः सततं भूतिमिच्छता ।। ११ ।।\nकर्पूरं कुङ्कुमं चैव चन्दनं मृगजं तथा ।।\nतुरुष्कमगुरुं कान्तां गुग्गुलुं च क्रमाद्दिशाम् ।। १२ ।।\nप्राच्यादीनां महीनाथ सागराणां च चन्दनम् ।।\nसर्वाभावे च दातव्याः सर्वेषामेव गुग्गुलुम् ।। १३।।\nवनस्पतिरसो दिव्यो गन्धाढ्यो गन्ध उत्तमः ।।\nआघ्राणः सर्वदेवानां गुग्गुलुप्रवरः शुभः ।।१४।।\nदीपश्चाज्येन दातव्यः सर्वेषामविशेषतः ।।\nतैलेन वा महीनाथ वसाढ्येन विवर्जयेत् ।।१५।।\nयद्यद्ग्रहस्याभिहितं मयात्र ऋक्षस्य वा भूमिपतिप्रधान।।\nतद्देवतायाश्च तथैव देयं दिशां तथा नात्र विचारमस्ति।।१६।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे ग्रहर्क्षधूपदीपो नामाष्टनवतितमोऽध्यायः ।। ९८ ।।  ।।"
  }
]
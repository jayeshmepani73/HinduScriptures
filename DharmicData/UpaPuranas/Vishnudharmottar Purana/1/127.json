[
  {
    "text": "वज्र उवाच ।।\nदितिर्विनष्टपुत्रा च यच्चकार द्विजोत्तम ।।\nतन्ममाचक्ष्व संक्षेपात्तत्र मे संशयो महान् ।। १ ।।\nमार्कण्डेय उवाच ।।\nदितिर्विनष्टपुत्रा च तपसा महता नृप ।।\nआराधयामास तदा भर्तारं कश्यपं मुनिम् ।।२ ।।\nआराधितः सुतपसा च्छन्दयामास भामिनीम् ।।\nवरेण च वचः काले पुत्रव्यसनकर्षिताम् ।। ३ ।।\nकश्यप उवाच ।।\nवरं वरय सुश्रोणि वरदोऽहमुपस्थितः ।।\nएवमुक्ता वरं वव्रे देवी पुत्रविनाकृता ।। ४ ।।\nदितिरुवाच ।।\nशक्रहन्तारमिच्छामि पुत्रं ब्रह्मन्यशस्विनम् ।।\nयदि तुष्टोऽसि मे ब्रह्मंस्तं प्रयच्छ सुतं मम ।। ५ ।।\nमार्कण्डेय उवाच ।।\nएवमुक्तस्तदा भर्ता नातिप्रीतोऽब्रवीद्वरम् ।।\nएवं ते भविता भद्रे शुचि त्वं चेद्भविष्यसि ।। ६ ।।\nपूर्णवर्षसहस्रं च नान्यथा तद्भविष्यति ।।\nएवमुक्त्वा तया सार्धमुवास रजनीं द्विजः ।।७।।\nततो जगाम धर्मात्मा तपसे दृढनिश्चयः ।।\nआतस्थौ नियमं देवी सगर्भा च दितिस्तदा ।।\nनियमस्थां तु तां दृष्ट्वा शक्रो वचनमब्रवीत्।। ८ ।।\nशक्र उवाच ।।\nअहं देवि करिष्यामि तव शुश्रूषणं सदा ।।\nस्थिताया नियमे घोरे तदनुज्ञातुमर्हसि ।। ९।।\nमार्कण्डेय उवाच ।।\nबाढमस्त्वित्यथोक्तस्तु तया देवः पुरन्दरः ।।\nतत्रोवास च्छलान्वेषी शुश्रूषुर्मातरं सदा ।। 1.127.१० ।।\nतदाब्दशेषे काले च दिवा सुप्ताऽदितिर्नृप ।।\nमध्याह्नसमये राजन्पादयोः कृतमूर्धजा ।। ११ ।।\nतस्याः संप्राप्य तच्छिद्रं वज्री परपुरञ्जयः ।।\nविवेश गर्भमार्गेण विवृतेन नरेश्वर ।। १२ ।।\nसंप्रविश्यैव तं गर्भं वज्रेण  शतपर्वणा ।।\nकृतवान्सप्तधा वज्री भागंभागं ततः पुनः ।। १३ ।।\nएकैकं सप्तधा चक्रे गर्भोऽपि प्रारुदत्तदा ।।\nमा रुदस्वेति तं वज्री प्राह कार्ये स्वके स्थितः ।। १४ ।।\nएतस्मिन्नेव काले च दैत्येन्द्रजननी तदा ।।\nविबुद्धा वारयामास शक्रं दशशतेक्षणम् ।। १५ ।।\nवज्रगर्भाञ्जलिः शक्रो मातुर्वचनयन्त्रितः ।।\nनिश्चक्रामोदरात्तस्याः सह बालैर्महात्मभिः ।। १६ ।।\nतं जगाद दितिः शक्रं प्राञ्जलिं पुरतः स्थितम् ।।\nन ते शक्रापराधोऽस्ति मम गर्भनिकृन्तने ।। १७ ।।\nसर्वोपायैर्नियन्तव्यः शत्रुर्नयविदा सदा ।।\nममापराधाद्गर्भोऽयं त्वयाद्य बहुधा कृतः ।। १८ ।।\nभवन्तु मरुतो नाम सर्वे देवाः पृथक्पृथक्।।\nमा रुदध्वमिति प्रोक्ता यतः शक्र त्वया सुताः ।।१९।।\nततश्च मरुतो नाम भविष्यन्ति जगत्त्रये ।।\nत्वत्सहाया भविष्यन्ति त्वदाज्ञावशवर्तिनः ।। 1.127.२० ।।\nन चैतेभ्यो भयं किञ्चित्कदाचित्ते भविष्यति ।।\nएषां नामविभागाँस्तु स्थानानि च तथा कुरु ।। २१ ।।\nएकज्योतिश्च द्विर्ज्योतिस्त्रिचतुर्ज्योतिरेव च ।।\nएकशक्रो द्विशक्रश्च त्रिशक्रश्च महाबलः ।। २२ ।।\nप्रथमे पवन स्कन्धे गणोऽयं सुरथः स्मृतः ।।\nइन्द्रश्च गव्यो दृश्यश्च इतः प्रतिशिरास्तथा ।। २३ ।।\nमितश्च सम्मितश्चैव अमितश्च महाबलः ।।\nद्वितीये पवन स्कन्धे गणो नाम प्रघोषणः ।।२४।।\nऋतजित्सत्यजिच्चैव सुषेणः सेनजित्तथा ।।\nअतिमित्रो नामित्रश्च पृरुमित्रोऽपराजितः ।। २५ ।।\nतृतीये पवनस्कन्धे गणः सन्तापनः स्मृतः ।।\nऋतेश्च ऋतवान्धाता विधाता धरणो ध्रुवः ।। २६ ।।\nविधारणः चतुर्थस्तु गृहमेधो गणः स्मृतः ।।\nइदृक्षश्च सदृक्षश्च एतादृगमृताशनः ।। २७ ।।\nक्रीतनः प्रसदृक्षश्च सरभश्च महायशाः ।।\nगृहे च रोषणा नाम वायुस्कन्धे च पञ्चमे ।। २८ ।।\nधर्ता दुर्गध्व निर्भीमो ह्यभियुक्तिः कृपा सहः ।।\nषष्ठे तु पवनस्कन्धे सास्वी नाम गणः स्मृतः ।।२९ ।।\nद्युतिर्वपुरनादृश्यो कामो जयो विराट् ।।\nप्रेजेषणो गणो नाम वायुस्कन्धे च सप्तमे ।। 1.127.३० ।।\nएषां नामविभागन्तु दत्त्वा स्थानानि चाच्युतः ।।\nजगाम स्वगृहं प्रीत्या दितिश्च स्वगृहं ययौ ।। ३१ ।।\nएतत्तवोक्तं मरुतां नृवीर जन्मोत्तमं पापभयापहारि ।।\nयस्मिञ्श्रुतेनैव जनस्य लोके भवन्तु वृत्त्या न भविष्यतीह ।। ३२ ।।\nइति श्रीविष्णुधर्मोत्तरे प्रथमखण्डे मा० सं० मरुदुत्पत्तिर्नाम सप्तविंशत्यधिकशततमोऽध्यायः ।। १२७ ।।"
  }
]
[
  {
    "text": "वज्र उवाच ॥\nमन्वन्तरे परिक्षीणे यादृशी द्विज\nजायते ॥ समवस्था महाभाग तादृशीं वक्तुमर्हसि ॥ १ ॥।\nमार्कण्डेय उवाच ॥\nमन्वन्तरे परिक्षीणे देवा मन्वन्तरेश्वराः ॥\nमहर्लोकमथासाद्य तिष्ठन्ति गतकल्मषाः ॥ २ ॥\nमनुश्च सह शक्रेण देवाश्च यदुनन्दन ॥\nब्रह्मलोकं प्रपद्यन्ते पुनरावृत्तिदुर्लभम् ॥ ३ ॥\nऋषयश्च तथा सप्त तत्र तिष्ठन्ति ते सदा ॥\nअधिकारं विना सर्वे सदृशाः परमेष्ठिनः ॥ ४ ॥\nभूतलं सकलं वज्र तोयरूपी महेश्वरः ॥\nऊर्मिमाली महावेगः सर्वमावृत्य तिष्ठति ॥ ९ ॥\nभूलोकमाश्रितं सर्वं तदा नश्यति यादव ॥\nन विनश्यन्ति राजेन्द्र विश्रुताः कुलपर्वताः ॥ ६॥\nमहेन्द्रो मलयस्सह्यः शुक्तिमानृक्षवानपि ॥\nविन्ध्यश्च पारियात्रश्च माल्यवान्गन्धमादनः ॥ ७ ॥।\nहिमवान्हेमकूटश्च निषधो नील एव च ॥\nश्वेतश्च शृङ्गवान्मेरुर्न विनश्यन्ति पर्वताः ॥ ८ ॥\nशेषं विनश्यति जगत्स्थावरं जङ्गमं च यत् ॥\nनौर्भूत्वा तु सती देवी तदा यदुकुलोद्वह ! ॥ ९ ॥\nधारयत्यथ बीजानि सर्वाण्येवा विशेषतः ॥\nभविष्यश्च मनुस्तस्यां भविष्या ऋषयस्तथा ॥ 1.75.१०॥\nतिष्ठन्ति राजशार्दूल सप्त ये प्रथिता भुवि ॥\nमत्स्यरूपधरो विष्णुः शृङ्गी भूत्वा जगत्पतिः ॥११॥\nआकर्षति तु तां नावं स्थानात्स्थानं स लीलया ॥\nकर्षमाणन्तु तां नावं देवदेवं जगत्पतिम्॥१२॥\nस्तुवन्ति ऋषयः सर्वे दिव्यैः कर्मभिरच्युतम् ॥\nघूर्णमानस्तदा मत्स्यो जलवेगोर्मिसंकुले ॥ १३ ॥\nघूर्णमानां तु तां नावं नयत्यमितविक्रमः ॥\nहिमाद्रिशिखरं नावं देवदेवो जगत्पतिः ॥ १४ ॥\nमत्स्यस्त्वदृश्यो भवति ते च तिष्ठन्ति तत्रगाः ॥ १९ ॥\nकृततुल्यं तदा कालं तावत्प्रक्षालनं स्मृतम् ॥\nआपस्साम्यमथो यान्ति यथापूर्वं नराधिप ॥\nऋषयश्च मनुश्चैव सर्वं कुर्वन्ति ते तदा ॥ १६ ॥\nमन्वन्तरान्ते जगतामवस्था मयेरिता ते यदुवृन्दनाथ ।\nअतः परं यत्तव कीर्तनीयं समासतस्तद्वद भूमिपाल॥१७॥\nइति श्रीविष्णुधर्मोत्तरे प्रथमखण्डे मा०सं० मन्वन्तरवर्णनो नाम पञ्चसप्ततितमोऽध्यायः॥७५॥"
  }
]
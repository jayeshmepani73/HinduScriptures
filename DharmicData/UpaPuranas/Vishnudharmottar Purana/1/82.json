[
  {
    "text": "मार्कण्डेय उवाच ॥। ॥\nभगवान्वासुदेवश्च तथा संकर्षणः प्रभुः ॥\nप्रद्युम्रश्चानिरुद्धश्च कृतादीनां च दैवताः ॥ ॥ १ ॥\nतथा खण्डयुगानीह द्वादशोक्तानि भूपते॥\nषष्ठाब्दे च विवर्तन्ते पञ्चाब्दानि पृथक्पृथक् ॥ २ ॥\nतेषां तव प्रवक्ष्यामि दैवतांस्तु पृथक्पृथक् ॥\nविष्णुर्बृहस्पतिश्शक्रो वह्निस्त्वष्टा तथैव च ॥ ३॥\nअहिर्बुध्न्यश्च पितरो विश्वेदेवा निशाकरः ॥\nइन्द्राग्नी चैव नासत्यौ भगश्चैव महाबलः ॥ ४ ॥\nइति द्वादश ते प्रोक्ता मया खण्डयुगेश्वराः॥\nअथ षष्ट्यब्दनामानि निबोध गदतो मम ॥ ९ ॥\nवर्तमाने तथा कल्पे षष्ठे मन्वन्तरे गते॥\nतस्यैव च चतुर्विंशे राजंस्त्रेतायुगे तदा ॥ ६ ॥।\nयदा रामेण समरे सगणो रावणो हतः ॥\nलक्ष्मणेन तथा राजन्कुम्भकर्णो निपातितः ॥ ७ ॥\nमाघशुक्लं समारभ्य चन्द्रार्कौ वासवर्क्षगौ ॥\nजीवयुक्तौ यदा स्यातां षष्ट्यब्दादिस्तदा स्मृतः ॥ ८॥\nप्रभवो विभवः शुक्लः प्रमोदश्च प्रजापतिः॥\nवैष्णवे तु युगे पञ्च प्रोक्तास्संवत्सराश्शुभाः । ९\nअङ्गिरा श्रीमुखो भावो युवा धाता तथैव च।।\nअब्दो जीवयुगे पञ्च येषामाद्याश्शुभास्त्रयः।।1.82.१०।।\nईश्वरो बहुधान्यश्च प्रमाथी विक्रमो वशः।।\nशक्राब्दाः पञ्च निर्दिष्टा येषामाद्यावुभौ शुभौ।।११।।\nवह्निस्स्वभानुस्तरणो वारिदश्च  तथाऽव्ययः ॥\nआग्नेयाः  पञ्च निर्दिष्टा द्वितीयं तेष्वशोभनम् ॥ १२ ॥\nसर्वजित्सर्वधारी च विरोधी विकृतिः खरः ॥\nत्वाष्ट्रे पञ्च་ युगे तेषां द्वितीयं तु शुभप्रदम् ॥ १३ ॥।\nनन्दनो विजयश्चैव जयः कामश्च दुर्मुखः ॥\nआहिर्बुध्न्ये युगे पञ्च येषामाद्या हितास्त्रयः ॥१४ ॥\nहेममाली विलम्बी च विकारी शर्वरी प्लवः ॥\nपैत्र्ये पञ्चयुगे तेषां पञ्चमश्च शुभप्रदः ॥ १९॥\nशोककृच्छुभकृत्क्रोधी विश्वावसुपरावसू ॥\nवैश्वे पञ्च शुभा वैषामब्दौ राजन्द्विपंचमौ ॥१६॥\nप्लवङ्गः कीलकस्सौम्यस्सोमो रोधकृदेव च ॥\nसौम्ये पञ्च शुभावेषां प्रथमानन्तरावुभौ ॥१७॥\nधावनं मथनं वीरं राक्षसं चानलं तथा ॥\nइन्द्राग्निदैवते पञ्च सर्वे एव शुभप्रदाः ॥१८॥\nपिङ्गलः कालयुक्तश्च सिद्धार्थो रौद्रदुर्मती ॥\nआश्विनेऽपि युगे पञ्च चतुर्थस्तेषु शस्यते ॥१९॥\nदुन्दुभ्यङ्गारकौ रक्तः क्रोधश्चापि क्षयस्तथा ॥\nभाग्ये पञ्च शुभास्सर्वे विशेषेण तु पञ्चमः ॥ 1.82.२० ॥।\nअतः परं चारवशाद्देवाचार्यस्य पार्थिव ॥\nद्वादशाब्दाधिपांस्तुभ्यं कथयामि फलान्वितान् ॥ २१ ॥\nआग्नेयक्षगे जीवे वर्षं स्याद्वह्निदैवतम् ॥\nअहितं तद्विनिर्दिष्टं गोद्विजाग्न्युपजीविनाम् ॥२२॥\nसौम्यरौद्रोपगे जीवे सौम्यवर्षमुदाहृतम् ।।\nईतयस्सकला यत्र चानावृष्टिभयं तथा ।। २३ ।।\nअदित्यपुष्यगे चाब्दो विज्ञेयो गुरु दैवतः ।।\nशुभङ्करी हितो लोके क्षेमारोग्यसुभिक्षदः ।। २४ ।।\nसार्पपैत्र्योपगे जीवे पैत्र्यं वर्पमुदाहतम् ।।\nहार्दं वृष्टिप्रदं लोके शिवसौभिक्ष्यकारकम् ।। २५ ।।\nफाल्गुनीद्वयहस्तस्थे वर्षं भाग्यमुदाहृतम् ।।\nचौरप्राबल्यकं घोरं नारीदौर्बल्यकारकम् ।। २६ ।।\nचित्रास्वातिगते जीवे त्वाष्ट्रः संवत्सरः शुभः ।।\nशूकधान्यक्षयकरः शिबिधान्यविवर्धनः ।। २७ ।।\nइन्द्राग्निदैवतं जीवे विशाखामैत्रसंस्थिते ।।\nयज्ञक्रियाप्रवृत्तानां हितं मुदितमानवम् ।। २८ ।।\nज्येष्ठामूलगते जीवे शाक्तमब्दमुदाहृतम् ।।\nशूकधान्यक्षयकरं भूतानां भयवर्धनम् ।। २९ ।।\nआषाढाद्वयगे जीवे वैश्वदेवमुदाहृतम् ।।\nनाशुभं न शुभं लोके राज्ञां विग्रहकारकम् ।। 1.82.३० ।।\nविष्णुवासवसंस्थे तु वैष्णवं परिकीर्तितम् ।।\nक्षेमसौभिक्षदं लोके पाषंडिपरिपीडनम् ।। ३१ ।।\nप्रोष्ठपदाद्वयगते जीवे वारुणसंस्थिते ।।\nपूर्वधान्यप्रदं त्वाजं पश्चाद्धान्यविनाशनम् ।। ३२ ।।\nपौष्णाश्वियाम्यगे जीवे वर्षं स्यादश्विदैवतम् ।।\nसुवृष्टिक्षेमदं लोके सर्वातङ्कविवर्जितम् ।। ३३ ।।\nचैत्रशुक्लसमारम्भे जगतां जगदीश्वर ।।\nसर्वं चक्रे तदा राजँस्ततस्तस्मिन्सदा दिने ।। ३४ ।।\nसंवत्सरेशः क्रियते ब्रह्मणा तु सदा ग्रहः ।।\nनागो यज्ञश्च धर्मज्ञ गन्धर्वश्च तथैव च ।। ३५ ।।\nसप्त च्छिन्ने तु यः श्लेषः कलिपातसमागणे ।।\nआदित्यादिस्स बोद्धव्यो ग्रहः संवत्सराधिपः ।। ३६ ।।\nआदित्येन सहानन्तो नागो भवति भूमिप ।।\nचित्राङ्गदश्च गन्धर्वो दीर्घभद्रो निशाचरः ।।३७।।\nसौम्येन वासुकिर्नागः पूर्णभद्रो निशाचरः ।।\nचित्रसेनश्च गन्धर्वः समाश्चामी प्रकीर्तिताः ।।३८।।\nभौमेन तक्षको नागो मणिभद्रो निशाचरः ।।\nतदा चित्ररथो नाम गन्धर्वश्चाभिषिच्यते ।। ३९ ।।\nबुधेन नागः कार्कोटो यक्षभद्रो निशाचरः ।।\nतुम्बुरुर्नाम गन्धर्वः समास्वाम्यभिषिच्यते।।1.82.४०।।\nजीवेन नागः पद्मस्तु दीर्घबाहुर्निशाचरः ।।\nगन्धर्वश्च महातेजास्तथा शालिशिरः प्रभुः ।। ।। ४१ ।।\nमहापद्मस्तु शुक्रेण नागो भवति भूपते ।।\nनारदश्चैव गन्धर्वो महाबाहुर्निशाचरः ।। ४२ ।।\nसौरेण नागः शङ्खस्तु महाकर्णो निशाचरः ।।\nऊर्णायुश्चैव गन्धर्वः समास्वाम्यभिषिच्यते ।। ४३ ।।\nअतः परं प्रवक्ष्यामि समारूपं महीपते ।।\nग्रहस्वामिभवं तुभ्यं शेषास्सर्वे तदाश्रयाः ।। ४४ ।।\nतीक्ष्णार्कस्त्वल्पमत्स्यश्च गतमेघोऽतिभास्करः ।।\nबहुनागव्याधिगणो भास्कराब्दो रणाकुलः।।४५।।\nबहुवर्षोऽतिसस्यश्च गवाक्षीरप्रदायकः।।\nचन्द्राब्दः कामिनामिष्टः चित्यङ्कितमहीतलः ।। ४६ ।।\nअग्नितस्कररोगाढ्यो नृपविग्रहदायकः ।।\nगतसस्यो बहुव्यालो भौमाब्दो बालहा भृशम् ।।४७।।\nविप्रक्षत्रियसस्यानां जनानां च कलाभृताम् ।।\nबुद्धिप्रदोऽब्दो बौद्धस्तु बहुसस्याकरः क्षितौ ।। ४८ ।।\nबहुयज्ञोऽतिसस्यश्च गोगजाश्वहितस्तथा ।।\nबहुवृष्टिप्रदः सौम्यो जीवाब्दो द्विजपुष्टिदः ।। ४९ ।।\nसस्याढ्यो धर्मबहुलो गतातंको बहूदकः ।।\nकामिनां कामदः कामः सिताब्दो नृपशर्मदः ।। 1.82.५० ।।\nदुर्भिक्षमरकान्रोगान्करोति पवनस्तथा ।।\nशनैश्चराब्दः शोकांश्च विग्रहाणि च भूभुजाम् ।। ५१ ।।\nक्रमेण परिवर्त्तन्ते पञ्च यादव वत्सराः ।।\nतेषामधिपतीन्वक्ष्ये नामानि च फलानि च ।। ५२ ।।\nपञ्च भक्ते तु यच्छेषं तिष्ठेदब्दगणे गते ।।\nसंवत्सराद्यः संज्ञेयो नित्यं संवत्सरो बुधैः ।। ५३ ।।\nआद्यः संवत्सरो नाम द्वितीयः परिवत्सरः ।।\nइडाख्यश्च तृतीयोऽत्र चतुर्थश्चानुवत्सरः ।।\nइद्वत्सराख्यः कथितः तथा चैवात्र पञ्चमः ।। ५४ ।।\nसंवत्सरोऽग्निः परिवत्सरोऽर्क इडाभिधानो भगवाञ्छशाङ्कः ।।\nब्रह्मा स्वयंभूरनुवत्सरोऽपि इद्वत्सरः शैलसुतापतिश्च ।। ५५ ।।\nवृष्टिः समाख्ये कथिता द्वितीये प्रभूततोया कथिता तृतीये ।।\nपश्चाज्जलं मुञ्चति यश्चतुर्थः स्वल्पोदकं पंचममब्दमुक्तम् ।। ५६ ।।\nइति श्रीविष्णुधर्मोत्तरे प्रथमखण्डे मा० स० अब्दफलनिर्देशो नाम द्व्यशीतितमोऽध्यायः ।। ८२ ।।"
  }
]
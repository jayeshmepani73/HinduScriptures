[
  {
    "text": "1.171\n।। वज्र उवाच ।। ।।\nस तु राजा मया ब्रह्मन्मांधाता भुवनेश्वरः ।।\nमाहेश्वरेण शूलेन लवणेन हतः श्रुतः ।। १ ।।\nमार्कण्डेय उवाच ।।\nअजेयं वैष्णवं तेजस्तत्र नित्यं च जन्तुषु ।।\nनाशमायान्ति ते सर्वे हीना वैष्णव तेजसा ।।२ ।।\nअविनाशि जगत्यस्मिन्न किञ्चिदथ विद्यते ।।\nऋते तु महतस्तस्मात्तेजसो नृप वैष्णवात् ।। ३ ।।\nतेजस्तस्य सुदुर्वाह्यं देहिभिर्नप सर्वदा ।।\nतस्मात्तेन विहीनास्ते क्षयं गच्छन्ति मानद ।। ४ ।।\nमत्स्यः कूर्मो वराहश्च नरसिंहोऽथ वामनः ।।\nब्रह्मा शम्भुस्तथैवार्कश्चन्द्रमाश्च शतक्रतुः ।। ५ ।।\nएवमाद्यास्तथैवान्ये   युक्ता वैष्णवतेजसा ।।\nगजच्छायानुमानेन वियुज्यन्ते च तेजसा ।। ६ ।।\nवितेजसश्च ते सर्वे पञ्चत्वमुपयान्ति च ।।\nपञ्चभूतात्मकं स्थूलं यत्किञ्चिज्जगतीगतम् ।। ७ ।।\nसर्वं विनाशि तज्ज्ञेयं त्वया पार्थिवसत्तम ।।\nअविनाशि तु तद्विद्धि येन विश्वमिदं ततम् ।। ८ ।।\nयत्तु गन्धगुणैर्हीनं रूपस्पर्शविवर्जितम् ।।\nशब्दहीनं च विरसं सर्वेशं सर्वगं च यत् ।। ९ ।।\nनिर्गुणं तद्गुणातीतमन्तिकस्थं च दूरगम् ।।\nसर्वेन्द्रियगुणाभासं सर्वेन्द्रियविवर्जितम् ।। 1.171.१० ।।\nसर्वतः पाणिपादान्तं सर्वतोऽक्षिशिरोमुखम् ।।\nसर्वेन्द्रियगुणं देवं सर्वतः परमेश्वरम् ।।११।।\nअविनाशि तदेवैकं यस्योदरगतं जगत् ।।\nसदाशिवेति तं केचिदाहुर्देवं जगत्पतिम् ।।१२।।\nवासुदेवेति चाप्यन्ये कालमित्येव चापरे।।\nदेवमित्यपरे तं च स्वभावमिति चापरे ।। १३ ।।\nकर्मेति चापरे प्राहुः पुरुषेति तथा परे ।।\nप्रणवाख्यं तथा तं च विदुर्वेदविदो जनाः ।। १४ ।।\nतदेकमजमव्यक्तमविनाशं नराधिप ।।\nऋते तमेकमीशानमंतवत्सकलं जगत् ।। १५ ।।\nएतत्तवोक्तं भुवनस्य पत्युर्मया स्वरूपं यदुवंशचन्द्र ।।\nभक्तिं विना बुद्धिमतापि यस्य शक्यं न वक्तुं ग्रहणं नरेण ।। १६ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसम्वादे पुरुष स्वरूपवर्णनं नामैकसप्तत्यधिकशततमोऽध्यायः ।। १७१ ।।\n1.172\n।। वज्र उवाच ।।\nप्रादुर्भावा वराहाद्याः सर्वेशस्यामितात्मनः ।।\nमहाभूतचयाः सर्वे जन्ममृत्युयुताश्च ये ।। १ ।।\nयद्येवं प्राणिभिस्तेषां को विशेषो भृगूत्तम ।।\nएतत्त्वं संशयं छिन्धि परं कौतूहलं हि मे ।। २ ।।\nमार्कण्डेय उवाच ।।\nसर्वे जीवा महीपाल कर्मबन्धनिबन्धनाः ।।\nजायन्ते च म्रियन्ते च परतन्त्राः सदैव च ।। ३ ।।\nईश्वरप्रेरितैर्नित्यं कर्मबन्धैः शुभाशुभैः ।।\nजन्मान्तरकृतैर्भूप सुखदुःखसमन्विताः ।। ४ ।।\nवासुदेवस्तु धर्मात्मा प्रादुर्भावेषु यादव ।।\nआत्मनः स्वेच्छया जन्म विधत्ते मरणं तथा ।। ५ ।।\nकर्माणि न च लिम्पन्ति प्रादुर्भावेष्वपि प्रभुम् ।।\nकर्मस्वपि सदा सक्तं पद्मपत्रमिवाम्भसा ।। ६ ।।\nफलानां कर्मजातानां भोगं तत्रापि यादव ।।\nनृणां दर्शयते मिथ्या मर्यादाभेदभीर्नृप ।। ७ ।।\nयदायदा हि धर्मस्य ग्लानिर्भवति यादव ।।\nअभ्युत्थानमधर्मस्य तदात्मानं सृजत्यसौ ।। ८ ।।\nदेवतिर्यङ्मनुष्येषु गन्धर्वोरगपक्षिषु ।।\nयोनिष्वन्येष्वपि तथा बुद्ध्वा कार्यबलाबलम् ।। ९ ।।\nयस्यां यस्यां यदा योनौ प्रादुर्भवति कारणात् ।।\nतद्योनिसदृशं तत्स तदा लोके विचेष्टते ।। 1.172.१० ।।\nसंहर्तुं जगदीशानः समर्थोऽपि तदा नृप ।।\nतद्योनिसदृशोपायैर्वध्यान्हिंसति यादव ।। ११ ।।\nहार्दं तमस्तथा नैशं मूर्तं च पुरुषोत्तमः ।।\nएक एव स लोकानां नाशयत्यमलद्युतिः ।। १२ ।।\nहार्दं ध्वस्तं तमस्तेन जगतो देवमूर्तिना ।।\nज्योतीरूपेण च ध्वस्तं तमो नैशं सुदारुणम् ।। १३ ।।\nतमो नाशयितुं मूर्तं प्रादुर्भावगतः सदा ।।\nमूर्तं तमश्च राजेन्द्र दैत्यदानवराक्षसाः ।। १४ ।।\nवन्ध्यानामपि दैत्यानां देहस्थोऽपि जनार्दनः ।।\nन विमुञ्चति देहानि युक्त्या तांश्च जिघांसति ।। १५ ।।\nदैवतानां गुरूणां च द्विजानां च गुरुप्रियः ।।\nशास्त्रदृष्टेन विधिना भवत्याराधने रतः ।। १६ ।।\nन च तस्यास्ति कर्तव्यं त्रिषु लोकेषु किञ्चन ।।\nनैवानाप्तमवाप्तव्यं वर्ततेऽथ च कर्मसु ।। १७ ।।\nसर्वज्ञः सर्वदर्शी च सर्वशक्तिरपि प्रभुः ।।\nतथाप्यधीते यजते तपस्तप्यति पार्थिव ।। १८ ।।\nमर्यादास्थापनार्थाय जगतो हितकाम्यया ।।\nकरोति राजन्कर्माणि कीनाश इव दुर्बलः ।। १९ ।।\nयद्यदाचरति श्रेष्ठस्तत्तदेवेतरो जनः ।।\nस यत्प्रमाणं कुरुते लोकस्तदनु वर्तते ।। 1.172.२० ।।\nएतत्कारणमास्थाय सदा कर्मसु वर्तते ।।\nप्रादुर्भावकृतो विष्णुर्यथान्यः प्राकृतस्तथा ।। २१ ।।\nदेवेभ्यश्च ऋषिभ्यश्च वरान्प्रार्थयते सदा ।।\nवरांश्च वरदस्तेषां मानयत्यपि पाण्डव ।। २२ ।।\nप्रादुर्भावरतस्तस्मात्परोऽयमिति मानवाः ।।\nपुरुषं नाधिगच्छन्ति मोहितास्तस्य मायया ।। २३ ।।\nप्रादुर्भावं गतोऽप्येवं संहत्य स चराचरम् ।।\nनिमेषान्तरमात्त्रेण शक्तिमाञ्जगतः प्रभुः ।।२४ ।।\nप्रादुर्भावगतस्यापि तस्य सर्वगता स्मृता ।।\nस्वतन्त्रता च सर्वत्र नात्र कार्या विचारणा ।। २५ ।।\nमहद्विशेषमेतत्ते प्राणिभिः प्राणिनां पतेः ।।\nमयोक्तं तस्य देवस्य सर्वगस्य स्वयम्भुवः ।। २६ ।।\nआक्षिप्ताः कर्मभिः पुण्यैः कैश्चिद्यदुवरोत्तम ।।\nतेषामाविशते देवस्तेजसा तेन सर्वशः ।। २७ ।।\nआविष्टास्तेजसा तेन देवेन परमेष्ठिना ।।\nतद्वत्कर्माणि कुर्वन्ति पूज्यमाना महर्षिभिः ।। २८ ।।\nतथा तु काले संन्यस्तास्तेन वैष्णवतेजसा ।।\nदिष्टान्तवशमायान्ति तस्यैव रुचितं यथा ।। २९ ।।\nये च केचन लोकेऽस्मिन्दृश्यन्ते तेजसान्विताः ।।\nतेषां तद्वैष्णवं तेजस्त्वया ज्ञेयं महीपते ।। 1.172.३० ।।\nयच्चन्द्रमसि यच्चाग्नौ यच्च सूर्ये जगत्पतौ ।।\nतेजः पश्यति तत्सर्वं वैष्णवं विद्धि पार्थिव ।। ३१ ।।\nअगस्त्यप्रमुखानां च या च शक्तिरतीन्द्रिया ।।\nतत्स्थस्य राजन्सा ज्ञेया त्वया वैष्णवतेजसा ।। ३२ ।।\nयद्यद्विभूतिमत्सत्त्वं श्रीमदूर्जितमेव वा ।।\nतत्तदेवावगच्छ त्वं युक्तं वैष्णवतेजसा ।। ३३ ।।\nब्राह्मणानां सुराणां च साध्वीनां च तथा गवाम् ।।\nजगतां धारिणीं शक्तिं विद्धि तां वैष्णवीं विभो ।।३४।।\nराजानस्तेजसा युक्ता वैष्णवेन वसुन्धराम् ।।\nपालयन्ति महीपाल वीर्योदग्रा यशस्विनः ।। ३५ ।।\nऋषयश्च तथा विप्रा वेदवेदाङ्गपारगाः ।।\nपालयन्ति जगत्कृत्स्नं युक्ता वैष्णवतेजसा ।।३६।।\nत्रेतायुगादौ ये केचिज्जायन्ते चक्रवर्तिनः ।।\nगुरुणा विद्धि तान्सर्वान्संयुक्तान्विष्णुतेजसा ।।३७।।\nआजानुबाहवः सर्वे न्यग्रोधपरिमण्डलाः ।।\nजिह्वया सकलं वक्त्रं परिमार्जन्ति ते तथा ।।३८।।\nषष्ट्या दन्तैश्च संयुक्ता दंष्ट्राभिश्च तथाष्टभिः ।।\nऔर्णेयं च शुभं तेषां भवत्यन्तर्भ्रुवोर्नृप।।३९।।\nचक्राङ्कितैः पादतलैः करैश्चापि शराङ्कितैः ।।\nजालपादकराश्चैव तथा तुरगमेहनाः ।।1.172.४०।।\nरूपवन्तः प्रभावन्तो वपुष्मन्तश्च यादव ।।\nअतीन्द्रियज्ञानबलाः पृथिव्यां चक्रवर्तिनः।।४१।।\nतेषां तु सप्त रत्नानि भवन्तीह महीतले।।\nहस्त्यश्वरथरत्नानि भार्यारत्नं तथैव च ।।४२।।\nतथैवायुधरत्नं च मणिरत्ननिधिस्तथा ।।\nचतस्रश्चाप्रतिहतास्तेषां तु गतयस्तथा।।४३।।\nपाताले गगने शैले समुद्रे च महीपते।।\nसमुद्रः स्तम्भितजलः प्रयाणे चक्रवर्तिनाम् ।। ४४ ।।\nभूसमाश्च तथा शैला मार्गे तेषां भवन्ति तु ।।\nभूमिर्ददाति विवरं पातालमुपयास्यताम् ।। ४५ ।।\nन विषीदन्ति गगने तथा तेषां तुरङ्गमाः ।।\nश्रुतेन तपसा यज्ञैर्वीर्येणास्त्रबलेन च ।। ४६ ।।\nसर्वेभ्यस्तेऽतिरिच्यन्ते प्राणिभ्यो मनुजेश्वर ।।\nआराधितजगन्नाथाः प्राप्नुवन्तीह तत्पदम् ।। ४७ ।।\nवर्षायुतानि जीवन्ति षडष्टौ सप्त वा नृप ।।\nतेषां च तेजसा विष्णुः करोत्याप्यायनं सदा ।। ४८ ।।\nयेन ते कथितं सर्वं प्राप्नुवन्ति गुणोदयम् ।।\nस्थानान्तरगतेनापि तेऽपि वैष्णवतेजसा ।। ४९ ।।\nसंहारमुपगच्छन्ति क्षयकाल उपस्थिते ।।\nक्षयकाले च मान्धातुस्तेजस्तदतिदुःसहम् ।। 1.172.५० ।।\nवैष्णवं शूलिशूलाग्रमाश्रयामास यादव ।।\nअर्जुनस्य नरेन्द्रस्य युक्तस्य हरितेजसा ।। ५१ ।।\nहरिरेवान्तकृच्चासीद्रामो भृगुकुलोद्वह ।।\nभार्गवस्य च रामस्य तेजस्तदतिदुःसहम् ।। ५२ ।।\nआदत्ते वैष्णवं घोरं रामो दशरथात्मजः ।।\nकाञ्चित्तनुमधिष्ठाय तेन घोरेण तेजसा ।। ५३ ।।\nकरोति देवकार्याणि कृतकर्मा ततः प्रभुः ।।\nआदानं तेजसस्तस्य विधत्ते स स्वतेजसा ।। ५४ ।।\nनान्यः शमयिता लोके नृप वैष्णवतेजसः ।।५५।।\nतस्यावतारेषु मया स्वरूपमेतत्तवोक्तं भुवनस्य पत्युः ।।\nरहस्यमेतत्परमं मुनीनां ज्ञानामृतं कल्मषनाशकारि ।। ५६।।\nइति श्रीविष्णुधर्मोत्तरे प्रथमखण्डे मार्कण्डेयवज्रसम्वादे प्रादुभावस्वरूपवर्णनं नाम द्विसप्तत्यधिकशततमोऽध्यायः ।। १७२ ।।\n1.173\nवज्र उवाच ।।\nयुवनाश्वेन यद्राज्ञा पुत्रीयं तु कृतं व्रतम् ।।\nतमहं श्रोतुमिच्छामि जनानां हितकाम्यया ।। १ ।।\nमार्कण्डेय उवाच ।।\nपुत्रीयं ते प्रवक्ष्यामि व्रतं भूपाल सत्तम ।।\nअनन्तव्रतमित्युक्तं सेवतां पुत्रजन्मदम् ।। २ ।।\nमासिमासि तु नक्षत्रं मासनाम्ना तु चिह्नितम् ।।\nसम्प्राप्य पूजयेद्देवं सोपवासो नरोत्तम ।। ३ ।।\nएकैकमङ्गं देवस्य प्रतिमासं विशेषतः ।।\nपूजयेत्प्रयतः शुद्धः शृणु चाङ्गक्रमं मम ।। ४ ।।\nमार्गशीर्षादथारभ्य व्रतमेतत्समारभेत् ।।\nदेवस्य मार्गशीर्षे तु वामं जानुं समर्चयेत्।।५ ।।\nकटिभागं तथा वामं पौषे मासि समर्चयेत् ।।\nमाघे मघासु वामं च भुजं देवस्य पूजयेत् ।।६।।\nउत्तराफल्गुनीऋक्षे स्कन्धं वामं प्रपूजयेत् ।।\nचतुर्ष्वेतेषु वामेषु गोमूत्रस्नानमाचरेत् ।। ७ ।।\nपूजनं देवदेवस्य रक्तैः पुष्पादिभिस्तथा ।।\nहोमो घृतेन कर्तव्यस्तिलदानं द्विजातिषु ।। ८ ।।\nताम्रस्य च तथा दानं गोमूत्रप्राशनं ततः ।।\nहविष्यान्नेन चाहारं ततः कार्यं विजानता ।। ९ ।।\nदेवस्य दक्षिणं स्कन्धं चैत्रे चित्रासु पूजयेत् ।।\nवैशाखे च विशाखासु बाहुं देवस्य दक्षिणम् ।। 1.173.१० ।।\nदक्षिणं कटिभागं च ज्येष्ठे ज्येष्ठासु पूजयेत् ।।\nदक्षिणं च तथा जानुमाषाढे वैश्वदेवके ५१ १।।\nचतुर्ष्वेतेषु मासेषु क्षीरस्नानं विधीयते ।।\nपीतपुष्पादिपूजा च देवदेवस्य चक्रिणः ।। १२ ।।\nहोमं च शालिभिः कुर्याद्यवा देया द्विजातिषु ।।\nरजतं च तथा देयं यथान्नेन भुजिक्रिया ।।१३।।\nतथा कार्या मनुष्येन्द्र श्रावणे्श्रावणे ततः ।।\nपादादौ पूजयेत्तस्य यस्येदं सकलं जगत् ।। १४ ।।\nगुप्तं भाद्रपदे मासि आश्विने हृदयं ततः ।।\nशिरसः पूजनं कार्यं कार्तिके कृत्तिकासु च ।। १५ ।।\nचतुर्ष्वेतेषु एतेषु मासेषु दध्ना स्नानं विधीयते ।।\nपूजनं देवदेवस्य शुक्लैः पुष्पादिभिस्तथा ।। १६ ।।\nक्षीरेण होमः कर्तव्यो घृतं देयं द्विजातिषु ।।\nसुवर्णं तु तथा राजन्दध्ना कार्यां भुजिक्रिया ।। १७ ।।\nअनन्तनाम जप्तव्यं सर्वमासेषु पार्थिव।।\nतेनैव नाम्ना देवस्य होमकर्माणि निर्दिशेत् ।। १८ ।।\nव्रतावसाने दातव्यं ब्राह्मणेभ्यस्तु भोजनम् ।।\nदानं शक्त्या च दातव्यं ब्राह्मणेभ्यो नराधिप ।। १९ ।।\nसंवत्सरादवाप्नोति सर्वानेव मनोरथान् ।।\nपुत्रार्थिभिर्वृत्तिकामैर्भृत्यदारधनेप्सुभिः ।। 1.173.२० ।।\nप्रार्थयद्भिश्च कर्तव्यं बलमारोग्यसम्पदम् ।।\nएतद्व्रतं महाराज पुण्यं स्वस्त्ययनं परम् ।। २१ ।।\nअनन्तव्रतमित्युक्तं सर्वकल्मषनाशनम् ।।\nव्रतमेतत्पुरा कृत्वा युवनाश्वो महीपतिः ।।२२ ।।\nमान्धातारं सुतं लेभे राजानं चक्रवर्तिनम् ।।\nकृतवीर्यस्य राजेन्द्र भार्या शीलधरा तथा ।। २३ ।।\nव्रतेनानेन सा लेभे पुत्रं बाहुसहस्रिणम् ।।\nकार्तवीर्यार्जुनं नाम राजानं चक्रवर्तिनम् ।। २४ ।।\nयमाविवेश भगवांस्तेजसा स्वेन माधवः ।।\nनमस्ते कार्तवीर्याय अर्जुनाय महात्मने ।। २५ ।।\nसप्तद्वीपसमुद्रायां मेदिन्यामीश्वराय च ।।\nएतावदुक्ता पुण्येन तिलप्रस्थस्य युज्यते ।।२६।।\nराजन्दत्तस्य विधिवद्ब्राह्मणाय यतात्मने ।।\nयस्य वै जातमात्रस्य प्रववावनिलः शुभः ।। २७ ।।\nनीरजस्कमभूद्व्योम मुदं प्रापाखिलं जगत्।।\nसमाश्रयार्थं नृपतिं दैत्या मानुष्यतां गताः ।।२८ ।।\nआश्रयामासुरव्यग्राश्शतशोऽथ सहस्रशः ।।\nयस्मिन्राजन्वतीवार्ता भूमिर्भारावपीडिता ।।\nदधार कृच्छ्रेणात्मानं जलाविलवपुर्नृप ।।२९।।\nपुत्रीयमेतत्तव राजसिंह मया व्रतं ते कथितं पुराणम् ।।\nकर्तव्यमेतद्भुवि पुत्रकामैः पापापहं धर्मविवर्धनं च।।1.173.३०।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादेऽनन्तव्रतमाहात्म्यवर्णनो नाम त्रिसप्तत्युत्तरशततमोऽध्यायः।।१७३।।\n1.174\n।। मार्कण्डेय उवाच ।।\nइदमन्यत्प्रवक्ष्यामि मासनक्षत्रपूजनम् ।।\nयत्फलं देवदेवस्य पुरुषः समुपाश्नुते ।। १ ।।\nआरभ्य कार्तिकादेतद्व्रतं कार्यं  विजानता ।।\nपारणत्रितयेनैतद्व्रतं परिसमाप्यते ।। २ ।।\nचातुर्मास्यं तथैवात्र पारणं नृप कीर्तितम् ।।\nपारणेपारणे राजन्प्रतिमासविधिं शृणु ।। ३ ।।\nपञ्चगव्यजलस्नानं सदैव च समाचरेत् ।।\nपुष्पादिपूजा कर्तव्या यथालाभमुपाहृतैः ।। ४ ।।\nनैवेद्यं कृसरं पूर्वमत्र मासचतुष्टयम् ।।\nयावकेन तथा कार्यं मध्यमं च चतुष्टयम् ।। ५ ।।\nचतुष्टये तृतीये च नैवेद्यं पायसं भवेत् ।।\nतेनैवान्नेन राजेन्द्र ब्राह्मणान्भोजयेद्बुधः ।। ६ ।।\nनक्तं नैवेद्यमश्नीयाद्वाग्यतः सुसमाहितः ।।\nसंयतस्तां भवेद्रात्रिं तथा स्थण्डिलशायकः ।। ७ ।।\nएवं कुर्यात्पुनस्तावद्यावत्कार्तिककृत्तिका ।।\nतत्र सम्पूज्य देवेशमारम्भ विधिना नृप ।। ८ ।।\nभाजनं घृतसंपूर्णं सहिरण्यं द्विजातये ।।\nदातव्यं भोजनं कार्यं ब्राह्मणानां विशेषतः ।। ९ ।।\nसंवत्सरमिदं कृत्वा व्रतं पुरुष सत्तमः ।।\nलब्ध्वा स्थानं च मोदेत तथा नारी च यादव ।। 1.174.१० ।।\nस्थिरां श्रियं धर्ममतिं बलं च सौभाग्यमोजः स्थिरसत्त्वतां च ।।\nआस्थां सुदीर्घां त्रिदिवे च कुर्याद्व्रतं नृणामेतदतीव पुण्यम् ।। ११ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे मासनक्षत्रपूजनं नाम चतुस्सप्त त्यधिकशततमोऽध्यायः ।। १७४ ।।\n1.175\n।। मार्कण्डेय उवाच ।।\nअत्र ते वर्णयिष्यामि कथां पापप्रणाशिनीम् ।।\nस्वर्गे वृत्तां समाश्रित्य मासनक्षत्र पूजनम् ।। १ ।।\nपूर्वैस्तु चरितं शक्र नाहं जानामि किञ्चन ।।\nभवतः समकालीनं विद्धि मां सुरसत्तम ।।२ ।।\nइयं सिद्धा विजानाति प्रख्याता शाम्बरायणी ।।\nएवमुक्तस्ततः शक्रः पप्रच्छ बलसूदनः ।। ३ ।।\nजगाद सा च शक्रस्य पूर्वेन्द्रचरितं महत् ।।\nशक्राणां सा व्यतीतानां शतशोऽथ सहस्रशः ।। ४ ।।\nजगाद तत्र चरितं कल्पेष्वन्येष्वपि प्रभो ।।\nशाम्बरायण्युवाच ।।\nसर्वेषामपि शक्राणां ये तु दायादबान्धवाः ।। ५।।\nसर्वे विनाशितास्तेन विष्णुना प्रभविष्णुना ।।\nसर्वे शक्रास्तथा युक्तास्तेन वैष्णवतेजसा ।। ६।।\nभूतेभ्यस्त्वतिरिच्यन्ते तेन ते गुणसम्पदः ।।\nदानेन यज्ञैः शौर्येण तपसा च बलेन च ।। ७ ।।\nश्रुतेन धर्मिष्ठतया देवदैत्यमहोरगान् ।।\nऋषयश्च महाभागास्तेपि पार्थिवसत्तम ।। ८ ।।\nवरं सम्पावनं तैश्च कृतं सर्वं स्वयंभुवा ।।\nपराजयं यतः प्राप्ता दायादेभ्यः पुनःपुनः ।। ९ ।।\nसर्वेश्वरा वीर्यबलोपपन्ना धर्मे निविष्टा जगतः प्रधानाः ।।\nत्यक्ताधिकाराश्च ततः क्रमेण सर्वे गता विष्णुसहायतां च ।।1.175.१०।।\nइति विष्णुधर्मोत्तरे प्रथमखण्डे मार्कण्डेयवज्रसंवादे शक्रचरिताख्यानं नाम पञ्चसप्तत्यधिकशततमोध्यायः ।। १७५ ।।"
  }
]
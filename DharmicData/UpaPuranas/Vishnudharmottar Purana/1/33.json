[
  {
    "text": "।। मार्कण्डेय उवाच ।। ।।\nऔर्वस्य भार्या धर्मज्ञा नाम्ना सत्यवती शुभा ।।\nवने पर्यचरद्भक्त्या गाधिजा भृगुनन्दनम् ।। १ ।।\nतस्या परमया भक्त्या भर्ता तोषमुपागतः ।।\nउवाच तां वरारोहामृचीको भृगुनन्दनः ।। २ ।।\n।। ऋचीक उवाच ।। ।।\nवरं वरय सुश्रोणि यत्ते मनसि वर्तते ।।\nतोषितोऽहं त्वया भद्रे वने शुश्रूषया वद ।। ३ ।।\nसत्यवत्युवाच ।।\nमातुः प्रयच्छ मे पुत्रं भगवन्वीर्यवत्तरम्।।\nपुत्रं मम च धर्मज्ञं युतं ब्राह्मणतेजसा ।। ४ ।।\nऋचीक उवाच ।।\nचरुद्वयं करिष्यामि मातुरर्थे तथा तव ।।\nयस्य संप्राशनात्पुत्रं त्वं चैव जनयिष्यसि ।। ५ ।।\nमार्कण्डेय उवाच ।।\nएवमुक्त्वा तदा चक्रे ऋचीकस्तु चरुद्वयम् ।।\nएकस्मिन्सकलं क्षात्रं तेजश्चक्रे सवैष्णवम् ।। ६ ।।\nश्वश्र्वर्थे तं चरुं कृत्वा द्वितीये स न्यवेशयत् ।।\nब्राह्मं रौद्रञ्च यत्तेजः पत्न्यर्थे कृतवाञ्चरुम् ।।७।।\nऋचीक उवाच ।।\nअयं प्राश्यस्त्वया भद्रे त्वयं मात्रा चरुस्तव ।।\nअश्वत्थालिङ्गनं कार्यं मात्रा तत्र तदा शुभे ।। ८।।।\nतथैवौदुम्बरस्याऽपि त्वया राजीवलोचने ।। ९ ।।\nमार्कण्डेय उवाच ।।\nएवमुक्ता ततो गत्वा मात्रे सर्वं न्यवेदयत् ।। 1.33.१० ।।\nततस्तामब्रवीन्माता गाधेः पत्नी यशस्विनी ।।\nध्रुवं भगवता पुत्रस्तव पुत्रचिकीर्षया ।। ११ ।।\nश्रेष्ठेन तेजसा युक्तश्चरुरेष कृतः शुभे ।।\nतस्माच्चरुविपर्यासं मदर्थे कुरु मा चिरम्।।१२।।\nअलिङ्गने विपर्यासं द्रुमयोः क्रियतां तथा ।।\nसा मातुर्वचनं सर्वं चक्रे गौरवयन्त्रिता ।।१३।।\nसगर्भां स गते काले भर्ता वचनमब्रवीत् ।। १४ ।।\nऋचीक उवाच ।।\nध्रुवं चरुविपर्यासो द्रुमयोश्च त्वया कृतम् ।।\nयेन त्वमसितापाङ्गि युक्ता क्षत्रियतेजसा ।। १५ ।।\nब्राह्मेण तेजसा युक्तं कृतवानस्मि ते चरुम् ।।\nमातुस्ते चारुसर्वांगि तथा क्षत्त्रियतेजसा ।। १६ ।।\nकृतं चरुविपर्यासं सा विप्रं जनयिष्यति ।।\nक्षत्रधर्मरतं पुत्रं विप्रं त्वं जनयिष्यसि ।।१७।।\nसत्यवत्युवाच।। मातुर्मतात्कृतमिदं भगवन्क्षन्तुमर्हसि ।।\nक्षत्रधर्मरतः पुत्रो न मे भवितुमर्हति ।। ।। १८ ।।\nऋचीक उवाच ।।\nएवमस्तु न ते पुत्रः क्षत्रधर्मा भविष्यति ।।\nपौत्रस्त्ववश्यं भविता भाव्यर्थविधिचोदितः ।। १९ ।।\nसत्यवत्युवाच ।।\nसर्वेश्वरत्वं भगवन्किमर्थं पौत्रस्य मे क्षत्रियभावमुग्रम्।।\nनिवर्तितुं नेच्छसि मातुलेन वदस्व तन्मे यदि ते न गुह्यम् ।। 1.33.२० ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे चरुविपर्यासो नाम त्रयस्त्रिंशत्तमोऽध्यायः ।। ३३ ।।"
  }
]
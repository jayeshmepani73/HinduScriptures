[
  {
    "text": "राम उवाच ।।\nवराहं नरसिंहं च वामनं च महेश्वर।।\nत्वत्तोऽहं श्रोतुमिच्छामि प्रादुर्भावान्महात्मनः ।।१।।\nशङ्कर उवाच।।\nअदितिश्च दितिश्चैव द्वे भार्ये कश्यपस्य च ।।\nअदितिर्जनयामास देवानिन्द्रपुरोगमान् ।।२।।\nदितिश्च जनयामास द्वौ पुत्रौ भीमविक्रमौ ।।\nहिरण्याक्षं दुराधर्षं हिरण्यकशिपुं तथा ।। ३ ।।\nततोऽभिषिक्तवाञ्छक्रं देवराज्ये प्रजापतिः ।।\nदानवानां तथा राज्ये हिरण्याक्षं बलोत्कटम् ।। ४ ।।\nअभिषिच्य तयोः प्रादात्स्वर्गं पातालमेव च।।\nपातालं शासति तथा हिरण्याक्षे महासुरे ।।५।।\nधराधारा धरां त्यक्त्वा खमुत्पेतू रयात्पुरा।।\nपक्षवन्तो महाभाग नूनं भाव्यर्थचोदिताः ।। ।।६।।\nधराधरपरित्यक्ता धरा चलनिबन्धना ।।\nयदा तदा दैत्यपुरं सकलं व्याप्तमम्भसा ।। ७ ।।\nदृष्ट्वैव स्वपुरं व्याप्तमम्भसा दितिजोत्तमः ।।\nसैन्यमुद्योजयामास जातशङ्कः सुरान्प्रति ।। ८ ।।\nउद्युक्तेन स सैन्येन दैत्यानां चतुरंगिणा ।।\nविजित्य त्रिदशाञ्जन्ये आजहार त्रिविष्टपम् ।। ।। ९ ।।\nहृताधिकारास्त्रिदशा जग्मुः शरणमञ्जसा ।।\nदेवराजं पुरस्कृत्य वासुदेवमजं विभुम् ।। 1.53.१० ।।\nत्रिदशाञ्छरणं प्राप्ता न्हिरण्याक्षविवासितान्।।\nसंयोज्याऽभयदानेन विससर्ज जनार्दनः ।। ११ ।।\nविसृज्य त्रिदशान्सर्वाञ्चिन्तयामास केशवः ।।\nकिन्नु रूपमहं कृत्वा घातयिष्ये सुरार्दनम् ।।१२।।\nतिर्यङ्मनुष्यदेवानामवध्यः स सुरान्तकः ।।\nब्रह्मणो वरदानेन तस्मात्तस्य वधेप्सया ।।१३।।\nनृवराहो भविष्यामि न देवो न च मानुषः ।।\nतिर्यग्रूपेण चैवाहं घातयिष्यामि तं ततः ।। १४ ।।\nएतावदुक्त्वा संगेन नृवराहोऽभवत्प्रभुः ।।\nचूर्णिताञ्जनशैलाभस्तप्त जाम्बूनदाम्बरः ।। १५ ।।\nयमुनावर्त्तकृष्णाङ्गः तदावर्ततनूरुहः ।।\nतदोघ इव दुर्वार्य्यस्तत्पित्रा तेजसा समः ।। १६ ।।\nतत्प्रवाह इवाक्षोभ्यस्त त्प्रवाह इवौघवान् ।।\nतत्प्रवाहामलतनुस्तत्प्रवाहमनोहरः ।। १७ ।।\nसजलाञ्जनकृष्णाङ्गः सजलाम्बुदसच्छविः ।।\nपीतवासास्तदा भाति सवि द्युदिव तोयदः ।। १८ ।।\nउरसा धारयन्हारं शशाङ्कसदृशच्छविः ।।\nशुशुभे सर्वभूतात्मा सबलाक इवाम्बुदः ।। १९ ।।\nशशाङ्कलेखाविमले दंष्ट्रे तस्य विरेजतुः ।।\nमेघान्तरितबिम्बस्य द्वौ भागौ शशिनो यथा ।। 1.53.२० ।।\nकराभ्यां धारयन्भाति शङ्खचक्रे जनार्दनः ।\nचन्द्रार्कसदृशे राम पादचारीव पर्वतः ।। २१ ।।\nमहाजीमूतसंकाशो महाजीमूतसन्निभः ।।\nमहजीमूतवद्वेगी  महाबलपराक्रमः ।। २२ ।।\nदानवेन्द्रवधाकाङ्क्षी हिरण्याक्षसभां ययौ ।।\nहिरण्याक्षोऽपि तं दृष्ट्वा नृवराहं जनार्दनम् ।। २३ ।।\nदानवाँश्चोदयामास तिर्यग्जातमपूर्वकम् ।।\nगृह्यतां वध्यतां चैव क्रीडार्थं स्थाप्यतां तथा ।। २४ ।।\nइत्येवमुक्तः संरब्धः पाशहस्ताँस्तु दानवान् ।।\nजिघृक्षमाणांश्चक्रेण जघान शतशो रणे ।। २५ ।।\nहन्यमानेषु दैत्येषु हिरण्याक्षोऽथ दानवान् ।।\nचोदयामास संरब्धान्वराहाधिककारणात् ।। २६ ।।\nचोदिता दानवेन्द्रेण दान वा शस्त्रपाणयः ।।\nप्रववर्षुस्तथा देवं शस्त्रवर्षेण केशवम् ।। २७ ।।\nदैत्याः शस्त्रनिपातेन देवदेवस्य चक्रिणः ।।\nनैव शेकुर्वृथा कर्तुं यत्नवन्तोऽपि निर्भयाः ।। २८ ।।\nहन्यमानोऽपि दैत्येन्द्रैर्दानवान्मधुसूदनः।।\nजघान चक्रेण तदा शतशोऽथ सहस्रशः ।।२९।।\nहन्यमानेषु सैन्येषु हिरण्याक्षः स्वयं ततः ।।\nउत्थाय धनुषा देवं प्रववर्ष सुरोत्तमम् ।। 1.53.३० ।।\nहिरण्याक्षस्तु तान्दृष्ट्वा विफलाँश्च शिली मुखान् ।।\nशिलीमुखाभान्संपश्यन्समपश्यन्महद्भयम् ।। ३१ ।।\nततोऽस्त्रैर्युयुधे तेन देवदेवेन चक्रिणा ।।\nतान्यस्य फलहीनानि चकार भगवान् स्वयम् ।। ३२ ।।\nततो गदां काञ्चनपट्टनद्धां विभूषितां किंकिणिजालसंघैः ।।\nचिक्षेप दैत्याधिपतिः स घोरां तां चाऽपि देवो विफलीचकार ।। ३३ ।।\nशक्तिं ततः पट्टविनद्धमध्यामुल्कानलाभां तपनीयचित्राम् ।।\nचिक्षेप दैत्यस्स वराहकाये हुङ्कारदग्धा निपपात सा च।। ।। ३४ ।।\nततस्त्रिशूलं ज्वलिताग्रशूलं स शीघ्रगं देवगणस्य संख्ये ।।\nदैत्याधिपस्तस्य सजर्ज वेगादवेक्षितः सोऽपि जगाम भूमिम् ।। ३५ ।।\nशङ्खस्वनेनाऽपि जनार्दनश्च विद्राव्य दैत्यान्सकलान्महात्मा ।।\nसकुण्डलं दैत्यगणाधिपस्य चिच्छेद चक्रेण शिरः प्रसह्य ।। ३६ ।।\nनिपातिते दैत्यपतौ स देवः संपूजितः शक्रपितामहाभ्याम् ।।\nमया च सर्वैस्त्रिदशैः समेतैजर्गाम काष्ठां मनसा त्वभीष्टाम् ।। ३७ ।।\nशक्रोपि लब्ध्वा त्रिदिवं महात्मा चिच्छेद पक्षान्धरणीधराणाम् ।।\nररक्ष चेमां सकलां त्रिलोकीं धर्मेण धर्मज्ञभृतां वरिष्ठः ।। ३८ ।। ।।\nइति श्रीविष्णुधर्म्मोत्तरे प्रथमखण्डे मार्कण्डेय वज्रसंवादे शङ्करगीतासु नृवराहप्रादुर्भावे हिरण्याक्षवधो नाम त्रिपञ्चाशत्तमोऽध्यायः ।। ५३ ।।"
  }
]
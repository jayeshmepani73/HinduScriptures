[
  {
    "text": "मार्कण्डेय उवाच ।।\nउर्वश्यागमने यत्नं चक्रुस्ते मन्त्रमुत्तमम् ।।\nगन्धर्वस्तूग्रसेनाख्यस्तदा मन्त्रमभाषत ।। १ ।।\nउग्रसेन उवाच ।।\nसमयेवस्थिता तस्मिन्नुर्वशी चारुभूषणा ।।\nव्युत्क्रान्तसमयं सा तु राजानं त्यक्ष्यते च तम्  ।।२ ।।\nतमहं वेद्मि समयं तत्र यास्यामि चानघ ।।\nयुष्मत्कार्यं करिष्यामि ससहायो न संशयः ।। ३ ।।\nमार्कण्डेय उवाच ।।\nएवमुक्त्वा ययौ तत्र यत्रासौ नृपतिः स्थितः ।।\nरात्रौ जहार मेषं च मायया स नराधिप ।। ४ ।।\nमेषं ज्ञात्वा हृतं देवी राजानमिदमब्रवीत् ।।\nमेषो हृतो महीपाल केनाप्यद्धा सुतो मम ।। ५ ।।\nद्वितीयश्च हृतो राजँस्तमानय सुतं मम ।।\nएवमुक्तस्तया राजा नग्न एवाथ संभ्रमात् ।। ६ ।।\nउत्थायान्वेषणं चक्रे मेषयोः पुरुषर्षभ ।।\nअथापश्यत सा नग्नं राजानमसितेक्षणा ।। ७ ।।\nसंस्मृत्य नारदवचस्तिरोभूता बभूव सा ।।\nगन्धर्वाणां ययौ सापि समीपं दुःखिता तदा ।। ८ ।।\nस्वर्गं प्राप्य विशालाक्षी नित्यं नृपपरायणा ।।\nकामनुन्नशरीरापि कालं नयति सुन्दरी ।। ९।।\nऋषिशापभयाद्भीता मदनेन वशीकृता ।।\nनित्यमास वरारोहा निःश्वासपरमा सती । 1.135.१० ।।\nअप्राप्य मेषयुगलं विनिवृत्तो नराधिपः ।।\nनापश्यच्छयने देवीं सस्मार समयं तदा ।।११।।\nविदित्वा त्यक्तमात्मानं स्मृत्वा समयमात्मनः ।।\nकामबाणार्दितो राजा तथापि विजने वने।।१२।।\nतां मार्गति वरारोहामुन्मत्त इव सर्वतः ।।\nएकाकी विजने राजा प्रियया रहितस्तदा ।। १३ ।।\nविललाप महासत्त्वः कुसत्त्व इव कश्चन ।।\nपुरूरवा उवाच ।।\nक्व गतासि विशालाक्षि विहाय विजनेत्र माम्।।१४।।\nकथं प्रवेक्ष्यामि पुरं प्रतिष्ठानं विना त्वया ।।\nप्राणास्त्यक्त्वा गमिष्यन्ति शरीरं मम सुन्दरि ।। १५ ।।\nअनुगन्तुं शरीरेण न शक्नोमि वरानने ।।\nत्वं हि मे चपलापाङ्गि प्राणेभ्योऽपि गरीयसी ।। १६ ।।\nत्वया त्यक्तो ध्रुवं प्राणाँस्त्यक्ष्यामि वरवर्णिनि ।।\nक्वासि क्वाहं गमिष्यामि किं करोमि व्रजामि काम् ।। १७ ।।\nशरणं कामतप्तस्य को मे संदर्शयेत्प्रियाम् ।।\nकं स्वित्पृच्छामि विजने कस्य सा विदिता भवेत् ।। १८ ।।\nक्षेमो वा मम कस्य स्याद्यो मे संदर्शयेत्प्रियाम् ।।\nप्रियाविरहितस्यैष निशाशेषो गतो मम ।। ३९ ।।\nअन्तर्धानं गतास्तारा यथा देवी ममोर्वशी ।।\nदेवोऽरुणकरस्पर्शाच्छोभां त्यजति चन्द्रमाः ।। 1.135.२० ।।\nनिशाक्षये क्षामवपुर्यथाहं     तद्विनाकृतः ।।\nएषा ह्यावर्तते पूर्वा सन्ध्या स्नात्वा द्विजातयः ।। २१ ।।\nनूनं नियमसंयुक्तास्तिष्ठन्ति विजितेन्द्रियाः ।।\nअयं ह्युदयमायाति सविता रक्तमण्डलः ।। २२ ।।\nसर्वसत्त्वसमो देवः सर्वेषां पापनाशनः ।।\nउदितश्चाप्ययं सूर्यो विभाति विमलेम्बरे ।। २३ ।।\nएकं फुल्लं महापद्मं सरसीवामले यथा ।।\nउदितं भास्करं ज्ञात्वा नलिनीपद्मलोचना ।। २४ ।।\nउन्मील्यालोकते सर्वं विना तेन निमीलिता ।।\nतीक्ष्णार्कः संप्रवृत्तोऽयं दिवसः कामवर्धनः ।। २५ ।।\nनैदाघो मां विशेषेण सन्तापयति तां विना ।।\nकं पृच्छामि वरारोहां संतप्तकनकप्रभाम् ।। २६ ।।\nदृष्टा मयेति सा देवी को मां वक्ष्यति कानने ।।\nकरीन्द्रस्त्वयमभ्येति तत्कुचाभौ समुद्वहन् ।। २७ ।।\nकुम्भौ कठोरौ सुमुखं पृच्छाम्येनं मतङ्गजम् ।।\nत्वद्दन्तयुगलप्रख्यं यदूरुयुगलं ह्यभूत् ।। २८ ।।\nगतां तां यदि जानीषे कथयस्व ममोर्वशीम् ।।\nएष हस्ती गतस्त्रासात्सिंहस्यास्य महात्मनः ।। २९।।\nअदत्त्वैवोत्तरं मह्यं सिंहं पृच्छाम्यहं वने ।।\nमध्यस्त्वदुपमस्तस्याः क्व सा सम्प्रति केसरिन् ।।1.135.३०।।\nउर्वशी दयिता मह्यं यदि जानासि कथ्यताम् ।।\nअदत्त्वैवोत्तरं सिंहः कथमेष गतो मम ।। ३१ ।।\nदृष्टा कथय हे बिम्ब देवीं बिम्बफलाधराम् ।।\nअनेनापि न चाख्याता पृष्टेन सुदती मम ।। ३२ ।।\nमयूर यदि जानीषे बालां बालमृगेक्षणाम् ।।\nउर्वशीं कथयस्वाद्य क्व प्रिया मम वर्तते ।। ३३ ।।\nअन्तःशरीरं कामाग्निर्बहिर्दहति भास्करः ।।\nतापार्त्ता निःश्वसन्त्येते सिंहा गिरिगुहागताः ।। ३४ ।।\nनिरस्तजिह्वाः स्रस्ताङ्गा विवृतास्या मुहुर्मुहुः ।।\nयूथानि महिषीणां च शेरते नलिनीजले ।। ३५ ।।\nसूर्योद्धतजलास्वन्ये पङ्कशेषा सु शेरते ।।\nगगनं चातकश्चायं तृष्णार्तो लोकते मुहुः ।। ३६ ।।\nसु भृशं तोयपानार्थी उर्वश्यर्थे यथा त्वहम् ।।\nयान्त्येते पद्मिनी खण्डान्कुञ्जरास्तापरूषिताः ।। ३७ ।।\nसुहस्तमुक्तैश्च जलैः सिंचन्त्यात्मानमात्मना ।।\nमहाद्रुमाणां स्कन्धेषु विषण्णाश्चापरे गजाः ।। ३८ ।।\nतापं नयन्ति मध्याह्ने मुञ्चन्तः शीकरं मुहुः ।।\nशाखापर्णान्तराण्येते विहगास्तापतापिताः ।। ३९ ।।\nविशन्ति चैव त्राणार्थं मध्याह्नसमये भृशम् ।।\nद्रुमशाखागता ह्येते विहगानां च बालकाः ।। 1.135.४० ।।\nरक्तान्तचक्राः सुभृशं विशन्तीह मुहुर्मुहुः ।।\nत्यक्ताहारक्रियाश्चैते मृगयूथा महावने ।। ४१ ।।\nद्रुमच्छायासु तिष्ठन्ति रोमन्थं कुर्वुतो मुहुः ।।\nअन्वेषमाणो दयितां श्रीतोऽस्मि विजये भृशम् ।। ४२ ।।\nछायायां विश्रमिष्यामि शिरीषस्यास्य साम्प्रतम् ।।\nतद्गात्रसुकुमाराणि पुष्पाण्यस्य वनस्पतेः ।। ४३ ।।\nशिरीषवृक्षो रम्योऽयं मनोहृदयनन्दनः।।\nकिन्तु मां पीडयत्येष शिरीषस्तद्विनाकृतम् ।। ४४ ।।\nसूर्यश्चास्तमुपायाति क्व गमिष्यामि शर्वरीम् ।।\nअस्तं यातः सहस्रांशुर्निशा प्राप्ता सुदारुणा।।४५।।\nरात्रिमेनां विवत्स्यामि न्यग्रोधेऽस्मिन्महाद्रुमे ।।\nउर्वश्या ऋद्धिरचिते वरवेश्मनि पार्थिवः ।। ४६ ।।\nस क्रीडति तया सार्धं सर्वकामैः सुपूजितः ।।\nनूनं मां स जनो वेत्ति प्रतिष्ठानपुरे तु मे ।। ४७ ।।\nएतामवस्थां कश्चिन्मे न विजानाति साम्प्रतम् ।।\nपौरो जानपदः कश्चिज्जनो मे दयितः सदा ।। ४८ ।।\nनिद्रे भजस्व मन्नेत्रे ध्रुवं स्वप्ने वराननाम ।।\nतां तु प्राप्स्याम्यहं सौम्यां मनसः प्रीतिवर्धिनीम् ।। ४९ ।।\nकथमभ्युदितश्चन्द्रः पीडां जनयते मम ।।\nतद्वक्त्रविजितः पूर्वं विकरोत्यधुना मयि ।। 1.135.५० ।।\nतुद चन्द्र यथाकामं मम देहं विनाकृतम् ।।\nत्वया तु नाथं संप्राप्य सापत्न्यं मम दर्शय ।। ५१ ।।\nहा हतोऽस्मि विनष्टोऽस्मि उर्वश्या रहितो वने ।।\nचन्द्र पौत्रे कुरु दयां दर्शयस्व मम प्रियाम् ।। ५२ ।।\nशशाङ्क देव शीतांशो नृणां दृष्टिमनोहर ।।\nआक्रन्दामि तवाद्याहं दर्शयस्व प्रियां मम ।। ५३ ।।\nअतृप्त दर्शनस्यैव सा गता सुन्दरी मम ।।\nअन्तर्धानं विशालाक्षी तां दर्शय ममोर्वशीम् ।।५४ ।।\nकदाऽधररसं तस्याः पास्याम्यमृतसन्निभम् ।।\nकदा द्रष्टास्मि तां भूयः कमलोदरसन्निभाम् ।।५५।।\nमृणालबाहुयुगलां पद्मवक्त्रां कदा प्रियाम् ।।\nनीलोत्पलाक्षीमालिङ्ग्य तापं त्यक्ष्याम्यनङ्गजम्।।५६।।\nअनङ्गशरनुन्नस्य बाले भव गतिर्मम ।।\nददस्व दर्शनं सुभ्रूः का ममान्या गतिर्भवेत् ।।५७ ।।\nकाममोहगृहीतस्य त्वमेवाभूर्गतिर्मम ।।\nभूयस्त्वमेव सुभगे गतिर्भव ममानघे ।। ५८ ।।\nएषा विरलिता रात्रिर्मम वर्षशतोपमा ।।\nअन्वेष्टुं क्व गमिष्यामि निर्घृणां तां ममोपरि ।। ५९ ।।\nयस्याः कोपं न जानामि स्वप्नेऽपि वरवर्णिनि ।।\nदैवेनोपहतस्याद्य त्यक्ता सा सुभगा गता ।। 1.135.६० ।।\nमार्कण्डेय उवाच ।।\nएवं स विलपन्राजा त्यक्ताहारः परिभ्रमन् ।\nआससाद कुरुक्षेत्रं द्वादशाहेन पार्थिव।।६१।।\nपुष्करिण्यास्तटप्लक्षे पुष्करैरुपशोभिते ।\nनिषसाद तदा श्रान्तः क्षुत्पिपासासमन्वितः।।\nविललाप स तत्रापि मदनेन वशीकृतः ।। ६२ ।।\nकदा नु तच्चन्द्रमसोऽनुकान्ति मुखं स्मितं चारुविलोचनायाः।।\nउन्नाम्य पास्याम्यधरं तृषार्तो वारीव पान्थः पथि कृच्छ्रलभ्यम् ।। ६३ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे पुरूरवाप्रलापवर्णनो नाम पञ्चत्रिंशदु त्तरशततमोध्यायः ।। १३५ ।।"
  }
]
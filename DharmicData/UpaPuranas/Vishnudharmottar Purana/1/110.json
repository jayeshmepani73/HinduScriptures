[
  {
    "text": "मार्कण्डेय उवाच ।।\nअन्तर्धानः पृथोः पुत्रो हविर्धानस्तदात्मजः ।।\nप्राचीनबर्हिस्तत्पुत्रः पृथिव्यामेकराड् बभौ ।। १ ।।\nउपयेमे समुद्रस्य लवणस्य स वै सुताम्।।\nसुवर्णायां तु सामुद्र्यां दश प्राचीनबर्हिषः ।। २ ।।\nसर्वे प्राचेतसो नाम धनुर्वेदस्य पारगाः ।।\nअपृथग्धर्मचरणास्तेऽतप्यन्त महत्तपः ।। ३ ।।\nदशवर्षसहस्राणि समुद्रसलिलेशयाः ।।\nसमुद्रगेषु दशसु तपस्यत्सु महीरुहाः ।। ४ ।।\nअरक्षमाणां गां वव्रुर्बभूवेत्थं प्रजाक्षयः ।।\nन शक्यो मारुतो वातुं वृत्तं खमभवद्द्रुमैः ।। ५ ।।\nतदुपश्रुत्य राजानः सर्वे युक्ताः प्रचेतसः ।।\nमुखेभ्यो वायुमग्निं च ससृजुर्जातमन्यवः ।। ६ ।।\nनिर्मूलानथ वृक्षांस्तान्कृत्वा वायुरशोषयत् ।।७।।\nतानग्निरदहत्क्रुद्ध एवमासीद्रुमक्षयः ।।\nद्रुमक्षयमथो दृष्ट्वा किञ्चिद्दग्धेषु शाखिषु ।।\nउपगम्याब्रवीदेतान्सोमो राजा प्रचेतसः ।। ८।।।\nकोपं त्यजत राजानः सर्वे प्राचीनबर्हिषः ।।\nकृता मही वृक्षशून्या शाम्येतामग्निमारुतौ ।। ९ ।।\nरत्नभूता च कन्येयं वृक्षाणां वरवणिंनी ।।\nभविष्यं जानता ह्येषा धृता गर्भेण वै मया ।। 1.110.१० ।।\nमारिषा नाम भवतां पत्न्यर्थे प्रददाम्यहम् ।।\nततः सोमस्य वचनाज्जगृहुस्ते प्रचेतसः ।। ११ ।।\nसंहृत्य कोपं वृक्षेभ्यः पत्नीधर्मेण मारिषाम् ।।\nमनसा च दधुस्तस्यां गर्भं सर्वे प्रचेतसः ।। १२ ।।\nदशभ्यस्तु प्रचेतोभ्यो मारिषायां प्रजापतिः ।।\nभवशापेन संभूतो भूयो दक्षप्रजापतिः ।। १३ ।।\nअसृजन्मनसा दक्षः प्रजाः पूर्वं चतुर्विधाः ।।\nनोत्पद्यन्ते च तास्तस्य अपध्याता हरेण तु।। १४ ।।\nमैथुनेन ततः सृष्टिं कर्तुमिच्छन्प्रजापतिः ।।\nअसिक्नीमवहद्भार्यां वीरणस्य प्रजापते. ।। १५ ।।\nसुतां सुमहतीं युक्तां तपसा लोकधारिणीम् ।।\nतस्य पुत्रसहस्रं तु वीरिण्यां समपद्यत ।। १६ ।।\nतांस्तु दृष्ट्वा महातेजा विवर्धयिषवः प्रजाः ।\nतानुवाच महातेजा ब्रह्मपुत्रः स नारदः।।१७।।\nकिं प्रमाणं तु मेदिन्यां स्रष्टव्यस्य तथैव च।।\nअज्ञानात्तु कथं सर्गं भवन्तः कर्तुमुद्यताः।।१८।।\nमहीमानमथान्वेष्टुं गता दक्षसुतास्ततः ।।\nलोकालोकस्य परतो गर्भोदस्य तथोपरि ।।१९।।\nवायुमण्डलमासाद्य भ्रमणान्नाशमागताः ।।\nदक्षोऽपि तेषु नष्टेषु वीरिण्यामेव धर्मवित् ।। 1.110.२० ।।\nसहस्रं जनयामास पुत्राणामपरं ततः ।।\nविवर्धयिषवस्ते तु शबलाश्वाः पुनः प्रजाः ।। २१ ।।\nपूर्वमुक्तं वचस्तद्वै श्रावता नारदेन तु ।।\nअन्योन्यमूचुस्ते सर्वे सम्यगाह महानृषिः ।।२२।।\nभ्रातॄणां पदवीं चैव गन्तव्या नात्र संशयः।।\nगतेऽपि हर्यश्वमार्गेण प्रयाताः पृथिवीमिमाम् ।। २३ ।।\nतमेव वायुमासाद्य विनष्टाः शाश्वतीस्समाः ।।\nतदाप्रभृति वै भ्रान्ता भ्रातुरन्वेषणे रताः ।। २४ ।।\nप्रयातो नश्यति विभो तन्नः कार्यं विजानता ।।\nअथ तेषु विनष्टेषु दक्षः कोपसमन्वितः ।।२५।।\nशशाप नारदं क्रुद्धः तुल्यं जन्म न चाप्स्यसि ।।\nदेहं त्यक्त्वा सशापेन तेन दक्षस्य नारदः ।। २६ ।।\nभूयो मुनिसुतो जातः कश्यपस्य महात्मनः ।।\nअश्वमेधं च विततं दक्षस्याद्भुतकर्मणः ।। २७ ।।\nविध्वंसयामास हरः पूर्ववैरेण भ्रावितः ।।\nदक्षोऽपि शप्तवानुद्रं शप्तास्ते ब्राह्मणोत्तमाः ।।२८ ।।\nअद्यप्रभृति यक्ष्यन्ति नत्वा सार्धं दिवौकसैः ।।\nजन्मान्तरेऽपि वैराणि विनश्यन्ति न पार्थिव ।। २९ ।।\nतस्माद्वैरं न कर्तव्यं कदाचिदपि केनचित् ।।\nहर्यश्वेष्वपि नष्टेषु महात्मसु पुरा तदा ।। 1.110.३० ।।\nअसिक्न्यां जनयामास दक्षो दुहितरस्तदा ।।\nषष्टिः कन्या रूपयुक्तास्तपसा महता युताः ।। ३१ ।।\nद्वे ददौ बाहुपुत्राय चतस्रोऽरिष्टनेमिने ।।\nद्वे प्रादात्स कृशाश्वाय दश धर्माय चाप्यथ ।। ३२ ।।\nचतुर्दश कश्यपाय चाष्टाविंशतिमिन्दवे ।।\nप्रददौ बाहुपुत्राय सुप्रभां भामिनीं तदा ।। ३३ ।।\nमनोरमां भानुमतीं विशालां बाहुदामथ ।।\nदक्षः प्रादान्महाभागश्चतस्रोऽरिष्टनेमिने।।३४।।\nस कृशाश्वाय च प्रादात्सुप्रभां च तथा जयाम् ।।\nअरुन्धतीं वसुं जामिं लम्बां भानुमिरावतीम् ।।३५।।\nसंकल्पां च मुहूर्तां च साध्यां विश्वां तथैव च ।।\nददौ स दश धर्माय महात्मा लोकविश्रुतः।।३६।।\nअदितिर्दितिर्दनुः काला दनायुः सिंहिका मुनिः ।।\nकद्रूः क्रोधा इरा प्राधा विनता सुरभिः खगा ।। ३७ ।।\nचतुर्द्दशैताः प्रददौ कश्यपाय प्रजापतिः ।।\nनामभिः पूर्व विख्याताः कृत्तिकाद्यास्तथैव च ।। ३८ ।।\nददौ नक्षत्रयोगिन्य अष्टाविंशतिमिन्दवे ।।\nदेवतास्त्वभिमानिन्यो नक्षत्राणां महीपते ।। ३९ ।।\nएतावदुक्तं तव दक्षवंशमृक्षोद्भवं चाप्यथ भूमिपाल ।।\nअतः परं किं कथयामि तुभ्यं तन्मे वास्वायत लोहिताक्ष ।।1.110.४०।।\nइति श्रीविष्णुधर्मोत्तरे प्रथमखण्डे मा० सं० दक्षवंशवर्णनं नाम दशोत्तरशततमोऽध्यायः ।। ११० ।। ।।"
  }
]
[
  {
    "text": "।। मार्कण्डेय उवाच ।।\nराज्यं प्राप्य महातेजा दिलीपतनयो नृपः ।।\nनरकस्थान् पितॄञ्श्रुत्वा राज्यं न्यस्याशु वृद्धये ।।१।।\nगङ्गामाराधयामास तपसा महता तदा ।।\nयमैश्च नियमै राजन्नपर्णाशनकैस्तथा ।। २।।\nदशवर्षसहस्राणि तपस्तेपे भृशं नृपः ।।\nअथ गंगा महादेवी प्रसन्नाभूद्गतक्लमा ।। ३ ।।\nभगीरथोऽपि धर्मात्मा वरं लेभे कुतूहली ।।\nततो लेखनदी देवी प्रावोचत्तं भगीरथम् ।। ४ ।।\nपतन्त्या गगनात्सोढुं मम वेगं वसुन्धरा ।। ५ ।।\nन समर्था यदा तस्मात्तोषयस्वाशु शंकरम् ।।\nस हि शक्तः पतंत्या मे वेगं सोढुं नरेश्वर।।६।।\nएवमुक्त्वा ययौ देवी तदान्तर्धानमीश्वरी।।\nभगीरथोऽपि धर्मात्मा तपस्तेपे सुदारुणम्।।७।।\nआराधनार्थं देवस्य शङ्करस्य महात्मनः।।\nतपसोऽन्ते महातेजा दृष्टवाञ्जगदीश्वरम्।।८।।\nदेवदेव उवाच।।\nतपसोग्रेण ते राजन् प्रसन्नोऽस्मि यथेप्सितम्।।\nददामि ते यतो भक्तिं पितॄणां चाक्षयं यशः ।।९।।\nमार्कण्डेय उवाच।।\nएवमुक्तस्तु देवेन पूजयित्वा महेश्वरम् ।।\nजगाम गङ्गां मनसा राजा पूर्णमनोरथः ।।1.19.१०।।\nशङ्कराधिष्ठितं ज्ञात्वा नृपतेश्च चिकीर्षितम् ।।\nपपात गननाद्गंगा तदा राजीवलोचन! ।।११।।\nगंगायाः पतनं ज्ञात्वा ब्रह्मा तं देशमागतः ।।\nयमेन्द्रवरुणान्देवान्पुरस्कृत्यामितौजसः ।। १२ ।।\nऋषयो नागगन्धर्वविद्याधरमहोरगाः ।।\nसुपर्णकिन्नरगणास्तथैवाप्सरसां गणाः ।। १३ ।।\nविमानशतसंबाधं तद्बभूव नभस्तलम् ।।\nप्रकीर्यमाणं कुसुमैर्देवनागविराजितम् ।।\nसुरप्रभादुर्निरीक्ष्यं तदाभरणभासुरम् ।।१४।।\nसुगन्धि चारु पवनं सुरतूर्यनिनादितम् ।।\nनभसस्तस्य मध्येन पपात गगनान्नदी ।।१५।।\nविशामि भित्त्वा पातालं स्रोतसा गृह्य शङ्करम् ।।\nइत्येवं दुष्टभावा सा पपात हरमूर्धनि ।।१६।।\nज्ञात्वा क्रूरमभिप्रायं देव्या देवः पिनाकभृत्।।\nजटाकलापे तां देवीं तिरश्चक्रे चतुर्मुखः ।।१७।।\nबभ्राम सा तिरो भूत्वा तत्रैव त्वचिरं नदी ।।\nतस्याः पतंत्या ये केचिद्बिंदवः क्षितिमागताः।।१६।।\nतैः कृतं पृथिवीपाल तदा विन्दुसरः शुभम्।।\nदेवोपि दृष्ट्वा राजानं क्षुधया व्याकुलेन्द्रियम् ।। १९ ।।\nतत्याज तां तदा शीघ्रं जटाग्रेण महेश्वरः ।।1.19.२०।।\nधृतगंगो जगामाथ ततोऽन्तर्धानमीश्वरः ।।\nमहेश्वरशिरोभ्रष्टा प्रविष्टा च सरः शुभम् ।। २१ ।।\nतस्माद्विनिःसृता भूयः सप्तधा देवनिम्नगा ।।\nह्लादिनी ह्रादिनी चैव प्लाविनी चेति प्राच्यगाः ।।२२।।\nसीतावक्त्रश्च सिन्धुश्च प्रतीच्यभिमुखा गताः ।।\nदक्षिणेन तथा गंगा भगीरथपथानुगा ।।\nक्वचिद्वेगेन महता क्वचिन्मन्दविसर्पिणी ।। २३ ।।\nक्वचित्फेनाकुलजला क्वचिदावर्तमालिनी ।।\nक्वचिद्गम्भीरशब्दौघा निःशब्दा च तथा क्वचित् ।। २४ ।।\nक्वचिद्धंसरवोद्दामा चक्रवाकयुगा क्वचित ।।\nऊर्मिमालाकुलजला कुसुमोत्करमण्डिता।।२५।।\nजलसत्त्वशताकीर्णा सुरसिद्धसुखप्रदा ।।\nअमृतस्वादुसलिला हरसंसर्गनिर्मला ।। २६ ।।\nविष्णुपादप्रहारोत्था सर्वपात कनाशिनी ।।\nएवं संप्राप्य सा विंध्यं प्रविष्टा पूर्वसागरम् ।। २७ ।।\nसागरेण समासाद्य पातालं भीमदर्शनम् ।।\nप्लावयामास तद्भस्म सागराणां महात्मनाम्।।२८।।\nभस्मनि प्लाविते सर्वे गतास्ते सागरा दिवम् ।।२९।।\nएवं धरां देवनदी प्रयाता सुपुण्यतोया ऋषिवर्यजुष्टा ।।\nमहानुभावा नृप जह्नुकन्या निश्रेणिभूता त्रिदिवप्रयाणे ।।1.19.३०।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे गङ्गावतरणनामैकोनविंशोऽध्यायः।।१९।।"
  }
]
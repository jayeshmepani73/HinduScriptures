[
  {
    "text": "वज्र उवाच ।।\nगङ्गा विष्णुपदी लोके किमर्थं कथिता बुधैः ।।\nतन्ममाचक्ष्व तत्त्वेन भृगुवंशविवर्धन! ।। १ ।।\nमार्कण्डेय उवाच ।।\nस्वायम्भुवेन्तरे पूर्वं चत्वारो देवतागणाः ।।\nजयाख्याश्चाजिताख्याश्च शुक्राख्याश्च प्रकीर्तिताः ।। २ ।।\nतेषां बभूव देवेन्द्रो विश्वभुग्लोकपूजितः ।।\nआसंस्तस्या सुरा घोरास्तदा दायादबान्धवाः ।। ३ ।।\nबभूव राजा तेषां च बाष्कलिर्न्नाम नामतः ।।\nयेन विक्रम्य शक्रस्य हृतं राज्यं तदा बलात् ।। ४ ।।\nहृतराज्यस्तु देवेन्द्रो ब्रह्माणं शरणं गतः ।।\nब्रह्मापि शक्रमादाय जगाम शरणं हरिम् ।। ५ ।।\nनिवेदयामास तदा देवदेवाय शार्ङ्गिणे ।।\nबाष्कलेर्विजयं सर्वं ब्रह्मा शुभचतुर्मुखः ।। ६ ।।\nश्रीभगवानुवाच ।।\nब्रह्मन्प्रत्याहरिष्यामि राज्यमस्य शतक्रतोः।।\nदिवि देवेषु धर्मात्मन्निवृत्तो भव मा चिरम् ।।७।।\nअहं वामनरूपेण प्रयास्ये बाष्कलिं नृपम् ।।\nमां दृष्ट्वा विस्मितं तन्तु गत्वा याचतु देवराट् ।। ८ ।।\nलोकत्रयं मम हृतं त्वया विक्रम्य बाष्कले ।।\nतत्राग्निशरणार्थाय दीयतां मे क्रमत्रयम् ।। ९ ।।\nअतीव ह्रस्वगात्रस्य वामनस्यास्य मा चिरम् ।।\nएवमुक्तस्तु शक्रेण तदा दाता क्रमत्रयम् ।। 1.21.१० ।।\nमार्कण्डेय उवाच ।। ।।\nइत्येवमुक्तो देवेन ब्रह्मा स्वभवनं गतः ।।\nदेवोऽपि वामनो भूत्वा प्रयातो यत्र बाष्कलिः ।। ११ ।।\nबाष्कलिर्वामनं दृष्ट्वा विस्मयोत्फुल्ललोचनः ।।\nनिरीक्ष्य तं यथाकाममसुरैर्बहुभिर्वृतः ।। १२ ।।\nएतस्मिन्नेव काले तु शक्रस्तं देशमाययौ ।।\nपाद्यार्घ्याचमनीयाद्यैः शक्रं संपूज्य बाष्कलिः ।। १३ ।।\nकिमागमनकार्यं ते तमुवाच प्रहृष्टवाक् ।।\nअत्याश्चर्यमिदं मन्ये तवागमन कारणम् ।। १४ ।।\nशक्र उवाच ।।\nलोकत्रयं मेऽपहृतं विक्रमेण तु बाष्कले! ।।\nतत्राग्निशरणार्थाय दीयतां मे क्रमत्रयम् ।। १५ ।।\nअतीव ह्रस्वगात्रस्य वामनस्यास्य पार्थिव ।।\nभूमिभागे तु पारक्ये वस्तुं न त्वहमुत्सहे।।१६।।\nबाष्कलिरुवाच ।।\nक्रमत्रयं वामनके देवराज कृतं शुभम् ।।\nतत्रास्स्वमुदितः प्राप्तः सुखी सुरपते भव ।। १७ ।।\nमार्कण्डेय उवाच ।।\nएवमुक्तो बाष्कलिना त्यक्त्वा रूपं तु वामनम् ।।१६।।\nहरिर्विचक्रमे लोकान्देवानां हितकाम्यया ।।\nब्रह्मलोकं ततो गत्वा..... ।।\nदेवस्य वामश्चरणो निविष्टो दानवालये ।। १९ ।।\nततः क्रमं स प्रथमं ददौ सूर्य्ये जगत्पतिः ।।\nद्वितीयं च ध्रुवे देवस्तृतीयेन च यादव । ।। 1.21.२० ।।\nब्रह्माण्डं ताडयामास ह्यसंपूर्णेन केशवः ।।\nब्रह्माण्डस्ताडितस्तेन छिद्रतामगमत्प्रभो ।।२१।।\nब्रह्माण्डबाह्यतोयेन शतघ्नेनाम्भसावृतम् ।।\nतेनच्छिद्रेण तत्तोयं विवेशाण्डं महीपते  ।। २२ ।।\nअंगुष्ठाग्रक्षतादण्डाद्यत्प्रविष्टं जलं शुचि ।।\nप्राप्ता देवनदीत्वं तु सा तु विष्णुपदी नदी ।। २३ ।।\nदेवनद्या तया व्याप्तं ब्रह्माण्डं सकलं नृप! ।।\nविभूतिभिर्महाभाग सर्वानुग्रहकाम्यया ।। २४ ।।\nवामनेन समाक्रान्ताः सर्वे लोका यदानघ! ।।\nअसुरैस्ते तदा त्यक्ता देवानां सत्यबान्धवैः ।। २५ ।।\nपातालश्च यदा तेन नाक्रान्तं हरिमेधसा ।।\nअसुरैस्तैस्तदा घोरैरुष्यते यदुनन्दन! ।। २६ ।।\nदेवोऽपि हृत्वा त्रैलोक्यं जगामादर्शनं तदा ।।\nपातालनिलयश्चापि सुखमास्ते स बाष्कलिः ।। २७ ।।\nशक्रोऽपि पालयामास विपश्चिद्भुवनं तदा ।।\nइमं त्रिविक्रमं नाम प्रादुर्भावं जगद्गुरोः ।। २८ ।।\nगङ्गासंभवसंयुक्तं सर्वकिल्विषनाशनम् ।। २९ ।।\nतेनैव देवदेवेन प्राप्ते वैवस्वतेऽन्तरे ।।\nभूयो लोकास्त्रयः क्रान्ताः पदा संयमिनो नृप ।। 1.21.३० ।।\nअनेन कारणेनोक्ता गंगा विष्णुपदी नृप ।।\nयया सर्वमिदं व्याप्तं त्रैलोक्यं सचराचरम् ।।३१।।\nगंगासमुत्पत्तिरियं मयोक्ता श्रुत्वैव यां मुञ्चति सर्वपापम् ।।\nपापैर्विशिष्टोऽपि नरो नृवीर साधुव्रतस्तु त्रिदिवं प्रयाति ।। ३२ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे त्रिविक्रमोपाख्यानं नामैकविंश तितमोऽध्यायः ।। २१ ।।"
  }
]
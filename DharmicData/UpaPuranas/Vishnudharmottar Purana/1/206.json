[
  {
    "text": "1.206\n।। मार्कण्डेय उवाच ।। ।।\nनिवेशमकरोद्राजन् गङ्गातीरे स राघवः ।।\nभरतस्य तदा चक्रुर्गङ्गायां जलमण्डपान् ।। १ ।।\nतथैव बलमुख्यानां प्राधान्येन नराधिप ।।\nसैनिकश्च जनस्तस्य प्राप्य तां सुरनिम्नगाम् ।। २ ।।\nसाफल्यं जन्मनो मेने तत्याज च तथा क्लमम् ।।\nसस्नौ पपौ पयः कामं हर्षेण महता युतः ।। ३ ।।।\nस्नापयाञ्चक्रिरे तत्र तुरगांस्तुरगप्रियाः ।।\nकुञ्जरान्स्नापयमासुर्महामात्रास्तथैव च ।। ४ ।।\nमज्जद्भिर्बहुसाहस्रैः कुञ्जरैर्जाह्नवी नदी ।।\nकिरातविषयैः सैव विरराज यथोपलैः ।। ५ ।।\nसमुत्थितमहामात्रान्दृष्ट्वाभ्युक्षणछद्मना ।।\nचिक्रीडुर्दृतिभिः केचिद्विविशुर्बाहुभिस्तथा ।। ६ ।।\nगङ्गामासाद्य संहृष्टा भरतस्य तु सैनिकाः ।।\nभरतोऽपि तथा स्नातः कृतदैवतपूजनः ।।७।।\nश्राद्धं चक्रे महातेजा ददौ दानं तथैव च ।।\nदत्त्वा तत्र महादानानाज्ञापयति यादव ।।८।।\nशिल्पिनो मम कुर्वन्तु कूटागारान्मनोरमान् ।।\nरात्रौ दीपनिवेशार्थं शतशोऽथ सहस्रशः ।।९।।\nआनीयन्तां तथा नावः सैन्यस्य तरणाय मे ।।\nक्रियन्तां चर्मनावश्च प्लवाश्च शतशस्तथा ।।1.206.१०।।\nउत्तरं पारमासाद्य निवेशः क्रियतां तथा ।।\nपरं पारं जना यान्तु उदयास्तमयान्तरे ।।११।।\nएवमाज्ञाय भरतो विजहार यथासुखम् ।।\nप्रसारितकरो राजन्सर्वत्रैव दिवाकरः ।। १२ ।।\nययावदर्शनं तत्र भरतस्यैव लज्जया ।।\nपद्मपत्रदलाग्राभा प्रतीची चाभवत्क्षणात् ।।१३।।\nआदित्येस्तमनुप्राप्ते सन्ध्यारागानुरञ्जिता ।।\nततस्तु तमसा व्याप्ते न प्राज्ञायत किञ्चन ।। १४ ।।\nभरताज्ञाकृतान्पूर्वं कूटागारान्सदीपकान् ।।\nध्वजमालापरिक्षिप्तांश्चिक्षिपुर्जाह्नवीजले ।।१५।।\nसैनिकैश्च तथा मुख्यैर्भरतस्य पृथक्पृथक् ।\nगङ्गाम्भसि परिक्षिप्ता दीपवृक्षाः सहस्रशः ।।१६।।\nसा दीपमालिनी गङ्गा तीरद्योतितविग्रही ।।\nजहास फेनहासेन जिह्वेव गगनप्रिया ।। १७ ।।\nजलान्तरागतै र्दीपैर्दीपवृक्षैर्मनोहरैः ।।\nतथा कल्लोलसंक्रान्तैर्गङ्गा दीप्तेव लक्ष्यते ।। १८ ।।\nएवं हि क्रीडतां तत्र गङ्गातीरे तथा नृणाम् ।।\nरात्रावेवाञ्जसा जग्मुर्नावो बहुविधा नृप ।। १९ ।।\nशशाङ्कराजहंसेन दृष्ट्वा खसरसीं जनाः ।।\nआक्रम्यमाणा सुषुपुर्निशीथे निद्रयान्विताः ।। 1.206.२० ।।\nशशाङ्कोदयसंसुप्तबलं पद्मवनोपमम् ।।\nनिबोधयामास तथा दिवाकरकरोत्करम् ।। २१ ।।\nचकृषुस्ते तदा नावः कर्णधारा यथा स्वकाः ।।\nबलं च सकलं पारं तारया ञ्चक्रिरे तदा ।। २२ ।।\nनावस्तां किङ्किणीजालैः पताकाभिश्च राजिता ।।\nनिन्युर्बलं परं पारं कर्णधारस्फिगाहताः ।। २३ ।।\nभाण्डैः पूर्णास्तथा काश्चित्काश्चित्पूर्णा जनेन च ।।\nतुरङ्गमैस्तथा पूर्णा गोखरोष्ट्रैस्तथा पराः ।। २४ ।।\nकाश्चित्सकुञ्जरा नावो ययुः पारं तदा परम् ।।\nतथा पद्मदलाक्षीणां स्त्रीणां नावश्च पूरिताः ।। २५ ।।\nविमानाभाः प्रदृश्यन्ते गङ्गाम्भसि नरेश्वर ।।\nकर्णधारवरोपेता दण्डिभिः पुरुषैर्वृताः ।। २६ ।।\nलोकसन्तारणार्थाय भूयो जग्मुस्तथा पराः ।।\nचर्मनौभिस्तथा केचित्प्लवैः केचित्सुयन्त्रितैः ।। २७ ।।\nजग्मुरादाय भाण्डानि दृतिभिश्च तथा क्वचित् ।।\nनरैर्दृतिसमारूढैः कृष्यमाणास्तुरङ्गमाः ।। २८ ।।\nजग्मुः केचित्परं पारं बाहुभिर्मनुजेश्वर ।।\nजग्मुरन्ये परं पारं संगृहीताश्च रश्मिभिः ।। ।। २९ ।।\nनौस्थैरेव परैः शीघ्रं तुरगा नृपबाहुभिः ।।\nमहिषीणां च सङ्घानि गवां च यदुनन्दन ।। 1.206.३० ।।\nजग्मुर्गोपालकैः सार्धं परं पारं च बाहुभिः ।।\nउष्ट्रगर्दभसंघानि तार्यमाणानि बाहुभिः ।। ३१ ।।\nभूयोभूयो न्यवर्तन्त तत्र रावो महानभूत् ।।\nतीर्णस्य तार्यमाणस्य नरस्य यदुसत्तम ।। ३२ ।।\nआसीत्कोलाहलो घोरस्तीरयोरुभयोरपि ।।\nभरतोऽपि महातेजाः स्नातो हुतहुताशनः ।। ३३ ।।\nमत्स्यरूपधरं विष्णुं पटे सम्पूज्य यादव ।।\nस्वस्तिवाच्यांस्ततो विप्रान्गोभिर्वस्त्रैर्धनेन च ।। ३४ ।।\nसम्पूज्य जाह्नवीं देवीं गन्धमाल्यानुलेपनैः ।।\nसम्पूजयामास तदा भूय एव द्विजोत्तमान्।। ३५ ।।\nगोभिरश्वैस्तथा निष्कैर्वस्त्रैर्गन्धैस्तथैव च ।।\nआरुरोह तदा नावं पाण्डुकम्बलसंवृताम् ।।३६।।\nकिङ्किणीजालविततां पताकाध्वजमालिनीम् ।।\nभरते तु समारूढे कर्णधारस्फिगाहता ।। ३७ ।।\nजगाम सा परं पारं नौर्विमानोपमा नृप ।।\nसम्प्राप्य स परं पारं सम्पूर्णकटकस्तदा ।।\nउवास राजंस्तत्रैव दिवि देवेश्वरो यथा ।। ३८ ।।\nदेवीं महादेवजटातटस्थां शशाङ्कसंसर्गविवृद्ध शीताम् ।।\nउत्तीर्य राजा भरतः स चैनां निन्ये क्षयं शक्रसमप्रभावः ।। ३९ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे गङ्गावतरण वर्णनो नाम षडुत्तरद्विशततमोऽध्यायः ।। २०६ ।।\n1.207\n।। मार्कण्डेय उवाच ।।\nभरते तु समुत्तीर्णे गङ्गां गगनमेखलाम् ।।\nविवेश कटकं तस्य तमन्यः कौरवो नृप ।। १ ।।\nबलेन चतुरङ्गेण समुद्राभेन संयुतः ।।\nईश्वरश्च किरातानां दमनो नाम पार्थिवः ।। २ ।।\nगन्धिनां बहुसाहस्रैर्बलैर्युक्तो व्यदृश्यत ।।\nयथार्हं पूजयित्वा तं भरतो धर्मवत्सलः ।। ३।।\nआससादार्कतनयां यमुनां पापनाशिनीम् ।।\nयमस्य भगिनीं पुण्यां नीलमालां मनोहराम् ।। ४ ।।\nयत्र क्वचन नद्यां हि कृत्वा श्राद्धन्नराधिप ।।\nअक्षयं फलमाप्नोति नाकपृष्ठे च मोदते।।५।।\nयत्र कृष्णचतुर्दश्यां स्नातः सम्पूज्य भानुजाम् ।।\nमुच्यते पातकैः सर्वैर्नाकलोकं स गच्छति ।। ६ ।।\nअनर्काभ्युदिते काले माघकृष्णचतुर्दशीम् ।।\nयस्यां स्नातस्तु सम्पूज्य धर्मराजं तिलांभसा ।। ७ ।।\nन दुर्गतिमवाप्नोति कुलं चैव समुद्धरेत् ।।\nयत्र क्वचन नद्यां हि माघकृष्णचतुर्दशीम् ।। ८ ।।\nनादेयाम्भसि सर्वस्मिन्स्नातः पापैर्विमुच्यते ।।\nयमुना तु विशेषेण यमस्य भगिनीति सा ।। ९ ।।\nस्नातश्च यामुने तोये सन्तर्प्य पितृदेवताः ।।\nन दुर्गतिमवाप्नोति नाकलोकं च गच्छति ।। 1.207.१० ।।\nतां समासाद्य यमुनां यथा गङ्गाजलं तथा ।।\nविहृत्य भरतस्तद्वदुत्ततार महानदीम् ।। ११ ।।\nसमुत्तीर्णस्य यमुनां भरतस्य महात्मनः ।।\nविवेश कटकं राजा मत्स्यानां सुरथस्तदा ।। १२ ।।\nगोरसेनश्च साल्वानां शिबीनां च प्रभद्रकः ।।\nस तैर्नृपतिभिः सार्धं कुरुक्षेत्रमुपाययौ ।। १३ ।।\nयदर्थमेषा चरति लोके गाथा पुरातनी ।।\nपांसवोऽपि कुरुक्षेत्रे वायुना सममीरिताः ।। १४ ।।\nअपि दुष्कृतकर्माणो नयन्ति परमां गतिम् ।।\nसमन्तपञ्चके पुण्ये ये मृता मनुजेश्वर ।। १५ ।।\nते सर्वे नाकमासाद्य राजन्ते दिवि देववत् ।।\nसन्नीतिर्यत्र राजेन्द्र तीर्थं त्रैलोक्यविश्रुतम् ।। १६ ।।\nतीर्थसन्नयनादेव सन्नीतिरिति विश्रुतम् ।।\nपृथिव्यां यानि तीर्थानि आसमुद्रसरांसि च ।। १७ ।।\nमासान्ते सततं तत्र नित्यमायान्ति यादव ।।\nतत्र श्राद्धं तु यः कुर्याद्राहुग्रस्ते दिवाकरे ।। १८ ।।\nअश्वमेधशतस्याग्रं फलं विन्दति मानवः ।।\nभरतस्तु समासाद्य तत्रोवास सुखी तदा ।।१९।।\nपप्रच्छ ब्राह्मणांस्तत्र तीर्थसन्नीतिकारणम् ।।\nपृष्टस्तु भरतेनाथ ब्राह्मणस्तु घटोदरः ।। 1.207.२० ।।\nउवाच भरतं तत्र कथां पापप्रणाशिनीम् ।।\nघटोदर उवाच ।।\nशक्रे वृत्रवधाक्रान्ते त्रैलोक्ये दैत्यसाद्गते ।। २१ ।।\nसब्रह्मकाः सुराः सर्वे विष्णुं शरणमाययुः ।।\nतानुवाच हरिर्देवश्च्यवनस्यात्मसम्भवः ।। २२ ।।\nभार्गवो ब्राह्मणः श्रीमान्दधीच इति विश्रुतः ।।\nअस्थिभिः क्रियतां तस्य देवेन्द्रस्य वरायुधम् ।। २३ ।।\nप्रविश्य देवांस्तत्राहं हन्ता वृत्रमसंशयम् ।।\nएवमुक्ताः सुराः सर्वे दधीचस्याश्रमं ययुः ।। २४ ।।\nददृशुश्च महाभागं दधीचं तपसां निधिम् ।।\nपूजयित्वा महाभागं तमूचुः संहताः सुरा. ।। २५ ।।\nत्वदस्थिभिः करिष्यामो वज्रं दैत्यनिबर्हणम् ।।\nअन्यानि च तथास्त्राणि सुरकार्यार्थसिद्धये ।। २६ ।।\nतत्र त्वं देवकार्यार्थं संन्यासं द्विज रोचय ।।\nएवमुक्तो दधीचस्तु प्रत्युवाच स तान्सुरान् ।। २७ ।।\nतीर्थयात्रा प्रतिज्ञाता सर्वतीर्थेषु वै मया ।।\nतां तु कृत्वा करिष्यामि देहन्यासं सुरोत्तमाः ।। २८ ।।\nदेवा ऊचुः ।।\nशक्तस्त्वं सर्वतीर्थानामाह्वाने द्विजपुङ्गव ।।\nइहाद्यैव समायान्तु सर्वतीर्थानि तेऽनघ ।। २९ ।।\nतेजसा च त्वदीयेन तथास्माकं च भार्गव ।।\nघटोदर उवाच ।।\nएवमुक्तः सुरैः सर्वैस्तीर्थानि सरितस्तथा ।। 1.207.३० ।।\nसरांसि च समुद्राश्च तत्राजग्मुर्नराधिप ।।\nकाम्येन महता राजन्योगेन परमेण च ।। ३१ ।।\nज्ञात्वा च तेषां सान्निध्यं तत्र स्नातो द्विजोत्तमः ।।\nतर्पणं च तथा कृत्वा सुराणां पितृभिः सह ।। ३२ ।।\nउवाच देवांस्तत्रस्थानिदं वचनमर्थवत् ।।\nदधीच उवाच ।।\nअद्य प्रभृति मासान्ते भवद्भिः सततं सुराः ।। ३३ ।।\nसान्निध्यमिह कर्तव्यं तीर्थैश्चैव यथागतैः ।।\nघटोदर उवाच ।।\nएवमुक्तैस्तथेत्युक्तो देवैस्तीर्थैश्च स त्वथ ।। ३४ ।।\nत्यक्त्वा देहं दिवं यातो दधीचः स्वेन तेजसा ।।\nविश्वकर्मा च तस्यास्थ्नां भागैर्वज्रमथा करोत् ।। ३५ ।।\nआयुधानि च देवानां तथैव च पृथक्पृथक् ।।\nतेन वज्रेण महता वृत्रं हत्वा महासुरम् ।। ३६ ।।\nजघान दैत्यमुख्यानां नवतिर्नवतिस्तथा ।।\nततः प्रभृति मासान्ते नित्यमेव रघूद्वह ।। ३७ ।।\nसान्निध्यमिह तीर्थानां देवतानां च कल्पितम् ।।\nमार्कण्डेय उवाच ।।\nएतच्छ्रुत्वा महातेजा दत्त्वा दानानि राघवः ।। ३८ ।।\nययौ सैन्येन महता भरतोऽमरकण्टकम् ।।\nतत्र विष्णुपदं प्राप्य पूजयित्वा च राघवः ।।३९।।\nआससाद नदीं गौरीं पुण्यां पापभयापहाम् ।।\nविश्वामित्राज्ञया रक्षः प्रविवेश पुरा नृपम् ।। 1.207.४० ।।\nकशाहतेन मार्गस्थं शप्तं भूपाल शक्तिना ।।\nसौदासं स प्रविष्टस्तु भक्षयामास शक्तिनम् ।। ४१ ।।\nततः पुत्रशतं राजन्वसिष्ठस्यैव सत्वरः ।।\nहृते पुत्रशते दुखाद्वसिष्ठो भगवानृषिः ।। ४२ ।।\nविवेश निम्नगां गौरीं प्राणत्यागचिकीर्षया ।।\nविप्रस्य भूप यातस्य विद्रुता सा तदाभवत् ।। ४३ ।।\nततः प्रभृति लोकेऽस्मिञ्छतद्रुरिति शब्दिता ।।  शतद्रु\nसर्वपापप्रशमनी सर्वकल्याणकारिणी।।४४।।\nस्नातानां च तथा राजन्दशधेनुफलप्रदा ।।\nतां समासाद्य तत्रापि दत्त्वा दानं स राघवः।।४५।।\nउत्तीर्य तां ययौ तत्र सा चान्त्या यत्र निम्नगा ।।\nयस्यां स्नात्वा विमुच्यन्ते सर्वपापभयैर्नराः ।।४६।।\nयस्यां स्नानादवाप्नोति दशगोदानजं फलम् ।।\nआषाढे च तथा कृत्वा गोसहस्रफलं लभेत् ।। ४७ ।।\nगौरीतोयाद्विनिर्मुक्तो वसिष्ठो भगवानृषिः ।।\nपाशबन्धभरैर्यस्यां पपात सहसा नृप ।।४८।।\nविपाशश्च तथा देव्या कृत्वा तीरे विसर्जितः ।। विपाशा\nशक्तिपुत्रं ततो दृष्ट्वा वसिष्ठोऽपि पराशरम् ।। ४९ ।।\nअस्ति सन्तानमित्युक्त्वा मरणाद्विनिवर्तत ।।\nसा चान्त्या च तथा लोके विपाशेत्यभिधीयते ।। 1.207.५० ।।\nविपाशां च समुत्तीर्णे भरते धर्मवत्सले ।।\nविवेश कटकं तस्य कुणिदेशो महोदयः ।। ५१ ।।\nत्रैगर्तो वसुधानश्च कुलूताधिपतिर्जयः ।।\nदाशेरकस्तथा राजा गोवाशन इति श्रुतः ।। ५२ ।।\nइरावतीं शीघ्रगमां भरतोऽपि तदा ययौ ।।\nदशधेनुफलं यत्र स्नात एव समश्नुते ।। ५३ ।।\nषष्टितीर्थसहस्राणि वहत्येका इरावती ।।\nअष्टम्यां तु विशेषेण यत्र युज्येत रेवती ।। ५४ ।।\nतत्र दत्त्वा बहुविधं दानं रघुकुलोद्वहः ।।\nउत्तीर्य तां ययौ शीघ्रं देविकां पापनाशिनीम् ।। ५९ ।।\nदृष्टमात्रैव या देवी सर्वकल्मषनाशिनी ।।\nशरीरबहुला सा तु हरस्य दयिता उमा ।। ५६ ।।\nतत्रापि दत्त्वा दानानि पूजयामास शङ्करम् ।।\nभरते चाथ तत्रस्थे विविशुः पञ्च पार्थिवाः ।। ५७ ।।\nपार्वतीया महाराज पदातिगणसङ्कुलाः ।।\nकुमारः श्रेणिमाञ्छूरो बलबन्धुः सुयोधनः ।। ५८ ।।\nमद्रराजोंऽशुमांश्चैव तथैव च महाबलः ।।\nपूजितो मद्रराजेन शाकलेन नरोत्तमः ।। ५९ ।।\nत्रिरात्रमुषितः श्रीमांश्चन्द्रभागां नदीं ययौ ।।\nचन्द्रांशुशीतलजलां सर्वपापप्रणाशिनीम् ।। 1.207.६० ।।\nबहुतीर्थसमायुक्तां स्नानात्सर्वप्रदां नृणाम् ।। ।\nविशेषेण महाराज माघपुष्यत्रयोदशीम् ।। ६१ ।।\nभरते तां समुत्तीर्णे विवेश कटकं ततः ।।\nएतच्छ्रुतञ्जयः श्रीमानभिचारः कृतञ्जयः ।। ६२ ।। ।\nकाश्मीरकश्च धर्मात्मा सुबाहुरिति विश्रुतः ।।\nआससाद स तैः सार्द्धं वितस्तां तु महानदीम् ।।६३।।\nस्वर्गलोकप्रदां स्नाने सर्वकल्मषनाशिनीम् ।।\nप्रोष्ठपादस्य मासस्य शुक्लपक्षत्रयोदशीम् ।। ६४ ।।\nविशेषेण महाराज पुण्यां परमपावनीम् ।।\nभरतस्तां समुत्तीर्य सुदामां चैव निम्नगाम् ।। ६५ ।।\nआससाद महातेजाः कैकेयान्यदुनन्दन ।।\nबलेन चतुरङ्गेण युधाजित्कैकयाधिपः ।। ६६ ।।\nनिर्ययौ भरतं प्राप्तं श्रुत्वा भरतमातुलः ।।\nनागराश्च तथा मुख्या राजगृहनिवासिनः ।। ६७ ।।\nब्राह्मणाः क्षत्त्रिया वैश्या ये च वर्णवरा जनाः ।।\nयानैरुच्चावचैः सर्वै नगरात्तु विनिर्गताः ।। ६८ ।।\nवादित्रान्पुरतः कृत्वा गणिकाश्च विनिर्गताः ।।\nप्रतिग्रहनिमित्तं तु राघवस्य महात्मनः ।। ६९ ।।\nभरतोऽपि महातेजाः स समेत्य युधाजिता ।।\nअभ्यधावत तत्प्रीत्या मातुलं कैकयाधिपम् ।।1.207.७०।।\nकण्ठे गृहीत्वा भरतं मूर्ध्न्युपाघ्राय चासकृत् ।।\nभरतोऽपि समादाय राजगेहमुपागमत्।।७१।। ।।\nसमे मनोरमे देशे प्रभूतयवसेन्धने ।।\nशिबिरं भरतश्चक्रे नगरस्याविदूरतः ।। ७२ ।।\nपृथक्पृथक्तदा चक्रुः स्कन्दावारनिवेशनम् ।।\nमनःप्रियेषु देशेषु नानादेश्या नराधिपाः ।। ७३ ।।\nकृत्वा निवेशान्मनुजेश्वराणामादिश्य भोगान्सकलान्स तेषाम् ।।\nविवेश नागेन स मातुलस्य पुरं प्रहृष्टो रघुवंशचन्द्रः ।। ७४ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे राजगृहगमनो नाम सप्तोत्तरद्विशततमोऽध्यायः ।। २०७ ।।\n1.208\nमार्कण्डेय उवाच ।।\nततः स्वल्पपरीवारो भरतो धर्मवत्सलः ।।\nअभ्यधाय ततः प्रीत्या मातुलः केकयाधिपः ।। १ ।।\nकण्ठे गृहीत्वा भरतं मूर्ध्न्युपाघ्राय चासकृत् ।।\nभरतोऽपि समादाय राजन् गृहमुपागतम्।।२ ।।\nप्रविवेश पुरं हृष्टो मातुलस्य युधाजितः ।।\nपताकाध्वजसंबाधं सिक्तं चन्दनवारिणा ।।३ ।।\nधूपेनाऽगुरुसाराणां समन्तादाकुलीकृतम् ।।\nकृतोपहारं सर्वत्र कुसुमैः पञ्चवर्णकैः ।। ४ ।।\nसर्वपण्यविसंयुक्तं समालंकृतबालकम् ।।\nखमुल्लिखद्भिः प्रासादैः श्वेतमेघगणैर्युतम् ।।५ ।।\nविन्यस्तबलिपूजञ्च देवतायतनेषु च ।।\nमहावादित्रघोषेण समन्तात्कृतनिःस्वनम् ।।६।।\nपौरैर्दिदृश्रुभिः सवैर्राकीर्णापणवीथिकम् ।।\nराजमार्गे महाराज पिण्डीकृतमहाजनम् ।।७।।)\nराजमार्गादपाकृष्टशून्यसर्वनिवेशनम् ।।\nयोषिद्वृन्दसमाक्रान्त राजमार्गमहागृहम् ।। ८ ।।\nप्रविवेश पुरं श्रीमान्भरतो नागधूर्गतः ।।\nतस्य कामाभवपुषः प्रवेशे भरतस्य तुं ।। ९ ।।\nगृहकार्याणि संत्यज्य ययुर्नार्यो गवाक्षकान् ।।\nकाश्चिदर्धानुलिप्तांग्यः काश्चिदेकाञ्जितेक्षणाः ।। 1.208.१० ।।\nकेशैः संयमितैकार्धैः काश्चिदर्धनिवेशितैः ।।\nएकस्मिंश्चरणे काश्चिद्गृहीत्वा काष्ठपादुकाः ।।११।।\nत्वरिताशा ययुर्नार्यो द्वितीये चर्मपादुकाः ।।\nतथा पराः समाक्षिप्य पूर्वाक्रान्तगवाक्षकाः ।।१२।।\nव्रजन्तीषु तथान्यासु काश्चिन्नार्यो गवाक्षकात् ।।\nवेगवत्यो ययुः शीघ्रं संत्यक्त्वा चर्मपादुकाः ।। १३ ।।\nनार्यः स्ववदनैश्चक्रुः सुवक्त्राँस्तान्गवाक्षकान् ।।\nअर्धप्रविष्टसत्कम्बुपाणिवारिजकुड्मलाः ।। १४ ।।\nद्वितीयपाणिसंदर्शसमाक्रान्तैर्ययुः करैः ।।\nनीवीबन्धनविश्लेषसमाकुलितचेतनाः ।। १५ ।।\nययुरेवापरास्तत्र पाणिसंश्लिष्टनीवयः ।।\nकुसुमप्रकरं काश्चिदूहमानाः शिरोगतैः ।। १६ ।।\nययुरेवांशुकैदीर्घैस्त्वरमाणा गवाक्षकान् ।।\nसितासितेन रामाणां रमणीयेन राघवः ।। १७ ।।\nययौ दृष्टिनिपातेन रज्यमान इवांशुमान् ।।\nस चकर्ष तदा तासां पतितैर्नेत्ररश्मिभिः ।।१८ ।।\nहृदयान्निगृहीत्वेव गच्छमानः स राघवः ।।\nस तु दृग्विषये यासां यासां तस्मात्परागतः।।१९।।\nन ता बुबुधिरे काञ्चित्क्रियां चित्रगता इव ।।\nभरते दूरयातेऽपि निश्चेष्टाः काश्चिदेव ताः ।। 1.208.२० ।।\nआकृष्टास्ता ययुः क्षोणीं प्रेर्यमाणैः सखीजनैः ।।\nप्रद्युम्नांशसमुत्पन्नः प्रद्युम्नसमदर्शनः ।। २१ ।।\nआदाय तासां चेतांसि ययौ गजगृहं द्रुतम् ।।\nतस्मिन्राजगृहे राजन्राघवो राजमन्दिरम् ।। २२ ।।\nआससाद महातेजाः कैलासमिव चापरम् ।।\nप्रविश्य स गृहं मुख्यं प्रेषयामास भूभुजम् ।। २३ ।।\nपानभोजनवासांसि सैनिकानां च यादव ।।\nउवास स सुखं तत्र पूजितश्च युधाजिता ।।\nजगाम चास्तं सविता जपापुष्पोत्करप्रभः ।। २४ ।।\nजाम्बूनदे रत्नसहस्रचित्रे स राजपुत्रः शयने विचित्रे ।।\nसुष्वाप रात्रौ भवने विचित्रे निदाघरात्रिं पवने विचित्रे ।। २५ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे भरतस्य राजगृहप्रवेशवर्णनो नामाष्टोत्तरद्विशततमोऽध्यायः ।। २०८ ।।\n1.209\nमार्कण्डेय उवाच ।।\nतस्मिन्रात्र्यवसाने तु भूमिपानां पृथक्पृथक् ।।\nकटकेष्वभ्यहन्यन्त संज्ञातूर्याणि यादव ।। १ ।।।\nबहूनां बलमुख्यानां नानालिङ्गानि भागशः ।।\nतेषां कोलाहलः शब्दो बभूव गगनङ्गमः ।। २ ।।\nविविशुर्भरतस्यापि ततः प्राबोधिका जनाः।।\nवेणिका गायना मुख्या वंशवाद्यविदश्च ये ।। ३ ।।\nमार्दङ्गिका पाणविकाः शङ्खवादनकाश्च ये ।।\nरक्तकण्ठाः सुमधुरा ये च मङ्गलपाठकाः ।। ४ ।।\nसूतमागधमुख्याश्च बन्दिनश्च नराधिप ।।\nतुष्टुवुर्भरतं वीरं सुखसुप्तं महामतिम् ।। ५ ।।\nसुप्रभातं समुत्तिष्ठ प्रभाता रजनी शुभा ।।\nदिक्प्राची रघुशार्दूल वर्ततेऽरुणरञ्जिता ।। ६ ।।\nनूनमस्यां हि वेलायां मातलिस्त्रिदशाधिपम् ।।\nविबोधयति राजेन्द्र सुखाय जगतां विभुम् ।। ७ ।।\nत्वयि सुप्ते जगत्सुप्तं विबुद्धे च सुखान्वितम् ।।\nतस्मादुत्तिष्ठ लोकानां शिवाय रघुनन्दन ।। ८ ।।\nत्वं हि सर्वगुणारामो यथा रामो महीपतिः ।।\nगुणैः शशाङ्करश्म्याभैस्त्वया वै रञ्जितं जगत् ।।९।।\nअत्याश्चर्यं महाबाहो यशसा सुसितेन ते ।।\nमुखान्यरातिवृन्दानां क्रियन्ते मलिनानि यत् ।।1.209.१०।।\nकृपाणधारापानीयं दृष्ट्वाऽरातिगणस्तव ।।\nतृष्णयैव भवत्याशु रञ्जितानिलयो भयात् ।। ११ ।।\nअक्षोभ्यश्चातिगम्भीरो भवान्रत्नाकरस्तथा ।।।।।\nअग्राह्यत्वात्समुद्रेण न समः प्रतिभाति नः ।।१२।।\nसौम्यः कलावाँल्लक्ष्मीवान्नयनानन्दकारकः ।।\n(दोषाकरेण क्षयिणा नौपम्यं ते नराधिप)  ।।१३।।\nबाहुभोज्यातिविस्तीर्णा सर्वाश्रयवती दृढा ।।\nनौपम्यं याति ते सम्यक् क्षोणी विन्ध्येन कम्पिना ।। १४ ।।\nयत्तेऽस्ति तदवश्यं त्वं ददासि रिपुसूदन।।\nअविद्यमाना भीर्दत्ता भवतारिगणे कुतः ।।१५ ।।\nनिमेषमपि यो दृष्टस्त्वयापाङ्गनिरीक्षणैः ।।\nसमग्रदृष्ट्या य दृष्टो नित्यमेवेक्षणैः श्रियः । ।। १६ ।।\nक्षुरपर्यन्तधारेण चक्रेणारिगणस्य ते ।।\nशिरांस्यपहरत्याजौ देवदेवो जनार्दनः ।। १७ ।।\nकपालमाली खट्वाङ्गी शशाङ्ककृतभूषणः ।।।\nवामार्धदयिताकारः शङ्करः शं करोतु ते ।।१८।।\nपद्मासनः पद्मजन्मा सर्वलोकपितामहः ।।\nऋद्धिं मेधां धृतिं लक्ष्मीं बलं च विदधातु ते ।। १९।।\nनभश्चरोऽम्बुजो देवो दिग्वधूकरपूरकः ।।\nब्रह्माण्डमण्डपे दीपः सुप्रभातं करोतु ते ।। 1.209.२० ।।\nकेशयक्षेशदेवेशप्रेतेश्वरनिशाचराः ।।\nसर्वदेवगणैः सार्धं सुप्रभातं दिशन्तु ते ।। २१ ।।\nऋषयः सरितः शैलाः सागराश्च दिशो दश ।।\nकालस्यावयवाश्चैव सुप्रभातं दिशन्तु ते ।। २२ ।।\nइति शृण्वन्गिरं पुण्यामेषां मङ्गलवादिनाम् ।।\nमहापुण्याहघोषेण तत्याज शयनं तदा ।।२३।।\nआयव्ययं स शुश्राव लेखकैर्गणकैः सह ।।\nवेगोत्सर्गं ततः कृत्वा ययौ स्नानगृहं शुभम् ।। २४ ।।\nस्नानारम्भं ततश्चक्रे दन्तधावनपूर्वकम् ।।\nउत्सादितः कषायेण बलवद्भिर्नरैस्तदा ।। २५ ।।\nसुखं भद्रासनासीनः सूक्ष्माम्बरधरः प्रभुः ।।\nसस्नौ स विविधैस्तोयैर्नदीसागरजैः शुभैः ।। २६ ।।\nकुम्भैः सुवर्णमाहेयैस्ताम्रै रौप्यमयैस्तथा ।।\nशताधिकैर्महाराज सर्वौषधि समन्वितैः ।। २७ ।।\nक्षीरप्रवाहसंयुक्तैर्माल्यकण्ठैः सुपूजितैः ।।\nआवर्जितैर्महीपाल सुस्नातालङ्कृतैर्नरैः ।। २८ ।।\nचन्दनस्रावसम्पूर्णैर्द्विजमन्त्रानुमन्त्रितैः ।।\nबभार वसनं चारु स्नानतोयौघसङ्कुलम् ।। २९ ।।\nशशाङ्कमण्डलं पूर्णं तन्वभ्रैरिव संवृतम् ।।\nवाद्यपुण्याहघोषेण तथा गीतस्वनेन च ।। 1.209.३० ।।\nस्नात्वोपस्पृश्य विधिवत्पूर्वां सन्ध्यां समाहितः ।।\nददर्श वदनं चारु दर्पणे चाथ सर्पिषि ।। ३१ ।।\nस सुवर्णे महाराज दैवज्ञेनाभिमन्त्रिते ।।\nदिनेशं तिथिनक्षत्रं ततः शुश्राव राघवः ।। ३२ ।।\nसांवत्सरमुखोद्गीर्णं कलिदुःस्वप्ननाशनम् ।।\nचकाराभ्यर्चनं चाथ देवदेवस्य चक्रिणः ।। ३३ ।।\nगन्धमाल्यनमस्कारधूपूदीपान्नसम्पदा ।।\nस्तवैर्बलिप्रदानैश्च गीतवाद्यस्वनेन च ।। ३४ ।।\nसंपूज्य देवदेवेशं विवेशाग्निगृहं शुभम् ।।\nतत्राग्निं समुपस्थाय हुतं पूर्वं पुरोधसा ।। ३५ ।।\nदुःस्वप्ननाशनं कर्म सिद्धिवृद्धिजयप्रदम् ।।\nप्रागेव तस्य कृतवान्विद्वान्नृपपुरोहितः ।। ३६ ।।\n(ततस्त्वौपसमे वह्नौ भरतः प्रीतमानसः ।।)\nश्रीसूक्तं पौरुषं सूक्तं जुहाव प्रयतस्तदा ।। ३७ ।।\nआज्येन मन्त्रपूतेन विधिना सुसमाहितः ।।\nदत्त्वा पूर्णाहुतिं चाग्नौ कृतजप्यो महामतिः ।। ३८ ।।\nउदकेनार्चनं चक्रे देवानां पितृभिः सह ।।\nततः स निर्ययौ तस्माद्भरतो वह्निवेश्मनः ।। ३९ ।।\nनिष्क्रम्य पूजयामास ब्राह्मणान्वसुना तदा ।।\nगोभिरश्वैः सुवर्णेन दधिपुष्पफलान्वितैः।।1.209.४०।।\nमोदकैश्च तथा रत्नैर्वस्त्रैश्च रघुनन्दनः ।।\nपूजितानां द्विजेन्द्राणां भरतेन महात्मना ।। ४१ ।।\nपुण्याहघोषस्त्रिदिवं जगाम मधुरस्वरः ।।\nस पूजयित्वा विप्रेन्द्रान्प्रविश्य च तथा गृहम् ।। ४२ ।।\nनित्यकर्म च कृत्वेदं चन्दनेन सुगन्धिना ।।\nसूक्ष्मशुक्लपरीधानो वरधूपेन धूपितः।। ४३ ।।\nआभूष्य सर्वगात्राणां भूषणानि रघूद्वहः ।।\nशुक्लं सुगन्धि माल्यं च स्रजश्च विविधास्तथा ।। ४४ ।।\nमङ्गलालम्भनं कृत्वा निश्चक्राम सभागृहम् ।।\nक्लृप्तं शय्यासनं तत्र वररत्नविभूषितम् ।। ४५ ।।\nमहार्घतोरणोपेतं सोत्तरच्छदमृद्धिमत् ।।\nवितानञ्च तथा दत्तं तस्योपरि महर्द्धिमत् ।। ४६ ।।\nआसीनमासने तस्न्निभरतं सत्यसंगरम् ।।\nप्रांशवो बद्धनिस्त्रिंशाः कवचोत्तमभूषिताः ।। ४७ ।।\nरक्ताम्बरधरा वीरा ररक्षुः पृष्ठसंस्थिताः ।।\nतथैवोभयपार्श्वस्थाः पूर्णचन्द्रनिभाननाः ।। ४८ ।।\nवारमुख्याः सुवेशास्तमुपासांचक्रिरे तदा ।।\nबालव्यजनधारिण्यस्तालवृन्तकराः पराः ।। ४९।।\nताम्बूलभाण्डधारिण्यो नीलनीरजलोचनाः ।।\nकुण्डली बद्धनिस्त्रिंशो दण्डपाणिः सुवेशवान् ।। 1.209.५० ।।\nउवाच भरतं क्षत्ता भूमिविन्यस्तजानुकः।।\nदिदृक्षवस्ते संप्राप्ता ब्राह्मणाः संशयच्छिदः ।। ५१ ।।\nश्रेणीमहत्तरा ये च बलमुख्यास्तथैव च ।।\nप्रवेशयैनानित्युक्तो द्वास्थान्क्षत्ता ततोऽब्रवीत ।। ५२ ।।\nब्राह्मणान्बलमुख्यांश्च प्रवेशयत सत्वरम् ।।\nआशीर्भिरभिनन्द्यैनं संप्रविष्टा द्विजोत्तमाः ।। ५३ ।।\nबृसीषु  दन्तपीठेषु विविशुश्च यथासुखम् ।।\nततस्तु बलमुख्यानां नमतां भरतं तदा ।। ५४ ।।\nक्षत्ता जग्राह नामानि कण्ठारक्तस्वरान्वितः ।।\nततस्तेषूपविष्टेषु द्वारेषु विवृतेषु च ।। ५५ ।।\nप्रविवेश जनः सर्वो न न्यवार्येत कश्चन ।।\nएतस्मिन्नेव काले तु शुश्रुवे तुमुलो ध्वनिः ।। ५६ ।।।\nभरतं द्रष्टुकामानां भूमिपानां महात्मनाम् ।।\nह्रादेन गजघण्टानां बृंहितेन तथैव च ।। ५७ ।।\nह्रेषितेन तुरङ्गाणां रथनेमिस्वनेन च ।।\nनामभिः कीर्त्यमानैश्च बन्दिभिः पृथिवीक्षिताम् ।। ५८ ।।\nशङ्खवादित्रघोषेण पटहानां स्वनेन च ।।\n( आजग्मुर्भरतं द्रष्टुं नरेन्द्राः प्रियदर्शनाः ।। ५९ ।।\nतोरणादवतीर्यैव वाहनेभ्यो महीक्षितः) ।।\nसर्वे स्वल्पपरीवारा विविशुस्ते सभां शुभाम् ।। 1.209.६० ।।\nशिरःकम्पेन भरतं नमस्कृत्य निवेदिताः ।।\nप्रतीहारेण दक्षेण तेन चकुर्वरासनम् ।। ६१ ।।\nसिंहासनस्थान्नृपतीन्भरतस्त्वनुरूपयन् ।।\nगिरा पप्रच्छ कुशलं पूजयामास चाप्यथ ।। ६२ ।।\nतुष्टुवुर्वन्दिनस्तत्र नानादेश्यान्नराधिपान् ।।\nनिवेदयन्तः स्तुत्यन्ते भरताय महात्मने ।।६३।।\nस्तुवतां भरतं तत्र बन्दिनां स महास्वनः ।।\nप्रासादभोगसंरुद्धो विपुलः समपद्यत ।। ६४ ।।\nक्ष्मापालमौलिमाणिक्यमरीचिविकटोज्ज्वलम् ।।\nबालातपांशुच्छुरितं बभूव च सभागृहम् ।। ६५ ।।\nततः स भरतः श्रीमान्विससर्ज नराधिपान् ।।\nस्वहस्तदत्तताम्बूलान्प्रतीहारनिवेदितान् ।। ।। ६६ ।।\nततः समुत्थाय ययौ द्वितीयगृहमुत्तमम् ।।\nतत्र चक्रे तदा मन्त्रं मातुलेन युधाजिता ।। ६७ ।।\nपुरोधसा च गार्ग्येण स्वेन कालविदा तथा ।।\nयुधाजिदुवाच ।।\nकाले त्वमीप्सिते प्राप्तो गन्धर्वाणां वधेच्छया ।। ६८ ।।\nतत्र यावन्न जानन्ति गन्धर्वास्ते त्वदागमम् ।।\nअवस्कन्देन तानद्य तावद्रात्रौ जहि प्रभो ।। ६९ ।।\nअवस्कन्देन निधनं सुखं तेषां भविष्यति ।।\nकालविदुवाच ।।\nसुप्ते प्रमत्ते विश्वस्ते तथा राजञ्च्छ्रमा न्विते ।। 1.209.७० ।।\nअवतीर्णे बले चैव सरितं वहतीं तथा ।।\nरात्रौ जागरणश्रान्ते छद्मयुद्धं विधीयते ।। ७१ ।।\nरात्रौ विहारशीलास्ते गन्धर्वाः सततं प्रभो ।।\nन तेऽवस्कन्दमर्हन्ति रात्रौ कैकेयिनन्दन ।। ७२ ।।\nविजयश्च दिवा युद्धे भरतस्य प्रदृश्यते ।।\nगार्ग्य उवाच ।।\nआदौ दूतेन वक्तव्यं गन्धर्वाणां प्रयोजनम् ।। ७३ ।।\nयथा देशमिमं त्यक्त्वा व्रजध्वं तुहिनाचलम् ।।\nगन्धर्वाणां निवासस्तु हिमवत्यचलोत्तमे ।। ७४ ।।\nपूर्वमेव कृतस्तेन येनेदं निर्मितं जगत् ।।\nस्थानमेतन्मनुष्याणां त्यक्तुमर्हथ मा चिरम् ।। ७५ ।।\nते च दूतवचः श्रुत्वा स्थानं दद्युर्नराधिप ।।\nअसंशयमुपारुह्य चैतन्मम मतं भवेत् ।। ७६ ।।\nभरत उवाच ।।\nराघवाः सत्यसन्धास्तु कूटयुद्धं न शिक्षिताः ।।\nतस्मात्तेषां वधः कार्यः सुयुद्धेन मया नृप ।। ७७ ।।\nगार्ग्यवाक्यं तथा बुद्ध्या रोचतेऽतिशयेन मे।।\nप्रयातु तेषां दौत्येन गार्ग्य एव महायशाः ।। ७८ ।।\nयुधाजिदुवाच ।।\nगच्छ गार्ग्य महाभाग गन्धर्वाधिपतिं प्रति ।।\nतं च श्रावय वाक्यानि त्वयोक्तानीह यानि मे ।। ७९ ।।\nअक्रियायां तथा तेषां श्रावयाऽग्र्याणि मा चिरम् ।।\nअस्यैव नाम्ना धर्मज्ञ भरतस्य महात्मनः ।। 1.209.८० ।।\nमार्कण्डेय उवाच ।।\nएवमस्त्वित्यथोक्तोऽसौ ययौ गार्ग्यो महायशाः ।।\nरथेन काञ्चनाङ्गेन गन्धर्वनगरं प्रति ।। ८१ ।।\nगते पुरोहिते गार्ग्ये भरतोऽपि महाशयाः ।।\nहस्तिपृष्ठे रथे चाश्वे शस्त्रे शास्त्रे तथैव च ।। ८२ ।।\nव्यायामं च तथा चक्रे नियुद्धे च यदूत्तम ।।\nउत्सारितस्तथा पदभ्यां धावद्भिः कुशलैर्जनैः ।।८३।।\nस्नातैः संपूजितो विष्णुर्विधिवत्सात्त्वतोत्तमैः ।।\nनमस्कृत्य तथैवाग्निं हुतं सुष्ठु पुरोधसा ।। ८४ ।।\nतथा भुक्तवतां श्रुत्वा पूजितानां द्विजन्मनाम् ।।\nपुण्याहघोषं वित्तेन भूमिपाल विसर्ज्य तान् ।। ८५ ।।\nपरार्ध्यचन्दनाक्ताङ्गस्तनुचारुसिताम्बरः ।।\nसर्वालङ्करणोपेतः स्रग्वी धूपेन धूपितः ।। ८६ ।।\nआसीनस्त्वासने दिव्ये बुभुजे स्वजनैर्युतः ।।\nमातुलस्य महार्घाणि शुचीनि गुणवन्ति च ।। ८७ ।।\nअपरीक्षितपूर्वाणि पुरुषैराप्तकारिभिः ।।\nनरपक्षिमृगाणान्तु लिङ्गैर्वह्नौ तथैव च ।। ८८ ।।\nभक्ष्यं भोज्यं च लेह्यं च पेयं चोष्यं तथैव च ।।\nपात्रेषु रुक्मरौप्येषु तथा मणिमयेषु च ।। ६९ ।।\nभुक्त्वान्नं गीतशब्देन चाप्तैः कतिपयैः सह ।।\nतथोपस्पृश्य धर्मात्मा दन्तधावनपूर्वकम् ।। 1.209.९० ।।\nचक्रस्य शयनं भेजे वामपार्श्वेन शत्रुहा ।।\nइतिहासं स शुश्राव तत्रस्थः पुरुषोत्तमः ।। ९१ ।।\nततः स शयनं त्यक्त्वा शास्त्राभ्यासं महायशाः ।।\nचकार रघुशार्दूलः सतां मार्गमनुव्रजन् ।। ९२ ।।\nएतस्मिन्नेव काले तु सह गार्ग्यो युधाजिता ।।\nविवेश भरतं द्रष्टुं रथरेणुपरिप्लुतः ।। ९३ ।।\nसुखासीनश्च भरतं वाक्यमेतत्ततोऽब्रवीत् ।।\nगार्ग्य उवाच ।।\nततो वाक्यानि सर्वाणि शैलूषः श्रावितो मया ।। ९४ ।।\nन तानि तस्य रोचन्ते संग्रामस्तस्य रोचते ।।\nभरतेन समागम्य श्वोभूते द्विजपुङ्गव ।। ९५ ।।\nभरतं नाशयिष्यामि नीहारं चन्द्रमा यथा ।।\nइत्युक्त्वा स तु मां राजा प्रेषयामास सत्वरः ।। ९६ ।।\nआह्वानदुन्दुभिस्तत्र निष्क्रान्ते मयि चाहतः ।।\nएतज्ज्ञात्वा स युद्धाय प्रातः सज्जो भवेत्तव ।। ९७ ।।\nमार्कण्डेय उवाच ।।\nइति गार्ग्यवचः श्रुत्वा भरतो गार्ग्यमब्रवीत्।।\nगच्छ  शीघ्रं  गृहं ब्रह्मञ्छ्रान्तो रथबलाध्वतः ।।९८।।\nअहमाज्ञापयिष्यामि सर्वं सांग्रामिकं विधिम् ।।\nएतावदुक्त्वा विजयं सेनाध्यक्षमथाऽब्रवीत्।।९९।।\nममोष्ट्रवाहिभिः  शीघ्रं शिबिरेषु मही्क्षिताम् ।।\nयोधानाज्ञापयत्वद्य श्वोभूताय रणाय वै ।। 1.209.१०० ।।\nयुद्धावधानिकं सर्वं कर्तव्यं च तथा त्वया ।।\nएवमाज्ञाप्य नागानां तुरगाणां तथैव च ।। १०१ ।।\nप्रत्यावेक्षां ततः कृत्वा सन्ध्यामन्वास्य पश्चिमाम् ।।\nरहोगतः स शुश्राव नराणां मूढभाषितम् ।।१०२ ।।\nआरुरोह तदा श्रुत्वा प्रासादं हिमपाण्डुरम् ।।\nकैलासशिखराकारं निर्वातं रजनीमुखे ।। ।। १०३ ।।\nततस्तु सैनिकः कश्चिच्छिबिरे भरतस्य तु ।।\nतलं तलेनाभ्यहनत्पवनार्थं यदृच्छया ।। १०४ ।।\nततस्तु सैनिकैः सर्वैस्तलतालैर्महास्वनम् ।।\nचक्रिरे पुरुषव्याघ्र तस्मिन्काले दिवं गतम् ।। १०५ ।।\nप्रववौ च तदानीतो वायुर्मनुजपुङ्गव ।।\nएतस्मिन्नेव काले तु मद्रराजस्तदांशुमान् ।। १०६ ।।\nप्रासादवरमारूढो ज्ञातवान्भरतं तदा ।।\nदीपालोकेन लक्ष्म्या च प्रासादस्य विवृद्धया ।। १०७ ।।।\nस जगाम तदा राजा प्रहसन्सैनिकं जनम् ।।\nभरतस्य प्रदास्यामि युक्त्यैव बलदर्शनम् ।। १०८ ।।\nतृणमुष्टिमुपादीप्य सर्वोऽपि कटके जनः ।।\nपाणावादाय मुदितः क्ष्वेडाशब्दं करोतु वै ।। १०९ ।।\nपार्थिवेनैवमुक्ते तु कटके तस्य धीमतः ।।\nसोल्काहस्तो जनः सर्वः क्षणेन समपद्यत ।। ।। 1.209.११० ।।\nशिबिरं मद्रराज्ञस्तु द्वितीयमिव चाम्बरम् ।।\nबभूव तारकाचित्रमुल्काहस्तैस्तदा नरैः ।। १११ ।।\nतद्बलौघमपर्यन्तं सोल्काहस्तैर्जनैर्वृतम् ।।\nदृष्ट्वा जगाम धर्मात्मा परां प्रीतिं रघूद्वहः ।। ११२ ।।\nक्ष्वेडाः किलकिलाश्चैव श्रुत्वा हर्षमुपागतः ।।\nतस्मिन्प्रशान्ते ज्वलने मन्दीभूते च निस्वने ।। ११३ ।।\nअभ्यहन्यन्त भूपानां शिबिरेषु पृथक्पृथक् ।।\nसंज्ञातूर्याणि रम्याणि नानालिङ्गानि चाप्यथ ।। ११४ ।।\nसुबहूनि महाराज तेन कोलाहलं महत् ।।\nबभूव प्रीतिजननं भरतस्य महात्मनः ।। ११५ ।।\nमन्त्रयित्वा ततः श्रीमान्क्षणमात्रं युधाजिता।।\nतेनैव सह भुक्त्वा च सुष्वाप शयनोत्तमे ।।\nमधुरेण सुगीतेन वीणावेणुरवेण च ।। ११६ ।।\nहिमावदाते वरमाल्यचित्रे वितानकाधोविहिते मनोज्ञे ।।\nसुष्वाप रात्रिं स महानुभावो भोगीन्द्रभोगे मधुजिद्यथैव ।। ११७ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे युद्धप्रसङ्गवर्णनोनाम नवोत्तरद्विशततमोऽध्यायः ।। २०९ ।।\n1.210\n।। मार्कण्डेय उवाच ।।\nआह्वानदुन्दुभिं श्रुत्वा शैलूषतनयास्ततः ।।\nआसेदुः पार्थिवं सर्वे शैलूषं तं समागताः ।। १ ।।\nनमुचिः कामपालश्च गवेषणसुदर्शनौ ।।\nवीरबाहुः सुबाहुश्च वायुवेगसुवर्चसौ ।।२।।\nनिकुम्भः कुम्भनामा च बलाको बलकस्तथा ।।\nहरिकेशो महोजाश्च सूर्यरश्मिप्रभङ्करः ।। ३ ।।\nवृन्दारको ज्यौतिषिको दृढस्युरपराजितः ।।\nकुमुदः कुमुदापीडो वसुनाथः सुलोचनः ।। ४ ।।\nचन्द्रापीडो गदी मौली किन्नरोऽजगरो रुहः ।।\nकेसरी वरवाणश्च भानुरागावहो रयिः ।।५।।\nएकलव्यो विशालश्च कलविङ्कः कलाप्रियः ।।\nभीमनादो महानादो वासुकिः पनसो गदः ।। ६ ।।\nचन्द्रवर्मा महावर्मा वसुषेणोऽग्रजारकः ।।\nएते चान्ये च गन्धर्वाः शैलूषस्य सुताः प्रभोः ।। ७ ।।\nदिव्यमाल्याम्बरधरा दिव्यचन्दनभूषिताः ।।\nआसनेषु महार्हेषु सभायां विविशुस्तदा ।। ८ ।।\nशैलूषस्य सुतैर्गुप्ता सभा सा रत्नचित्रिता ।।\nरराज तारका चित्रा निशेव नृप शारदी ।। ९ ।।\nतेषां समुपविष्टानां शैलूषस्तानथाब्रवीत् ।।\nगार्ग्यस्य वचनं सर्वमनुमानं तथा स्वकम् ।। 1.210.१० ।।\nतेऽभियोगं तदा श्रुत्वा मानुषान्मनुजेश्वर ।।\nचक्रुर्नानाविधाश्चेष्टा मन्युना क्रोधचेतसः ।। ११ ।।\nगन्धर्वराजपुत्रास्ते क्रोधादश्रुप्रवर्षिणः ।।\nरेजुर्युगान्तमेघाभा अचिराभासदृग्दृशा ।। १२ ।।\nबभार नमुचिर्वक्त्रं क्रोधरागानुरञ्जितम् ।।\nदिक्सौम्येव दिशादाहं महासंग्रामसूचकम् ।। १३।।\nकामपालललाटस्था त्रिशिखा भ्रुकुटी बभौ ।।\nत्रिभिः प्रपातैर्गङ्गेव निपतन्ती हिमाचलम् ।। १४ ।।\nकृष्णे स शुक्लपर्यन्ते क्रोधरागानुरञ्जिते।।\nकुमुदापीडनेत्रे तु सन्ध्या ताम्रे बभूवतुः ।। १५ ।।\nक्रोधाक्रान्तेन वपुषा कुमुदः कुमुदप्रभः ।।\nरक्तोत्पलनिभाकारः क्षणेन समपद्यत ।। १६ ।।\nचन्द्रापीडमुखं चारु क्रोधधूम्रानुकारितम् ।।\nबभार रूपं तन्वभ्रसंभृतस्य निशाभृतः ।। १७ ।।\nक्रोधनिश्वासधूमेन भानोर्वक्त्रमथावृतम् ।।\nबभूव भानोः सदृशमुपरागे यदूत्तम ।। १८ ।।\nकरनिष्पेषसंजातधूमधूम्रमुखाङ्गकः ।।\nअन्वर्थनामतामाप तस्मिन्काले सुदर्शनः ।। १९ ।।\nगवेषणप्रवेगेन वह्निगर्भोज्ज्वलात्मना ।।\nताराभिवर्षणेनैव सूचितो भूपतिक्षयः ।। 1.210.२० ।।\nवीरबाहुभुजाघातरत्ननिष्पेषरेणुना ।।\nविजृम्भितमथास्थाने क्रोधेनेव वपुष्मता ।। २१ ।।\nसुबाहुबाहुनिष्पेषो बभूवाशनिनिस्वनः ।।\nनिर्घात इव गम्भीरो राज्ञां निधनसूचकः ।। २२ ।।\nवायुवेगमहावेगचरणोल्लिखिता क्षितिः ।।\nविदद्रे पृथिवीपाल विनाशभयशंसिनी ।। २३ ।।\nआयासजातसंस्वेदपुलकोद्गमभूषितम् ।।\nसुवर्चा धारयामास ललाटतटपट्टकम् ।। २४ ।।\nप्रस्विन्नगात्रसंक्रान्तकाञ्चनस्तम्भपिङ्गलः ।।\nबभूव कुम्भनाभस्तु क्रोधो विग्रहवानिव ।। २५ ।।\nसुविनिःसृतरोमाग्निज्वालाकेसरमालिना ।।\nनृसिंहवपुषश्चक्रे रविणानुकृतिर्हरेः ।। २६ ।।\nप्रस्वित्रगात्रसंक्रान्तसर्वगन्धर्वमण्डलः ।।\nविश्वरूपधरं मौलः प्रजहास जनार्दनम् ।। २७ ।।\nगन्धर्वराजपुत्रास्ते मन्युना हृतचेतसः ।।\nतदा बभूवुर्भूपाल सर्व एव विशेषतः ।। २८ ।।\nइत्थं सुतानां प्रसमीक्ष्य कोपं संस्मृत्य वाक्यानि पुरोहितस्य ।।\nजगाम मन्युं सुतरां स राजा सन्दष्टदन्तच्छदभीमवक्त्रः ।। २९ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे गन्धर्वसभाक्षोभवर्णनो नाम दशोत्तरद्विशततमोऽध्यायः ।। २१० ।।"
  }
]
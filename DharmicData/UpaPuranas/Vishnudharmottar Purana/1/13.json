[
  {
    "text": "मार्कण्डेय उवाच ।।\nकोसलाविषये स्फीते तस्मिन्मनुजपुङ्गव  ।।\nदेवानामप्ययोध्यास्ति त्वयोध्यानामतः पुरी ।। १ ।।\nप्राकारपरिखोपेता सरयूतीरशोभिता ।।\nशोभिता भवनैर्मुख्यैः सुविभक्तमहापथा ।। २ ।।\nनित्यप्रसन्नैर्मातङ्गैरंजनाचलसन्निभैः ।।\nदेवनागकुलोत्पन्नैः शतसंख्यैर्विराजिता ।। ३ ।।\nनिर्मांसवक्रैस्तुरगैः सुकर्णैश्च मनोजवैः ।।\nदीर्घग्रीवाक्षकूटैश्च महोरुजघनैर्वृता।।४।।\nपद्मगर्भसवर्णाङ्ग्यः पूर्णचन्द्रनिभाननाः ।।\nसंलापोल्लासकुशला यत्र वेश्याः सहस्रशः ।। ५ ।।\nन तत्पुण्यं न सा विद्या न तच्छिल्पं न सा क्रिया ।।\nअयोध्यां प्राप्य यस्यार्थी निराशः प्रतिगच्छति ।। ।। ६ ।।\nउद्यानशतसंबाधा समाजोत्सवशालिनी ।।\nअरोगवीरपुरुषा सर्वतर्कविवर्जिता ।।७।।\nवीणावेणुमृदङ्गानां शब्दैः सततनादिता ।।\nसदा प्रहृष्टमनुजा बहुरत्नोपशोभिता ।। ८ ।।\nब्रह्मघोषमहाघोषा द्विजवृन्दोपशोभिता ।।\nसाज्यधूमोद्गमाढ्येन वायुना नष्टकिल्बिषा ।। ९ ।।\nसुगन्धिधूपविक्षेप सुरभीकृतमारुता ।।\nसुगन्धिमनुजाकीर्णा नित्यमापणवीथिषु ।। 1.13.१० ।।\nयत्र दीनो जनो नास्ति मलिनः कृशितोऽपि वा ।।\nवेदनिन्दापरः क्षुद्रो भिन्नसेतुर्न नास्तिकः ।। ११ ।।\nविस्तीर्णा दश मध्ये च योजनानां महापुरी ।।\nसरयूतीरमाश्रित्य योजनत्रयमायता ।।१२।।\nमन्वन्तरेऽस्मिन्पुनरेव राज्ञा विनिर्मिता सा मनुना नृवीर! ।।\nमन्वन्तरं येन जगत्समग्रं पाल्यं यथावद्यदुवृन्दनाथ! ।। १३ ।।\nइति श्रीविष्णुधर्म्मोत्तरे प्रथमखण्डे मार्कण्डेयवज्रसंवादे अयोध्यावर्णनं नाम त्रयोदशोऽध्यायः ।। १३ ।।"
  }
]
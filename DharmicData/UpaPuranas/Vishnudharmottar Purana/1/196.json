[
  {
    "text": "1.196\nवज्र उवाच ।।\nआत्मरक्षा त्वयोक्ता मे सर्वबाधाविनाशिनी ।।\nकृपान्वितैः कथं कार्या पररक्षा भृगूत्तम ।। १ ।।\nएतन्मे संशयं छिन्धि त्वं विज्ञानमयो निधिः ।।\nवैष्णवानि रहस्यानि सर्वाणि विदितानि ते ।। २ ।।\nमार्कण्डेय उवाच ।।\nस्तोत्रेणानेन धर्मज्ञ कुशाग्रैर्मार्जयन्नरम् ।।\nउपस्पृश्य शुचिः कुर्याद्रक्षा पार्थिवसत्तम ।।३।।\nसोपवासेन सम्पूज्य देवदेवं जनार्दनम् ।।\nअमोघैषा भवेद्रक्षा कृता नास्त्यत्र संशयः ।।४।।\nयथाकथञ्चित्कृत्वैनां नरो मोचयते रुजः ।।\nआधिव्याधिगृहीतानां रक्षैषा भेषजं परम् ।। ५ ।।\nॐ नमः परमार्थाय पुरुषाय महात्मने ।। ६ ।।\nअरूपबहुरूपाय व्यापिने परमात्मने ।।\nनिष्कल्मषाय शुद्धाय ध्यातृपापहराय च।।७।।\nनमस्कृत्य प्रवक्ष्यामि यत्तत्सिध्यतु मे वचः ।।\nवराहनारसिंहाय वामनाय महात्मने ।। ८ ।।\nवक्ष्यामि त्वां नमस्कृत्य यत्तत्सिध्यतु मे वचः ।।\nत्रिविक्रमाय रामाय वैकुण्ठाय नराय च ।।९।।\nवक्ष्यामि त्वां नमस्कृत्य यत्तत्सिध्यतु मे वचः ।। 1.196.१० ।।\nवराह नरसिंहेश वामनेश त्रिविक्रम ।। ११ ।।\nहयग्रीवेश सर्वेश हृषीकेश हराऽशुभम् ।।\nअपराजित चक्राद्यैश्चतुर्भिः परमायुधैः ।। १२ ।।\nअखण्डितानुभावैस्त्वं सर्वदुःखहरो भव ।।\nहराऽमुकस्य दुरितं दुष्कृतं दुरुपोषितम् ।। १३ ।।\nमृत्युबन्धातिभयदं दुरिष्टस्य च यत्फलम् ।।\nपरापध्यानसहितं प्रयुक्तं चाभिचारिकम् ।। १४।।\nगरस्पर्शमहारोगप्रयोगं जरयाजर ।।\nॐनमो वासुदेवाय नमः कृष्णाय शार्ङ्गिणे ।। १५ ।।\nनमः पुष्करनेत्राय केशवायादिचक्रिणे ।।\nनमः कमलकिञ्जल्कपीतनिर्मलवाससे ।। १६ ।।\nमहाहवरिपुस्कन्धपृष्ठचक्राय चक्रिणे ।।\nदंष्ट्रोद्धृतक्षितिभृते त्रयीमूर्तिमते नमः ।। १७ ।।\nमहायज्ञवराहाय शेषभोगोरुशायिने ।।\nतप्तहाटककेशाय ज्वलत्पावकलोचन ।। १८ ।।\nवज्राधिकनखस्पर्श दिव्यसिंह नमोऽस्तु ते ।।\nकाश्यपायातिह्रस्वाय ऋग्यजुःसामरूपिणे ।। १९ ।।\nतुभ्यं वामनरूपाय क्रमते गां नमोनमः ।।\nवराहाऽशेषदुष्टानि सर्वपापफलानि वै ।। 1.196.२० ।।\nमर्दमर्द महादंष्ट मर्दमर्द च यत्फलम् ।।\nनरसिंह करालास्य दन्तप्रान्तानलोज्ज्वल ।। २१ ।।\nभञ्जभञ्ज निनादेन दुष्टान्भक्तार्तिनाशन ।।\nऋग्यजुःसामगर्भाभिर्वाग्भिर्वामनरूपधृक् ।। २२ ।।\nप्रशमं सर्वदुःखानि नयैतस्य जनार्दन ।।\nएकाह्निकं द्व्यह्निकं च तथा त्रिदिवसज्वरम् ।। ५३ ।।\nचातुर्थिकं तथात्युग्रं तथैव सततज्वरम् ।।\nदोषोत्थं सन्निपातोत्थं तथैवागन्तुकं ज्वरम् ।। २४ ।।\nशमं नयतु गोविन्दश्छित्त्वा छित्त्वास्य वेदनाम् ।।\nनेत्रदुःखं शिरोदुःखं दुःखं चोदरसम्भवम् ।। २५ ।।\nअनुच्छ्वासमतिश्वासं परितापं च वेपथुम् ।।\nगुदघ्राणादिरोगांश्च कुष्ठरोगं तथा क्षयम् ।। २६ ।।\nकामलादींस्तथा रोगान्प्रमेहांश्चातिदारुणान् ।।\nभगन्दरातिसारांश्च मुखरोगं सवल्गुलिम्।। २७।।\nअश्मरीमूत्रकृच्छ्रांश्च रोगानन्यांश्च दारुणान् ।।\nये वातप्रभवा रोगा ये च पित्तसमुद्भवाः ।। २८ ।।\nकफोद्भवाश्च ये केचिद्ये केचित्सान्निपातिकाः ।।\nआगन्तवश्च ये रोगा लूताविस्फोटकादयः ।। २९।।\nते सर्वे प्रशमं यान्तु वासुदेवापमार्जिताः ।।\nविलयं यान्तु ते सर्वे विष्णोरुच्चारणेन च।।1.196.३० ।।\nक्षयं गच्छन्तु चाशेषास्ते चक्राभिहता हरेः।।\nअस्तुतानन्तगोविन्दनामोच्चारणभेषजात् ।। ३१ ।।\nनश्यन्ति सकला रोगाः सत्यंसत्यं वदाम्यहम् ।।\nस्थावरं जङ्गमं चैव कृत्रिमं चापि यद्विषम् ।। ३२ ।।\nदन्तोद्भवं नखभवमाकाशप्रभवं विषम्।।\nलूतादिप्रभवं यच्च विषमत्यन्तदुःखदम् ।। ३३ ।।\nशमं नयतु तत्सर्वं कीर्तितो हि जनार्दनः ।।\nग्रहान्प्रेतग्रहांश्चैव तथा चैवार्यकग्रहान् ।। ३४ ।।\nमुखमण्डलिकान्क्रूरान्रेवतीं वृद्धरेवतीम् ।।\nवृद्धिकाख्यान्ग्रहांश्चोग्रांस्तथा मातृग्रहानपि ।।३५।।\nबालस्य विष्णोश्चरितं हन्तु बालग्रहानिमान् ।।\nवृद्धानां ये ग्रहाः केचिद्ये च बालग्रहाः क्वचित् ।।३६।।\nनरसिंहस्य दृष्ट्या ते दग्धा ये चापि यौवने ।।\nसटाकरालवदनो नरसिंहो महारवः ।। ३७ ।।\nग्रहानशेषान्निःशेषान्करोतु जगतो हितः ।।\nनरसिंह महासिंह जिह्वाज्वालोज्ज्वलानन ।। ३८ ।।\nग्रहानशेषान्सर्वेश खादखादाग्निलोचन ।।\nये रोगा ये महोत्पाता यद्विषं ये महाग्रहाः ।। ३९ ।।\nयानि च क्रूरभूतानि ग्रहपीडाश्च दारुणाः ।।\nशस्त्रक्षतेषु ये दोषा ज्वालागर्दभिकादयः ।। 1.196.४० ।।\nतानि सर्वाणि सर्वात्मन्परमात्मञ्जनार्दन ।।\nकञ्चिद्रूपं समास्थाय वासुदेवाशु नाशय ।। ४१ ।।\nक्षिप्त्वा सुदर्शनं चक्रं ज्वालामालाविभीषणम् ।।\nसर्वदुष्टोपशमनं कुरु देववराऽच्युत ।। ४२।।\nसुदर्शन महाज्वाल च्छिन्धिच्छिन्धि च मारय ।।\nसर्वाणि दुष्टरक्षांसि क्षपयाऽतिविभीषण ।। ४३ ।।\nप्राच्यां प्रतीच्यां दिशि दक्षिणोत्तरतस्तथा ।।\nरक्षां करोतु सर्वस्मान्नरसिंहः स्वगर्जितैः ।। ४४ ।।\nभुव्यन्तरिक्षे च दिवि पार्श्वतः पृष्ठतोऽग्रतः ।।\nरक्षां करोतु भगवान्बहुरूपी जनार्दनः ।। ४५ ।।\nयस्माद्विष्णुर्जगत्सर्वं सदेवासुरमानुषम् ।।\nतेन सत्येन दुष्टानि शममस्य व्रजन्तु वै ।। ४६ ।।\nयथा विष्णुस्मृतौ सद्यः संक्षयं याति पातकम् ।।\nसत्येन तेन सकलं दुष्टमस्य प्रशाम्यतु ।। ४७ ।।\nपरमात्मा यथा विष्णुर्वेदान्तेष्वभिगीयते ।।\nतेन सत्येन सकलं यन्मयोक्तं तथाऽस्तु तत् ।। ४८ ।।\nशान्तिरस्तु शिवं चास्तु प्रणश्यत्वसुखं च यत् ।।\nवासुदेवशरीरोत्थैः कुशैः संमार्जितो मया ।। ४९ ।।\nअपामार्जति गोविन्दो नरो नारायणस्तथा ।।\nतथास्तु सर्वदुःखानां प्रशमो वचनाद्धरेः ।। 1.196.५०।।\nशान्ताः समग्ररोगास्ते ग्रहाः सर्वे विषाणि च ।।\nभूतानि च प्रशान्तानि संस्मृते मधुसूदने ।। ५१ ।।\nएतत्समस्तरोगेषु सर्वभूतभयेषु च ।।\nअपामार्जनकं शस्त्रं विष्णुनामाऽभिमन्त्रितम् ।। ५२ ।।\nशान्तिरस्तु शिवं चास्तु दुष्टमस्य प्रशाम्यतु ।।\nयदस्य दुरितं किञ्चित्तत्क्षिप्तं लवणाम्भसि ।। ५३ ।।\nस्वास्थ्यमस्य सदैवाऽस्तु हृषीकेशस्य कीर्तनात् ।।\nयत एवाऽऽगतं पापं तत्रैव प्रतिगच्छतु ।। ५४ ।।\nएतद्रोगादिपीडासु जन्तूनां हितमिच्छता ।।\nविष्णुभक्तेन कर्तव्यमपामार्जनकं परम् ।। ५५ ।।\nअनेन सर्वदुःखानि प्रशमं यान्त्यसंशयम् ।।\nसर्वभूतहितार्थाय कुर्यात्तम्मात्सदैव हि ।। ५६ ।।\nनाद्यन्तवन्तः कवयः पुराणास्सूक्ष्मा बृहन्तो ह्यनुशासितारः ।।\nसर्वज्वरान्द्यन्तु तवानिरुद्धप्रद्युम्नसंकर्षणवासुदेवाः ।। ५७ ।।\nएते कुशा विष्णुशरीरसम्भवा जनार्दनोऽहं स्वयमेव चागतः ।।\nहतं मया दुष्टमशेषमस्य स्वस्थो भवत्वेष यथा वचो हरेः ।। ५८ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे सत्त्वबाधाप्रशमनं नाम षण्णवत्यधिकशततमोऽध्यायः ।।१९६।।\n1.197\nवज्र उवाच ।।\nजगत्सष्टिप्रसंगेन चोर्वशीसम्भवस्त्वया ।।\nकथितस्तु महाभाग तत्प्रसङ्गेन चापराः।।। ।।१।।\nकथिताश्च कथा ब्रह्मन्धर्मयुक्ता मनोहराः ।।\nविष्णोर्माहात्म्यसंयुक्ताः सर्वपापभयापहाः ।।२।।\nकश्यपस्य तु या पत्नी खशानाम्नी त्वयेरिता।।\nयस्याः पुत्रौ महात्मानौ कथितौ यक्षराक्षसौ ।। ३ ।।\nतयोरुत्पत्तिमिच्छामि श्रोतुं वंशं तथैव च ।।\nप्रस्तुता जगदुत्पत्तिं निखिलेन प्रकीर्तय ।।४।।\nमार्कण्डेय उवाच ।।\nराक्षसं पूर्वसन्ध्यायां जनयामास सा खशा ।।\nदंष्ट्राकरालवदनं पिङ्गलोद्बद्धलोचनम् ।। ५ ।।\nआकर्णदारिताऽस्यं च स्थूलनासाग्रमुल्बणम् ।।\nविकचं विकटाटोपं शङ्कुकर्णं विभीषणम् ।। ६ ।।\nतथैवापरसन्ध्यायां सैव यक्षं व्यजायत ।।\nतादृशेनैव रूपेण यादृशेनैव राक्ष सम् ।। ७ ।।\nक्षिणोमि मातरं यक्षः क्षुभितस्तामभाषत ।।\nरक्षेति मातरं तां तु यक्षं वै राक्षसोऽब्रवीत् ।। ८ ।।\nरक्षणाद्राक्षसः प्रोक्तः क्षणाद्यक्षः स उच्यते ।।\nभार्या बभूव यक्षस्य देवरामा कृतस्थला ।। ९ ।।\nयक्षो राजतनाभाख्यस्तस्यास्तस्य सुतः स्मृतः ।।\nअनुर्ह्रादसुता भार्या तस्यासीन्नृप गुह्यका ।।1.197.१०।।\nवीरो मणिचरश्चैव वीरभद्रस्तथैव च।।\nतस्याः पुत्रावुभौ ख्यातौ देवतुल्यौ मनीषिणौ ।।११।।\nककुत्स्थतनये भार्ये तयोरास्तां नराधिप।।।\nराजन्पुण्यजनीनाम प्रथमस्य बभूव सा ।।१२।।\nतथा देवजनीनाम द्वितीयस्याऽपि यादव ।।\nतस्याः पुण्यजना यक्षा देव देवजनास्तथा ।।\nकथिता बहुसाहस्रा महाबलपराक्रमाः ।। १३ ।।\nशुभैर्विवाहैर्नृप यक्षवंशैर्यक्षास्तु जाता बहुशीलयुक्ताः ।।\nधर्मस्थिताः सत्यपरा विनीता महानुभावा वरदा वरेण्याः ।। १४ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे यक्षोत्पत्तिर्नाम सप्तनवत्यधिकशततमोऽध्यायः ।। १९७ ।।\n1.198\nमार्कण्डेय उवाच ।।\nअजः षण्डः पिशाचौ द्वौ भूपाल कपिशासुतौ ।।\nपिशाची ब्रह्मधानाख्या तत्राजस्य सुता मता ।।१।।\nपिशाची यातुधानाख्या षण्डस्य तनया मता ।।\nअजश्च राजषण्डश्च निशीथे क्षुधितावुभौ ।।२।।\nबहिर्भृत्यौ तु सहितौ दृष्टवन्तौ नरेश्वर ।।\nराक्षसं क्षुधिताकारं पतन्तं क्षुधितं निशि ।।३।।\nगृहीतः स पिशाचाभ्यां क्षुधिताभ्यां यदा बली ।।\nपृष्टः स ताभ्यां यत्नेन दृष्ट्वा तस्य तदा बलम् ।। ४ ।।\nजगाद भूमिपश्रेष्ठ चोभयोर्जन्मकारणम् ।।\nजन्म कर्म च तौ तस्य श्रुत्वा पिशितभोजनौ ।। ५ ।।\nददतुः कन्यके तस्य राक्षसस्य नराशिनः ।।\nभार्याद्वयस्य वंशौ द्वौ राक्षसस्य प्रकीर्तितौ ।। ६ ।।\nब्रह्मधानान्वये तस्य ब्रह्मधाना निशाचराः ।।\nयातुधानान्वये तस्य यातुधानाः प्रकीर्तिताः ।। ७ ।।\nब्रह्मधानान्वये जातानादौ वक्ष्यामि राक्षसान् ।।\nयज्ञहा निर्धनिक्षेपा ब्रह्मपूतोऽथ निघ्नवान् ।। ८ ।।\nश्वानकृत्कुन्तलः सर्पो ब्रह्मधानात्मजाः स्मृताः ।।\nतेषामन्वयसम्भूताः शतशोऽथ सहस्रशः ।। ९ ।।\nश्लेष्मातकवनस्थानाः कथिता ब्रह्मराक्षसाः ।।\nहेतिः प्रहेतिरुग्रश्च पौरुषादो वधस्तथा ।। 1.198.१० ।।\nविद्युत्स्फूर्जश्च वातश्च नसो व्याघ्रस्तथैव च ।।\nसुसकृच्च करालश्च यातुधानात्मजा दश ।। ११ ।।\nसूर्यस्यानुचरा ह्येते सह तेन भ्रमन्ति वै ।।\nतेषामन्वयसम्भूता यातुधानाः प्रकीर्तिताः ।। १२ ।।\nहेतिप्रहेतिवंशौ द्वौ तव वक्ष्यामि यादव ।।\nहेतिपुत्रः स्मृतो लङ्कुर्यस्य सालकटङ्कटाः ।। १३ ।।\nसन्ध्यासुता स्मृता भार्या सुकेशस्तत्सुतः स्मृतः ।।\nमाली सुमाली च तथा माल्यवांश्च महाबलः ।। १४ ।।\nसुकेशतनया ह्येते देवासुरभयङ्कराः ।।\nतपसा तैः समाराध्य देवदेवं जनार्दनम् ।। १५ ।।\nवीर्यमप्रतिमं प्राप्तं लङ्का चैव महापुरी ।।\nसुमालितनया तत्र कैकसी नाम राक्षसी ।। १६ ।।\nभार्या विश्रवसः पुत्रो यस्या रावणसंज्ञकः ।।\nत्रिलोकविजयी तस्य रावणस्य दुरात्मनः ।। १७ ।।\nसुमाली वसुना युद्धे धरेण विनिपातितः ।।\nमाली च देवदेवेन केशवेन निपातितः ।। १८ ।।\nमाल्यवांस्तत्र वर्षात्मा जीवत्यद्यापि यादव ।।\nश्रावितौ भ्रातरौ येन पुरा देवरणोत्सुकौ ।। १९ ।।\nहितं धर्म्यं शुभं वाक्यं न च तातस्य चक्रतुः ।।\nतेन तौ निधनं प्राप्तौ राक्षसौ समरद्वये ।। 1.198.२० ।।\nसंश्रावितस्तेन तथैव वाक्यं स रावणो नाम विरोधकाले ।।\nउल्लंघ्य वाक्यं निधनं जगाम धर्मे स्थितस्या प्रतिमप्रभावः ।।२१।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे हेतिवंशवर्णनं नामाष्टनवत्यधिकशततमोऽध्यायः ।।।१९८।।\n1.199\nमार्कण्डेय उवाच ।।\nप्रहेतितनयो राजन्पुलोमा नाम विश्रुतः ।।\nक्रोधदृष्ट्या तु यः शीघ्रं च्यवनेन विनाशितः ।।१।।\nवज्र उवाच ।।\nच्यवनेन किमर्थं वै पुलोमा राक्षसो हतः ।।\nकथं च भृगुशार्दूल तन्ममाचक्ष्व पृच्छतः ।। २ ।।\nमार्कण्डेय उवाच ।।\nपुलोम्नो दानवेन्द्रस्य द्वे कन्ये भुवि विश्रुते।।\nपुलोमा भृगवे दत्ता शची दत्ता च वासवे ।।३ ।।\nकन्याभावे रुदन्तीं तु कदाचिद्यदुनन्दन ।।\nपुलोमामुक्तवान्राजन्पुलोमा दानवेश्वरः ।। ४ ।।\nहे रक्षः कन्यकामेतां गृह्णीष्व रुदतीं बलात् ।।\nएतस्मिन्नेव काले तु पुलोम्नो भवनाजिरे ।। ५ ।।\nछिद्रान्वेषी दुराचारः पुलोमा स व्यतिष्ठत ।।\nअनुसृत्य च जग्राह तां कन्यां चारुलोचनाम् ।। ६ ।।\nनिर्भर्त्स्य तं  दुराचारं पुलोमा दानवोत्तमः ।।\nकालेन प्रददौ कन्यां भृगवे तां सुमध्यमाम् ।। ।७ ।।\nअन्तर्वत्नीं तु रहितां भृगुणा तामनिन्दिताम् ।।\nअग्निहोत्रगतां दृष्ट्वा पुलोमाग्निमथाब्रवीत् ।। ८ ।।\nपौलोमी यदि मत्पूर्वा सेयं पावक शंस मे ।।\nतामग्निरब्रवीत्तस्य सेयं पत्नी भृगोः शुभा ।। ९ ।।\nएवमग्नेर्भृगोः श्रुत्वा तां जहार स राक्षसः ।।\nतस्यां तु दृश्यमानायां गर्भः कुक्षेस्तदा च्युतः ।। 1.199.१० ।।\nच्यवनाच्च्यवनो नाम बभूव स महातपाः ।।\nदृष्टमात्रस्तु तेनाऽसौ पुलोमा भस्मसाद्गतः ।। ११ ।।\nपुलोमाश्रुनिपातेन नदी जाता वधूवरा ।।\nवह्निश्च सर्वभक्ष्यत्वं भृगुशापादुपागतः ।। १२ ।।\nहुताशनस्तु संकुद्धश्शापं प्राप्य द्विजोत्तमात् ।।\nलोककार्यरतिर्ब्रह्मा स्वयं वचनमब्रवीत् ।। १३ ।।\nवह्ने तवार्चिभिः स्पृष्टं शुचि सर्वं भविष्यति ।।\nशुचिभूतं ततः पश्चाद्भक्षयिष्यत्यसंशयम् ।। १४ ।।\nएतत्तवोक्तं च्यवनस्य जन्म नाशस्तथा राक्षसपुङ्गवस्य ।।\nवह्नेः शुचित्वं च तथार्चिषां वै वंशं पुलोम्नोऽथ निबोध राजन् ।। १५ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे च्यवनोत्पत्तिवर्णनो नाम नवनवत्यधिकशततमोऽध्यायः ।। १९९ ।।\n1.200\n।। मार्कण्डेय उवाच ।। ।।\nपुलोम्नस्तनयः श्रीमान्मधुर्नाम निशाचरः ।।\nविनिष्कृष्य स्वकाच्छूलाच्छूलं प्रादाद्वृषध्वजः ।। १ ।।\nतपसा तोषितो यस्य सपुत्रस्य महात्मनः ।।\nत्रैलोक्यविजयासक्ते तेन राजेन्द्र रावणे ।।२ ।।\nदीक्षिते मेघनादे च तथा याते निकुम्भिलाम् ।।\nअन्तर्जलगते वीरे तथैव च विभीषणे ।। ३ ।।\nनिद्रावशगते राजन्कुम्भकर्णे सुरद्विषि ।।\nमालिनस्तनया तेन रावणस्य स्वसा हृता ।। ४ ।।\nकुम्भीलसी महाभागा रूपद्रविणसंयुता ।।\nयस्यामस्य सुतो जज्ञे लवणो नाम  राक्षसः ।। ५ ।।\nयेन शूलप्रभावेण मान्धाता विनिपातितः ।।\nन तस्य पुत्रो भार्या वा बभूवातिदुरात्मनः ।। ६ ।।\nप्राणिनां पुरुषाद्यानां सहस्रैर्दशभिर्नृप ।।\nआहारमाह्निकं तस्य भवत्यौदरिकस्य तु ।। ७ ।।\nरामाज्ञया तस्य बभूव राजन्रामानुजो मृत्युरदीनसत्त्वः।।\nशत्रुघ्ननामा भुवनस्य वीरो महान्तरस्थो हरिरप्रमेयः ।। ८ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे प्रहेतिवंशानुकीर्तनं नाम द्विशततमोऽध्यायः ।। २०० ।।"
  }
]
[
  {
    "text": "।। मार्कण्डेय उवाच ।।\nसगरस्य तु ते पुत्रास्संहता वीर्यसंयुताः ।।\nसंजाता दैवयोगेन देवब्राह्मणकंटकाः ।। १ ।।\nतेषां तु कर्मणोद्विग्ना देवाः सर्वे पितामहम् ।।\nअब्रुवन्सागरैः सर्वैर्देव बाध्याम संहतैः ।।२।।\nएवमुक्तस्तदा ब्रह्मा सर्वलोकपितामहः ।।\nउवाच देवान्सकलान्सागरैः प्रत्यमर्षितान् ।। ३ ।।\nयस्त्वस्य जगतो नाथः परमात्मा सनातनः ।।\nवासुदेवः स कपिलः सुरास्तान् घातयिष्यति ।। ४ ।।\nएवमुक्ताः सुरा स्तेन ययुः सर्वे त्रिविष्टपम् ।।\nएतस्मिन्नेव काले तु सगरः स महीपतिः ।। ५ ।।\nदीक्षितो वाजिमेधाय विधिवद्वेदपारगैः ।।\nतुरङ्गं चारयामासुर्यज्ञियं तनया महीम् ।। ६ ।।\nतेषां चारयतां सोऽश्वः कपिलेन तथा हृतः ।।\nकपिलेन हृतं नाश्वं ते जानन्ति विमोहिताः ।। ७ ।।\nअन्वेषन्तोऽपि यत्नेन नापुस्ते तुरगं यतः ।।\nपित्रे निवेद्य ते सर्वे निचख्नुः पृथिवीतलम् ।। ८ ।।\nभारतस्यास्य वर्षस्य भेदेऽस्मिन्नवमे नृप! ।।\nसमन्ततस्ततश्चक्रुः खातकर्मबलान्विताः ।। ९ ।।\nविस्तराद्योजनशतं पातालतलगामिनम् ।।\nवैडूर्यपवर्तात्पूर्वमुत्तरेण हिमाचलात् ।। 1.18.१० ।।\nपश्चार्धे काञ्चनगिरेरुदगेव च लावणात् ।।\nहिमाचलश्च तैर्वीरः राजन्देशद्वये क्षतः ।। ११ ।।\nहिमाचलस्य खण्डश्च खातस्यान्तः प्रवेशितः ।।\nउत्तरः सागरस्तस्माद्धिम शैलेन दुर्गमः ।। १२ ।।\nएवंविधेन खातेन ते प्रविश्य पृथक्पृथक् ।।\nएकीकृता दैवयोगात्कपिलो यत्र वै स्थितः ।। १३ ।।\nकपिलस्य समीपस्थं ददृशुस्ते तुरङ्गमम् ।।\nतुरङ्गसहितं दृष्ट्वा कपिलं ते त्वमर्षिताः ।। १४ ।।\nकुद्दाललेपिकाहस्तास्तस्य जग्मुर्वधेप्सया ।।\nतान्बाधमानान्दुर्बुद्धीन्स ददर्श तदा ऋषिः ।। १५ ।।\nचक्षुषा दृष्टमात्रास्ते भस्मीभूतास्तु सागराः ।।\nनरकं च गताः सर्वे देवब्राह्मणकण्टकाः ।। १६ ।।\nविज्ञाय तनयान्नष्टान्नारदात्सगरो नृपः ।।\nप्रेषयामास सततमंशुमन्तं स धार्मिकम् ।।१७ ।।\nअंशुमानपि संप्राप्य कपिलं मुनिसत्तमम्।।\nअभिवाद्य महातेजास्तुष्टाव यदुनन्दनः ।। १८ ।।\nतस्य तुष्टोऽथ तुरगं दत्तवान्कपिलो मुनिः ।।\nअंशुमन्तं तदोवाच पितॄणां सलिलार्थिनाम् ।। १९ ।।\nपौत्रस्ते भविता राजंस्तपसा तस्य तोषिता ।।\nआगमिष्यति सा देवी गङ्गा गगनमेखला ।। 1.18.२० ।।\nतया क्लिन्नमिदं भस्म सागराणां दुरात्मनाम् ।। २१ ।।\nयदा भविष्यति तदा सागराः स्वर्गगामिनः ।।\nअन्यस्यापि यदा त्वस्थि गङ्गातोये पतिष्यति ।। २२ ।।\nतस्यापि स्वर्लोकगतिर्भविष्यति न संशयः ।।\nएवमुक्तोंशुमाञ्शीघ्रं चाभिवाद्य जगद्गुरुम् ।। २३ ।।\nआगम्य योजयामास तुरगेण पितामहम् ।।\nयज्ञं समापयामास सगरोऽपि महीपतिः ।। २४ ।।\nएवं हि सागरैर्मत्तैः खातको नृपसत्तम ।।\nयेन क्लृप्तमिदं द्वीपं सागरं नृप कथ्यते।। ।। २५ ।।\nलवणोदात्समुद्राच्च तोयेन नृप सागरः।।\nयदा पूर्णस्तदा जातो लवणोदो नराधिप! ।। २६ ।।\nकृत्स्नं य एवं जयति स सम्राडिति कीर्त्यते ।।\nततो गतः स धर्मात्मा कालेन महता दिवम् ।। २७ ।।\nदिलीपे भारमासज्य जगाम तनये स्वके ।।\nदिलीपोऽपि समादाय राज्यं पुत्रं भगीरथम् ।। २८ ।।\nजगाम त्रिदिवं राजा वने तप्त्वा महत्तपः ।।\nआसाद्य राज्यं स भगीरथोऽपि आनीय गङ्गां तपसा च भूमिम् ।। २९ ।।\nसंप्लावयामास जलेन भस्म तत्सागराणां यदुवृन्दनाथ! ।। 1.18.३० ।।\nसंप्लाविते भस्मनि राजपुत्रा गङ्गाजलौघेन दिवं प्रयाताः ।।\nस्वर्लोकमासाद्य तथाऽक्षयं ते वसन्ति हृष्टास्त्रिदशैः समेताः ।।३१।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे सगरोपाख्यानं नामाष्टादशोऽध्यायः ।। १८ ।।"
  }
]
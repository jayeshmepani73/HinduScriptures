[
  {
    "text": "वज्र उवाच ।।\nकस्मिन्बहुफलं श्राद्धं देशे ब्राह्मणपुङ्गव ।।\nएतत्सर्वं समाचक्ष्य भवान्ब्रह्म इवापरः ।। १ ।।\nमार्कण्डेय उवाच ।।\nगयाशीर्षवटे श्राद्धमक्षय्यं परिकीर्तितम् ।।\nयदर्थमेषा चरति गाथा लोके पुरातनी ।। २ ।।\nएष्टव्या बहवः पुत्रा यद्येकोपि गयां व्रजेत् ।।\nयजेत वाश्वमेधेन नीलं वा वृषमुत्सृजेत् ।। ३ ।।\nपुष्करेष्वक्षयं श्राद्धं प्रयागे नैमिषे तथा ।।\nवाराणस्यां प्रभासे च कुरुक्षेत्रे समन्ततः ।। ४ ।।\nसन्निहत्यां विशेषेण राहुग्रस्ते निशाकरे ।।\n(राहुग्रस्ते दिनकरे सन्नीत्यां पार्थिवोत्तम) ।। ५ ।।\nश्राद्धं कृत्वा समाप्नोति राजसूयशतं नरः ।।\nअश्वमेधसहस्रस्य सम्यगिष्टस्य यत्फलम।।६।।\nस्नात एव तदाप्नोति कृत्वा श्राद्धं स मानवः।।\nसर्वेषु देवलोकेषु कामचारी विराजते।।७।।\nपद्मवर्णेन यानेन किङ्किणीजालमालिना ।।\nदेवरामागणाढ्येन वीणामुरजनादिना ।। ८।।\nदिव्यश्वेताश्वयुक्तेन कामगेन यथासुखम् ।।\nआभूतसंप्लवं यावत्क्रीडत्यप्सरसां गणैः ।। ९ ।।\nकृतकृत्यश्च भवति पितॄणामनृणस्तथा ।।\nश्राद्धं तथा पितॄणां च नोपयुज्येत वै पुनः ।। 1.144.१० ।।\nयत्र क्वचन गङ्गायां श्राद्धस्यानन्त्यमुच्यते ।।\nयमस्य भगिनी देवी यमुना पापनाशिनी ।। ११ ।।\nयत्र क्वचन तस्यां हि श्राद्धस्यानन्त्यमुच्यते।।\nपितॄणां दुहिता राजन्नर्मदा सरितां वरा ।। १२ ।।\nतस्यास्तीरे तथानन्तं श्राद्धं सर्वत्र पार्थिव ।।\nअक्षय्यं च तथा श्राद्धममरान्तिकपर्वते ।। १३ ।।\nवराहपर्वते राजञ्छ्राद्धस्यानन्त्यमुच्यते ।।\nहिमवान्पर्वतश्रेष्ठः शङ्करश्वशुरो गिरिः ।। १४ ।।\nआकरः सर्वरत्नानां सर्वसत्त्वसमाश्रयः ।।\nतापसानामधीवासः श्राद्धं तत्राऽक्षयं भवेत् ।।१५।।\nएवमादिषु तीर्थेषु पर्वतेषु सरित्सु च ।।\nसरोवरेषु मुख्येषु ऋषीणामाश्रमेषु च।।१६।।\nनिर्झरेषु तथारण्ये नदीनां प्रभवेषु च ।।\nसङ्गमेषु च मुख्येषु पुलिनेषु विशेषतः ।।१७।।\nउद्यानेषु विचित्रेषु सैकतेषु समेषु च।।\nशाद्वलेषु च रम्येषु गिरीणां कन्दरासु च ।। १८ ।।\nगह्वरेषु नितम्बेषु च्छायायां कुञ्जरस्य च ।।\nमहीगतान्तरन्यस्तगजच्छायासु पार्थिव ।। १९ ।।\nयः कुर्यादपराह्णे तु सकृच्छ्राद्धं प्रयत्नतः ।।\nअक्षय्यमन्नपानं तु पितॄणां चोपतिष्ठते।।1.144.२०।।\nगोमयेनोपलिप्तेषु श्राद्धं कार्यं गृहेषु च।।\nमनोज्ञेषु विचित्रेषु रुचिरेषूत्तमेषु च।।२१।।\nदेवायतनगोष्ठेषु श्राद्धं बहुफलं भवेत् ।।२२।।\nतीर्थानि यानीह नरेन्द्रचन्द्र लोके पुराणैः परिकीर्तितानि ।।\nतीरेषु तेषां विधिवत्प्रदाय श्राद्धं न शोचेन्मरणं जितात्मा ।। २३ ।।\nइति श्रीविष्णुधर्मोत्तरे मार्कण्डेवज्रसंवादे श्राद्धदेशानुकीर्तनो नाम चतुश्चत्वारिंशदुत्तरशततमोऽध्यायः ।। १४४ ।।"
  }
]
[
  {
    "text": "मार्कण्डेय उवाच ।।\nसूर्यास्तमयमिच्छन्ती ज्ञात्वा रम्भा तथोर्वशीम् ।।\nविनोदार्थं हि तस्याश्च दर्शयामास तद्वनम् ।।१।।\nचारुप्रसूनं पश्येमं सुभगे चम्पकद्रुमम् ।।\nत्वद्गात्रवर्णसदृशैः समन्तात्कुसुमैश्चितम् ।।२।।\nइमं च दाडिमं पश्य पुष्पितं वामलोचने ।।\nयोऽयं बिभर्त्ति कुसुमैस्त्वदीयामधरश्रियम्।।३।।\nपश्य कामशराकारं सहकारं मनोरमम् ।।\nयत्र चात्मसमुत्पन्ना रूढास्तस्य महात्मनः ।। ४ ।।\nश्रियं कपोलयोस्तुभ्यमाददानैर्मनोरमैः ।।\nपुष्पैरुपेता चार्वङ्गि मधूकं पश्य शोभने।।५।।\nत्वत्पयोधरसंकाशै रम्यैरुपचितं फलैः ।।।।।\nपश्य तालद्रुमं सौम्ये मनसः प्रीतिवर्धनम् ।।६।।\nस्तम्भैस्त्वदूरुसंकाशैः कदलीं पश्य शोभने ।।\nसुवर्णा चारुसर्वाङ्गी निर्मिता विश्वकर्मणा ।। ७ ।।।\nपश्याविमुक्तकलतां कुसुमाढ्यां मनोहराम् ।।\nत्वत्केशपाशसंकाशैर्भ्रमरैरुपशोभिताम् ।। ८ ।।\nपश्येमं कुन्दविटपं त्वद्दन्तसदृशैः शुभैः ।।\nसमन्ताच्छोभितं पुष्पैर्विशालाक्षि मनोहरैः ।। ९ ।।\nपश्य चोत्पलिनीमेतामुत्पलैरुशोभिताम् ।।\nत्वन्नेत्रसदृशैः फुल्लैर्मनोहृदयनन्दनैः ।।1.132.१० ।।\nनलिनीं सुभगे पश्य कमलैः पुष्पितैर्युताम्।।\nतव निःश्वासगन्धाढ्यैः सौवर्णैर्वज्रकेसरैः।।११।।\nराजहंसानिमान्पश्य नलिनीतीरगोचरान्।।\nगमनं सुमनोहारि त्वदीयमिव शिक्षितान् ।। १२ ।।\nत्वत्कराग्रविधान्सौम्ये धारयद्भिश्च पल्लवान् ।।\nक्रीडाशैलमिमं पश्य युक्तं वहुविधैर्द्रुमैः ।। १३ ।।\nक्रीडाशैले चूतगतः कोकिलः कामवर्धनः ।।\nकूजत्ययं मनोहारि स्वनेन सदृशेन ते।।१४।।\nक्रीडाशैले नदीं पश्य निःसृतां शीतलोदकाम् ।।\nतुल्यं ते मनसा सौम्ये वहन्तीं निर्मलं जलम्।।१५।।\nबह्वाश्चर्ययुतं सौम्यं दर्शनीयं वनं बहु ।।\nकिं नु पश्य विशालाक्षि सूर्योऽस्तमुपगच्छति।।१६।।\nत्वां तु कामवशां ज्ञात्वा कृपयेव दिवाकरः ।।\nसंवृत्तांशुधरो देवस्त्वस्तमायाति भामिनि ।।।१७।।\nकठोराण्यपि पत्राणि पल्लवानीव सुन्दरि ।।\nअस्ततापानुरक्तानि राजन्ते शाखिनां भृशम् ।। १८ ।।\nगिरीणां शिखरान्रक्तान्करोत्येव दिवाकरः ।।\nजगामास्तं विशालाक्षि कृतकर्मा दिनक्षये ।। १९ ।।\nसन्ध्याकालेन रक्तेन प्रतीची पश्य शोभने ।।\nआलिङ्गमानां सहसा कामिनीमिव कामिनीम् ।। 1.132.२० ।।\nसांप्रतं नियमोपेता द्विजा द्विजवरोद्भवे ।।\nसन्ध्याकालमुपासन्ते सतां मार्गमनुव्रताः ।। २१ ।।\nअनुयाता रविं सन्ध्या गतमस्तमपि प्रभुम् ।।\nसाध्वीव वनिता कान्ते कृलजाता मनस्विनी ।। २२ ।।\nयास्यमानं सुनासोरु तमसा पश्य भूतलम् ।।\nभृङ्गोदरतमालानां तुल्येन वरवर्णिनि ।। २३ ।।\nव्याप्तं हि तमसा सर्वं न विराजति किञ्चन ।।\nमलिनेनाय तापाङ्गि जगत्सर्वं समीकृतम् ।। २४ ।।\nअस्यां हि सखि वेलायां मदनेन वशीकृताः ।।\nनीलाम्बरधराः कान्ता यान्ति कान्तानलङ्कृताः ।।२५।।\nपश्योदितं च सुभगे सुभगं चन्द्रमण्डलम् ।।\nपानमत्तपुरन्ध्रीणां वदनेन समत्विषम् ।। २६ ।।\nकिञ्चिदाक्रम्य गगनं श्वेततां तु गतं सखि ।।\nपश्य चन्द्रमसं सुभ्रु नयनानन्दकारकम् ।। २७ ।।\nजगतोऽस्य तमो गत्वा शशाङ्कः सत्त्वसन्निभः ।।\nविराजत्यमलः सौम्ये गगने सितसुप्रभे।।२८।।\nकामबाणहतायास्ते सदृशं गण्डयोः श्रिया ।।\nबिभर्त्युभयतश्चन्द्रो ज्योत्स्नाजालं समुत्सृजन् ।। २९ ।।\nचन्द्रराजतकुम्भेन दिशेयं वरवर्णिनि ।।\nज्योत्स्नाच्छलेन क्ष्मा देवी राजतीव विराजते ।। 1.132.३० ।।\nचन्द्रमस्युदिते पश्य फुल्लां कुमुदिनीं शुभे ।।\nत्वदीयहाससंकाशैः कुसुमैरुपशोभिताम् ।। ।। ३१ ।।\nविरही चक्रवाकोऽयं रक्तामुत्पलिनीं शुभे ।।\nसितामिव सुदुखार्तो विशत्यायतलोचने ।। ३२ ।।\nचन्द्रकान्तगृहादस्माच्चन्द्ररश्मि समप्रभा ।।\nचन्द्ररश्मिपरामृष्टाः पतन्त्युदकबिन्दवः ।। ३३ ।।\nआलिङ्गिता चन्द्रमसा जहौ रात्त्रिस्तमःपटम् ।।\nकामिनेव विशालाक्षि कामिनी वसनं शुभा ।। ३४ ।।\nचन्द्रोदये चन्द्रसमानवक्त्रे नरेन्द्रचन्द्रे प्रमदावनेऽस्मिन् ।।\nपश्य त्वमाशंस च जीविताशां त्वद्भाग्यनुन्नं सहसा प्रविष्टम् ।। ३५ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे उपवने चन्द्रोदयवर्णनो नाम द्वात्रिंशदुत्तरशततमोऽध्यायः ।। १३२ ।।"
  }
]
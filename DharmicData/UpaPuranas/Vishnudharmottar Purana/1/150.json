[
  {
    "text": "मार्कण्डेय उवाच ।।\nआलोकयन्नदीं पुण्यां तत्समीरहतक्लमः ।।\nस गच्छन्नेव ददृशे हिमवन्तं महागिरिम् ।। १ ।।\nखमुल्लिखद्भिर्बहुभिर्वृतं शृङ्गैः सुपाण्डुरैः।।\nपक्षिणामथ संचारैर्विना सिद्धगतिं शुभाम् ।।२ ।।\nनदीप्रपातसंजातमहाशब्दैः समन्ततः ।।\nअसंश्रुतान्यशब्दन्तं शीततोयं मनोरमम् ।। ३ ।।\nदेवदारुवनैर्नीलैः कृताधोवसनं शुभम् ।।\nमेघोत्तरीयं तं शैलं ददृशे स नराधिपः ।। ४ ।।\nश्वेनमेघकृतोष्णीषं चन्द्रार्कमुकुटं क्वचित् ।।\nहिमानुलिप्तसर्वाङ्गं क्वचिद्धातुविचित्रितम् ।। ५ ।।\nचन्दनेनानुलिप्ताङ्गदत्तपञ्चाङ्गुलिं यथा ।।\nशीतप्रदं निदाघेऽपि शिलाविषमसंकटम् ।। ६ ।।\nसालक्तकैरप्सरसां मुद्रितं चरणैः क्वचित् ।।\nक्वचिदस्पृष्टसूर्यांशुं क्वचिच्च तमसा वृतम् ।। ७ ।।\nदरीमुखैः क्वचिद्भीमैः पिबन्तमनिलं बहु ।।\nक्वचिद्विद्याधरगणैः क्रीडद्भिरुपशोभितम् ।। ८ ।।\nउपगीतं तथा मुख्यैः किन्नराणां गणैः क्वचित् ।।\nआपानभूमौ च गणैर्गन्धर्वाप्सरसां क्वचित् ।। ९ ।।\nगीतादिभिः समाकीर्णं गन्धर्वीणां मनोहरम् ।।\nनिरुद्धपवनैर्देशैर्नीलशाद्वलमण्डितैः ।। 1.150.१० ।।\nक्वचिच्च कुसुमैर्युक्तं चात्यन्तरुचिरैः शुभम् ।।\nतपस्विशरणं शैलं कामिनामपि दुर्लभम् ।। ११ ।।\nमृगयूथानुचरितं दन्तिभिन्नमहाद्रुमम् ।।\nयत्र सिंहनिनादेन त्रस्तानां भैरवं रवम् ।। १२ ।।\nश्रुत्वोत्पश्यति विभ्रान्तं गजानामाकुलं कुलम् ।।\nतपश्च तापसैर्यस्य कूलदेशेष्वलंकृतम् ।। १३ ।।\nरत्नैर्यतः समुत्पन्नैस्त्रैलोक्यं चाप्यलंकृतम् ।।\nअहीनशरणं नित्यमहीनजनसेवितम् ।। १४ ।।\nअहीनः पश्यति गिरिमहीनं रत्नसम्पदम् ।।\nअल्पेन तपसा यत्र सिद्धिः प्राप्येत तापसैः ।। १५ ।।\nयश्च दर्शनमात्रेण  सर्वकल्मषनाशनः ।।\nमहाप्रपातसंपातप्रभीतखगबन्धुभि. । १६ ।।\nवायुनीत सदावृष्टिः कृतदेशं क्वचित्क्वचित् ।।\nअलब्धजलदैः शृङ्गैः क्वचिच्चातिसमुच्छ्रितैः ।। १७ ।।\nनित्यार्कतापविषमैरगम्यैर्मनसा युतम् ।।\nदेवदारु महावृक्षपुञ्जशाखानिरन्तरैः ।। १८ ।।\nसमस्तभुवनाकारैः प्रदेशैरुपशोभितम् ।।\nहिमच्छन्नमहाशृंगं प्रपातमितनिर्झरम् ।।\nशब्दलभ्याम्बुविषमं हिमसंरुद्धकन्दरम् ।। १९ ।।\nदृष्ट्वैव तां चारुनितम्बभूमिं महानुभावः स महीन्द्रनाथः ।।\nबभ्राम तत्रैव मुदा समेतः स्थानं ततः किञ्चिदथा ससाद ।। 1.150.२० ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे हिमवद्वर्णनो नाम पञ्चाशदुत्तरशततमोऽध्यायः ।। १५० ।।"
  }
]
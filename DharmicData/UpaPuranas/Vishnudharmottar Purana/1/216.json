[
  {
    "text": "1.216\nअगस्त्य उवाच ।।\nदेवतानां समुद्योगं श्रुत्वा मालिसुमालिनौ ।।\nचक्रतुः पृतनां घोरां त्रिदशैर्युद्धकाङ्क्षिणौ ।। १ ।।\nतौ क्रुद्धौ भ्रातरौ श्रीमान्माल्यवान्वाक्यमब्रवीत् ।।\nआश्रयस्त्रिदशेन्द्राणां सर्वात्मा मधुसूदनः ।। २ ।।\nतेन युद्धं न कर्तव्यं स तु पूज्यो जगत्पतिः ।।\nअग्रे तु प्रणिपातेन तं यजामो जगत्पतिम् ।। ३ ।।\nप्रणिपातप्रसन्नो हि कामान्दास्यति केशवः ।।\nविष्णुर्हि मलिने चित्तेऽत्वस्माकं नृप दुर्जयः ।। ४।।\nजीवेम सुचिरं कालं स्थिता देवस्य शासने ।।\nप्रसीद राजन्मा युद्धं व्रज देवेन विष्णुना।।५।।\nयक्षाणां राक्षसानां च कुरु श्रेयस्तथात्मनः ।।\nएतदुक्तं हितं भ्रात्रा रुरुचे न च तस्य तत् ।। ६ ।।\nमहता च स सैन्येन प्रययौ येन केशवः ।।\nतमन्वयौ महातेजा सुमाली राक्षसाधिपः।।७।।\nपितृतुल्यश्च साधूनां ज्येष्ठभ्राता गुरुर्मतः।।\nआदौ वाच्यं हितं तस्य कार्यं तदनुचेष्टितम्।।८।।\nएतां बुद्धिं समास्थाय निर्यातो माल्यवानपि।।\nते राक्षसा सह भ्रात्रा भीमनेत्राग्निभूषणाः ।।९ ।।\nकोटीशतेन मुख्यानां राक्षसानां विनिर्गताः ।।\nनानाविधोग्रवसना नानाप्रहरणायुधाः ।। 1.216.१० ।।\nनानावादित्रघोषेण प्रयाता राक्षसाधिपाः ।।\nनानाप्रकारैर्विविधैः प्राणिभिर्बलवत्तरैः ।। ११ ।।\nवाहनैः प्रययुर्घोरा राक्षसास्त्रिदशाधिपम् ।।\nगच्छतस्तु बलौघस्य तदा तस्योत्तरां दिशम ।।\nबभूवाऽभिमुखं घोरं वनं त्रिदशपालितम् ।। १२ ।।\nहिमाचलस्योत्तरदिग्विभागे खस्थे बले ते पुरुषौ प्रवीर ।।\nजयार्थमभ्युद्यतचापदण्डौ प्रचक्रतुर्युद्धमदीनसत्त्वौ ।। १३ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शैलूषं प्रति नाडायनानुशासने राक्षससेनानिर्याणवर्णनो नाम षोडशोत्तरद्विशततमोऽध्यायः ।। २१६ ।।\n1.217\nअगस्त्य  उवाच ।।\nततः प्रावर्तत रणं खस्थयोर्बलयोस्तयोः ।।\nनानाप्रहरणोदग्रभुजयोर्जयमिच्छतोः ।। १ ।।\nतदा बलाभ्रसंच्छन्ने गगने खड्गविद्युति ।।\nतस्मिन्नेव क्षणे जातो भानुमान्नृप विद्यतिः  ।।२।।\nचलत्खड्गलताविद्युत्समुद्योतितविग्रहात् ।।\nरक्तवृष्टिः पपातोर्व्यां बलमेघानुविग्रहात्।।३।।\nततः शोणितवर्षेण सिच्यमाने महीतले ।।\nग्राववृष्टिर्महत्यासीच्छादितं भूतलं यया ।। ४ ।।\nआसीदगम्या वसुधा शोणितौघपरिप्लुता ।।\nरजस्वलेव युवतिस्तदा तत्र नराधिप ।। ५ ।।\nस्फुरमाणा विदृश्यन्ते बाहवश्चन्दनोक्षिताः ।।\nखड्गप्रहारपतिताः पञ्चशीर्षा इवोरगाः ।। ६ ।।\nमुखानि दन्त पूराणि तथा सरुधिराणि च ।।\n( विरेजुर्दाडिमानीव पाकप्रस्फुरितानि वा ।। ७ ।।\nनिपतद्भिस्तथा छत्रैश्चामरैर्व्यजनैस्तथा ।।\nविच्छिन्नवाहनाङ्गैश्च खमासीत्संकुलं तथा ।। ८ ।।)\nकिरीटैः कुण्डलैर्हारैः केयूरैरङ्गदैस्तथा ।।\nपात्यमानैः खमभवद्रश्मिपुञ्जविराजितम् ।। ९ ।।\nक्षुरप्रविनिकृत्तानि रुधिराक्ते महीतले ।।\nलुठन्ति नागहस्तानि भोगिभोगनिभानि च ।। 1.217.१० ।।\nअदृष्ट्वा पतितानीह शिरांसि वसुधातले ।।\nहत्वा वंशान्खमाजग्मुरन्वेषन्त   इवासवः ।।११।।\nशरीरैर्भूतलं प्राप्ता दिवं प्राप्ता शरीरिभिः ।।\nअन्तरिक्षे विनिहिता लोकत्रयजिगीषवः।।\nछिन्नराक्षसमूर्धानो गलद्रुधिरबिन्दवः ।।\nन्यपतन्नुत्तरादेव श्येनैरुपहृताशयात् ।। १३ ।।\nश्येनानां भ्रमतां तत्र राक्षसामिषलिप्सया ।।\nबभूव सदृशं रूपं शीर्षाणां भ्रमतां तथा ।। ।। १४ ।।\nनिकृत्ताङ्गनिपातेन पतिता बहवस्तदा ।।\nसुषुपुर्गां समालिङ्ग्य क्रव्यादा रुधिराविलाः ।। १५ ।।\nनिपतन्मत्तमातङप्रस्फुरत्कुम्भनिर्गता ।।\nमुक्ताफलैर्जहासोर्वी शूरालिङ्गननिर्वृता ।। १६ ।।\nहृतकुञ्जरदंताग्रविनग्नाङ्गास्तुरङ्गमाः ।।\nआसेदुः सुचिरेणोर्वी नभस्येव गतासवः ।।१७ ।।\nसंप्राप्तरुधिरां भूमिं रक्तास्यास्तु निशाचराः ।।\nययुः शरीरैर्निहताः समरे रुधिरप्रियाः ।। १८ ।।\nवर्तमाने तथा भीमे युद्धे भीरुभयंकरे ।।\nलोकपालशरव्रातनिर्भिन्ना रजनीचराः ।। १९ ।।\nदुद्रुवुर्भयसंविग्नास्तदा राम दिशो दश ।।\nविप्रद्रुतं बलं दृष्ट्वा राक्षसानां दिवौकसैः ।। 1.217.२० ।।\nसुमालिर्माल्यवद्गुप्तो माली देवानथाब्रवीत् ।।\nकिरञ्छरौघैर्विमलैस्तैलधौतैः शिलाशितैः ।। २१ ।।\nसानुजेन रणे मुक्ता शरवृष्टिर्दुरासदा ।।\nसंछादयामास दिशः प्रदिशश्च दिवौकसाम् ।। २२ ।।\nयथाशक्तिशरव्रातान्वारयन्तोऽपि देवताः ।।\nराक्षसेन्द्रशरैर्भिन्नाः केशवं शरणं ययुः ।। २३ ।।\nस निवार्य तदा सर्वं देवसैन्यं पतत्रिणा ।।\nप्रत्युद्ययौ युगे योधान्धनुषा सपतत्रिणा ।। २४ ।।\nएतस्मिन्नेव काले तु रक्षसां पीनवक्षसाम् ।।\nविनिवृत्तं बलं सर्वममरैः समरोत्सुकम् ।। २५ ।।\nतद्बलं सकलं चक्रे शरैः शार्ङ्गप्रचोदितैः ।।\nछादयामास समरे गोभिः सूर्य इवानिशम् ।। २६ ।।\nनानाप्रहरणोदग्रगर्जमानो जनार्दनम् ।।\nसंछादयां तदा चक्रुः सर्वैः प्रहरणोत्करैः ।। २७ ।।\nसंछाद्यमानैस्तैर्घोरैः केशवो रजनीचरैः ।।\nजहार शीर्षाणि तदा तेषां सन्नतपर्वभिः ।। २८ ।।\nरथनीडे धनुर्न्यस्य माली राक्षसपुङ्गवः ।।\nसुपर्णं ताडयामास गदया भीमवेगया ।। २९ ।।\nगदाप्रहाराभिहतस्तार्क्ष्यः परपुरञ्जय ।।\nपराङ्मुखं रणाच्चक्रे वेदनार्तो जनार्दनम् ।। 1.217.३० ।।\nपराङ्मुखे तदा तार्क्ष्ये परिवृत्ताननो हरिः ।।\nशीर्षं जहार चक्रेण राक्षसेन्द्रस्य मालिनः ।। ३१ ।।\nसकुण्डलं चारुकिरीटजुष्टं निशाचरेशस्य शिरः पृथिव्याम् ।।\nनिपातितं वीक्ष्य मुदान्वितान्ता नार्यो बभूबुस्त्रिदशोत्तमानाम् ।।३२।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शैलूषं प्रति नाडायनानुशासने मालिराक्षसवधवर्णनो नाम सप्तदशोत्तरद्विशततमोऽध्यायः ।। २१७ ।।\n1.218\n।। अगस्त्य उवाच ।।\nहते मालिनि दैवेन सान्त्वितः पक्षिराडसौ ।।\nजहार पक्षवातेन निवृत्तो रक्षसां बलम् ।।१।।\nते तार्क्ष्यपक्षवातेन शुष्कपर्णचयो यथा ।।\nद्रुता राक्षसशार्दूलास्तदा राम दिशो दश ।। २ ।।\nअविन्दमानास्ते शर्म वासुदेवभयार्दिताः ।।\nपातालतलमासेदुः सर्व एव पृथक्पृथक् ।। ३ ।।\nत्रिदशान्त्सान्त्वयित्वा च विष्णुस्त्रिदशपूजितः ।।\nअन्तर्धानं ययौ तत्र सर्वेषामेव पश्यताम् ।। ४ ।।\nलङ्कापि शून्या राजेन्द्र दत्ता वैश्रवणाय सा ।।\nस्वयं विश्रवसस्तस्यः रावणेन हृता बलात् ।। ५ ।।\nविभीषणाय सा दत्ता त्वया हत्वा च रावणम् ।।\nराम विष्णुः समुत्पन्नस्त्वं वधायेह रक्षसाम् ।। ६ ।।\nत्वयैव युद्धे निहता ये तु मातुलसङ्कटाः ।।\nपौलस्त्यराक्षसा ये तु ते हताः सम्मतं त्वया ।। ७ ।।\nहन्ता न विद्यते राम रक्षसां केशवं विना ।।।\nदृष्टोऽस्मि भाषितश्चेति प्रययौ स यथागतम् ।। ८ ।।\n।। नाडायन उवाच ।।\nएवमुक्त्वा ततोऽगस्त्यो यथागतमरिन्दम ।।\nतस्माद्युद्धं न मे राजन्नद्य वै तव रोचते ।। ९ ।।\nउत्साहशक्त्या सम्पन्नो मन्त्रशक्त्या च राघवः ।।\nप्रभुशक्त्या तथा युक्तो देवशक्त्या तथैव च ।। 1.218.१० ।।\nसाधुसाध्येषु कार्येषु कः कुर्याद्विग्रहं बुधः ।।\nकेवलं कोपमास्थाय विग्रहं नृपदोषदम् ।। ।१ ।।\nकामक्रोधौ जितौ येन तेनात्मा विजितस्तथा ।।\nयेनात्मा विजितस्तेन विजितेयं वसुन्धरा ।। १२ ।।\nराज्ञोऽविजितचित्तस्य परचक्रजयः कुतः।।\nन चकस्य जयं कर्तुं शक्नोत्यविजितेन्द्रियः।।१३।।\nनावज्ञा कस्यचित्कार्याऽबलो वा बहुमन्यते ।।\nनित्यं लोके हि दृश्यन्ते शक्तेभ्यः शक्तिमत्तराः ।। १४ ।।\nयथाशक्ति चिकीर्षन्ति यथाशक्ति च कुर्वते ।।\nन कश्चिदवमन्यन्ते नराः पण्डितबुद्धयः ।। १५ ।।\nद्वाविमौ कण्टकौ तीक्ष्णौ शरीरपरिशोषणौ ।।\nयश्चाधनः कामयते यश्च कुप्यत्यनीश्वरः ।। १६ ।।\nद्वाविमौ पुरुषौ लोके स्वर्गस्योपरि तिष्ठतः ।।\nप्रभुश्च क्षमया युक्तो दरिद्रश्च प्रदानवान् ।। १७ ।।\nकः कुर्याद्दुर्बले क्रोधं स्वभावादेव निर्जिते ।।\nबलवत्यपि कः क्रोधं कुर्यात्प्राणहरं नरः ।। १८ ।।\nअपहारप्रवृत्तस्य कोपस्तेजस्वितोच्यते ।।\nयस्मात्तस्माद्बुधैः कोपः कोपं कृत्वा विनिर्जितः ।।१९।।\nत्रिविधं नरकस्येदं द्वारं नाशनमात्मनः ।।\nकामः क्रोधस्तथा लोभस्तस्मादेतत्त्रयं त्यजेत्।।1.218.२०।।\nअनुबन्धं च संप्रेक्ष्य विपाकं चैव कर्मणाम् ।।\nउत्थानमात्मनश्चैव ततः कर्मसमारभेत् ।। २१ ।।\nन राज्यं लब्धमित्येवं वर्तितव्यं च साम्प्रतम् ।।\nश्रियं ह्यविनयो हन्ति जरारूपमिवोत्तमम् ।। २२ ।।\nत्यक्त्वा जनपदे वासं याहि राजन्हिमाचलम् ।।\nअविषह्यतमं हत्वा रावणं लोकरावणम् ।।\nलङ्कां त्यक्त्वा धनाध्यक्षं पश्य कैलासमाश्रितम् ।। २३ ।।\nस रावणो राघवसायकार्त्तस्त्यक्त्वा श्रियं भूमिपते विपन्नः ।।\nधनाधिपोऽद्यापि विशाल कीर्तिः करोति राज्यं क्षणदाचराणाम्।।२४।।\nइति श्रीविष्णु० प्रथ० मा०सं० राक्षसपातालप्रवेशवर्णनो नामाष्टादशोत्तरद्विशततमोऽध्यायः।।२१८।।\n1.219\n।। शैलूष उवाच ।। ।।\nकथं वैश्रवणे दत्ता पुरा लङ्का द्विजोत्तम ।।\nकथं चापहता तस्य रावणेन महात्मना ।। १ ।।\nचरितं रावणस्याहं श्रोतुमिच्छामि तत्त्वतः ।।\nत्रैलोक्यं विजितं येन तपसा पौरुषेण च ।। २ ।।\n।। नाडायन उवाच ।। ।।\nब्रह्मणो मानसः पुत्रः पुलस्त्यो विदितस्तथा ।।\nतस्यासीद्विश्रवा नाम पुत्रस्त्रैलोक्यविश्रुतः ।। ३ ।।\nपौत्री बृहस्पतेः पत्नी भरद्वाजसुता शुभा ।।\nबभूव तस्य राजेन्द्र नाम्ना वै देववर्णिनी ।। ४ ।।\nतस्यां स जनयामास पुत्रं वैश्रवणं प्रभुम् ।।\nआराधितः सुतपसा प्रादात्तस्य पितामहः ।। ५ ।।\nयक्षेशत्वं धनेशत्वं लोकपालत्वमेव च ।।\nपुष्पकं च तथा यानं कामगं कामरूपिणम् ।। ६ ।।\nपुत्रं लब्धवरं राजन्विश्रवा अभ्यभाषत ।।\nत्रिकूटे पर्वतश्रेष्ठे निर्मिता विश्वकर्मणा ।। ७ ।।\nलङ्का नाम पुरी रम्या देवराजकृते पुरा ।।\nहृत्वा तां देवराजस्य सुकेशतनयैः पुरा ।। ८ ।।\nआयासिता महाराज तेषां ज्येष्ठं तु मालिनम् ।।\nनिपात्य वासुदेवेन ते तु विद्रावितास्ततः ।। ९ ।।\nपातालतलमाश्रित्य ते वसन्तीह निर्भयाः ।। 1.219.१० ।।\nतां त्वं लङ्कां समासाद्य वस यक्षसमन्वितः ।।\nधर्मेण पालयन्राज्यं सततं राक्षसेश्वर ।। ११ ।।\nधर्मे ते दीयतां बुद्धिः सर्वावस्थस्य सर्वदा ।।\nधर्मादर्थश्च कामश्च धर्ममूलमिदं जगत् ।। १२ ।।\nश्रुत्वा पितुर्वाक्यमदीनसत्त्वो लङ्कां समासाद्य धनाधिनाथः ।।\nधर्मेण लोकं स तु रञ्जयानश्चकार राज्यं क्षणदाचराणाम् ।। १३ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शैलूषं प्रति नाडायनानुशासने लङ्काकथायां वैश्रवणाख्यानं वर्णनो नामैकोनविंशत्युत्तरद्विशततमोऽध्यायः ।। २१९ ।।\n1.220\n।। नाडायन उवाच ।। ।।\nएतस्मिन्नेव काले तु सुमाली वसुधातलम् ।।\nचचारादाय तनयां कैकसीं नाम नामतः ।। १ ।।\nचरन्स वसुधां स्फीतां ददर्शाथ नराधिपम् ।।\nपुष्पकं यानमारूढं श्रिया परमया युतम् ।। २ ।।\nतं दृष्ट्वा कैकसीं वाक्यं चोवाच रजनीचरः ।।\nपुत्रि प्रदानकालस्ते न कश्चित्त्वां वृणोति माम् ।। ३ ।।\nअप्रार्थितप्रदानं च धर्षणाभयशङ्कया ।।\nन करोमि विशालाक्षि तवार्थं वरवर्णिनि ।। ४ ।।\nकष्टं कन्यापितृत्वं हि नराणां मानकाङ्क्षिणाम् ।।\nध्रुवं कन्यापितृत्वं हि शक्रस्यापि प्रधर्षणम् ।। ५ ।।\nमातुः कुलं पितृकुलं यत्र कन्या प्रदीयते ।।\nकुलत्रयं संशयितं कन्या कृत्वेह तिष्ठति ।। ६ ।।\nतेनाहं त्वां न दास्यामि सा त्वं गच्छ स्वयं शुभे ।।\nभर्तारं वरयस्वाशु मुनिं विश्रवसं विभुम् ।। ७ ।।\nयतः सोऽयं धनाध्यक्षः श्रिया परमया युतः ।।\nतादृशं तनयं तस्माज्जनयिष्यसि भामिनि ।। ८ ।।\nजगाम कैकसी राजंस्ततो विश्रवसं मुनिम् ।।\nरौद्रे मुहूर्ते संप्राप्ते सन्ध्यायां नृपसत्तम ।। ९ ।।\nसाभिवन्द्य ततः पादौ तस्य विश्रवसो मुनेः ।।\nबभूव पुरतस्तन्वी व्रीडमानेव लज्जया ।। 1.220.१० ।।\nउवाच तां मुनिः प्रह्वां कैकसीं चारुहासिनीम् ।।\nविज्ञातस्त्वदभिप्रायो मयाद्य वरवर्णिनि ।। ११ ।।\nपुत्रार्थं त्वमनुप्राप्ता मत्समीपमनिन्दिते ।।\nरौद्रे काले यथा प्राप्ता तादृशं जनयिष्यसि ।। १२ ।।\nएवमस्त्वित्यथोक्ता सा तत्रोवास सुखं तदा ।।\nततः कालेन सा पुत्रं जनयामास भामिनी ।। १३ ।।\nदशास्यं विंशतिभुजमेकदेहं महाबलम् ।।\nनाम तस्य पिता चक्रे दशग्रीवेति बुद्धिमान् ।। १४ ।।\nततो द्वितीयं तनयं महाकायं सुषाव सा ।।\nकुम्भकर्णेति तस्यापि नाम चक्रे तदा पिता ।। १५ ।।\nतत्र शूर्पणखां कन्यां जनयामास सा तदा ।।\nततः कदाचित्सा पुत्रं कैकसी ज्येष्ठमब्रवीत् ।। १६ ।।\nदर्शयन्ती धनाध्यक्षं सव्रीडेव परन्तप ।।\nपश्य स्वीयाग्रजस्यास्य श्रियं भ्रातुर्दशानन ।। १७ ।।\nस त्वं यत्नमथास्थाय भव वैश्रवणोपमः ।।\nएवमुक्तस्तु गोकर्णं प्रययौ भ्रातृभिः सह ।। १८ ।।\nशीर्णपर्णाशनस्तत्र चकार सुमहत्तपः ।।\nपूर्णे वर्षसहस्रे तु शिरश्छित्वा दशाननः ।। १९ ।।\nजुहावाग्नौ महाभाग एकैकं तपसा कृशः ।।\nग्रीष्मे पञ्चतपा भूत्वा वर्षास्वाकाशशायिकः ।। 1.220.२० ।।\nआर्द्रवासश्च शिशिरे कुम्भकर्णोऽप्यतप्यत ।।\nविभीषणस्ततः काले षष्ठे षष्ठे फलाशनः ।। २१ ।।\nपरिचर्यां तदा तेषां चक्रे शूर्पणखा स्वसा ।।\nदशवर्षसहस्रान्ते तदा काले दशाननः ।। २२ ।।\nदशमं मस्तकं वह्नौ जुहूषति यदा प्रभो ।।\nततस्तं देशमागम्य ब्रह्मा वचनमब्रवीत् ।। २३ ।।\n।। ब्रह्मोवाच ।।\nवरं वरय भद्रन्ते परितुष्टोऽस्मि पुत्रक ।।\nतपसा ते सुतप्तेन सत्त्वेन विपुलेन च ।। २४ ।।\n।। नाडायन उवाच ।।\nदेवादीनि स भूतानि कीर्तयामास राक्षसः ।।\nसर्वाण्येवाविशेषेण वर्जयित्वा तु मानुषम् ।। २५ ।।\nसंकीर्त्य तेभ्योऽवध्यत्वं वरयामास भूमिप ।।\nत्रैलोक्यविषयं चैव तच्च तस्य ददौ प्रभुः ।। २६ ।।\nछन्दयित्वा वरेणाऽथ दशग्रीवं निशाचरम् ।।\nन्यस्त्वा सरस्वतीं वक्त्रे कुम्भकर्णं स राक्षसम् ।। २७ ।।\nवरेणच्छन्दयामास तदागत्य विभीषणम् ।।\nस वव्रे नित्यकालं तु मतिं धर्मे सनातनीम् ।।२८।।\nतेन तस्य तदा तुष्टस्त्वमरत्वं ददौ प्रभुः ।।\nवरेणच्छन्दयित्वा तान्ब्रह्मा स्वभवनं गतः।। २९।।\nवरलब्धं दशग्रीवं ज्ञात्वा रक्षोगणस्तदा ।।\nपातालात्तु विनिष्क्रम्य महाराज्येऽभ्यषेचयत् ।।1.220.३०।।\nस तु राज्यं तदा लब्ध्वा प्रेषयामास राक्षसान् ।।\nकुबेराय तदा दूतं प्रहस्त नाम नामतः ।।३१।।\nराक्षसानामधीवासो लङ्केयं निर्मिता पुरा ।।\nतां त्यजस्व धनाध्यक्ष साम्नैव मम मा चिरम्।। ३२ ।।\nप्रहस्तवचनं श्रुत्वा धनाध्यक्षो महामतिः ।।\nदशग्रीवं वरोन्मत्तं ज्ञात्वा तत्याज तां पुरीम् ।।३३।।\nकैलासं पर्वतं गत्वा तदा चक्रे पुरीं शुभाम् ।।\nअलकां नाम राजेन्द्र यत्रास्ते स सुखी सदा ।।३४।।\nदशग्रीवो महाराज त्रिलोकविजयं तथा ।।\nचक्रे लङ्कामथासाद्य वरदानात्स्वयम्भुवः ।।३५।।\nमन्दोदरीं नाम भार्यां तदा लेभे मयात्मजाम् ।।\nतस्यां स जनयामास मेघनादं तथा सुतम् ।। ३६ ।।\nत्रिलोकविजयी श्रीमान्देवब्राह्मणकण्टकः ।।\nनिहतः स तु कालेन विष्णुना नररूपिणा।। ३७ ।।\nराघवेण महाराज रामेणाक्लिष्टकर्मणा ।।\nलङ्कां त्यक्त्वा धनाध्यक्षः कैलासे पर्वतोत्तमे ।। ३८ ।।\nअद्यापि पालयन्नास्ते राज्यं निहतकण्टकम्।।\nतस्मात्त्वमपि राजेन्द्र त्यक्त्वा देशमिमं स्वयम्।।\nहिमवन्तमथासाद्य वस वैश्रवणोपमः ।।३९।।\nतस्मान्न कार्यं भरतेन वैरं महाबलास्त्रा रघवः प्रतीताः।।\nप्रसीद जीवन्तु सपुत्रपौत्राः पुत्रास्तवेमे तुहिनाद्रिसंस्थाः ।।1.220.४०।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे रावणवरप्राप्तिवर्णनो नाम विंशत्युत्तरद्विशततमोऽध्यायः ।।२२०।।"
  }
]
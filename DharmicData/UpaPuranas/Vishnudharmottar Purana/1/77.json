[
  {
    "text": "वज्र उवाच ॥\nमहाकल्पक्षये ब्रह्मन्समवस्थां वदस्व मे ॥\nभवाञ्ज्ञाननिधिः स्फीतो यथा ब्रह्मा पितामहः ॥ १ ॥\nमार्कण्डेय उवाच॥\nपूर्णे संवत्सरशते संहृत्य सकलं जगत् ।\nशेते ब्रह्मा महाराज प्राग्वदेकार्णवे तदा । २ ।\nसंन्यस्य देहं योगेन पुरुषं प्रतिपद्यते ॥\nमोक्षस्थानमनुप्राप्ते देवदेवे पितामहे ॥ ३ ॥\nये गता ब्रह्मणः स्थानं मुच्यन्ते सर्व एव ते ॥\nअण्डस्याभ्यन्तरं सर्वं तदाम्भोभिः प्रपूर्यते ॥ ४ ॥|\nशरीरधारिणस्सर्वे तदा नश्यन्ति पार्थिव ॥\nअन्तर्गतेन तोयेन भिन्नमण्डे जगत्पते ॥ ५ ॥\nपूर्णे ब्रह्मायुषि तदा बाह्यस्थेऽम्भसि लीयते ॥\nएवं सा जगदाधारा धारा तोये प्रलीयते ॥ ६ ॥\nज्योतिष्यापः प्रलीयन्ते ज्योतिर्वायौ प्रलीयते ॥\nखे वायुः प्रलयं याति मनस्याकाशमेव च ॥ ७ ॥\nमनः प्रलीयते बुद्धौ बुद्धिश्चात्मनि लीयते ॥\nअव्यक्ते लीयते चात्मा अव्यक्तः पुरुषे परे ॥ ८ ॥\nअनन्तानि तथोक्तानि यान्यण्डानि मया पुरा ॥\nसर्वाणि तानि संहृत्य समकालं जगत्पतिः ॥ ९ ॥\nप्रकृतौ तिष्ठति तदा सा रात्रिस्तस्य कीर्तिता ॥\nब्राह्मे समाशते पूर्णे पुनरेव जगत्पतिः ॥ 1.77.१० ॥\n( सर्वं विधत्ते धर्मज्ञ यथापूर्वमुदाहृतम् ॥\nअव्यक्तादिक्रमेणाथ विधायाण्डं महेश्वरः ॥ ११ ॥\nअण्डे  शरीरे भवति स्वयंभूरमृतद्युतिः ॥ )\nस्वयं स एव धर्मज्ञ ब्रह्मा शुभचतुर्मुखः ॥ १२ ॥\nसर्वेष्वण्डेषु धर्मज्ञस्समकालं जगत्पतिः ॥\nस्वयं शरीरे भवति प्राकाम्यान्मनुजेश्वर ॥ १३ ॥\nब्रह्मायुषोन्ते जगतामवस्था मयेरिता ते यदुवृन्दनाथ ॥\nअतः परं किं कथयामि तुभ्यं तन्मे वदस्वायतलोहिताक्ष ॥ १४ ॥\nइति श्रीविष्णुधर्मोत्तरे प्रथमखण्डे मा० सं० महाकल्पवर्णनो नाम सप्तसप्ततितमोऽध्यायः।। ।। ७७ ।।"
  }
]
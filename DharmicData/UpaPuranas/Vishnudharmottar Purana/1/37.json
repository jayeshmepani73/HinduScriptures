[
  {
    "text": "।। मार्कण्डेय उवाच ।। ।।\nएतस्मिन्नेव काले तु काष्ठोदर्काः सुदारुणाः ।।\nबभूवुः सुमहोत्पाताः सैंहिकेयनिवेशने ।। १ ।।\nचचाल शब्दं कुर्वाणा मही सवनकानना ।।\nपपात महती चोल्का मध्येनाऽऽदित्यमण्डलात् ।। २ ।।\nअपर्वणि शशाङ्कार्कौ संछन्नौ तमसा तथा ।।\nप्रवृष्टाश्च तथा रक्तं भूरि मेघा भयावहम् ।। ३ ।।\nशस्त्राणि मुमुचुर्धूममसकृदश्रुवाहनाः ।।\nइन्द्रचापसवर्णेन परिवेशेन भास्करः ।। ४ ।।\nपरिविष्ट उभे सन्ध्ये चन्द्रश्च सकलां निशम् ।।\nसैंहिकेयो विपत्न्योपि साल्वस्य सुमहात्मनः ।। ५ ।।\nआक्रम्यजन्मन क्षत्रं केतुस्तस्थौ महाग्रहः ।।\nववुस्तीक्ष्णा महावाताः क्षोभयन्तो दिशो दश ।। ६ ।।\nभानुश्चाऽऽसीत्कबन्धाङ्गो मृगाश्चासन्नसस्वनाः ।।\nन्यलीयन्त ध्वजाग्रेषु दानवानां दुरात्मनाम् ।।७।।\nक्रव्यादपक्षिसंघाता ह्यपसव्यं भयानकाः ।।\nशुष्केन्धनसमृद्धोऽपि न जज्वाल हुताशनः ।।८।।\nवपूंषि दानवेन्द्राणां न प्राकाशंत यादव ।।\nउष्णशीतविपर्यास ऋतूनामप्यदृश्यत ।। ९ ।।\nप्रसुस्रवुर्द्रुमा रक्तं व्यशीर्यन्त च भूषणाः ।।\nखरा गोषु व्यजायन्त मार्जारा मूषिकासु च ।। १० ।।\nअकाले पुष्पिता वृक्षा अकाले फलिता द्रुमाः ।।\nविना वर्षं महानद्यः प्रतीपं जग्मुरोजसा ।। ११ ।।\nभयानकाञ्जातभयः सुघोरानुत्पातसंघान्प्रसमीक्ष्य राजा ।।\nसाल्वः समाहूय भृगोस्तस्तनूजं दैत्यैः समेतोऽथ चकार मन्त्रम् ।। १२ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवाद औत्पातिकं नाम सप्तत्रिंशत्तमोऽध्यायः ।। ३७ ।।"
  }
]
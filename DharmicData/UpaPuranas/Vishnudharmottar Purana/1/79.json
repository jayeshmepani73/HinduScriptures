[
  {
    "text": "वज्र उवाच ॥। ॥\nकस्त्वसौ बालवेषेण कल्पान्तेषु पुनःपुनः ॥\nदृष्टोऽपि न त्वया ज्ञातस्तत्र कौतूहलं महत् ॥१॥\nमार्कण्डेय उवाच ॥\nभूयोभूयस्त्वसौ दृष्टो मया देवो जगत्पतिः ॥\nकल्पक्षये न विज्ञातस्तन्मायामोहितेन वै ॥२॥\nकल्पक्षये व्यतीते तु तं तु देवं पितामहात् ॥\nअनिरुद्धं विजानामि पितरं ते जगत्पतिम् ॥ ३ ॥\nवज्र उवाच ॥\nज्ञातवानसि तं देवं कथं देवात्पितामहात् ॥\nदुर्विज्ञेयं जगद्योनिं सर्वभूतभवोद्भवम् ॥ ४ ॥\nमार्कण्डेय उवाच ॥\nमायया मोहितस्तस्य बालस्यामिततेजसः ॥\nदृष्ट्वोदरे जगत्कृत्स्नं विस्मयाविष्टचेतनः ॥ ९ ॥\nगत्वाहं ब्रह्मसदनं पृष्टवाँस्तं पितामहम् ॥\nएकार्णवे मया लोके देवदेवे जगत्पतौ ॥ ६ ॥।\nदृष्टो बालो महातेजास्तस्याहमवशस्ततः ॥\nप्रविष्टो जठरे तस्य देव सर्वं चराचरम् ॥ ७ ॥\nमया दृष्टं जगत्सर्वं न च जानामि बालकम् ॥\nध्रुवं तं भगवान्वेत्ति सर्वज्ञत्वाज्जगद्गुरुः ॥ ८॥\nएवं पृष्टो मया ब्रह्मा मामुवाच  जगद्गुरुः ॥\nमार्कण्डेय विजानामि ह्यनिरुद्धं जगद्गुरुम् ॥ ९॥\nत्वं च तं वेत्थ तत्त्वेन न च कल्पक्षये मुने ॥\nत्वया दृष्टं यथा तस्य जठरे भुवनं मुने ॥ 1.79.१० ॥\nतथा दृष्टं मया तस्य जगद्योनेर्महात्मनः ॥\nमदीयस्य दिनस्यान्ते कदाचिद्भृगुनन्दन ॥ ११ ॥\nएकार्णवे तदा लोके नष्टे स्थावरजङ्गमे ॥\nनागपर्यङ्कशयने पश्यामि पुरुषं तदा ॥ १२ ॥\nतस्मिन्काले न जानामि तमहं तेन मोहितः ॥\nततः पृच्छामि तं देवं को भवानिति  विस्मितः ॥ १३ ।॥\nस मामुवाच प्रहसन्ममेदं सकलं जगत् ॥\nन तु मां वेत्सि तत्त्वेन जगतामीश्वरेश्वरम् ॥ १४ ॥।\nमयाप्युक्तः स देवेशो ममेदं सकलं जगत् ॥ .\nवृथा प्रलयमध्ये ते मत्समीपे विशेषतः ॥ १५ ।।॥\nविप्रत्ययश्च यदि ते प्रविश्य जठरं मम ॥\nत्रैलोक्यमखिलं पश्य संहृतं यन्मया स्वयम् ॥ १६ ॥\nएवमुक्तस्स तु मया तदा केनापि हेतुना ॥\nप्रविश्य जठरं मे स क्षणमात्राद्विनिर्गतः ॥ १७ ॥\nनिर्गम्य मामब्रवीच्च दृष्टं त्रिभुवनं मया।।\nतवोदरे जगन्नाथ त्वं च पश्य ममोदरे।।१८।।\nएवमुक्त्वा स सुष्वाप भोगिभोगासने तदा।।\nअहमप्यवशस्तस्य प्रविष्टो जठरं  तदा ॥१९॥\nपश्यामि जगतीं ब्रह्मन्सशैलवनकाननाम्॥\nससमुद्रसरिद्द्वीपलोकपातालभूषिताम्॥1.79.२०॥\nदृष्ट्वाहं पृथिवीं तस्य तथा जठरसंस्थिताम् ॥\nनिर्गमिष्यन्न पश्यामि शरीरं तस्य भार्गव ॥२१ ।॥\nअन्तरिक्षं प्रपश्यामि निरालम्बं परिभ्रमन् ॥\nपरिभ्रमणखिन्नोऽस्मि तमेव शरणं गतः ॥ २२ ॥\nततस्तु तस्य पश्यामि रन्ध्रहीनं तु विग्रहम् ॥।\nतस्य देहाद्विनिर्गन्तुं शक्तिनासीत्तथा च मे ॥२३॥\nरन्ध्रहीनान्महाभाग तमेव शरणं गतः ॥\nततोऽहं गतवान्ब्रह्मन्रंन्ध्रं प्राप्तं मयानघ ॥ २४॥\nबालाग्रादपि सूक्ष्मं तत्ततोऽहं तेन निर्गतः ॥\nपद्मनालेन निष्क्रान्तं पश्याम्यात्मानमात्मना ॥ २९ ॥\nनाभिसरसि तत्पद्मं जातं देवस्य शार्ङ्गिणः ॥\nशेषरत्नार्कशैवालि विकासितदलं महत् ॥ २६ ॥\nततोऽहं पद्मजन्मेति लोके ख्यातिमुपागतः ॥||\nनाभिजातं च यत्पद्मं तस्य देवस्य भार्गव ॥ २७॥\nतन्महामण्डलं कृत्स्नं मेरुस्तस्य च कर्णिका ॥\nतत्राहं तस्य संभूतो देवदेवस्य चक्रिणः॥२८॥\nदेवस्स विष्णुर्जगतामधीशः सर्वेश्वरः सर्वजगत्प्रधानः ॥\nयॊ बालरूपी भवतान्तकाले दृष्टोऽस्य सर्वस्य चराचरस्य ॥ २९॥\nएवं हि तस्योदरसंस्थितेन मयोषितं जातकुतूहलेन ॥\nतस्यैव मायापरिमोहितेन कल्पान्तकालेषु सदा नरेन्द्र ॥ 1.79.३० ॥\nइति श्रीविष्णुधर्मोत्तरे प्रथमखण्डे मा० सं० पद्मनाभोपाख्यानो नामैकोनाशीतितमोऽध्यायः ॥ ७९ ।॥"
  }
]
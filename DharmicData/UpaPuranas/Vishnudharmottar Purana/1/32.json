[
  {
    "text": "।। मार्कण्डेय उवाच ।। ।।\nसर्वदेवातिदेवस्य ब्रह्मणस्तनयो भृगुः ।।\nपौलोम्यां जनयामास च्यवनं भगवान्भृगुः ।।१।।\nययातिजा सुकन्यापि च्यवनाद्भृगुनन्दनात् ।।\nआत्मवानं दधीचञ्च जनयामास धार्मिकौ ।।२ ।।\nऋषिपत्नी महाभागा चाऽऽत्मवानस्य नाहुषी ।।\nऔर्वं संजनयामास ऋचीकापरसंज्ञितम् ।। ३ ।।\nयेन क्रोधाभिभूतेन दृष्टोऽग्निर्वडवामुखः ।।\nतस्य सत्यवती भार्या कौशिकी गाधिजा शुभा ।। ४ ।।\nतस्यां सञ्जनयामास पुत्राणां शतमूर्जितम् ।।\nजमदग्निश्च वत्सश्च तेषां श्रेष्ठतमावुभौ ।। ५ ।।\nस्त्रीणां चरुविपर्यासाज्जमदग्निरजायत ।। ६ ।।\nवज्र उवाच ।।\nकथ्यताम्मे यतो ब्रह्मन्वाडवस्य च संभवः ।।\nसंभवं जमदग्नेश्च श्रोतुमिच्छामि तत्त्वतः ।। ७ ।।\nमार्कण्डेय उवाच ।।\nभृगूणां हैहयानाञ्च वैरमासीत्सुदारुणम् ।।\nधनहेतोस्तदा पापैर्हैहयैर्भृगवो हताः ।। ८ ।।\nयेऽपि गर्भगता बालास्तेऽपि तैविनिषूदिताः ।।\nगर्भेषु हन्यमानेषु ऋषिः परमदुःखितः ।। ९ ।।\nअरुणं धारयामास गर्भेष्टं दीप्ततेजसम् ।।\nपूर्णे काले तदा बाल ऊरुं भित्त्वा व्यजायत ।। 1.32.१० ।।\nजातमात्रस्तु चुक्रोध देवतानां महातपा ।।\nहैहयैर्हन्यमानानां बन्धूनां सुमहात्मनाम् ।। ११ ।।\nभवद्भिर्न कृतं त्राणं तस्मात्सर्वाञ्शपाम्यहम् ।।\nतं क्रुद्धं पितरो हन्तुं वारयामासुरोजसा ।।१२।।\nक्रोधः पुत्र न कर्तव्यः स हि शत्रुर्नृणां सदा ।।\nवयं सर्वे जितक्रोधाः क्षत्रियैर्विनिपातिताः ।।१३।।\nअस्माकं न वधे शक्ताः क्षत्रिया हैहयाधिपाः ।।\nएवमुक्तः पितृगणैर्ऋचीकस्तानथाऽब्रवीत् ।। १४ ।।\nन हि मे शाम्यति क्रोधो युष्मन्निधनकारितः ।।\nतस्माद्देवगणान्सर्वान्निहनिष्यामि तेजसा ।।१५।।\nएतस्मिन्नेव काले तु महीतोयसमाकुला ।।\nजगाम शरणं विष्णुं सर्वभूतभवोद्भवम् ।। ।। १६ ।।\nश्रीभगवानुवाच ।।\nदेवान्प्रति समुत्पन्नं क्रोधमौर्वस्य यच्छुभम् ।।\nतं प्रविश्य ग्रसिष्यामि तोयं सर्वं वसुन्धरे।।१७।।\nमार्कण्डेय उवाच।।\nइत्येवमुक्त्वा वसुधामौर्वं क्रोधं समाविशत् ।।\nभूत्वा च वडवावक्त्रस्तच्छरीराद्विनिस्सृतः ।। १८ ।।\nन त्रातारो भविष्यन्ति पुत्र सर्वे दिवौकसः ।।\nक्रोधश्चाऽयं तव वृथा न भविष्यति पुत्रक ।। १९ ।।\nएवमुक्तस्तु भृगुणा ऋचीकाऽग्निमभाषत ।।\nपूर्वोत्तरे समासाद्य समुद्रे वस पुत्रक ।। 1.32.२० ।।।\nपिबँस्तत्र सदा वेगमम्भसां सुमहाद्युते ।।\nअस्माकं तु कुले भावी क्षत्रधर्मा द्विजोत्तमः ।। २१ ।।\nक्षत्रियाणां समुच्छेदं यः करिष्यत्यनेकशः ।।।\nएवमुक्तस्तु पित्रा वै पिबन्मासाष्टकं जलम् ।। २२ ।।\nचैत्रमासं समारभ्य नित्यमास्ते सुखी जले ।।\nपीतं मासाष्टकं तोयं जठरे भस्मसाद्गतम् ।।। ।। २३ ।।\nकृत्कृत्य मासाँश्चतुरः शिशिराख्ये महीतले ।।\nनित्यं हिमोघं सृजति तस्मादपि समीरणः ।।२४ ।।\nहिमाचले पातयति प्रवाहो नाम पार्थिव ।।\nएषा तोयाद्धिमोत्पत्तिर्हिमतौ यस्य संभवः ।। २५ ।।\nवृद्धिक्षयविहीनस्य कथितं तव धार्मिक ।। २६ ।।\nउत्पत्तिरेषा तव वाडवाग्नेः प्रोक्ता मया भूमिपतिप्रधान ।।\nश्रुत्वाऽपि यां मुञ्चति मोहजालं संसारजातेश्च यथा प्रबुद्धः ।। २७ ।।\nइति श्रीविष्णु धर्मोत्तरे प्रथमखण्डे मार्कण्डेयवज्रसंवादे वडवाग्न्युत्पत्तिर्नाम द्वात्रिंशत्तमोऽध्यायः ।। ३२ ।।"
  }
]
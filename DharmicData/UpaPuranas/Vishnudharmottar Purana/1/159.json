[
  {
    "text": "।। वज्र उवाच ।। ।।\nभगवञ्छ्रोतुमिच्छामि द्वादशीषु पृथक्पृथक् ।।\nउपोष्य कि फलं लोके शुक्लपक्षे विधीयते ।। १ ।।\nअनेकजन्मसाहस्रैर्येषां पापं क्षय गतम् ।।\nअकामास्ते प्रवर्तन्ते देवदेवार्चने नराः ।। २ ।।\nमार्कण्डेय उवाच ।।\nद्वादश्यां मार्गशीर्षस्य शुक्लपक्षे उपोषितः ।।\nनाम्ना केशवमभ्यर्च्य वह्निष्टोमफलं लभेत् ।। ३ ।।\nनारायणं तथाभ्यर्च्य पौषे मासे जगत्पतिम् ।।\nअत्यग्निष्टोममाप्नोति नात्र कार्या विचारणा ।। ४ ।।\nमाघे माधवमभ्यर्च्य द्वादशाब्दफलं लभेत् ।।\nगोविन्दं फाल्गुने मासि पूजयित्वा मही धर ।। ५ ।।\nअतिरात्रस्य यज्ञस्य फलं प्राप्नोत्यसंशयम् ।।\nचैत्रे विष्णुमथाभ्यर्च्य वाजपेयफलं लभेत् ।। ६ ।।\nद्वादश्यां मासि वैशाखे सम्पूज्य मधुसूदनम् ।।\nगोसवस्य तु यज्ञस्य फलं प्राप्नोत्यनुत्तमम् ।। ७ ।।\nज्येष्ठे मासे तथाभ्यर्च्य देवदेवं त्रिविक्रमम् ।।\nपुण्डरीकस्य यज्ञस्य फलं विन्दति मानवः ।। ८ ।।\nआषाढे वामनं देवं पूजयित्वा जगत्पतिम् ।।\nक्षिप्रमेव समाप्नोति यज्ञं बहुसुवर्णकम् ।। ९ ।।\nश्रीधरं श्रावणे मासि पूजयित्वा महेश्वरम् ।।\nवैष्णवस्य तु यज्ञस्य फलं विन्दत्यसंशयम् ।। 1.159.१० ।।\nमासे भाद्रपदे देवं हृषीकेशं समर्चयन् ।।\nअश्वमेधमवाप्नोति कुलं चैव समुद्धरेत् ।। ११ ।।\nआश्विने मासि संप्राप्ते पद्मनाभं समर्चयन् ।।\nराजसूयमवाप्नोति नात्र कार्या विचारणा ।। १२ ।।\nदामोदरमथाभ्यर्च्य कार्तिके मासि यादव ।।\nसर्वमेधमवाप्नोति स्वर्गलोकं च गच्छति ।। १३ ।।\nमासोक्तेन सदा नाम्ना शुक्लपक्षे ह्युपोषितः ।।\nद्वादशीषु सदा कुर्याज्जप्यहोमान्समाहितः ।। १४ ।।\nसंवत्सरान्ते दातव्यं घृतपूर्णं च भाजनम् ।।\nकांस्यस्य वैनतेयं च रुक्मपत्रनिवेशितम् ।। १५ ।।\nक्रमोपवासतस्त्वेते प्रोक्ता यज्ञफला नृप ।।\nपूर्णं संवत्सरं कृत्वा व्रतमेतन्नराधिप ।। १६ ।।\nस्वर्गलोकमवाप्नोति कुलं चैव समुद्धरेत् ।।\nदेवरामागणस्थेन वीणागुरुजनादिना ।। १७ ।।\nहंससारसयुक्तेन विमानेनार्कवर्चसा ।।\nकिङ्किणीशतघोषेण विहरत्यमरप्रभः ।। १८ ।।\nयावज्जीवं नरः कुर्याद्व्रतमेतत्समाहितः ।।\nश्वेतद्वीपमवाप्नोति यत्र चन्द्रप्रभा नराः ।। १९ ।।\nचतुर्भुजा महासत्त्वा नित्यतृप्ताः सुगन्धिनः ।।\nअनिष्यन्दा निराहाराः सर्वज्ञाः सर्वदर्शिनः ।। 1.159.२० ।।\nतत्रोष्य कालं सुचिरं नरेन्द्र भित्त्वार्कबिम्बं सहसा प्रयाति ।।\nस्थानं पुरो देववरस्य विष्णोर्नित्यस्य तस्यानघ सर्वगम्य ।। २१ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शुक्लपक्षद्वादशीविधिर्नामैकोनषष्ट्यधिक शततमोऽध्यायः ।। १५९ ।।"
  }
]
[
  {
    "text": "मार्कण्डेय उवाच ।।\nततः स स्वपुरं प्राप्य चाग्न्युपासनतत्परः ।।\nईजे बहुविधैर्यज्ञैः प्रजा धर्मेण पालयन् ।। १ ।।\nअश्वमेधशतैरिष्ट्वा वाजपेयैः सहस्रशः ।।\nअग्निष्टोमैश्चातिरात्रैर्द्वादशाहैः पुनःपुनः ।। २ ।।\nसप्तद्वीपसमुद्रायां पृथिव्यामेकराड् बभौ ।।\nअमानुषैर्वृतः सत्त्वैः स विजिग्ये महीतलम् ।। ३ ।।\nदुर्भिक्षं मरणं व्याधिर्नाभवत्कस्यचित्क्वचित् ।।\nसर्वो धर्मपरो लोकः सर्व एव सुखी जनः ।। ४ ।।\nसर्वे चैव समृद्धार्थास्तस्मिञ्जनपदेश्वरे ।।\nनासीत्पशुवधार्हाणां वधस्तस्मिन्वृथा तदा ।। ५ ।।\nसर्वभूतानि राजानं भावेनोपगतानि तम् ।।\nसर्वस्य च जनन्यासीत्स राजा पितृसन्निभः ।।६।।\nदृष्ट्वा तं भूपतिं स्वप्ने प्रसीदन्ति जनास्तदा ।।\nयदा निर्यात्यसौ राजा चतुरङ्गबलान्वितः ।।७।।\nगृहचर्यारता नार्यस्तदा पश्यन्ति तं सदा ।।\nपुष्पैश्चन्दनधूपैश्च तथैव विकिरन्ति तम् ।। ८ ।।\nउर्वशी कृतपुण्या सा देवी नारायणात्मजा ।।\nयया क्रीडितमस्याङ्के वदन्त्येवं च योषितः ।। ९ ।।\nअयमायात्यसौ राजा यदा शृण्वन्ति योषितः ।।\nगृहकार्याण्यपि त्यक्त्वा तदा यान्ति ,गवाक्षकान् ।। 1.137.१० ।।\nअभ्राणि शारदानीव बहुचन्द्राणि योषिताम् ।।\nमुखै राजन्ति वेश्मानि निर्याते पृथिवीश्वरे ।। ११ ।।\nया न पश्यति तं यान्तं सा  तं ज्ञात्वा तिरोहितम् ।।\nमुषितं चैव साऽऽत्मानं वेत्ति निन्दति सा भृशम् ।। १२ ।।\nया च पश्यति तं यान्तं कन्दर्पसदृशं नृपम् ।।\nतद्गतेन ह्रदा सापि शून्या तिष्ठति वेश्मनि ।। १३ ।।\nयदा यजति यज्ञैश्च तदा शून्या वसुन्धरा ।।\nसर्वा भवति राजानं तदा गच्छति वै जनः ।। ।। १४ ।।\nयश्च याति जनस्तस्य यज्ञे राज्ञो महात्मनः ।।\nकिमिच्छकैस्तदा राज्ञा सर्वः संपूज्यते तदा ।। १५ ।।\nसभासंस्थस्य वै राज्ञः प्रतीहारो दिने दिने ।।\nउद्घोषयति कार्यार्थी तस्य राज्ये कथंचन ।। १६ ।।\nइत्येवं शासतो राज्यं गतः कालो महीपतेः ।।\nस कदाचिद्द्विजानाह दर्शयध्वं ममोर्वशीम् ।। १७ ।।\nद्रक्ष्यसे तां स्वयं राजन्न वयं दर्शयामहे ।।\nततस्तेषां धने लोभं चक्रे कामनिपीडितः ।। १८ ।।\nह्रियमाणे धने विप्रैः शप्तः पञ्चत्वमागतः ।।\nजीवितश्चापरैर्विप्रैर्गतरोषैर्महीपतिः ।। १९ ।।\nआत्मानं गर्हयित्वाऽसौ लब्धसंज्ञो महीपतिः ।।\nआयुं राज्येऽभिषिच्यैव प्रतिष्ठानपुरे स्वके ।। 1.137.२० ।।\nसाग्निहोत्रस्ततो राजा ययौ नारायणाश्रमम् ।।\nतस्याश्रमे तपश्चक्रे राजा संवत्सरत्रयम् ।। २१ ।।\nततो नारायणः प्राह तं नृपं तपसि स्थितम् ।।\nअद्य प्राप्स्यसि तां राजन्यत्कृते परितप्यसे ।। २२ ।।\nसशरीरोऽद्य गन्तासि त्रिदिवं राजसत्तम ।।\nएवं द्विजेन्द्रे वदति विमानं प्रत्यदृश्यत ।। २३ ।।\nउर्वश्यधिष्ठितं रम्यं गन्धर्वैश्च सहस्रशः ।।\nयस्मिन्युक्तं तुरङ्गाणां सहस्रं चन्द्रवर्चसाम् ।। २४ ।।\nविमानादवरुह्याथ गन्धर्वाप्सरसां गणाः ।।\nउर्वशी च ववन्दैनमृषिं ज्वलनतेजसम् ।। २५ ।।\nअनुज्ञातोऽथ ऋषिणा तदा राजा पुरूरवाः ।।\nकृत्वाग्निहोत्रमात्मस्थं विमानं तं समास्थितः ।। २६ ।।\nऋषिं प्रदक्षिणीकृत्य त्रिदिवं स नृपो गतः ।।\nसशरीरो नृपः स्वर्गं तदा प्राप्य सुदुर्लभम् ।। ५७ ।।\nशक्रेणाभ्यर्चितः काले विजहार यथासुखम्।।\nदेवोद्यानेषु सर्वेषु उर्वश्या सहितस्तदा ।। २८ ।।\nनासौ वियुज्यते साक्षात्कदाचिदपि पार्थिवः ।।\nअमावस्याममावस्यां नियतं चन्द्रभास्करौ ।। २९ ।।\nद्रष्टुं यातौ महीपालमेकराशिगतौ सदा ।।\nउर्वश्या सहितं पौत्रं यदा पश्यति चन्द्रमाः ।।1.137.३०।।\nतदा सुधारसं देवः स्नेहात्स्रवति मानद ।।\nसुधामृतरसं तं च पिबन्ति पितरः सदा ।। ३१ ।।\nश्राद्धकालस्तदाप्युक्तो नृणां नृपवरोत्तम ।।\nतदा श्राद्धं हि यद्दत्तं सुधारसविमिश्रितम् ।। ३२ ।।\nतदश्नन्ति महीपाल पितरोऽमृतसन्निभम् ।।\nअमावस्याममावस्यां तदा श्राद्धं प्रयत्नतः ।। ।। ३३ ।।\nकुरुष्व भूमिपश्रेष्ठ सर्वान्कामानवाप्स्यसि ।।\nयेऽपि श्राद्धं करिष्यन्ति तदा चान्ये नराधिप ।। ३४ ।।\nतेषामायुर्यशः सौख्यं दास्यन्ति प्रपितामहाः ।।\nदेवकार्यादपि श्रेष्ठं पितृकार्यं प्रचक्षते ।। ३५ ।।\nपितरो नाम राजेन्द्र देवानामपि देवताः ।।\nराज्यकामः स्वर्गकामः पुष्टिकामस्तथैव च ।। ३३६ ।।\nपितॄन्सन्तर्पयेच्छ्राद्धे चन्द्रसूर्यसमागमे ।।\nवसन्ति सततं राजन्पितरश्चन्द्रमण्डले ।। ३७ ।।\nतेषां मासमहोरात्रं विभागं तत्र मे शृणु ।।\nकृष्णपक्षाष्टमी मध्ये तेषामुदयते रविः ।। ३८ ।।\nशुक्लाष्टम्यां तथैवास्तं तेषां याति दिवाकरः ।।\nअमावस्या तदा तेषां मध्याह्नं जायते नृप ।।\nतस्माच्छ्राद्धानि देयानि तस्मिन्काले प्रयत्नतः ।। ३९।।\nएतावदुक्तं नृपवर्य तस्य धर्मात्मजस्याऽप्रतिमस्य वृत्तम् ।।।\nधन्यं यशस्यं रिपुनाशनं च सौभाग्यदं पापहरं सुखञ्च ।। 1.137.४० ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे पुरूरवसः स्वर्गप्राप्तिर्नाम सप्तत्रिंशदुत्तरशततमोऽध्यायः ।। १३७ ।।"
  }
]
[
  {
    "text": "।। मार्कण्डेय उवाच ।। ।।\nअतः परं कश्यपस्य शृणु वंशं नराधिप ।।\nयत्र प्रायेण संभूतं जगत्स्थावरजङ्गमम् ।। १ ।।\nअदितेर्द्वादशादित्या देवपुत्राः प्रकीर्तिताः ।।\nधाता पुत्रोऽर्यमा पूषा शक्रोंऽशो वरुणो भगः ।। २ ।।\nत्वष्टा विवस्वान्वरुणो विष्णुर्द्वादशमस्तथा ।।\nविष्णोरंशेन संभूताः साध्या देवगणा नृप ।। ३ ।।\nत एव तेजसोऽर्धेन जाताश्चैवादितेः सुताः ।।\nनरनारायणौ चोभौ यौ ते राजन्मयेरितौ ।।४ ।।\nइन्द्राविष्णू तथैवोक्ता वादित्येषु नराधिप ।।\nमनोरन्तरमासाद्य सर्वत्रैव जनार्दनः ।। ५ ।।\nअंशेनैकेन भवति सगणः सोमपायिनाम् ।।\nतस्मिन्गणे देववरो विष्णुर्लोक नमस्कृतः ।। ६ ।।\nतेजसाऽभ्यधिको नैको भवतीति न संशयः ।।\nयस्तेषामार्तिशमनं करोति वसुधाधिप ।। ७ ।।\nकर्माण्यतीतेषु तथान्तरेषु वक्ष्ये भविष्येषु तथा नरेन्द्र ।।\nमन्वन्तराणां परिकीर्तनेषु शृणुष्व तावद्दितिवंशमुग्रम् ।। ८ ।।\nइति श्रीविष्णुधर्मोत्तरे प्रथमखण्डे मार्क ण्डेयवज्रसंवादे आदित्योत्पत्तिर्नाम विंशत्यधिकशततमोऽध्यायः ।। १२० ।।"
  }
]
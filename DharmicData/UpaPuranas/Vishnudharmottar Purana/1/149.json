[
  {
    "text": "मार्कण्डेय उवाच ।।\nस ददर्श नदीं पुण्यां रम्यां हैमवतीं शुभाम् ।।\nगन्धर्वगणसंकीर्णां नित्यं शक्रेण सेविताम् ।। १ ।।\nसुरेभमदसिंदूरैर्यस्यां राजिर्विराजते ।।\nमध्येन शक्रचापाभा तस्यां मज्जति सर्वदा ।। २ ।।\nतपस्विशरणायातां मुख्यब्राह्मणसेविताम् ।।\nददर्श शीतपानीयां महाराजः पुरूरवाः ।। ३ ।।\nप्लुतहंसावलीछन्नां काशचामरवीजिताम् ।।\nसाभिषेकामिव स तां पश्यन्प्रीतिं परां ययौ ।। ४ ।।\nपुण्यां सुशीतलां हृद्यां मनसः प्रीतिवर्धिनीम् ।।\nक्षयवृद्धियुतां सौम्यां सोममूर्तिमिवापराम् ।। ५ ।।\nसुशीतशीघ्रपानीयां द्विजपुञ्जनिषेविताम् ।।\nसुतां हिमवतः श्रेष्ठां चञ्चद्वीचिविराजिताम् ।। ६ ।।\nअमृतस्वादुसलिलां तापसैरुपशोभिताम् ।।\nस्वर्गारोहणनिःश्रेणीं सर्वकल्मषनाशिनीम् ।। ७ ।।\nअग्र्यां समुद्रमहिषीं महिषीगणगाहिताम् ।।\nहितां सर्वस्य लोकस्य कस्य नौत्सुक्यकारिणीम् ।। ८ ।।\nगोकुलाकुलतीरां तां रम्यां शैवालवर्जिताम् ।।\nहंससारससंघुष्टैर्जलजैः सेवितां शुभैः ।। ९ ।।\nआवर्तनाभिगम्भीरां द्वीपोरुजघनस्थलाम् ।।\nनीलनीरजनेत्रां तामुत्फुल्लकमलाननाम् ।। 1.149.१० ।।\nहिमाभफेनवसनां चक्रवाकाधरां शुभाम् ।।\nबलाकापङ्क्तिदशनां चलन्मत्स्यावलिभ्रुवम्।। ११।। स्वजलोद्धतमातङ्गरम्यकुम्भपयोधराम् ।।\nहंसनूपुरसंघुष्टां मृणालवलयावलीम् ।। १२ ।।\nयस्यां रूपमदोन्मत्तगन्धर्वानुगतः सदा ।।\nमध्याह्नसमये राजन्क्रीडत्यप्सरसां गणः ।। १३ ।।\nतामप्सरोविनिर्मुक्तान्वहन्ती कुसुमाञ्शुभान् ।।\nस्वतीरद्रुमसंभूतान्नानावर्णान्सुगन्धिनः ।। १४ ।।\nतरङ्गशतसंक्रान्तसूर्यमण्डलदुर्दशम् ।।\nसुरेभजनिताघातवप्रद्वयविभूषिताम् ।। १५ ।।\nशक्रेभगण्डसलिलैर्देवस्त्रीकुच चन्दनैः ।।\nसंयुतं सलिलं यस्याः षट्पदैरुपसेव्यते ।। १६ ।।\nयस्यास्तीरभवा वृक्षाः सुगन्धिकुसुमान्विताः ।।\nतथा प्रकृष्टभ्रमरा भ्रमरैस्ते निराकुलाः ।। १७ ।।\nयस्यास्तीरे रतिं यान्ति सदा कामवशानुगाः ।।\nतपोधनाश्च ऋषयस्तथा देवाः सवासवाः ।। १८ ।।\nलभन्ते यत्प्लुताङ्गास्तु देवेभ्यः प्रतिमाननाः ।।\nस्त्रियश्च नाके बहुलाः पद्मेन्दुप्रतिमाननाः ।। १९ ।।\nया बिभर्ति सदा तोयं देवसंघैरपीडितम् ।।\nपुलिन्दमृगवृन्दैश्च व्याधसंघैरपीडितम् ।। 1.149.२० ।।\nसतामरसपानीयां सतारागगनामलाम् ।।\nस तां पश्यन्ययौ राजा सतामीप्सितकामदाम् ।। २१।।\nयस्यास्तीररुहैः काशैः फुल्लैश्चन्द्रांशुसन्निभैः ।।\nराजद्भिर्विवृताकाशै रम्यैस्तत्क्षीरसंस्थितैः ।।२२।।\nया च सदा दिवि सेव्यति देवैर्या च सदा भुवि सेव्यति विप्रैः ।।\nया च सदा सकलाघविनाशं भक्तजनस्य करोत्यचिरेण ।।२३।।\nया च गता सरितां हि कदम्बैर्या च नुता सततं हि महीनैः ।।\nया च युता शततोयकदम्वैर्या च गता सततं हिमहीनैः ।। २४ ।।\nयुक्तापि केसरिगणैः करिवृन्दयाता सन्नागयुक्तसलिलापि सुवर्णयुक्ता ।।\nसूर्यांशुतापपरिवृद्धिविवृद्धिशीला शीतांशुतुल्ययशसा ददृशे नृपेण ।। २५ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे इरावतीवर्णनो नामैको नपञ्चाशदुत्तरशततमोऽध्याय ।। १४९ ।।"
  }
]
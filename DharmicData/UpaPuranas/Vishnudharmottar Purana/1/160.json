[
  {
    "text": "वज्र उवाच ।।\nकेवलं कृष्णपक्षस्य द्वादशीषु जनार्दनम् ।।\nकदाप्रभृति धर्मज्ञ विधिना केन चार्चयेत् ।। १ ।।\nमार्कण्डेय उवाच ।।\nमार्ग्यां तु समतीतायां द्वादशी या भवेन्नृप ।।\nततः प्रभृति कर्तव्यं व्रतमेवमुपोषितः ।। २ ।।\nद्वादशीषु च कृष्णासु नाम कृष्णस्य कीर्तयेत् ।।\nतेनैव नाम्ना कर्तव्यौ जपहोमौ तथैव च ।। ३ ।।\nतिलैर्निवेदनं कार्यं होमः कार्यस्तथा तिलैः ।।\nपौष्यां तु समतीतायां कृष्णा या द्वादशी भवेत् ।। ४ ।।\nतस्यां व्रतावसाने तु तिलान्दद्याद्द्विजातिषु ।।\nसुवर्णं च महीपाल रक्तवस्त्रं तथैव च ।। ५ ।।\nसम्वत्सरमिदं कृत्वा व्रतं मनुजपुङ्गव ।।\nतिर्यग्योनिं न चाप्नोति स्वर्गलोकं च गच्छति ।। ६ ।।\nयावज्जीवं व्रतमिदं यः करोति समाहितः ।।\nन स दुखं समाप्नोति नरकं न नराधिप ।। ७ ।।\nयत्र वैतरणी दुर्गा क्षुरधाराश्च पर्वताः ।।\nपापानां यातना यत्र तत्रासौ न गमिष्यति ।। ८ ।।\nयस्यां गणाः भीमबला महोग्रा दंष्ट्राकराला विकटोग्रवेषाः ।।\nविद्रावणाः पापकृतां नराणां न येन तस्या नृप यन्ति मार्गम् ।। ९ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे प्रतिकृष्णपक्षद्वादशीविधिर्नाम षष्ट्यधिकशततमोऽध्यायः ।। १६० ।।"
  }
]
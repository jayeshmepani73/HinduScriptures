[
  {
    "text": "मार्कण्डेय उवाच\nउर्वशी रम्भया सार्द्धं जगाम त्वरितं तदा ।।\nकामार्त्ता सिद्धमार्गेण सा ददर्शाथ नारदम् ।।१ ।।\nव्रजन्तं सिद्धमार्गेण देवलोकादुपागतम ।।\nसम्पूज्य नारदं सुभ्रूः प्रययावेव सत्वरा।।\nव्रजन्तं सिद्धमार्गेण देवलोकादुपागतम् ॥\nसम्पूज्य नारदं सुभ्रूः प्रययावेव सत्वरा ॥ २ ॥\nतामाह नारदो रम्भे केयं ते प्रस्थिता सखी ॥\nरम्भा शापभयात्तस्याः सर्वमेव न्यवेदयत् ॥ ३ ॥\nतामाह नारदो भूयः शृणुष्व वचनं मम ॥\nउर्वशी गतभावेयं मानुषं तं नरेश्वरम् ॥ ४ ॥\nशापेन तुम्बरोर्मोहादुचितं तत्र वत्स्यति ॥\nयथा शुभं तथा कार्यं त्वया मे वचनं शुभे ॥९॥\nसमयेनोर्वशी तस्य वसत्वसितलोचना ॥\nसमयश्चानया कार्यो यो राज्ञस्तं निबोध मे ॥ ६॥\nमेषद्वयं तु पुत्रत्वे पुरा कृतवती शुभा ॥\nतन्नित्यं शयनाभ्याशे स्थापनीयं सुलोचने ॥ ७॥\nआहारं घृतमात्रं च कर्तव्यमनया तथा ॥\nन द्रष्टव्यस्तथा नग्नो राजा रम्भे पुरूरवाः ॥८॥\nन कर्तव्यमकामायास्तथा तेन च मैथुनम् ॥\nएकस्मिन्नप्यथो भग्ने समये चारुलोचना ॥९॥\nयदि वत्स्यति राजानं शिलाभूता भविष्यति ॥\nउर्वशी रम्भया सार्धमेवमस्त्विति नारदम् ॥ 1.131.१० ॥\nउक्त्वा संपूज्य च मुनिं प्रतस्थे पुनरेव च ॥\nनारदो व्यगमद्विप्रः पुरं वैश्रवणस्य च ॥ ११ ।।॥\nददर्श च प्रतिष्ठानं चोर्वशी रम्भया सह ॥\nप्राकारेणार्कवर्णेन काञ्चनेन विराजितम् ॥ १२॥\nचतुर्भिर्गोपुरैश्शुभ्रै राजतैश्च विराजितम् ॥\nशोभनं च तथा रम्यं विद्रुमस्य च तोरणैः ॥ १३॥\nसुविभक्तमहारण्यं महाराजपथं शुभम् ॥\nपरिखाभिर्विचित्राभिः पद्मिनीभिरलंकृतम् ॥ १४॥\nखमुल्लिखद्भिः प्रासादैः पाण्डुरैरुपशोभितम् ॥\nशूराढ्यजनभूयिष्ठं दिव्यं पुरुषसंयुतम् ॥१५॥\nवणिग्भिरुपसंकीर्ण नानापण्यविभूषितम् ॥\nऐरावतकुलोत्पन्नैश्चलत्पर्वतसन्निभैः ॥१६॥\nकुञ्जरैर्बहुसाहस्रैस्संयुतं सुमनोहरैः ॥\nतुरगैर्वह्निजातैश्च पवनस्य समैर्जवे ॥ १७ ||\nपानमत्तैर्नरैर्युक्तमुद्यानेषु ततस्ततः ॥\nशङ्खभेरीमृदङ्गानां पटहानां च निःस्वनैः ॥१८॥\nविविधानां च वाद्यानां वादित्रं सर्ववेश्मगम् ॥\nब्रह्मघोषं महाघोषं वीणावेणुनिनादितम् ॥१९॥\nहृष्टपुष्टजनाकीर्णं सर्वबाधाविवर्जितम् ॥\nपद्मकिञ्जल्कवर्णाभिर्युतं स्त्रीभिः सहस्रशः॥1.131.२०॥\nश्यामाभिश्च महाराज काण्डगौरीभिरेव च ।। ।।\nनानावेषधरैर्युक्तं नानादेशोद्भवैस्तथा ।।२१।।\nनरैरनेकरूपैश्च शिल्पज्ञैश्च ह्यनेकशः ।।\nपुरस्य तस्य मध्ये सा ददर्श नृपतेर्गृहम् ।२२ ।।\nमध्ये हिमाचलस्येव कैलासं पर्वतोत्तमम् ।।\nश्रीमद्भिः संयुतं रम्यैर्गृहमेधैः सहस्रशः।।२३।।\nसुधावदातैर्विपुलैश्चन्द्ररश्मिसमप्रभैः ।।\nक्वचिद्रात्नैः क्वचिद्रौक्मैः क्वचिद्भूपाल राजतैः ।।२४।।\nमणिविद्रुमसोपानैर्मुक्ताजालविभूषितैः ।।\nक्वचिच्च पुष्पदामाढ्यैर्वैजयन्तीयुतैः क्वचित् ।। २५ ।।\nतस्याविदूरे विपुलं वनं चैत्ररथोपमम् ।।\nराज्ञः क्रीडावनं रम्यं ददर्श विपुलेक्षणा ।। २६।।\nद्रुमैर्बहुविधैर्युक्तं पुष्पपूगफलोपगैः ।।।\nपद्मिनीभिर्विचित्राभिः क्रीडाशैलैर्मनोहरैः ।। २७ ।।\nप्रासादैश्च तथा रम्यै रम्यैर्मणिगणैस्तथा ।।\nतत्तु रम्भावनं दृष्ट्वा सखी वचनमब्रवीत् ।। २८ ।।\nराज्ञः क्रीडावने रम्ये गहनेऽस्मिन्सुलोचने ।।\nमायाच्छन्ना निवत्स्यावो यावदस्तमयं रवेः ।। २९ ।।\nततो गत्वा नरेन्द्रं तं चोक्त्वा तव चिकीर्षितम्।।\nअहं त्वां तु नयिष्यामि सविधे तस्य भूपतेः ।।\nएवमुक्त्वा सखी वाक्यं नोदयामास चोर्वशी ।। 1.131.३० ।।\nक्रीडावनं ते च ततोऽवतीर्णे तद्देवरामे सुमनोभिरामम् ।।\nक्रीडावने तत्र तथोर्वशी सा सूर्यास्तकालं मनसा समैच्छत् ।। ३१ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे क्रीडावनावतरणो नामैकत्रिंशदुत्तरशततमोऽध्यायः ।। १३१ ।।"
  }
]
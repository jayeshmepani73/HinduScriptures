[
  {
    "text": "वज्र उवाच ।।\nब्रह्मन्विष्णुपदी गंगा त्रैलोक्यं व्याप्य तिष्ठति ।।\nयथा तथा भृगुश्रेष्ठ सर्वमेव प्रकीर्तय ।। १ ।।\nमार्कण्डेय उवाच ।।\nप्रविश्य देवी ब्रह्माण्डं विष्णुलोकमुपागता ।।\nब्राह्मीं सभां प्लावयित्वा तपोलोकमुपागता ।। २ ।।\nजनलोकं गता तस्मान्महर्ल्लोकं ततो गता ।।\nस्वर्गलोकं समासाद्य प्रविष्टा चन्द्रमण्डलम् ।। ३ ।।\nचन्द्रमण्डलविभ्रष्टा भुवर्लोकमुपागता ।।\nआकाशगंगा कथिता तत्र सा रतिवर्धिनी ।।४ ।।\nतस्यास्तु दृश्यते पन्थाः सततं व्योम्नि निर्मले ।।\nआकाशगंगामध्ये सा मेरौ निपतिता गिरौ ।। ५ ।।\nमेरुमध्याददृश्यन्ती दृश्यन्ती च तथा क्वचित् ।।\nप्रयाता सर्ववर्षाणि द्वीपानि च महामते।।।।\nसा तु देवी जया नाम कुरुवर्षे ह्रदास्तु ते ।।\nतेभ्यः शान्ता च साध्वी च द्विधा गंगा विनिस्सृता ।। ७ ।।\nज्योत्स्ना च मृगमन्दा च स्मृता हैरण्वती शुभा ।।\nपुण्डरीका पयोदा च रम्ये वर्षे निगद्यते ।। ८ ।\nभद्रा च कथिता देवी गान्धर्वी च मनोऽनुगा ।।\nइलावृते तथा सैव प्रोक्ता जाम्बवती शुभा ।। ९ ।।\nतस्यास्तीरभवं मूर्ध्नि कनकं धार्यते सुरैः।।\nकेतुमाले च कथिता निर्मला नड्वला तथा ।। 1.22.१० ।।\nमनस्विनी ज्योतिष्मती हरिवर्षे निगद्यते।।\nतथा किम्पुरुषाख्ये तु रम्भा चन्द्रवती शुभा ।।११।।।\nइन्द्रद्युम्नपयोदा सा काशैका मतिपावनी ।।\nमनोजवा ताम्रपर्णी गभस्तिमतिमालिनी ।। १२ ।।\nनागद्वीपे नागवती सौम्ये सोमप्रभा तथा ।।\nरुद्रलोकं ततः प्राप्ता ब्रह्मलोकं ततो गता ।। १३ ।।\nगान्धर्वी चैव गन्धर्वी वारुणे वरुणह्रदा ।।\nह्रादिनी ह्लादिनी चैव पुण्यतोया च वर्षिणी ।। १४ ।।\nसीता चक्षुश्च सिन्धुश्च गंगा चास्मिन्प्रकीर्तिता ।।\nअमरान्निषधान्सर्वान्धीवरानृषिकांस्तथा ।। १५ ।।\nओष्ठप्रावरणान्सौम्यान्कर्णप्रावरणांस्तथा ।।।।\nकालोदरान्विकर्णांश्च ह्रादिनी तु निषेवते ।। १६ ।।\nइन्द्रद्युम्नसरः पुण्यमुपचारादजायत ।।\nतथा खरपदान्देशान्वेत्रशङ्कुपदानपि ।। १७ ।।\nतञ्जानकामतं चैव ह्लादिनी तु निषेवते ।।\nदरदाञ्जहुडांश्चैव काश्मीरान्नैरसान्कुरून् ।। १८ ।।\nगान्धारान्दरदाभीरान्कुपर्वान्भीमरौरवान् ।। ५३।\nशिवपर्वानिन्द्रपर्वान्सिन्धुतीरान्निषेवते ।। १९ ।।\nदेवान्दैत्यान्कालकेयान्गन्धर्वान्किन्नरांस्तथा ।।\nविद्याधरांस्तथा नागान्सुपर्वान्सुमनोहरान् ।। 1.22.२० ।।\nकलापग्रामकांश्चैव नरनारायणाश्रमम् ।।\nकिरातांश्च पुलिन्दांश्च मयस्य नगरीं तथा ।। २१ ।।\nकुतून्सभारतांश्चैव पुलिन्दाँश्चैव भागशः ।।\nपाञ्चालान्काशयान्वत्सान्मागधांस्ताम्रलिप्तकान् ।। २२ ।।\nसह्योत्तरांश्च वङ्गांश्च तथा श्रावस्तिवासिन ।।\nअङ्गान्वंगान्सपुण्ड्रांश्च गंगा भावयते शुभा ।। २३ ।।\nह्रादिनी ह्लादिनी चैव पावनी जाह्नवी तथा ।।\nप्रविष्टा सागरं पूर्वं द्वीपेस्मिन्नृपसत्तम ।। २४ ।।\nसीताचक्षुश्च सिन्धुश्च पश्चिमं नृप सागरम् ।।\nगङ्गाव्याप्तिस्तव प्रोक्ता जम्बूद्वीपे मयानघ ।। २५ ।।\nलोकेषु च तथा राजन्द्वीपेष्वन्येषु मे शृणु ।।\nसुकुमारी कुमारी च सुकृता सेविनी तथा ।। २६ ।।\nइक्षुश्च वेणुका नन्दा शाकद्वीपे च सप्तधा ।।\nशाल्मले त्वथ गोमेदे द्वीपे पुष्करसंज्ञके ।। २७ ।।\nनदीत्वं सा समुत्सृज्य चोदधित्वमुपागता ।।\nतस्मिन्द्वीपत्रये नद्यो न सन्ति यदुनन्दन ।।२८।।\nउदकान्युद्भिदान्येव तेषु सन्ति सहस्रशः ।।\nएवं भूमितलं प्लाव्य पातालं कृष्णमृत्तिकम् ।। २९ ।।\nएकीभूता प्रविष्टा सा भोगवत्यां समीपतः ।।\nश्वेतभौमं गता तस्माद्रक्तभौमं ततो गता ।। 1.22.३० ।।\nशिलाभौमं गता तस्माद्रुक्मभौमं ततो गता ।।\nरुक्मभौमादपि गता रौद्रं तेजस्सुदारुणम् ।। ३१ ।।\nततोऽपि विलयं गत्वा वाराहं लोकमागता ।।\nवाराहलोकाद्ब्रह्माण्डं तदर्थं भिन्न वाहिनी ।। ३२ ।।\nछिद्रेण तेन सा देवी स्वां योनिं पुनरागता ।। ३३ ।।\nएवं नरेन्द्रेश जगत्समग्रमाक्रम्य गंगा सततं स्थिता या ।।\nतस्याः प्रभावश्रवणादशेषं पापं नराणां समुपैति शांतिम् ।। ३४ ।। ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे गंगाव्याप्तिर्नाम द्वाविंशतितमो ऽध्यायः ।। २२ ।।"
  }
]
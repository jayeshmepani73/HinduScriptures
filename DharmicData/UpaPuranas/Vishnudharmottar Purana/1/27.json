[
  {
    "text": "।। मार्कण्डेय उवाच ।। ।।\nते समेताः समासाद्य पितामहसभां शुभाम् ।।\nपद्मासनगतं तत्र ददृशुः पद्मसम्भवम् ।। १ ।।\nपद्मपत्रसवर्णांगं पद्मबोधसमप्रभम् ।।\nचतुर्वक्त्रं चतुर्वेदं चतुराश्रमपूजितम् ।। २ ।।\nचातुर्वर्ण्यधरं देवं चातुर्होत्रप्रवर्तकम् ।।\nकृष्णाजिनधरं शान्तं प्रभुं प्रभवतामपि ।। ३ ।।\nस्वयंभुवमचिन्त्यं च सर्गसंहारकारकम् ।।\nतं समासाद्य जगती शक्रश्च गुरुणा सह ।। ४ ।।\nववन्दुस्ते महाभागं तुष्टुवुश्च जगत्प्रभुम् ।।\nशक्रादय ऊचुः ।।\nनमस्ते देवदेवेश सृष्टिसंहारकारण! ।।\nवेदमूर्ते तदाधार यज्ञ यज्ञांग यज्ञप ।। ५ ।।\nयज्ञयोने जगद्योने सर्वसत्त्वाभयप्रद ।।\nप्रजापतिपते देव जगद्बीज नमोऽस्तु ते ।। ६ ।।\nस्वयम्भुवे स्वयं कर्त्रे सर्वभूतान्तरात्मने ।।\nसर्वभूतवरेण्याय सर्वभूतेश्वराय च ।। ७ ।।\nअचिन्त्यायाऽप्रमेयाय प्रकाशाय महात्मने ।।\nत्वमस्य जगतो नाथस्त्वयि सर्वं प्रतिष्ठितम् ।। ८ ।।\nत्वया विना जगत्यस्मिन्नान्यत्किञ्चन विद्यते ।।\nइन्द्रियाणीन्द्रियार्थाश्च तेभ्यः परतरश्च यत् ।। ९ ।।\nव्यक्ताव्यक्तो जगन्नाथ त्वमेवैकः प्रकीर्तितः ।।\nत्वं तपांसि वरिष्ठानि कृच्छ्राणि नियमानि च ।। 1.27.१० ।।\nकलाः काष्ठा मुहूर्ताश्च कालस्यावयवाश्च ये ।।\nकालचक्रं जगच्चक्रं त्वमेकः पुरुषोत्तमः।।। ११।।\nत्वमेव वरदो दाता देवः शुभचतुर्मुखः ।।\nत्वत्तः प्रसूतौ लोकेऽस्मिन्धर्मरुद्रौ जगत्पते ।। १२ ।।\nभृग्वंगिरा मरीचिस्तु पुलस्त्यः पुलहः क्रतुः ।।\nअत्रिश्चैव वशिष्ठश्च त्वया सृष्टा जगत्पते ।। १३ ।।\nसनत्कुमारो भगवान्सनकश्च सनन्दनः ।।\nआकृतिश्च रुचिः श्रद्धा त्वया देव विनिर्मिता ।। १४ ।।\nपूर्वात्ते वदनाज्जातमृग्वेदममृतप्रभम् ।।\nदक्षिणाद्वदनाज्जातं यजुर्वेदं तथैव च ।। १५ ।।\nपश्चिमाद्वदनाज्जातं सामवेदं तथा तव ।।\nउत्तराद्वदनाज्जातमथर्वागिरसं शुभम् ।। १६ ।।\nब्राह्मणास्ते मुखाज्जाता बाहुभ्यां क्षत्त्रियास्तथा ।।\nऊरुद्वयात्तथा वैश्याः पद्भ्यां शूद्रास्तथैव च ।। १७ ।।\nविद्युतोऽशनिमेघाश्च रोहितेन्द्रधनूंषि च ।।\nत्वत्तः प्रभो प्रसूतानि प्रविशन्ति तथा त्वयि ।। १८ ।।\nस्वयम्भूर्भगवान्विष्णुर्देवदेवः सनातनः ।।\nनाममात्रविभेदेन मोहयस्यखिलं जगत् ।। १९ ।।\nत्वत्तेजसा मया दैत्या ये युद्धे विनिपातिताः ।।\nते क्षितौ क्षत्त्रिया जाताः पीडयन्ति तथा क्षमाम् ।। 1.27.२० ।।\nतेषां भारेण खिन्नेयं त्वत्सकाशमुपागता ।।\nवसुधा वसुधापाल तां त्रायस्व नमोऽस्तु ते ।। २१ ।।\nमार्कण्डेय उवाच ।।\nएवं पितामहो देवः स्तुतः शक्रेण धीमता ।।\nगुरुणा च समेतेन पूजयामास तावुभौ ।। २२ ।।\nपूजयित्वा च वसुधां शक्रं वचनमब्रवीत् ।।\nव्रजध्वं देवदेवस्य शङ्करस्य महात्मनः ।। २३ ।।\nभुवश्चिकीर्षितं सर्वं निवेदयत मा चिरम् ।।\nउपायं क्षत्रियवधे युष्माकं कथयिष्यति ।। २४ ।।\nइत्येवमुक्तास्तु पितामहेन जग्मुस्तदा रुद्रसदः प्रतीताः ।।\nशक्रोऽथ देवी च वसुन्धरा च गुरुः सुराणाञ्च स धर्मशीलः ।। २५ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे ब्रह्मलोकगमनं नाम सप्तविंशतितमोऽध्यायः ।। २७ ।।"
  }
]
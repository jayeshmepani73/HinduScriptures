[
  {
    "text": "वज्र उवाच ।।\nदेवकार्यं विना विष्णुर्नोत्पत्स्यति महीतले ।।\nकस्मिन्कार्ये बभूवासौ दत्तात्रेय इति श्रुतः ।। १ ।।\nमार्कण्डेय उवाच ।।\nशक्रेण च यदा वृत्रो हतो वीर्योपबृंहितः ।। २ ।।\nतस्मिन्हतेऽसुरे त्वष्टा विश्वरूपमवासृजत् ।।\nतपस्यन्तं च तं गत्वा जघान च शचीपतिः ।। ३ ।।\nतस्मिन्हते ब्रह्महत्या जगाम बलसूदनम् ।।\nब्रह्महत्याभिभूतस्तु राज्यं त्यक्त्वा त्रिविष्टपे ।। ४ ।।\nमानसे बिसतन्तुस्थो बभूव स पुरन्दरः ।।\nराजा कृतः शक्रहीनैर्देवैस्तु नहुषस्तदा ।। ५ ।।\nसोऽकामयत पौलोमीं शक्रस्य महिषीं प्रियाम् ।।\nकालालाभपरा प्राह शक्रं देवी तथा शची ।। ६ ।।\nअपूर्वेण हि यानेन समीपं मे सुरेश्वर ।।\nऋषिभिः शिबिकां युक्त्वा स जगाम तदन्तिकम् ।। ७।।\nशिबिकां वहमानं तु मन्दंमन्दं द्विजोत्तमम् ।।\nपादेन ताडयामास सोऽगस्त्यं पापनिश्चयः ।। ८ ।।\nअगस्त्येन तथा शप्तो भव सर्पो महीपते ।।\nयुधिष्ठिरेण संगम्य शापमोक्षमवाप्स्यसि ।। ९ ।।\nएवमुक्ते तु मुनिना सर्पत्वं स जगाम वै ।।\nनष्टे शक्रे च पतिते नहुषे पापनिश्चये ।। 1.24.१० ।।\nरजस्तमोभ्यामाक्रान्ता बभूवुस्त्रिदशालयाः ।।\nततः प्रवृत्ता लोकेऽस्मिन्ननावृष्टिः सुदारुणा ।। ११ ।।\nदुर्भिक्षमरकौ चोभौ विषण्णास्त्रिदशालयाः ।।\nनष्टोत्सवमहायज्ञं निर्वषट्कारमङ्गलम् ।। १२ ।।\nअनावृष्टिहतं सर्वं बभूव वसुधातलम् ।।\nक्षुत्क्षाममानुषप्रायं विनष्टपशुसञ्चयम् ।। १३ ।।\nकपालास्थिसमाकीर्णं केशशैवालसंकुलम् ।।\nस्नायुभग्नद्विजगणैः क्रव्यादैरतिसंकुलम् ।। १४ ।।\nनिर्गन्धिकुणपाकीर्णं शून्यप्रायं विभीषणम् ।।\nक्षुत्क्षामभूतसङ्घाभ्यां विनिवृत्तवणिक्पथम् ।। १५ ।।\nप्रनष्टकृषिवार्तं च दातृभिश्च विवर्जितम् ।।\nनरकेऽपि महाघोरे निराक्रन्दैर्जनैयुतैः ।। १६ ।।\nदुर्लभान्नं निरानन्दं स्कन्धासक्तकुमारकैः ।।\nइतश्चेतश्च यास्यद्भिर्दानवैरतिसंकुलम् ।। १७ ।।\nशुष्कतोयाशयं भीमं नामशेषमहापगम् ।।\nतस्मिन्काले महाघोरे चोत्सृष्टनियमा द्विजाः ।। १८ ।।\nआर्यावर्तं परित्यज्य म्लेच्छदेशमुपाश्रिताः ।।\nभक्ष्याभक्ष्यं परित्यज्य कुर्वाणाः प्राणधारणम् ।। १९ ।।\nप्राणधारणसक्तानां क्षुधाव्याकुलचेतसाम् ।।\nतेषां ब्रह्म तदा नष्टं धावतां च इतस्ततः ।। 1.24.२० ।।\nतदा नष्टेषु देवेषु म्लेच्छीभूतमिदं जगत् ।।\nम्लेच्छीभूते जगत्यस्मिन्स्वधास्वाहाविवर्जिताः ।। २१ ।।\nयथा मर्त्यास्तथा जाताः सर्वे ते देवतागणाः ।।\nक्षुत्क्षामकण्ठैस्त्रिदशैः प्रार्थितश्च जनार्दनः ।। २२ ।।\nशक्रार्थं त्रिदशा गत्वा त्रैलोक्यहितकाम्यया ।। २३ ।।\nतानुवाच हरिर्देवः सर्वे गच्छन्तु मानसम् ।।\nबिसतंतुगतं शक्रं तस्माल्लप्स्यथ मा चिरम् ।। २४ ।।\nयजतां सोऽश्वमेधेन मामेव सुरसत्तमाः! ।।\nअहमेव करिष्यामि विपाप्मानं बिडौजसम् ।। २५ ।।\nतत्कृता ब्रह्महत्यां तु चतुर्धा स करिष्यति ।। २६ ।।\nअमेध्यक्षेपके वह्नौ पादेनैकेन यास्यति ।।\nतथा चैकेन पादेन ह्यशुचिक्षेपके जले ।। २७ ।।\nपादेनैकेन च तथा सर्वकाले द्रुमच्छिदम् ।।\nरजस्वलांगं पादेन तथा चैकेन यास्यति।। २८ ।।\nअहमंशेन यास्यामि भूतलं सुरकारणात् ।।\nनष्टे च भूतले धर्मं स्थापयिष्याम्यहं पुनः ।। २९ ।।\nएतत्सर्वं यथोद्दिष्टं देवदेवेन शार्ङ्गिणा ।।\nचक्रुस्सुरगणाः सर्वे राज्यं चावाप वृत्रहा ।। 1.24.३० ।।\nशक्रेण नित्यं बिसतन्तुगेन ध्यातो महात्मा हरिरप्रमेयः ।।\nहत्वापि कामेन स विप्रमुख्यं लेभे त्रिलोकीं पुनरेव तस्मात् ।। ३१ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे वृत्रवधोपाख्यानं नाम चतुर्विंशतितमोऽध्यायः ।। २४ ।।"
  }
]
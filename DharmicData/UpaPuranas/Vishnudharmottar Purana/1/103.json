[
  {
    "text": "मार्कण्डेय उवाच ।।\nध्रुवस्थाननिविष्टानां देवतानां पृथक्पृथक् ।।\nदक्षिणार्थे प्रदातव्यं सर्वेषामेव काञ्चनम् ।। १ ।।\nरक्तां वत्सयुतां धेनुं दद्यादर्काय पार्थिव ।।\nशङ्खं दद्यान्नरेन्द्रेण दक्षिणार्थं निशाभृतः ।। २ ।।\nरक्तवर्णोह्यनड्वाँश्च दातव्यः क्षितिजस्य तु ।।\nकाञ्चनीं स्वां प्रतिकृतिं बालक्रीडनकानि च ।। ३ ।।\nबुधाय राजन्देयानि दक्षिणार्थे विशेषतः ।।\nक्षौमं दुकूलं कार्पासवासांसि गुरवे तथा ।। ४ ।।\nसितवर्णं च तुरगं भार्गवाय प्रदापयेत् ।।\nकृष्णां धेनुं सवत्सां च दद्यात्सूर्यसुताय वै ।। ५ ।।\nउष्णीषं लोहदण्डश्च दातव्यो नृप राहवे ।।\nछागश्च केतवे देयं कुतपं च नराधिप ।। ६ ।।\nकृत्तिकानां तु कनकं दातव्यं भूतिमिच्छता ।।\nसर्वबीजानि देयानि रोहिणीनां तथैव च ।। ७ ।।\nदोग्ध्रीं धेनुञ्चेल्वलानामनड्वाहं च राहवे ।।\nआदित्याय शुभं वस्त्रं पुण्याय कनकं घृतम् ।।८।।\nसार्पाय वृषभं दद्याद्रुक्मशृङ्गं महीपते ।।\nपित्र्यस्य च तिलान्दद्याद्वायव्यस्य च चामरम् ।।९।।\nभाग्यस्य देया गन्धाश्च आर्यम्णस्य च काञ्चनम् ।।\nहस्तस्य कुञ्जरं दद्यात्कनकं वा महीपते ।।1.103.१०।।\nत्वाष्ट्रस्य वृषभं दद्यादैन्द्राग्नस्य नराधिप।।\nवस्त्राणि चैव मैत्रस्य शाक्रस्य कनकं तथा।।११।।\nदद्यान्मूलस्य मूलानि फलानि विविधानि च ।।\nआप्यस्य दधिपात्राणि शकटं वासवस्य च।।१२।।\nतथा चन्दनकाष्ठञ्च वारुणस्य प्रदापयेत् ।।\nअजमाजस्य दातव्यमाहिर्बुध्न्यस्य चौदनम् ।। १३ ।।\nधेनुं पौष्णस्य तुरगमाश्विनस्य तथैव च ।।\nतिलधेनुञ्च याम्यस्य दद्यात्पापापनुत्तये ।। १४ ।।\nकुञ्जरं च तथैवोष्ट्रं रथं शकटमेव च ।।\nहयमश्वतरं चैव नरयानं च पार्थिव ।। १५ ।।\nप्राच्यादीनां क्रमाद्दद्याद्दक्षिणाश्च नराधिप ।।\nसागराणां च दातव्यं कनकं भूरिदक्षिणम् ।। १६ ।।\nनक्षत्राणां ग्रहाणाञ्च दिशाश्च मनुजेश्वर ।।\nयदुक्तमत्र तद्देयं देवतानां पृथक्पृथक् ।। १७ ।।\nउक्ताभावे च दातव्या धेनुः पार्थिवसत्तम ।।\nप्रत्येकस्य महाभाग शुभा कांस्योपदोहना ।। १८ ।।\nदोग्ध्री सवत्सा शीलाढ्या वस्त्ररत्नोपशोभिता ।।\nरुक्मशृङ्गैः खुरै रौप्यैर्मुक्तालांगूलभूषिता ।। १९ ।।\nततो विसर्जनं कार्यं पूर्वोक्तविधिना नृप ।।\nदधिक्षीरघृतप्रायं तथा त्रिमधुरान्वितम् ।। 1.103.२० ।।\nभोजयेद्ब्राह्मणान्भक्त्या प्रत्येकस्य नराधिप ।।\nयथाशक्त्या महाराज तेषां दद्याच्च दक्षिणाम् ।।\nप्रयतस्ताँश्च याचेत पूजितान्प्रीणनं बुधः ।। २१ ।।\nएतावदुक्तं तव शान्तिकर्म समस्तपापप्रशमाय राजन् ।।\nकर्त्तव्यमेतत्प्रयतेन शक्त्या न वित्तशाठ्येन न मायया च ।। २२ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे दक्षिणाध्यायो नाम त्र्यधिकशततमोऽध्यायः ।। १०३ ।।"
  }
]
[
  {
    "text": "मार्कण्डेय उवाच ।।\nअत्राप्युदाहरन्तीममितिहासं पुरातनम् ।।\nमहत्यरण्ये यद्वृत्तं भूमिपाल पुरातनम् ।।१।।\nदेशा दाशेरका नाम तेषां भागे तु पश्चिमे ।।\nअस्ति राजन्मरुर्देशः सर्वसत्त्वभयङ्करः ।।२।।\nसुतप्तसिकता भूमिर्यत्र दुष्ट महोरगा ।।\nस्वल्पच्छायासमाकीर्णा मृतप्राणिसमाकुला।।३।।\nशमीखदिरफुल्लासकरीराः पैलुभिः सह ।।\nतत्र भीमा द्रुमगणाः कण्टकैरावृताः समम्।।४।।\nचण्डप्राणिगणाकीर्णा तत्र भूमिस्तथा क्वचित् ।।\nअत्यन्ततापविषमा निस्तृणा परुषोपला ।। ५ ।।\nनाश्रयस्तत्र नाहारो ज्वलिताग्निसमे भृशम् ।।\nतथापि तत्र जीवन्ति जनाः कर्मनिबन्धनात् ।। ६ ।।\nनोदकं नोदकधरा राजंस्तत्र बलाहकाः ।।\nकदाचिदपि दृश्यन्ते देशे निरयसन्निभे ।। ७ ।।\nतत्र पक्षान्तरगतैस्तृषितैः शिशुभिः सह ।।\nउत्क्रान्तजीविता राजन्दृश्यन्तेऽथ विहङ्गमाः ।। ८ ।।\nउत्प्लुत्योत्प्लुत्य सहसा मृगाः सैकतमालयात ।।\nसैकतेष्वेव नश्यन्ति जले सैकतसेतुवत् ।।९।।\nतस्मिंस्तथाविधे देशे कश्चिद्दैववशाद्वणिक् ।।\nवनमातपविभ्रष्टः प्रविष्टस्तु परिभ्रमन् ।।1.162.१०।।\nस तत्र ददृशे प्रेतान्क्षुत्तृष्णाव्याकुलेन्द्रियान् ।।\nउत्कचान्मलिनान्रूक्षान्निर्मांसान्भीमदर्शनान् ।। ११ ।।\nस्नायुबद्धस्थिराकायान्धावमानानितस्स्तः ।।\nकञ्चित्समांसं तत्रैकं प्रेतस्कन्धगतं तदा ।। १२ ।।\nददर्श बहुभिः प्रेतैः समन्तात्परिवारितम् ।।\nतत्स्कन्धादपरं स्कंधं नीयमानं क्रमात्कमात् ।।१३।।\nप्रेतोऽपि दृष्ट्वा तां घोरामटवीं नरमागतम् ।।\nप्रेतस्कन्धान्महीं गत्वा तस्यान्तिकमुपागमत् ।। १४ ।।\nसोऽभिवाद्य वणिकछ्रेष्ठमिदं वचनमब्रवीत् ।।\nअस्मिन्घोरे महारण्ये प्रवेशो भवतः कथम् ।। १५ ।।\nतमुवाच वणिग्धीमान्सार्थभ्रष्टस्य मे वने ।।\nप्रवेशो दैवयोगेन पूर्वकर्मकृतेन तु ।। १६ ।।\nतृष्णा मे बाधतेऽत्यर्थं क्षुत्क्षामश्च भृशं तथा ।।\nप्राणाः कण्ठमनुप्राप्ता वदनं भ्रश्यते च मे ।। १७ ।।\nअत्रोपायं न पश्यामि ध्रियेऽहं येन केन चित् ।।\nइत्येवमुक्तः प्रेतस्तु वणिजं वाक्यमब्रवीत् ।। १८ ।।\nपुन्नागमिममाश्रित्य प्रतीक्षस्व क्षणं मम ।।\nकृतातिथ्यो मया यावद्गमिष्यसि यथासुखम् ।।१९ ।।\nएवमुक्तस्तदा चक्रे स वणिक्तृष्णयान्वितः ।।\nमध्याह्नसमये प्राप्ते प्रेतस्तं देशमागमत् ।। 1.162.२० ।।\nपुन्नागवृक्षाच्छीतोदां वारिधानीं मनोरमाम् ।।\nदध्योदनसुयुक्तेन वर्धमानेन संयुताम् ।। २१ ।।\nअवतार्य ततस्त्वग्रं प्रददाति च यत्तदा ।।\nततोऽग्रमात्रेण वणिक्परां तृप्तिमुपागतः ।। २२ ।।\nवितृष्णो विज्वरश्चैवं क्षणेन समपद्यत ।।\nततः प्रेतेषु सर्वेषु क्रमाद्भागं तदा ददौ ।। २३ ।।\nदध्योदनात्सपानीयात्तेऽपि तृप्तिं परां ययुः ।।\nअथ सन्तर्पयित्वा तु प्रेतांस्तान्स तु सर्वशः ।। २४ ।।\nप्रेताधिपः स बुभुजे पश्चादन्नं यथासुखम् ।।\nतस्य भुक्तवतस्त्वन्नं पानीयं च क्षयं ययौ ।। २५ ।।\nप्रेताधिपं ततस्तृप्तं वणिग्वचनमब्रवीत् ।।\nआश्चर्यमेतत्परमं वनेऽस्मिन्प्रतिभाति मे ।। २६ ।।\nअन्नपानस्य सम्प्राप्तिः परमस्य कुतस्तव ।।\nस्तोकेन च तथान्नेन बिभर्षि च बहून्कथम् ।। २७ ।।\nतृप्ता अपि कथं सर्वे निर्मांसा भिन्नकुक्षयः ।।\nकश्चित्त्वमस्यां घोरायामटव्यां तु कृतालयः ।। २८ ।।\nएतन्मे संशयं छिन्धि परं कौतूहलं हि मे ।।\nएवमुक्तः स वणिजा प्रेतो वचनमब्रवीत् ।। २९ ।।\nवाणिज्यसक्तस्य पुरा कालो ऽतीतो ममानघ ।।\nशाकले नगरे रम्ये नास्तिकस्य दुरात्मनः ।। 1.162.३० ।।\nधनलोभान्मया तत्र न कदाचिदपि प्रभो ।।\nदत्तासीद्भिक्षवे भिक्षा कृपणेन कथञ्चन ।। ३१ ।।\nप्रातिवेश्यश्च तत्रासीद्ब्राह्मणो गुणवान्मम ।।\nश्रवणद्वादशीयोगे मासि भाद्रपदे तदा ।। ३२ ।।\nस कदाचिन्मया सार्धं तौषीं नाम नदीं ययौ।।\nतस्याश्च सङ्गमः पुण्यो यत्रासीच्चन्द्रभागया ।।३३।।\nचन्द्रभागासरिच्छ्रेष्ठा यत्र शीतामलोदका ।।\nमहादेवजटाजूटे गङ्गा निपतिता पुरा ।।३४।।\nचन्द्रेण भागतो न्यस्ता चन्द्रभागा स्मृता ततः ।।\nतत्कालतप्तसलिला तौषी तत्रार्कनन्दिनी ।। ३५ ।।\nशीतोष्णे चोदके तस्मिन्संगमे सुमनोहरे।।\nतं स देशं समासाद्य प्रातिवेश्यमसौ द्विजः।।३६।।\nश्रवणद्वादशीयोगे स्नानार्चन उपोषितः।।\nचान्द्रभागस्य तोयस्य वारिधानी नवा दृढा ।।३७।।\nदध्योदनयुतैः सार्धं सम्पूर्णैर्वर्धमानकैः ।।\nछत्रैश्चोपानहै रम्यैर्वस्त्रैश्च विविधैर्युता।३८।।\nप्रददौ विप्रमुख्येभ्यो रहस्यज्ञो महीपतिः।।\nचित्तसंरक्षणार्थाय तस्यापि च तदा मया ।।३९।।\nसोपवासेन दत्तैका वारिधानी नवा दृढा।।\nचान्द्रभागस्य तोयस्य दध्योदनयुता तदा।।1.162.४०।।\nगत्वा गृहमनुप्राप्य ततः कालेन केनचित्।।\nपञ्चत्वमहमासाद्य नास्तिक्यात्प्रेततां गतः।।४१।।\nअस्यामटव्यां घोरायां यो वा ह्यकुशलस्तदा ।।\nश्रवणद्वादशीयोगे दत्ता यासौ मयानघ।। ।४२।\nदध्योदनयुता रम्या वारिधानी नवा दृढा।।\nसेयं मध्याह्नसमये दिवसे दिवसे मम।।४३।।\nउपतिष्ठेत्सदैवेह यथा दृष्टा त्वयानघ ।।\nब्रह्मस्वहारिणस्त्वेते पापाः प्रेतत्वमागताः ।।४४।।\nपरिदाररताः केचित्स्वामिद्रोहरता परे।।\nमित्रद्रोहरताः केचिद्देशेऽस्मिन्भृशदारुणे।।४५।।\nममानुयानं कुर्वन्ति अन्नपान कृतेऽनघ ।।\nअक्षयो भगवान्विष्णुः परमात्मा सनातनः ।।४६।।\nतमुद्दिश्य तु यद्दत्तं तदक्षय्यं प्रकीर्तितम्।।\nअक्षय्येन तथान्नेन तृप्ता अपि हि मानद ।। ४७ ।।\nप्रेतभावेन दौर्बल्यं न विमुञ्चन्ति कर्हिचित् ।।\nअहं च पूजयित्वा त्वामतिथिं समुपस्थितम् ।। ४८ ।।\nप्रेतभावाद्विनिर्मुक्तो यास्यामि परमां गतिम् ।।\nमया विहीनाः प्रेतास्तु वनेऽस्मिन्भृशदारुणे ।। ४९ ।।\nपीडामनुभविष्यन्ति दारुणां कर्मयोगजाम्।।\nएतेषां त्वं महाभाग भदनुग्रहकाम्यया ।। 1.162.५० ।।\nप्रत्येकं गोत्रनामानि गृह्णीष्व लिखितेन च ।।\nअस्ति कक्ष्यागतवेषा तव सा पुस्तिका शुभा ।। ५१ ।।\nहिमवन्तमथासाद्य तत्र त्वं लप्स्यसे निधिम् ।।\nगयाशीर्षे ततो गत्वा श्राद्धं कुरु महामते ।।५२।।\nएकैकं त्वमथोद्दिश्य प्रेतं प्रेतं यथासुखम् ।।\nततस्तु ते विमोक्ष्यन्ति प्रेत भावमसंशयम् ।। ५३ ।।\nइत्येवं स वदन्नेव तप्तजाम्बूनदप्रभः ।।\nविमानवरमास्थाय स्वर्गलोकं ततो गतः ।। ५४ ।।\nस्वर्चिते प्रेतनाथे तु प्रेतानां स वणिक्क्रमात् ।।\nनामगोत्राणि सङ्गृह्य प्रयातः स हिमालयम् ।। ५५ ।।\nतत्र प्राप्य निधिं गत्वा निक्षिप्य च तथा गृहे ।।\nधनं किञ्चिदुपादाय गयाशीर्षं ततो ययौ ।। ५६ ।।\nप्रेतानां क्रमशस्तत्र चक्रे श्राद्धं दिनेदिने ।।\nयस्ययस्य यदा श्राद्धं करोति स महान्वणिक् ।। ५७ ।।\nसस तस्य तदा स्वप्ने दर्शयत्यात्मनस्तनुम् ।।\nब्रवीति च महाभाग प्रसादेन तवानघ ।। ५८ ।।\nप्रेतभावो मया त्यक्तः प्राप्तोऽस्मि त्रिदिवं धुवम् ।।\nकृत्वा स धनदानेन प्रेतानां निष्कृतिं वणिक् ।। ५९ ।।\nजगाम स्वगृहं तत्र मासि भाद्रपदे तदा ।।\nश्रवणद्वादशीयोगे पूजयित्वा जनार्दनम् ।। 1.162.६० ।।\nधनं च दत्त्वा विप्रेभ्यः सोपवासो जितेन्द्रियः ।।\nपुण्येषु सततं राजन्नदीनां सङ्गमेषु च ।।६१।।\nगङ्गासरय्वोर्गङ्गायाः शोणस्य च महामतिः ।।\nइक्षुमत्याश्च गङ्गाया गङ्गायमुनयोस्तथा ।। ६२ ।।\nगोमत्याश्च सरय्वाश्च कौशिकीगण्डक्योस्तथा ।।\nविपाशया देवह्रदा यत्र योगं प्रपद्यते ।। ६३ ।।\nविपाशा च तथा योगं यत्र याति शतद्रुणा ।।\nइरावती तथा योगं यत्र व्रजति सिन्धुना ।। ६४ ।।\nचन्द्रभागा च व्रजति यत्र योगं वितस्तया ।।\nमहासिन्धुश्च संयोगं यत्र याति वितस्तया ।। ६५ ।।\nप्रत्यब्दं यावदेतेषु संगमेषु महावणिक् ।।\nकरोति विधिवद्दानं यावद्दिष्टान्तमागतः ।। ६६ ।।\nअवाप परमं स्थानं दुर्लभं यत्तु जन्तुभिः ।।\nयत्र कामफला वृक्षा नद्यः पायसकर्दमाः ।। ६७ ।।\nशीतलामलपानीयाः पुष्करिण्यो मनोहराः ।।\nसुवर्णसिकता राजन्मणिसोपानभूषिताः ।।६८।।\nआनन्त्याय स संप्राप्तो देशं तं भूरिदक्षिणः ।।\nतं देशमासाद्य वणिङ्महात्मा सुतप्तजाम्बूनदभूषिताङ्गः ।।\nकल्पं समग्रं मुदितो यदात्मा रेमे स रामाभियुतः कृतात्मा ।। ६९ ।।\nविमानैरप्सरोभिश्च सिद्धगन्धर्वसेवितः ।।\nविष्णुलोकमवाप्नोति यावदाभूतसंप्लवम्।।1.162.७०।।\nराजसूयादिभिर्यज्ञैर्यत्फलं समवाप्यते ।।\nश्रवणद्वादशीं कृत्वा तत्फलं लभते नरः।।७१।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे पिशाचमोक्षणे श्रवणद्वादशीमाहात्म्यवर्णनं नाम द्विषष्ट्यधिकशततमोऽध्यायः।।१६२।।"
  }
]
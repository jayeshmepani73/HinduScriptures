[
  {
    "text": "मार्कण्डेय उवाच ।।\nएवमुक्त्वा गते शुक्रे गविष्ठो वाक्यमब्रवीत् ।।\nराजञ्छुक्रस्य वचनं क्रियतामविचारयन्।।१।।\nस्वप्ना हि सुमहाघोरा दृश्यन्ते भयवर्धनाः ।'\nभवतां हि विनाशाय रात्र्यन्ते सततं विभो ।।२।।\nभवान्स्वप्ने मया दृष्टो रक्त स्रगनुलेपनः ।।\nउष्ट्रेण शिशुमारेण वराहेण तथा व्रजन्।।३।।\nतैलाक्ताश्चापरे दैत्याः खरयानमुपाश्रिताः ।।\nपतन्तः पर्वता दृष्टा राजँस्ते भयकारणम्।।४।।\nकेचित्कृष्णांबरधराः केचित्कृसरभोजिनः।।\nकेचित्पङ्कगता दृष्टाः केचिद्भस्मशया गताः।।५।।\nकेचिद्विवस्त्रया नार्या कृष्यन्ते दक्षिणां दिशम् ।।\nकाचिद्रक्ताम्बरा नारी नीयते दक्षिणां दिशम्।।६।।\nकेचिन्नृत्यन्ति भूपाला हसन्ति च तथाऽपरे ।।\nकेचिन्मुण्डा मया दृष्टाः केचित्काषायवाससः ।। ७।।\nचण्डालस्कन्धगाः केचित्केचित्किंशुकसंस्थिताः ।।\nगजाश्वपत्तिसैन्येन सर्वेण च भवान्युतः ।। ८ ।।\nवापीं सुकलुषां प्राप्य निमग्नो गोमये ह्रदे ।।\nराजश्रीश्च मया दृष्टा शक्रालिङ्गनतत्परा ।। ९ ।।\nतस्य मे रोचते सन्धिस्तव शक्रेण पार्थिव ।।\nप्राणान्रक्षत भो राजञ्जीवन्भद्राण्युपाश्नुते ।। १० ।।\nसाल्व उवाच ।।\nयदैव भगवान्विष्णुः श्रुतः शत्रुर्मयाऽनघ ।।\nतत्रैव देव तच्छ्रुत्वा राज्यं त्यक्तं तथा मया ।। ११ ।।\nइष्टं यज्ञैस्तपस्तप्तं राज्यं कृतमकण्टकम् ।।\nमूर्ध्नि स्थितममित्राणां सुहृदः परिपालिताः ।। १२ ।।\nधृतो भृत्यजनः सर्वः कृतकृत्यास्ततो वयम् ।।\nगोविन्दान्मरणं प्राप्य भूयो राज्यं भविष्यति ।। १३ ।।\nमार्कण्डेय उवाच ।।\nइत्येव वाक्यं तु निशम्य राज्ञो मेने तदायुक्ततमं गविष्ठः ।।\nतूष्णीं बभूवाऽथ सुनिश्चितात्मा मेने च दैत्यान्समरे विनष्टान् ।। १४ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे स्वप्नाध्यायो नामैकोनचत्वारिंशत्तमोऽध्यायः ।। ३९ ।।"
  }
]
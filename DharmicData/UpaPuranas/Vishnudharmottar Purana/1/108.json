[
  {
    "text": "।। वज्र उवाच ।। ।।\nदक्षस्य वंशं सकलं नक्षत्राणां च संभवम् ।।\nत्वत्तोऽहं श्रोतुमिच्छामि सर्वधर्मभृतां वर ।। १ ।।\nमार्कण्डेय उवाच ।।\nऔत्तानपादिर्धर्मात्मा ध्रुवः पूर्वं मयोदितः ।।\nध्रुवस्त्वजनयत्सृष्टिं महाबलपगक्रमाम् ।। २ ।।\nतस्य प्राचीनगर्भस्तु पुत्रस्तस्याप्युदारधीः ।।\nदिवंजयस्तस्य सुतस्तस्य पुत्रो रिपुः स्मृतः ।। ३ ।।\nरिपोः पुत्रस्तथा श्रीमांश्चाक्षुषः कीर्तितो मनुः ।।\nऊरुस्तस्य सुतः श्रीमानङ्गस्तस्याप्यथात्मजः ।। ४ ।।\nअत्रिर्जग्राह तं पुत्रं दत्तकं तु यशस्विने ।।\nअङ्गस्य वेनः पुत्रस्तु नास्तिको धर्मवर्जितः ।। ५ ।।\nअसच्छास्त्ररतो नित्यं लोकायतिकसत्तमः ।।\nचकार लोके मर्यादां धर्मबाह्यो नराधिपः ।। ६ ।।\nन यष्टव्यं न होतव्यं न देयं धर्मकारणम् ।।\nऋषयस्तं समागम्य कदाचिद्वाक्यमब्रुवन् ।। ७ ।।\nऋषय ऊचुः ।।\nपूर्वप्रवृत्तां मर्यादां पूर्वैः पूर्वतरैः कृताम् ।।\nलोकायतिकवाक्येन न त्वं हन्तुमिहार्हसि ।। ८ ।।\nकर्मणा सुकृतेनेह सुखं जन्तु समश्नुते ।।\nदुःखं जन्तुश्च प्राप्नोति दुष्कृतेन च कर्मणा ।। ९ ।।\nये यजन्ते सदा देवान्गुरुशुश्रूषकाश्च ये ।।\nविप्रपूजारता ये च तीर्थयात्रारताश्च ये । 1.108.१० ।।\nतपस्विनः सत्यरता ये च दाने सदा रताः ।।\nसमश्नुवन्ति भूपाल परलोके सुखानि ते ।। ११ ।।\nस त्वं सुखपरिभ्रष्टान्नृलोकान्गन्तुमर्हसि ।।\nवेन उवाच ।।\nभवतां किं प्रलापेन वृथैव द्विजपुङ्गवाः ।। १२ ।।\nये मृतास्ते मृताः सर्वे मृतानां सम्भवः कुतः ।।\nप्राणस्य वायुभूतस्य निष्क्रान्तस्य शरीरतः ।। १३ ।।\nभूयः शरीरग्रहणं युक्त्या नैवोपपद्यते ।।\nतपांसि हायनाश्चित्राः संयमो भोगवञ्चना ।। १४ ।।\nअग्निहोत्रादिकं कर्म बालक्रीडेव लक्ष्यते ।।\nग्राम्याणां मूढचित्तानां स्रग्विणां चैव योषिताम् ।। १५ ।।\nअन्येषां चैव धनिनां धूर्तेरादि त्सुभिर्धनम् ।।\nशास्त्राण्यनेकरूपाणि ग्रथितानि सहस्रशः ।। १६ ।।\nदेहि नित्यं यजस्वैवं देवास्तेऽनुग्रहीकृताः ।।\nधनमाप्स्यसि शत्रूंश्च विजेष्यसि सुखं च ते ।। १७ ।।\nमुग्धा एवं प्रतार्यन्ते धूर्तैर्धनजिहीर्षया ।।\nयावज्जीवं सुखं जीवेन्नास्ति मृत्योरगोचरम् ।। १८ ।।\nभस्मीभूतस्य शान्तस्य पुनरागमनं कुतः ।।\nनास्ति दत्तं हुतं चेष्टं न देवा ऋषयो न च ।। १९ ।।\nमयाप्तं भुवि राज्यं च भोगाश्चान्ये पृथग्विधाः।।\nकथं प्राप्तं हि त्यक्ष्यामि भवतां वचनेन वै ।। 1.108.२० ।।\nमार्कण्डेय उवाच ।।\nएतच्छ्रुत्वा वचस्तस्य वेनस्य नृपसत्तम ।।\nऋषयस्तमथोचुस्ते राजानं दुष्टचेतसम् ।। २१।।\nऋषय ऊचुः ।।\nनैतदौपयिकं वाक्यं ध्रुववंशोद्भवस्य ते ।।\nप्रत्यक्षं कर्मणां लोके फलं पार्थिव दृश्यते ।। २२।।\nकाङ्क्ष्यमाणाञ्जनान्पश्य   भोजनाच्छादनं परम् ।।\nसहस्रंभरकानन्यान्पश्य भूपाल मानवान् ।।२३।।\nशिबिकाभ्यस्तथैवान्यान्गच्छमानान्यथासुखम् ।।\nक्षुधया च परीतांश्च शाकोच्छिष्टभुजस्तथा ।। २४ ।।\nकाष्ठभारसमाक्रान्तान्परिभूतान्परैस्तथा ।।\nजुगुप्सिताँस्तथा दीनान्बहुशल्यान्नराँस्तथा ।। २८ ।।\nपङ्गूनन्यान्कुब्जकांश्च कुष्ठज्वरविपीडितान् ।।\nरौगैर्बहुभिराक्रान्तान्परिभूतान्परैस्तथा।।२६।।\nतार्किकान्कृपणान्दीनान्व्याधिग्रस्तान्सुखच्युतान्।।\nइष्टबन्धुवियोगार्तान्पश्य पापेन मानवान् ।।२७।।\nआरोग्यरूपसत्त्वौजोधनधान्यसमन्वितान् ।।\nधर्मेण च जनान्पश्य बन्धुभृत्यसमन्वितान्।।२८।।\nराजमार्गमिमं लोकास्तव कर्मानुवर्तते ।।\nमार्कण्डेय उवाच ।।\nततस्तेषां वचः श्रुत्वा ऋषीणामुग्रचेतसाम् ।। २९ ।।\nहस्तेन हस्तं संघट्य प्रहसँस्तानुवाच ह ।।\nवेन उवाच ।।\nशुभेन कर्मणा सौख्यं दुःखं पापेन कर्मणा ।। 1.108.३० ।।\nनाप्नुवन्ति जना विप्राः प्राप्नुवन्ति स्वभावतः ।।\nस्वभावश्च विचित्रोऽयं संसारोद्वेजकः सदा ।। ३१ ।।\nनात्र पूर्वकृतं कर्म धूर्तवादो यथा द्विजाः ।।\nअश्मानः कर्मणा केन सूक्ष्माश्चान्ये महत्तराः ।। ३२ ।।\nविन्यस्ताः कर्मणा केन सुरार्चापापभूमिषु ।।\nपाषाणार्चादिदत्तेन कथं तुष्यन्ति देवताः ।। ३३ ।।\nके देशा न मया दृष्टा नापि पूर्वं पितामहः ।।\nनान्यैर्जन्यैस्तथा तांश्च धूर्तवाक्यात्प्रतीमहे ।। ३४ ।।\nअन्यभुक्तेन चान्यस्य तृप्तिश्चैव कथं भवेत् ।।\nअन्यभुक्तेन चान्यस्य यदि तृप्तिर्भवि ष्यति ।। ३५ ।।\nदद्यात्प्रवसिते श्राद्धं न स पथ्यौदनं महत् ।।\nमृतस्य पक्षे दग्धस्य भस्मीभूतस्य वा पुनः ।। ३६ ।।\nसर्वभावविनष्टस्य किं नु श्राद्धैः प्रयोजनम् ।।\nकृपणैर्यज देहीति धनलुब्धैः प्रकीर्तितम् ।। ३७ ।।\nधनिनां धननाशाय सततं स्वार्थतत्परैः ।।\nधर्मे निविष्टाः पुरुषा दृश्यन्ते दुःखजीविनः ।। ३८ ।।\nसुखान्विता हि दृश्यन्ते पापकर्मरतास्तथा ।।\nतस्माद्धर्मेण किं कार्यं सुखं जीवेत्तु पण्डितः ।।\nपुरुषार्थः परः कामो धनेन च तदाप्यते ।।३९।।\nऋषय ऊचुः ।।\nप्रत्यक्षमेव पश्यन्तः पूर्वजन्मनि मानवाः ।।1.108.४०।।\nपरलोकं न पश्यन्ति पश्य देवेन वञ्चिताः ।।\nजातमात्रो यथा जन्तुस्तनं गृह्णाति पार्थिव ।। ४१ ।।\nपूर्वजन्मान्तराभ्यासं विना तत्कस्य चेष्टितम् ।।\nप्राणेन वायुभूतेन जन्मन्यस्मिन्यथा नरः ।। ४२ ।।\nकरोति देहग्रहणं जन्मान्तरगतस्तथा ।।\nमहीविकारमश्मानः कर्मजीवविवर्जितान् ।। ४३ ।।\nसूक्ष्मत्वं च महत्त्वं च तेषामीश्वरकारितम् ।।\nमन्त्रेण नीयते श्राद्धं परलोकगते जने ।। ४४ ।।\nदृष्टः प्रवासिनो नैव तथा मन्त्रस्य पार्थिव ।।\nप्राकाम्ययुक्ता देवाश्च युक्ता लघिमना तथा ।। ४५ ।।\nज्ञानयुक्ताश्च गृह्णन्ति सर्वत्र विनिवेदितम् ।।\nधर्ममासेवतां नृणां विपत्तिर्या नराधिप ।। ४६ ।।\nपूर्वजन्मकृतेनेह सुकृतेन च कर्मणा ।।\nसुतप्तेनेह तपसा ब्राह्मणैर्वसुधाधिप ।। ४७ ।।\nशापानि दीयमानानि प्रत्यक्षं किन्न पश्यसि ।।\nअमोघाशास्तथा विप्राः सुतप्ततपसो नृप ।। ४८ ।।\nकिन्न पश्यसि लोकेऽस्मिन्प्रत्यक्षं धर्मदर्शनम् ।।\nबीजानि बीजकालेषु यैरेवाप्तानि पार्थिव ।। ४९ ।।\nत एव लोके दृश्यन्ते प्रत्यक्षफलभागिनः ।।\nदृष्ट्वा मन्त्रप्रभावेण विप्रकर्षणतत्परान् ।। 1.108.५०\nविषापहारं कुर्वाणान्धर्मोऽप्यस्तीति चिन्तय ।।\nयेषामपि वचः क्षुद्रं परलोकं न विद्यते ।। ५१ ।।\nतेऽप्युद्विजन्ते पापानां तस्मात्पापं विवर्जय ।।\nमार्कण्डेय उवाच ।।\nएतच्छ्रुत्वा तु वचनमृषीणां भावितात्मनाम् ।। ५२ ।।\nहृतोत्तरस्तदा दीनो नोत्तरं प्रत्यभाषत ।।\nचिन्तयामास मनसा ब्राह्मणैर्धर्मतत्परैः ।। ५३ ।।\nयदेतदुक्तं वचनं मिथ्यैतन्नात्र संशयः ।।\nअभिप्रायं नरेन्द्रस्य ज्ञात्वा ब्राह्मणपुङ्गवाः ।। ।।५४।।\nविनष्टं मेनिरे सर्वं त्रैलोक्यं सचराचरम् ।।\nएतस्मिन्नन्तरे देवैर्ब्राह्मणानां महात्मनाम् ।। ५५ ।।\nबुद्धिर्निवेशिता तस्य विनाशाय दुरात्मनः ।।\nसर्वेश्वरः सर्वशक्तिः सर्वदृक्सर्वसाधनः ।। ५६ ।।\nप्रार्थितश्च तदा विष्णुः पृथिवीराज्यकारणात् ।।\nदेवा ऊचुः ।।\nध्रुववंशोद्भवं देव वेनं भूपालकिल्बिषम् ।। ५७ ।।\nब्राह्मणा घातयिष्यन्ति मन्त्रपूतैः कुशोदकैः ।।\nऊरू चास्य ततः क्षिप्रं मथिष्यन्ति समाहिताः ।। ५८ ।।\nकुरुष्व संभवं तत्र लोकानां हितकाम्यया ।।\nकृत्वा तु संभवं तत्र पालयस्व जगत्त्रयम् ।। ५९ ।।\nआस्थाय मानुषं रूपं त्वं हि पालय तापतः ।।\nएवं करिष्य इत्युक्तं देवदेवेन दक्षिण! ।। 1.108.६० ।।\nदेवक्रोधेन संकुद्धा निजघ्नुर्ब्राह्मणा नृपम् ।।\nमन्त्रपूतैः कुशैः सर्वैस्ततस्तस्य दुरात्मनः ।। ६१ ।।\nऊरू ममन्थुः सहसा ततोऽस्य तनयोऽभवत् ।।\nह्रस्वोऽतिमात्रं कृष्णांगो दारुणो दारुणाकृतिः ।। ६२ ।।\nनिषीदेति तमूचुस्ते ब्राह्मणा वेदपारगाः ।।\nसर्वभूतनिषादानामृषिवाक्येन पार्थिव ।। ६३ ।।\nनिषादवंशकर्तारं वेनकल्मषसम्भवम् ।।\nततोऽस्य दक्षिणं पाणिं ममन्थुः सहसा द्विजाः ।।६४ ।।\nतस्मादस्य सुतो जातो विष्णुर्मानुषरूपधृक् ।।\nपृथुरित्येव नामान्य चक्रुस्ते द्विजपुङ्गवाः ।।\nतेन जातेन पुत्रेण वेनः पापादमुच्यत ।।।६५ ।।\nसत्पुत्रलाभात्त्रिदिवं जगाम वेनो दुरात्मा कृतसर्वपापः ।।\nदृष्ट्वापि जातमृषयः कुमारं संमेनिरे लोकमिदं कृतार्थम् ।। ६६ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे पृथूद्भवो नामाष्टोत्तरशततमोध्यायः ।। १०८ ।।"
  }
]
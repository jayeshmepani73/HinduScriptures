[
  {
    "text": "।। वज्र उवाच ।। ।।\nश्राद्धकालं समाचक्ष्व सर्वधर्मभृतां वर ।।\nकस्मिन्काले कृते श्राद्धे प्रीयन्ते पितरो नृणाम् ।। १ ।।\nमार्कण्डेय उवाच ।।\nश्राद्धकालस्त्वमावस्यां नित्यं पार्थिवसत्तम ।।\nपौर्णमासी तथा माघी श्रावणी च नरोत्तम ।।२।।\nप्रोष्ठपद्यामतीतायां तथा कृष्णत्रयोदशी ।।\nआग्रहायण्यतीतायां कृष्णास्तिस्रोऽष्टकास्तथा ।।३।।\nशाकैश्च प्रथमं कार्या मांसैश्च तदनन्तरा ।।\nतृतीया च तथाऽपूपैर्नित्यमेव विजानता ।। ४ ।।\nअन्वष्टकासु च स्त्रीणां श्राद्धं कार्यं तथैव च ।।\nअष्टकाविधिना हुत्वा क्रमेणैतास्तु पञ्चकाः ।। ५।।\nमात्रे राजन्पितामह्यै श्राद्धं कार्यं यथाविधि ।।\nतथैव प्रपितामह्यै विश्वेदेवपुरस्सरम् ।।६।।\nपिण्डनिर्वपणं कार्यं तासां च पितृवन्नृप।।\nभुक्तवत्सु च विप्रेषु तत्र कर्म निबोध मे ।। ७ ।।\nप्रादेशमात्रा राजेन्द्र चतुरंगुलमायताः ।।\nतावदेव समुत्सेधाः षट्कर्षूस्तत्र कारयेत् ।। ८ ।।\nप्रत्येककर्षुमूले तु परिस्तीर्य हुताशनम् ।।\nअग्निसोमयमानां च यागं कृत्वा यथा पुरा ।। ९ ।।\nकर्षुत्रितयमूले तु पुरुषाणां तु कारयेत् ।।\nपिण्ड निर्वपणं प्राग्वदेकैकस्मिन्यथाविधि ।। 1.142.१० ।।\nकर्षूभिस्त्रितयं तच्च क्षीरान्नाद्भिः प्रपूरयेत् ।।\nकर्षुत्रितयमूले तु स्त्रीणां निर्वपणं भवेत् ।। ११ ।।।\nदध्ना मांसेन पयसा कर्षूणां चैव पूरणम् ।।\nअन्नोदकविमिश्रेण कार्यं मनुजपुङ्गव ।। १२ ।।\nभवन्तीभ्यो भवत्वेतदक्षयं परिकीर्तितम् ।।\nएतानि श्राद्धकालानि नित्यान्याह प्रजापतिः ।। १३ ।।\nश्राद्धमेतेष्वकुर्वाणो नरकं प्रतिपद्यते ।।\nवृद्धौ श्राद्धं नरः कुर्वन्नित्यं वृद्धिमुपाश्नुते ।। १४ ।।\nवृद्धौ समर्चयेद्विद्वान्नित्यं नान्दीमुखान्पितॄन् ।।\nवृदिश्राद्धेषु कर्तव्यास्तिलस्थाने यवास्तथा ।। १५ ।।\nकर्कन्धुदधिसंमिश्राँस्तथा पिण्डाँश्च निर्वपेत् ।।।\nअच्छिन्ननाभ्यां कर्तव्यं श्राद्धं वै पुत्रजन्मनि ।। १६ ।।\nआशौचोपरमे कार्यमथवाऽपि नराधिप ।।\nविवाहदिवसे श्राद्धं तथा कार्यं विचक्षणैः ।।१७ ।।\nवृद्धिश्राद्धं विधानेन चन्द्रे जन्मर्क्षमाश्रिते ।।\nश्राद्धं प्रयत्नात्कर्तव्यं भूतिकामेन पार्थिव ।। १८ ।।\nउत्तरादयनाच्छ्राद्धं श्रेष्ठं स्याद्दक्षिणायने ।।\nचातुर्मास्यं च तत्रापि प्रसुप्ते केशवे हितम् ।।१९ ।।\nप्रोष्ठपद्यपरं पक्षं तथापि च विशेषवत् ।।\nपञ्चम्यूर्ध्वं च तत्रापि दशम्यूर्ध्वं ततोऽप्यति।।1.142.२०।।\nमघायुता च तत्रापि शस्ता राजंस्त्रयोदशी ।।\nतत्राक्षय्यं भवेच्छ्राद्धं मधुना पायसेन च ।। २१ ।।\nसर्वस्वेनापि कर्तव्यं श्राद्धमत्र नराधिप ।।\nपरान्नभोजी त्वपचः श्राद्धमत्र तु कारयेत् ।। २२ ।।\nयस्तु श्राद्धं सदा कुर्यात्सोऽश्वमेधफलो भवेत् ।।\nनिद्रां त्यजति सर्वात्मा यस्मिन्काले जनार्दनः ।। २३।।\nतत्र श्राद्धमथानन्त्यं नात्र कार्या विचारणा ।।\nश्राद्धं संक्रमणे भानोः कर्तव्यं पृथिवीपते ।। २४ ।।\nविषुवद्द्वितयं तत्र अयने द्वे विशेषतः ।।\nव्यतीपाते तथा श्राद्धं ज्ञेयं बहुफलं नृप ।। २५ ।।\nअक्षय्यं च तथा श्राद्धं विज्ञेयं राहुदर्शने ।।\nव्रीहिपाके च कर्तव्यं यवपाके तथैव च ।। २६ ।।\nन तानद्युर्महाराज विना श्राद्धं कथंचन ।।\nआश्विनस्यापरे पक्षे प्रथमे कार्तिकस्य च ।। २७ ।।\nपूर्वाह्ने शुक्लपक्षस्य श्राद्धं कुर्याद्विचक्षणः ।।\nअपराह्णे तथा कार्यं कृष्णपक्षे नराधिप ।। २८ ।।\nसंध्ययोर्वर्जस्तेछ्राद्धं तत्र रात्रौ नरेश्वर ।।\nरात्रावपि च कर्तव्यं यदा स्याद्राहुदर्शनम् ।। २९ ।।\nअक्षय्यं तत्समुद्दिष्टं यद्दत्तं राहुदर्शने ।।\nअतः काम्यानि वक्ष्यामि श्राद्धानि तव पार्थिव।। 1.142.३० ।।\nअरोग्यमथ सौभाग्यं समरे विजयं तथा ।।\nसर्वान्कामाँस्तथा विद्यां धनं जीवितमेव च ।। ३१ ।।\nआदित्यादिदिनेष्वेव श्राद्धं कुर्वन्सदा नरः ।।\nक्रमेणैतदवाप्नोति नात्र कार्या विचारणा ।। ।। ३२ ।।\nस्वर्गं ह्यपत्यानि तथा ब्रह्मवर्चसमेव च ।।\nरौद्रेण कर्मणा सिद्धिं भुवं पुष्टिं तथा श्रियम् ।। ३३ ।।\nसर्वान्कामाँश्च सौभाग्यं धनं ज्ञाति प्रधानताम् ।।\nरूपयुक्ताँश्च तनयान्वाणिज्याद्धनसंपदम् ।। ३४ ।।\nकनकं सुहृदो राज्यं सफलां च तथा कृषिम् ।।\nसमुद्रयानाल्लाभं च सर्वान्कामाँन्तथैव च ।। ३५ ।।\nश्रैष्ठ्यकामांस्तथा सर्वान्बलमारोग्यमेव च ।।\nरूप्यं द्रव्यं गृहं  गाश्च तुरगाँश्चैव जीवितम् ।। ३६ ।।\nकृत्तिकादिभरण्यन्तं क्रमात्तु भगणे नरः ।।\nएकैकस्मिन्क्रमात्कुर्वञ्छ्राद्धं प्राप्नोत्यसंशयम् ।। ३७ ।।\nस्त्रियः सुरूपाः स्वगृहे कन्यानां च तथा वरान्।।\nसर्वान्कामान्यशश्चैव श्रियं द्यूतजयं कृषिम् ।। ३८ ।।\nवाणिज्यं पशवश्चैव वाजिनश्च तथा सुतान् ।।\nसुवर्णरौप्यसौभाग्यं प्राप्नोति श्राद्धदः क्रमात् ।। ३९।।\nप्रतिपत्प्रभृति ह्येतद्यावद्राजँस्त्रयोदथी ।।\nचतुर्दश्यां तु कर्तव्यं ये नराः शस्त्रघातिताः ।। 1.142.४० ।।\nश्राद्धं सदा पञ्चदशीषु कार्यं कामान्समग्राँल्लभते मनुष्यः ।।\nतस्मात्प्रयत्नेन नरेन्द्र कार्यं श्राद्धं सदा पञ्चदशीषु तज्ज्ञैः ।। ४१ ।। ।।\nइति श्रीविष्णुधर्मोत्तरे प्रथमखण्डे मार्कण्डेय वज्रसंवादे श्राद्धकालवर्णनो नाम द्विचत्वारिंशदुत्तरशततमोऽध्यायः ।। १४२ ।।"
  }
]
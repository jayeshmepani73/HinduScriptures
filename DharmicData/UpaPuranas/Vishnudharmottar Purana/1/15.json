[
  {
    "text": "।। मार्कण्डेय उवाच ।।\nइक्ष्वाकोरभवत्पुत्रो विकुक्षिर्न्नाम धार्मिकः ।।\nककुत्स्थस्तनयस्तस्य चानेनास्तस्य चात्मजः ।।१।।\nतस्य पुत्रः पृथुः श्रीमान् विश्वदासस्तदात्मजः ।।\nतस्य श्रावस्तको नाम श्रावस्ती येन निर्मिता।।२।।\nबृहदश्वः सुतस्तस्य कुवलाश्वस्तदात्मजः ।।\nकुवलाश्वो महातेजा धुन्धुमारत्वमागतः ।।\nधुंधुं हत्वा महाकायमुदके जलराक्षसम् ।। ३ ।।\nवज्र उवाच ।।\nकथं धुंधुर्महातेजाः कुवलाश्वेन घातितः ।।\nकश्चायं धुंधुरित्येष विश्रुतो जलराक्षसः ।। ४।।\nमार्कण्डेय उवाच ।।\nएकार्णवे पुरा लोके नष्टस्थावरजङ्गमे ।। ५ ।।\nनष्टचन्द्रार्कपवने विनष्टग्रहतारके ।।\nशेषपर्यङ्कमासाद्य सुप्तो देवो जनार्दनः ।। ६ ।।\nनाभौ तस्य समुत्पन्नं देवस्य कमलं शुभम् ।।\nतत्र जज्ञे स्वयं ब्रह्मा देवः शुभचतुर्मुखः।।७।।\nतत्रास्ते सोऽभ्यसन्वेदान्सुप्ते देवे जनार्दने ।।\nउपासांचक्रिरे तस्य वेदा देहभृतस्तथा ।। ८ ।।\nवेदाभ्यासरते तत्र स्वेदबिन्दुरजायत ।।\nसपद्मपत्रमासाद्य द्विधाभूतोभवन्नृप ।। ९ ।।\nरजस्तमोमयौ तस्माज्जातौ दैत्यौ बलोत्कटौ ।।\nमधुकैटभनामानौ महाबलपराक्रमौ ।। 1.15.१० ।।\nततस्तौ जह्रतुर्वेदान्ब्रह्मणः पापनिश्चयौ ।।\nसशरीरेषु वेदेषु हतेष्वथ पितामहः ।। ११।।\nबोधयामास देवेशं पद्मनाभं स चानघः ।।\nस विबुद्धस्तदा देवः कृत्वा हयशिरोधरम् ।। १२ ।।\nशशाङ्कशतसंकाशं नानाभरणशोभितम् ।।\nद्वितीयेन शरीरेण रसातलतलं गतः ।। १३।।\nतेनाश्वशिरसा गत्वा वेदानादाय शाश्वतान् ।।\nपितामहाय प्रददौ भूय एव जगद्गुरुः ।।१४।।\nततो हयशिरोधारी गतोन्तर्धानमीश्वरः ।।\nआजग्मतुस्ततो देशं दानवौ मधुकैटभौ ।।१५।।\nविष्णुश्चकार देहौ द्वौ विष्णुर्जिष्णु रिति स्मृतौ ।।\nमधुना युयुधे जिष्णुर्विष्णुर्वै कैटभेन च ।। १६ ।।\nततस्तयोः सुयुद्धेन तुष्टो देवो जनार्दनः ।।\nउवाच तौ महाकायौ दानवौ मधु कैटभौ ।। १७ ।।\nवरं वरयतां श्रेष्ठं भवन्तावपराजितौ ।।\nतावब्रूतां ततो देवं विष्णुं कमललोचनम् ।। १८ ।।\nपुत्रोऽस्माकं भवेद्देव महाबलपराक्रमः ।।\nपुत्रे जाते तु यौ तौ द्वौ विष्णुना जिष्णुना पुरा ।। १९ ।।\nनिहतौ च तदा वीरौ ह्युदकं च समाश्रितौ ।।\nमेदो मुमुचतुस्तत्र व्याप्ता येनाभवन्मही ।। ।। 1.15.२० ।।\nमेदिनीति ततः ख्याता लोकेऽस्मिंस्तत्त्वचिन्तकैः ।।\nवराहरूपेण तदा चोद्धृता वसुधा ततः ।। २१ ।।\nतेनैव देवदेवेन पूर्वस्थाने निवे शिता ।।\nसर्गं चक्रे ततो ब्रह्मा देवदेवस्य शासनात् ।। २२ ।।\nएवं तदा देववरस्य युद्धे निपातितौ तौ मधुकैटभाख्यौ ।।\nदेवस्य विष्णोः सदनं प्रयातौ क्षीरार्णवे तस्य समीपगौ च ।। २३।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे मधुकैटभवधोपाख्यानं नाम पञ्चदशोऽध्यायः ।। १५ ।।"
  }
]
[
  {
    "text": "1.266\n।। मार्कण्डेय उवाच ।।\nततस्तु सप्तमे प्राप्ते दिवसे युद्धदुर्मदौ ।।\nसमीयतुर्महात्मानौ शैलूषभरतावुभौ ।। १ ।।\nततस्तु भरतः प्राह शैलूषं युद्धदुर्मदम् ।।\nआवयोः प्रस्तुतं सैन्यं किमेतैस्सैनिकैर्मृतैः ।। २ ।।\nनिवारयस्व सैन्यं स्वं वारयिष्याम्यहं स्वकम् ।।\nआवयोर्द्वैरथं युद्धं पश्यन्तु वसुधाधिपाः ।। ३ ।।\nत्वदीयाः सैनिका ये च सुरनाथाः सहामरैः ।।\nहते मयि मदीयन्त सैन्यं कामं प्रयुध्यताम् ।। ४ ।।\nसंग्रामं वा करोत्वाजौ त्वदीयन्तु हते त्वयि ।।\nएवमुक्तस्तथेत्युक्त्वा वारयामास सैनिकान् ।। ५ ।।\nगन्धर्वराट् स शैलूषो भरतोऽपि तथा स्वकान् ।।\nततः प्रववृते युद्धं तयोर्देवासुरोपमम् ।। ६ ।।\nपश्यतां सर्व सैन्यानां देवानामपि पश्यताम् ।।\nशरजालेन महता छादितार्ककरे रणे ।। ७ ।।\nततक्षतुस्तावन्योऽन्यं शरैः सन्नतपर्वभिः ।।\nपरस्परशराघात विसरच्छोणितोक्षितौ ।। ८ ।।\nविरेजतुस्तौ राजेन्द्र पुष्पिताविव किंशुकौ ।।\nउभौ महारथौ वीरौ चोभौ विश्रुतपौरुषौ ।। ९ ।।\nतथोभौ वरधानुष्कौ चोभौ समरदुर्मदौ ।।\nकाञ्चनाङ्गरथस्थौ तौ चोभौ सद्ध्वजशोभितौ ।। 1.266.१० ।।\nवीज्यमानौ तथैवोभौ योधाभ्यां वरचामरैः ।।\nछत्रयोस्तौ तदाधस्ताच्छुशुभाते महारथौ ।। ११ ।।\nउभावस्त्रप्रतापेन चक्रतुस्तुमुलं रणम् ।।\nअस्त्रयुद्धं चिरं कृत्वा शरयुद्धं प्रचक्रतुः ।। १२ ।।\nशरयुद्धे व्यतिक्रान्ते अस्त्रयुद्धं पुनःपुनः ।।\nएवं तौ दिवसं कृत्वा युद्धं संश्रान्तवाहनौ ।। १३ ।।\nरोपयन्तौ श्रमं राजन्समरेषु जितश्रमौ ।।\nततो गन्धर्वराजस्तु लम्बमाने दिवाकरे ।। १४ ।।\nचकार तामसीं मायां ययान्धमभवज्जगत् ।।\nअन्धकारे ततो जाते वाचोऽश्रूयन्त दारुणाः ।। ।। १५ ।।\nभरतो हन्यतां शीघ्रं भक्ष्यतां पात्यतां तथा ।।\nअभ्यवर्तन्त भरतं सर्पवृश्चिककर्कटाः ।। १६ ।।\nमर्कटा वानरा घोराः सृगाला द्वीपिनस्तथा ।।\nसिंहव्याघ्रवराहाश्च क्रव्यादा ये च जातयः ।। १७ ।।\nअर्द्यमानः स धर्मात्मा भरतस्तैः सुदुर्मुखैः ।।\nसौरेणास्त्रेण तां मायां बभञ्ज परवीरहा ।। १८ ।।\nततस्तु महतीं मायां स चकार महाभुजः ।।\nउत्तस्थौ सुमहान्मेघश्छादयित्वा नभस्तलम्।।१९।।\nप्रववर्ष च घोराणि शस्त्रजालान्यनेकशः ।।\nनाराचानर्धनाराचाँस्तथैव चषकाननान् ।। 1.266.२० ।।\nवत्सदन्ताँस्तथा वल्लान्कर्णिनालीकगोमुखान् ।।\nक्षुरप्रानर्धचन्द्रांश्च वराहवदनांस्तथा ।। २१ ।।\nगदाभुशुण्डीः प्रासांश्च भिण्डिपालान्परश्वधान् ।।\nहुडान्गुडान्सलगुडाँश्चक्रखड्गांस्तथा परान् । ।। २२ ।।\nएतानन्यांश्च विविधान्ववर्ष परमायुधान्।।\nपतद्भिरायुधैर्घोरैर्वाध्यमानः स राघवः ।। २३ ।।\nवायव्यास्त्रेण तां मायां नाशयामास शत्रुहा ।।\nततो बभूव राजेन्द्र गन्धर्वः पर्वतो महान् ।। २४ ।।\nक्षरत्प्रस्रवणो घोरः शिखरैश्च समुच्छ्रितैः ।।\nमायां तां पार्वतीं श्रीमान्वज्रास्त्रेण रघूद्वहः ।। २५ ।।\nनाशयामास राजेन्द्र सर्वसैन्यस्य पश्यतः ।।\nहन्यमानासु मायासु रूपाँश्चक्रे सुदारुणान् ।। २६ ।।\nयक्षाणां राक्षसानां च पिशाचानां पतत्त्रिणाम् ।।\nसिंहव्याघ्रतरक्षूणां कुञ्जराणां तथैव च ।। २७ ।।\nबभञ्ज तस्य मायास्ता दिव्यास्त्रैर्भरतो रुषा ।।\nहन्यमानासु मायासु लाघवाद्भरतं रणे ।। २८ ।।\nमोहयामास राजेन्द्र शैलूषो रणदर्पितः ।।\nभरतोऽपि धनुष्कोट्यां शराग्रे च निलीयते।।२९।।\nध्वजाग्रे च रथाग्रे च तुरगाग्रे पुनः पुनः ।।\nसायकान्भारताञ्शैघ्र्याद्ध्वंसयामास यादव ।। 1.266.३०।।\nराघवास्तुतुषुस्तस्य देवदैत्याश्च संघशः ।।\nअसुरा मुमुचुर्घोरमट्टहासं सुदारुणम ।।३१।।\nदैत्यानामट्टहासेन भरतः कुपितो भृशम् ।।\nनारायणास्त्रं संयोज्य शरेणानतपर्वणा।।३२।।\nइयेष हन्तुं तं क्रोधाद्गन्धर्वं रणगर्वितम् ।।\nअस्त्रं तत्संहृतं ज्ञात्वा जगाम स्वं रथं त्वरन् ।।३३।।\nइयेष हन्तुं तं चास्त्रं रुद्रास्त्रेण तु दारुणम्।।\nएतस्मिन्नेव काले तु मुमोच भरतः शरम्।।३४।।\nकालानलसमप्रख्यं सपुङ्खं सफलं तथा ।।\nराजितं वैनतेयस्य पक्षैः शत्रुविनाशनम् ।। ३५ ।।\nहत्वा रुद्रास्त्रवेगन्तु रथस्थस्य महीपतेः ।।\nबिभेद हृदयं राजन्वर्म भित्त्वाथ काञ्चनम् ।। ३६ ।।\nराज्ञश्च हदयं भित्त्वा भित्त्वा च वसुधातलम् ।।\nस्नात्वा रसातलाम्भःसु तूणं पुनरुपागमत् ।।३७।।\nगन्धर्वराजोऽभिहतः शरेणा नतपर्वणा ।।\nरथनीडे धनुस्त्यक्त्वा ममार परवीरहा ।। ३८ ।।\nपितरं निहतं दृष्ट्वा शैलूषतनया रणे ।।\nक्रोधदुःखपरीतान्ते भरतं रणकर्कशम् ।। ।। ३९ ।।\nविव्यधुर्भूपतिश्रेष्ठ बाणैराशीविषोपमैः ।।\nआयुधैर्विविधाकारैस्तदा ते वै रणाजिरे ।। 1.266.४० ।।\nमायाश्च विविधाश्चक्रुर्भरतस्य विपत्तये ।।\nअन्तरिक्षं च तैर्व्याप्तं नानाहेतिप्रवर्षिभिः ।। ४१ ।।\nअस्त्रैश्च केचिद्भरतं प्रववर्षुर्महारथाः ।।\nभूरिभावात्स योधानां महास्त्राणां महाबलात् ।। ४२ ।।\nप्रतापादस्त्रजालानां संशयं परमं गताः ।।\nकालास्त्रमथ सांवर्तं मुमोच भरतस्तदा ।। ४३ ।।\nतस्मादस्त्रात्सहस्राणि शस्त्राणां निर्ययुस्तदा ।।\nगन्धर्वसैन्यं सकलमस्त्रैस्तैः प्रत्यहन्यत ।। ४४ ।।\nशस्त्रैः केचिद्विशिरसः कृत्वा गन्धर्वसत्तमाः ।।\nविवाहाश्च कृताः कैचित्केचिद्राजन्द्विधा कृताः ।। ४५ ।।\nकेचिद्विवाहवश्चैव केचिद्व्यङ्गाश्च यादव ।।\nगन्धर्वाणां च ताः कोट्यस्तिस्रः संग्रामशालिनाम् ।। ४६ ।।\nक्षणेनास्त्रप्रपातेन भरतेन निपा तिताः ।।\nगन्धर्वसैन्ये निहते प्रववुर्मारुताः शिवाः ।। ४७ ।।\nपुष्पवर्षं पपाताथ भरतस्य तु मूर्धनि ।।\nदिशश्च निर्मलीभूता देवानां विगतं भयम् ।। ४८ ।।\nततो देवः सहस्राक्षः सर्वैः सुरगणैः समम् ।।\nविमानस्थो बभाषेदं भरतं धर्मवत्सलम् ।। ४९ ।।\nइन्द्र उवाच ।। ।।\nपितामहवरोद्रेकादवध्यं देवतागणैः ।।\nहतवानसि शैलूषं देवब्राह्मणकण्टकम् ।। 1.266.५० ।।\nयस्मात्तस्माद्वरं मत्तो गृहाण रघुनन्दन ।।\n।। मार्कण्डेय उवाच ।। ।।\nशतक्रतोर्निशम्यैतद्भरतो वाक्यमब्रवीत् ।। ५१ ।।\n।। भरत उवाच ।। ।।\nत्वमीशः सर्वदेवानां तवेदं सकलं जगत् ।।\nअचिरेणैव मरणं त्वदाज्ञाभङ्गकारणाम ।। ५२ ।।\nभवंतीह सदा लोके निमित्तं मद्विधो जनः ।।\nप्रजापतिकृतं भेदं को मोक्तुं जगति क्षमः ।। ५३ ।।\nवरश्च यदि मे देयस्त्वया देव प्रदीयताम ।।\nसिन्धोरुभयकूलेषु करिष्यामि पुरद्वयम् ।। ५४ ।।\nगंधर्वरक्षिते देशे पुत्रयोरुभयोः कृते ।।\nनिर्वेशं तदवाप्नोतु प्रसादेन शतक्रतो ।। ५५ ।।\n।। मार्कण्डेय उवाच ।। ।।\nएवमस्त्वित्यथोक्त्वैव स्वर्लोकं वासवो ययौ ।।\nवासवे तु गते नाकं राजा चित्ररथस्ततः ।। ५६ ।।\nगंधर्वाणां महातेजा भरतं वाक्यमब्रवीत् ।।\n।। चित्ररथ उवाच ।। ।।\nगंधर्वा निहता वीरा मदाज्ञाभङ्गकारिणः ।। ५७ ।।\nत्वया ते धर्मनित्येन देवब्राह्मणकण्टकाः ।।\nतन्मे समुद्धृतं शल्यं देवानाञ्च प्रियं कृतम् ।। ५८ ।।\nतस्मात्सभाजयित्वा त्वां यास्यामि त्रिदिवं पुनः ।।\n।। मार्कण्डेय उवाच ।। ।।\nभरतस्तमुवाचाथ गन्धर्वा निहता मया ।। ५९ ।।\nतत एनं जनं तेषां स्त्रियश्च परिपालय ।।\nगन्धर्वाः परिपाल्यास्ते तेषां त्वं परिपालकः ।। 1.266.६० ।।\nमदीयेनानुरोधेन विशेषात्कर्तुमर्हसि ।।\nसर्वेषाञ्च तथा स्थानं पर्वते गन्धमादने ।। ६१ ।।\nप्रयातास्तव तत्रस्थाः पालयिष्यन्ति शासनम् ।।\nएवं करिष्य इत्युक्त्वा परिष्वज्य च पीडितम् ।। ६२ ।।\nसर्वज्ञं भरतं श्रीमान्गन्धर्वस्त्रिदिवं ययौ ।। ६३ ।।\nरघुप्रवीरोऽपि रणे मघोनः शत्रून्निहत्वा वरदानयुक्तम ।।\nविराजमानो यशसा परेण जगाम राजन्स्वपुरं प्रहृष्टः ।।६४।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शैलूषवधो नाम षट्षट्युत्तरद्विशततमोऽध्यायः ।। २६६ ।।\n1.267\n।। मार्कण्डेय उवाच ।।\nआदित्येऽस्तमनुप्राप्ते सन्ध्याकाले सुदारुणे ।।\nनिवर्तयामास रथं युधाजिद्भरतस्य च ।। १ ।।\nनिवर्तयानश्च रथं भरतं वाक्यमब्रवीत् ।।\nसंग्राममेदिनीं पश्य स्वकृतां रघुनन्दन ।। २ ।।\nगन्धर्वाङ्गसमाकीर्णां हतकुञ्जरभूषणाम ।।\nतुरङ्गमगणाकीर्णां वरायुधधरां धराम् ।। ३ ।।\nसंपूर्णचन्द्रप्रतिमैर्दष्टोष्ठै श्चारुकुण्डलैः ।।\nभृकुटीतटदुष्प्रेक्ष्यैर्मस्तकैर्भाति मेदिनी ।। ४ ।।\nपञ्चशीर्षोरगाकारैर्वराङ्गदविभूषणैः ।।\nबाहुभिर्भाति शूराणां वसुधा वसुधाधिप ।। ५ ।।\nपद्मपत्रदलाकारैर्गेन्धर्वाणां तथा करैः ।।\nभाति सायकविच्छिन्नैः सपद्मेव वसुन्धरा ।। ६ ।।\nहस्तिहस्तसमाकारैर्गन्धर्वाणां तथा करैः ।।\nविभाति वसुधाकीर्णा वरचन्दनभूषितैः ।। ७ ।।\nत्वदेकशरनिर्भिन्नैर्गण्डशैलोपमैर्गजैः ।।\nउद्भ्रान्तजीवितैः पश्य विनिकीर्णधरातलम् ।। ८ ।।\nआविष्कृतरदैश्चाश्वैर्विवृताक्षैस्तथैव च ।।\nपतितैरावृता पश्य तुरङ्गैर्मेदिनी रणे ।। ९ ।।\nआतपत्रेः शशाङ्काभैश्चामरैश्च विराजिताम्।।\nयोक्त्रैः खलीनैः पल्याणैः कुथाभिः कम्बुभिस्तथा ।। 1.267.१० ।।\nकेशैर्दण्डैस्तथा चापैः प्रासैः खडगैः परश्वधैः ।।\nशरैर्नानाप्रकारैश्च नानानामाङ्कितैः शुभैः ।। ११ ।।\nमुकुटैरङ्गदैर्हारैः कुण्डलैरपि शोभिताम् ।।\nरघुनाथ भुवं पश्य कारुण्येऽपि मनोहराम् ।। १२ ।।\nगन्धर्वान्भक्ष्यमाणांश्च क्रव्याद्भिर्मृगपक्षिभिः ।।\nपश्य त्वं चारुसर्वाङ्गं सर्वाभरणभूषितम ।। १३ ।।\nआकृष्यमाणं निम्नेषु क्रव्याद्भिः कुणवद्रणे ।।\nगात्रैश्चलद्भिर्दृश्यन्ते जीवन्तैरिव पार्थिव ।। १४ ।।\nसन्निधानं तु योधानां विद्रुतं करपङ्कजम् ।।\nधनुर्ग्राहाज्जातकिणं भक्षितेन पतत्रिभिः ।। १५ ।।\nअर्धसम्भक्षितैर्वक्त्रैस्तथा सम्पूर्णभक्षितैः ।।\nदुर्वृत्तान्पश्य गन्धर्वाञ्शापादिव महीक्षिताम ।। १६ ।।\nअनागसां नरेन्द्राणां गन्धर्वैर्यत्पुरा कृतम् ।।\nभूयस्तदेव समरे गन्धर्वाणां त्वया कृतम् ।।\nरणाजिरे पिशाचानां गन्धर्वान्पश्य राघव ।। १७ ।।\nयक्षाणां राक्षसानां च शतशोऽथ सहस्रशः ।।\nगन्धर्वमांसलुब्धानां सततं क्षतजाशिनाम् ।। १८ ।।\nसमुद्रदाराः सम्प्राप्ताः क्रव्यादाः क्षुधिता भृशम् ।।\nत्वयैतेषां परा तृप्तिः कृताद्य रणमूर्धनि ।। १९ ।।\nनानाविधानि रूपाणि पश्य क्रव्यभुजां रणे ।।\nकेचित्स्थूलाः कृशाः केचित्प्रांशवो लघवोऽपरे ।।। ।। 1.267.२० ।।\nलम्बभ्रूजठराः केचित्तथा चिपिटनासिकाः ।।\nवृत्ताक्षाः केकराक्षाश्च दन्तुराः सुविभीषणाः ।। २१ ।।\nतथा चैवोर्ध्वरोमाणो महादंष्ट्रा महामुखाः ।।\nपुरस्तात्पार्श्वयोर्घोराः पश्चादङ्गदयोः परे ।। ९२ ।।\nनानाविधानां सत्त्वानां सदृशैश्च तथाननैः ।।\nनानावेशधरा रौद्रा नानाविकृतदर्शनाः ।। २३ ।।\nसिंहचर्माम्बरधरा व्याघ्रचर्माम्बरास्तथा ।।\nआहूयन्ते दशन्त्यन्ये हरन्त्यन्येऽसृगुत्तमम् ।। २४ ।।\nअन्ये स्कन्दं समारोप्य मांसं रक्तं तदागमन् ।।\nरक्तापगासु क्रीडन्ति त्वत्कृतासु यथासुखम् ।। २५ ।।\nस्नपयन्ति रुधिरैश्चान्ये पाययन्ति परेऽ सृजम् ।।\nरक्तं कृत्वा कपालेषु कृत्वोत्सङ्गे पुनःपुनः ।। २६ ।।\nभार्याभिश्च सहैवान्ये पिबन्ति रुधिरं रणे ।।\nपाययन्ति तथैवान्ये रामा रामानुजः स्वयम् ।। २७ ।।\nभार्याकरधृतेष्वन्ये कपालेषु पिबन्त्यसृक् ।।\nकौञ्जरेषु कपालेषु पिबन्त्यन्येऽसृगुल्बणाः ।। २८ ।।\nशिशून्स्कन्धगतान्कृत्वा तृप्ता नृत्यन्ति चापरे ।।\nहस्तमादाय पत्नीनां नृत्यन्त्यन्ये तथैव च ।। २९ ।।\nनृत्यन्त्यन्ये हसन्त्यन्ये विकृतैश्च तथा स्वरैः ।।\nगायन्त्यन्ये स्वपन्त्यन्ये कलहायन्ति चापरे ।। 1.267.३० ।।\nकुणपाँश्च तथैवान्ये त्यजन्त्यन्ये महीतले ।।\nअन्यांश्चादातुमिच्छन्ति गृह्णन्ति च तथापरान् ।। ३१ ।।\nकुर्वन्ति कलहाँश्चान्ये कुणपार्थाय कुत्सिताः ।।\nउत्कृत्य मांसान्यश्नन्ति केचिद्गात्रैर्विभूषिताः ।। ३२ ।।\nभुक्त्वा चास्थीनि मज्जाश्च केचिदश्नन्ति राघव ।।\nभरतस्य प्रसादेन तृप्ताः स्म इति चापरे ।। ३३ ।।\nपरस्परञ्च भाषन्ते परं हर्षमुपागताः ।।\nनित्यं भवतु राज्ञाञ्च युद्धं वैरं नृशंसता ।। ।। ३४ ।।\nबलं सहायाः पुष्टिश्च येन तृप्यामहे वयम् ।।\nएवमेते वदन्तश्च स्वरैश्च विविधैर्जगुः ।। ३५ ।।\nरथं तथान्ये वीक्षन्ते सस्नेहा भृशदुर्दृशाः ।।\nएवं स भरतः श्रीमान्मातुलेन प्रदर्शितम् ।। ३६ ।।\nपश्यन्रणाजिरं प्रायाद्येन राजगृहं पुनः ।।\nसोऽपश्यन्नगराभ्याशे वायव्यास्त्रविमोहितम्।। ३७ ।।\nसैन्यं तत्पार्थिवेन्द्राणां व्रजन्तं समरादिमम् ।।\nदृष्ट्वा ते भरतं सर्वे रणरेणुसमुक्षितम ।। ३८ ।।\nसंग्रामे जयिनं वीरमभ्यनन्दन्त पार्थिवाः ।।\nस समेत्य महाभागैः परिष्वज्य च पार्थिवान् ।।\nसान्त्वयित्वा च धर्मात्मा शिबिराणि व्यसर्जयत् ।। ३९ ।।\nततः स तां मातुलराजधानीं प्रहृष्टयोधार्यजनाभिरामाम् ।।\nविवेश रात्रौ रघुवंशनाथः संस्तूयमानः स्तुतिभिर्नृसिंहैः ।। 1.267.४० ।।\nइति श्रीविष्णुधर्मोत्तरे प्रथमखण्डे मार्कण्डेय वज्रसंवादे रणभूमिवर्णनो नाम सप्तषष्ट्युत्तरद्विशततमौऽध्यायः ।। २६७ ।।\n1.268\nमार्कण्डेय उवाच ।।\nतस्यां रात्र्यां व्यतीतायां गन्धर्वनगराज्जनाः ।।\nगन्धर्वपुत्रदाराश्च राजपत्न्यस्तथैव च ।। १ ।।\nरणाजिरं तु संप्राप्य रुरुदुर्भृशदुःखिताः ।।\nअहो कृतान्तो बलवान्येन नो बलदर्पिताः ।।२।।\nअजेयाः सुरसंघानां संग्रामे विनिपातिताः ।।\nनातिभारोऽस्ति दैवस्य नाशक्यं तस्य विद्यते ।। ३ ।।\nयेन नागायुतप्राणा गन्धर्वतनया हताः ।।\nये पुरा शयनीयेषु परार्ध्येषु मदोत्कटाः ।। ४ ।।\nन निद्रामभिगच्छन्ति शेरते तेऽद्य भूतले ।।\nतालवृन्तानिलैर्ये त वरस्त्रीभिश्च वीजिताः ।।५।।\nवीज्यन्ते पतितास्तेऽद्य गृध्रपत्रैर्महीतले ।।\nपरार्ध्यचन्दनाक्ताङ्गा ये विरेजुः समागताः ।।६।।\nन राजन्तेऽद्य ते सर्वे शोणिताक्ता महातले ।।\nआलिंग्य सुषुपुः पूर्वं वरोरुजघनाः स्त्रियः ।।७।।\nये तेऽद्यभूमिमालिङ्ग्य दुःखशय्यासु शेरते ।।\nहा राजन्देवदर्पघ्न हा राजन्भृत्यवत्सल ।। ८ ।।\nहा राजँश्चारु सर्वाङ्ग हा राजन्सूतवत्सल ।।\nबाहुच्छायामुपाश्रित्य वयं कस्य जनेश्वर ।।९।।\nनिर्भया देवदैत्यानां निवत्स्यामो यथासुखम ।।\nसंपूर्णचन्द्रवदनं पुत्र कोटिभिरावृतम् ।। 1.268.१० ।।\nविषमस्थमितो दृष्ट्वा यास्यामो यमसादनम् ।।\nसभास्थं त्वामपश्यन्तो यास्यामो यमसादनम ।। ११ ।।\nएवं जने तु शोकार्ते करुणं विलपत्यथ ।।\nगन्धर्वराजपुत्राणां पत्न्यस्ताः सुमनोहराः ।। १२ ।।\nततस्ता दुःखशोकार्ताः कारुण्ये महति स्थिताः ।।\nभर्तारं शिरसा हीनं काचिद्बाहुविनाकृतम् ।। १३।।\nद्विधा कृतं तथैवान्या काचित्क्रव्यादभक्षितम् ।।\nदृष्ट्वा रुरोद दुःखार्ता काचिन्नासादयत्यपि ।। १४ ।।\nकुणपेषु स्खलन्त्यस्ता बभ्रमुस्तत्र दुःखिताः ।।\nउरांसि पाणिभिर्घ्नन्त्यो लूनयन्त्यः शिरोरुहान् ।। १५ ।।\nनावाप यासां भवने पुरा सूर्योऽपि दर्शनम् ।।\nदुःखिता मुक्तकेशास्ता जनः सर्वोऽथ पश्यति ।। १६ ।।\nपतन्त्युपरि भर्तॄणां समालिङ्गन्ति चापराः ।।\nरुदन्त्यन्यास्तथा राजन्नुत्कृत्यमधुरस्वराः ।। १७ ।।\nरुदन्तीनां तथा तासां राजपत्न्यः सुदुःखिताः ।।\nरुरुदुः करुणं राजन्विप्रकीर्णशिरोरुहाः ।। १८ ।।\nहा कान्त हा महाराज हा महाजनवल्लभ ।।\nहा सुरेश्वरदर्पघ्न हा शशाङ्कनिभानन ।। १९ ।।\nहे भर्तः केन ते बुद्धिर्मरणं प्रति गाहिता ।।\nहा राजँस्त्वमिमां भूमिं समालिङ्य प्रियामिव ।। 1.268.२० ।।\nवसुधां प्रियबाहुभ्यां समाजे किं न लज्जसे ।।\nकिं शेषे पुरतोऽस्माकं विशेषेण रजस्वलाम् ।।२१।।\nखेचरस्यापि ते राजन्सततं वसुधा प्रिया ।।२२।।\nनाडायनवचस्तद्धि त्वयानर्थाय न श्रुतम् ।।\nप्रिया ते यद्यपि मही तथाप्यस्मासु पार्थिव।।\nयुक्तं हि कर्तुं दाक्षिण्यं यतस्त्वं मत्कुलोद्भवः।।२३।।\nअतर्कितप्रयाणेन त्वया स्म परिपीडिताः ।।\nवाङ्मात्रेण कुरुष्वास्मान्सान्त्वनं रिपुसूदन ।।२४।।\nराज्ञो न युक्तं शयनं विवृते वसुधातले ।।\nतस्मादुत्तिष्ठ राजेन्द्र शयनं भज मा चिरम् ।।२५।।\nनुन्ना वयं महाराज मदनेन मदेन च ।।\nकण्ठे नु कं गृहीष्यामस्त्वया हीना जनेश्वर ।। २६ ।।\nकृतान्तो बलवान्राजन्येनाकृष्याद्य नीयसे ।।\nनाडायनस्य वचनं त्वया यदि कृतं भवेत् ।। २७ ।।\nनाभविष्यद्वियोगस्तु त्वयास्माकं जनाधिप ।।\nनिश्चेष्टाङ्गः कथं त्वद्य राजन्स्वपिषि भूतले ।। २८ ।।\nउत्थाय वीर चास्माकं परिष्वज्य न चुम्बसे ।।\nविजित्य समरे वीरान्हत्वा च वसुधाधिपान् ।। २९ ।।\nकथमेकेन युद्धे त्वं मानुषेण निपातितः ।।\nक्व ते वपुः क्व ते तेजः क्व सा लक्ष्मीः क्व ते बलम् ।। 1.268.३० ।।\nक्व ते तद्विमलं छत्रं क्व च ते वरचामरम् ।।\nक्व तत्पीठञ्च शृङ्गारं क्व च ते तनया विभो ।। ३१ ।।\nक्व सा लीला क्व सा लक्ष्मीः क्व च ते वरवन्दिनः ।।\nवरचामरधारिण्यः क्व च ताः परमाङ्गनाः ।। ३२ ।।\nअद्यैवस्मस्त्वया हीना अद्यैव स्पृहयामहे।।\nअद्यैव स्मरणीयस्त्वं गतोऽसिजनवल्लभ ।। ३३ ।।\nनूनं कान्ततरः स्वर्गे राजेन्द्र प्रमदाजनः ।।\nयत्त्यक्त्वा स्वजनं तस्य रतिर्बद्धा त्वयानघ ।। ३४ ।।\nस्वच्छन्दचारिणा केन मतिः शूरनिषेविता ।।\nत्वया प्रार्थयता लोके युद्धश्रद्धा विवर्द्धिता ।।३५।।\nवल्लभस्य जनस्यास्य लालितस्य तथा त्वया ।।\nदीर्घप्रयाणे कर्तव्यो वाङ्मात्रेणाप्यनुग्रहः।।३६।।\nविसर्जय जनं राजन्क्रीडामः सहितास्त्वया ।।\nउद्यानेषु विचित्रेषु वनेषूपवनेषु च ।।३७।।\nवयमीर्ष्यां न कुरुमः सर्वलोकस्य पश्यतः ।।\nवज्रसारमिदं नूनं हृदयं सुदृढं कृतम्।।३८।।\nगतासुमपि दृष्ट्वा त्वां शतधा यन्न दीर्यते।।\nकर्पूरचन्दनार्द्राङ्ग महार्हशयनोचित ।।३९।।\nविराजसे न राजेन्द्र रुधिराक्तो महीतले ।।\nक्व ते भिन्नघटा नागास्तुरगाः क्व च ते गजाः ।। 1.268.४० ।।\nक्व ते योधा गता राजञ्शक्रविस्पर्धिनो रणे ।।\nसैन्ये महति तिष्ठन्तं खड्ग बाणधनुर्धरम् ।। ४१ ।।\nकथं त्वामनयद्राजन्परलोकाय राघवः ।।\nकृतान्तसमदृष्ट्यैव वेपथुस्ते जनेश्वर ।। ४२ ।।\nस कथं मानुषेणाद्य संग्रामे विनिपातितः ।।\nतद्वयं किं करिष्यामो निराशास्तव जीविते ।। ४३ ।।\nन मेस्ति कल्पो दृष्टिर्वा मे नसोर्दृष्टिसङ्गतिः ।।\nएवं विलपमानास्ता. शैलूषस्य तु योषितः ।। ४४ ।।\nआलिङ्ग्यालिङ्ग्य तं राजन्निपतन्ति महीतले ।।\nशिरांसि च विनिघ्नन्ति ताडयन्ति भुजास्तथा ।। ४५ ।।\nपश्यन्ति भूयस्तं वीरं भूमावुत्क्रान्तजीवितम् ।।\nदृष्ट्वा भूयश्च निःसंज्ञा निपतन्ति महीतले ।। ४६ ।।\nतासां रोदनशब्देन समाक्रान्तमहीतलम् ।।\nतासामाश्वासनं चक्रे विद्वान्नाडायनो द्विजः ।। ४७ ।।\nएतस्मिन्नेव काले तु तं देशमपराजितः ।।\nगन्धर्वेन्द्रः समभ्यागाद्भरतेन प्रचोदितः ।। ४८ ।।\nस तत्स्थानमथाभ्येत्य जनं सर्वं यथाविधि ।।\nआश्वासयामास तदा राजा चित्ररथः शनैः ।। ४९ ।।\nसत्कारं लम्भयामास शैलूषं तनयैः सह ।।\nराज्ञा चित्ररथेनाथ गन्धर्वास्ते प्रचोदिताः ।। 1.268.५० ।।\nराज्ञश्चक्रुश्चितां काष्ठैः सुशुष्कैर्बहुभिस्तदा ।।\nपुत्राणामस्य सर्वेषां योधानामप्यशेषतः ।।\nचन्दनागुरुकाष्ठैस्ते तथा कालीयकस्य तु।।५१।।\nचितां गन्धैश्च तैलैश्च प्रज्वाल्य च घृतेन ते ।।\nसंस्कारयित्वा तान्सर्वान्नगराय प्रवव्रजुः ।। ५२ ।।\nगन्धर्वराजवचसा ततः सर्वो महाजनः ।।\nनाडायनं पुरस्कृत्य प्रययौ गन्धमादनम् ।। ५३ ।।\nनिवेशं कृतवांस्तत्र रामपर्वतरोधसि ।।\nकृत्वा निवेशनं तत्र सर्वे चित्ररथाज्ञया ।।\nसुखमूषुर्महाराज पाल्यमाना महात्मना ।। ५४ ।।\nबभूव तत्रापि पुरप्रधाने शैलूषपौत्रस्तु जनस्य राजन् ।।\nगन्धर्वराजस्तु चकार तस्य संरक्षणं राघवमुख्यवाक्यात ।। ५५ ।।\nइति श्रीविष्णुधर्मोत्तरे प्रथमखण्डे मार्कण्डेय वज्रसंवादे गन्धर्वस्त्रीविलापो नामाष्टषष्ट्युत्तरद्विशततमोऽध्यायः ।। २६८ ।।\n1.269\n।। मार्कण्डेय उवाच ।।\nअथाषाढस्य मासस्य शुक्लपक्षावसानिकम् ।।\nउत्सवं त्रिदशेन्द्राणां समाप्तं दिनपञ्चकम ।। १ ।।\nक्षीरोदथेषशयनं भगवान्मधुसूदनः ।।\nयोगनिद्रां तदा भेजे लोकानां हितकाम्यया ।। ।। २ ।।\nभरतोऽप्युत्सवं कृत्वा पूजयित्वा जनार्दनम् ।।\nमहीदानं तथा कृत्वा नक्ताशी दिनपञ्चकम् ।। ३ ।।\nचातुर्मास्ये निवृत्ते च मधुमांसस्य भक्षणात् ।।\nविसर्जयामास गृहात्पूजयित्वा महीपतीन् ।। ४ ।।\nउक्त्वा बहुविधैः सान्त्वैः परिष्वज्य सुपीडितम् ।।\nगन्धर्वनगरावाप्तैर्विभज्य धन संचयैः ।। ५ ।।\nसंपूज्य वर्षारात्रौ तु स्वकीयं सैनिकं जनम ।।\nसंमंत्र्य प्रेषयामास सोत्कण्ठं दयिताजने ।। ६ ।।\nप्रेषयित्वा जनं प्रायात्किञ्चिछेषं स्वसैनिकैः ।।\nउवास मातुलगृहं भरतां देवराजवत ।। ७ ।।\nअवसच्चतुरोमासान्प्रीत्या राघवसत्तमः ।।\nततः कार्तिकमासाद्य शुक्लपक्षावसानिकम् ।। ।। ८ ।।\nउत्सवं विपुलं चक्रे संप्राप्य दिनपञ्चकम ।।\nप्रबोधं देवदेवस्य त्रिदशानां महोत्सवे ।। ९ ।।\nतेषु दत्त्वा महादानं कार्तिक्यां च विशेषतः ।।\nपूजयित्वा जगन्नाथं शङ्खचक्रगदाधरम् ।। 1.269.१०।।\nशुभे दिने सुनक्षत्रे पूजयित्वा द्विजोत्तमान् ।।\nसांवत्सरं पुरस्कृत्य स्थपतींश्च स राघवः ।। ११ ।।\nसिंधोरुभयपार्श्वे तु स चकार पुरद्वयम ।।\nपुष्करं पुष्करावत्यां तक्षं तक्षशिलां प्रति ।। १२ ।।\nआरम्भं पुरयोः कृत्वा सोभिषिच्य सुतावुभौ ।।\nपुरद्वये महाराज विधिवद्भूरिदक्षिणः।। १३ ।।\nपुष्करे पुष्करं पुत्रं तदा तक्षं च यादव ।।\nपुरुद्वये समाकीर्णे वणिग्भिर्ब्राह्मणैस्तथा ।। १४ ।।\nशिल्पिभिश्च महाराज नानाशिल्पोपजीविभिः ।।\nगृहपुञ्जसमाकीर्णे देवायतनभूषणे ।। १५ ।।\nप्रतिष्ठिते तदा राज्ये पुत्रयोर्भरतस्तदा ।।\nधनरत्नाश्वनागैश्च विभज्य तनयावुभौ ।। १६ ।।\nयुधाजिति परीदाय गते संवत्सरे तदा ।।\nअतीते कार्तिके मासे नक्षत्रे तु गुणान्विते ।। १७ ।।\nजगाम भरतः श्रीमान्रामं द्रष्टुं नराधिप ।।\nसोनुयातः सुतैर्वीरो मातुलेन युधाजिता ।। १८ ।।\nतीरे स्वधाम्नस्तौ पुत्रौ मातुलं तु युधाजितम् ।। ।\nविसर्जयामास गृहान्परिष्वज्य च पीडितम् ।। १९ ।।\nभरतः साश्रुनयनो बलेन चतुरङ्गिणा ।।\nस्तोकेन काञ्चनाङ्गेन रथेन च तथा ययौ ।। 1.269.२० ।।\nसंरुध्य च रथात्ते तु गच्छन्तं भरतं तदा ।।\nददृशुर्दीनमनसः किंचिदागतविभ्रमाः ।। २१ ।।\nमुहुर्मुहुः परावृत्य भरतः कथमप्यगात् ।।\nपरस्परमपश्यन्तो त्वरावन्तस्तथा गताः ।। २२ ।।\nभरतोपि तथा देशान्सरांसि सरितस्तथा ।।\nग्रामपत्तनसंगाद्यान्व्यतिक्रम्य पुरीं ययौ ।। २३ ।।\nअथाससाद चायोध्यां दीर्घकालप्रवासकः ।।\nप्रविश्य नगरं तत्र पताकाध्वजसङ्कुलम् ।। २४ ।।\nसुधावदातभवनं सिक्तं चन्दनवारिणा ।।\nकृतं रामाज्ञया सर्वं पूजितामरबालकम ।। २५ ।।\nनिर्ययौ पुरतस्तस्य चतुरङ्गबलान्वितः ।।\nरामाज्ञया महातेजा नागरैः सह लक्ष्मणः ।। २६ ।।\nभरतं लक्ष्मणो दृष्ट्वा चिरकालप्रवासकम् ।।\nअभ्यवादयत प्रीत्या शिरः कृत्वा महीतले ।। २७ ।।\nभरतो मूर्ध्न्युपाघ्राय सम्परिष्वज्य पीडितम् ।।\nसर्वत्र कुशलप्रश्नं तत्र कृत्वा यथाविधि ।। २८ ।।\nयथार्हं पूजयामास जनं नगरवासिनम् ।।\nकुशलप्रश्नयोगेन स्मितपूर्वाभिभाषिता ।। २९ ।।\nस तेन जनवृन्देन पूज्यमानो मुहुर्मुहुः ।।\nविवेश नगरं श्रीमान्भरतो नागधूर्गतः ।। 1.269.३० ।।\nविमानहर्म्यप्रासादगवाक्षकगतेन तु ।।\nस्त्रीजनेन महातेजा वीक्ष्यमाणस्तु सस्पृहम् ।। ३१ ।।\nआससाद महातेजा नरेन्द्रद्वारमायतम् ।।\nतत्र वादित्रनादोऽभून्महान्कलकलस्तथा ।।।३२ ।।\nराजद्वारमथासाद्य सोवरुह्य गजोत्तमात् ।।\nआदाय लक्ष्मणं पाणौ प्रविवेश तदा सभाम् ।।३३ ।।\nतत्र सिंहासने रामं स ददर्श महाभुजम् ।।\nचन्दनेनानुलिप्ताङ्गं सर्वाभरणभूषितम् ।। ३४ ।।\nसंपूर्णचन्द्रवदनं नीलोत्पलदलेक्षणम् ।।\nदृष्ट्वैव रामं भरतः कृत्वा भूमिगतं शिरः ।। ३५ ।।\nनिपपात महातेजा लक्ष्मणेन विशेषतः ।।\nरामोपि भरतं दृष्ट्वा समुत्थाप्य महाभुजम् ।। ३६ ।।\nजग्राह पीडितं कण्ठे मूर्ध्न्युपाघ्राय चासकृत् ।।\nआदिदेशासनं तस्य पृष्ट्वा कुशलमव्ययम् ।।३७।।\nनिवेद्य रत्नमुख्यानि गन्धर्वाणां स राघवः ।।\nरामाय धर्मनित्याय यथा भेजे वरासनम् ।। ३८ ।।\nपृष्टस्स रामेण निवेदयित्वा वृत्तं यथावत्पुरुषप्रवीरः ।।\nविसर्जितस्तेन गृहाय गत्वा संपूजयामास तदा स विष्णुम् ।। ३९ ।।\nस्वप्ने तथोवास स रामपादौ चासाद्य वीरः समरेष्वजेयः ।।\nरामोपि राज्यं सहितस्तु तेन चकार सम्यङ्निहतारिपक्षः ।। 1.269.४० ।।\nततश्चतुर्थे परिवत्सरे तु शुश्राव रामः पुरयोः प्रतापम् ।।\nकृत्वा सुताभ्यां भरतस्य विष्णोर्मुदञ्च लेभे परमां प्रहृष्टः ।। ४१ ।।\nएषोऽद्य प्रोक्तो विजयो मया ते रणाजिरे राघवनंदनस्य ।।\nश्रोतव्यमेतन्नियमेन पुंसा विज्ञानधर्मार्थयशोभिरामम् ।। ४२ ।।\nइति श्रीविष्णुमहापुराणे द्वितीयभागे श्रीविष्णुधर्मोत्तरे प्रथमखण्डे मार्कण्डेयवज्रसंवादे श्रीरामचंद्रभरतसमागमो नामैकोनसप्तत्युत्तरद्विशततमोऽध्यायः ।। २६९ ।। ।। ।।"
  },
  {
    "text": "समाप्तश्चायं प्रथमखण्डः ।।"
  }
]
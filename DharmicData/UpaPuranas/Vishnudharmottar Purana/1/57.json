[
  {
    "text": "।। राम उवाच ।। ।।\nआराध्यते स भगवान्कर्मणा येन शङ्कर ।।\nतत्समाचक्ष्व भगवन्सर्वसत्त्वसुखप्रदम् ।। १ ।।\n।। शङ्कर उवाच ।।\nसाधु राम महाभाग साधु दानवनाशन ।।\nयन्मां पृच्छसि धर्मज्ञ केशवाराधनं प्रति ।। २ ।।\nदिवसं दिवसार्धं वा मुहूर्त्तमेकमेव वा ।।\nनाशश्चाऽशेषपापस्य भक्तिर्भवति केशवे ।। ३ ।।\nअनेकजन्मसाहस्रैर्नानायोन्यन्तरेषु च ।।\nजन्तोः कल्मषहीनस्य भक्तिर्भवति केशवे ।। ।। ४ ।।\nनाऽधन्यः केशवं स्तौति नाऽधन्योर्चयति प्रभुम् ।।\nनमत्यधन्यश्च हरिं नाऽधन्यो वेत्ति माधवम् ।। ५ ।।\nमनश्च तद्धि धर्मज्ञ केशवे यत्प्रवर्तते ।।\nसा बुद्धिस्तद्व्रतायैव सततं प्रतितिष्ठति ।। ६ ।।\nसा वाणी   केशवं देवं या स्तौति भृगुनन्दन ।।\nश्रवणौ तौ श्रुता याभ्यां सततं तत्कथाः शुभाः ।। ७ ।।\nअवेहि धर्मज्ञ तथा तत्पूजाकरणात्करौ ।।\nतदेकं सफलं कर्म केशवार्थाय यत्कृतम् ।। ८ ।।\nयतो मुख्यफलावाप्तौ करणं सप्रयोजनम् ।।\nमनसा तेन किं कार्य्यं यन्न तिष्ठति केशवे ।। ९ ।।\nबुद्ध्या वा भार्गवश्रेष्ठ तया नास्ति प्रयोजनम् ।।\nरोगः सा रसना वाऽपि यया न स्तूयते हरिः ।। 1.57.१० ।।\nगर्तौ ब्रह्मव्रतौ कर्णौ याभ्यां तत्कर्म न श्रुतम् ।।\nभारभूतैः करैः कार्यं कि तस्य नृपशोर्द्विज ।। ११ ।।\nयैर्न संपूजितो देवः शङ्खचक्रगदाधरः ।।\nपादौ तौ सफलौ राम केशवालयगामिनौ ।। १२ ।।\nते च नेत्रे महाभाग याभ्यां संदृश्यते हरिः ।।\nकिं तस्य चरणैः कार्यं कृतस्य निपुणैर्द्विज ।। १३ ।।\nयाभ्यां न व्रजते जन्तुः केशवालयदर्शने ।।\nजात्यन्धतुल्यं तं मन्ये पुरुषं पुरुषोत्तम ।। १४ ।।\nयो न पश्यति धर्मज्ञ केशवार्चां पुनःपुनः ।।\nक्लेशसंजननं कर्म वृथा तद्भृगुनन्दन ।। १५ ।।\nकेशवं प्रति यद्राम क्रियतेऽहनि सर्वदा ।।\nपश्य केशवमाराध्य मोदमानं शचीपतिम् ।। १६ ।।\nयमञ्च वरुणञ्चैव तथा वैश्रवणं प्रभुम् ।।\nदेवेन्द्रत्वमतिस्फीतं सर्वभूतिस्मितं पदम् ।। १७ ऽ।\nहरिभक्तिद्रुमात्पुष्पं राजसात्सात्त्विकं फलम् ।।\nअणिमा महिमा प्राप्तिः प्राकाम्यं लघिमा तथा ।। १८ ।।\nईथित्वञ्च वशित्वञ्च यत्र कामावसायिता ।।\nआराध्य केशवं देवं प्राप्यन्ते नाऽत्र संशयः ।। १९ ।।\nहतप्रत्यङ्गमातङ्गो रुधिरारुणभूतले ।।\nसंग्रामे विजयं राम प्राप्यते तत्प्रसादतः ।। ।। 1.57.२० ।।\nमहाकटितटश्रोण्यः पीनोन्नतपयोधराः ।।\nअकलङ्कशशाङ्काभवदना नीलमूर्धजाः ।। २१ ।।\nरमयन्ति नरं स्वप्ने देवरामा मनोहराः ।।\nसकृद्येनार्चितो देवो हेलया वा नमस्कृतः ।। २२ ।।\nवेदवेदाङ्गवपुषां मुनीनां भावितात्मनाम् ।।\nऋषित्वमपि धर्मज्ञ विज्ञेयं तत्प्रसादजम् ।। २३ ।।\nरमन्ते सह रामाभिः प्राप्य वैद्याधरं पदम् ।।\nअन्यभावतया नाम्नः कीर्तनादपि भार्गव ।। २४ ।।\nरत्नपर्यङ्कशयिता महाभोगाश्च भोगिनः ।।\nवीज्यन्ते सह रामाभिः केशवस्मरणादपि ।। २५ ।।\nसौगन्धिके वने रम्ये कैलासपर्वते द्विज ।।\nयद्यक्षा विहरन्ति स्म तत्प्राहुः कुसुमं नतेः ।। २६ ।।\nरत्नचित्रासु रम्यासु नन्दनोद्यानभूमिषु ।।\nक्रीडन्ति च सह स्त्रीभिर्गन्धर्वीभिः कथाश्रुतेः ।। २७ ।।\nचतुस्समुद्रवेलायां मेरुविन्ध्यपयोधराम् ।।\nधरां ये भुञ्जते भूपाः प्रणिपातस्य तत्फलम् ।। २८ ।।\nतस्मात्तवाऽहं वक्ष्यामि यद्यदाचरतः सदा ।।\nपुरुषस्येह भगवान्सुतोषस्तुष्यते हरिः ।। २९ ।।\nपूज्यः स नित्यं वरदो महात्मा स्तव्यः स नित्यं जगदेकवन्द्यः ।।\nध्येयः स नित्यं सकलाघहर्ता चैतावदुक्तं तव राम गुह्यम् ।। 1.57.३० ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शङ्कर गीतासु भक्तिफलप्रदर्शनं नाम सप्तपञ्चाशत्तमोऽध्यायः ।। ५७ ।।"
  }
]
[
  {
    "text": "1.236\n।। नाडायन उवाच ।।\nप्रभावमपरं तस्य शृणु देवस्य शूलिनः।।\nयथा विमोक्षितस्तेन श्वेतो मृत्युवशं गतः ।। १ ।।\nश्वेतो नाम महातेजा ऋषिः परमधार्म्मिकः ।।\nपूजयामास सततं लिङ्गं त्रिपुरघातिनः ।। २ ।।\nतस्य पूजाप्रसक्तस्य कदाचित्पृथिवीपते ।।\nआजगाम तमुद्देशं कालः परमदारुणः ।। ३ ।।\nरक्तवृत्तत्रिनयनः सर्पवृश्चिकरोमवान् ।।\nदंष्ट्राकरालो विकटः चूर्णिताञ्जनसप्रभः ।। ४ ।।\nरक्तवासा महाकायः सर्पाभरणभूषितः ।।\nपाशहस्तस्तथाभ्येत्य श्वेते पाशमथासृजत् ।। ५ ।।\nकण्ठार्पितेन पाशेन श्वेतः कालमथाब्रवीत् ।।\nक्षणमात्रं प्रतीक्षस्व मम त्रिभुवनान्तक ।। ६ ।।\nनिवर्त्तयाम्यहं यावत्पूजनं मन्मथद्विषः ।।\nतमब्रवीत्तदा कालः प्रहसन्वसुधाधिप ।। ७ ।।\nन श्रुतं तु त्वया मन्ये वृद्धानां श्वेत जल्पितम् ।।\nश्वः कार्यमद्य कुर्वीत पूर्वाह्णे चापराह्णिके  ।। ८ ।।\nन हि प्रतीक्षते मृत्युः कृतं वा स्यान्न वा कृतम् ।।\nगर्भे वाप्यथ बाल्ये वा यौवने वार्धकेपि वा ।। ९ ।।\nआयुष्ये कर्मणि क्षीणे लोकोऽयं नीयते मया ।।\nनौषधानि न मंत्राश्च न होमो न पुनर्जपः ।। 1.236.१० ।।\nत्रायन्ति   मृत्युनोपेत्ं जरया वापि मानवम् ।।\nबहूनीन्द्रसहस्राणि पितामहशतानि च ।। ११ ।।\nमया नीतानि कर्त्तव्यो नात्र मन्युस्त्वयानघ ।।\nविधत्से पूजनं यस्य महादेवस्य शूलिनः ।। १२ ।।\nदेहन्यासं स बहुधा मया वै श्वेत कारितः ।।\nस्वयं प्रभुर्न चैवाहं कर्मायत्ता मतिर्मम ।। १३ ।।\nकर्मणां हि तथा नाशं नास्ति भूतस्य कस्यचित् ।।\nकर्ममार्गानुसारेण धात्राहं संप्रचोदितः ।। १४ ।।\nनयामि सर्वमाक्रम्य त्रैलोक्यं सचराचरम् ।।\nएवमुक्तस्तु कालेन नीयमानस्त्रिलोचनम् ।। १५ ।।\nजगाम सर्वभावेन शरणं भक्तवत्सलम् ।।\nश्वेते तु शरणं प्राप्ते लिङ्गस्य त्रिपुरान्तकः ।। १६ ।।\nभूतभव्यभविष्यद्भिः प्रादुर्भावैस्तु शार्ङ्गिणः ।।\nआत्मनः कवचं कृत्त्वा कृतरक्षो महेश्वरः ।। १७ ।।\nभित्त्वा लिङ्गं समुत्तस्थौ क्रोधविस्फारितेक्षणः ।।\nतृतीयलोचनज्वालाप्रकाशितजगत्त्रयः ।।१८।।\nदृष्टमात्रस्तदा तस्य कालो जज्वाल तेजसा ।।\nस शान्तो भस्मभूतश्च सर्वभूतविधिर्ग्रहः ।। १९ ।।\nश्वेतस्य दत्त्वा सामीप्यं गणेशत्वं तथैव च ।।\nकृत्वा विधिग्रहं कालं तत्रैवान्तरधीयत ।। 1.236.२० ।।\nततः प्रभृति राजेन्द्र कालः स कलयन्प्रजाम्।।\nन कैश्चिद्दृश्यते लोके विदेहत्वाज्जगत्त्रये ।।२१ ।।\n।। शैलूष उवाच ।। ।।\nवैष्णवं कवचं ब्रह्मन्सर्वबाधानिवारणम् ।।\nत्वत्तोहं श्रोतुमिच्छामि तत्र मे संशयो महान् ।। २२ ।।\n।। नाडायन उवाच ।।\nअदृश्यमेतत्परमं पवित्रं पूर्वेरितं कल्मषनाशनं च ।।\nदुःखापहं ते कवचं ब्रवीमि रक्षा कृता येन महेश्वरेण ।। २३ ।।\nइति श्रीविष्णुधर्मोत्तरे प्रथम खण्डे मार्कण्डेयवज्रसंवादे कालदारणो नाम षटत्रिंशदुत्तरद्विशततमोऽध्यायः ।। २३६ ।।\n1.237\n।। महेश्वर उवाच ।। ।।\nप्रणम्याजरमीशानमजं नित्यमनामयम् ।।\nदेवं सर्वेश्वरं विष्णुं सर्वव्यापिनमव्ययम् ।। १ ।।\nबध्नाम्यहं प्रतिसरं नमस्कृत्य जनार्द्दनम् ।।\nअमोघमप्रतिहतं सर्वदुःष्टनिवारणम् ।। २ ।।\nविष्णुर्ममाग्रतः पातु कृष्णो रक्षतु पृष्ठतः ।।\nहरिर्मे रक्षतु शिरो हृदयं च जनार्द्दनः ।। ३ ।।\nमनो मम हृषीकेशो जिह्वां रक्षतु केशवः।।\nपातु नेत्रे वासुदेवः श्रोत्रे संकर्षणस्तथा ।। ४ ।।\nप्रद्युम्नः पातु मे घ्राणमनिरुद्धो मुखं मम ।।\nवनमाली गलं पातु श्रीवक्षो रक्षतात्पुरः ।।\nपार्श्वं तु पातु मे चक्रं वामं दैत्यविदारणम् ।। ५ ।।\nदक्षिणं तु गदा देवी सर्वासुरनिवारिणी ।।\nउदरं मुसली पातु पृष्ठं पातु च लाङ्गली ।। ६ ।।\nऊरू रक्षतु शार्ङ्गी मे जङ्घे रक्षतु चर्मकी ।।\nपाणी रक्षतु शंखी च पादौ मे चरणावुभौ ।।\nसर्वकार्यार्थसिद्ध्यर्थं पातु मां गरुडध्वजः ।।७।।\nवराहो रक्षतु जले विषमेषु च वामनः ।।\nअटव्यां नरसिंहस्तु सर्वतः पातु केशवः ।। ८ ।।\nहिरण्यगर्भो भगवान्हिरण्यं मे प्रयच्छतु ।।\nसांख्याचार्यस्तु कपिलो धातुसाम्यं करोतु मे ।। ९ ।।\nश्वेतद्वीपनिवासी च श्वेतद्वीपं नयत्वजः ।।\nसर्वाञ्शत्रून्सूदयतु मधुकैटभसूदनः ।। 1.237.१० ।।\nविकर्षतु सदा विष्णुः किल्बिषं मम विग्रहात् ।।\nहंसो मत्स्यस्तथा कूर्मः पातु मां सर्वतो दिशम् ।। ११ ।।\nत्रिविक्रमस्तु मे देवः सर्वान्पाशान्निकृन्ततु ।।\nनरनारायणो देवो बुद्धिं पालयतां मम ।। १२ ।।\nशेषो शेषामलज्ञानः करोत्वज्ञाननाशनम् ।।\nवडवामुखो नाशयतु कल्मषं यन्मया कृतम् ।। १३ ।।\nविद्यां ददातु परमामश्वमूर्द्धा मम प्रभुः ।।\nदत्तात्रेयः पालयतु सपुत्रपशुबान्धवम् ।। १४ ।।\nसर्वान्रोगान्नाशयतु रामः परशुना मम ।।\nरक्षोघ्नो मे दाशरथिः पातु नित्यं महाभुजः ।। १५ ।।\nरिपून्हलेन मे हन्याद्रामो यादवनन्दनः ।।\nप्रलम्बकेशिचाणूरपूतनाकंसनाशनः ।। १६ ।।\nकृष्णो यो बालभावेन स मे कामान्प्रयच्छतु ।।\nअन्धकारं तमो घोरं पुरुषं कृष्णपिङ्गलम् ।। १७ ।।\nपश्यामि भयसंतप्तः पाशहस्तमिवान्तकम्।।\nततोऽहं पुण्डरीकाक्षमच्युतं शरणं गतः ।। १८ ।।\nयोगीशमतिरूपस्थं शुभशीतांशुनिर्मलम् ।।\nधन्योऽहं विजयी नित्यं यस्य मे भगवान्हरिः ।। १९ ।।\nस्मृत्वा नारायणं देवं सर्वोपद्रवनाशनम् ।।\nवैष्णवं कवचं बद्ध्वा विचरामि महीतले ।। 1.237.२० ।।\nअप्रधृष्योस्मि भूतानां सर्वं विष्णुमयो ह्यहम् ।।\nस्मरणाद्देवदेवस्य विष्णोरमिततेजसः ।। २१ ।।\nसिद्धिर्भवतु मे नित्यं तथा मंत्र उदाहृतः ।।\nयो मां पश्यति चक्षुर्भ्यां यं च पश्यामि चक्षुषा ।। २२ ।।\nसर्वासां समदृष्टीनां विष्णुर्बध्नातु चक्षुषा ।।\nवासुदेवस्य यच्चक्रं तस्य चक्रस्य ये अराः ।। २३ ।।\nते च च्छिन्दन्तु मे पापं मा मे हिंसन्तु हिंसकाः ।।\nराक्षसेषु पिशाचेषु कान्तारेष्वटवीषु च ।। २४ ।।\nविवादे राजमार्गेषु द्यूतेषु कलहेषु च ।।\nनदीसन्तरणे घोरे संप्राप्ते प्राणसंशये ।। २५ ।।\nअग्निचौरनिपाते च सर्वग्रहनिवारणे ।।\nविद्युत्सर्पविषोद्योगे खातोदे रिपुसङ्कटे ।।२६।।\nतथ्यमेतज्जपेन्नित्यं शारीरे भय आगते।।\nअयं भगवतो मन्त्रो मंत्राणां परमो महान् ।।२७।।\nविख्यातं कवचं गुह्यं सर्वपापप्रणाशनम् ।।\nस्वमायाकृतनिर्माणं कल्पांतगृहलोपकृत् ।।\nअनाद्यं तज्जगद्बीजं पद्मनाभ नमोस्तु ते ।। २८ ।।\nॐकालाय स्वाहा ।।\nॐकालपुरुषाय स्वाहा ।।\nॐप्रचण्डाय स्वाहा ।।\nॐप्रचण्डपुरुषाय स्वाहा ।।\nॐसर्वाय स्वाहा ।।\nॐसर्वसर्वाय स्वाहा ।।\nॐनमो भुवनेशाय त्रिलोकधाम्ने इतिटिपिरिटि स्वाहा ।।\nॐउत्तमेनअघे तु मे वायु तु मे ये सत्त्वाः पापानुचारास्तेषां दैत्यदानव यक्षराक्षसभूतप्रेतपिशाच कूष्माण्डापस्मारोन्मादनज्वराणां एकाहिक द्वितीयक तार्तीयक चातुर्थिक मौहूर्त्तिक दिनज्वर रात्रिज्वर सततज्वर सन्ध्याज्वर सर्वज्वरादीनामुत्सादन लूताकीटककंटककटपूतनाभुजगस्थावरविषविषमविषादीनामिदं शरीरं ममाप्रधृष्यं भवतु ॐ सुकारे प्रकरोत्कटकविकटद्रंष्ट्रपूर्वतो रक्ष ।।\nॐ हैं हैं हैं हैं दिनकरसहस्रकान्तसमोग्रतेजः पश्चिमतो रक्षरक्ष ।।\nॐ निरिनिरिप्रदीप्तज्वलन ज्वालाकालमहाकपिलजटिल उत्तरत्तो रक्ष ।।\nॐ चिलिचिलि मिलिमिलि चेकडि गौरिगांधारि विषोहनि विषं मां मोहयतु स्वाहा ।।\nदक्षिणतो रक्ष माममुकस्य सर्वभूतभयोपद्रवेभ्यः स्वाहा ।।\nजयति विजयदानं जायतां रिपुपुरहासनुनवध्यते भयहृदयभयदोभयेभयं दिशतु ममायमुदारमच्युतः।।\nयदुदरमखिलं विशन्ति रश्मयः ।।\nआद्यन्तवन्तः कवयः पुराणाः सूक्ष्मा बृहन्तो ह्यनुशासितारः ।।\nसर्वज्वरान्घ्नन्तु ममानिरुद्धप्रद्युम्नसंकर्षणवासुदेवाः।।२९।।\nइति श्रीविष्णुधर्मोत्तरे प्रथमखण्डे मा०सं० शैलूषं प्रति नाडायनवाक्ये विष्णुकवचं नाम सप्तत्रिंशदुत्तरद्विशततमोऽध्यायः।।२३७।।\n1.238\n।। वज्र उवाच ।।\nश्रुत्वा कालाङ्गदहनं ब्राह्मणेन समीरितम् ।।\nकिं पप्रच्छ तदा ब्रह्मञ्शैलूषो मृत्युचोदितः।।१।।\nमार्कण्डेय उवाच।।\nश्रुत्वा कालाङ्गदहनं ब्राह्मणेन समीरितम् ।।\nरावणस्यैव चरितं भूयः पप्रच्छ तं तदा ।। २ ।।\nशैलूष उवाच ।। चरितस्यावशेषं यद्दशग्रीवस्य रक्षसः ।।\nतदहं श्रोतुमिच्छामि तत्र मे संशयो महान्।।३।।\nनाडायन उवाच ।।\nततोऽस्य नगरं भूयः परिचक्राम रावणः ।।\nस ददर्श तदा तत्र प्रासादं सर्वकाञ्चनम्।।४।।\nमुक्ताजालपरिक्षिप्तं तथा विद्रुमतारणम् ।।\nगारुडेन च रक्तेन समन्तात्कृतवेदिकम् ।। ५ ।।\nवैडूर्यरुचिरस्तम्भं पद्मरागप्रभोज्ज्वलम् ।।\nइन्द्रनीलप्रभाच्छन्नं निर्यूहशतशोभितम् ।। ६ ।।\nमहाभुवनसंबाधं महोद्यानविभूषितम् ।।\nसुखारोहणसोपानं दीर्घिकाशतसंकुलम् ।। ७ ।।\nसर्वर्तु कुसुमैर्वृक्षैः समन्तादुपशोभितम् ।।\nसर्वासनयुतं रम्यं महेन्द्रभवनाधिकम ।। ८ ।।\nतन्तु दृष्ट्वा गृहं राजन्प्रहस्तं वाक्यमब्रवीत् ।।\nप्रहस्त शीघ्रं जानीहि कस्येदं भवनोत्तमम् ।। ९ ।।\nएवमुक्तः प्रहस्तस्तु प्रविवेश गृहोत्तमम् ।।\nसंप्राप्तायां च कक्षायां भिन्नाञ्जनचयोपमम् ।।1.238.१० ।।\nसर्वाभरणसंवीतं सर्वलक्षणलक्षितम् ।।\nगृहीत्वा लोहमुसलं द्वारदेशे व्यवस्थितम् ।। ११ ।।\nददर्श पुरुषं भीमं ज्वालामण्डलदुर्दृशम् ।।\nतं तु दृष्ट्वा तथाभूतं स विवेश दशाननः ।। १२ ।।\nसमाप्तायां च कक्षायां स ददर्श तमेव हि ।।\nतमुवाच महातेजा निशाचरगणेश्वरः ।। १३ ।।\nयुद्धार्थ्यहमनुप्राप्तो युद्धातिथ्यं प्रयच्छ मे ।।\nअथ वा तस्य शंस त्वं गृहे योस्मिन्व्यवस्थितः ।। १४ ।।\nततो राक्षसराजस्य पुरुषो वाक्यमब्रवीत् ।।\nतिष्ठत्यस्मिन्गृहे राजा दानवानां बलिर्बली ।। १५ ।।\nतेन चेद्योत्स्यसे वीर प्रविशेदं गृहोत्तमम् ।।\nयोद्धुं नार्हसि तेन त्वं स महात्मा महाबलः ।। १६ ।।\nब्रह्मण्यश्च शरण्यश्च शूरः सत्यपराक्रमः ।।\nवीरो बहुगुणोपेतो बलवान्दृढविक्रमः ।।\nबालार्क इव तेजस्वी समरेष्वनिवर्त्तकः ।। १७ ।।\nप्रियंवदः संविभागी गूढ साक्ष्याय तत्परः ।।\nएवमुक्तो दशग्रीवः प्रविवेश गृहोत्तमम् ।। १८ ।।\nअथ संदर्शनादेव बलिना सुमहात्मना ।।\nशीघ्रमुत्सङ्गमारोप्य पृष्टस्त्वागमनं ततः ।। १९ ।।\nतस्योवाच महातेजा रावणो राक्षसाधिपः ।।\nश्रुतं मया महाभाग बद्धस्त्वं किल विष्णुना ।। 1.238.२० ।।\nसोऽहं मोचयितुं शक्तो बन्धनात्त्वां न संशयः ।।\nएवमुक्तस्ततो हासं बलिर्मुक्त्वेदमब्रवीत् ।। २१ ।।\nएते मे कुण्डले दिव्ये महारत्नोपशोभिते ।।\nअनयोरेकमानीय चात्रोपविश मा चिरम् ।। २२ ।।\nअत्रोपविष्टस्य च ते व्याख्यास्ये विष्णुविक्रमम् ।।\nएवमुक्तो दशग्रीवः कुण्डलानयने ततः।।२३।।\nचकार परमं यत्नं न शशाक च शत्रुहा ।।\nयदा चालयितुं स्थानान्न शशाक स कुण्डलम् ।। २४ ।।\nप्रस्विन्नसर्वगात्रस्तु संदष्टदशनच्छदः ।।\nभ्रकुटीसंकटमुखः परं विस्मयमागतः ।। २५ ।।\nउत्सङ्गे तदवस्थे तु बलिः कृत्वेदमब्रवीत् ।।\nहिरण्यकशिपुर्नामाभवन्मे प्रपितामहः ।। २६ ।।\nयदा बभूव तस्येमे कुण्डले वै बभूवतुः ।।\nएताभ्यां कुण्डलाभ्यां तु सोऽभूत्पूर्व विभूषितः ।। २७ ।।\nऊर्वोरारोप्य नखरैः करैस्तेन विदारितः ।।\nकथमद्य महाभागं तं त्वं जेतुं व्यवस्यसि ।। २८ ।।\nस एव पुरुषः श्यामो द्वारि तिष्ठति नित्यशः ।।\nएतेन दानवेन्द्राश्च तथान्ये बलदर्पिताः ।। २९।।\nवशं नीता बलवता पूर्वपूर्वतराश्च ये ।।\nबद्धश्चाहमनेनैव कालोऽयं दुरतिक्रमः ।।1.238.३० ।।\nक एनं पुरुषं लोके वञ्चयिष्यति राक्षस ।।\nलोकत्रयस्य सर्वस्य कर्ता हर्ता तथैव च ।। ३१ ।।\nसंहरत्येष भूतानि स्थावराणि चराणि च ।।\nपुनश्च सृजते सर्वमनाद्यन्तो महेश्वरः ।। ३२ ।।\nइष्टं चैव हुतं चैव तपस्तप्तं तथैव च ।।\nसर्वस्येव हि लोकेशो धाता गोप्ता न संशयः ।। ३३ ।।\nसर्वदेवमयश्चैव सर्वभूतमयस्तथा ।।\nसर्वलोकमयश्चैव सर्वज्ञानमयस्तथा ।। ३४ ।।\nसर्वरूपी महारूपी महाबालो महाभुजः ।।\nस्मृत्वा स्तुत्वा तथेष्ट्वा च सर्वमस्मादवाप्नुयात् ।। ३५ ।।\nएतच्छ्रुत्वा च वचनं रावणो निर्ययौ तदा ।।\nन च तं पुरुषं तत्र ददर्श रजनीचरः ।। ३६ ।।\nसमेत्य रक्षोधिपतिः सहायश्चचार भूयः पृथिवीसमग्राम्।।\nन चाप्यसौ कञ्चिदपश्यतान्यं लोकेषु धीरं त्रिदशारिमुख्यः ।। ३७ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शैलूषं प्रति नाडायनवाक्ये बलिरावणसमागमो नामाष्टत्रिंशदुत्तरद्विशततमोऽध्यायः ।। २३८ ।।\n1.239\n।। नाडायन उवाच ।। ।।\nस कदाचिन्महीं सर्वां विचरन्धनदानुजः ।।\nपश्चिमे सागरद्वीपे ददर्श पुरुषं शुभम् ।। १ ।।\nजांबूनदसमप्रख्यं ज्वलितानलसुप्रभम् ।।\nविश्वरूपधरं देवं वरदं कामरूपिणम् ।। २ ।।\nधर्मस्तस्य तपश्चैव जगतः सिद्धिहेतुके ।।\nऊरू चाश्रित्य तस्थाते मन्मथः शिश्नमाश्रितः ।। ३ ।।\nविश्वेदेवाः कटीभागे मरुतो बस्तिशीर्षके ।।\nपादयोश्च धरादेवी पिशाचाश्च नखाश्रिताः ।। ४ ।।\nमध्येष्टौ वसवस्तस्य समुद्राः कुक्षिमाश्रिताः ।।\nपार्श्वेषु च दिशः सर्वाः सर्वस न्धिषु मारुतः ।। ५ ।।\nपितरश्चाश्रिताः पृष्ठे हृदये च पितामहः ।।\nगोदानानि पवित्राणि भूमिदानानि यानि च ।। ६ ।।\nसुवर्णस्य च दानानि यकृल्लोमान्तराणि च ।।\nअस्थिभागेषु शैलाश्च शिरासु सरितस्तथा ।। ७ ।।\nमणिवक्षोऽभवत्तस्य शरीरे द्यौरव स्थिता ।।\nकृकाटिकायां सन्ध्याश्च तलवाहाश्च ये घनाः ।। ८ ।।\nबाहू धाता विधाता च भगः पूषा तथा करौ ।।\nनागा घोरविषाः सर्वे करजेषु व्यवस्थियताः ।। ९ ।।\nअग्निरास्यमभूत्तस्य स्कन्धौ रुद्रैरधिष्ठितौ ।।\nदन्ता मासर्तवश्चैव दंष्ट्रास्तस्य तु वत्सरः ।। 1.239.१०।।\nनासायां चाप्यमावस्या तच्छि द्रेषु च वासराः ।।\nग्रीवा तस्याभवद्वेदी वाणी चाथ सरस्वती ।। ११ ।।\nनासत्यौ श्रवणौ चोभौ नेत्रे शशिदिवाकरौ ।।\nवेदाङ्गानि च यज्ञाश्च तारा रूपाणि यानि च ।। १२ ।।\nएतानि नररूपस्य तस्य देहाश्रितानि वै ।।\nतेनातिकायेन तदा राक्षसः पाणिपीडितः ।।१३।।\nमुमूर्च्छ सचिवाश्चास्या पलायन्त दिशो दश ।।\nऋग्वेदप्रतिमः श्रेष्ठः पद्ममालाविभूषितः ।। १४ ।।\nक्रमेण च विवेशाथ पातालं गिरिसन्निभः ।।\nउत्थाय च दशग्रीवश्चाहूय सचिवत्रयम्।।१५।।\nक्व गतः सहसा ब्रूत प्रहस्तशुकसारणाः।।\nएवमुक्ते राक्षसेन्द्रे राक्षसास्तमथाब्रुवन्।।१६।।\nप्रविष्टः स नरोत्रैव देवदानवदर्पहा।।\nतलेन तेनैव ततः प्रविवेश निशाचरः।। १७ ।।\nएक एव महातेजा वरदानात्स्वयंभुवः ।।\nप्रविश्य ददृशे तत्र सर्वाभरणभूषितान् ।। १८ ।।\nनित्यो त्सवाच्छांतभयान्निष्कलान्पावकप्रभान् ।।\nचतुर्भुजान्महारूपाञ्छ्रीवत्सकृतलाच्छनान् ।। १९ ।।\nएकरूपधरान्यर्वान्रक्तमाल्यानुलेपनान् ।।\nरागद्वेषविनिर्मुक्तान्सर्वशक्तीञ्जगत्प्रभून् ।। 1.239.२० ।।\nनृत्येन गीतवाद्येन सेवमानाञ्जनार्दनम् ।।\nमानुष्यं पूजनं कृत्वा देवदेवस्य चक्रिणः ।। २१ ।।\nसमीपं समनुप्राप्तास्तस्यैव परमेष्ठिनः ।।\nदृष्टाः कोट्यः सहस्राणां दृष्ट्वा च रजनीचरः ।। २२ ।।\nऊर्ध्वरोमास्ततस्तस्माद्देशाद्देशमपासरत ।।\nजगाम ददृशेऽप्यत्राप्यनौपम्यगुणं गृहम् ।। २३ ।।\nददर्श च तदा तत्र पुरुषं शयने स्थितम् ।।\nपाण्डुरेण महार्घेण शयनासनवाससा ।। २४ ।।\nशेते स पुरुषव्याघ्रः पावकेनावगुण्ठितः ।।\nदिव्यगन्धानुऽलिप्तांगो दिव्याभरणभूषितः ।।२५।।\nदिव्याम्बरधरा साध्वी त्रैलोक्यस्यैकभूषणम् ।।\nबालव्यजन हस्ता वै रूपेणाप्रतिमा भुवि ।। २६ ।।\nपादावुत्संग आरोप्य तस्य देवस्य चक्रिणः ।।\nजिघृक्षुः सहसा साध्वीं राक्षसेभ्योऽपतद्बलात् ।। २७ ।।\nअवगुण्ठनमात्रं वै दृष्टं तेन महात्मनः ।।\nजहासोच्चैस्तदा देवो दृष्ट्वा तं राक्षसेश्वरम् ।। २८ ।।\nतेजसा स तु दैवस्य रावणो लोकरावणः ।।\nकृन्तमूलो यथा शाखी निपपात महीतले ।। २९ ।।\nपतितं राक्षसेन्द्रं तं देवो वचनमब्रवीत् ।।\nउत्तिष्ठ मरणं नास्ति साम्प्रतं ते निशाचर ।। 1.239.३० ।।\nप्रजा पतिवरो रक्षो येन जीवसि साम्प्रतम् ।।\nतमब्रवीत्तदा राजा राक्षसानां तु विह्वलः ।। ३१ ।।\nको भवाच्छयने शेते युगान्तानलसन्निभः ।।\nएवमुक्तः स तेनाथ प्रत्युवाच निशाचरम् ।। ३२ ।।\nकि ते मया दशग्रीव वध्योसि न चिरान्मम ।।\nएवमेव च मृत्युस्ते भविष्यति दशानन ।। ३३ ।।\nयां जिघृक्षसि मोहात्त्वं भूयश्चैनां हरिष्यसि ।।\nमानुष्यमहमासाद्य त्वां वधिष्यामि रावण ।। ३४ ।।\nअस्याः कृते विशालाक्ष्याः साम्प्रतं गच्छ राक्षस ।।\nश्रुत्वैतद्वचनं देवाद्रावणो वाक्यमब्रवीत् ।। ३५ ।।\nनास्ति धन्यतरो लोके मया लोकत्रये विना ।।\nत्वद्धस्तान्मरणं यस्य भविष्यति जगत्प्रभो ।। ।। ३६ ।।\nयशस्यं श्लाघनीयं च त्वद्धस्तान्मरणं मम ।।\nअथास्य गात्रे संपश्यद्रावणो भीमविक्रमः ।। ३७ ।।\nत्रैलोक्यं सकलं राजन्विश्वरूपधरस्य तु ।।\nदृष्ट्वैतद्रावणो राजन्विस्मयोत्फुल्ललोचनः ।। ३८ ।।\nबहुमेने तथात्मानं निर्जगाम तथैव च ।।\nदेवदेवाभ्यनुज्ञातः स जगाम तदा गृहम् ।।३९।।\nतस्य देवो वधार्थाय चतुर्मूर्त्तिर्जनार्दनः ।।\nमानुष्यमागतं राजंस्तेन मा विग्रहं कृथाः ।। 1.239.४० ।।\nरामो जनार्दनः साक्षात्सीता लक्ष्मीस्तथैव च ।।\nतथा भरतशत्रुघ्नौ लक्ष्मणोऽपि महायशाः ।। ४१ ।।\nविष्णोर्भागास्त्वया ज्ञेया विष्णुतुल्यपराक्रमाः ।।\nशत्रुघ्नेन महत्कर्म लवणस्य वधे कृतम् ।।\nतस्मादभ्यधिकं मन्ये भरतं धर्मवत्सलम् ।। ४२ ।।\nन देवसङ्घैर्मनुजैर्न यक्षैर्न राक्षसैर्नागवरैर्न दैत्यैः ।।\nरणे विजेतुं रघवस्तु शक्या येषां स नाथो हरिरप्रमेयः ।। ४३ ।। ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शैलूषं प्रति नाडायनवाक्ये रावणस्य महापुरुषदर्शनं नामैकोनचत्वारिंशदुत्तरद्विशततमोऽध्यायः ।। २३९ ।।"
  }
]
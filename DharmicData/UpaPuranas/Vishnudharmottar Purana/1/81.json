[
  {
    "text": "वज्र उवाच ।।\nत्वयोदितानां धर्मज्ञ समासेन पृथक्पृथक् ।।\nकालस्यावयवानां च श्रोतुमिच्छामि देवताः ।। १ ।।\nमार्कण्डेय उवाच ।।\nपौरुषं यदहोरात्रं श्रुतवानसि यादव ।।\nकालात्मा पुरुषस्तस्य सर्वभूतपतिः प्रभुः ।। २ ।।\nकल्पस्य दैवतं ब्रह्मा यस्येदं सकलं जगत् ।।\nक्रमान्मन्वन्तराणां तु मनवस्तु चतुर्दश ।। ३ ।।\nस्वायम्भुवस्तु प्रथमो मनुः स्वारोचिषस्तथा ।।\nवैवस्वतोऽथ सावर्णिर्ब्रह्मपुत्रस्तथैव च ।। ४ ।।\nधर्मपुत्रो रुद्रपुत्रो दक्षपुत्रश्च यादव ।।\nरौच्यो भौत्यश्च विश्वात्मा मनवस्तु चतुर्दश ।।५।।\nवज्र उवाच।।\nय एते भवता प्रोक्ता मनवश्च चतुर्दश ।।\nनित्यं ब्राह्मे दिने प्राप्ते एत एव क्रमाद्द्विज ।।६।।\nभवन्त्युतान्ये धर्मज्ञ एतन्मे च्छिन्धि संशयम् ।।\nअथवा वर्त्तमानेऽस्मिन्भवता मम कीर्तिताः ।। ७ ।।\nमार्कण्डेय उवाच ।।\nएत एव महाराज मनवस्तु चतुर्दश ।।\nकल्पेकल्पे त्वया ज्ञेया नात्र कार्या विचारणा ।।८।।\nएकरूपास्त्रयः कल्पा ज्ञातव्यास्सर्व एव हि ।।\nक्वचित्किंचिद्विभिन्नाश्च  मायया परमेष्ठिनः ।।९ ।।\nज्ञातव्यमेकरूपत्वमब्दानां च तथा त्वया ।।\nकल्पेकल्पे महाराज मनूनां च विशेषतः ।। 1.81.१० ।।\nवज्र उवाच ।।\nकल्पानां जनसादृश्ये युक्तिनैवोपपद्यते ।।\nकदाचिदपि धर्मज तत्र पश्यामि कारणम् ।। ११ ।।\nएकस्मिन्नन्तरे मुक्तिं कल्पेकल्पे गते द्विज ।।\nप्रभविष्यज्जगच्छून्यं कालस्यादेरभावतः ।। १२ ।।\nमार्कण्डेय उवाच ।।\nजीवस्यान्यस्य सर्गेण नरे मुक्तिमुपागते ।।\nअचिन्त्यशक्तिर्भगवाञ्जगन्पूरयते सदा ।। १३ ।।\nब्रह्मणा सह मुच्यन्ते ब्रह्मलोकमुपागताः ।।\nसृज्यन्ते च महाकल्पे तद्विधाश्चापरे जनाः ।। १४ ।।\nते प्राप्ताः परमं स्थानं येषां जन्म न विद्यते ।।\nसमजीवप्रमाणाश्च सर्वे कल्पास्तथा नृप ।।\nब्रह्मलोके विष्णुलोके रुद्रलोके च ये गताः ।। १५ ।।\nविष्णुलोकास्सुबहवो रुद्रलोकास्तथैव च ।।\nश्वेतद्वीपगता ये च तेषां जन्म न विद्यते ।। १६ ।।\nन तु सर्वेषु राजेन्द्र तेषु मुक्तिः प्रकीर्तिता ।।\nब्रह्मलोकोपरिष्टाच्च ये लोका रौद्रवैष्णवाः ।। १७ ।।\nमयोदितास्तयोर्गत्वा पुनर्जन्म न विद्यते ।।\nमहाकल्पक्षये जीवाः सर्वे तं परमेश्वरम् ।। १८ ।।\nप्राप्यापि विनिवर्तन्ते विना ज्ञानेन यादव ।।\nभूय एव तदा लोकान्सर्गे सृजति तान्प्रभुः ।। १९ ।।\nकल्पमध्य्रे तु कल्पान्ते ज्ञानोज्झितकलेवराः ।।\nप्राप्नुवन्ति परं परं स्थानं तद्विष्णोः परमं पदम् ॥ 1.81.२० ॥\nजीवबीजान्यसर्गेण तत्स्थानं परमेश्वरः ॥\nप्रपूरयति धर्मज्ञ राजन्केनापि हेतुना ॥ २१ ॥\nवज्र उवाच ॥\nकल्पानां सति सादृश्ये यो भेदो भृगुनन्दन ॥\nतमहं श्रोतुमिच्छामि तत्र मे कौतुकं महत् ॥ २२ ॥\nमार्कण्डेय उवाच ॥\nकल्पानां सति सादृश्ये शृणु भेदं नराधिप।।\nसमतीते यथा कल्पे षष्ठे मन्वन्तरे गते ॥ २३ ॥\nसप्तमस्य चतुर्विंशे राजंस्त्रेतायुगे तदा ॥\nयदा रामेण समरे सगणो रावणो हतः ॥२४॥\nरामेणैव तदा राजन्कुम्भकर्णो निपातितः ॥\nवर्तमाने तु यद्वृत्तं कल्पे यदुकुलोद्वह ॥ २९॥\nरामस्य चरितं बद्धं तदा वाल्मीकिना शुभम् ॥\nअतीतकल्पे यद्वृत्तं मया तत्काम्यके वने ॥ २६ ॥\nयुधिष्ठिराय कथितं धर्मपुत्राय पार्थिव ॥\nकल्पानां सति सादृश्ये भेद एष तवेरितः॥२७॥\nतेषां स्वरूपं च तथा तथा राजन्ननुक्रमम् ॥\nब्रह्मजन्मनिसर्गाश्च तथा तस्य पृथग्विधाः ॥ २८ ॥\nकार्तिकेयस्य लक्ष्म्याश्च तथा देवस्य शूलिनः ॥\nएवमाद्याः प्रभेदास्तु त्वया ज्ञेया नु पार्थिव ॥\nकल्पादीनां महाराज चान्यत्रापि यदूद्वह ॥ २९ ॥\nसादृश्यभेदाविह भूमिपाल कल्पस्यकल्पस्य मयोदितौ ते ॥\nयुगादिभिन्नस्य च दैवतानि वक्ष्याम्यतस्तानि निबोध राजन् ॥1.81.३०॥\nइति श्रीविष्णुधर्मोत्तरे प्रथमखण्डे मा० सं० कल्पसादृश्यो नामैकाशीतितमोऽध्यायः ॥ ८१ ॥"
  }
]
[
  {
    "text": "।। वज्र उवाच ।।\nवैवस्वतेऽन्तरे प्राप्ते प्रथमे भृगुनन्दन ।।\nश्राद्धं प्रदर्शितं केन तन्ममाचक्ष्व पृच्छतः ।। १ ।।\nमार्कण्डेय उवाच ।।\nहिरण्याक्षवधे पूर्वं यदा त्यक्त्वा धराधराः ।।\nधरां सपक्षा खगमाः खं गता मनुजेश्वर ।। २ ।।\nधराधरपरित्यक्ता तदा चलितबन्धना ।।\nधरा स्थानाच्च्युता वेगात्प्रविवेश रसातलम् ।। ३ ।।\nहिरण्याक्षं तदा हत्वा नृवराहो जनार्दनः ।\nप्रोथेन च कराभ्यां च विधार्य वसुधां बलात् ।।४ ।।\nसंपूज्यमानस्त्रिदशैः प्रविवेश रसातलम् ।।\nरसातलतलं गत्वा शेषमूर्तौ स्वके स्थितः ।। ५ ।।\nदंष्ट्राग्रेण समुद्धृत्य महीं दध्रे तदा भुजे ।।\nवामबाहुनिविष्टांतां कृत्वा त्रिदशपुङ्गवः ।। ६ ।।\nउज्जहार महातेजा लोकानां हितकाम्यया ।।\nरत्नज्वालावलीपुञ्जदुर्विभाव्यमुखाम्बुजः ।। ७ ।।\nशेषस्तुष्टाव देवेशं तस्मिन्काले जगद्गुरुम्।।\nपुरंध्रिवेशा वसुधा देवं तद्बाहुसंस्थिता।।८।।\nतदा तुष्टाव भूपाल रमणीयतमाकृतिः ।।\nउद्धृत्य वसुधां स्थाने स्थापयित्वा तथा स्वके।।९।।\nजगाम भूमौ धर्मज्ञ वराहं नाम पर्वतम् ।।\nकल्पारम्भे वराहस्य परमूर्तेः सशैलताम् ।। 1.139.१० ।।\nतां समासाद्य धर्मात्मा देवः सर्वगतः प्रभुः ।।\nदंष्टाग्रलग्नं मृत्पिण्डं गृहीत्वा दक्षिणे करे।। ११ ।।\nप्रस्वेदाच्च तिलान्कृत्वा दर्भान्रोमभ्य एव च ।।\nजलप्रस्रवणाभ्याशे तस्मिन्गिरिवरे तदा ।। १२ ।।\nदक्षिणाग्राँस्तु विन्यस्य दर्भांस्तान्मधुसूदनः ।।\nमृत्पिण्डान्सतिलाँस्तेषु दत्तवाँस्त्रीन्नराधिप ।। १३ ।।\nदत्त्वा च गन्धपुष्पाद्यैः पूजयामास धार्मिकः ।।\nपूजयित्वा च मर्यादां कृतवान्स नराधिप ।। १४ ।।\nअद्यप्रभृति लोकेषु प्रेतानुद्दिश्य वै पितॄन् ।।\nये तु श्राद्धं करिष्यन्ति तेषां पुष्टिर्भविष्यति ।। १५ ।।\nश्राद्धकाले तथा तेन पिण्डनिर्वपणं तथा ।।\nपितॄणां ये करिष्यन्ति तेषां पुष्टिर्भविष्यति ।। १६ ।।\nपिता पितामहश्चैव  तथैव प्रपितामहः ।।\nपूजया ते भविष्यन्ति स्वयं पिण्डेषु नित्यदा ।। १७ ।।\nतेषां त्रयः पूजिताश्च भविष्यन्ति तथाग्नयः ।।\nत्रयो लोकास्त्रयो देवास्तथैव च युगत्रयम् ।। १८ ।।\nपूजिताश्च त्रयो देवा ब्रह्मविष्णुमहेश्वराः ।।\nपूजितैस्तैर्भविष्यामि चतुरात्मा तथाप्यहम्।। १९।।\nपितुः पैतामहः पिण्डो वासुदेवः प्रकीर्तितः ।।\nपैतामहश्च निर्दिष्टस्तथा संकर्षणः प्रभुः ।। 1.139.२० ।।\nपितृपिण्डश्च विज्ञेयः प्रद्युम्नश्चापराजितः ।।\nआत्माऽनिरुद्धो विज्ञेयः पिण्डनिर्वपणं बुधैः।।२१।।\nश्राद्धं कर्तुं कथं शक्यं  शक्यं विना वैष्णवतेजसा ।।\nएवं संपूजितस्तेन चतुरात्मा त्वहं स्थितः ।। २२ ।।\nभविष्यामि प्रदास्यामि  तस्य कामान्यथेप्सितान्।।\nचत्वारः पूजिता वेदाश्चत्वारश्च तथाग्नयः ।। २३ ।।\nचत्वारश्च युगास्तेन चतस्रश्च दिशस्तथा ।।\nचत्वारश्च तथा वर्णाश्चत्वारश्च तथाश्रमाः।। २४ ।।\nचत्वारो लोकपालाश्च भविष्यन्तीह पूजिताः ।।\nएवं कृत्वा स मर्यादां तत्रैवान्तरधीयत ।।\nततः प्रभृति लोकेऽस्मिञ्छ्राद्धं सद्भिः प्रकीर्तितम् ।।२५ ।।\nस्वर्गं च मोक्षं च यशः सुखानि राज्यं च पुत्रानथ भूमिपाल ।।\nस्त्रियश्च मुख्या विविधांश्च कामान्देवेश्वरः श्राद्धकृतो विधत्ते ।। २६ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे श्राद्धोत्पत्तिर्नामैकोनचत्वारिंशदुत्तरशततमोऽध्यायः ।। १३९ ।।"
  }
]
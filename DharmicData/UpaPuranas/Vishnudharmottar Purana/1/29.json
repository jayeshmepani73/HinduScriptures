[
  {
    "text": "मार्कण्डेय उवाच ।।\nगते सुरेश्वरे देवे शक्रे च सपुरोहिते ।।\nजगत्याञ्च प्रयातायां देवदेवो महेश्वरः ।। १ ।।\nअङ्गुष्ठमात्रको भूत्वा गङ्गातोये न्यमज्जत ।।\nसोऽवगाह्य स्वलोकस्थां गङ्गां सर्वगतां नदीम् ।। २ ।।\nतयोह्यमानः प्रययौ विस्तीर्णं चन्द्रमण्डलम् ।।\nनवयोजनसाहस्रो विष्कम्भो यस्य कीर्तितः ।। ३ ।।\nविस्ताराद्द्विगुणश्चैव परिणाहः समन्ततः ।।\nतोयसारमयं पिण्ड पितॄणां धाममध्यगम् ।। ४ ।।\nप्रजानां भावनं सर्वं चाधारं जगतामपि ।।\nशरीरिणां शरोरेषु रसं पञ्चात्मकं स्मृतम् ।। ५ ।।\nआलम्बकं क्लेदकं च तथा चैवावबोधकम् ।।\nसंघातकं तर्पकञ्च देहिनां देहगोचरम् ।। ६ ।।\nमनःसर्वेन्द्रियाणाञ्च सर्वेषां नाथकं तथा ।।\nओषधीशं जगद्योनिममृताधारमव्ययम् ।। ७ ।।\nयं पिबन्ति सदा देवाः पितरश्चामृतार्थिनः ।।\nयश्चक्षुर्देवदेवस्य विष्णोर्वा स प्रकीर्तितः ।।८।।\nहव्यकव्याशनो देवो भूतात्मा भूतभावनः ।।\nप्रविश्य मण्डलं तस्य देवदेवो  महेश्वरः ।।।।।\nतस्य यद्व्यापकं तेजः सूक्ष्ममन्नरसं हि तम् ।।\nअङ्गुष्ठमात्रं पुरुषं यं बुधाः के शिवं विदुः ।। 1.29.१० ।।\nचक्षुर्गोलकमध्यस्था दृक्शक्तिरिव यः स्थितः ।।\nचन्द्रगोलकमध्यस्थः पुरुषः स परः स्मृतः ।। ११ ।।\nकर्मसाक्षी स लोकानां स चाधारः परः स्मृतः ।।\nआदित्यरश्मयश्चंद्रे तमःसंमूर्च्छितं क्षितौ ।। १२ ।।\nक्षपयिष्यंति यन्नैशं शीतांशुस्तस्य तेजसी ।।\nयस्य रूपमनिर्देश्यं यस्य तेजः सुदुःसहम् ।। १३ ।।\nतं तु देववरं दृष्ट्वा तुष्टाव त्रिपुरान्तकः ।।\nईश्वर उवाच ।।\nअग्नीषोममयं चैतज्जगदेतत्प्रकीर्तितम् ।।\nअग्नीषोमौ जगन्नाथौ देवदेवो जनार्दनः ।। १४ ।।\nतस्याग्नेयी तनुर्या च सोऽहं स च दिवाकरः ।।\nसौम्या तु या तनुस्तस्य स भवान् स पितामहः ।। १५ ।।\nत्वयेदं धार्यते सर्वं नान्यत्पश्यामि कारणम् ।।\nत्वद्बिम्बे निर्मले पृथ्वी सशैलवनकानना १।।।\nशशाकृतिः सदा दृश्या शशलक्ष्माऽसि चानघ ।।\nतेनैव कारणेन त्वमुच्यसे मृगलाञ्छनः ।। १७।।\nशशी शशत्वसंबन्धात्सौम्यत्वात्सोम उच्यते ।।\nशीतांशुत्वाच्च शीतांशुः निशेशे त्वद्विराजनात् ।। १८ ।।\nनक्षत्रनाथस्तत्स्वाम्याद्राजत्वात्त्वं द्विजेश्वरः ।।\nवसन्ति ते पितृगणाः पितृनाथस्ततो भवान् ।। १९ ।।\nबह्वर्थश्चन्द्र इत्येष धातुरुक्तो मनीषिभिः ।।\nशुक्लत्वे ह्यमृतत्वे च शीतत्वे ह्रादनेऽपि च ।।1.29.२०।।\nतेन ते चन्द्रताख्याता सततं धर्मवत्सल! ।।\nसर्वे चाह्लादमायन्ति दृष्टे त्वयि महाद्युते ।। २१ ।।\nप्रजाकार्यं त्वदायत्तं तत्कुरुष्व जगत्प्रभो ।।\nदत्तात्रेयत्वमासाद्य त्वया दत्तवरो नृपः ।।२२।।\nकार्तवीर्यार्जुनो नाम दानवास्तमुपाश्रिताः ।।\nसर्वे क्षत्त्रियतां प्राप्य तद्वधे यत्नवान् भव ।।२३।।\nत्वया दत्तवरं हन्तुं नान्यः शक्नोति कश्चन।।\nअवश्यं च त्वया कार्यं देवकार्यं सदा विभो ।। २४ ।।\nमार्कण्डेय उवाच ।।\nशंकरेणैवमुक्तस्तु प्रतिपूज्य च शंकरम् ।।\nउवाच देवदेवेशं प्रणतार्तिहरं हरम् ।। २५ ।।\nचन्द्र उवाच ।।\nइयं शङ्कर सौम्या मे तनुः सुविहिता तव ।।\nतस्मादर्कस्थितां गच्छ सा ते कामं करिष्यति ।। २६ ।।\nमार्कण्डेय उवाच ।।\nइत्येवमुक्तस्त्रिपुरान्तकारी सोमेन राज्ञा परमेश्वरेण ।।\nसंपूज्य देवं प्रययौ स शीघ्रं तेजोमयं मंडलमाशु राजन् ।। २७ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे चन्द्रमण्डलदर्शनं नामैकोनत्रिंशत्तमोऽध्यायः ।। २९ ।।"
  }
]
[
  {
    "text": "मार्कण्डेय उवाच ।।\nध्रुवस्थाननिविष्टानां देवतानां पृथक्पृथक् ।।\nपानाय दापयेत्क्षीरं प्रीतये वान्तरात्मनः।।\nगन्धोदकं तथार्काय पयः सोमाय कीर्तितम् ।। १ ।।\nभूमिपुत्राय खर्जूरं मार्द्वीकं शशिजाय च।।\nजीवाय च तथा तक्रं शुक्रायेक्षुरसं तथा ।। २ ।।\nमांसपानं तु सौराय राहोर्मीनरसं तथा ।।\nछागं पयः प्रदातव्यं केतवे मनुजेश्वर ।। ३ ।।\nगन्धोदकं च कृत्तिकानां रोहिणीनां सुवीरकम् ।।\nइल्वलानां पयः प्रोक्तं रौद्रेः खार्जूरमासवम् ।। ४\nआदित्याय तथा गौडं क्षीरं तिष्याय दापयेत्।।\nक्षीरमेव च सार्पाय तथा पित्र्याय यादव ।।५।।\nगन्धोदकं च भाग्याय तथार्यम्णाय कीर्तितम्।।\nसावित्राय तथायस्तु त्वाष्ट्राय च तथा पयः ।।६।।\nवायव्याय च मार्द्वीकमैन्द्राग्न्याय च काञ्जिकम् ।।\nमित्राय तक्रं देयं च शाक्राय दधि दापयेत् ।। ७ ।।\nनारिकेलाम्बु मूलाय तथाप्याय मधूदकम् ।।\nखार्जूरं वैश्वदेवाय ब्राह्माय सलिलं हितम् ।। ८ ।।\nआम्रैः पानं वैष्णवाय जम्बुभिर्वासवाय च ।।\nवारुणाय मधूकैश्च रसमाजस्य पार्थिव ।। ९ ।।\nआहिर्बुध्न्यस्य च तथा रसमेव भवेन्नृप ।।\nपौष्णाय च भवेच्छागं चाश्विनाय च माहिषम् ।।\nयाम्याय च तथा देयं स्वच्छं मांसरसं तथा ।। 1.100.१० ।।\nसमानदेवनक्षत्रं कथितं च तथा दिशाम् ।।\nउत्तरायै प्रदातव्यं तथा क्षीरं नराधिप ।। ११ ।।\nसागराणां च सर्वेषां सततं भूतिमिच्छता ।। १२ ।।\nयद्यद्ग्रहस्याभिहितं मयात्र ऋक्षस्य वा भूमिपतिप्रधान ।।\nतद्देवतायाश्च तथैव देयं दिशस्तथा नात्र विचारणास्ति ।। १३ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे प्रतिग्रहर्क्षदेयादेयपानो नाम शततमोऽध्यायः ।। १०० ।।"
  }
]
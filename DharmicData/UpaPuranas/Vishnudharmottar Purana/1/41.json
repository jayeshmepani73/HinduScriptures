[
  {
    "text": "राहुरुवाच ।।\nसा कामबाणाभिहता समीक्ष्य मधुसूदनम् ।।\nस्वयं वृतवती नाथं भर्तारमपराजितम् ।।१।।\nप्रकृतिस्सा विनिर्दिष्टा पुरुषः पुरुषोत्तमः ।।\nतया वियुज्यते नाऽसौ कदाचिदपि शत्रुहा ।।२।।\nशंकरः पुरुषः प्रोक्तः प्रकृतिः पार्वती स्मृता ।।\nपुरुषः पाकहा प्रोक्तः प्रकृतिश्च तथा शची ।।३।\nहुताशनश्च पुरुषः स्वाहा च प्रकृतिः स्मृता ।।\nयमश्च पुरुषः प्रोक्तो धूमोर्णा प्रकृतिः स्मृता ।। ४ ।।\nविरूपाक्षश्च पुरुषः प्रकृतिर्निर्ऋतिः स्मृता ।।\nवरुणः पुरुषः प्रोक्तो गौरी च प्रकृतिस्तथा ।। ५ ।।\nवायुश्च पुरुषो ज्ञेयः प्रकृतिश्च तथा शिवा ।।\nपुरुषश्च धर्मो वृक्षस्तद्विश्वप्रकृतिः स्मृता ।। ६ ।।\nचन्द्रमा पुरुषः प्रोक्तो ज्योत्स्ना च प्रकृतिस्तथा।।\nधर्मश्च पुरुषः प्रोक्तः प्रकृतिश्च करीषिणी।। ७ ।।\nयज्ञश्च पुरुषः प्रोक्तो दक्षिणा प्रकृतिस्तथा ।।\nदिवसः पुरुषः प्रोक्तो प्रकृतिश्च तथा निशा ।। ८ ।।\nआकाशः पुरुषः प्रोक्तः प्रकृतिश्च तथा मही ।।\nॐकारः पुरुषः प्रोक्तः सावित्री प्रकृतिः स्मृताः ।।९।।\nप्रकृतिः सा शुभा लक्ष्मीर्विष्णुः पुरुष उच्यते ।।\nसा सदेहा विदेहा सा सगुणा निर्गुणा च सा ।। 1.41.१० ।।\nतया सर्वमिदं व्याप्तं त्रैलोक्यं सचराचरम् ।।\nसा कान्तिः सा धृतिः सा श्रीः सा प्रभा च सनातनी ।। ११ ।।\nसा निद्रा सा शुभा वाणी सा च देवी सरस्वती ।।\nरतिः प्रीतिः क्षितिर्द्यौश्च सा गंगा सा सरस्वती ।। १२ ।।\nतुष्टिः पुष्टिर्वपुः प्रज्ञा स्वधा मेधा सरस्वती ।।\nसैव नद्यः शुभा सर्वाः सैव देवी वनस्पती ।। १३ ।।\nसा वास्तुदेवता दीक्षा सा भक्तिर्वैष्णवी स्मृता ।।\nबुद्धिर्लज्जा धृतिः शान्तिः सुधा शोभा जया त्विरा ।। १४ ।।\nसिनीवाली कुहू राका त्वेवं चानुमतिः शुभा ।।\nकात्यायनी भद्रकाली सुप्रभा विजया तथा ।। ।। १५ ।।\nअदितिर्दितिर्दनुः काला स्नायुः सिंहिका मुनिः ।।\nकद्रू क्रोधा त्विरा प्रावा विनता सुरभिः खगा ।। १६ ।।\nकीर्तिर्लक्ष्मीर्धृतिर्मेधा क्षमा श्रद्धा क्रिया रतिः ।।\nअनसूया सती भूतिर्विभूतिर्वारुणी तथा ।। १७ ।।\nअरुन्धती वसुर्जामी लोभा भानुररुन्धती ।।\nसंकल्पा च मुहूर्ता च साध्या विश्वा तथैव च ।। १८ ।।\nमृगा च मृगमन्दा च हरिभद्रा युवा त्विडा ।।\nभूता च कपिला दंष्ट्री सरमा सुरमा तथा ।। १९ ।।\nराजश्रीर्भूमिपालानां ब्रह्मश्रीस्तद्विदां शुभा ।।\nपुष्पश्रीः काननानां सा जयश्रीर्जयिनां रणे ।। 1.41.२० ।।\nस्वर्गश्रीः स्वर्गतानां सा दीक्षा सा यज्ञयाजिनाम् ।।\nबुद्धिर्बुद्धिमतां देवी क्षमा देवी क्षमावताम् ।। २१ ।।\nशिखा वह्नौ प्रभा सूर्ये ज्योत्स्ना चन्द्रे प्रकीर्तिता ।।\nकान्तिस्तारागणस्योक्ता सा सिद्धिः सर्वकर्मणाम् ।। २२ ।।\nसहस्रनेत्रजा दृष्टिः सहस्रनयनस्य सा ।।\nउपत्यका पर्वतानां फलश्रीः सा च शाखिनाम् ।। २३ ।।\nमहोदधेश्च सा वेला नक्षत्राणाञ्च कृत्तिका ।।\nधनुर्लता च मन्त्राणां हेतीनां चाप्यसेर्लता ।। २४ ।।\nगान्धारी सर्वविद्यानां वृष्टिः सा जगतीतले ।।\nकार्षकाणां तथा सीता सस्य शोभा महीतले ।। २५ ।।\nमदलेखा च नागानां भोगिनाञ्च फणावली ।।\nरत्नावली च शेषस्य धृतिर्भूमण्डलस्य सा ।। २६ ।।\nसा स्थिता सततं चन्द्रे बिल्वे नीलोत्पले वृषे ।।\nकुञ्जरे तुरगे सिंहे खङ्गे च विमले शुभे ।। २७ ।।\nचामरे व्यजने छत्रे भृंगारे गोमये वने ।।\nसहस्रकिरणे सूर्ये शक्रे वैश्रवणे यमे ।। २८ ।।\nकमले रजते हेम्नि शंखे भद्रासने शुभे ।।\nगोमूत्रे सर्पिषि क्षीरे दधि क्षीरफलेषु च ।। २९ ।।\nवरुणे च जलाध्यक्षे समुद्रेषु जलेषु च ।।\nकुसुमेषु च शुक्लेषु प्रासादेषु सितेषु च ।। 1.41.३० ।।\nहुताशने प्रज्वलिते पार्थिवे चारुशोभिते ।।\nरत्नेषु च विचित्रेषु तथैवामलकेषु च ।। ३१ ।।\nयथा व्याप्तं जगत्सर्वं देवदेवेन शार्ङ्गिणा ।।\nतथा व्याप्तं जगत्सर्वं राजन् क्षीराब्धिकन्यया ।। ३२ ।।\nस्वायंभुवेऽन्तरे देवी भृगोः सा दुहिता स्मृता ।।\nस्वारोचिषे तथा जाता सैव देवी हुताशनात् ।। ३३ ।।\nऔत्तमस्यान्तरे जाता सलिलाद्विमलाच्छुभा ।।\nतामसस्यान्तरे राजन् भूतलात्सा समुत्थिता ।। ३४ ।।\nबिल्वात्समुत्थिता देवी रैवतस्यान्तरे तथा ।।\nउत्फुल्लकमलोद्भूता चाक्षुषेऽपि तथान्तरे ।। ३५ ।।\nवैवस्वतेऽन्तरे जाता तथैवाऽमृतमन्थनात् ।।\nक्षीराब्धिजातां तां प्राप्य हृदयेन जनार्दनः ।। ३६ ।।\nदधार दुर्धरां देवीं त्रैलोक्ये तमृते प्रभुम् ।।\nआदाय साऽमृतं शुद्धं शुभमर्ककमण्डलुम् ।। ३७ ।।\nएतस्मिन्नन्तरे जातो वैद्यो धन्वन्तरिस्तथा ।।\nअमृते जातमात्रे तु दैत्यसंघाः समाकुलाः ।। ।। ३८ ।।\nधन्वन्तरिमथोन्मथ्य परिभूय च देवताः ।।\nअमृतं च समादाय जग्मुर्दैत्या निवेशनम् ।। ३९ ।।\nहृतामृतान्देवगणान्विपानानाश्वास्य देवो भुवनस्य गोप्ता ।।\nस्थाने च विन्यस्य गिरीन्द्रमुख्यं जगाम देवोऽसुरनाथवेश्म ।। 1.41.४० ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादेऽमृतमन्थनं नामैकचत्त्वारिंशतत्तमोऽध्यायः ।। ४१ ।।"
  }
]
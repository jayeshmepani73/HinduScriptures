[
  {
    "text": "मार्कण्डेय उवाच ।।\nसवर्णानि ग्रहर्क्षाणां दिशां च जगतीपते ।।\nनित्यं देयानि वासांसि पताकाश्च विजानता ।। १ ।।\nभूषणानि च देयानि काञ्चनानि शुभानि च ।।\nरत्नचित्राणि रम्याणि यथाशक्त्या नराधिप ।। २ ।।\nध्रुवस्थाननिविष्टानां देवतानां महीपते ।।\nजातीपुष्पाणि देयानि सर्वेषामविशेषतः ।। ३ ।।\nरक्तपद्मानि सूर्यस्य श्वेतपद्मानि चेन्दवे ।।\nबन्धूकानि च भौमाय बुधायेन्दीवराणि च ।। ४ ।।\nजीवाय यूथिका पीता सिताय च तथा सिता ।।\nबाणपुष्पाणि सौराय राहवे पाटलानि च ।। ५ ।।\nतथा दमनकं देयं केतवे वसुधाधिप ।।\nकृत्तिकासु च देयानि राजन्रक्तोत्पलानि च ।। ६ ।।\nचम्पकानि च रोहिण्या इल्विलायाः सितोत्पलम् ।।\nधत्तूरकाण्यथार्द्राया आदित्यस्य च मल्लिका ।। ७ ।।\nचम्पकान्येव पुष्यस्य जाती स्यात्सार्पपित्र्ययोः ।।\nभाग्यस्य कान्ता दातव्या अर्यम्णश्च सुवर्चला ।।८ ।।\nसावित्रत्वाष्ट्रयोर्नित्यं बन्धूककुसुमानि च ।।\nवायव्यस्य च देयानि सिन्धुवाराणि पार्थिव ।। ९ ।।\nऐन्द्राग्न्यस्य च देयानि कुरण्डकुसुमानि च ।।\nरक्ताशोकस्य पुष्पाणि तथा मैत्रस्य पार्थिव ।। 1.97.१० ।।\nचम्पकानि च शाक्रस्य तथा देयानि भूपते ।।\nमूलस्य च तथा देयं राजन्कृष्णकुहेटकम् ।।११।।\nकह्लाराणि तथाप्यस्य वैश्वदेवस्य कुब्जकम्।।\nब्राह्मस्य जातीपुष्पाणि वैष्णवस्य च चम्पकम् ।। १२ ।।\nपाटला वासवस्यापि वारुणस्योत्पलानि तु ।।\nअर्कपुष्पाण्यथाप्यस्य तथा देयानि पार्थिव ।। १३ ।।\nआहिर्बुध्न्यस्य देयानि धत्तूरकुसुमानि च ।।\nकरवीरकपुष्पाणि तथा पौष्णस्य पार्थिव ।। १४ ।।\nचूतपुष्पाणि देयानि आश्विनस्य नराधिप ।।\nनीलोत्पलानि याम्यस्य तथा देयानि भूपते ।। १५ ।।\nसमानवेशनक्षत्रकथितानि तथा दिशाम् ।।\nउत्तरायाश्च देयानि नागपुष्पाणि पार्थिव ।। १६ ।।\nसागराणां च देयानि कमलानि महीपते ।।\nउक्तालाभे प्रदेयानि सवर्णानि नराधिप ।।\nस्वकालजानि पुष्पाणि सर्वेषामविशेषतः ।। १७ ।।\nयद्यद्रहस्याभिहितं मयात्र ऋक्षस्य वा भूमिपतिप्रधान ।।\nतद्देवतायाश्च तथैव देयं दिशस्तथा नात्र विचारणास्ति ।।१८।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे ग्रहर्क्षविशेषपुष्पदेयादेयाध्यायो नाम सप्तनवतितमोऽध्यायः ।। ९७ ।।"
  }
]
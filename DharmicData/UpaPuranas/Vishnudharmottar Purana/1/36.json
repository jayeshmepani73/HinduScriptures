[
  {
    "text": "मार्कंडेय उवाच ।। ।।\nअथ बाल्यं समुत्तीर्णो रामो भृगुकुलोद्वहः ।।\nशुश्रूषमाणः पितरं नित्यमास्ते महायशाः ।। १ ।।\nएतस्मिन्नेव काले तु रामे वनगते तदा ।।\nआजगाम महातेजा राजा चित्राङ्गदो वनम् ।। २ ।।\nविहर्तुं सह रामाभिर्देवराजसमद्युतिः ।।\nतं दृष्ट्वा रेणुका चक्रे स्पृहां भोगेषु भामिनी ।। ३ ।।\nजगाम मनसा तं सा राजानं कामसन्निभम् ।।\nतस्मिन्नेव क्षणे सा तु भ्रष्टा ब्राह्मणतेजसा ।। ४ ।।\nगतश्रियं तु तां दृष्ट्वा जमदग्निर्महातपाः ।।\nपुत्रानुवाच तान्क्रोधाद्धन्यतां जननीं स्वकां ।। ५ ।।\nते विचार्य ततः सर्वे मातुर्गौरवमुत्तमम् ।।\nनैव चक्रुः पितुर्वाक्यं ताञ्छशाप स भार्गवः ।। ६ ।।\nयूयं तिर्यक्सधर्माणो नष्टसंज्ञा भविष्यथ ।।\nइध्मभारमुपादाय रामो रतिकरः पितुः ।। ।। ७ ।।\nअथाऽऽश्रममनुप्राप्तः पिता तं समचोदयत् ।।\nजहीमां मातरं क्षुद्रां राम मा त्वं चिरं कृथाः ।। ८ ।।\nएवमुक्तः स पित्रा तु तद्वाक्य समनन्तरम् ।।\nशिरश्चिच्छेद तीक्ष्णेन रामः परशुना तदा ।। ९ ।।\nतुतोषाथ पिता तस्य ततो धर्मभृतां वरः ।। । १० ।।\nजमदग्निरुवाच ।।\nस्वच्छन्दमरणं पुत्र तुष्टे त्वं मयि लप्स्यसे ।।\nयावच्च वैष्णवं तेजस्त्वयि तिष्ठति पुत्रक।।११।।\nतावदैव न ते युद्धे कश्चिज्जेता भविष्यति।।\nभविष्यति च धर्मात्मा रामो दशरथात्मजः ।।\nरघुवंशे समुत्पन्नो विष्णुर्मानुषरूपधृक् ।। १२ ।।\nयदा समेष्यते तेन तदा वैष्णवतेजसा ।।\nकृतकर्मा विमुक्तस्त्वं स च युक्तो भविष्यति ।। १३ ।।\nततः परं त्वया पुत्र न कार्यं शस्त्रधारणम् ।।\nआर्तत्राणमृते वीर स्त्रीब्राह्मणकृतेऽथ वा ।।\nयथेप्सितं चाऽप्यपरं वरं वरय पुत्रक ।। १४ ।।\nराम उवाच ।।\nगुरुश्रेष्ठ समुत्थानं जनन्याः कथयाम्यहम् ।।\nअस्मृतिञ्च तथा तस्यां भ्रातॄणाञ्च तथा ऽस्मृतिम् ।।१५।।\nजमदग्निरुवाच ।।\nएवमस्तु महाभाग तपसा महता तथा ।।\nसमाराधय देवेशं शङ्करं नीललोहितम्।।१६ ।।\nमार्कण्डेय उवाच ।।\nएवमुक्ते समुत्तस्थौ रेणुका चारुहासिनी ।।\nरामस्य भ्रातरः सर्वे मुक्तशापास्तथैव ते ।।१७।।\nपित्रा रामस्तथोक्तस्तु हिमवत्यचलोत्तमे ।।\nतपस्तेपे महातेजा रुद्राराधनकाम्यया ।। १८ ।।\nएतस्मिन्नेव काले तु देवाः सेन्द्रपुरोगमाः ।।\nसैंहिकेयभयत्रस्ताः शङ्करं शरणं गताः ।। १९ ।।\n।। देवा ऊचुः ।। ।।\nभगवन् देवदेवेश प्रणतार्तिविनाशन ।।\nसैंहिकेयैर्वयं सर्वैः स्थानेभ्यस्त्ववरोपिताः ।। २० ।।\nसैंहिकेयानथाऽऽश्रित्य दैत्याः शतसहस्रशः ।।\nसर्वे वसन्ति सततं तेषां यत्नं वधे कुरु ।। २१ ।।\n।। महादेव उवाच ।। ।।\nशृण्वन्तु देवताः सर्वा दानवा देवकण्टकाः ।।\nरामेणाऽऽहं वधिष्यामि नरबुद्ध्या यतस्तु तान् ।। २२ ।।\nमार्कण्डेय उवाच ।।\nगतेषु देवसंघेषु देवदेवः पिनाकभृत् ।।\nआहूय भार्गवं राममिदं वचनमब्रवीत् ।। २३ ।।\nमहादेव उवाच ।।\nसैंहिकेयान्दुराचारानसुराञ्जहि पुत्रक ।।\nसमर्थस्तान्भवान्हन्तुं नाऽन्यः कश्चन विद्यते ।। २४ ।।\nराम उवाच ।।\nअस्त्रग्रामं समग्रं मे प्रयच्छ भगसूदन ।।\nयेन तान्सुदुराचारान्घातयिष्यामि दानवान् ।। २५ ।।\nमहादेव उवाच ।।\nकिं तवास्त्रैर्भूगुश्रेष्ठ विष्णुस्त्वं नासि मानुषः ।।\nव्यस्त्रस्याऽपि न ते शक्ता योद्धुं प्रमुखतस्तव ।।२६।।\nराम उवाच ।।\nघातयिष्याम्यहं सर्वान्सैंहिकेयान्दुरासदान् ।।\nत्रिपुरारे महाभाग त्वदाज्ञापरिबृंहितः ।। २७ ।।\nमार्कण्डेय उवाच ।।\nइत्येवमुक्तस्त्रिपुरान्तकेन रामस्त्रिनेत्रप्रतिम प्रभावः ।।\nआदाय तीक्ष्णं परशुं जगाम यत्र स्थितास्ते च रिपुप्रधानाः ।। २८ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे रामस्य महेश्वरादेशो नाम षट्त्रिंशत्तमोऽध्यायः ।। ३६ ।।"
  }
]
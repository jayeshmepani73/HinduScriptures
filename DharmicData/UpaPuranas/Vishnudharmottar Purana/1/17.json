[
  {
    "text": "।। मार्कण्डेय उवाच ।।\nधुंधुमाराद्दृढाश्वस्तु हर्यश्वस्तस्य चात्मजः ।।\nनिकुंभस्तस्य तनयः सुहितश्च तदात्मजः।।।।।।\nभृशाश्वस्तनयस्तस्य मान्धाता तस्य चात्मजः।।\nदैवेन विधिना राजा जातस्तस्यैव चोदरात् ।। २ ।।\nपुरुकुत्सः सुतस्तस्य त्रसद्दस्युस्तदात्मजः ।।\nशम्भुस्तस्यात्मजः श्रीमाननरण्येति विश्रुतः ।।३।।\nरावणेन हतो योऽसौ त्रिलोकविजयी पुरा ।।\nदृशदश्वः सुतस्तस्य तस्माद्वसुमना नृपः ।। ४ ।।\nतस्य पुत्रस्त्रिधन्वाख्यः तस्मात्त्र्य्यारणिः स्मृतः ।।\nतस्य सत्यव्रतः पुत्रः त्रिशङ्कुं यं प्रचक्षते ।। ५ ।।\nहरिश्चन्द्रः सुतस्तस्य रोहिताश्वस्तदात्मजः ।।\nहरितस्तत्सुतो राजा चञ्चुर्हारित उच्यते ।। ६ ।।\nविजयस्तस्य तनयश्चालर्कस्तस्य चात्मजः ।।\nअलर्कस्य वृकः पुत्रस्तस्माद्बाहुस्तु जज्ञिवान् ।।७।।\nपानस्त्रीमृगयाक्षेषु स बहुव्यसनान्वितः ।।\nव्यसने तस्य सक्तस्य नरेन्द्रस्यारिभिस्तदा ।। ८ ।।\nहैहयैस्तालजङ्घैश्च सर्वम्लेच्छगणावृतैः ।।\nछलेनापहृतं राज्यं हृतराज्यो वनं गतः ।। ९ ।।\nपद्भ्यामनुययौ तस्य वनं भार्या गुणान्विता ।।\nगुर्विणी प्राग्ददौ यस्याः सपत्नी तु गरं किल ।।1.17.१ ०।।\nततस्सा सगरं पुत्रं सुषाव वनगा शुभा ।।\nजातपुत्रो नरपतिः संयुक्तः कालकर्मणा ।।११।।\nअन्वारुरोह तं राज्ञी यादवी धर्मवत्सला।।\nसंस्कृतः सर्वसंस्कारैः सगरश्च्यवनेन च ।।१२।।\nशास्त्रग्रामे धनुर्वेदे नीतः पारं तथा परम्।।\nस यौवनमनुप्राप्य एक एव नराधिपः।।१३।।\nपदातिर्बद्धनिस्त्रिंशश्च्यवनस्य प्रसादतः ।।\nहैहयांस्तालजङ्घांश्च निजघान परन्तपः।।१४।।\nततस्त्वयोध्यां संप्राप्य लेभे राज्यमकंटकम्।।\nसगरो राज्यमासाद्य बलेन चतुरङ्गिणा ।।१५।।\nविजित्य सकलान्म्लेच्छान्वशं चक्रे च पार्थिवान् ।।\nविजित्य पृथिवीं कृत्स्नां प्राप्य राज्यमकण्टकम् ।। १६ ।।\nच्यवनं पूजयामास सत्कारेण पुनःपुनः ।।\nच्यवनेनाभ्यनुज्ञातः स चक्रे दारसंग्रहम् ।। १७ ।।\nआसीद्भार्याद्वयं तस्य सगरस्य महात्मनः ।।\nस ताभ्यां सहितो राजा पुत्रार्थं तप्तवांस्तपः ।।१८।।\nतपसोन्ते हरः प्राह राजानं तपसा कृशम् ।।\nएकं वंशकरं पुत्रमेका ते जनयिष्यति ।।१९।।\nषष्टिः पुत्रसहस्राणि द्वितीया जनयिष्यति ।।\nएवं लब्धवरो राजा सभार्यः स्वपुरं गतः ।। 1.17.२० ।।\nपुत्रं पुत्रांश्च धर्माप्मा जनयामास वीर्यवान् ।।\nकर्मणा चैव नाम्ना च राजपुत्रोऽसमञ्जसः।।२१।।\nपित्रा विवासितो राज्यात्पौराणामहिते रतः।।\nतस्य पुत्रोंशुमान्नाम सर्वैः समुदितो गुणैः ।।\nतोषयामास पितरं पितुः पृथ्वीपतिं च सः ।। २२ ।।\nपौत्रेण तेनानघः सेव्यमानः पुत्रैर्महावीर्यपराक्रमैश्च ।।\nस रञ्जयन्राजवरो जितारिः शशास पृथ्वीं सकलां महात्मा ।। २३ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे सगरोपाख्यानं नाम सप्तदशोऽध्यायः ।। १७ ।।"
  }
]
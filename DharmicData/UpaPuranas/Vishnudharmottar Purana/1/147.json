[
  {
    "text": "मार्कण्डेय उवाच ।।\nआश्वयुक् कृष्णपक्षस्य पञ्चदश्यां नराधिप ।।\nकार्तिकेप्यथवा मासि वृषोत्सर्गं तु कारयेत् ।। १ ।।\nग्रहणे द्वे महापुण्ये तथा चैवायनद्वयम् ।।\nविषुवद्द्वितयं चैव मृताहो बान्धवस्य च ।। २।।\nमृताहो यस्य तस्यार्थे तस्मिन्नहनि शङ्करम् ।।\nसुसमिद्धे गवां मध्ये परिस्तीर्य हुताशनम् ।। ३ ।।\nपयसा श्रपयेद्विद्वाँश्चरुं पौष्णं समाहितः ।।\nपूषा गा अन्वेतु नश्च पूष्णे हुत्वा नराधिप ।। ४ ।।\nइह राडिति हुत्वा च जपेद्रुद्रान्समाहितः ।।\nतथैव पौरुषं सूक्तं कूष्माण्डानि नराधिप ।। ५ ।।\nततः कोष्णेन वृषभमयस्कारः सुशिल्पवान् ।।\nशूलेन दक्षिणे पार्श्वे वामे चक्रेण निर्दहेत् ।। ६ ।।\nअङ्कितं स्नापयेत्पश्चात्स्नाने तस्य तथा पठेत् ।।\nहिरण्यवर्णेति ऋचश्चतस्रो मनुजेश्वर ।। ७ ।।\nआपो हि ष्ठेति तिस्रश्च शन्नो देवीति चाप्यथ।\nवत्सतर्यश्चतस्रश्च तं वृषं च नराधिप।।८।।\nअलङ्कुर्यात्ततः पश्चाद्गन्धमाल्यैश्च शक्तितः।।\nकिङ्किणीभिश्च रम्याभिस्तथा चीनांशुकैः शुभः ।। ९ ।।\nततः कर्ता जपेन्मन्त्रमिमं प्रयतमानसः ।।\nवृषो हि भगवान्धर्मश्चतुष्पादः प्रकीर्तितः ।।\nवृणोमि तमहं भक्त्या स मे रक्षतु सर्वतः ।।1.147.१० ।।\nएवं युवानं वृषभं ददामि गवां पतिं यूथपतिं सधर्मम् ।।\nअनेन सार्धं चरत प्रकामं यथा तथा प्राप्नुत वत्सतर्यः ।। ।। ११ ।।\nएवं युवानं गोपतिं वो ददामि अनेन क्रीडन्तीश्चरतीः प्रियेण ।।\nसहास्माभिः प्रजया मा तनूभिर्मा वधाम द्विषतं सोमराजन् ।। १२।।\nमन्त्रं पिता वत्स इति प्रतीतं जपेत कर्णे वृषभस्य सव्ये ।।\nप्रचालयेत्तं वृषभं ततस्तु पूर्वां दिशं वत्सतर्यश्च सर्वाः ।।१३।।\nवासोयुगं ग्रहीतुरथ प्रदेयं सुवर्णयुक्तं सघृतं च कांस्यम् ।।\nशिल्पप्रधानस्य तथैव सत्यं देयं यथा तुष्टिमुपैति राजन् ।। १४ ।।\nविप्रास्तथान्नं दधिसर्पिषा युतं संभोजनीयाः पयसा च मिश्रम् ।।\nउत्सृष्टमात्रे वृषभे व्रजन्ति तृप्तिं परां तस्य पितामहा ये ।। १५ ।।\nयस्मिँस्तडागे स जलं तृषार्तः पातुं समागच्छति तत्पितॄणाम् ।।\nदिव्याम्बुपूर्णं कलशं महीपते लोकं परं तृप्तिमन्तः प्रयान्ति।। १६ ।।\nसरिद्वरां काञ्चिदथोपयाति तृष्णान्वितस्तस्य पितामहानाम् ।।\nतृप्तिं विधत्ते सरितां वरिष्ठा सुदीर्घकालं विमलाम्बुवाहैः ।। १७ ।।\nदर्पेण पूर्णः सविषाणघातैर्धरां यदा धारयते नरेन्द्र ।।\nपितॄंस्तदा तस्य तदन्नकूटं ध्रुवं स यातीति न संशयोऽत्र ।। १८ ।।\nरोम्णां च तुल्यानि शतानि राजन्भोक्ता तथा तस्य दिवं प्रयाति ।।\nसंवत्सराणां परिपूर्णकामः संसेव्यमानस्त्रिदशाङ्गनाभिः ।। १९ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे वृषोत्सर्गवर्णनो नाम सप्तचत्वारिंशदुत्तरशततमो ऽध्यायः ।। १४७ ।।"
  }
]
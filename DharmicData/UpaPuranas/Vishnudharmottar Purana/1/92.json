[
  {
    "text": "।। वज्र उवाच ।। ।।\nप्राक्तन्त्रोत्तरतन्त्रौ द्वौ सर्वेषामग्निकर्मणाम् ।।\nत्वत्तोऽहं श्रोतुमिच्छामि सर्वधर्मभृतां वर ।। १ ।।\nमार्कण्डेय उवाच ।।\nउद्धृत्योर्वीमयीं शुद्धे देशे वेदिं च कारयेत् ।।\nप्रागुदक्प्रवणां शुद्धामायामात्पदसप्तकम् ।। २ ।।\nपूर्वभागे च विज्ञेया विस्तरात्पदपञ्चकम् ।।\nपश्चिमे च तथा भागे विस्तरात्स्याच्चतुष्टयम् ।। ३ ।।\nआगारदेशे च तथा विस्तृता सा पदत्रयम् ।।\nपूर्वभागादतिक्रम्य पश्चात्पदचतुष्टयम् ।। ४ ।।\nयाम्येनोत्तरतश्चैव विज्ञेयं तु पदं पदम् ।।\nआगारात्पश्चिमे भागे वेदी ज्ञेया पदद्वयम् ।। ५ ।।\nवेदिमेवंविधां कृत्वा स्नात्वाचम्य प्रयत्नतः ।।\nसौवर्णान्राजताँस्ताम्रानथवापि महीमयान् ।। ६ ।।\nसूत्रार्घ्यमाल्यैर्गन्धैश्च सफलैः पल्लवैर्युतान् ।।\nपूर्णोदकुम्भांश्चतुरो विदिक्षु सुदृढं न्यसेत् ।। ७ ।।\nवेद्यामुल्लिखनं कार्यमैन्द्रीभिर्नृपसत्तम ।।\nउदुम्बरस्य शाखाभिः प्रागग्राभिः समन्ततः ।। ८ ।।\nशुष्केन्धनसमृद्धस्तु ततः कार्य्यो हुताशनः ।।\nन धमेत्तालवृन्तेन न शूर्पेण न वाससा ।। ९ ।।\nमुखेनोपधमेदग्निं मुखादग्निरजायत ।।\nपरिसमुह्य पर्युक्ष्य परिषिच्य परिस्तरेत् ।। 1.92.१० ।।\nहुताशनं बोधयित्वा भूयश्चावाहयेद्बुधः ।।\nवक्ष्यामि बोधने मन्त्रं तथा चावाहने नृप ।। ११ ।।\nउद्बुद्ध्याग्ने बोधयन्ति देवतास्तास्सवासवाः ।।\nब्रह्मा विष्णुश्च रुद्रश्च स्कन्दो वैश्रवणो यमः ।। १२ ।।\nवरुणो वायुराकाशं चन्द्रादित्यौ प्रभाकरौ ।।\nऋषयश्च महाभागास्त्रैलोक्यामलदर्शनाः ।। १३ ।।\nवेदाश्च वेदमाता च सावित्री पापनाशिनी ।।\nओषध्योऽथ वषट्कारो मन्त्राश्च विविधास्तथा ।। १४ ।।\nकालस्यावयवास्सर्वे दिशश्च विदिशस्तथा ।।\nउदबुद्ध्य यजमानस्य सर्वान्कामान्प्रयच्छ वै ।। १५ ।।\n(ओम्)आवाहयाम्यहं देवं देवदेवं हुताशनम् ।।\nजगतोऽस्य समुत्पत्तिस्थितिसंहारकारकम् ।। १६ ।।\nवेदमूर्तिं तदाधारं सर्वदेवमुखं विभुम् ।।\nपिङ्गेक्षणं पिङ्गजटं धूमकेतुं विभावसुम् ।। १७ ।।\nशुकयानगमं देवं सर्वाभरणभूषितम् ।।\nसर्वगं वरदं भानुं जठरस्थं च देहिनाम् ।। १८ ।।\nतेजोमूर्त्तिं  दुराधर्षं सप्तजिह्वं महाबलम् ।।\nसप्तार्चिषं सप्तर्षिकं च समित्सप्तकमच्युतम् ।। १९ ।।\nविष्णोरंशमनिर्देश्यं भावनं जातवेदसम् ।।\nपावनं पुष्टिदं सौम्यं भक्तानां भूतिवर्धनम् ।। 1.92.२० ।।\nतद्दत्तमाहुतिगणं संप्रतीच्छ जगद्गुरो ।।\nतेन भावय देवेश यथाहं देवतागणान् ।। २१ ।।\nयाजकं यजमानं च पुष्ट्या विभज सर्वशः ।।\nइदमर्घ्यमिदं पाद्यं धूपं दीपं प्रगृह्यताम् ।। २२ ।।\nएवमावाहनं कृत्वा पाद्यार्घ्यं विनिवेदयेत् ।।\nवेद्यामेव न तौ देयौ वह्नौ यदुकुलोद्वह ।। २३ ।।\nगन्धपुष्पादिकं देयं सकलञ्जातवेदसि ।।\nधूपं दीपं सनैवैद्यं वेद्यामेव निवेदयेत् ।। २४ ।।\nततस्तु प्रस्तरेद्वेदिमक्षताग्रैः कुशैर्द्विज ।।\nउपमूलादधोलूनैः प्रागग्रैः प्रयतः शुचिः ।। २५ ।।\nपूर्वे च प्राग्दक्षिणतः पश्चाच्चैवापसव्यतः ।।\nउत्तरेण ततः कुर्यात्प्रस्तरस्य समापनम् ।। २६ ।।\nमूलच्छिन्नन्तु दातव्यं प्रस्तरे भूभृतां वर ।।\nओषध्यः फलवन्त्यश्च पर्ववत्यस्तथैव च ।। २७ ।।\nदर्भाभावे प्रशंसन्ति तिस्रस्तत्र च वर्जयेत् ।।\nराजसीरवरूकं च परिबाधमथोत्कटम् ।। २८ ।।\nविष्णुर्मनसा पूते स्तो मन्त्रेणानेन सुव्रत ।।\nदार्भं पवित्रमुत्सज्य ताभ्यां च तदनन्तरम् ।। २९ ।।\nदेवोव इत्यथैतेन उत्पूयमुदकं शुचि ।।\nस्रुक्स्रुवावथ पालाशौ शमीन्यग्रोधसंभवौ ।। 1.92.३० ।।\nउदुम्बरमयौ ताम्रौ रूप्यरुक्ममयौ तथा ।।\nआज्यस्थाली च कर्तव्या तैजसद्रव्यसम्भवा ।।३१ ।।\nमाहेयी वापि भूपाल नित्यसर्वाग्निकर्मसु ।।\nहस्तमात्रः स्रुवः कार्यो स्रुव बाहुसमं तथा।।३२।।\nअङ्गुष्ठमध्यप्रतिमं होमस्थानं स्रुवस्य तु।।\nआज्यस्थाल्याः प्रमाणन्तु यथाकामन्तु कारयेत्।।३३।।\nग्रामं पृश्चापयोसीति मन्त्रेणाज्यं नराधिप।।\nआज्यस्थाल्याः पयोत्पूतं पञ्चानामिति पञ्चकम् ।। ३४ ।।\nपठन्गृह्णीत राजेन्द्र अर्जेत्यग्नावधिश्रयेत् ।।\nआज्यस्याथ पवित्रेण कार्य मुत्प्लवनं द्विज ।। ३५ ।।\nअग्निर्जिह्वेति सततं हविरस्युत्पवनान्तरम् ।।\nअक्षीणन्तु न कर्तव्यं सततं पार्थिवोत्तम ।। ३६ ।।\nशुभाभ्यां स्रुक्स्रुवौ राजन्प्रत्युष्टमिति भावय ।।\nपवित्रस्याग्रदर्भेण आयुरित्येव मानद ।। ३७ ।।\nप्रतिमार्ष्टि भुवं पश्चाच्चक्षुरित्येव पार्थिव ।।\nप्रतिमार्ष्टि स्रुवं ताँश्च दर्भान्वह्नावथोत्सृजेत् ।।३८।।\nदर्भोत्सर्गे पठेन्मन्त्रमिमं पार्थिवसत्तम ।।\nदिवि शिल्पमवततं पृथिव्याः कक्षिभिः श्रितम् ।। ३९।।\nतेन सहस्रकाण्डेन द्विषन्तं तापयामसि ।।\nद्विषन्तस्तप्यतां चोक्त्वा क्षिपेद्दर्भान्हुताशने ।।1.92.४०।।\nइध्मद्वयं ततो देयं याज्ञियद्रुमसम्भवम् ।।\nपलाशः खदिरो बिल्वः शम्यश्वत्थवटास्तथा ।।४१।।\nउदुम्बरमपामार्गः फल्गुश्च क्रमुकस्तथा ।।\nचन्दनं देवदारुश्च द्रुमा द्वादश याज्ञियाः ।।४२।।\nचतुर्गृहीतं विन्यस्य स्रुचि पूर्वं विचक्षणः ।।\nइध्मद्वये प्रज्वलिते सौम्यभागे नराधिप ।।४३।।\nप्रजानाम्पतये त्वादावाहुतिं मनसा न्यसेत् ।।\nचतुर्गृहीते मूर्द्धेति देया दक्षिणतो भवेत्।। ।।४४।।\nयुक्तः परस्तादित्यादि पञ्चकं जुहुयात्ततः ।।\nसन्ततीश्च जयाद्यास्तास्तथा राष्ट्रभृतो नृप ।।४५।।\nवार्त्रघ्नौ चाज्यभागौ च दातव्यौ पार्थिवोत्तम ।।\nअथौदुम्बरपत्राणां वेदौ दक्षिणतो नृप ।। ४६ ।।\nसञ्चये पद्मपत्राणामथवापि महीपते ।।\nआवाहनं तु कर्तव्यं देवस्य परमेष्ठिनः ।। ४७ ।।\nआवाहयाम्यहं देवं ब्रह्माणं परमेष्ठिनम् ।।\nजगतोऽस्य समुत्पत्तिस्थितिसंहारकारकम् ।।४८।।\nचतुर्वेदं चतुर्वक्त्रं चातुर्वण्यप्रभुं प्रभुम् ।।\nचतुराश्रमगोप्तारं   वरदं भूतभावनम् ।। ४९\nपद्मयोनिं जगद्योनिं यज्ञयोनिं जगत्पतिम् ।।\nआत्मयोनिमनाधृष्यं यज्ञवाहं जगत्पतिम् ।। 1.92.५० ।।\nयज्ञेशं यज्ञमूर्तिं च त्रैलोक्यस्यैककारणम् ।।\nसर्वगं वरदं सौम्यं परमं परमेश्वरम् ।। ५१ ।।\nभूतभव्यभवं नाथं योगज्ञेयं सनातनम् ।।\nआगच्छ भगवन्ब्रह्मन्यजमानस्य वृद्धये ।। ५२ ।।\nइदमर्घ्यमिदं पाद्यं धूपं चेदं प्रगृह्यताम् ।।\nब्रह्मलिङ्गांस्ततो मन्त्राञ्जपेद्भक्त्या समाहितः ।। ५३ ।।\nआपोहिष्ठेति मन्त्रेण ब्रह्मणोऽर्घ्यं निवेदयेत् ।।\nशन्नोदेवीति पाद्यं च प्रयतः सुसमाहितः ।। ५४ ।।\nहिरण्यगर्भेति तथा दद्यादाचमनं बुधः ।।\nध्रुवा द्यौरिति मन्त्रेण ह्यासनं विनिवेदयेत् ।। ५५ ।।\nगन्धं पुष्पमलङ्कारं वस्त्रं धूपं सदीपकम् ।।\nनैवेद्यं च तथा देयं सावित्रेण नराधिप ।। ५६ ।।\nप्राक्तन्त्रमेतदुक्तं ते मया सर्वाग्निकर्मसु ।।\nप्राक्तन्त्रे तु कृते कार्यं होममन्त्रमयासकम् ।। ५७ ।।\nएवं कार्यं महीनाथ सर्वेष्वेवाग्निकर्मसु ।। ५८ ।।\nहोमस्य विहितस्यान्ते तन्त्रं कार्यमथोत्तरम् ।।\nमहाकल्पस्य कल्पस्य तथा मन्वन्तरस्य च ।। ५९ ।।\nयुगस्याथ समायाश्चायनस्य हि तथैव च ।।\nऋतोर्मासस्य पक्षस्य ग्रहनक्षत्रयोस्तथा ।। 1.92.६० ।।\nतिथेश्च करणस्याथ मुहूर्तस्य च पार्थिव ।।\nवर्त्तमानस्य सर्वस्य देयस्याधिपतिर्भवेत् ।। ६१ ।।\nइह गाव अयं यज्ञ आनः प्रजास्तथैव च ।।\nधृतिं चैवोपधृतिं   च इहाभागं तथैव च ।। ६२ ।।\nदेयं चतुर्गृहीतेन होमद्रव्येण पार्थिव ।।\nत्वन्नो अग्ने वरुणस्य स त्वंनो अग्न एव च ।। ६३ ।।\nअयाश्चाग्नेस्तथैवेति तथा व्याहृतयो नृप ।।\nत्वन्नो अग्नेति च ततो होतव्यमृक्त्रयं पुनः ।। ६४ ।।\nन्यूनं ततेति रिक्तेति न्यूने चैवातिरिक्तकम् ।।\nसमं समे तथा हुत्वा होतव्यमृक्त्रयं ततः ।। ६५ ।।\nअनाज्ञातं यदाज्ञातं स्विष्टिश्चाप्यथ पार्थिव ।।\nमनोर्ज्योतिस्तथैवात्र त्रयस्त्रिंशत्तथैव च ।। ६६ ।।\nयन्मे च मनसा च्छिद्रं विश्वकर्मा तथैव च ।।\nअयाश्चाग्नेस्तथा राजन्त्वन्नो अग्ने तथैव च ।।\nसत्वन्नो अग्ने इत्येवं हुत्वा पार्थिवसत्तम ।। ६७ ।।\nआश्रावितेति मन्त्रेण देया पूर्णाहुतिर्भवेत् ।। ६८ ।।\nइष्टो हि यज्ञो भृगुभिर्मंत्रेणानेन पार्थिव ।।\nआज्यस्थालीं स्रुक्स्रुवौ च दर्भैस्तु परिमार्जयेत् ।। ६९ ।।\nताँश्च दर्भान्क्षिपेद्वह्नौ प्रयतः सुसमाहितः ।।\nपूर्णमित्येव च स्रुवा कार्यं संवीक्षणं ततः ।। 1.92.७०।।\nयथादिशं महीपाल तथा कुर्याद्विमोचनम् ।।\nततो विसर्जनं कार्यं ब्रह्मणः परमेष्ठिनः ।। ७१ ।।\nभगवन्देवदेवेश जगतामार्तिनाशन ।।\nव्रजस्व पूजामादाय पुनरागमनाय च ।।७२।।\nयजमानस्य शान्त्यर्थं सर्वस्य जगतस्तथा ।।\nआरोग्यधनधान्येन यजमानं च वर्धय ।।७३।।\nहुताशनस्य कर्त्तव्यं ततो राजन्विसर्जनम् ।।\nद्रव्यभुक्त्वं वरेण्यस्त्वं प्रणतार्तिविनाशनः ।।७४ ।।\nव्रजस्व पूजामादाय पुनरागमनाय च।।\nशान्त्यर्थं यजमानस्य राष्ट्रस्य च विवृद्धये ।।७५।।।\nगोब्राह्मणहितार्थाय जयाय च महीपतेः ।।\nपूर्णपात्रमथादाय वाच्यं स्वस्त्ययनं ततः ।।७६।।\nततस्तु दक्षिणा देया यथा प्रोक्ता मया पुरा ।।\nएतदुत्तरतन्त्रं तु प्रोक्तं सर्वाग्निकर्मणाम्।।७७।।\nविधानमेतत्कथितं तवाद्य सर्वाग्निकर्मस्वनघोपयोगि।।\nअतः परं किं कथयामि राजंस्तन्मे वदस्वायतलोहिताक्ष ।।७८।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे अग्निकार्ये प्राक्तन्त्रोत्तरतन्त्रविधिर्नाम द्विनवतितमोऽध्यायः।।९२।।"
  }
]
[
  {
    "text": "।। शङ्कर उवाच ।।\nहिरण्याक्षे हते दैत्ये भ्राता तस्य महात्मनः ।।\nहिरण्यकशिपुर्नाम चकारोग्रं महत्तपः ।। १ ।।\nदशवर्षसहस्राणि दशवर्षशतानि च ।।\nजपोपवासनिरतः स्नानमौनाश्रितव्रतः ।। २ ।।\nतपःशमदमाभ्यां च ब्रह्मचर्येण चाऽनघ ।।\nब्रह्मा प्रीतमनास्तस्य स्वयमागत्य भार्गव ।। ।। ३ ।।\nविमानेनाऽर्कवर्णेन हंसयुक्तेन भास्वता ।।\nआदित्यैस्सहितः साध्यैस्सहितो मरुदश्विभिः ।। ४ ।।\nरुद्रैर्विश्वसहायैश्च यक्षराक्षसपन्नगैः ।।\nदिग्भिर्विदिग्भिश्च तथा खेचरैश्च महाग्रहैः ।।५ ।।\nनिम्नगाभिः समुद्रैश्च मासर्त्वयनसंधिभिः ।।\nनक्षत्रैश्च मुहूर्त्तैश्च कालस्यावयवैस्तथा ।। ६ ।।\nदेवर्षिभिः पुण्यतमैः सिद्धैः सप्तर्षिभिस्तथा ।।\nराजर्षिभिः पुण्यतमैर्गन्धर्वैरप्सरोगणैः ।। ७ ।।\nचराचरगुरुः श्रीमान्वृतः सर्वेर्दिवौकसैः ।।\nब्रह्मा ब्रह्मविदां श्रेष्ठो दैत्यं वचनमब्रवीत् ।। ८ ।।\nब्रह्मोवाच ।। प्रीतोस्मि तव भक्तस्य तपसाऽनेन सुव्रत ।।\nवरं वरय भद्रं ते यथेष्टं काममाप्नुहि ।। ९ ।।\nहिरण्यकशिपुरुवाच ।। न देवासुरगन्धर्वा न यक्षोरगराक्षसाः ।।\nन मानुषाः पिशाचा वा हन्युर्मां देवसत्तम ।।1.54.१०।।\nऋषयोपि न मां शापं क्रुद्धा लोकपितामह ।।\nशपेयुस्तपसा युक्ता वरमेतद्वृणोम्यहम् ।। ११ ।।\nन शस्त्रेण न चास्त्रेण गिरिणा पादपेन च ।।\nन शुष्केन न चाऽऽर्द्रेण वधं मे स्यात्कथञ्चन ।। १२ ।।\nभवेयमहमेवार्कः सोमो वायुर्हुताशनः ।।\nसलिलं चाऽन्तरिक्षञ्च नक्षत्राणि दिशो दश ।। १३ ।।\nअहं क्रोधश्च कामश्च वरुणो वासवो यमः ।।\nधनदश्च तथाध्यक्षो यक्षः किंपुरुषाधिपः ।। १४ ।।\nब्रह्मोवाच ।।\nएते दिव्यवरास्तात मया दत्तास्तवाद्भुताः ।।\nसर्वान्कामानिमाँस्तस्मात्प्राप्स्यसि त्वं न संशयः ।। १५ ।।\nशङ्कर उवाच ।।\nएवमुक्त्वा स भगवाञ्जगामाऽऽकाशमेव हि ।।\nवैराजं देवसदनं महर्षिगणसेवितम् ।। १६ ।।\nततो देवाश्च नागाश्च गन्धर्वा मुनयस्तथा ।।\nवरप्रदानं श्रुत्वैव पितामहमुपस्थिताः ।। ।। १७ ।।\nदेवा ऊचुः ।।\nवरेणाऽनेन भगवान्वधिष्यति स नोऽसुरः ।।\nतन्नः प्रसीद भगवन्वधोऽप्यस्य विचिन्त्यताम् ।। १८ ।।\nभगवान्सर्वभूतानां स्वयम्भूरादिकृत्प्रभुः ।।\nस्रष्टा च हव्यकव्यानां चाऽव्यक्तः प्रकृतिर्ध्रुवः ।। १९ ।।\nशङ्कर उवाच ।।\nसर्वलोकहितं वाक्यं श्रुत्वा देवः प्रजापतिः ।।\nप्रोवाच वरदो वाक्यं सर्वान्देवगणांस्ततः ।। 1.54.२० ।।\nब्रह्मोवाच ।।\nअवश्यं त्रिदशास्तेन प्राप्तव्यं तपसः फलम् ।।\nततस्तस्य वधं विष्णुस्तपसोऽन्ते करिष्यति ।। २१ ।।\nशङ्कर उवाच ।।\nएवं श्रुत्वा सुराः सर्वे वाक्यं पङ्कजजन्मनः ।।\nस्वानि स्थानानि दिव्यानि जग्मुस्ते वै मुदान्विताः ।। २२ ।।\nलघुमात्रे वरे तस्मिन्सर्वाः सोऽबाधत प्रजाः ।।\nहिरण्यकशिपुर्दैत्यो वरदानेन दर्पितः ।। २३ ।।\nआश्रमेषु महात्मानो मुनीन्द्रान्संशितव्रतान् ।।\nसत्यधर्मरतान्दान्तान्दुराधर्षोभवंस्तु सः।।२४।।\nदेवास्त्रिभुवस्थांश्च पराजित्य महासुरः।। ।\nत्रैलोक्यं वशमानीय स्वर्गे वसति दानवः ।। २५ ।।\nयदा वरमदोन्मत्तो ह्यावासं कृतवान् दिवि ।।\nयाज्ञियान्कृतवान्दैत्यानयाज्ञेयाश्च देवता ।। २६ ।।\nआदित्या वसवो रुद्रा विश्वेदेवास्तथाऽश्विनौ ।।\nभृगवोऽङ्गिरसः साध्या मरुतश्च सवासवाः ।। २७ ।।\nशरण्यं शरणं विष्णुमुपतस्थुर्महाबलम् ।।\nदेवं ब्रह्ममयं विष्णुं ब्रह्मभूतं सनातनम् ।। २८ ।।\nभूतभव्यभविष्यस्य प्रभुं लोकपरायणम् ।।\nनारायणं विभुं देवाः शरण्यं शरणं गताः ।।२९।।\nदेवा ऊचुः।।\nत्रायस्व नोऽद्य देवेश हिरण्यकशिपोर्वधात् ।।\nत्वं हि नः परमो देवो ब्रह्मादीनां सुरोत्तम ।। 1.54.३० ।।\nप्रोत्फुल्लामलपत्राक्ष शत्रुपक्षक्षयंकर ।।\nक्षयाय दितिवंशस्य शरणं त्वं भवस्व नः ।। ३१ ।।\nश्रीभगवानुवाच ।।\nभयं त्यजध्वममरा अभयं वो ददाम्यहम् ।।\nतथैव त्रिदिवं देवाः प्रतिपद्यत मा चिरम् ।। ३२ ।।\nएषोऽमुं सबलं दैत्यं वरदानेन दर्पितम्।।\nअवध्यममरेंद्राणां दानवेन्द्रं निहन्म्यहम् ।। ३३ ।।\nशङ्कर उवाच ।।\nएवमुक्त्वा स भगवान्विसृज्य त्रिदिवेश्वरान् ।।\nनारसिंहं वपुश्चक्र सहस्रांशुसमप्रभम् ।। ३४ ।।\nप्रांशुं कनकशैलाभं ज्वालापुञ्जविभूषितम् ।।\nदैत्यसैन्यमहाम्भोधि वडवानलवर्चसम् ।। ३५ ।।\nसन्ध्यानुरक्तमेघाभं नीलवाससमच्युतम् ।।\nदेवदारुवनच्छन्नं यथा मेरुं महागिरिम् ।। ३६ ।।\nसंपूर्णवक्त्रदशनैः शशाङ्कशकलोपमैः ।।\nपूर्णं मुक्ताफलैः शुभ्रैः समुद्रमिव काञ्चनम् ।। ३७ ।।\nनखैर्विद्रुमसंकाशैर्विराजितकरद्वयम् ।।\nदैत्यनाथक्षयकरैः क्रोधस्यैव यथाङ्कुरैः ।। ३८ ।।\nसटाभारं सकुटिलं वह्निज्वालाग्रपिंगलम् ।।\nधारयन्भाति सर्वात्मा दावानलमिवाचलः ।। ३९ ।।\nदृश्यादृश्यमुखे तस्य जिह्वाभ्युदितचञ्चला ।।\nप्रलयान्ताम्बुदस्येव चञ्चला तु तडिल्लता ।। 1.54.४० ।।\nआवर्त्तिभिर्लोमघनैर्व्याप्तं विग्रहमूर्जितम् ।।\nमहाकटितटस्कन्धमलातप्रतिमेक्षणम् ।। ४१ ।।\nकल्पान्तमेघनिर्घोषज्वालानिःश्वासमारुतम् ।।\nदुर्निरीक्ष्यं दुराधर्षं वज्रमध्यविभीषणम् ।। ४२ ।।\nकृत्वा मूर्तिं नृसिंहस्य दानवेंद्रसभां ययौ ।।\nताम्बभञ्ज तु वेगेन दैत्यानां भयवर्धनः।। ४३ ।।\nभज्यमानां सभां दृष्ट्वा नृसिंहेन महात्मना ।।\nहिरण्यकशिपू राजा दानवान्समचोदयत् ।। ४४ ।।\nसत्त्वजातमिदं घोरं चापूर्वं पुनरागतम् ।।\nघातयध्वं दुराधर्षं येन मे नाशिता सभा ।।४५।।\nतस्य तद्वचनं श्रुत्वा दैत्याः शतसहस्रशः ।।\nआयुधैर्विविधैर्जघ्नुर्देवदेवं जनार्दनम् ।। ४६ ।।\nनानायुधसहस्राणि तस्य गात्रेषु भार्गव ।।\nविशीर्णान्येव दृश्यन्ते मृल्लोष्टानीव पर्वते ।। ४७ ।।\nदैत्यायुधानां वैफल्यं कृत्वा हत्वा च दानवान् ।।\nकरपादप्रहारैश्च शतशोऽथ सहस्रशः ।। ४८ ।।\nजग्राह वेगाद्दैतेयं हिरण्यकशिपुं ततः ।।\nनृसिंहहेतोर्विक्रान्तमस्त्रवर्षमहाम्बुदम् ।। ४९ ।।\nवेगेनोत्संगमारोप्य कदलीदललीलया ।।\nदारयामास दैत्येशं वक्षत्स्थलमहागिरिम् ।। 1.54.५० ।।\nकृत्वा तमसुभिर्हीनं दैत्येशं केशवः स्वयम् ।।\nअसुराणां विनाशं च क्रुद्धो नरहरिर्व्यधात् ।। ५१ ।।\nहत्वाऽसुरं शोणितबिन्दुचित्रं संपूज्य देवाः सह वासवेन ।।\nजग्मुस्स्वधिष्ण्यानि मुदा समेता देवोप्यथान्तर्हितमूर्तिरास ।। ५२ ।।\nइति श्रीविष्णुधर्म्मोत्तरे प्रथमखण्डे मार्कण्डेयवज्रसंवादे शङ्करगीतासु नरसिंहप्रादुर्भावो नाम चतुष्पञ्चाशत्तमोऽध्यायः ।। ५४ ।।"
  }
]
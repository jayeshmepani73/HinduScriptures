[
  {
    "text": "।। मार्कण्डेय उवाच ।।\nवैवस्वतेन मनुना येन सा निर्मिता पुरी ।।\nस तु कृत्वा चिरं राज्यमिक्ष्वाकुमभिषिच्य च ।। १ ।।\nपुत्त्रे भारं समावेश्य सशरीरो दिवं गतः ।।\nतत्रस्थः पालयन्नास्ते त्रैलोक्यं सचराचरम् ।। २ ।।\nतेन मन्वन्तरं सर्वं पालनीयमिदं जगत् ।।\nइक्ष्वाकुस्तस्य तनयः पालयामास मेदिनीम् ।।३।।\nधर्मज्ञश्च कृतज्ञश्च सत्यवादी जितेन्द्रियः ।।\nसुदर्शः सर्वभूतानां नयापनयकोविदः ।। ४ ।।\nब्रह्मण्यश्च शरण्यश्च दीनानाथानुकम्पकः ।।\nदैवमन्त्रप्रभूत्साह शक्तिभिश्च समन्वितः ।।५ ।।\nषाड्गुण्यविन्महोत्साहः स्मितपूर्वाभिभाषणः ।।\nयुक्तदंडो न निर्दंडो न च दण्डरतिस्तथा ।।६।।\nवेदवेदाङ्गतत्त्वज्ञो यज्ञयाजी तपोरतिः ।।\nअक्षुद्रलीलोऽभिमतः सर्वसत्त्वो न हिंसकः ।। ७ ।।\nमान्यो मानयतां शक्यः सुखः पूज्यप्रपूजकः ।।\nकामः क्रोधो मदो मानो लोभो हर्षस्तथैव च ।। ८ ।।\nनित्यं शरीरप्रभवा रिपवस्तेन षड् जिताः ।।\nसर्वत्र विधिना दृश्यः सुभगः प्रियदर्शनः ।। ९ ।।\nबहुधान्यो बहुधनो बहुनागाश्वपूरुषः ।।\nअयोध्यानिलयो नित्यं देवारिगणदर्पहा ।।1.14.१ ०।।\nस तदा पालयामास पुत्रवत्सकलाः प्रजाः ।।\nनाधर्मः कश्चिदप्यासीत्तस्मिन्राजनि मानवः ।। ११ ।।\nदीनो वा व्याधितो वापि स्वल्पायुर्वा च दुःखितः ।।\nमूर्खो वा मन्दरूपो वा दुर्भगो वा निराकृतिः ।।१२।।\nएकत्र देहे सकलं गुणौघं द्रष्टाहमित्येव विशिष्टबुद्धिः ।।\nससर्ज यं राजवरं महात्मा प्रजापतिः सर्वजगत्प्रधानः ।।१३।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे इक्ष्वाकुकुलवर्णनंनाम चतुर्दशोऽध्यायः।। ।।।१४।।"
  }
]
[
  {
    "text": "वज्र उवाच ।।\nग्रहाणां भृगुशार्दूल नक्षत्राणां तथैव च ।।\nपूजने विधिमाचक्ष्व तत्र मे संशयो महान् ।। १ ।।\nमार्कण्डेय उवाच ।।\nग्रहस्साधिपतिः कार्यो नित्यं मण्डलके बुधैः ।।\nनक्षत्रश्चन्द्रसहितस्तथा साधिपतिर्नृप ।। २ ।।\nसंख्याता तारकास्तस्य यथावन्मनुजेश्वर ।।\nतेषां तारकसंख्यानं निबोध गदतो मम ।। ३ ।।\nरौद्रं पुष्यं तथा त्वाष्ट्रं वायव्यं वारुणं तथा ।।\nपौष्णं च पार्थिवश्रेष्ठ कथितं त्वेकतारकम्।।४।।\nद्वितारं  फल्गुनीयुग्मं तथा भाद्रपदाद्वयम्।।\nआदित्यं च तथा मूलं चैन्द्राग्नं चाश्विनं तथा।।५।।\nत्रितारं भरणी सौम्यमैन्द्रं ब्राह्मं सवैष्णवम् ।।\nचतुस्तारमथाषाढे द्वे मैत्रं यदुनन्दन ।। ६ ।।\nपञ्चतारः स्मृतो हस्तः प्राजापत्यं च वासवम् ।।\nसार्पं पित्र्यमथाग्नेयं षट्तारं परिकीर्तितम् ।। ७ ।।\nआदित्यमण्डलं कार्यं पद्मवर्णं नराधिप ।।\nश्वेतं चन्द्रमसः कार्यं रक्तं कार्यं कुजस्य च ।। ८ ।।\nनीलं बुधस्य कर्त्तव्यं पीतवर्णं बृहस्पतेः ।।\nश्वेतं शुक्रस्य कर्त्तव्यं कृष्णं सौरस्य पार्थिव ।। ९ ।।\nआकाशवर्णं तमसः केतोर्धूमप्रभं तथा ।।\nरक्तवर्णं कृत्तिकानां फल्गुनीद्वितयस्य च ।। 1.88.१० ।।\nहस्तस्य च सपौष्णस्य मैत्रस्य च नराधिप ।।\nपीतं पुष्यस्य केशस्य शाक्रवाडवयोस्तथा ।। ११ ।।\nश्वेतं सौम्यस्य रौद्रस्य आप्यवारुणयोस्तथा ।।\nआदित्यसार्पपित्र्याणां ब्राह्मवायव्ययोस्तथा ।। १२ ।।\nप्रोष्ठपादद्वयस्याथ श्वेतमेवाभिधीयते ।।\nविचित्रवर्णं त्वाष्ट्रस्य वैश्वदेवस्य चाप्यथ ।। १३ ।।\nआश्विनस्य तथा कार्यं नित्यमेव नराधिप ।।\nकृष्णं याम्यस्य मूलस्य पालाशं श्रवणस्य च ।। १४ ।।\nविशाखायां पीतरक्तं कर्त्तव्यं नृपमण्डलम् ।।१५।।\nयथोक्तवर्णेन नरेन्द्र कृत्वा पूर्वं ग्रहस्यानघ मण्डलं स्वम् ।।\nऋक्षस्य वा पूज्यतमस्य राजन्पूजा विधेया तदनन्तरं च ।। १६ ।।\nइति श्रीविष्णुधर्मोत्तरे प्रथमखंडे मा०स० ग्रहर्क्षमण्डलनिर्देशोनामाष्टाशीतितमोऽध्यायः ।।८८।।"
  }
]
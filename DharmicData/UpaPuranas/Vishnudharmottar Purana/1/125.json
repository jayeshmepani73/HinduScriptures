[
  {
    "text": "।। मार्कण्डेय उवाच ।।\nदृष्ट्वा स पुरतो देवं दानवानभ्यभाषत ।।\nअयं स दृश्यते विष्णुर्दानवा येन घातिताः ।। १ ।।\nकुतृष्णयेव शक्रार्थे बभूव किल वामनः ।।\nयदा वञ्चितवान्पुत्रं भ्रातृव्यस्य बलिं मम ।। २ ।।\nनृवराहवपुः कृत्वा लोकचित्तहरं पुरो ।।\nहिरण्याक्षं जघानैव पितृव्यं मम विस्मितम् ।। ३ ।।\nअपूर्वं रूपमास्थाय नरसिंहस्य दानवाः ।।\nपितरं यो जघानैव हिरण्यकशिपुं रणे।। ४ ।।\nवराहरूपिणानेन पातालतलमास्थिताः ।।\nअसम्भाव्यभयेनाजौ दानवा विनिपातिताः ।। ५ ।।\nनराश्व वपुषा येन मधुकैटभयोः पुरा ।।\nपातालादाहृता वेदास्ततस्तौ युधि घातितौ ।। ६ ।।\nअस्याज्ञाकारिणो देवा न संतिष्ठन्ति शासने ।।\nअयं स रक्षां देवानामस्माभिर्विप्रकृष्यताम् ।। ७ ।।\nत्रैलोक्ये दैत्यमुद्भूतं युद्धेनैव पुनःपुनः ।।\nदेवसाद्गम इत्येव तेन वध्योऽथ मे रिपुः ।। ८ ।।\nअतीतस्याद्य कालस्य दुर्नयस्य कृतस्य च ।।\nभोक्ष्यतेऽयं फलं दैत्याः सर्वे पश्यन्तु मा चिरम् ।। ९ ।।\nइत्येतद्दैत्यनाथस्य वाक्यं श्रुत्वैव दानवाः ।।\nजयशब्दं ततश्चक्रुः सिंहनादरवं तथा ।। 1.125.१० ।।\nवाचश्च प्रतिकूलास्तास्तेन दुष्टेन चेतसा ।।\nतच्छ्रुत्वा च हरिर्देवः क्रुद्धो नामेदमब्रवीत् ।। ११ ।।\nकिमिदं गर्जसे दैत्य शारदाम्बुदवद्वृथा।।\nप्रजापतिकृतं सेतुं कथं लङ्घितुमिच्छसि।।१२।।\nएवं कथतोर्देवदैत्ययोः पार्थिवोत्तम।।\nप्रावर्तत रणो घोरो गदापातविभीषणः।।१३।।\nदानवैर्देवदेवोऽपि कालनेमिपुरःसरैः।।\nसंछाद्यते महास्त्रौघैर्मेघैरिव नभस्तलम्।।१४।।\nसंछाद्यमानो दैत्येन्द्रैर्देवदेवो न विव्यथे ।।\nयोधयामास स रणे गदया दानवान्बहून् ।। १५ ।।\nतस्य दैत्यप्रसक्तस्य कालनेमिर्महासुरः ।।\nपातयामास वेगेन गदां गरुडमूर्धनि ।। १६ ।।\nगदाघातेन रौद्रेण तेन तार्क्ष्यस्य मानद ।।\nनासा भग्ना व्यथा जाता रक्तच्छर्दिश्च दारुणा ।। १७ ।।\nव्यथितं गरुडं दृष्ट्वा देवेन हरिमेधसा ।।\nक्षिप्तं दैत्यविनाशाय तदा चक्रं सुदारुणम् ।। १८ ।।\nयत्तत्सुदर्शनं नाम सूर्यतेजःसमुद्भवम् ।।\nवज्रनाभं सहस्रारं क्षरपर्यन्तमण्डलम् ।। १९ ।।\nच्युतं चक्रिकराच्चक्रं कालनेमिं महासुरम् ।।\nशीघ्रं विशिरसं चक्रे विबाहुं च तथा नृप ।। 1.125.२० ।।\nविबाहुशिरसं कृत्वा देवहस्तमुपेयिवान् ।।\nविबाहुशिरसं कायं क्षरच्छोणितनिर्झरम् ।। २१ ।।\nन पपातास्य मेदिन्यां यदा तार्क्ष्यस्ततो रयात् ।।\nउरुसा पातयामास देवानां पश्यतां तदा ।। २५ ।।\nपतता दैत्यकायेन सशैलवनकानना ।।\nकम्पिता वसुधा सर्वा पतिताश्च शिलोच्चयाः ।। २३ ।।\nदानवेन्द्रं हतं दृष्ट्वा मयतारपुरोगमाः ।।\nतुष्टुवुर्देवदेवशं वरचक्रासिपाणिनम् ।। २४ ।।\nतुष्टाव च तदा देवो ब्रह्मा शुभचतुर्मुखः ।।\nस्तुतश्च ब्रह्मणा देवो लोकपालान्यथा पुरा ।।२५।।\nस्थानेषु योजयामास यज्ञं देवमुखे तथा ।।\nजगाम ब्रह्मणा सार्धं ब्रह्मलोकं तदा विभुः ।।२६।।\nतत्रात्मानं यज्ञमूर्ति मिज्यमानं द्विजोत्तमः ।।\nदृष्ट्वा स्वयं तु जग्राह यज्ञभागं महात्मनाम् ।। २७ ।।\nतत्र पूजामुपादाय जगाम स हिरण्वतीम् ।।\nअस्त्रैरनुगतस्तत्र सुष्वाप किल योगवित् ।।।२८।।\nएवं स दैत्यप्रवरो नरेन्द्र कृष्णेन चक्रेण पुरा निरस्तः ।।\nअतः परं किं कथयामि तुभ्यं तन्मे वदस्वायतलोहिताक्ष ।।२९ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे कालनेमिवधो नाम पञ्चविंशत्यधिकशततमोऽध्यायः ।। १२५ ।।"
  }
]
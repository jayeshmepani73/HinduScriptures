[
  {
    "text": "मार्कण्डेय उवाच ।।\nअत्रिवंशसमुत्पन्नान्गोत्रकारान्निबोध मे ।।\nकर्पूरायणशाखेयास्तथा शाराहणाश्च ये ।।\nशैवालकी शौनवर्णिरघोसौद्रुतयश्च ये ।। १ ।।\nगौरग्रीवः सकारञ्जिरथ मैत्रायणाश्च ये ।।\nआत्मयन्या वामरथ्या गौपनास्ताकिबिन्दवः ।।२।।\nह्वानजिद्बाहुरिन्द्रोविरैन्द्रालिः शाकटायनः ।।\nतैलेयश्चैव बौलेयश्चात्रिगौणी मतिस्तथा ।। ३ ।।\nजलदो भगपादश्च सोपुष्पिश्च महातपाः ।।\nछान्दोगेयस्तथैतेषामार्षेयः प्रवरो मतः ।।४।।\nध्याराश्वाश्च तथात्रिश्च ऋचनानस एव च ।।\nपरस्परमवैवाह्या ऋषयः परिकीर्तिताः।।५।।\nदक्षिर्बलिः पालकृच्च और्णनाभिः सिलिर्मिलिः ।।\nबीजवापी शिरीषश्च मौंजकेशगविष्ठिरौ।।६।।\nबलन्धनस्त्तथैतेषां त्र्यार्षेयः प्रवरो मतः ।।\nअत्रिर्गविष्ठिरश्चैव तथा पूर्वातिथिः स्मृताः।।७\nपरस्परमवैवाह्या ऋषयः परिकीर्तिताः ।।\nआत्रेयान्पुत्रिकापुत्रानत ऊर्ध्वं निबोध मे ।।८।।\nहालेयश्च सवालेयो वाममथ्यस्तथैव च ।।\nगोत्रेयश्चैव गोत्रेयाः त्र्यार्षेयाः परिकीर्तिताः ।। ९ ।।\nअत्रिश्च वामरथ्यश्च पोत्रिश्चैव महानृषिः ।।\nपरस्परमवैवाह्या ऋषयः परिकीर्तिताः ।। 1.113.१० ।।\nइत्यत्रिवंशप्रभवास्तवोक्ता महानुभावा नृप गोत्रकाराः ।।\nयेषां तु नाम्नां परिकीर्तनेन पापं समग्रं पुरुषो जहाति ।। ११ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे अत्रिवंशानुकीर्तनं नाम त्रयोदशाऽधिकशततमोऽध्यायः ।। ११३ ।।"
  }
]
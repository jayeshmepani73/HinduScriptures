[
  {
    "text": "वज्र उवाच ।।\nयदेतदुक्तं रामस्य वरुणेन महात्मना ।।\nएतच्छ्रुत्वा तु मे जातस्संशयो भृगुनन्दन ।। १ ।।\nअस्मिंस्तु भारते वर्षे परिक्षीणे युगे तथा ।।\nअवस्था या भवेद्ब्रह्मस्तन्मे व्याख्यातु मर्हसि ।। २ ।।\n।।मार्कण्डेय उवाच ।।\nयुगेयुगे परिक्षीणे वर्षे यादव भारते ।।\nसंग्रामेण विनश्यंति प्रायो वर्णोत्तमा जनाः ।। ३ ।।\nवज्र उवाच ।।\nअस्माच्चतुर्युगाद्ब्रह्मन्यदतीतं युगत्रयम् ।।\nतेष्वहं श्रोतुमिच्छामि संग्रामं भृगुनन्दन ।। ४ ।।\nमार्कण्डेय उवाच ।।\nआसीत्कृतयुगस्यान्ते विप्राणां क्षत्त्रियैस्सह ।।\nवैश्यानां च सशूद्राणां युद्धं परमदारुणम् ।। ५ ।।\nवर्णत्रयं तत्र रणे क्षत्रियैर्विनिपातितम् ।।\n( ततश्च ब्राह्मणाः केचित्क्षत्त्रियानेवमब्रुवन् ।। ६ ।।\nअल्पैर्भवद्भिः कार्येण वयं केन विनिर्जिताः ।।)\nतानब्रुवन्महाभागाः क्षत्रियास्सत्यसंगराः ।। ७।।\nएकोऽस्माकं द्विजश्रेष्ठस्सेनानीरिति विश्रुतः ।।\nसर्वशस्त्रास्त्रकुशलो वयं तस्य मते स्थिता ।। ८ ।।\nभवतां बहुचित्तत्वाद्वयं तस्मात्पदेपदे ।।\nजयामो विपुलं सैन्यं नात्र कार्या विचारणा ।। ९ ।।\nक्षत्रियैरेवमुक्तास्ते ब्राह्मणान्संशितव्रताः ।।\nशशाङ्कं शरणं जग्मुर्द्विजेशं सोममञ्जसा ।। 1.74.१० ।।\nस तानुवाच धर्मात्मा सोमो राजा द्विजोत्तमान् ।।\nप्रयागे भार्गवो विद्वान्ब्राह्मणस्संशितव्रतः ।। ११ ।।\nशूर इत्येव विख्यातो नित्यं वसति धार्मिकः ।।\nप्रमतिर्नाम तस्यास्ति पुत्रो धर्मभृतां वरः ।। १२।।\nसर्वशास्त्रार्थकुशलो धनुर्वेदपरायणः ।।\nविष्णुर्मानुष्यमापन्नो युष्मत्कार्यार्थसिद्धये   ।। १३ ।।\nकृत्वा सेनाप्रणेतारं तं तु कृष्णाजिनध्वजम् ।।\nनिर्मर्यादान्रणे सर्वान्क्षत्त्रियांस्तान्विजेष्यथ ।। १४ ।।\nसोमस्य वचनं सर्वैरेवमुक्तैर्द्विजैः कृतम् ।।\nप्रायः क्षत्त्रियहीनेयं लघ्वी वसुमती कृता ।। १५ ।।\nआदौ कृता क्षत्त्रबलैर्विट्छूद्रद्विजवर्जिता ।।\nएवं कृतयुगस्यान्ते युद्धमासीत्सुदारुणम् ।। १६ ।।\nतथा त्रेतायुगस्यान्ते राक्षसैर्युद्धकर्कशैः ।।\nराष्ट्रं राष्टमथासाद्य पार्थिवास्सगणा हताः ।। १७ ।।\nराजा भीमरथो नाम विष्णुर्मानुष्यरूपधृक् ।।\nदिवोदासान्वयं जातो निजघानाथ राक्षसान् ।। १८ ।।\nपूर्वं त्रेतायुगस्यान्ते महाविजयकाङ्क्षिभिः ।।\nराक्षसैः क्षत्रिया युद्धे केशवेन च ते हताः ।। १९ ।।\nतथैव द्वापरस्यान्ते वासुदेवार्जुनौ रणे ।।\nचक्रतुर्वसुधां लघ्वीं नरनारायणौ नृप ।। 1.74.२० ।।\nद्वापरेद्वापरे राजंस्तथैव मधुसूदनः ।।\nएकमेव यजुर्वेदं चतुर्धा व्यभजत्पुनः ।। २१ ।।\nद्वापरेस्मिन्नृपातीते वसिष्ठकुलवर्धनः ।।\nपाराशरसुतश्श्रीमान्विष्णुर्द्वैपायनः स्मृतः ।। २२ ।।\nप्रकाशो जनितो येन लोके भारतचन्द्रमाः ॥\nपरीक्षित्पुत्रं राज्यस्थं राजानं जनमेजयम् ॥ २३ ॥\nवैशम्पायन इत्येव शिष्यो व्यासस्य विश्रुतः ॥\nआख्यास्यति महाऽऽख्यानं सर्वपापभयापहम् ॥ २४ ॥\nधर्मे चाथें च कामे च मोक्षे च यदुनन्दन ॥\nप्रदीपभूतं सर्वत्र बुधबुद्धिविवर्धनम् ॥ २९ ॥।\nयत्र विष्णुकथा देव्याः श्रुतयश्च सनातनाः ॥\nतच्छ्रोतव्यं मनुष्येण परं पदमभीप्सता ॥ २६ ॥।\nभारतात्पारणं प्राप्य नरकं तु न गच्छति ॥\nन चेत्स्याद्यदि भूपाल महापातकसंयुतः ॥ २७ ॥।\nदशभिः पारणैः स्थानं प्राप्नोति जगतः पतेः ॥\nकेशवस्य महाभाग निर्मितं येन भारतम् ॥ २८ ॥\nव्यस्य वेदं चतुर्धा तु विष्णुर्द्वैपायनो मुनिः ।\nशिष्यानध्यापयामास नामतस्तान्निबोध मे ॥ २९ ॥\nऋग्वेदमथ पैलं तु सामवेदं तु जैमिनिम् ॥\nअथर्वणं सुमन्तुं तु यजुर्वेदं महामुनिम् ॥ 1.74.३० ॥।\nअध्यापयामास तदा वैशंपायनसंज्ञकम् ॥\nवाकोवाक्यं पुराणं च सूतं भारतमेव च ॥ ३१ ॥\nअङ्गानि वेदाश्चत्वारो मीमांसा न्यायविस्तरः ॥ •\nधर्मशास्त्रं  पुराणं च विद्यास्त्वेताश्चतुर्दश ॥ ॥ ३२ ।\nशिक्षा कल्पो व्याकरणं निरुक्तं ज्योतिषां गतिम् ॥\nछन्दोविशेषः षष्ठश्च षडङ्गो वेद उच्यते ॥ ३३ ॥।\nसांख्यं योगं पञ्चरात्रं शैवं पाशुपतं तथा ॥\nकृतान्तपञ्चकं विद्धि ब्रह्मणः परिमार्गणे ॥ ३४ ॥\nसंसारक्षयहेत्वर्थे भावोपकरणेषु च ॥\nसोत्तरा वैष्णवा धर्मास्सारमेतत्प्रकीर्तितम् ॥ ३९ ॥।\nएतावानेव सकलो विद्याग्रामस्तवेरितः ॥\nविद्याः प्रशस्ताश्चैताभ्यः शतशोथ सहस्रशः ॥ ३६ ॥\nयोसौ व्यासस्य शिष्योभूदारणेयः सुतः शुकः ॥\nतेनैव देवदेवेन विष्णुना प्रभविष्णुना ॥ ३७ ॥\nत्रेतायुगे चतुर्विंशे भृगुवंशोद्भवेन तु ॥\nवाल्मीकिना तु रचितं स्वमेव चरितं शुभम् ॥ ३८ ॥\nरामाख्यानं महापुण्यं श्रोतॄणां विष्णुलोकदम् ॥\nवर्तमाने कलियुगे क्षीणे नृपतिसत्तम् ॥ ३९ ॥\nकल्की विष्णुयशो नाम भविष्यति जगत्पतिः।।\nघातयिष्यति सर्वान्स म्लेच्छान्परबलार्दनः।।1.74.४०।।\nम्लेच्छाक्रान्तां वसुमतीं कृत्वा म्लेच्छाविवर्जिताम् ॥\nधर्मसंस्थापनं कृत्वा स्वस्थानमुपयास्यति ॥ ४१ ॥।\nप्रजासु धर्मयुक्तासु ततस्संपत्स्यते कृतम् ॥\nइत्येवं भगवान्विष्णुर्युगे क्षीणेऽभि जायते ॥ ४२ ॥।\nधर्मसंस्थापनार्थाय नित्यमेव यदूद्वह ॥\nप्रादुर्भावसहस्राणि  समतीतान्यनेकशः ॥ ४३ ॥\nभविष्यति तथा तस्य येषां संख्या न विद्यते ॥४४॥।\nएतत्तवोक्तं हि नरेन्द्रचन्द्र क्षीणे युगे यद्भवतीह लोके ॥\nअतः परं धर्मभृतां वरिष्ठ प्रब्रूहि किं ते कथयामि राजन्॥४९॥\nइति श्रीविष्णुधर्मोत्तरे प्रथमखण्डे मा० सं० युगान्तवर्णनो नाम चतुस्सप्ततितमोऽध्यायः ॥ ७४ ॥"
  }
]
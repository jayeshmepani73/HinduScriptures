[
  {
    "text": "।। वज्र उवाच ।।\nध्रुवस्याहं द्विजश्रेष्ठ ब्राह्मणानां पृथक्पृथक् ।।\nसम्भवं श्रोतुमिच्छामि नक्षत्राणां च मानद।। १ ।।\n।। मार्कण्डेय उवाच ।।\nब्रह्मणा सृष्टिकामेन पूर्वमेव नराधिप ।।\nआदित्यस्तमसां हन्ता तेजसां गोलकः कृतः ।।२।।\nतमोमयो गोलकश्च राहुस्तेन तथा कृतः ।।\nअम्मयानि तथान्यानि गोलकानि नराधिप।।।\nकृतानि तेन धर्म्मज्ञ ग्रहर्क्षाणां पृथक्पृथक् ।।\nध्रुवस्थाननिविष्टाश्च तारकाश्च चतुर्दश ।। ४ ।।\nतेषां नामविभागं मे गदतः शृणु पार्थिव ।।\nउत्तानपादस्तस्याथ विज्ञेयः सोत्तरो हनुः ।। ५ ।।\nयज्ञोऽधरस्तु विज्ञेयो धर्मो मूर्धानमाश्रितः ।।\nहृदि नारायणः साध्यावश्विनौ पूर्वपादयोः ।। ६ ।।\nवरुणश्चार्यमा तस्य पश्चिमे चैव सक्थिनी ।।\nशिश्नः संवत्सरस्तस्य मित्रोऽपानं समाश्रितः ।। ७ ।।\nपुच्छेग्निश्च महेन्द्रश्च मारीचः कश्यपो ध्रुवः ।।\nधुवस्थास्नुर्ग्रहर्क्षाणाम्मेढीभूतः प्रकीर्तितः ।। ८ ।।\nध्रुवेण भ्राम्यते सर्वमायत्तं त्रिदिवे ध्रुवे ।।\nध्रुवो हि भगवान्विष्णुः कालो लोकप्रकालनः ।। ९ ।।\nशिशुमारनिबद्धानां तारकाणां पृथक्पृथक् ।।\nनामधेयानि विज्ञाय दृष्ट्वा च विमलेऽम्बरे ।। 1.106.१० ।।\nआयुरभ्यधिकं जीवेद्वर्षाणि तु चतुर्दश ।।\nअहोरात्रकृतात्पापात्तत्क्षणादेव मुच्यते ।। ११ ।।\nआम्मयानां ग्रहर्क्षाणां मूर्च्छिताः सूर्यरश्मयः ।।\nजनयन्ति प्रकाशत्वं नात्र कार्य्या विचारणा ।। १२ ।।\nस्फाटिकानि विमानानि तथा सुकृतिनां नृप ।।\nनाके तारकबद्धानि अम्मयानीव यादव ।। १३ ।।\nग्रहर्क्षाणि समस्तानि ध्रुवश्च भगवांस्तथा ।।\nकल्पस्थायीनि राजेन्द्र नात्र कार्य्या विचारणा ।। ।। १४ ।।\nतेषां तदभिमानिन्यो देवता यदुनन्दन ।।\nमन्वन्तरादौ जायन्ते न भवन्ति पुनःपुनः ।। १५ ।।\nऔत्तानपादिर्धमात्मा ध्रुवस्तेष्वपि यादव ।।\nस्वायम्भुवेन्तरे जातस्तिष्ठत्याभूतसंप्लवम् ।। १६ ।।\nतस्य ते जन्म वक्ष्यामि सर्वकल्मषनाशनम् ।।\nपूर्वं ब्रह्मा महीपाल सिसृक्षुर्विविधाः प्रजाः ।। १७ ।।\nद्विधा कृत्वात्मनो देहमर्धेन पुरुषोऽभवत् ।।\nअर्धेन नारी तस्यासीद्विराजमसृजत्प्रभुः ।। १८ ।।\nविराडसृजत्पुरुषं पुरुषो मनुरुच्यते ।।\nयस्यैकसप्ततिगुणं मन्वन्तरमिहोच्यते ।। १९ ।।\nप्रियव्रतोत्तानपादौ मनोः पुत्रावुभौ स्मृतौ ।।\nक्षत्रप्रवर्त्तकौ तौ तु पूर्वे मन्वन्तरे स्मृतौ ।। 1.106.२० ।।\nउत्तानपादपुत्रस्तु ध्रुवो विष्णुः प्रकीर्तितः ।।\nनिबद्धो भ्राम्यते यत्र मरुतां ज्योतिषां गणः ।। २१ ।।\nसप्तर्षि मण्डलं नित्यं तस्याधस्तात्प्रकीर्तितम् ।।\nमरीचिश्च वसिष्ठश्च अङ्गिराश्चात्रिरेव च ।। २२ ।।\nपुलस्त्यः पुलहश्चैव क्रतुस्सप्तर्षयोऽमलाः ।।\nवशिष्ठमाश्रिता साध्वी तेषाम्मध्यादरुन्धती ।। २३ ।।\nतस्याधस्ताद्भचक्रञ्च तस्याधस्ताच्छनैश्चरः ।।\nतस्याधस्तात्तथा जीवस्तस्याधस्तात्कुजः स्मृतः ।। २४ ।।\nतस्याधस्ताद्दिनेशश्च तस्याधस्ताच्च भार्गवः ।।\nतस्याधस्ताद्बुधः प्रोक्तस्तस्याधस्ताच्च चन्द्रमाः ।। ।। २५ ।।\nप्राग्दक्षिणगतिश्चैव ज्योतिषां चक्रमुच्यते ।।\nसर्वे ग्रहाः प्राग्गतयस्तुल्यवेगाः प्रकीर्तिताः ।। २६ ।।\nशीघ्रत्वेनोपचर्यन्ते यथा सन्नं महीपते ।।\nयथा यथा विशिष्टाश्च तथा मन्दाः प्रकीर्त्तिताः ।। २७ ।।\nतेषां ते सम्भवं वक्ष्ये प्राप्ते वैवस्वतेऽन्तरे ।।\nतेषां जननसाहस्रैरतीतैः किं प्रयोजनम् ।। २८ ।।\nअनादिनिधनः श्रीमान्विष्णुर्नारायणः प्रभुः ।।\nस एव देवकार्यार्थं भूत्वा द्वादशधा पुरा ।। २९ ।।\nअदितेर्जनयामास ह्यात्मानं कश्यपात्प्रभुः ।।\nतेषां तु मध्यात्सविता आदित्यस्य च देवता ।। 1.106.३०।।\nप्रोक्तं ते सवितुर्जन्म शृणु चन्द्रमसस्ततः ।।\nदशभ्यश्च दिशाभ्यश्च तथात्रेः सुमहात्मनः ।। ३१ ।।\nविष्णुरेवाभवद्राजन्पुत्र स मृगलाञ्छनः ।।\nदाक्षायणी वसोर्नाम पत्नी धर्मस्य विश्रुता ।। ३२ ।।\nजनयामास धर्मज्ञं वसुमध्ये निशाकरम् ।।\nश्रीसहायस्तथा जातः सोमश्चामृतमन्थनात् ।। ३३ ।।\nप्राकाम्येन शशाङ्कस्य जन्म तेऽभिहितं त्रिधा।।\nअतः परं प्रवक्ष्यामि तव भौमस्य सम्भवम् ।। ३४ ।।\nआसीद्दैत्यो हिरण्याक्षो महाबलपराक्रमः ।।\nस वै कन्यामजनयद्विकेशी नाम नामतः ।। २५ ।।\nसा लेभे तस्य केशाँस्तां वै स्थाणुरकामयत् ।।\nतस्यां मैथुनसक्तस्य देवेशस्य पिनाकिनः ।। ३६।।\nवह्निसम्म्भवभीतेन कृतो विघ्नो ह्यथाग्निना ।।\nप्रविष्टं मैथुनागारं वह्निं दृष्टवतस्तदा ।। ३७ ।।\nक्रोधायासोद्भवः स्वेदो हरस्य समपद्यत ।।\nआननस्वेदजो बिन्दुर्देवस्यामित्रघातिनः ।। ३८ ।।\nतस्याः पपात वदने सा पपौ तत्प्रयत्नतः ।।\nअन्तर्वत्न्यथ तेनासीन्न शशाक च तेजसा।।३९।।\nमोहिता तस्य बालस्य गर्भं धारयितुं तदा।।\nउत्ससर्जाथ तं गर्भं दीप्तानलसम द्युतिम् ।। 1.106.४० ।।\nतं दधार महीपाल धरा देवीस्वरूपिणी ।।\nसंस्कारमकरोच्चास्य स्वयमेव च कश्यपः ।। ४१ ।।\nअङ्गारनिकटस्थत्वान्नाम्ना चाङ्गारकः कृतः ।।\nउक्तं ते जन्म भीमस्य बुधस्यातः परं शृणु ।।४२।।\nकश्यपस्य धनुर्नाम पत्नी त्रैलोक्यविश्रुता ।।\nजनयामास तनयं रजोनामेति विश्रुतम् ।। ४३ ।।\nसोऽकामयत वै कन्यां वरुणस्य महात्मनः ।।\nवारुणीमिति विख्यातां त्रैलोक्यस्यैकसुन्दरीम् ।। ४४ ।।\nततस्तपश्च तेजश्च बलं वीर्यं तथैव च ।।\nशुल्कार्थं स ददौ तस्यै तानादाय वराङ्गना ।। ४५ ।।\nअप्सु लीना तदा जाता पतसोग्रेण दानवः ।।\nतामप्सु लीनां विज्ञाय प्रविवेशोदकं तदा ।। ४६ ।।\nतस्याः स्पर्शोपलम्भेन द्रवीभूतः स दानवः ।।\nद्रवतां समनुप्राप्तां तां विज्ञाय निशाकरः ।। ४७ ।।\nममन्थ सहसा तोयं पुत्रार्थी मनुजेश्वर ।।\nमथ्यमाने जले तेन तदा सोमेन पार्थिव ।। ४८ ।।\nविवेश तेजसि पयो विष्णुर्देवनमस्कृतः ।।\nततः कुमारस्सञ्जातो बुधस्तु ग्रहबोधनः ।।४९।।\nतद्दधार तदा तारा गुरुपत्नी यशस्विनी।।\nयदा धारयितुं शक्ता न बालं तेजसान्वितम्।।1.106.५०।।\nदाक्षायणी चोत्ससर्ज चन्द्रपत्नी सुतं तदा ।।\nएवं जन्म बुधस्योक्तं जीवस्यातः परं शृणु ।।५१।।\nसुरूपा नाम दुहिता मारीचेस्तु प्रजापतेः ।।\nदत्ता त्वङ्गिरसे सा तु रूपयौवनशालिनी।।५२।।\nतस्यां स जनयामास देवाचार्यं बृहस्पतिम् ।।\nबृहद्वाचं महाबुद्धिं वेदवेदाङ्गपारगम् ।। ९३ ।।\nउक्तं ते जन्म जीवस्य शुक्रस्यातः परं शृणु ।\nउषा नाम तथा कन्या हिरण्यकशिपोस्सुता ।। ५४ ।।\nभृगुपत्नी विशालाक्षी सर्वलोकैकसुन्दरी ।।\nजनयामास धर्मज्ञं ख्यातमौशनसं प्रभुम् ।। ५५ ।।\nस जहाराथ योगात्मा धनं वैश्रवणस्य तु ।।\nहृते वित्ते तु यक्षेशो जगाम शरणं हरम् ।। ५६ ।।\nततः क्रुद्धो महादेवो भार्गवं हन्तुमुद्यतः ।।\nभार्गवोऽपि च योगेन प्रविवेश हरं तदा ।। ५७ ।।\nहरोदरस्थस्तुष्टाव देवीं पर्वतनन्दिनीम् ।।\nतयोक्तस्तं तु तत्याज तदा शिश्नेन शङ्करः ।। ५८ ।।\nशुक्रस्तु नाम चैवास्य तदा चक्रे जगद्गुरुः ।।\nधनेशत्वं ददौ चास्य धनेशेन सहानघ ।। ५९ ।।\nमैत्र्यं चास्य धनेशेन तथा चक्रे त्रिलोचनः ।।\nशनैश्चरस्य वक्ष्यामि जन्मातस्ते नरेश्वर ।। 1.106.६० ।।\nब्रह्मणो मानसः पुत्रस्त्वष्टा नाम प्रजापतिः ।।\nसंज्ञां तु जनयामास कन्यां त्रैलोक्यसुन्दरीम् ।। ६१ ।।\nतां ददौ सवितुः पत्नीं तस्यां सूर्यो महातपाः ।।\nजनयामास धर्मज्ञं मनुं वैवस्वतं प्रभुम ।। ६२।।\nयमं च यमुनां चैव त्रैलोक्यस्यैकपालिनीम ।।\nतेषु ज्ञातेषु पुत्रेषु संज्ञा सा चारुलोचना ।। ६३ ।।\nभर्तुस्तेजोऽतिदुर्धर्षमसहन्ती वराङ्गना ।।\nसा तु च्छायां समाहूय इदं वचनमब्रवीत् ।। ६४ ।।\nमद्रूपेण त्वया भद्रे वस्तव्यमविकारया ।।\nपालनीयौ च मे पुत्रौ त्वयेमौ दुहिता च मे ।। ६५ ।।\nएवमुक्ता ययौ देवी पितरं वरवर्णिनी ।।\nपित्रा निरस्ता भर्तारं गच्छगच्छेति भाषिता ।। ६६ ।।\nउत्तरांस्तु कुरून्गत्वा वडवारूपधारिणी ।।\nचचार शाद्वलाञ्छुभ्रान्वनेषूपवनेषु च ।। ६७ ।।\nछायायां च तथार्कोपि संज्ञेयमिति चिन्तयन् ।।\nद्वौ पुत्रौ जनयामास सावर्णं तु शनैश्चरम् ।। ६८ ।।\nवज्र उवाच ।।\nकथं तामाप्तवान्संज्ञां भूय एव दिवाकरः ।।\nएतन्मे संशयं ब्रूहि भृगुवंशविवर्धन ।। ६९ ।।\nमार्कण्डेय उवाच ।।\nपुत्रयोः सूतपुत्राँस्तु यथा छायानुवर्तते ।।\nन तथा वर्तते देवी संज्ञासूतेषु भामिनी ।। 1.106.७० ।।\nततः कदाचित्तां क्रुद्धः संततर्ज तदा यमः ।।\nतं शशाप तदा च्छाया पादस्ते पततामयम् ।। ७१ ।।\nयमः शशंस तत्सर्वं पितुः परबलार्दनः ।।\nश्रुत्वा यमस्य वचनं यमं प्रोवाच भास्करः ।। ७२ ।।\nकृमयो मांसमादाय तथा यास्यन्ति भूतलम् ।।\nएवं शाम्येच्च शापस्ते त्वं च त्रातो भविष्यसि ।। ७३ ।।।\nएतच्छ्रुत्वा पितुर्वाक्यं चकार सुमहत्तपः ।।\nआराधयामास तदा देवदेवं जनार्दनम् ।। ७४ ।।\nतस्मात्स लेभे धर्मात्मा धर्मराजत्वमञ्जसा ।।\nसूर्योऽप्यविन्दँस्तत्त्वेन पुत्रशापस्य कारणम् ।।७५।।\nक्रोधाविष्टस्तदा छायां पप्रच्छामित्रघातनः।।\nशशंस तस्य सा सर्वं यथावृत्तमनिन्दिता ।।७६।।\nश्रुत्वा तु वचनं तस्यास्त्वष्टुर्वेश्मागमद्रविः ।।\nन ददर्श च तत्रस्थां तां भार्यां शुभचारिणीम् ।। ७७ ।।\nत्वष्ट्रा चाशंसितं तस्य वडवारूपधारिणी।।\nअसहन्ती तु तेजस्ते कुरूनावसते शुभा ।। ७८ ।।\nभ्रमिमावेश्य देवेशं त्वष्टापि जगतां पतिम् ।।\nतेजसः शातनं चक्रे देवस्य सवितुस्तदा।।७९ ।।\nकीर्णे तेजसि तद्रूपं भृशं कान्ततरं स्थितम् ।।\nशीर्णेन तेजसा चक्रं त्वष्टा चक्रे जगद्गुरोः ।। 1.106.८० ।।\nसुदर्शनमिति ख्यातं देवस्य हरिमेधसः ।।\nकान्तरूपस्तु सविता हयरूपधरस्तदा ।। ८१ ।।\nउत्तरांस्तु कुरून्गत्वा वडवारूपधारिणीम् ।।\nस्वां ददर्श तदा भार्यां शीतलद्रव्यसंयुताम् ।।८२ ।।\nमैथुनार्थी तु तां देवो जगाम त्वरितस्तदा ।।\nवेगवन्तं तु सम्प्राप्तं दृष्ट्वा तुरगमुत्तमम् ।। ८३ ।।\nव्यचेष्टत च सा देवी परपुंसोपशङ्कया ।।\nमुखे च भावयामास तां सूर्यो दीप्तदीधितिः ।। ८४ ।।\nतस्या नासापुटौ पूर्णौ तदा शुक्रेण पार्थिव ।।\nतथा तस्यास्तदा जातौ नासत्यावश्विनावुभौ ।। ८५ ।।\nभूमौ च पतितं यच्च ताभ्यां शुक्रं विमर्दितम् ।।\nतस्मात्सोश्वात्समुत्पन्नः कुमारः सूर्यसन्निभः ।। ८६ ।।\nततः स्वरूपमास्थाय देवदेवोऽपि भास्करः ।।\nस्वरूपिणीमथादाय संज्ञां तां स्वगृहं ययौ ।। ८७ ।।\nनासत्यौ देवभिषजौ कृतवानश्विनावुभौ ।।\nततो विमर्दनाज्जातं पुत्रं दृष्ट्वा दिवाकरः ।।८८।।\nरेवन्तेति तदा तस्य नाम चक्रे जगद्गुरुः ।।\nतं च पुत्रमुवाचात्थ सूर्यो ग्रहगणेश्वरः ।।८९।।\nयस्मात्सोऽश्वात्समुत्पन्नो मत्तस्त्व द्दीप्तदीधितिः ।।\nपूजामाप्स्यसि सोऽश्वेभ्यस्तस्मान्नित्यं जगत्प्रियः ।। 1.106.९० ।।\nये च त्वां पूजयिष्यन्ति तेषां वृद्धिर्भविष्यति ।।\nशनैश्चरस्य ते जन्म मयोक्तं नृपसत्तम ।। ९१ ।।\nअतः परं प्रवक्ष्यामि राहोर्जन्म तथानघ ।।\nदाक्षायणी सिंहिकाख्या भार्या वै कश्यपस्य तु ।।९२।।\nअकाले वरयामास भर्तारं तपसान्वितम् ।।\nभगवन्पुत्रकामाहं तं प्रयच्छ ममानघ।।९३।।\nअकालयञ्चासंक्रुद्धस्तां जगाद स कश्यपः ।।\nदैत्यदानवसंकाशं पुत्र त्वं जनयिष्यसि।।९४।।\nराहुं सा जनयामास वरदानान्महात्मनः।।\nअतः परं प्रवक्ष्यामि केतोस्ते जन्म पार्थिव।।९५।।\nप्रजानां महतीं वृद्धिं दृष्ट्वा देवः पितामहः ।।\nक्षये तासां तदा चक्रे बुद्धिं बुद्धिमतां वरः ।। ९६ ।।\nक्षयं चिन्तयतस्तस्य प्रजानां मनुजेश्वर ।।\nप्रादुर्भूता ततः कन्या मृत्युर्नामेति विश्रुता ।। ९७ ।।\nतां जगाद तदा ब्रह्मा प्रजाः संहर शोभने ।।\nसा तथोक्ता तदा तेन रुरोद वरवर्णिनी ।। ९८ ।।\nतदाश्रुबिन्दुभिर्जाता व्याधयोऽथ सहस्रशः ।।\nदृष्ट्वा व्याधीन्समुत्पन्नान्संहृत्याश्रूणि भामिनी ।। ९९ ।।\nसुदुश्चरं तपस्तेपे पुष्करारण्यमाश्रिता ।।\nस्थानेषु च तथान्येषु बहून्वर्षगणाञ्छुभा ।। 1.106.१०० ।।\nभूयो जगाद तां ब्रह्मा प्रजाः संहर शोभने ।।\nमयोक्तं यत्पुरा भद्रे तत्तथा न तदन्यथा ।। १०१ ।।\nतपसा ते वरं ग्राह्यं तदाचक्ष्व सुशोभने ।।\nनृणां निमित्तं मरणे लोके यास्यति दोषतः ।। १०२ ।।\nन कश्चिद्दोषतो मन्ता त्वां कदाचिदपि ध्रुवे ।।\nएवमुक्ता तदा तेन ब्रह्मणा सा शुभानना ।१०३।।\nदीर्घमुष्णं च निःश्वासं मुमोच वरवर्णिनी।।\nकृष्णसर्पसमाकारस्तस्मात्केतुरजायत।१०४।।\nशिखिदीप्तशिखो राजन्कालानलसमप्रभः ।।\nधूमप्रभस्य तस्याथ केतुरूपस्य पार्थिव ।। १०५ ।।\nसंज्ञां चकार सर्वात्मा देवदेवः पितामहः ।।\nधूमकेतुरयं नाम्ना भविष्यति जगत्त्रये ।। १०६ ।।\nदर्शयिष्यति लोकानां तथैव च शुभाशुभम् ।।\nदिव्यन्तरिक्षे भुवि चैक एषः सन्दृश्यते धूमकेतुर्महात्मा ।।\nसंस्थानरूपैस्तु बहुप्रकारैः शुभाशुभं दर्शयन्मानुषाणाम् ।। १०७ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे ग्रहसम्भवोनाम षडुत्तरशततमोऽध्यायः ।। १०६ ।।"
  }
]
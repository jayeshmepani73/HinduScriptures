[
  {
    "text": "दाल्भ्य उवाच ।।\nउपवासाश्रितं सम्यग्लोकद्वयफलप्रदम् ।।\nकथितं भवता सर्वं यत्पृष्टोऽसि मया द्विज ।। १ ।।\nअन्यदिच्छाम्यहं श्रोतुं तद्भवान्प्रबवीतु मे ।।\nसंसारहेतुं मुक्तिश्च संसारान्मुनिसत्तम ।। २ ।।\nपुलस्त्य  उवाच ।।\nअविद्याप्रभवं कर्म हेतुभूतं द्विजोत्तम।।\nसंसारस्यास्य   तन्मुक्तिः संक्षेपाच्छ्रूयतां मम ।। ३ ।।\nस्वजातिविहितं कर्म रागद्वेषविवर्जितम् ।।\nकुर्वतः क्षीयते पूर्वमन्यबन्धश्च नेष्यते ।। ४ ।।\nअपूर्वसंभवाभावात्क्षयं याते तु कर्मणि ।।\nदाल्भ्य संसारविच्छेदः कारणाभावसंभवः ।। ५ ।।\nभवत्यसंशयं चान्यच्छ्रूयतामत्र कारणम् ।।\nसंसारविच्युतेर्दाल्भ्य समासाद्वदतो मम ।। ६ ।।\nगृहीता कर्मणा येन पुंसा जातिर्द्विजोत्तम ।।\nतत्प्रायश्चित्तभूतं वै शृणु कर्मक्षयावहम् ।। ७ ।।\nब्राह्मणक्षत्त्रियविशां शूद्रान्त्यानां च सत्तम ।।\nस्वजातिविहितं कर्म रागद्वेषविवर्जितम् ।। ८ ।।\nजातिप्रदस्याक्षयदं तदेवाद्यस्य कर्मणः ।।\nज्ञानकारणभावं च तदेव प्रतिपद्यते ।। ९ ।।\nपुमाँश्चाधिगतज्ञानो भेदं नाप्नोति सत्तम ।।\nब्रह्मणा विष्णुसंज्ञेन परमेणाव्ययात्मना ।।1.146.१०।।\nएतत्ते कथितं दाल्भ्य संसारस्य समासतः ।।\nकारणं भवमुक्तिश्च जायते योगिनो यथा ।। ११ ।।\nमार्कण्डेय उवाच ।।\nइति दाल्भ्यः पुलस्त्येन यथावत्प्रतिबोधितः ।।\nआराधयामास हरिं लेभे कामाँश्च वाञ्छितान् १२ ।।\nतथा त्वमपि राजेन्द्र केशवाराधनं कुरु ।।\nआराध्य तं जगन्नाथं न कश्चिदवसीदति ।। १३ ।।\nएतन्मयोक्तं सकलं तव भूमिप पृच्छतः ।।\nअनाराध्याच्युतं देवं कः कामानाप्नुयान्नरः ।। १४ ।।\nवज्र उवाच ।।\nभगवानवतीर्णोऽभून्मर्त्यलोकमिहाच्युतः ।।\nभारावतारणार्थाय भुवो भूमिपतिर्हरिः ।।१५।।\nमानुषत्त्वे च गोविन्दो मम पूर्वपितामहः ।।\nचकार प्रीतिमतुलां पाण्डुपुत्रैः सह द्विज ।।१६।।\nसारथ्यं कृतवाँश्चैव तेषां सर्वेश्वरो हरिः ।।\nनिस्तीर्णो येन भीष्मौघो कुरुसैन्यमहोदधिः ।।१७।।\nउपकारी महाभागः स तेषां सर्ववस्तुषु ।।\nकेशवः पाण्डुपुत्राणां सुतानां जनको यथा ।। १८ ।।\nधन्यास्ते कृतपुण्याश्च ते मे पाण्डुसुता मताः ।।\nविविशुर्ये परिष्वङ्गैर्गोविन्दभुजपञ्जरम् ।। १९ ।।\nराज्यहेतोररीञ्जघ्नुर कस्मात्पाण्डुनन्दनाः ।।\nसप्तलोकैकनाथेन  ये भवन्त्येकशायिनः ।। 1.146.२० ।।\nआत्मानमनुगच्छामि भगवन्गतकल्मषम् ।।\nजातं निर्धूतपापेऽस्मिन्  कुले विष्णुपरिग्रहे ।। २१ ।।\nएवं देववरस्तेषां प्रसादसुमुखो हरिः।।\nपृच्छतां कच्चिदाचष्ट किञ्चिद्गुह्यं महात्मनाम् ।। २२ ।।\nगुह्याञ्जनार्दनं याँस्तु धर्मपुत्रो युधिष्ठिरः ।।\nपप्रच्छ धर्मानखिलाँस्तान्समाख्यातुमर्हसि ।। २३ ।।\nधर्मार्थकाममोक्षेषु यद्गुह्यं मधूसूदनः ।।\nतेषामवोचद्भगवाञ्छ्रोतुमिच्छामि तत्त्वतः ।। २४ ।।\nमार्कण्डेय उवाच ।।\nबहूनि धर्मगुह्यानि धर्मपुत्राय केशवः ।।\nपुरा प्रोवाच राजेन्द्र प्रसादसुमुखो हरिः। ।। २५ ।।\nशरतल्पगताद्भीष्माद्धर्माञ्छ्रुत्वा युधिष्ठिरः ।।\nपृष्टवान्यज्जगन्नाथं तन्मे निगदतः शृणु ।। २६ ।।\nपञ्चमेनाश्वमेधेन यदा स्नातो युधिष्ठिरः ।।\nयुधिष्ठिर उवाच ।। ।।\nभगवन्वैष्णवा धर्माः किंफलाः किंपरायणाः ।। २७ ।।\nकिं कृत्यमधिकृत्यैते भवतोत्पादिताः पुरा ।।\nयदि ते पाण्डवस्नेहो विद्यते मधुसूदन ।। २८ ।।\nश्रोतव्यास्ते मया धर्मास्ततस्तान्कथयाखिलान् ।।\nपवित्राश्चैव ये धर्माः सर्वपापप्रणाशनाः ।। २९ ।।\nतव वक्त्रच्युता देव सर्वधर्मेष्वनुत्तमाः ।।\nयाञ्छ्रुत्वा ब्रह्महा गोघ्नः पितृघ्नो गुरुतल्पगः ।। 1.146.३० ।।\nसुरापो वा कृतघ्नश्च मुच्यते सर्वकिल्बिषैः ।।\nएतन्मे कथितं सर्वं सभामध्ये सुरोत्तम ।। ३१ ।।\nवसिष्ठाद्यैर्महाभागैर्मुनिभिर्भावितात्मभिः ।।\nततोऽहं तव देवेश पादमूलमुपागतः ।। ३२ ।।\nधर्मान्कथय तान्देव यद्यहं भवतः प्रियः ।।\nश्रुत्वा मे मानवान्धर्मान्वासिष्ठान्वा महाफलान् ।। ३३ ।।\nपराशरकृताँश्चैव तथाऽत्रेयस्य धीमतः ।।\nश्रुत्वा शङ्खस्य गार्ग्यस्य लिखितस्य यमस्य च ।। ३४ ।।\nजाबालेश्च महाबाहोर्मुनेर्द्वैपायनस्य च ।।\nउमामहेश्वराश्चैव जातिधर्माश्च पावनाः ।। ३५ ।।\nगुणस्य गुणबाहोश्च काश्यपेयास्तथैव च ।।\nबह्वायनकृताश्चैव शाकुनेयास्तथैव च ।। ३६ ।।\nअगस्त्यगीता मौद्गल्याः शाण्डिल्याः सौरभास्तथा ।।\nभृगोरङ्गिरसश्चैव कश्यपोद्दालकोदिताः ।। ३७ ।।\nसुमन्ता जैमिनीयाश्च पैलस्य च महात्मनः ।।\nवैशम्पायनगीताश्च पिप्पलादकृताश्च ये ।। ३८ ।।\nऐन्द्राश्च वारुणाश्चैव कौबेरा वात्स्यपोणकाः ।।\nआपस्तम्बकृता धर्मास्तथा गोपालकस्य च ।। ३९ ।।\nभृग्वङ्गिरःकृताश्चैव सौरा हारीतकास्तथा ।।\nश्रीभगवानुवाच ।।\nशृणु राजन्महाबाहो धर्मात्मन्कुरुनन्दन ।।1.146.४०।।\nधर्मवृद्धिकरं वच्मि वृषभस्य तु लक्षणम् ।।\nऋषभः स समुद्राख्यः सततं कुलवर्धनः ।। ४१ ।।\nमल्लिकापुष्पचित्रश्च धन्यो भवति पुङ्गवः ।।\nकामलैर्माण्डलैश्चापि चित्रो भवति भोगदः ।। ४२ ।।\nअतसीपुष्पवर्णश्च तथा धन्यतरः स्मृतः ।।\nएते धन्यास्तथा धन्यान्कीर्तयिष्यामि ते नृप ।। ४३ ।।\nकृष्णताल्वोष्ठ दशना रूक्षशृङ्गशफाश्च ये ।।\nअव्यक्तवर्णा ह्रस्वाश्च व्याघ्रभस्मनिभाश्च ये ।। ४४ ।।\nध्वाङ्क्षगृध्रसवर्णाश्च तथा मूषकसन्निभाः ।।\nकुब्जाः काणास्तथा खञ्जाः  केकराक्षास्तथैव च ।। ४५ ।।\nविषमश्वेतपादाश्च उद्भ्रान्तनयनस्तथा ।।\nन ते वृषाः प्रोक्तव्या न च धार्यास्तथा गृहे ।। ४६ ।।\nमोक्तव्यानां च धार्याणां भूयो वक्ष्यामि लक्षणम् ।। ४७ ।।\nस्वस्तिकाकारशृङ्गाश्च मेघौघसदृशस्वनाः ।।\nमहाप्रमाणाश्च तथा मत्तमातङ्गगामिनः ।। ।। ४८ ।।\nमहोरस्का महोच्छ्वासा महाबलपराक्रमाः ।।\nशिरः कर्णौ ललाटं च वालधिश्चरणानि च ।। ४९ ।।\nनेत्रपार्श्वे च कृष्णानि शस्यन्ते चन्द्रमस्त्विषः ।।\nचिह्नान्येतानि शस्यन्ते कृष्णस्य तु विशेषतः ।। 1.146.५० ।।\nभूमिं कर्षति लांगूलात्प्रशस्तः स्थूलवालधिः ।।\nपुरस्तान्न तथा नीचो वृषभश्च प्रशस्यते ।। ५१ ।।\nशक्तिध्वजपताकाभा येषां राजिर्विराजते ।।\nअनड्वाहस्तु ते धन्या ऋद्धिसिद्धिजयावहाः ।। ५२ ।।\nप्रदक्षिणं निवर्तन्ते स्वयं ये विनिवर्तिताः ।।\nसमुन्नतशिरोग्रीवा धन्यास्ते कोशवर्धनाः ।। ५३ ।।\nरक्तशृङ्गाग्रनयनाः श्वेतवर्णा भवन्त्यपि ।।\nशफैः प्रवालसदृशैर्नास्ति धन्यतरस्ततः ।। ५४ ।।\nएते धन्याः प्रयत्नेन मोक्तव्या यदि वा वृषाः ।।\nधारिताश्च तथा मुक्ता धनधान्यविवर्धनाः ।। ५५ ।।\nचरणानि मुखं पुच्छं यस्य श्वेतानि गोपतेः ।।\nलाक्षारससवर्णश्च तं नीलमिति निर्दिशेत् ।। ५६।।\nवृष एव स मोक्तव्यो न सन्धार्यो गृहे भवेत् ।।\nयदर्थमेषा चरति गाथा लोके पुरातनी ।। ५७ ।।\nएष्टव्या बहवः पुत्रा यद्येकोऽपि गयां व्रजेत् ।।\nयजेत वाश्वमेधेन नीलं वा वृषमुत्सृजेत ।।५८।।\nएवं वृषं लक्षणसंप्रयुक्तं गृहोद्भवं क्रीतमथापि राजन् ।।\nमुक्त्वा न शोचेन्मरणं महात्मा मोक्षे विधिं चाहमतो विधास्ये ।। ५९ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे वृषलक्षणवर्णनो नाम षट्चत्वारिंशदुत्तरशततमोऽध्यायः ।। ।। १४६ ।।"
  }
]
[
  {
    "text": "।। वज्र उवाच ।। ।।\nउर्वशी च कथं जाता बुधजं पार्थिवं कथम् ।।\nपतिं कृतवती देवी मानुषं तत्प्रकीर्तय ।। १ ।।\nमार्कण्डेय उवाच ।।\nसाध्यौ धर्मसुतौ प्रोक्तौ नरनारायणावृषी ।।\nयौ तौ पूर्वं महीपालौ तावुभौ यदुनन्दन ।। २ ।।\nविष्णोरंशौ महावीर्यौ तपस्यभिरतौ सदा ।।\nतयोस्तदाश्रमं रम्यं सुगन्धिविटपद्रुमम् ।। ३ ।।\nबदर्याश्रममित्युक्तं मृदुस्पर्शहिमं शुभम् ।।\nउष्णतोयवहा गङ्गा शीततोयवहा परा ।। ४ ।।\nसुवर्णसिकता रम्या काञ्चनोत्पलमालिनी ।।\nतत्र सा बदरी रम्या नित्यपुष्पफलोपगा ।। ५ ।।\nतत्र तौ मुनिशार्दूलौ घोरं तप उपाश्रितौ ।।\nभवाय सर्वलोकस्य सर्वलोकेश्वरावुभौ ।। ६ ।।\nतयोस्तपस्यतोरेवं मौनेयाप्सरसो दश ।।\nतयोस्तु तपसा विघ्नं संभूय कृतनिश्चयाः ।। ७ ।।\nतं प्रदेशमनुप्राप्ता नानाभरणभूषणाः ।।\nपितामहान्न सौम्योऽस्ति कश्चिद्राजञ्जगत्त्रये ।। ८ ।।\nतासां दर्शनमासाद्य नरः कामवशो भवेत् ।।\nकुसुमानि विचिन्वत्यो ललन्त्यश्च यथासुखम् ।। ९ ।।\nदृष्टा नारायणेनाथ सर्वा बालमृगेक्षणाः ।।\nतासामन्तर्गतं भावं ज्ञात्वा वेदविदां वरः ।। 1.129.१० ।।\nजितक्रोधो महातेजा जितकामोऽर्थधर्मवित् ।।\nआदाय सहकारस्य रसं मदनदीपनम् ।। ११ ।।\nऊर्वोश्चित्रेण चार्वङ्गीं निर्ममेऽप्सरसं शुभाम् ।।\nऊर्वोः कृता सा चित्रेण चित्राकरणशालिनी ।।१२।।\nतस्मिन्नेव क्षणे नारी बभूवायतलोचना ।।\nन देवी न च गन्धर्वी नासुरी न च पन्नगी ।।१३।।\nतादृग्विधा त्रिलोकेऽस्मिन्यादृशी सा वराङ्गना ।।\nतां दृष्ट्वा व्रीडितास्सर्वा मौनेयाप्सरसो दश ।। १४।।\nजग्मुर्यथागतं राजँस्तच्छुश्राव पुरन्दरः।।\nद्रष्टुं कौतूहलात्तां च बदर्याश्रममागतः ।। १५ ।।\nपादयोर्न्यपतद्वज्री साध्ययोर्धर्मनित्योः ।।\nददर्श च शुभाङ्गीं तां श्रियं देवीमिवापराम् ।। १६ ।।\nतमुवाच हसन्साध्यस्तदा नारायणः प्रभुः ।।\nममोरुजाता धर्मज्ञ उर्वशीयं भवेदिति ।। १७ ।।\nनयस्व त्रिदिवं चैनां भवत्वप्सरसां शुभा ।।\nएवमुक्ते मुदं प्राप्य अभिवाद्य च तावृषी ।। १८ ।।\nअनयत्तां ततः स्वर्गं देवीं बालमृगेक्षणाम् ।।\nशिष्यत्वे प्रददौ त्वेनां गन्धर्वस्य च तुम्बुरोः।।१९।।\nततः कदाचिच्छक्रस्य ननर्त पुरतस्तु सा ।।\nउपदेशमतिक्रम्य तुम्बरोश्चारुहासिनी ।।1.129.२०।।\nतां शशाप स गन्धर्वो मानुष्ये वत्स्यसे शुभे ।।\nदेवलोकमिमं त्यक्त्वा मानुषेण सहानघे ।। २१ ।।\nकञ्चित्कालमुपास्यैवं मानुषं तं शुचिस्मिते ।।\nआगम्य त्रिदिवे तावत्तस्मादभ्यस्यसे ततः ।। २२ ।।\nतेनैव सार्धं त्रिदिवे रंस्यसे त्वं शुभानना ।।\nवैवस्वताख्यस्य मनोर्यावदन्तरमुच्यते ।। २३ ।।\nएवं हि शप्ता नृपवर्य तेन पपात राजन्गुरुणा नृलोके ।।\nउवास राज्ञा सहिता तु तस्मात्स्वर्गं समासाद्य तथैव तेन ।। २४ ।। ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे उर्वशीसंभवो नामैकोनत्रिंशदधिकशततमोऽध्यायः ।। १२९ ।।"
  }
]
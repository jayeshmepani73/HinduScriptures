[
  {
    "text": "वज्र उवाच ।।\nउपवासासमर्थानां शुक्लपक्षे द्विजोत्तम ।।\nएका या द्वादशी पुण्या तां वदस्व ममानघ ।।१।।\nमार्कण्डेय उवाच ।।\nमासि भाद्रपदे शुक्ला द्वादशी श्रवणान्विता।।\nमहती द्वादशी ज्ञेया उपवासे महाफला ।। २ ।।\nसङ्गमे सरितोः पुण्ये द्वादशीं तामुपोषितः ।।\nअयत्नादेवमाप्नोति द्वादशद्वादशीफलम् ।। ३ ।।\nबुधश्रवणसंयुक्ता सैव चेद्द्वादशी भवेत् ।।\nअत्यन्तमहती यस्यां सर्वं कृतमथाक्षयम् ।। ४ ।।\nद्वादशी श्रवणोपेता यदा भवति पार्थिव ।।।\nसङ्गमे तु तदा स्नात्वा सत्तीर्थस्नानजं फलम् ।।५।।\nसोपवासः समाप्नोति नात्र कार्या विचारणा ।।\nवारिधानीं तदा दत्त्वा जलपूर्णां द्विजातये ।।६।।\nछन्नां वस्त्रयुतां राजञ्छत्रोपानहसंयुताम् ।।\nस्वर्गलोकमवाप्नोति कुलमुद्धरति स्वकम् ।। ७ ।।\nस्वर्गं समासाद्य चिरं च भोगान्भुक्त्वा महेन्द्रोपम देवतुल्यान् ।।\nमानुष्यमासाद्य भवत्यरोगो धनान्वितो धर्मपरो मनस्वी ।।८।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे श्रावणाद्वादशीप्रशंसावर्णनं नामैकषष्ट्यधिकशततमोऽध्यायः ।।१६१।।"
  }
]
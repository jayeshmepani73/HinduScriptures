[
  {
    "text": "1.201\nमार्कण्डेय उवाच ।।\nयक्षे राक्षसे जाते ततः कालेन केनचित् ।।\nएषा सुषाव गन्धर्वं शैलूषमिति विश्रुतम् ।।१ ।।\nकोट्यस्तिस्रस्तु पुत्राणां तस्यासन्सुदुरात्मनः ।।\nएतस्मिन्नेव काले तु विसृष्टासु प्रजासु च ।। २ ।।\nब्रह्मादिदेश राज्यानि जात्यां जात्यां यथाक्रमम् ।।\nगन्धर्वाणामधिपतिं चक्रे चित्ररथं तथा ।। ३ ।।\nशैलूषपुत्रा गन्धर्वा संघशः कृतनिश्चयाः ।।\nशासनेनैव तिष्ठन्ति तस्य चित्ररथस्य तु ।। ४ ।।\nसिन्धोरुभयकूलेषु देशमुत्साद्य ते तदा ।।\nहत्वा च मनुजांस्तत्र निवसन्ति गतव्यथाः ।। ९ ।।\nउत्सादयन्तो राष्ट्राणि राज्ञां विप्रियकारकाः ।।\nताञ्शशाप स गन्धर्वराजश्चित्ररथः प्रभुः ।। ६ ।।\nअधर्मनिरताः सर्वे मानुषाद्वधमाप्स्यथ ।।७।।\nशापेन तस्याप्रतिमेन राजन्गन्धर्वराजाति बलस्य संख्ये ।।\nबभूव मृत्युर्भरतस्तु तेषां देहान्तरस्थो हरिरप्रमेयः ।। ८ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शैलूषवंशवर्णनं नामैकाधिकद्विशततमोऽध्यायः ।। २०१ ।।\n1.202\nवज्र उवाच ।।\nशैलूषपुत्रा गन्धर्वा भरतेन कथं हताः।।\nकिमर्थं तु महाभाग तन्ममाचक्ष्व पृच्छतः ।।१।।\nमार्कण्डेय उवाच ।।\nअयोध्यायामयोध्यायां रामे दशरथात्मजे ।।\nकैकेयाधिपतिः श्रीमान्युधाजिन्नाम पार्थिवः ।। २।।\nरामाय प्रेषयामास दूतं भरत मातुलः ।।\nवृद्धं पुरोहितं गार्ग्यं येन कार्येण तच्छृणु ।।३।।\nसिन्धोरुभयकूलेषु रामदेशो मनोहरः ।।\nहत्वा रणे मनुष्येन्द्रान्गन्धर्वैर्विनिवेशित।।४।।\nगन्धर्वास्ते च राजेन्द्र राज्ञां विप्रियकारकाः ।।\nलक्ष्मणं भरतं वापि शत्रुघ्नमथवा नृप ।। ५ ।।\nविसर्जयित्वा गन्धर्वांस्तान्विनाशय राघव ।।\nराजानो निर्भयाः सन्तु देशश्चास्तु तथा तव ।। ६ ।।\nदूतस्य वचनं श्रुत्वा चिन्तयामास राघवः ।।\nमेघनादवधे कर्म लक्ष्मणेन महत्कृतम् ।। ७ ।।\nशत्रुघ्नेन कृतं कर्म लवणं च विनिघ्नता।।\nप्रेषयिष्यामि भरतं गन्धर्वस्य च निग्रहे ।।८।।\nइत्येवं मनसि ध्यात्वा रामो भरतमब्रवीत् ।।\nगच्छ गार्ग्यं पुरस्कृत्य वत्स राजगृहं स्वयम् ।।९।।\nमातुलेन समायुक्तः कैकयेन्द्रगृहात्ततः ।।\nजहि शैलूषतनयान्गन्धर्वान्पापनिश्चयान् ।। 1.202.१० ।।\nएवमुक्तः स धर्मात्मा भरतो भ्रातृवत्सलः ।।\nरामस्य पादौ शिरसा चाभिवन्द्य कृताञ्जलिः ।। ११ ।।\nगृहं गत्वा चकाराथ सर्वं प्रास्थानिकं विधिम् ।।\nओषधीनां कषायेण तदोत्प्लावितविग्रहः ।। १२ ।।\nगौरसर्षपकल्केन प्रसादितशिरोरुहः ।।\nतीर्थसारसनादेयैः सलिलैश्च स सागरैः ।। १३ ।।\nचन्दनस्रावसम्मिश्रैः कुंकुमाक्षोदसंयुतैः ।।\nसर्वौषधिसमायुक्तैः सर्वगन्धसमन्वितैः ।। १४ ।।\nमन्त्रपूतैर्महातेजाः सस्नौ राघववर्धनः ।।\nशङ्खभेरी निनादेन पणवानां स्वनेन च ।। १५ ।।\nआनकानां च शब्देन निस्वनेन च बन्दिनाम् ।।\nसूतमागधशब्देन जयकारैस्तथैव च ।। १६ ।।\nतुष्टवुः स्नानकाले तं स्तवैर्मङ्गलपाठकाः ।।\nतथोपतस्थुर्गीतेन गन्धर्वाप्सरसां गणाः ।। १७ ।।\nस्नातः स भरतो लक्ष्म्या युवराजाभिरूपया ।।\nविलिप्य चारुसर्वाङ्गं चन्दनेन सुगन्धिना ।। १८ ।।\nअहताम्बरसंवीतः श्वेतमाल्यविभूषणः ।।\nकुण्डली साङ्गदी मौली सर्वरत्नविभूषितः ।। १९ ।।\nअन्तस्थं पूजयामास देवदेवं त्रिविक्रमम् ।।\nगन्धमाल्यनमस्कारधूपदीपादिकर्मणा।।1.202.२०।।\nपूजयित्वा जगन्नाथमुपतस्थे हुताशनम् ।।\nसुहुतं ब्राह्मणेन्द्रेण राघवाणां पुरोधसा ।। २१ ।।\nगोभिर्वस्त्रैर्हिरण्यैश्च तुरङ्गकरिपुङ्गवैः ।।\nमोदकैः सफलैर्दध्ना गन्धैर्माल्यैस्तथाक्षतैः ।। २२ ।।\nस्वस्तिवाद्यांस्तथा विप्रान्महात्मा भूरिदक्षिणः ।।\nव्याघ्रचर्मोत्तरे रम्ये सूपविष्टो वरासने ।। २३ ।।\nआयुधानन्तरं चक्रे ध्वजच्छत्राभिपूजनम् ।।\nस्वस्तिकान्वर्धमानांश्च नन्द्यावर्तास्तथैव च ।। २४ ।।\nनद्यः काञ्चनविन्यस्ताः शङ्खः सत्कमलाञ्जनम् ।।\nपूर्णकुम्भं गजमदं दूर्वाः सार्द्रं च गोमयम् ।। २५ ।।\nरत्नान्यादाय बिल्वं च चापमादाय सत्वरः ।।\nसशरं राघवश्रेष्ठः पदद्वात्रिंशकं ययौ ।। २६ ।।\nश्रेष्ठमश्वं सुचन्द्राभं हेमभाण्डपरिच्छदम् ।।\nआरुह्य निर्ययौ श्रीमाञ्जयकाराभिपूजितः ।। २७ ।।\nपौरजानपदामात्यैर्वाद्यघोषेण भूरिणा ।।\nह्रादेन गजघण्टानां बृंहितेन पुनःपुनः ।। २८।।\nहेषितेन तुरङ्गाणां नराणां क्ष्वेडितेन च ।।\nद्विजपुण्याहघोषेण प्रयातो भूरिदक्षिणः ।। २९ ।।\nभरतस्य प्रयाणे तु देवाः शक्रपुरोगमाः ।।\nमुमुचुः पुष्पवर्षाणि वाच ऊचुः शुभास्तथा ।। 1.202.३० ।।\nएष विग्रहवान्धर्म एष सत्यवतां वरः ।।\nएष वीर्यवतां श्रेष्ठो रूपेणाप्रतिमो भुवि ।। ३१ ।।\nअनेन यत्कृतं कर्म रामे वनमुपागते ।।\nन तस्य कर्ता लोकेऽस्मिन्दिवि वा विद्यते क्वचित् ।। ३२ ।।\nअनेन राज्यं सन्त्यक्तं गृहं दग्धमिवाग्निना ।।\nअनेन दुःखशय्यासु शयितं समहात्मना ।। ३३ ।।\nनित्यमासन्नभोगेन जटावल्कलधारिणा ।।\nफलमूलाशिनानेन रामराज्यं हि पालितम् ।। ३४ ।।\nशृण्वन्सुवाक्यानि सुरेरितानि रामानुजो रामगृहं जगाम ।।\nशूरार्यविद्वत्पुरुषोपकीर्णं रत्नैर्यथा सागरमप्रमेयम् ।। ३५ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे भरतप्रस्थानवर्णनं नाम द्व्यधिकद्विशततमोऽध्यायः ।। २०२ ।।\n1.203\nमार्कण्डेय उवाच ।।\nगृहात्प्रयाते भरते प्रस्थानार्थिनि यादव ।।\nप्रागेव लक्ष्मणं रामो नित्योद्युक्तमभाषत ।। १ ।।\nअनुयानं कुमारस्य भरतस्य महात्मनः ।।\nप्रेषयाश्वसहस्राणां शतानि त्रीणि राघव ।। २ ।।\nदश दन्तिसहस्राणि रथानां षड्गुणानि च ।।\nकोट्यः पञ्च पदातीनां समरेष्वनिवर्तिनाम् ।। ३ ।।\nधनाध्यक्षास्तथा वत्समनुगच्छन्तु लक्ष्मण ।।\nगोरथैश्च तथा पुष्टैर्गोभिरुष्ट्रैस्तथैव च ।। ४ ।।\nव्यायतैः पुरुषैरश्वैर्गर्दभैश्च तथा वरैः ।।\nवस्त्ररूप्यसुवर्णानां मणीनामपि भागशः ।। ५ ।।\nविसर्गाय कुमारस्य परिपूर्णा यथासुखम् ।।\nब्राह्मणाः कथया मुख्यास्तथैव नटवर्तकाः ।। ६ ।।\nगीते नृत्ते तथा लास्ये प्रवीणाश्च वराङ्गनाः ।।\nप्रास्थानिकाश्च ये केचित्पानविक्रयिणश्च ये ।। ७ ।।\nरूपाजीवाश्च वणिजो नानापण्योपजीविनः ।।\nनानारूपमुपादाय बहुपण्यं व्रजन्तु वै।।८।।\nविषवैद्याः शल्यवैद्यास्तथा कायचिकित्सकाः ।।\nकर्मन्तिका स्थपतयो मार्गिणो वृक्षरोपकाः ।। ९ ।।\nकूपकाराः सुधाकारा वंशकर्मकृतस्तथा ।।\nवाणिक्काराश्च ये केचित्कूर्चकाराश्च शोभनाः ।। 1.203.१० ।।\nपरिकर्मकृतश्चैव तथा वस्त्रोपजीविनः ।।\nमायूरिकास्तैत्तिरिकाश्चेतका भेदकाश्च ये ।। ११ ।।\nरञ्जका दन्तकाराश्च तथा दन्तोपजीविनः ।।\nएरण्डवेत्रकाराश्च कटकाराश्च शोभनाः ।। १२ ।।\nआरकूटकृतश्चैव तात्रकूटास्तथैव च ।।\nभूर्जकूटाः खड्गकारा गुडसीधुप्रपाचकाः ।। १३ ।।\nऔरभ्रका माहिषकास्तुन्नवायाश्च लक्ष्मण ।।\nये चाभिष्टावकाः केचित्सूतमागधबन्दिनः ।। १४ ।।\nचैलनिर्णेजकाश्चैव चर्मकारास्तथैव च ।।\nअङ्गारकोराश्च तथा लुब्धका ये च धीवराः ।। १५ ।।\nकबन्धधारिणो ये च ये च काष्ठप्रपाटकाः ।।\nवस्त्रसीवनसक्ताश्च गृहकाराश्च ये नराः ।। १६ ।।\nकुम्भकाराश्च ये केचिच्छ्मश्रुवर्धकिनश्च ये ।।\nलेखका गणका ये च तथा तन्दुलकारकाः ।। १७ ।।\nसक्तुकाराश्च ये केचिच्छाकपण्योपजीविनः ।।\nतैलिका गान्धिकाश्चैव तीर्थसंशुद्धिकारकाः ।।१६।।\nचित्रकर्मविदो ये च ये च लाङ्गूलिका जनाः ।।\nसूताः पौरोगवाश्चैव सौविदल्लाश्च लक्ष्मण ।। १९ ।।\nगोपा वनचरा ये च नदीतीरविचारणाः ।।\nगोसंघैर्महिषीसंघैस्तेऽनुयान्तु यथासुखम् ।। 1.203.२० ।।\nश्रेणीमहत्तरा ये च ग्रामघोषमहत्तराः ।।\nतथैवाटविका ये च ये च शैलविचारिणः ।। २१ ।।\nसौमित्रे सर्व एवैते सुभृताश्च सुपूजिताः ।।\nअनुयान्तु कुमारं मे भरतं भ्रातृवत्सलम्।। २२ ।।\nइत्येवमुक्तः स तु तान्समस्तानाज्ञापयामास नरेन्द्रवाक्यात् ।।\nआमन्त्र्य रामं शिरसा च सर्वे विनिर्ययुस्ते नगरात्प्रहृष्टाः ।।२३।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे आनुयात्रिकवर्णनन्नाम त्र्यधिकद्विशततमोऽध्यायः ।। २०३ ।।\n1.204\n।। मार्कण्डेय उवाच ।।\nएतस्मिन्नेव काले तु रामः शुश्राव तन्महत्।।\nशङ्खवाद्यरवोन्मिश्रं भरतस्यानुयात्रिकम् ।। १ ।।\nराजद्वारमुपागत्य भरतोऽपि महायशाः ।।\nपदभ्यां जगाम राजानमवतीर्य तुरङ्गमात्।।२।।\nस ददर्श तदा रामं रत्नसिंहासनस्थितम्।।\nअनुलिप्तं परार्ध्येन चन्दनेन सुगन्धिना।।३।।\nसूक्ष्मं वसानं वसनं सर्वाभरणभूषितम।।\nतेजसा भास्कराकारं सौन्दर्येणोडुपोपमम् ।। ४ ।।\nक्षमया पृथिवीतुल्यं क्रोधे कालानलोपमम् ।।\nबृहस्पतिसमं बुद्ध्या विष्णुतुल्यं पराक्रमे ।।५।।\nसत्ये दानेऽप्यनौपम्यं दमे शीले च राघवम् ।।\nपुरोहितैरमात्यैश्च युतं प्रकृतिभिस्तथा ।। ६ ।।\nदृष्ट्वा तं भरतः श्रीमाञ्जगाम शिरसा महीम् ।।\nभरतं युवराजानं रामाय विदितात्मने ।। ७ ।।\nन्यवेदयत धर्मात्मा प्रतीहारः सलक्ष्मणम् ।।\nउत्थाय कण्ठे जग्राह रामोऽपि भरतं तदा ।। ८ ।।\nमूर्ध्नि चैनमुपाघ्राय आदिदेशास्य शासनम् ।।\nभरतं तु सुखासीनं रामो वचनमब्रवीत् ।। ९ ।।\nगन्धर्वपुत्रांस्तान्हत्वा कर्तव्यं नगरद्वयम् ।।\nसिन्धो रुभयपार्श्वे तु पुत्रयोरुभयोः कृते ।। 1.204.१० ।।\nअभिषिच्य तदा वत्स पुत्रौ नगरयोस्तयोः ।।\nयुधाजिति परीधाय क्षिप्रमागन्तुमर्हसि ।।११।।\nत्वया विना नरव्याघ्र नाहं जीवितुमुत्सहे ।।\nक्षत्रधर्मं पुरस्कृत्य तत्र त्वं प्रेषितो मया ।।१२।।\nस त्वं गच्छ महाभाग मा ते कालात्ययो भवेत् ।।\nस्वस्त्यस्तु तेन्तरिक्षेभ्यः पार्थिवेभ्यश्च गच्छतः ।। १३ ।।\nदिव्येभ्यश्चैव भूतेभ्यः समरे च तथानघ ।। १४ ।।\nस्वांस्वां दिशमधिष्ठाय दिक्पाला दीप्ततेजसः ।।\nपालयन्तु सदा तुभ्यं दीप्तविग्रहधारिणः ।। १५ ।।\nब्रह्मा विष्णुश्च रुद्रश्च साध्याश्च समरुद्गणाः ।।\nआदित्या वसवो रुद्रा अश्विनौ च भिषग्वरौ ।। १६ ।।\nभृगवोङ्गिरसश्चैव कालस्यावयवास्तथा ।।\nसरितः सागराः शैलाः समुद्राश्च सरांसि च ।। १७ ।।\nदैत्यदानवगन्धर्वा पिशाचोरगराक्षसाः ।।\nदेवपत्न्यस्तथा सर्वा देवमातर एव च ।। १८ ।।\nशस्त्राण्यस्त्राणि शास्त्राणि मङ्गलाय भवन्तु ते ।।\nविजयं दीर्घमायुश्च भोगांश्चान्यान्दिशन्तु ते ।। १९ ।।\nइति स्वस्त्ययनं श्रुत्वा राज्ञा स समुदीरितम् ।।\nरामस्य पादौ शिरसा त्वभिवन्द्य धनुर्धरः ।। 1.204.२० ।।\nनिर्गत्य राजभवनाद्रामाज्ञाकल्पितं जगत ।।\nहिमाद्रिकूटसंकाशं चारुदंष्ट्रोज्ज्वलाननम् ।। २१ ।।\nमदेन सिञ्चमानं च नृपवेश्माजिरं नृप ।।\nसमाक्रान्तकटं चापि पानलुब्धशिलीमुखैः ।। २२ ।।\nस्तब्धचारुमहाकर्णं मधुपकृपयैव तु ।।\nदीर्घाग्रमध्वक्षकृतं कृतशृङ्गावतंसकम् ।। २३ ।।\nस्वासनं व्यूढकुम्भं च तथोदग्रं महाबलम् ।।\nनक्षत्रमालां शिरसा धारयानं तु काञ्चनीम् ।। २४ ।।\nपटुस्वने तथा घण्टे दर्शनीये मनोहरे ।।\nकुथं विचित्रं रम्यं च कोविदारं महाध्वजं ।। २५ ।।\nवैजयन्त्यः पताकाश्च किङ्किणीजालमालिताः ।।\nसमारूढं नयविदा महामात्रेण धीमता ।। २६ ।।\nवैडूर्यदण्डतीक्ष्णाग्र काञ्चनाङ्कुशधारिणा ।।\nजघनस्थेन चान्येन वरतोमरधारिणा ।। २७ ।।\nतथा वैजयिकैर्मन्त्रैर्देवज्ञेनाभिमन्त्रितम् ।।\nआरुरोह महातेजा जयत्काराभिनन्दिनः ।।२८।।\nपूर्णेन्दुमण्डलाकारं रुक्मदण्डं मनोहरम् ।।\nछत्रमादाय तं प्रेम्णा चारुरोह स लक्ष्मणः ।। २९ ।।\nचामरौ द्वौ समादाय चन्द्ररश्मिसमप्रभौ ।।\nआरूढं योषितोर्युग्मं रूपेणाऽप्रतिमं भुवि ।। 1.204.३० ।।\nतं समारुह्य नागेन्द्रं मदलेखाभिगामिनम् ।।\nजगाम सह गार्ग्येण रथारूढेन यादव ।। ३१ ।।\nतमन्वयौ महाभाग चतुरङ्गमहाबलम् ।।\nपताकाध्वजसम्बाधं कल्पयन्तं वसुन्धराम् ।। ३२ ।।\nश्येनाः काकवहाः कङ्काः पिशाचा यक्षराक्षसाः ।।\nययुः पुरःसरास्तस्य भरतस्य महात्मनः ।। ३३ ।।\nगन्धर्वपुत्रमांसानां लुब्धा मांसोपजीविनः ।।\nतूर्यघोषेण महता बन्दिनां निःस्वनेन च ।। ३४ ।।\nवायुना चानुलोमेन सेव्यमानः सुगन्धिना ।। ।\nमङ्गलानां च मुख्यानां दर्शनाद्धृष्टमानसः ।। ३९ ।।\nनिर्ययौ राजमार्गेण जनसम्बाधशालिना ।।\nतेजस्विनां च तेजांसि हृदयानि च योषि ताम् ।। ३६ ।।\nआददानो महातेजा नगरात्स विनिर्ययौ ।।\nक्रोशमात्रं ततो गत्वा समे देशे च सोदके ।। ३७ ।।\nप्रशस्तद्रुमसंकीर्णे शिबिरं प्राङ्निषेवितम् ।।\nसेनाध्यक्षैः सुनिपुणैर्विवेश भरतस्तदा ।। ३८ ।।\nस प्रविश्य महातेजाः शिबिरं स्वं निवेशनम् ।।\nमङ्गलालम्भनं कृत्वा वरासनगतः प्रभुः ।। ३९ ।।\nपौरजानपदं सर्वं प्रेषयामास यादव ।।\nपरिष्वज्य ततः पश्चाल्लक्ष्मणं शुभलक्षणम् ।। 1.204.४० ।।\nमूर्ध्नि चैवमुपाघ्राय प्रेषयामास धर्मवित् ।।\nप्रायाणकं च श्वोभूते दुन्दुभिस्ताड्यतां मम ।। ४१ ।।\nदैशिकाः पुरतो यान्तु ये च वृक्षावरोहकाः ।।\nआज्ञाप्य सकलं चैव शिबिरं च तथाविधम् ।। ४२ ।।\nअवृक्षेषु तु देशेषु रोपयन्तु द्रुमाञ्जनाः ।।\nद्रुमाः कण्टकिनश्चैव ये च मार्गप्ररोधकाः ।। ४३ ।।\nछिन्दन्तु गत्वा तानद्य तीक्ष्णैः शीघ्रं परश्वधैः ।।\nतोयहीनेषु देशेषु कूपान्कुर्वन्तु मे तथा ।। ४४ ।।\nविषमांश्च तथा देशान्समान्कुर्वन्तु मे पथि ।।\nतीराणि सरितां चैव कुर्वन्तु पुलिनानि च ।। ४५ ।।\nन भवेद्येन संघट्टो जनस्य पथि यास्यतः ।।\nपुरः प्रयान्तु सैन्येन विजये रतिवर्धनाः ।। ४६ ।।\nनीलश्च नक्रदेवश्च वसुमान्मुनयस्तथा ।।\nमध्यप्रयाणे गान्धारो जयनाभो रणोत्कटः ।। ४७ ।।\nसुशीलः कामपालश्च यान्तु सैन्येन दंशिताः ।।\nजघनं कटकस्याहं पालयानो यथासुखम् ।। ४८ ।।\nसैन्येन सह यास्यामि विजयाय नृपस्य तु ।।\nपश्यन्तु दैशिकाः स्थानं प्रभूतयवसेन्धनम् ।। ।। ४९ ।।\nसोदकं च समं यत्र सेनावासो भवेन्मम ।।\nएवमाज्ञाप्य भरतो विजहार यथासुखम् ।। 1.204.५० ।।\nसुष्वाप च निशां तत्र घर्मकाले मनोहराम् ।।५१।।\nसुप्तस्य सा तत्र रघूद्वहस्य पुण्या ययौ रात्रिरदीनसत्त्वा ।।\nसम्पूर्णचन्द्राभरणा प्रतीता ज्येष्ठस्य मासस्य रणोत्सुकस्य ।। ५२।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे भरतनिर्याणवर्णनं नाम चतुरधिकद्विशततमोऽध्यायः ।। २०४ ।।\n1.205\n।। मार्कण्डेय उवाच ।। ।।\nप्रभातायां तु शर्वर्यां दुन्दुभिः समहन्यत ।।\nप्रयाणिको महाराज भरतस्य महास्वनः ।। १ ।।\nतस्य शब्देन महता विबुद्धः कटके जनः ।।\nअवश्यकरणीयानि कृत्वा राजंस्त्वरान्विताः ।। २ ।।\nत्वरिता गमनार्थाय समाहूयेतरेतरम् ।।\nपटवेश्मानि रम्याणि सहन्तुमुपचक्रमुः ।। ३ ।।\nमहान्ति सुमनोज्ञानि वर्तितोर्णाकृतानि च ।।\nचक्रुस्तानि च राजेन्द्र सुखवाह्यान्ययत्नतः ।। ४ ।।\nततस्त्वारोपयाञ्चक्रुः करभेषु खरेषु च ।।\nगोरथेषु तु मुख्येषु तथा दन्तिषु सत्वराः ।। ५ ।।\nभाण्डमुच्चावचं चैव शयनानि मृदूनि च ।।\nआसनानि च मुख्यानि भाण्डं यच्च महानसे ।। ६ ।।\nपेयं च यवसं चैव शस्त्राणि विविधानि च ।।\nकवचानि तुरङ्गाणां शिल्पभाण्डानि यानि च ।। ७ ।।\nधनं च विविधं राजन्सर्वोप करणानि च ।।\nआरोप्यमाणे भाण्डे तु करभाणां विकृष्यताम् ।। ८ ।।\nशुश्रुवे तुमुलः शब्दः खराणां च खरस्वनः ।।\nगजानां युज्यमानानां तुरङ्गाणां रथैः सह ।। ९ ।।\nवाद्यानां हन्यमानानां शुश्रुवे तुमुलं स्वनम् ।।\nनादेन गजघण्टानां बृंहितेन च पार्थिव ।। 1.205.१० ।।\nह्रेषितेन तुरङ्गाणां बभूव तुमुलः स्वनः ।।\nप्रायाणिकमुपादाय ताडयन्नेव दुन्दुभिम् ।। ११ ।।\nअग्रे प्रयाणमान्येन ययौ दुन्दुभिभिः सह ।।\nपण्यानि च समादाय वणिजस्त्वरिता ययुः ।। १२ ।।\nग्रहीतुकामाश्चान्यानि सोदकानि समानि च ।।\nस्थानानि वरमुख्यानां ययुश्चाग्रेसरा नराः ।। १३ ।।\nमहानसिकमुख्यास्तु त्वरिताश्च तथा ययुः ।।\nसुखयानासु रम्यासु तथैवाश्वतरीषु च ।। १४ ।।\nआरोप्य योषितो जग्मुः प्रत्यूषे मुदिता जनाः ।।\nआरूढाश्चापरा नार्यः सवितानाः करेणवः ।।१५।।\nकञ्चुकोष्णीषिभिर्गुप्ता गुप्ता वर्षवरैस्तथा ।।\nययुः ससैन्या राजेन्द्र गीतवाद्य पुरस्सराः ।। १६ ।।\nदीनान्धकृपणानाथांस्तर्पयन्त्यो धनेन ताः ।।\nनरेन्द्रयोषितो राज्ञां दिव्यालङ्गारभूषिताः ।। १७ ।।\nतथान्ये बद्धनिस्त्रिंशाः पुरुषाश्च कलापिनः ।।\nआदीप्य तृणवेश्मानि जग्मुस्त्वरितमानसाः ।। १८ ।।\nभरतोऽपि समारुह्य शिबिकां रत्नभूषिताम् ।।\nविनिर्ययौ महातेजा स्तूर्यघोषपुरःसरः ।। १९ ।।\nशून्यं च शिबिरस्थानं गृध्रमण्डलसंकुलम् ।।\nबहुक्रव्यादसङ्कीर्णं क्षणेन समपद्यत ।। 1.205.२० ।।\nगजोष्ट्रगर्दभाश्वानां शरीरावयवैर्युतम्।।\nभग्नभाण्डसमाकीर्णं शरीरावयवैर्युतम्।।२१।।\nबहुक्रव्यादसङ्कीर्णं करीषोत्करसंयुतम् ।।\nखातैर्महानसस्थानैर्दग्धमृत्तिकया युतैः ।। ।।।२२।।\nसमण्डकर्दमोपेतैर्मक्षिकासहितैर्युतम् ।।\nसंत्यज्य निर्ययुः सर्वे भरतस्य तु सैनिकाः।।२३।।\nप्रयाणे तस्य सैन्यस्य बलीवर्दाञ्छ्रमान्वितान् ।।\nनागानुत्थापयामासुरुपविष्टान्प्रयत्नतः ।।२४।।\nकेचिदुष्ट्रपरित्रस्तातान्गार्दभेन निपातितान् ।।\nभाण्डमारोपयाञ्चक्रुर्भूय एव नरोत्तमाः ।। २५ ।।\nनद्युत्तारेषु महिषान्केचित्सूर्यांशुतापितान् ।।\nनिषण्णान्सह भारेण ताडयाञ्चक्रिरे जनाः ।। २६ ।।\nकेचिदश्वतरांस्त्रस्तान्नागबृंहितनिस्वनैः ।।\nआरूढयोषितो यत्नाज्जगृहुर्नृप रश्मिषु ।। २७ ।।\nकेचिदश्वैर्गजत्रस्तैराक्षिप्ता भुवि मानवाः ।।\nजानुविश्रमणार्थाय वाजिग्रीवकृताङघ्रयः ।। २८ ।।\nतुरङ्गांश्च तदोद्भ्रान्तान्स्रस्तचर्माश्च सादिनः ।।\nकेचिदाक्रम्य वेगेन जगृहुस्तत्र यादव ।। २९ ।।\nविशश्रमुस्तथा केचिद्वृक्षच्छायासु मानवाः ।।\nकेचिच्चोदकतीरेषु चक्रिरे भोजनक्रियाम् ।। 1.205.३० ।।\nकेचित्सन्त्रस्ततुरगसन्निकृष्टसमुत्थितैः ।।\nद्रुतान्कापिञ्जलैर्यत्नाज्जगृहुस्तांस्तुरङ्गमान् ।। ३१ ।।\nकेचित्कटकसंत्रस्तान्मृगयूथान्प्रधावतः ।।\nवेगेनाक्रम्य विशिखैर्जघ्नुर्यदुकुलोद्वह ।। ३२ ।।\nकेचिच्च यवसं चक्रुः केचिच्चक्रुरथेन्धनम् ।।\nतथान्यैर्द्विगुणीभूतं तथा दुन्दुभिनिस्वनम् ।। ३३ ।।\nप्रायाणिकं जहुः शीघ्रं श्रमं यदुकुलोद्वह ।।\nकेचिदापणवीथ्यग्रमहावंशसमुच्छ्रितम् ।।३४ ।।\nसपताकं नरा दृष्ट्वा प्राप्ताः स्म इति मेनिरे ।।\nचक्रुः केचिच्च च्छन्दांसि सहायानां पुनःपुनः ।।३५ ।।\nपुरोगतानां राजेन्द्र स्थानलब्धिचिकीर्षया ।।\nकेचित्पटकुटीं दृष्ट्वा स्वकीयां त्वरिता ययुः ।। ३६ ।।\nवर्तितोर्णाकृतं दृष्ट्वा गृहांश्चान्ये ययुर्द्रुतम् ।।\nकेषाञ्चित्तत्र वेश्मानि तीर्णानि नृपसत्तम ।। ३७ ।।\nकृतानि क्रियमाणानि ददृशुस्तत्र मानवाः ।।\nद्रुमैर्विश्राम्यमाणैश्च क्रियमाणैस्तथा कटैः ।। ३८ ।।\nगृहैरारोप्यमाणैश्च पटोर्णातृणसंस्कृतैः ।।\nशुशुभे तन्महाराज कटकं शुभकर्मणः ।। ३९ ।।\nशस्त्रेण संशोधयतां भुवं भूमिपते नृणाम् ।।\nराजसाक्रान्तवपुषामप्रकाशं वपुर्बभौ ।। 1.205.४० ।।\nपार्श्वस्थतोयसम्पूर्णदृतयश्च तथा जनाः ।।\nधावमानाः प्रदृश्यन्ते वर्धिता गृहशोधने ।। ४१ ।।\nअभ्युक्षयन्ति चाप्यन्ये तृणवेश्मानि पार्थिव ।।\nतप्तानां शीतकामानां दृतिवक्त्रोद्गतैर्जलैः ।। ४२ ।।\nअभिश्रयेण धूपेन समन्तादाकुलीकृतम् ।।\nबभूव तस्य कटकं नीहारेणैव संयुतम् ।। ४३ ।।\nअवरोपितभाण्डानां दान्तानां यदुनन्दन ।।\nपृष्ठान्यभ्युक्षयामासुर्गोमयेन जलेन च ।। ४४ ।।\nखरोष्ट्रसबलीवर्द चरणार्थे विनिर्गतम् ।। ४५ ।।\nददृशे बहुसाहस्रं कटके भरतस्य तु ।।\nरथेभ्यस्तुरगानन्ये विमुच्य हयकोविदाः ।। ४६ ।।\nअवरोपितभाण्डानि सान्त्वयाञ्चक्रिरे शनैः ।।\nसमुत्थाय रजो भौमं तुरङ्गपरिवर्तनैः ।। ४७ ।।\nखमारुरोह राजेन्द्र कपोतारुणपाण्डुरम् ।।\nस्थापयाञ्चक्रिरे चान्ये जलस्थाने च वाजिनः ।। ४८ ।।\nश्रेणी चक्रुस्तथैवान्ये कटच्छायासु पार्थिव ।।\nवितानाधस्तथा केचित्स्थापयाञ्चक्रिरे हयान् ।। ४९ ।।\nहयेभ्यो यवसं दत्त्वा केचिद्बुभुजिरे जनाः ।।\nकटच्छायाश्च नागानां चक्रुश्चान्ये सहस्रशः ।।1.205.५० ।।\nवितानानि च मुख्यानि सूर्यतापप्रशान्तये ।।\nस्नाताञ्जलाशये नागाँल्लब्धतोयाञ्जनाधिप ।। ५१।।\nसच्छन्नान्स्वपरीधानकुम्भान्निन्युः स्वमालयम् ।।\nकटकाद्दूरतश्चक्रुरालानं नृपदन्तिनाम्।। ५२।।\nआलानानि महाराज महावृक्षेषु मानवाः ।।\nआदाय गोपिनस्तत्र कटकाच्च विदूरतः ।। ५३ ।।\nगोसङ्घान्महिषीसङ्घांश्चक्रुर्व्यस्तान्यथासुखम् ।।\nकटके च तथा निन्युर्गोरसानि नराधिप ।। ५४ ।।\nकटकापण्यवीथीं च सर्वपण्यविभूषिताम् ।।\nददृशुः पुरुषास्तत्र अयोध्यामिव चापराम् ।। ५५ ।।\nस्थानानि सर्ववैद्यानांसध्वजानि नराधिप।।\nसागदानि च दृश्यन्ते कटके भरतस्य तु।।५६।।\nसेनाध्यक्षेण वीरेण विजयेन महात्मना।।\nकृतं शास्त्रानुसारेण स्कन्धावारनिवेशनम् ।। ५७ ।।\nविवेश भरतः श्रीमांश्चतुरङ्गबलान्वितः ।।\nअन्वीयमानो वीराभ्यां पुत्राभ्यां यदुनन्दन ।। ५८ ।।\nपुष्करेण च वीरेण तक्षेण सुमहात्मना ।।\nबलमुख्यैस्तथैवान्यैः सूतमागधबन्दिभिः ।। ५९ ।।\nशङ्खवादित्रशब्देन पटहानां स्वनेन च ।।\nभरतस्य गृहद्वारतोरणान्तिकमागताः ।। 1.205.६०।।\nबभूबुर्बलमुख्यास्ते दिक्षु ये यदुनन्दन ।।\nसन्त्यज्य मध्यमां वीथीं प्रवेशाय महामनाः ।। ६१ ।।\nबन्दिभिः ख्याप्यमानांस्तान्नामकर्मावदानतः ।।\nशिरःकम्पेन भरतः प्रैरयत्स्वान्निवेशनान् ।। ६२ ।।\nबलमुख्यान्विवेशाथ स्वगृहं सर्वऋद्धिमत् ।।\nद्वियोजनाध्वना श्रान्ता भरतस्य तु सैनिकाः ।। ६३ ।।\nविविशुर्भवनान्स्वान्स्वान्भेजिरे शयनानि च ।।\nप्रविश्य वेश्मप्रवरं भरतोऽपि यथासुखम् ।।। ।। ६४ ।।\nविजहार महाराज देवराजसमद्युतिः ।।\nक्रमेणानेन धर्मात्मा भूमिपाल दिनेदिने ।।\nआससाद व्रजन्नेव गङ्गां त्रिपथगां नदीम् ।। ६५ ।।\nसुराङ्गनापीनपयोधरस्थसच्चन्दनक्षालनलब्धलक्ष्मीम् ।।\nग्रीष्मार्कतापाद्विगलत्तुषारविवृद्धशीतोदपटोत्तरीयाम् ।। ६६ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे प्रयाणवर्णनो नाम पञ्चाधिकद्विशततमोऽध्यायः ।। २०५ ।।"
  }
]
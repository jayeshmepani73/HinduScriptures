[
  {
    "text": "मार्कण्डेय उवाच ।।\nअत्राप्युदाहरन्तीममितिहासं पुरातनम् ।।\nमागधेषु तु यद्वृत्तं तच्छृणुष्व नराधिप ।। १ ।।\nबभूव मागधो राजा चण्डवेग इति श्रुतः ।।\nतस्यासीद्रूपसंपन्ना भार्या नयनसुन्दरी ।। २ ।।\nसर्वधर्मान्परित्यज्य प्रतसंवत्सरं तु सा ।।\nतिलान्होमयते विप्रैर्जुहोति च तथा स्वयम् ।। ३ ।।\nश्रवणद्वादशीयोगे माघे मासि हुताशने ।।\nदेवस्य चैव नैवेद्यं करोति तिलमोदकैः ।। ४ ।।\nअर्चनेन च वासोभिः पूजयत्यपि माधवम् ।।\nमहारञ्जितरक्तानि वासांसि विविधानि च ।। ५ ।।\nब्राह्मणीनां च गेहेषु विसर्जयति तत्परा ।।\nमहावर्तिप्रदानं च विधत्ते केशवालये ।। ६ ।।\nतां कदाचित्सुखासीनां ब्राह्मणीं तु वसन्तिका ।।\nपप्रच्छ सखिभावेन रहस्यं निर्जने स्थिता ।। ७ ।।\nवसन्तिकोवाच ।।\nसर्वधर्मान्परित्यज्य माघे मासि शुभानने ।।\nद्वादश्यां कृष्णपक्षस्य कस्मादर्चयसे हरिम् ।। ८ ।।\nकस्मात्तथा बहुतिलं हावयस्यनले तथा ।।\nएतन्मे संशयं छिन्धि रहस्यं चेन्न ते शुभे ।। ९ ।।\nनयनसुन्दर्युवाच ।।\nरहस्यमेतत्परमं न रहस्यं तथा त्वयि ।।\nत्वं मे सखीश्वरी प्राणस्त्वं मे प्राणधनेश्वरी ।। 1.164.१० ।।\nअस्ति वैतस्तिको नाम देशः परमधामिकः ।।\nतत्र ग्रामवरं चासीद्वसतिर्मे सुशोभना ।। ११ ।।\nचण्डवेगश्च विप्रोऽभूद्भर्ता मे पूर्वजन्मनि ।।\nनास्तिको निरनुक्रोशस्तर्कशास्त्ररतः सदा ।।१२।।\nतत्रैव विषये राजा बभूव दधिवाहनः ।।\nतस्य भार्यां वयस्या मे बभूव कमला शुभा ।। १३ ।।\nसा कदाचिन्मामुवाच रहस्यं वरवर्णिनी ।।\nनारी भर्तृकृतादर्धं पुण्यं प्राप्नोति सुन्दरी ।। १४ ।।\nनास्ति स्त्रीणां पृथग्यज्ञो न व्रतं नाप्युपोषितम् ।।\nपतिं शुश्रूषते या तु तेन स्वर्गे महीयते ।। १५ ।।\nकर्तव्यं योषिता पुण्यं पृथग्वापि तदिच्छया ।।\nपतिस्ते नास्तिको भद्रे किञ्चिन्नाचरते शुभम् ।। १६ ।।\nन चाचरसि धर्मं त्वं तथा च तदनुज्ञया ।।\nका गतिः परलोके ते भविष्यति शुभानने ।।१७।।\nइह यत्क्रियते कर्म प्रेत्य तत्रोपभुज्यते ।।\nयेनोप्तं फलकाले तु स एवाश्नाति भामिनि ।। १८ ।।\nमानुष्यं दुर्लभं प्राप्य विद्युत्सम्पातचञ्चलम् ।।\nनाचरन्ति शुभं ये तु तेषां जन्म निरर्थकम् ।। १९ ।।\nकदाचिदपि वामोरु योनिष्वथ परिभ्रमन् ।।\nमानुष्यं नाम जायेत यत्रायत्तं शुभाशुभम् ।। ।। 1.164.२० ।\nचण्डालत्वेऽपि मानुष्यं सर्वथा सखि दुर्लभम् ।।\nआत्मा शक्यस्तया त्रातुं मानुष्यान्नान्यतः शुभे ।। २१ ।।\nतवोपरि तथा जाता सखी भावेन मे कृपा ।।\nकदर्य्यस्यास्य भार्या त्वं सुस्वभावा पतिव्रता ।। २२ ।।\nतत्र तेऽनुग्रहं किञ्चित्करिष्यामि निबोध तत् ।।\nहरस्य दयिता भार्या शैलेन्द्रतनया उमा ।। २३ ।।\nविस्तारितमहाकूला सा वितस्ता महानदी ।।\nअवृत्तिकर्षितः पापं कृत्वैव ऋतुपञ्चकम् ।। २४ ।।\nस्नानेनैकेन सकलं शैशिरेण व्यपोहति ।।\nयस्यां यस्यां तिथौ स्नातः स्वर्गमाप्नोत्यसंशयम् ।। २५ ।।\nतस्यां सम्वत्सरं स्नात्वा मोक्षोपायं तु विन्दति ।।\nया च सुस्वादुसलिला या च पापक्षयङ्करी ।। २६ ।।\nतस्यास्तीरे मया नित्यं प्रति सम्वत्सरं शुभे ।।\nउपोष्य माघकृष्णस्य द्वादश्यां श्रवणे तथा ।। २७ ।।\nपूजितो भगवान्विष्णुर्ब्राह्मणाश्च हुताशनः ।।\nतिलैस्तस्मात्तु ते ख्यातं ब्राह्ममेतद्व्रतं मम ।।२८ ।।\nतस्मात्स्कन्नं तिलं यच्च यदग्नौ पतितं न च ।।\nततः पुण्यफलं सर्वं त्वमाप्नुहि वरानने ।। २९ ।।\nइत्येवमुक्तया गत्वा भर्ता पृष्टस्तदा मया ।।\nहसता तेन चास्म्युक्ता गच्छ गृह्णीष्व तत्फलम् ।। 1.164.३० ।।\nस्वयं कृत्वा शुभं कर्म कमला सा सखी मम ।।\nसह भर्त्रा विशालाक्षि विष्णुलोकमितो गता ।। ३१ ।।\nतल्लोकमक्षयं तस्याः श्रुतं वैवस्वतान्मया ।।\nतस्माद्दृष्टफलं भद्रे करोमि तिलद्वादशीम् ।। ३२ ।।\nएतत्ते सर्वमाख्यातं यन्मां पृच्छसि सुन्दरि ।।\nमार्कण्डेय उवाच ।।\nएतच्छ्रुत्वा शुभं वाक्यं ब्राह्मण्यपि वसन्तिका ।। ३३ ।।\nश्रवणद्वादशीयोगे पूजयामास केशवम् ।।\nमाघकृष्णे महाभाग तिलैर्नित्यमतन्द्रिता ।। ३४ ।।\nपूजयित्वापि सा देवं श्वेतद्वीपमितो गता ।।\nसापि राज्ञो महाभागा तथा नयनसुन्दरी ।। ३५ ।।\nअमलं स्थानमासाद्य विरराज शशिप्रभा ।।\nतस्मात्सर्वप्रयत्नेन तदा पूज्यो जनार्दनः ।। ३६ ।।\nतिलैर्नित्यं महाभाग होतव्याश्च तथा तिलाः ।।\nतिलाश्च देया विप्रेभ्यस्तस्मिन्नहनि पार्थिव ।। ३७ ।\nएकैकस्मात्तिलाद्राजंस्तिलबीजोद्भवे यथा ।।\nसुकृष्टक्षेत्रजाद्दृष्टं देवे कालप्रवर्षिणि ।। ३८ ।।\nएकैकस्मात्तिलात्तद्वत्फलमक्षय्यमश्नुते ।।\nस्वर्लोके विष्णुलोके वा मानुष्ये यदि वा नृप ।।\nअक्षय्यं फलमाप्नोति एकैकस्मात्तिलात्तिलात् ।। ३९ ।।\nतस्मात्प्रयत्नेन नरेन्द्रचन्द्र तस्या समभ्यर्चय वासुदेवम् ।।\nउपोषितः प्रीतमना यथावत्त्राणं स देवः प्रथितो नराणाम् ।। 1.164.४० ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे चण्डवेगोपाख्याने तिलद्वाद शीमाहात्म्यवर्णनं नाम चतुःषष्ट्यधिकशततमोऽध्यायः ।। १६४ ।।"
  }
]
[
  {
    "text": "मार्कण्डेय उवाच ।।\nसन्नद्धं दानवगणं पताकाशतसंकुलम् ।।\nनानाप्रकारवादित्रं     सिंहनादबलोद्धतम् ।। १ ।।\nदृष्ट्वा रामो महातेजाः सज्जं चक्रे महद्धनुः ।।\nशरैस्संछादयामास दैत्यसैन्यं महाबलम ।। २ ।।\nअभ्रच्छायेव   संजज्ञे राममुक्तैश्शिलीमुखैः ।।\nतिर्यगूर्ध्वमधश्चैव शरैर्व्याप्तं समन्ततः ।। ३ ।।\nचापमण्डलमध्यस्थः परिवेपीव भास्करः ।।\nदृष्टमात्रेण सैन्यानां चक्षूंष्यपहरद्रणे।।  ४ ।।\nशरान्धकारे मग्नास्ते दानवा दुष्टचेतसः ।।\nरामसन्दर्शनादेव दृष्टेऽर्के कौशिका यथा ।। ५ ।।\nस दानवानां व्यसृजन्रामो भाति शिलीमुखान् ।।\nसदानवानां मधुवत्कुसुमानां शिलीमुखः ।। ६ ।।\nशरान्धकारे महति मग्नो मतिमतां वरः ।।\nमायां कृत्वा तदाग्नेयीं तं ददाह शरोत्करम् ।। ७ ।।\nशरान्धकारगहनान्निष्क्रान्तास्ते दितेः सुताः ।।\nभार्गवं कोष्टकीकृत्य रणे बिभिदुरञ्जसा ।। ८ ।।\nप्रचण्डैरर्धनाराचैर्वत्सदन्तैस्सचूचुकैः ।।\nवराहकर्णैर्भल्लैश्च क्षुरप्रैश्चटकाननैः ।। ९ ।।\nतोमरैर्भिण्डिपालैश्च पाषाणैर्लगुडैश्शुभैः ।।\nखड्गैः प्रासैस्तथा चक्रैऽर्गदामुसल कम्पनैः ।। 1.70.१० ।।\nपरिघैरायसैश्शूलैस्त्रिशूलैश्शक्तिभिस्तथा ।।\nस बाध्यमानोऽपि रणे दैत्यनाथायुधोत्करैः ।। ११ ।।\nन विव्यथे महातेजा हुताहुतिरिवानलः ।।\nयदा शस्त्रप्रहारैस्तं न शेकुस्समरे द्विजम् ।। १२ ।।\nहन्तुं दैत्यवरा युद्धे चक्रुरस्त्रं तदा महत् ।।\nअयश्शङ्कुर्महातेजा राजा दैत्यगणस्य यः ।। १३ ।।\nसमेतैर्दानवैस्सार्धं रामं रणकृतक्षणम् ।।\nशरैः संछादयामास दिव्यास्त्रप्रतिमन्त्रितैः ।। १४ ।।\nअस्त्रैरस्त्राणि संवार्य दानवेन्द्रस्य भार्गवः ।।\nचिच्छेद सशरं चापं रुक्मदण्डं तथा ध्वजम् ।। १५ ।।\nसारथेश्च शिरः कायाच्छिरस्त्राणविभूषितम् ।।\nएतत्कृत्वा रणे कर्म दक्षिणेन स पाणिना ।। १६ ।।\nजग्राह परशुं तीक्ष्णं दैत्यकायविदारणम् ।।\nपद्भ्यामाक्रम्य वेगेन समरे रथकूबरम् ।। १७ ।।\nनिर्जीवान्पादवेगेन कृत्वा तुरगसत्तमान् ।।\nगदया च रथस्थस्य दानवेन्द्रस्य संयुगे ।। १८ ।।\nजहार सशिरस्त्राणं शिरो ज्वलितकुण्डलम् ।।\nअयःशङ्कौ हते दैत्ये भार्गवं समरे तदा ।। १९ ।।\nसर्वे दैत्यगणाः कुद्धाश्छादयामासुरञ्जसा ।।\nअस्त्रपुञ्जं रणे च्छित्वा तेषां भृगुकुलोद्भवः ।। 1.70.२० ।।\nरणे चिच्छेद गात्राणि शिरांसि च महातपाः ।।\nक्षणमात्रेण रामोऽपि दैत्यदेहसमाकुलाम् ।। २१ ।।\nशोणितौघनदीं चक्रे केशशैवालशाद्वलाम् ।।\nबाणमीनां चापनक्रां छत्रहंसावलीं तथा ।। २२ ।।\nप्रेतलोकार्णवगमां भीरुकल्मषवर्द्धिनीम् ।।\nहस्तिशीर्षोपलां रौद्रां चारुतत्पुच्छपन्नगाम ।। २३ ।।\nएवं विधेऽपि संवृत्ते रणे कर्मणि दानवाः ॥\nतं राममक्षतं दृष्ट्वा हतशेषाः प्रदुद्रुवुः ॥ २४ ॥\nमयतारप्रभृतयः पुरं च विविशुस्तदा ॥\nपलायमानान्समरे न जघान स भार्गवः ॥२५॥||\nकिञ्चिच्छेषेषु दैत्येषु विनिवृत्तस्तदा रणात् ॥\nहतदैत्यायुतगणो रामोऽश्मनगरं ययौ ॥ २६ ॥\nरामप्रवेशे नगरं वरुणस्याज्ञया तदा ॥\nपताकाध्वजसंबाधं कृतं देवैर्विशेषवत्।।२७।।\nनागैश्च दानवैश्चैव सिक्तं चन्दनवारिणा।।\nधूपपुञ्जसमुत्क्षिप्तं कुसुमोत्करमण्डितम्।।२८।।\nततश्च सुमहातेजा वरुणस्तु विनिर्गतः।।\nपुत्रपौत्रैः परिवृतो रामप्रग्रहणकारणात्।।२९।।\nसंपूज्यमानं वरुणो रथमारोप्य च स्वकम् ॥\nप्रवेशयामास पुरं बहुतूर्यपुरस्कृतम् ॥ 1.70.३० ॥।\nरामप्रवेशे च तदा नृत्यन्तोऽप्सरसां गणाः ॥\nगन्धर्वमुख्या  गायन्ति संस्तुवन्ति च बन्दिनः ॥ ३१ ॥\nस प्रविश्याथ नगरं वरुणस्य तथा गृहम् ॥\nउवास तत्र धर्मात्मा वरुणेन सुपूजितः ॥ ३२ ॥\nधर्माणामागमं कृत्वा वरुणात्ससुतात्तदा ॥ ३३ ।॥\nएवं स रामः परवीरघाती संप्राप्य यादोगणनाथवेश्म ॥\nउवास पुत्रैर्वरुणस्य सार्धं संपूजितस्तेन जलेश्वरेण ॥ ३४ ॥\nइति श्रीविष्णुधर्म्मोत्तरे प्रथमखण्डे अयश्शङ्कुवधो नाम सप्ततितमोऽध्यायः ॥ ७० ॥"
  }
]
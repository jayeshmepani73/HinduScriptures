[
  {
    "text": "शङ्कर उवाच ॥\nजानुतुल्यं मृदुशुभं चैलाजिनकुशोत्तरम् ॥\nशुचौ देशे प्रतिष्ठाप्य स्थिरमासनमात्मनः ॥ १॥\nचतुर्णामासनानां च बद्ध्वा तत्रैकमासनम् ॥\nयोगं युञ्जीत विधिवद्यथावदुनुपूर्वशः ॥ २ ॥\nराम उवाच ॥\nयोगासनानि चत्वारि भगवन्कानि ब्रूहि मे ॥\nयेषामेकमथास्थाय योगं युञ्जीत मानवः ॥ ३ ॥\nशङ्कर उवाच ॥\nस्वस्तिकं सर्वतोभद्रं पर्यङ्कं कमलासनम् ॥\nयोगासनानि चत्वारि तेषां वक्ष्यामि लक्षणम् ॥ ४ ॥\nआसन्ने जानुनी कृत्वा यथावत्सुसमाहितः ॥\nवामं कृत्वेतरे पादे वामजङ्घोरुपीडितम् ॥ ५॥\nस्वस्तिकं नाम तत्प्रोक्तमासनं प्रथमं शुभम् ॥\nऊरू च जानुनी जङ्घे यत्रासनगतः समम् ॥६॥\nआसनं सर्वतोभद्रं तद्विद्धि मनुजोत्तम ॥\nपर्यङ्के योगपट्टेन बध्नीयात्पृष्ठयोगतः ॥ ७ ॥\nआकुञ्च्य जानुनी सम्यक्पादं कृत्वा च बाह्यतः ॥\nदक्षिणं वामजङ्घायां पर्यङ्कासनकारणम् ॥ ८॥\nआसने सर्वतोभद्रे यदा भवति मानवः ॥\nऊरुस्थोत्तानचरणस्तदा स्यात्कमलासनम् ॥ ९ ॥\nआसनस्थस्य करणं निबोध गदतो मम।।\nसमानीयोरुमूलेन हस्तौ भार्गव तिर्यगौ।।1.65.१०।।\nकृत्वोत्तानौ समौ विद्वान्वामस्योपरि दक्षिणम्।।\nअङ्गुलीच्छादकं विद्वानङ्गुली नां तु विन्यसेत् ॥ ११ ॥।\nकिञ्चिदाकुञ्चिताङ्गुष्ठौ कर्तव्यौ च तथा करौ ॥\nउरश्चोत्थाप्य विततं कृत्वा राम परिश्लथम् ॥ १२॥\nपृष्ठमाकुञ्चयेत्स्कन्धे देहमुन्नामयेत्सुधीः ॥\nनिष्कम्पां सुदृढामृज्वीं नातिस्तब्धां न कुञ्चिताम् ॥ १३॥\nग्रीवां विधारयेद्यत्नाच्छिरः कार्यं समं सदा ॥\nसंपस्यन्नासिकाग्रं स्वं दिशश्चानवलोकयन् ॥ १४॥\nकिञ्चिन्निमीलिते नेत्रे दन्तैर्दन्तान्न संस्पृशेत् ॥\nतालुमध्यगतेनैव जिह्वाग्रेण समाहितः ॥ १९॥\nस बद्धकरणो विद्वानभ्यासात्पवनं जयेत् ॥\nजित्वा वायुं यथाशक्ति योगं युञ्जीत बुद्धिमान् ॥ १६ ॥\nआदौ तु चिन्तयेत्स्थूलां भूमिं पञ्चगुणान्विताम् ॥\nलब्धलक्षो महायोगी भूमियोगं समुत्सृजेत् ॥ १७ ॥\nततश्चतुर्गुणं ध्यानं कर्तव्यमुदके द्विज ॥\nलब्धलक्ष अपां योगी जलयोगं समुत्सृजेत् ॥ १८ ॥।\nततस्तु योगं युञ्जीत त्रिगुणं द्विज तेजसि ॥\nलब्धलक्षश्च तत्रापि वह्नियोगं समुत्सृजेत् ॥ १९ ॥\nततस्तु योगं युञ्जीत पवने द्विगुणं द्विज ।।॥\nलब्धलक्षश्च तत्रापि वायुयोगं समुत्सृजेत् ॥ 1.65.२० ॥।\nततस्त्वेकगुणं योगं युञ्जीत गगने बुधः ॥\nलब्धलक्षश्च तत्रापि मनोयोगगतिर्भवेत् ॥ २१ ॥\nमनसश्चन्द्रमाः प्रोक्तः प्रथमं चन्द्रमण्डले ॥\nऊर्ध्वलक्षं बुधः कृत्वा चन्द्रमण्डलमध्यगे ॥ २२ ॥\nअङ्गुष्ठमात्रे पुरुषे लक्षबन्धं तु कारयेत् ॥\nशशाङ्कशतसंकाशे सर्वालङ्कारभूषिते॥२३॥\nलब्धलक्षश्च तत्रापि बुद्धियोगगतिर्भवेत्॥\nबुद्धिश्च भगवान्सूर्यः प्रथमं सूर्यमण्डले।।२४।।\nसमग्रमेव संपश्येद्ध्यानयोगेन बुद्धिमान्।।\nसूर्यमण्डलमध्यस्थं शतसूर्यसमप्रभम्।।२५।।\nअङ्गुष्ठमात्रं पुरुषं सर्वाभरणभूषितम् ॥\nचिन्तयेत्प्रयतो नाम तत्परः सुसमाहितः ॥ २६ ।॥\nलब्धलक्षश्च तत्रापि नित्यमात्मानमात्मना ॥\nआत्मस्थमेव s संपश्येद्ध्यानयोगेन भार्गव ॥ २७ ॥\nअङ्गुष्ठमात्रं पुरुषं सूर्यबिम्बगतं यथा ॥\nध्यानयोगेन संपश्येत्तथा पश्येत्तथात्मनि ॥ २८ ॥\nअधोमुखे हृत्कमले कर्णिकायां भृगूत्तम।।\nलब्धलक्षश्च तत्रापि अव्यक्तं चिन्तयेत्पदम्।।२९।।\nबहिरन्तश्च सर्वत्र तेजसा तत्र चिन्तयेत् ॥\nनैवार्केण न चन्द्रेण सर्वं व्याप्तमशेषतः ॥ 1.65.३० ।॥\nलब्धलक्षश्च तत्रापि पुरुषं चिन्तयेत्परम् ॥\nशून्यं तु पुरुषं ध्यानं प्रवदन्ति मनीषिणः ॥ ३१ ।।॥\nसाकारे बद्धलक्षस्तु शून्यं शक्नोति चिन्तितुम् ॥\nअन्यथा तु सुकष्टं स्यान्निरालम्बस्य चिन्तनम् ॥ ३२॥\nचित्तवृत्तिनिरोधो हि दुष्करः प्रतिभाति मे ॥\nतत्र यत्नः सदा कार्यो विजये पवनस्य च ॥ ३३ ॥\nचित्तवृत्तिनिरोधेन पवनस्य जयेन च ॥\nउपासनाया शून्यस्य निष्फलत्वं विधीयते ॥ ३४ ॥\nअरूपगन्धमनसं शब्दस्पर्शविवर्जितम् ॥\nसर्वेन्द्रियगुणं राम सर्वस्थं सर्वगं च यत् ॥३५॥\n( तं ध्यायन्पुरुषं तस्य ध्यानं शून्यं प्रकीर्तितम् ॥ )\nतस्य स्वरूपं विज्ञाय राम शून्यमुपासतः ॥ ३६ ॥\nसर्वबन्धनमुक्तस्य निष्फलत्वं विधीयते ॥\nअखण्डकारिणस्त्वेवं नित्यं भृगुकुलोद्वह ॥ ३७ ॥\nसंवत्सरशते पूर्णे सत्रिभागे महाभुज ॥\nनिष्फलत्वं परं स्थानं ध्रुवं भवति भार्गव ॥ ३८ ॥\nराम उवाच ॥\nसंवत्सरशतं पूर्णं त्रिभागसहितं विभो ॥\nअजीवतो निष्फलत्वं कथं भवति शङ्कर ॥ ३९ ॥\nशङ्कर उवाच ॥\nअखण्डकारी भवति यद्येकमपि जन्मनि ॥\nजन्मक्रमादवश्यं हि राम जन्मनिजन्मनि ॥ 1.65.४० ॥\nपूरणीयं सत्रिभागं ध्रुवं तेन समाः शतम् ॥\nअनेकजन्मसंसिद्धस्ततो याति परां गतिम् ॥ ४१ ॥\nअखण्डकारिणो राम प्रवृत्तस्य द्विजन्मनः ॥\nअवश्यमेव तत्स्थानं यद्विष्णोः परमं पदम् ॥ ४२ ॥\nराम उवाच ॥\nअखण्डकारिता प्रोक्ता त्वया देव द्विजन्मनाम् ॥\nशूद्रो वा यदि वा नारी कथं स्थानमवाप्नुयात् ॥ ४३ ॥\nशङ्कर उवाच ॥\nअखण्डकारिणी पत्नी प्राप्नोति परमं पदम् ॥\nशूद्रः स्वकर्मनिरतः केशवार्पितमानसः ॥ ४४॥\nजात्यन्तरमथासाद्य भक्तियोगेन भावितः ॥\nअखण्डकारी भवति ततः प्राप्नोति तत्पदम् ॥ ४९ ॥\nमार्कण्डेय उवाच ॥।\nएतावदुक्तं देवेन त्र्यम्बकेण महात्मना ॥\nतदा तुष्टेन रामाय रहस्यमृषिपूजितम् ॥ १६॥\nएतद्बलिविहीनाय न तु वाच्यं यदूत्तम् ॥\nन नास्तिकाय मूर्खाय तर्कदुष्टाय वा तथा ॥ ४७॥\nएतत्तु शृण्वते वाच्यं शिष्याय च सुताय च ॥\nयो वा दद्यान्महीं कृत्स्नां सशैलवनकाननाम् ॥ ४८ ॥\nएतद्गुह्यं परं पुण्यं पवित्रं पापनाशनम् ॥\nआयुष्यं च यशस्यं च कलिदुःस्वप्ननाशनम् ॥ ४९॥\nअध्येतव्यमिदं सम्यग्वचनं शंकरस्य च ॥\nसर्वबन्धविनिर्मुक्तः प्राप्नोति परमं पदम् ॥ 1.65.५० ॥\nएतावदुक्तं त्रिपुरान्तकेन तुष्टेन रामस्य महाबलस्य ॥\nमया तथा तेऽभिहितं नरेन्द्र धार्यं त्वयेदं सततं यथावत् ॥ ९१ ॥\nइति विष्णुधर्मोत्तरे प्रथमखण्डे मार्कण्डेयवज्रसंवादे शङ्करगीतासमाप्तिर्नाम पञ्चषष्टितमोऽध्यायः ॥ ६५ ॥।"
  }
]
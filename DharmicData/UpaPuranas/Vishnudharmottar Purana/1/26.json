[
  {
    "text": "मार्कण्डेय उवाच ।।\nनाकपृष्ठगता भूमिर्ददर्श मधुसूदनम् ।।\nरत्नासनगतं वीरं श्रिया परमया युतम् ।। १ ।।\nउपास्यमानं त्रिदशैर्भासयन्तं सभां शुभाम् ।।\nआदित्यैर्वसुभिः साध्यैर्विश्वेदेवैर्मरुद्गणैः ।।२ ।।\nरुद्रैर्भृग्वङ्गिरोभिश्च नासत्यैश्च महात्मभिः ।।\nऋषिभिः सूर्यसंकाशैस्तपसा द्योतितप्रभैः ।। ३ ।।\nगन्धर्वैरप्सरोभिश्च स्तूयमानं सहस्रशः ।।\nकिरीटोत्तमसंच्छन्नं हारकेयूरभूषितम् ।। ४ ।।\nरत्नाङ्गदकृतोद्द्योतं रत्नगर्भसमप्रभम् ।।\nहरिचन्दन दिग्धांगं नीलाम्बरधरं हरिम् ।। ५ ।।\nतिर्यग्ललाटकेनाऽक्ष्णा तृतीयेन विराजितम् ।।\nपश्यन्तं सर्वलोकस्य सततं धर्मकर्मणी ।। ६ ।।\nविष्णोरचिन्त्यमङ्गं तत्त्रैलोक्यस्यैव कारणम् ।।\nगोब्राह्मणहितासक्तं ददर्श वसुधा तदा ।। ७ ।।\nसन्ध्यासह समासीनं श्रिया चैव जनार्दनम् ।।\nतं ववन्दे वसुमती दैत्यभारभरार्दिता ।। ८ ।।\nपाद्यार्घ्याचमनीयाद्यैः शक्रोऽपि वसुधां तदा ।।\nपूजयित्वा सुखासीनां पप्रच्छागमनक्रियाम् ।। ९ ।।\nपृष्टा शक्रेण सा देवी वक्तुं समुपचक्रमे ।। 1.26.१० ।।\nपृथिव्युवाच ।।\nअन्तरिक्षं दिवं यच्च तथैवाऽहं जगत्पते ।।\nतवायत्ता महाभाग त्वं हि देवेश्वरो विभुः ।। ११ ।।\nत्वयि भारं समासज्य वेदाभ्यसनतत्परः ।।\nसुखमास्ते प्रशान्तात्मा ब्रह्मा शुभचतुर्मुखः ।। १२ ।।\nत्वयि भारं समासज्य देवदेवोऽपि शङ्करः ।।\nआस्ते तपस्यभिरतः कैलासे पर्वतोत्तमे ।। १३ ।।\nत्वयि भारं समासज्य सुखं स्वपिति केशवः ।।\nक्षीरोदशयने नित्यं शेषपर्यङ्कमा स्थितः ।। १४ ।।\nपितामहस्य यत्तेजः केशवस्य शिवस्य च ।।\nस्थितं तत्सकलं तुभ्यं त्वं हि सर्वमयोऽरिहा ।। १५ ।।\nत्वया विनिहतो वृत्रो बलश्चापि निषूदितः ।।\nत्वया च नाशितः पाकस्त्वया दैत्या निषूदिताः ।। १६ ।।\nब्रह्मण्यस्त्वं शरण्यस्त्वं प्रणतार्तिविनाशनः ।।\nसहस्रनयनः श्रीमान्वज्रपाणिर्जगत्प्रियः ।। १७ ।।\nतेजसा तपसा यज्ञैः श्रुतेन च दमेन च ।।\nत्वत्तो विशिष्टं लोकेऽस्मिन्न पश्यामि शचीपते ।। १८ ।।\nवेदेषु सरहस्येषु गीयसे त्वं पुनःपुनः ।।\nवेदाः प्रवृत्ता यज्ञार्थं तदर्थं क्रतवस्तथा ।। १९ ।।\nये हता दानवा युद्धे त्वया शक्र पुनःपुनः ।।\nत इमे नृषु सम्भूताः कार्तवीर्यं समाश्रिताः ।। 1.26.२० ।।\nतेऽद्य जाता मम विभो पीडयन्ति च मां भृशम् ।।\nसाऽहं भारसमाक्रान्ता त्वामद्य शरणं गता ।। २१ ।।\n।। शक्र उवाच ।।\nजानामि भारखिन्नां त्वां दैत्येभ्यो वरवर्णिनि ।।\nतेषां गत्वा वधोपायमहं प्रष्टास्मि वेधसम् ।। २२ ।।\nमार्कण्डेय उवाच ।।\nइत्येवमुक्त्वा त्रिदशप्रधानः पृध्वीसमेतो गुरुणा च राजन् ।।\nययौ सभां देववरस्य तस्य पितामहस्याप्रतिमस्य वीरः ।। २३ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे पृथ्वीशक्रलोकगमनं नाम षड्विंशतितमोऽध्यायः ।। २६ ।।"
  }
]
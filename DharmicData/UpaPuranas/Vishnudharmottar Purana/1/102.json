[
  {
    "text": "मार्कण्डेय उवाच ।।\nध्रुवा द्यौरिति मन्त्रेण होमः कार्यो ध्रुवस्य तु ।।\nऊर्ध्वो अधर इत्येव ध्रुवायाश्च दिशो भवेत् ।। १ ।।\nब्रह्मयज्ञानमित्येष ब्रह्मणः परिकीर्तितः ।।\nद्यौस्त्वा इति च मन्त्रेण दिवः कार्यो महीपते ।। २ ।।\nपृथिवी दिवि चेत्येव पृथिव्याः परिकीर्तितः ।।\nप्रणवेन च शेषस्य चाधस्ताच्च तथा दिशः ।। ३ ।।\nअग्निर्मूर्धेति मन्त्रोऽयमग्नये परिकीर्तितः ।।\nउदुत्तमं वरुणपाशं मन्त्रोयं वरुणस्य तु ।। ४ ।।\nप्रणवश्च कुमारस्य तद्विष्णोर्विष्णवे भवेत् ।।\nत्रातारमिन्द्रं शक्रस्य देव्याश्च प्रणवो भवेत् ।। ५ ।।\nप्रजापते न त्वदेता मन्त्रोऽयं स्यात्प्रजापतेः ।।\nविनायकाय प्रणवो विश्वकर्मेति चाप्यथ ।। ६ ।।\nमन्त्रश्च कथितो राजन्सततं विश्वकर्मणः ।।\nआकृष्णेति च मन्त्रोऽयमादित्यस्य प्रकीर्तितः ।। ७ ।।\nइमं देवेति सोमस्य अग्निर्मूर्धा कुजस्य तु ।।\nउद्बुध्यस्वा बुधस्यापि मन्त्रः प्रोक्तो नरेश्वर ।। ८ ।।\nबृहस्पते अति यदर्यो मन्त्र उक्तो बृहस्पतेः ।।\nअन्नात्परिस्रुतेत्येवं मन्त्रः शुक्रस्य कीर्तितः ।। ९ ।।\nशन्नोदेवीति सौरस्य काण्डात्काण्डेति राहवे ।।\nकेतुं कृण्वन्निति तथा मन्त्र उक्तश्च केतवे ।। 1.102.१० ।।\nअग्निर्मूर्द्धा कृत्तिकानां रोहिणीनां प्रजापते ।।\nमधुव्वातेति मन्त्रोऽयमिल्वलानां प्रकीर्तितः ।। ११ ।।\nमृडनो रुद्रमार्द्रायाः सुत्रामाणं पुनर्वसोः ।।\nतव श्रियेति पुष्यस्य होममन्त्रो विधीयते ।। १२ ।।\nनमोऽस्तु सर्पेभ्यश्चेति मन्त्रः सार्पस्य कीर्तितः ।।\nअहं पितॄनिति तथा मन्त्रः पित्र्यस्य कीर्तितः ।। १३ ।।\nसदासुगेति भाग्यस्य तथा मन्त्रः प्रकीर्तितः ।।\nएते अर्य्यमन्नित्येवमार्यम्णस्य च निर्दिशेत् ।। १४ ।।\nसावित्रस्य च सावित्री त्वाष्ट्रस्य य इमे तथा।।\nवायुरग्रेति च तथा वायव्यस्य नराधिप ।। १५।।\nइन्द्राग्नी रोचनेत्येवमिन्द्राग्नस्य प्रकीर्तितः।। १६।।\nमित्रोजनेति मैत्रस्य होममन्त्रः प्रकीर्तितः ।।\nइन्द्रः सुत्राम इति च शाक्रस्य वसुधाधिप ।। १७ ।।\nयन्ते देवीति निर्ऋतिं मूलस्य च तथा भवेत् ।।\nशन्न आपस्तथाप्यस्य होममन्त्रः प्रकीर्तितः ।। १८ ।।\nविश्वेदेवीति वैश्वस्य तथा च वसुधाधिप ।।\nब्रह्मयज्ञानमित्येवं तथा ब्राह्मस्य निर्दिशेत् ।। १९ ।।\nवषट्ते विष्ण इत्येवं वैष्णवस्य तथा भवेत् ।।\nआमे ग्रहा भवत्येवं वासवस्य प्रकीर्तितः ।। 1.102.२० ।।\nइमं मे वरुणेत्येवं वारुणस्य तथा भवेत् ।।\nउपप्रागेतिमन्त्रेण होममाजस्य कारयेत् ।। २१ ।।\nमन्त्रश्चाहिरिवेत्येवमाहिर्बुध्न्यस्य कीर्तितः ।।\nप्रयादमिति मन्त्रेण अश्विनस्य प्रकीर्तितः ।। २२ ।।\nयमो दाधार पृथिवीं तथा याम्यस्य कीर्तितम् ।।\nनक्षत्रदेवताहोमे मन्त्रा एते प्रकीर्तिताः ।। २३ ।।\nनक्षत्रदेवता तुल्या दिगीशानां तथैव च ।।\nप्रणवेन दिशः कार्यस्तथा वैश्रवणस्य च ।। २४ ।।\nसागराणां च राजेन्द्र पृथगेव विजानता ।।\nएकचक्रेति वा द्व्यर्चं ग्रहाणां च नराधिप ।। २५ ।।\nसमाग्नेति तथा द्व्यर्च नक्षत्राणां विधीयते ।। २६ ।।\nएतावदुक्तो नृपवर्य तुभ्यं होमाश्रयो मन्त्रगणो ग्रहाणाम् ।।\nहुतेन येनानघमानवानां कामानभीष्टान्प्रदिशन्ति लोके ।। २७ ।।\nइति श्रीविष्णुधर्म्मोत्तरे प्रथमखण्डे मार्कण्डेयवज्रसंवादे होममन्त्राध्यायो नाम द्व्यधिकशततमोऽध्यायः ।। १०२ ।।"
  }
]
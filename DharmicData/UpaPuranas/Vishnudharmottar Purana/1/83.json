[
  {
    "text": "मार्कण्डेय उवाच ।।\nउत्तरं त्वयनं दिव्यं पैत्र्यं स्याद्दक्षिणायनम् ।।\nवसन्तश्चाग्निदैवत्यः शाक्रो ग्रीष्म उदाहृतः ।। १ ।।\nवैश्वदेवी तथा प्रावृट्प्राजापत्या शरत्स्मृता ।।\nहेमन्तो वैष्णवः प्रोक्तो मारुतः शिशिरः स्मृतः ।। २ ।।\nत्वाष्ट्रश्चैत्रस्तु वैशाखो मासश्चैवाग्निदैवतः ।।\nज्येष्ठश्शाक्रस्स्मृतो मास आषाढो वैश्वदैवतः ।।३।।\nश्रावणो विश्वदैवत्य आजो भाद्रपदस्तथा।।\nअश्वयुक्ताश्विनो मास आग्नेयः कार्त्तिकः स्मृतः ४।।।\nमार्गशीर्षस्तथा सौम्यः पौषस्याज्जीवदैवतः।।\nपैत्र्यो मासस्स्मृतो माघः फाल्गुनो भगदैवतः।।५।।\nमासेषु मासदैवत्या शुक्लपक्षाः प्रकीर्त्तिताः।।\nवक्ष्यामि कृष्णपक्षाणां दैवतानि तवानघ ।। ६ ।।\nचैत्रो याम्यस्स्मृतो राजन्नाग्नेयश्चाप्यनन्तरः ।।\nज्येष्ठो रौद्रः स्मृतः पक्षस्त्वाषाढः सार्प उच्यते ।। ७ ।।\nपैत्रश्च श्रावणो मासः सावित्रश्चाप्यनन्तरः ।।\nमैत्रश्चाश्वयुजो मासः शाक्रश्चाप्यग्निदैवतः ।। ८ ।।\nतथा च नैर्ऋतः सौम्यः पौषः स्याद्विष्णुदैवतः ।।\nवारुणश्च तथा पैत्रः फाल्गुनः पौष्ण उच्यते ।। ९ ।।\nअतः परं प्रवक्ष्यामि यद्देवो यद्ग्रहः स्मृतः ।।\nअग्निरर्कस्स्मृतस्सोमो वरुणः परिकीर्तितः।।1.83.१०।।\nअङ्गारकः कुमारश्च बुधश्च भगवान्हरिः ।।\nबृहस्पतिस्स्मृतः शक्रः शुक्रो देवी च पार्वती ।। ११ ।।\nप्रजापतिश्शनैश्चारो राहुज्ञेंयो गणाधिपः ।।\nविश्वकर्मा स्मृतः केतुर्ये ग्रहास्ते पुरः स्मृताः ।। १२ ।।\nअतः परं प्रवक्ष्यामि तव नक्षत्रदैवताः ।।\nकृत्तिका चाग्निदैवत्या रोहिण्यर्केश्वरा स्मृता ।। १३ ।।\nइन्द्वर्क्षः सौम्यदैवत्यो रौद्री आर्द्रा तथा स्मृता ।।\nपुनर्वसुस्तथादित्यो पुष्यश्च गुरुदैवतः ।। १४ ।।\nआश्लेषा सर्पदैवत्या मघा च पितृदैवता ।।\nभाग्याश्च पूर्वफाल्गुन्य आर्यमाश्च तथोत्तराः ।। १५ ।।\nसावित्रश्च तथा हस्तश्चित्रा त्वाष्ट्री प्रकीर्तिता ।।\nस्वातिश्च वायुदैवत्या नक्षत्रे परिकीर्तिता ।। १६ ।।\nइन्द्राग्नीदैवता प्रोक्ता विशाखा यदुनन्दन ।।\nमैत्रमृक्षमनूराधा शाक्रं ज्येष्ठा प्रकीर्तिता ।। १७ ।।\nतथा नैर्ऋत्यदैवत्यो मूलञ्च तदुदाहृतम् ।।\nआप्यस्त्वाषाढपूर्वाः स्युश्चोत्तरा वैश्वदैवताः ।। १८ ।।\nब्राह्मी चैवाभिजित्प्रोक्ता श्रवणो वैष्णवः स्मृतः ।।\nवासवं च तथा ऋक्षं धनिष्ठा प्रोच्यते बुधैः ।। १९ ।।\nतथा शतभिषक्प्रोक्तं नक्षत्रे वारुणं नृप ।।\nआजं भद्रापदापूर्वा आहिर्बुध्न्यं तथोत्तरा ।। 1.83.२० ।।\nपौष्णं च रेवती चार्क्षमश्विनी चाश्विदैवतम् ।।\nभरण्यश्च तथा याम्य प्रोक्तास्ते ऋक्षदैवताः ।। २१ ।।\nब्रह्मा प्रजापतिर्विष्णुर्यमस्सोमस्तथैव च ।।\nकुमारो मुनयस्सप्त ह्यष्टौ च मनवस्तथा ।। २२ ।।\nपिशाचश्च तथा धर्मो रुद्राश्चैकादश स्मृताः ।।\nआदित्या द्वादश तथा कामदेवस्तथैव च ।। २३ ।।\nयक्षाश्च पितरश्चैव प्रतिपत्प्रभृतिर्नृप ।।\nतिथीश्वरास्तथा प्रोक्ता करणान्नामतः शृणु ।। २४ ।।\nतिथ्यर्धभोगि करणं सदा भवति पार्थिव ।।\nस्थिराणि तेषां चत्वारि सप्त विद्धि चराणि च ।। २५ ।।\nअन्ते कृष्णचतुर्दश्यां द्वितीये शकुनिः स्मृतः ।।\nप्रथमे पञ्चदश्यर्धे कृष्णे प्रोक्तं चतुष्पदम् ।। २६ ।।\nतस्यैव चापरे राजन्नागाख्यं करणं मतम् ।।\nशुक्लप्रतिपदार्धे तु किंस्तुघ्नं करणं मतम् ।।२७।।\nएतानि राजन्प्रोक्तानि स्थिराणि करणानि तु ।।\nकलिर्धर्मस्तथा सर्पो येषां वायुश्च दैवतम।।२८।।\nशुक्लप्रतिपादार्धे तु द्वितीये यदुनन्दन।।२९।।\nपञ्चम्यां च तथा ह्यर्धे त्वष्टम्यां  च तथा परे ।।\nद्वादश्यर्धे तथा पूर्वे पौर्णमास्यां तथा परे।।1.83.३०।।\nकृष्णपक्षचतुर्थ्यां तु प्रथमेऽर्धे तथैव च ।।\nसप्तम्यां चापरे त्वर्धे ह्येकादश्यां तथाद्यके।।३१।।\nकरणं तु बवं नाम कथितं शक्रदैवतम् ।।\nद्वितीयार्धे तथाद्ये तु पञ्चम्यर्थे तथा परे ।। ३२ ।।\nनक्तस्यर्धे तथा पूर्वे द्वादश्यर्धे  तथा परे ।।\nकृष्णप्रतिपदाद्यार्धे चतुर्थ्यर्धे तथा परे।।३३।।\nअष्टम्यर्धे तथा पूर्वे ह्येकादश्यां तथापरे ।।\nबालवं नाम करणं कथितं ब्रह्मदैवतम् ।। ३४ ।।\nशुक्लपक्षे द्वितीयार्धे षष्ठ्यर्थे प्रथमे तथा ।।\nनवम्यर्धे तथैवान्ते त्रयोदश्यां तथाद्यके ।। ३५ ।।\nकृष्णप्रतिपदार्धे तु पञ्चम्यां प्रथमे तथा ।।\nद्वितीयार्धे तथाष्टम्यां द्वादश्यां प्रथमे तथा ।।३६।।\nकौलवं नाम करणं कथितं मित्रदैवतम् ।।\nआद्ये शुक्लं तृतीयार्धे षष्ठ्यर्धे च तथा परे ।। ३७ ।।\nकृष्णद्वितीयाप्रथमे पञ्चम्यर्धे तथा परे ।।\nनवम्यर्धे तथा पूर्वे द्वादश्यर्धे तथा परे ।।३८।।\nतौतिलं नाम करणमार्यम्णं कथितं बुधैः ।।\nअन्ते शुक्लतृतीयार्धे सप्तम्यां प्रथमे तथा।।३९।।\nदशम्यर्धे तथैवान्ते चतुर्दश्यां तथाद्यके ।।\nकृष्णपक्षद्वितीयान्ते  षष्ठ्यर्धे प्रथमे तथा।।1.83.४०।।\nनवम्यां च तथैवान्ते त्रयोदश्यां तथाद्यके।।\nगराभिधानं करणं पृथिवीदैवतं स्मृतम्।।४१।।\nशुक्लपक्षचतुर्थ्यर्धे सप्तम्यां च तथा परे ।।\nएकादश्यां तथा पूर्वे चतुर्दश्यां तथा परे ।। ४२ ।।\nकृष्णतृतीयाप्रथमे षष्ठ्यर्धे च तथा परे ।।\nदशम्यर्धे तथा पूर्वे त्रयोदश्यां तथा परे ।। ४३ ।।\nवणिजं नाम करणं श्रीदेवमभिधीयते ।।\nशुक्लपक्षे चतुर्थ्यन्ते ह्यष्टम्यां प्रथमे तथा ।। ४४ ।।\nएकादश्यपरे चार्धे पौर्णमास्यां तथाद्यके ।।\nअन्ते कृष्णतृतीयार्धे सप्तम्यां प्रथमे तथा ।। ४५ ।।\nद्वितीये च दशम्यर्धे चतुर्दश्यां तथाद्यके।।\nविष्टिरित्येव करणं कथितं मृत्युदैवतम् ।। ४६ ।।\nसर्वकर्मसु राजेन्द्र सर्वदा गर्हितं च तत् ।।\nचतुर्विंशत्यहोरात्रे राजन्होराः प्रकीर्त्तिताः ।। ४७ ।।\nग्रहेशदेवगन्धर्वनागयक्षेश्वरप्रभाः ।।\nसूर्योदयादथारभ्य दिनपाद्याः क्रमेण ताः।।४८।।\nषष्ठक्रमेण च तथा क्रमं तासां निबोध मे।।\nअर्कशुक्रर्क्षरात्रीश सौरजीवकुजेश्वराः ।। ४९ ।।\nसर्वासां च तथा कालं राहुर्भुङ्क्ते महाग्रहः ।।\nकुलिकश्च तथा नागो यक्षः पद्मोऽतिविश्रुतः ।। 1.83.५० ।।\nअङ्गारपर्णश्च तथा गन्धर्वश्चाभिधीयते ।।\nकुलिकस्य तु या वेला सा वर्ज्या सर्वकर्मसु ।। ५१ ।।\nतस्यां भुक्ते भवेद्व्याधिर्विषं भुक्तं न जीर्यते ।।\nप्रत्यक्षमपि तार्क्ष्यस्य तस्यां दष्टो न जीवति ।। ५२ ।।\nभुक्तं तस्यां तु भैषज्यं न तु कार्यकरं भवेत् ।।\nसा तु कुलिविदा ज्ञेया मन्त्रिणा भिषजा तथा ।। ५३ ।।\nअविज्ञाय तु तां वेलां त्रयस्ते राजपुङ्गव ।।\nवैफल्यकरणान्मूढाः प्राप्नुवन्त्ययशो महत्।।५४।।\nप्रत्येकस्यैव वेलायां राहोर्भागं निबोध मे ।।\nएकैका तु भवेद्धोरा सार्धं विघटिकाशतम् ।।५५।।\nविनाडिकाः सप्तषष्ट्या रवेः षोडश कीर्त्तिताः ।।\nहोराकुलिकवेलस्तु शेषः कालो रवेस्स्मृतः ।। ५६ ।।\nस्वहोरान्ते तथा वेलाश्चतस्रस्तु विनाडिकाः ।।\nराहोश्चक्रस्य कथिताः शेषः कालः सितस्य च ।।५७।।\nसौम्यहोरासमारम्भ चपकौ द्वौ प्रकीर्तितौ।।\nहोरा कुलिकवेला तु शेषः कालो बुधस्य च ।। ५८ ।।\nएकसप्ततिमुल्लङ्घ्य होरायां तु निशाभृतः ।।\nअष्टौ तु कुलिकस्योक्ताः शेषः कालो निशाभृतः ।। ५९ ।।\nषडशीतिमतिक्रम्य चषकान्रविजस्य तु ।।\nयच्छेषस्तद्विनिर्दिष्टः कालस्तु कुलिकस्य च ।। 1.83.६० ।।\nसप्तसप्तत्यतिक्रम्य सार्धांस्तु चषकान्गुरौ ।।\nराहोस्तु चषको होरा शेषकालो गुरोर्मतः ।।६१।।\nभौमहोरासमारम्भे द्वात्रिंशत्तु विनाडिकाः ।।\nवेला तु कुलिकस्योक्ता शेषः कालः कुजस्य तु ।। ६२ ।।\nजीवज्ञशुक्रहोरासु सर्वकर्माणि कारयेत् ।।\nक्रूरासु च तथान्यासु न किञ्चित्कुलिकस्य च ।। ६३ ।।\nअतः परं मुहूर्तानां दैवतानि निबोध मे ।।\nसर्वर्क्षाणि विवर्तन्ते ह्यहोरात्रेण पार्थिव ।।६४।।\nसततं ते विनिर्दिष्टा मुहुर्तास्त्रिंशदेव तु ।।\nवज्र उवाच ।।\nअष्टाविंशतिरुक्तानि त्वया तानि ममानघ ।। ६५ ।।\nत्रिंशन्मुहूर्ताश्च कथं त एव द्विजसत्तम ।।\nमार्कण्डेय उवाच ।।\nदिनरात्र्योस्समारंभे ह्यर्धं भवति पार्थिव ।। ६६ ।।\nतयोर्मध्ये च सततमभिजिच्चाभिधीयते ।।\nतयोर्द्वित्वान्मया त्रिंशन्मुहूर्ता विहितास्तव ।। ६७ ।।\nनक्षत्रैर्दैवतैस्तेषां देवताः परिकीर्त्तिताः ।।\nकेवलं क्रमहानिश्च क्रमस्तेषां निबोध मे ।। ६८ ।।\nरौद्रस्सार्पस्तथा मैत्रः पैत्रो वासव एव च ।।\nआप्यो वैश्वस्तथा राजन्केश्वरः शक्रदैवतः ।। ६९ ।।\nऐन्द्राग्नेयौ नैर्ऋतस्तु वारुणश्च महीपते ।।\nआर्यम्णस्तु तथा भोग्यो मुहूर्त्तास्तु दिवाचराः ।। 1.83.७० ।।\nरौद्राऽजदेवोहिर्बुध्न्याः पौष्णश्चाश्विन एव च।।\nयाम्योऽग्निदैवतश्चैव ब्राह्मस्सौम्यस्तथैव च ।। ७१ ।।\nआदित्यो जीवदैवत्यो वैष्णवः सूर्यदैवतः ।।\nत्वाष्ट्रश्चैवाथ वायव्योः मुहूर्ता रात्रिचारिणः ।। ७२ ।।\nअह्नः पञ्चदशो भागो रात्रेश्च यदुनन्दन ।।\nमुहूर्तसंज्ञः कथितो मुनिभिस्तत्त्वदर्शिभिः ।। ७३ ।।\nमहाकल्यादथारभ्य कालावयवदैवताः ।।\nउक्तास्तव मुहूर्ताश्च तेषां काले स्वकेऽर्चनम् ।। ७४ ।।\nमहाफलं हि निदिष्टं स्याद्वियोगे विशेषतः ।।\nस्वकाले देवताः पूज्याः सोपचारैर्विशेषतः ।।\nतस्यास्सकाशाद्धर्मज्ञ कामयद्भिर्महत्फलम् ।। ७५ ।।\nकाले स्वके यः प्रयतस्तु भक्त्या देवान्यथावत्समुपैति राजन् ।।\nसपर्यया तस्य दिशन्ति देवाः फलानभीष्टान्नृषु लोहिताक्ष ।।७६।।\nइति श्रीविष्णुधर्मोत्तरे प्रथमखण्डे मा० सं० कालावयवदैवतानां -माहात्म्यवर्णनो नाम त्र्यशीतितमोऽध्यायः ।। ८३ ।।"
  }
]
[
  {
    "text": "राम उवाच।।\nस्निग्धवैडूर्यसंकाश यादोगणजलेश्वर ।।\nत्वत्तोहं श्रोतुमिच्छामि कालसंस्था महाभुज ।। १ ।।\nवरुण उवाच ।।\nअनादिनिधनः कालो रुद्रस्संकर्षणः स्मृतः ।।\nसर्वभूतसमत्वाच्च स तु रुद्रः प्रकीर्तितः ।।२ ।।\nअनादिनिधनत्वेन स महान्परमेश्वरः ।।\nनिमेषादपि सूक्ष्मत्वात्सूक्ष्मसूक्ष्मतरो ह्यति ।। ३ ।।\nतस्य सूक्ष्मातिसूक्ष्मस्य कालस्य परमेष्ठिनः ।।\nदुर्विभाव्या महाभाग योगिनामपि सूक्ष्मता ।। ४ ।।\nपद्मपत्रसहस्रं तु सूच्या वै भिद्यते यदा ।।\nसमकालं तु तद्भिन्नमबुधो मन्यते जनः ।। ५ ।।\nकालक्रमेण तद्भिन्नं सा तस्य द्विज सूक्ष्मता ।।\nतस्य सूक्ष्मातिसूक्ष्मस्य न चातिसहते द्विज।। ६ ।।\nनामसंख्या बुधैर्ज्ञेया ग्रहगत्यनुसारतः ।।\nतत्र ताराग्रहाः पञ्च द्वौ च ज्ञेयौ महाग्रहौ ।। ७ ।।\nउपग्रहौ च द्वौ ज्ञेयावेवं प्रोक्ता नव ग्रहाः ।।\nभौमज्ञजीवभृगुजसौरास्ताराग्रहास्स्मृताः ।। ८ ।।\nचन्द्रादित्यौ तथा राम विज्ञेयौ द्वौ महाग्रहौ ।।\nउपग्रहौ च द्वौ ज्ञेयौ राहुः केतुश्च भार्गव ।। ९ ।।\nचण्डार्कगत्या कालस्य परिच्छेदमुखो यदा ।।\nतदा तयोः प्रवक्ष्यामि गतिमाश्रित्य भार्गव ।। 1.72.१० ।।\nभगणेन समग्रेण ज्ञेया द्वादश राशयः ।।\nत्रिंशांशश्च तथा राशेर्भाग इत्यभिधीयते ।। ११ ।।\nआदित्याद्विप्रकृष्टस्तु भागे द्वादशके तथा ।।\nचन्द्रमास्स्यात्तदा राम मासार्धेन न संशयः ।। १२ ।।\nभागद्वादशकेनैव तिथ्यांतिथ्यां क्रमेण तु ।।\nचन्द्रमाः कृष्णपक्षान्ते सूर्येण सह युज्यते ।। १३ ।।\nसन्निकर्षादथारभ्यं सन्निकर्षमथा परम् ।।\nचण्डार्कयोर्बुधैर्मासश्चान्द्र इत्यभिधीयते ।। १४ ।।\nसावने च तथा मासि त्रिंशत्सूर्योदयास्स्मृताः ।।\nआदित्यराशिभोगेन सौरो मासः प्रकीर्त्तितः ।। १५ ।।\nसर्वर्क्षपरिवर्तैश्च नाक्षत्रो मास उच्यते ।।\nतिथिनैकेन दिवसश्चान्द्रमाने प्रकीर्त्तितः ।। १६ ।।\nअहोरात्रेण चैकेन सावनो दिवसस्स्मृतः ।।\nआदित्यभागभोगेन सौरो दिवस उच्यते ।। १७ ।।\nचन्द्रनक्षत्रभोगेन नाक्षत्रो दिवसस्स्मृतः ।।\nमाने मासस्तु नाक्षत्रः सप्तविंशतिभिर्दिनैः ।। १८ ।।\nपरिशेषेषु मासेषु मासस्त्रिंशद्दिनः स्मृतः ।।\nसौरेणाब्दस्तु मासेन यदा भवति भार्गव ।। १९ ।।\nसावनेन तु मानेन दिवसं  केन पूर्यते।।\nऊनरात्राश्च ते राम प्रोक्तास्संवत्सरेण षट् ।। 1.72.२० ।।\nसौरसंवत्सरस्यान्ते मानेन शशिजेन तु ।।\nएकादशातिरिच्यन्ते दिनानि भृगुनन्दन ।। २१ ॥\nसमाद्वये साष्टमासे दिनषोडशकान्विते ।\nनाडीचतुष्टयान्ते तु तस्मान्मासोऽतिरिच्यते ॥ २२॥\nस चाधिमासकः प्रोक्तः काम्यकर्मसु गर्हितः ॥\nयदा चान्द्रेण मानेन पूर्णस्संवत्सरो भवेत् ॥ २३॥\nतदा नाक्षत्रमानेन स मासो वार्षिको भवेत्॥\nएवं कालस्य सूक्ष्मस्य प्रोक्तं मानचतुष्टयम् ॥ २४॥\nयेनयेन च मानेन यद्यत्कार्यं निबोध तत् ॥ २९ ॥\nअब्दायनं तु ग्रहचारकर्म सौरेण मानेन सदा  व्यवस्येत् ॥\nसत्राण्युपास्यान्यथ सावनेन लोके च यत्स्याद्व्यवहारकर्म ॥ २६ ॥\nस्यात्पूर्वकालक्षयपूरणाभ्यां चान्द्रेण मानेन युगं च राहोः ॥\nनक्षत्रसत्राण्ययनानि चेन्दोर्मानेन कुर्याद्भगणात्मकेन ॥२७॥\nइति श्रीविष्णुधर्मोत्तरे प्रथमखण्डे मा० सं० वरुणं प्रति परशुरामप्रश्नेऽर्कादिमासवर्णनं नाम द्विसप्ततितमोऽध्यायः ॥ ७२॥"
  }
]
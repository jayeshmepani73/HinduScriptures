[
  {
    "text": "मार्कण्डेय उवाच ।।\nउर्वश्यपि वरारोहा मदनेनाभिपीडिता ।।\nजगाद नारदस्याथ स्वामवस्थां नृपं विना ।। १ ।।\nततस्तां नारदः प्राह सुभगे गच्छ पार्थिवम् ।।\nतस्याप्यवस्था महती त्वद्विहीनस्य सुन्दरि ।।२ ।।\nएकां रात्रिं नरेन्द्रेण सहोष्य वरवर्णिनि ।।\nस्वर्गलोकमुपागच्छ श्रेयः प्राप्स्यसि वै ततः ।। ३ ।।\nनारदेनैवमुक्ता सा सखीभिर्बहुभिर्वृता ।।\nपुष्करिण्यास्तरुप्लक्षे ययौ स्नातुं वरानना ।। ४ ।।\nएतस्मिन्नेव काले तु निद्रयोपहृतो नृपः ।।\nअप्सरोभिरवज्ञातस्तत्र सुष्वाप पार्थिव ।। ५ ।।\nअद्य यास्यामि राजानमिति हृष्टा तदोर्वशी।।\nक्रीडन्त्यत्र जले तस्मिन्सखीगणवृता तदा ।। ६ ।।\nत्यक्तनिद्रो नरेन्द्रोऽपि विललाप चिरं पुनः ।।\nशुश्राव विलपन्तं सा सखीभिः सहिता नृपम् ।। ७ ।।\nदर्शयामाम चात्मानं पार्थिवस्य शुभा ततः ।।\nउवाच च वरारोहा नारदोक्तमशेषतः ।। ८ ।।\nतत्रैवोवास तां रात्रिं सह तेन वरानना ।।\nरात्रिक्षये विसंज्ञं सा राजानं वाक्यमब्रवीत् ।। ९ ।।\nउर्वश्युवाच ।।\nआराधयस्व गन्धर्वान्मोहं त्यक्त्वा नरेश्वर ।।\nतेषां प्रार्थय मां सौम्य ततः प्राप्स्यसि मा चिरम् ।। 1.136.१०।।\nमार्कण्डेय उवाच ।।\nएवमुक्त्वा ययौ स्वर्गं राजा तत्रैव पार्थिव ।।\nतपः स विपुलं चक्रे तद्गतेनैव चेतसा ।।११ ।।\nअथ संवत्सरे पूर्णे सूर्यस्योदयनं प्रति ।।\nनारदं पुरतः कृत्वा गन्धर्वा दर्शनं ददुः ।।१२।।\nगन्धर्वा ऊचुः ।।\nवरं वरय राजेन्द्र यदिच्छसि महाभुज ।।\nवयं हि तव दास्यामः सर्व एवामरप्रभाः ।। १३ ।।\nपुरूरवा उवाच ।।\nभवन्तश्चेत्प्रसन्ना मे यदि मे रोचते वरम् ।।\nउर्वशी सेह चार्वङ्गी भवद्भिर्मम दीयताम्।।१४।।\nगन्धर्वा ऊचुः ।।\nस्थालीं पूर्णामिमां राजन्गृहाणाग्नेर्महाभुज ।।\nअस्मादग्निं त्रिधा कृत्वा यजस्व विगतज्वरः ।। १५ ।।\nवेदोक्तेन विधानेन गन्धर्वत्वमवाप्स्यसि ।।\nत्रेताग्निपूर्वस्य विधेरस्मिन्मन्वन्तरे भवान् ।।१६।।\nभविता दर्शिता लोके गुरुश्च जगतीपतिः ।।\nगन्धर्वत्वमवाप्याथ राजन्प्राप्स्यस्यथोर्वशीम् ।। १७ ।।\nमन्वन्तरमिमं सर्वं रन्ता च त्वं तया सह ।।\nमन्वन्तरे गते राजन्नुर्वश्या सहितो भवान् ।। १८ ।।\nप्रवेक्ष्यति निशानाथं सोमं शीतांशुमुज्वलम् ।।\nआधारं सर्वलोकस्य पितॄणां स्थानमुत्तमम् ।। १९ ।।\nमार्कण्डेय उवाच ।।\nअग्निस्थालीं नृपे दत्त्वा गन्धर्वास्त्रिदिवं ययुः ।।।\nअथाऽऽजगाम तं देशं बालमादाय चोर्वशी ।। 1.136.२० ।।\nउर्वश्युवाच ।।\nतस्मिन्समागमे सौम्य जातोऽयं तनयः प्रभो ।।\nतमादाय प्रतिष्ठानं व्रज पार्थिव माचिरम् ।। २१ ।।\nकृतं नामास्य गन्धर्वैर्विश्वायुरति भूमिप ।।\nमार्कण्डेय उवाच ।।\nएवं दत्त्वा नृपे बालं सा प्रयाता त्रिविष्टपम् ।। २२ ।।\nएकाकी चिन्तयामास बुधपुत्रोप्यनन्तरम् ।।\nकिन्नु बालमुपादाय गमिष्यामि पुरं स्वकम् ।।२३।।\nअथादाय गमिष्यामि स्थालीमेतां विभावसोः।।\nश्वापदेभ्यो भयं घोरं बालस्येह भविष्यति ।। २४ ।।\nमया विहीनस्य भयं नास्ति किञ्चिद्विभावसोः ।।\nएवं स निश्चयं कृत्वा बालमादाय सत्वरः। ।। २५ ।।\nजगाम स्वपुरं हृष्टः ससैन्यश्चागमत्पुनः ।।\nस्थालीं ददर्श हीनां तु दृष्ट्वा मोहमुपागतः ।। २६ ।।\nत्रिदिवादेत्य गन्धर्वा मूढं पार्थिवसत्तमम् ।।\nउत्थापयित्वा वचनमूचुस्तद्धितकाङ्क्षिणः ।। २७ ।।\nराजन्नस्मिञ्छमीगर्भे प्रविष्टः स हुताशनः ।।\nअस्मात्त्वमरणिं कृत्वा जनयस्व हुताशनम् ।। २८ ।।\nत्रिधा कृत्वा तु तं वीर यजस्व विधिवत्तदा ।।\nतमिष्ट्वा प्राप्स्यसे वीर गन्धर्वत्मसंशयम् ।। २९ ।।\nत्रेताग्निं ते नरेन्द्रेह होष्यन्ति सततं द्विजाः ।।\nसप्तवर्षाणि तेऽप्येवं यास्यत्यस्मत्सलोकताम् ।। 1.136.३० ।।\nत्रयोऽग्नयश्चोपसदं तव राजन्प्रकीर्तिताः ।।\nअग्निराहवनीयस्तु वासुदेवो नराधिप ।। ३१ ।।\nदक्षिणाग्निस्तथा ज्ञेयो नित्यं संकर्षणो बुधैः ।।\nतथा च गार्हपत्योऽग्निः प्रद्युम्नः परिपठ्यते ।।३२।।\nतथैवौपसदो राजन्ननिरुद्धः प्रकीर्तितः ।।\nतस्मादेव वरो विष्णुश्चतुरात्मा नराधिप ।। ३३ ।।\nफलाभिसन्धानहुतो गन्धर्वत्वं प्रयच्छति ।।\nकामं विनाग्निहोत्रेण हुतो राजञ्जनार्दनः ।। ३४ ।।\nप्रयच्छति परं स्थानममृतं शाश्वतं ध्रुवम् ।।\nअग्निहोत्रादृते राजन्गन्धर्वत्वं न विद्यते ।। ३५ ।।\nसुहुतेनाग्निहोत्रेण प्राप्यते संशयं विना ।।\nएवमुक्त्वा ययुः सर्वे गन्धर्वास्त्रिदिवं ततः ।। ३६ ।।\nराजाप्यरणिमादाय शमीगर्भाद्गृहं ययौ।।\nततः प्रभृति राजेन्द्र शमीगर्भाद्धुताशनम्।।।\nजनयन्ति द्विजश्रेष्ठास्तत्र सन्निहितस्त्वसौ ।। ३७ ।।\nएकोऽग्निरासीन्नृपवर्य पूर्वं वैवस्वतस्यास्य तथान्तरेऽस्मिन् ।।\nत्रिधाकृतस्तेन महानुभाव संमंत्रिविप्रैः क्रतुशास्त्रविज्ञैः ।। ३८ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे त्रेताग्न्युत्पत्तिर्नाम षट्त्रिंशदुत्तरशततमोऽध्यायः ।। ।। १३६ ।।"
  }
]
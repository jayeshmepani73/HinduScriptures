[
  {
    "text": "वज्र उवाच ।।\nउपवासासमर्थानां हीनानां द्रविणेन च ।।\nकर्मणा केन धर्मज्ञ तोषमायाति शङ्करः ।। १ ।।\nमार्कण्डेय उवाच।।\nसन्ति पुष्पाण्यरण्येषु मूलानि च फलानि च ।।\nस्वयं ग्राह्याणि राजेन्द्र यैस्तुष्यति जनार्दनः ।। २ ।।\nचन्द्रः सामान्यदीपोऽयं विभवैः किम्प्रयोजनम् ।।\nयथालभ्येन राजेन्द्र यैस्तुष्यति जनार्दनः ।।३।।\nफलमूलाशनोऽरण्ये कुसुमैर्मधुसूदनम् ।।\nसम्पूज्य सततं कामानभीष्टान्प्रतिपद्यते ।। ४ ।।\nअकामस्तदवाप्नोति यद्विष्णोः परमं पदम् ।।\nअरण्येषु नरः कृत्वा देवदेवस्य चार्चनम् ।।५।।\nअतीतमुद्धरेद्राजन्फलेन स शतं नृणाम् ।।\nभविष्याणां शतं चैव नराणां यदुनन्दन ।। ६ ।।\nनगरेऽपि वसन्यस्तु भैक्ष्याशी संशितव्रतः ।।\nअरण्यादाहृतैः पुष्पैर्मूलपत्रफलाङ्कुरैः।।७।।\nयथोपपन्नैः सततमभ्यर्चयति केशवम् ।।\nसर्वकामप्रदो देवस्तस्य स्यान्मधुसूदनः ।। ८ ।।\nतस्याप्यकामकामस्य परं स्थानं प्रकीर्तितम् ।।\nयत्र गत्वा न शोचन्ति तद्विष्णोः परमं पदम।।।।।।\nस्वयमाहृत्य पुष्पाद्यैभैक्ष्याशी केशवार्चनम् ।।\nकृतं येन स राजेन्द्र वंशानुद्धरते शतम् ।। 1.168.१० ।।\nवंशानतीतान्पञ्चाशत्तावतश्चाप्यनागतान् ।।\nउद्धरेदात्मनो राजन्नात्र कार्या विचारणा ।। ११ ।।\n(गृहस्थोऽपि नरो राजन्धर्मागतधनागमः ।।\nअरण्यादाहृतैः पुष्पैर्यः कुर्यात्केशवार्चनम् ।। १२।।\nएतदेव समाप्नोति नात्र कार्या विचारणा ।।\nधर्मार्जितधनः क्रीत्वा यः कुर्वन्केशवार्चनम् ।। १३ ।। )\nस्वयमुप्तैश्च कुसुमैर्यः कुर्यात्केशवार्चनम् ।।\nउद्धरिष्यत्यसन्देहं सप्तपूर्वापरान्नरान् ।। १४ ।।\nयथाकथञ्चिदाहृत्य कथञ्चित्पूजयेद्धरिम् ।।\nनाकपृष्ठमवाप्नोति न मेऽत्रास्ति विचारणा ।। १५ ।।\nमानुष्ये च परां राजञ्छ्रियमाप्नोत्यसंशयम् ।।\nवनादाहत्य कुसुमैः कर्तव्यं देवतार्चनम् ।। १६ ।।\nपत्रं पुष्पं फलं तोयं दूर्वाङ्कुरमथापि वा ।।\nनिवेदयित्वा कृष्णाय भोक्ता नाकमवाप्नुयात ।।\nअक्षमैस्तूपवासानां तथा धनविवर्जितैः ।। १७ ।।\nवनादाहृत्य कुसुमैः कर्तव्यं देवतार्चनम् ।।\nअरण्यादाहृतैः पुष्पैः सम्पूज्य मधुसूदनम् ।।१८।।\nपूर्वजन्मनि सम्प्राप्तं राज्यं शृणु नराधिप ।।\nनृगो ययातिर्नहुषो विष्वगश्वः करन्धमः ।। १९ ।।\nदिलीपो यवनाश्वश्च ऋतुपर्णो भगीरथः ।।\nसोमकः सहदेवश्च महामालो महाहनुः ।।1.168.२०।।\nरेवकः कालकाख्यश्च कृतवीर्यो गुणाकरः ।।\nदेवरातः ककुत्स्थश्च विनीतो विक्रमे रघुः ।। २१ ।।\nमहोत्साहो वीतभयो निरमित्रः प्रभाकरः ।।\nकपोतरोमा पर्जन्यश्चन्द्रसेनः परान्तकः ।। २२ ।।\nभीमसेनो दृढरथः कुशनाभः प्रभद्रकः ।।\nएते चान्ये च बहवः पूर्वजन्मनि केशवम् ।। २३ ।।\nपूजयित्वा क्षितावस्यां प्रापू राज्यमकण्टकम् ।।\nयक्षत्वमथ देवत्वं गन्धर्वत्वं तथैव च ।। २४ ।।\nविद्याधरत्वं नागत्वं ये गता मनुजोत्तम ।।\nबहुत्वात्ते कथं शक्या मया वक्तुं तवानघ ।। २५ ।।\nतस्माद्यत्नः सदा कार्यः पुरुषैः कुसुमार्चने ।।२६।।\nअरण्यजातैः कुसुमैः सदैव संपूजयित्वा स्वयमाहृतैस्तु ।।\nसर्वेश्वरत्वं फलमाप्नुवन्ति राजेन्द्र तद्वर्णयितुं न शक्यम् ।। २७ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे पुष्पाहरणफलवर्णनं नामाष्टषष्ट्यधिकशततमोऽध्यायः ।। १६८ ।।"
  }
]
[
  {
    "text": "राम उवाच ।।\nतस्य देवातिदेवस्य विष्णोरमिततेजसः ।।\nत्वत्तोऽहं श्रोतुमिच्छामि दिव्या आत्मविभूतयः ।। १ ।।\nशङ्कर उवाच ।।\nन शक्या विस्तराद्वक्तुं देवदेवस्य भूतयः ।।\nप्राधान्यतस्ते वक्ष्यामि शृणुष्वैकमना द्विज ।।२ ।।\nसर्गे ब्रह्मा स्थितौ विष्णुः संहारे च तथा हरः ।।\nवरुणो वायुराकाशो ज्योतिश्च पृथिवी तथा ।। ३ ।।\nदिशश्च विदिशश्चाऽपि तथा ये च दिगीश्वराः ।।\nआदित्या वसवो रुद्रा भृगवोंऽगिरसस्तथा ।। ४ ।।\nसाध्याश्च मरुतो देवा विश्वेदेवास्तथैव च ।।\nअश्विनौ पुरुहूतश्च गन्धर्वाप्सरसां गणाः ।। ५ ।।\nपर्वतोदधिपाताला लोका द्वीपाश्च भार्गव ।।\nतिर्यगूर्ध्वमधश्चैव त्विङ्गितं यश्च नेङ्गते ।। ६ ।।\nसच्चाऽसच्च महाभाग प्रकृतिर्विकृतिश्च यः ।।\nकृमिकीटपतङ्गानां वयसां योनयस्तथा ।। ७ ।।\nविद्याधरास्तथा यक्षा नागाः सर्पाः सकिन्नराः ।।\nराक्षसाश्च पिशाचाश्च पितरः कालसंधयः । ।८ ।।\nधर्मार्थकाममोक्षाश्च धर्मद्वाराणि यानि च ।।\nयज्ञाङ्गानि च सर्वाणि भूतग्रामं चतुर्विधम्।।९।।\nजरायुजाण्डजाश्चैव संस्वेदजमथोद्भिजम् ।।\nएकज्योतिः  स मरुतां वसूनां स च पावकः।।1.56.१ ०।।\nअहिर्बुध्न्यश्च रुद्राणां नादैवाश्विनयोस्तथा ।।\nनारायणश्च साध्यानां भृगूणाञ्च तथा क्रतुः ।।११।।\nआदित्यानां तथा विष्णुरायुरङ्गिरसां तथा ।।\nविश्वेषाञ्चैव देवानां रोचमानः स कीर्तितः ।।१२।।\nवासवः सर्वदेवानां ज्योतिषां च हुताशनः ।।\nयमः संयमशीलानां विरूपाक्षः क्षमाभृताम् ।। १३ ।।\nयादसां वरुणश्चैव पवनः प्लवतां तथा ।।\nधनाध्यक्षश्च यक्षाणां रुद्रो रौद्रस्तथान्तरः ।। १४ ।।\nअनन्तः सर्वनागानां सूर्यस्तेजस्विनां तथा ।।\nग्रहाणाञ्च तथा चन्द्रो नक्षत्राणाञ्च कृत्तिका ।। १५ ।।\nकालः कलयतां श्रेष्ठो युगानां च कृतं युगम् ।।\nकल्पं मन्वन्तरेशाश्च मनवश्च चतुर्दश ।। १६ ।।\nस एव देवः सर्वात्मा ये च देवेश्वरास्तथा ।।\nसंवत्सरस्तु वर्षाणां चायनानां तथोत्तरः ।। १७ ।।\nमार्गशीर्षस्तु मासानां ऋतूनां कुसुमाकरः ।।\nशुक्लपक्षस्तु पक्षाणां तिथीनां पूर्णिमा तिथिः ।।।१८।।\nकारणानां वधः प्रोक्तो मुहूर्त्तानां तथाऽभिजित् ।।\nपातालानां सुतलश्च समुद्राणां पयोदधिः ।। १९ ।।\nजम्बूद्वीपश्च द्वीपानां लोकानां सत्य उच्यते ।।\nमेरुः शिलोच्चयानां च वर्षेष्वपि च भारतम् ।। 1.56.२० ।।।\nहिमालयः स्थावराणां जाह्नवी सरितां तथा ।।\nपुष्करः सर्वतीर्थानां गरुडः पक्षिणां तथा ।। २१ ।।\nगन्धर्वाणां चित्ररथः सिद्धानां कपिलो मुनिः।।\nऋषीणाञ्च भृगुर्देवो देवर्षीणां च नारदः ।।२२।।\nतथा ब्रह्मऋषीणाञ्च अंगिराः परिकीर्तितः ।।\nविद्याधराणां सर्वेषां देवश्चित्रांगदस्तथा ।।२३।।\nकंबरः किन्नराणां च सर्पाणामथ वासुकिः ।।\nप्रह्रादः सर्वदैत्यानां रम्भा चाप्सरसां तथा ।। २४ ।।\nउच्चैःश्रवसमश्वानां धेनूनां चैव कामधुक् ।।\nऐरावतो गजेन्द्राणां मृगाणां च मृगाधिपः ।। २५ ।।\nआयुधानां तथा वज्रो नराणाञ्च नराधिपः ।।\nक्षमा क्षमावतां देवो बुद्धिर्बुद्धिमतामपि ।। २६ ।।\nधर्माविरुद्धः कामश्च तथा धर्मभृतां नृणाम् ।।\nधर्म्मो धर्मभृतां देवस्तपश्चैव तपस्विनाम्।।२७।।\nयज्ञानां जपयज्ञश्च सत्यः सत्यवतां तथा ।।\nवेदानां सामा वेदश्च अंशूनां ज्योतिषां पतिः ।। २८।।\nगायत्री सर्वमंत्राणां वाचः प्रवदतां तथा ।।\nअक्षराणामकारश्च यन्त्राणाञ्च तथा धनुः।।२९।।\nअध्यात्मविद्या विद्यानां कवीनामुशना कविः ।।\nचेतना सर्वभूतानामिन्द्रियाणां मनस्तथा ।। 1.56.३० ।।\nब्रह्मा ब्रह्मविदां देवो ज्ञानं ज्ञानवतां तथा ।।\nकीर्तिः श्रीर्वाक् च नारीणां स्मृतिर्मेधा तथा क्षमा ।। ३१ ।।\nआश्रमाणां चतुर्थश्च वर्णानां ब्राह्मणस्तथा ।।\nस्कन्दः सेनाप्रणेतॄणां सदयश्च दया वताम् ।। ३२ ।।\nजयश्च व्यवसायश्च तथोत्साहवतां प्रभुः ।।\nअश्वत्थः सर्ववृक्षाणामोषधीनां तथा यवः ।। ३३ ।।\nमृत्युः स एव म्रियतामुद्भवश्च भविष्यताम् ।।\nझषाणां मकरश्चैव द्यूतं छलयतां तथा ।। ३४ ।।\nमानश्च सर्वगुह्यानां रत्नानां कनकं तथा ।।\nधृतिर्भूमौ रसस्तेजस्तेजश्चैव हुताशने ।। ३५ ।।\nवायुः स्पर्शगुणानां च खञ्च शब्दगुणस्तथा ।।\nएवं विभूतिभिः सर्वं व्याप्य तिष्ठति भार्गव ।। ३६ ।।\nएकांशेन भृगुश्रेष्ठ तस्यांशत्रितयं दिवि ।।\nदेवाश्च ऋषयश्चैव ब्रह्मा चाऽहं च भार्गव ।। ३७ ।।\nचक्षुषा यन्न पश्यंति विना   ज्ञानगतिं द्विज ।।\nज्ञाता ज्ञेयस्तथा ध्याता ध्येयश्चोक्तो जनार्दनः ।। ३८ ।।\nयज्ञो यष्टा च गोविन्दः क्षेत्रं क्षेत्रज्ञ एव च ।।\nअन्नमन्नाद एवोक्तः स एव च गुणत्रयम् ।। ३९ ।।\nगामाविश्य च भूतानि धारयत्योजसा विभुः ।।\nपुष्णाति चौषधीः सर्वा सोमो भूत्वा रसात्मकः ।। 1.56.४० ।।\nप्राणिनां जठरस्थोऽग्निर्भुक्तपाची स भार्गव ।।\nचेष्टाकृत्प्राणिनां ब्रह्मन्स च वायुः शरीरगः ।। ४१ ।।\nयथादित्यगतं तेजो जगद्भासयतेऽखिलम् ।।\nयच्चन्द्रमसि यच्चाऽग्नौ तत्तेजस्तत्र कीर्तितम् ।। ४२ ।।\nसर्वस्य चाऽसौ हृदि सन्निविष्टस्तस्मात्स्मृतिर्ज्ञानमपोहनञ्च ।।\nसर्वैश्च देवैश्च स एव वन्द्यो वेदान्तकृद्वेदकृदेव चाऽसौ ।। ४३ ।।\nइति श्रीविप्णुधर्मोऽत्तरे प्रथमखण्डे मार्कण्डेयवज्रसंवादे शङ्करगीतासु विभूतिवर्णनं नाम षट्पञ्चाशत्तमो ऽध्यायः ।। ५६ ।।"
  }
]
[
  {
    "text": "।। शङ्कर उवाच ।।\nअहिंसा सत्यवचनं दया भूतेष्वनुग्रहम् ।।\nयस्यैतानि सदा राम तस्य तुष्यति केशवः ।। १ ।।\nमातापितृगुरूणाञ्च यः सम्यगिह वर्त्तते ।।\nवर्जको मधुमांसस्य तस्य तुष्यति केशवः ।। २ ।।\nवराहमत्स्यमांसानि यो नात्ति भृगुनन्दन ।।\nविरतो मद्यपानाच्च तस्य तुष्यति केशवः ।। ३ ।।\nन धारयति निर्माल्यमन्यदेवोद्धृतं तु यः ।।\nभुंक्ते न चान्यनैवेद्यं तस्य तुष्यति केशवः ।। ४ ।।\nअवैष्णवे देवधृतं निर्माल्यं यः प्रयच्छति ।।\nनैवेद्यं वा महाभाग तस्य तुष्यति केशवः ।। ५ ।।\nबिभर्ति मूर्ध्नि निर्माल्यं केशवार्चाधृतं तु यः।।\nअनिवेद्य न चाश्नाति तस्य तुष्यति केशवः ।। ६।।\nपरपीडाकरं कर्म यस्य नाऽस्ति महात्मनः।।\nसंविभागी च भूतानां तस्य तुष्यति केशवः ।। ७ ।।\nशृणुते सर्वधर्मांश्च सर्वान्देवान्नमस्यति ।।\nअनसूयुर्जितक्रोधस्तस्य तुष्यति केशवः ।। ८ ।।\nतीर्थोपवाससेवी च द्विजातिगणसेवकः ।।\nपूजको विष्णुभक्तानां तस्य तुष्यति केशवः ।। ९ ।।\nपञ्चरात्रविदो मुख्यान्यस्तु संपूजयेत्सदा ।।\nदेववद्भृगुशार्दूल तस्य तुष्यति केशवः ।। 1.58.१० ।।\nपितृदेवार्चनरतः स्वदारनिरतः सदा ।।\nऋतुकालाभिगामी च तस्य तुष्यति केशवः ।।११।।\nनाम्नां सहस्रेण तथा यश्च गायति तन्मनाः ।।\nसततं कल्यमुत्थाय तस्य तुष्यति केशवः ।।१२।।\nपौरुषेण च सूक्तेन जप्यहोमादिकं सदा।।\nयः करोत्यमितप्रज्ञस्तस्य तुष्यति केशवः ।। १३ ।।\nमित्रस्वामिगुरुद्रोहो यस्य नाऽस्ति महात्मनः ।।\nपरदारधनेच्छा न तस्य तुष्यति केशवः ।। १४ ।।\nराजा शास्त्रोपदेशेन राज्यं यश्च प्रशासति ।।\nराजधर्मरतिर्नित्यं तस्य तुष्यति केशवः।।१५।।\nया तु नारी पतिप्राणा पतिभक्ता पतिव्रता ।।\nतस्याः सुतोषो भगवाँस्तोषमायाति केशवः।।१६।।\nअग्निहोत्रपरो विद्वान्यज्ञैर्नित्यमतन्द्रितः ।।\nयस्तु तर्पयते देवांस्तस्य तुष्यति केशवः।।१७।।\nस्ववर्णाश्रमधर्मस्थः पूजयन्मधुसूदनम् ।।\nकालं नयति यो ब्रह्मँस्तस्य तुष्यति केशवः ।।१८।।\nसोपवासस्तु पक्षान्ते द्वादश्यां वा भृगूत्तम ।।\nबौधेऽह्नि श्रवणर्क्षे वा तृतीयायान्तु वा पुनः ।।\nसोपवासोऽर्चयति यस्तस्य तुष्यति केशवः ।। १९ ।।\nपुष्पं विना हरिं प्राप्य फली रत्नं क्षुमापि वा ।।\nनिवेदयति यः कृष्णे तस्य तुष्यति केशवः।।1.58.२०।।\nकृष्णे पश्यति यत्सर्वं कृष्णं सर्वत्र पश्यति ।।\nमहात्मा बुद्धिसम्पन्नस्तस्य तुष्यति केशवः ।। २१ ।।\nतत्कथायाञ्च रमते तत्कथां यः करोति च ।।\nतन्मनास्तद्गतप्राणस्तस्य तुष्यति केशवः ।।२२।।\nसर्वभूतहिते युक्तः सर्वभूतहिते रतः ।।\nसर्वभूतानुकम्पी च तस्य तुष्यति केशवः ।। २३ ।।\nअप्रणम्य क्रियां कांचिद्यस्तु नाऽऽरभते हरिम् ।।\nअसंभिन्नार्थमर्यादस्तस्य तुष्यति केशवः ।। २४ ।।\nनामसंकीर्तनं नित्यं क्षुत प्रस्खलनादिषु ।।\nयः करोति महाभागस्तस्य तुष्यति केशवः ।। २५ ।।\nनवं पत्रं फलं पुष्पं निवेद्य मधुसूदने ।।\nपश्चाद्भुङ्क्ते स्वयं यश्च तस्य तुष्यति केशवः ।। २६\nआपद्यपि च कष्टायां देवेशशपथं नरः ।।\nन करोति हि यो ब्रह्मंस्तस्य तुष्यति केशवः ।। २७ ।।\nदेवादुद्धृत्य   निर्माल्यं छायां नाक्रमते च यः ।।\nधूपाग्निभस्म च तथा तस्य तुष्यति केशवः ।।२८।।\nदृष्ट्वा संपूजितामर्चा यश्च भक्त्याभिनन्दति ।।\nस्वयं संपूजयेद्यस्तु तस्य तुष्यति केशवः ।। २९ ।।\nनित्यं संपूजयेद्यस्तु देवदेवस्य भक्तितः ।।\nयथाशक्त्या महाभाग तस्य तुष्यति केशवः ।। 1.58.३० ।।\nन राम विविधैर्दानैर्न रत्नधनसंचयैः ।।\nतोषमायाति देवेशो भक्त्या तुष्यति केशवः ।। ३१ ।।\nदानैर्भृगुश्रेष्ठ बहुप्रकारैस्तीर्थोपवासव्रतदर्शनैश्च ।।\nतथा न तोषं भगवान्प्रयाति भक्त्या यथा तद्गतमानसानाम् ।। ३२ ।।\nएतावदुक्तं तव राम गुह्यं न देयमेतद्भुवि मत्सराणाम् ।।\nन तर्कशास्त्राकुलमानसानां नाऽवैष्णवानां न च नास्तिकानाम् ।। ३३ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे भक्तिलक्षणो नामाष्टपञ्चाशत्तमोऽध्यायः।।५८।।"
  }
]
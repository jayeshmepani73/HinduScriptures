[
  {
    "text": "वज्र उवाच ॥\nब्रह्मणोऽस्य समुत्पत्तिमारभ्य सुमहाद्युते ॥\nकालस्य गतिमिच्छामि श्रोतुं भृगुकुलोद्वह।।१।।\nमार्कण्डेय उवाच।।\nस्वेनाहोरात्रमानेन ब्रह्मणोऽस्य जगत्पतेः।।\nसमाष्टकं गतं राजन्पञ्चमासास्तथैव च।।  ॥ २॥\nअहोरात्रचतुष्कं च वर्तमानदिनाद्गतम् ॥\nअतः परं प्रवक्ष्यामि तन्मे निगदतः शृणु ॥ ३ ॥\nमनवः षड् गतास्सप्त सन्धयश्च तथा गताः ॥\nसप्तविंशद्व्यतीताश्च तथैव च चतुर्युगाः ॥ ४ ॥\nयुगत्रयं तथातीतं वर्तमानचतुर्युगात् ॥\nसंवत्सराणां दशकं तथा कलियुगाद्गतम् ॥ ५ ॥\nवाताश्वमेघकालेऽस्मिन्सह यक्षेण यादव ॥\nभविष्याणामतीतानां ब्रह्मणां भूरिदक्षिण ॥ ६ ॥\nअनादिमत्त्वात्कालस्य संख्यां वक्तुं न शक्यते ॥\nगङ्गायाः सिकता धारा यथा वर्षति वासवः ॥ ७ ॥\nशक्या गणयितुं राजन्न व्यतीता पितामहाः\nअन्तवत्तां बुधो बुद्ध्वा सर्वस्य जगतीपते ॥ ८॥\nतन्मार्गं परिमार्गन्ते यद्विष्णोः परमं पदम् ॥\nवज्र उवाच ॥ कियत्कालपरीमाणं मया शास्या वसुन्धरा।।९।।\nपरिक्षिता च धर्मज्ञ तन्मे ब्रूहि भृगूत्तम।।\nमार्कण्डेय उवाच।।\nअद्यप्रभृति राजेन्द्र समा पञ्चाशकं गते।।1.80.१०।।\nपरीक्षिति महाराजे दिवं प्राप्ते कुरूद्धहे ॥\nपरीक्षिद्धीने लोकेस्मिन्प्राणितुं त्वं तु शक्यसे ॥ १३ ॥\nमहाप्रस्थानमाविश्य नागलोकं गमिष्यसि ॥\nस्वर्गते त्वयि राजेन्द्र परीक्षिति तथा नृपे ॥ १२॥\nराजा नागपुरे भावी पारीक्षिज्जनमेजयः ॥\nमथुरायां तथा भावी तव पुत्रोऽचलो नृपः ॥ १३ ।॥\nनगरं खाण्डवप्रस्थं भयादिविनिवर्जितम् ॥\nपालयिष्यति धर्मात्मा पुत्रस्ते भीमविक्रमः ॥ १४ ॥\nदानवेन्द्रो मयः पूर्वं फाल्गुनेन प्रयास्यता ॥\nमहाप्रस्थानमित्युक्तो राजंस्त्वत्प्रियकाम्यया ॥ १५॥\nयावद्वज्रो महीं भुङ्क्ते खाण्डवप्रस्थमाश्रितः ॥\nतावत्सभेयं संरक्ष्या त्वया मदुपरोधतः॥१६॥\nसेयं संरक्ष्यते तेन प्रतिज्ञाय धनञ्जये ।।\nत्वयि नाकमनुप्राप्ते सभेयं मयशासनात् ।। १७ ।।\nहिमाचलं तु नेष्यन्ति यत्र बिन्दुसरं सरः ।।\nराक्षसाः किङ्करा नाम यत्तस्मान्निर्मिता पुरा ।। १८ ।।\nउक्तं हि ते कालगतं मयैतदायुःप्रमाणं च तथा तवोक्तम् ।।\nअतः परं धर्मभृतां वरिष्ठ वदस्व किं ते कथयामि राजन् ।। १९ ।।\nइति श्रीविष्णुधर्मोत्तरे प्रथमखण्डे मा० सं० यानकालवर्णनो नामाशीतितमोऽध्यायः ।। ८० ।।"
  }
]
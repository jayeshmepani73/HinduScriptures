[
  {
    "text": "।। मार्कण्डेय उवाच ।। ।।\nब्रह्मास्त्रं वैष्णवं रौद्रमाग्नेयमथ वासवम् ।।\nअस्त्रञ्च नैर्ऋतं याम्यं कौबेरमथ वारुणम् ।। १ ।।\nवायव्यमथ सौम्यञ्च सौरं पार्वतमेव च ।।\nचक्रास्त्रमथ वज्रास्त्रं पाशास्त्रं सार्पमेव च ।। २ ।।\nगान्धर्वं स्वापनं भौतं तथा पाशुपतं शुभम् ।।\nऐषीकं तर्जनं प्रासं भारुण्डं नर्तनं तथा ।। ३ ।।\nअस्त्ररोधनमादित्यं रैवतं मानवं तथा ।।\nअक्षिसंतर्जनं भीमं जृम्भणं रोधनं तथा ।। ४ ।।\nसौपर्णमथ पार्जन्यं राक्षसं मोहनं तथा ।।\nकालास्त्रं दानवास्त्रञ्च अस्त्रं ब्रह्मशिरस्तथा ।। ५ ।।\nएतान्यन्यानि चाऽन्यानि रामो निवसने ततः ।।\nसप्रयोगरहस्यानि ससंहाराणि चाप्यथ ।। ६ ।।\nआजहार महादेवात्प्रसादसुमुखात्ततः ।।\nएवं हि वसतः कालो ययौ रामस्य धीमतः ।। ७ ।।\nहरप्रसादसंजातविस्रम्भो भृगुनन्दनः ।।\nध्यानासक्तं हरं देवं कदाचिदथ दृष्टवान् ।। ८ ।।\nध्यानप्रसक्तं स हरं समीक्ष्य रामस्तु संजातकुतूहलेन ।।\nविसिष्मिये धर्मभृतां वरिष्ठः स चेतसा यादववंशचन्द्र ।। ९ ।।\nइति श्रीविष्णुधर्मोत्तरे प्रथमखंडे मार्कण्डेयवज्रसंवादे अस्त्र प्रदानं नाम पञ्चाशत्तमोऽध्यायः ।। ५० ।।"
  }
]
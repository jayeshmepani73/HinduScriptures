[
  {
    "text": "राम उवाच ।।\nतस्य मायाशरीरस्य विष्णोरमिततेजसः ।।\nप्राप्नुवन्ति कथं स्थानं नित्यमक्षय्यमव्ययम् ।। १ ।।\nशङ्कर उवाच ।।\nअखण्डकारिणो राम विष्णोरमिततेजसः ।।\nप्राप्नुवन्ति परं स्थानं नित्यमक्षय्यमव्ययम् ।। २ ।।\nराम उवाच ।।\nअखण्डकारी भगवन्कथं भवति शङ्कर ।।\nएतन्मे संशयं ब्रूहि देवदेव वृषध्वज ।। ३ ।।\nशङ्कर उवाच ।।\nपञ्चकालविधानज्ञस्तत्कर्मकरणे रतः ।।\nअखण्डकारी भवति राम दानवनाशन ।। ४ ।।\nराम उवाच ।।\nभगवन्पञ्च के कालाः कथं तेषां तथा विधिः ।।\nएतन्मे देवदेवेश कौतूहलमपानुद ।। ५ ।।\nशङ्कर उवाच ।।\nरामाभिगमनं पूर्वमुपादानमतः परम् ।।\nइज्यास्वाध्यायकालौ च योगकालस्तथैव च ।।६।।\nतेषां प्रत्येकशो वक्ष्ये विधिं ते भृगुनन्दन ।।\nतन्निबोध महाभाग प्रयतेनान्तरात्मना ।। ७ ।।\nराम कल्ये समुत्थाय दन्तधावनपूर्वकम् ।।\nस्नानं कृत्वा यथाशास्त्रं स्वाचान्तः सुसमाहितः ।। ८ ।।\nयश्चेह भगवन्मन्त्रं पठन्देवगृहं विशेत् ।।\nप्रविन्द्याद्राम जानुभ्यां पाणिभ्यां शिरसा तथा ।। ९ ।।\nॐकारं सनमस्कारं प्रयुज्य सुसमाहितः ।।\nयोगकालं तु सन्दध्यादुपादध्यादनन्तरम्।।1.61.१०।।\nरामाभिगमकालं तु तत्र मन्त्रं तथार्पयेत्।।\nभगवतो बलेनेति वीर्येणैतेन तेजसा।।११।।\nसुप्रकीर्तिततोयेन वेदिं प्रक्षालयेद्बुधः ।।\nसौवर्णीं राजतीं ताम्रीं मृन्मयीमायसीं तथा।।१२।।\nशिलां चन्दनजां वापि देवदारुभवामथा।\nशिंशपाक्षोटसरलकदम्बार्जुनजामथा। ।।१३।।\nसाल्वाश्वकर्णजां राम त्वायामेन तथैव च ।।\nवामप्रवाणां प्रक्षाल्य पूर्णकुम्भान्नवांस्ततः।।१४।।\nकल्पनीयास्तु कलशाश्चत्वारो भृगुनन्दन।।\nसौवर्णा राजतास्ताम्रा अथवापि ह रीतिजाः।।१५।।\nपाद्यमाचमनीयं च त्वर्घ्यं   स्नानीयमेव च ।।\nपाद्यात्पाद्यं तु दातव्यं स्नानीयात्स्नानमेव च।।१६।।\nतथाप्याचमनीयाख्याद्देयमाचमनं भवेत् ।।\nदानं प्रणयनं प्रीतिर्विसर्गं विस्तरं तथा ।।१७।।\nतर्पणं चार्हणं चैव त्वर्घ्यादेतानि कारयेत् ।।\nद्वादशाक्षरकं मन्त्रं ततो जप्त्वा समाहितः ।। १८ ।।\nततः पवित्रमन्त्रेण वेदिमभ्युक्षयेद्द्विज ।।\nआत्मानं च तथा भोगान्कुर्यान्मार्गत्रयं ततः।।१९।।\nविद्या ज्ञानं ततः कर्म ब्रह्मचक्रं तथैव च ।।\nमार्गत्रयञ्च कर्तव्यं नामार्घ्यकलशान्सदा ।। 1.61.२० ।।\nपाणिमार्गं कूर्चमार्गं मधुमार्गं तथैव च ।।\nउशीरमूलजं कूर्चं जीव न्नोपालसम्भवम् ।।२१।।\nजीवश्च मरणं चापि कर्तव्यं भृगुनन्दन ।।\nप्रतिस्नानं ततः कार्यं समानानां  क्रमाद्भवेत्।।२२।।\nतथैव पादपीठानां प्रभावेन महाभुजः ॥\nआसनान्यथ कार्याणि रत्नचित्राणि भार्गव ॥ २३ ॥\nसौवर्णान्यथ रौप्याणि ताम्रशैलमयानि च ॥\nततस्त्वावाहनं कार्यं ततोऽभि गमनं ततः ॥२४॥\nनमस्कारस्ततः कार्यः प्रणीतेन ततः पुनः ॥\nब्रह्मश्वक्रामनौ मन्त्रं प्रभवेनापि येन च॥२९॥\nततो जप्त्वा महाभाग प्रणवेन निवेदयेत् ॥\nआसनैरर्चयेद्देवं ततः प्रयतमानसः ॥ २६ ।॥\nअर्घ्याभिरद्भिश्च ततो भोगैः सर्वैरनन्तरम् ॥\nपाद्यप्रतिग्रहेणाथ पाद्याभिश्चाप्यनन्तरम् ॥ ॥ २७॥\nपादुकाभिस्ततो राम देवदेवं समर्चयेत् ॥\nततस्त्वाचमनीयार्थं देवदेवप्रतिग्रहम् ॥ २८ ॥\nदेवमाचमनीयञ्च पादपीठांस्तथैव च ॥\nदन्तकाष्ठं ततो दद्याज्जिह्वानिर्लेखनं ततः ॥ २९ ॥\nगण्डूषणं ततो दद्यान्मुखप्रक्षालनं तथा ॥\nभूयस्त्वाचमनं देयं तर्पणं चाप्यन्न्तरम् ॥ 1.61.३०॥\nपुष्पं दीपमलङ्कारं धूपप्रकरमेव च ।\nनिवेद्य विधिवत्सर्वं ततः पश्चान्निवेदयेत् ॥ ३१ ॥\nसेव्यानि राम बीजानि त्वर्हणीयं ततः पुनः ॥\nमधुपर्कं ततो दद्याद्दधि सर्पिस्तथा मधु ॥ ३२ ।॥\nदध्यलाभे पयः कार्यं मध्वलाभे तथा गुडम् ॥\nघृतप्रतिनिधिर्नास्ति तत्र यत्नात्समर्चयेत् ॥ ३३ ॥\nएकांगो वा समस्तो वा मधुपर्को विधीयते ॥\nव्यंगं वर्ज्यं प्रयत्नेन नित्यमेव विजानता ॥ ३४ ॥\nदर्पणं तु ततो दद्यात्ततो निर्भर्त्सनं बुधः ॥\nततस्त्वाचमनीयं च विधिवत्सुसमाहितः ॥३९॥\nहस्तनिष्पुंसनार्थाय ततो दद्यात्तु गंधकम् ॥\nततः पशुं बुधः कुर्य्याद्यथावन्माधुपार्किकम् ॥३६॥\nमाधुपार्किकमश्वत्थपत्रं वा विनिवेदयेत् ॥\nघृतावद्यं ततो दद्यात्ताम्बूलञ्चाप्यनन्तरम् ॥ ३७ ॥\nमात्राञ्च दक्षिणार्थाय ब्राह्मणाय निवेदयेत् ॥\nमंगलानि यथाशक्त्या ततो देवे निवेदयेत् ॥३८॥\nततोऽभिगमकालन्तु संदद्यात्पुरुषोत्तमे॥\nउपादानमथो दद्यात्कुर्याच्चैव विसर्जनम् ॥ ३९ ॥\nततोऽग्निशरणं गत्वा वह्निं संतर्पदेद्बुधः ॥\nब्राह्मणानां यथाशक्ति दानं दद्यादनन्तरम् ॥ 1.61.४०॥\nएतन्मया ते कथितं समग्रं यथानुपूर्व्याभिगमस्य कालम् ॥ गच्छेदुपादानकृतप्रयत्नस्ततो यथावद्भृगुवंशचन्द्र ॥ ४१ ॥\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शङ्करगीतास्वभिगमकालो नामैकषष्टितमोऽध्यायः ॥ ६१ ॥।"
  }
]
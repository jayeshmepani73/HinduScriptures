[
  {
    "text": "मार्कण्डेय उवाच ।।\nप्रासादेषु विचित्रेषु तथा मणिगृहेषु च ।।\nपुष्पवेश्मसु रम्येषु तथा वस्त्रगृहेषु च ।। १ ।।\nरत्नवेश्मसु मुख्येषु तथा चित्रगृहेषु च ।।\nपर्वतानां च दुर्गेषु नदीनां पुलिनेषु च ।। २ ।।\nपद्मिनीषु च फुल्लासु तथा चोत्पलिनीषु च ।।\nशय्यासु च परार्ध्यासु पुष्पशय्यासु चाप्यथ।। ३।।\nरमयामास तां देवीं तथा विरचितेषु च ।।\nगृहेषु बहुरत्नेषु धूपोद्गारिषु पार्थिव ।।४।।\nरेमे स तु तया सार्धं मानसेषु पुनःपुनः ।।\nरमयँस्तां वरारोहां न तृप्यति स नित्यशः ।। ५ ।।\nनिशासु च सचन्द्रासु चन्द्रकान्ततरं मुखम् ।।\nपपौ तस्या यथाकामं नरेन्द्रः स नराधिप।।६।।\nनिशासु नष्टचन्द्रासु तन्मुखो द्योतितप्रभे ।।\nदेशे तां रमयामास राजा राजीवलोचनः।।७।।\nवर्षयन्ती नरेन्द्रस्य सा तु कामं दिनेदिने ।।\nअदृष्टपूर्वेव शुभा भवत्यायतलोचना ।।८।।\nराज्ञो दृढं सा दयिता तस्याश्च द्विगुणो नृपः ।।\nतयाऽसौ प्रीयते राजा तेन सापि वराङ्गना ।। ९ ।।\nवरचन्दनदिग्धाङ्गौ नानाभरणभूषितौ ।।\nरेमाते दम्पती हृष्टौ नानारत्नावभूषितौ ।। 1.134.१० ।।\nअलङ्करोति तां राजा स्वयमेव कदाचन ।।\nतयाऽलंक्रियमाणश्च प्रीतिमाप्नोत्यनुत्तमाम् ।। ११ ।।\nवरेषु तौ विचित्रेषु रेमाते मुदितौ भृशम् ।।\nकेशान्संशोभयन्तौ तौ कुसुमैस्तु परस्परम् ।। १२ ।।\nउर्वश्यभ्युदितं पुष्पं तथा च ग्रथितं पुनः ।।\nधारयामास शिरसा प्रेम्णा पार्थिवसत्तमः।। १३।।\nपत्रच्छेदेन याँश्चक्रे तिलकान्स नराधिपः ।।\nताँश्च सा धारयामास ललाटे चारुहासिनी ।। १४।।\nएवं संक्रीडतो राज्ञस्तया सह सुमध्यया ।।\nबभूवुस्तनयाः पञ्च नामतस्तान्निबोध मे ।। १५ ।।\nआयुर्ज्येष्ठस्ततो धीमाँस्ततश्चान्यस्त्वनामयः ।।\nअयुतायुश्चतुर्थोऽभूच्छतायुश्चैव पञ्चमः ।। १६ ।।\nएवं तस्याः प्रसूता वै याति काले मनोहरे ।। १७ ।।\nगन्धर्वमुख्यास्तु तदा समेता तया विहीना भृशमुत्सुकास्तु ।।\nतदागमायाथ सुरेन्द्रलोके यत्र तदा चक्रुरदीनसत्त्वाः ।। १८ ।।\nइति श्रीविष्णुधर्मोत्तरे प्रथमकाण्डे मार्कण्डेयवज्रसंवादे उर्वशीसम्भोगवर्णनो नाम चतुस्त्रिंशदुत्तरशततमोऽध्यायः ।। १३४ ।।"
  }
]
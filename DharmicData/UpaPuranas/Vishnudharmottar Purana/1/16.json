[
  {
    "text": "।। मार्कण्डेय उवाच ।।\nभारतस्यास्य वर्षस्य भागेऽस्मिन्नवमे नृप! ।।\nसमुद्रो वालुकापूर्ण उज्जानक इति श्रुतिः ।। १ ।।\nतस्य मध्ये समुद्रस्य धुन्धुप्रस्थपतेः सदा ।।\nसंवत्सरस्य सोन्ते तु महोच्छ्वासं प्रमुञ्चति ।।२।।\nयदा तदा भूः स्खलति सशैलवनकानना।\nप्राणिनो येऽल्पसत्त्वाश्च ते यान्ति यमसादनम् ।। ३ ।।\nयदा विबुद्धो भवति किञ्चिच्छेषा मही तदा ।।\nआहारार्थं करोत्युग्रः पापात्मा जलराक्षसः ।। ४ ।।\nएतस्मिन्नेव काले तु चोत्तङ्कस्तप्यते तपः ।।\nतपसोन्ते महात्मानं ददर्श मधुसूदनम् ।। ५ ।।\nतमुवाच हरिर्देवो वरं वरय भार्गव । ।।\nउत्तंकः प्राञ्जलिर्भूत्वा तुष्टाव मधुसूदनम् ।। ६ ।।\nउवाच वरदं देवमेष एव वरो मम ।।\nयदहं देवदेवस्य दृष्टवांश्चरणाम्बुजौ ।। ७ ।।\nश्रीभगवानुवाच ।।\nअवश्यं ते वरो देयो मया भृगुकुलोद्वह ।।\nअजरश्चामरश्चैव मत्प्रसादाद्भविष्यसि ।। ८ ।।\nयत्रेच्छसि जलं तत्र भविष्यति तथा तव ।।\nदेवतानां महत्कार्यं तथैव च करिष्यसि ।। ९ ।।\nआश्रमस्यास्य ते बाधां यः करोति सदानघ ।।\nकुवलाश्वेन तं गत्वा धुंधु घातय मा चिरम् ।। 1.16.१० ।।\nअहं चास्य प्रवेक्ष्यामि कुवलाश्वस्य विग्रहम् ।।\nतेजसा स मदीयेन धुंधुमाजौ हनिष्यति ।। ११ ।।\nन ह्यल्पतेजसा हन्तुं धुंधुः शक्यो भृगूत्तम  ।।\nमार्कण्डेय उवाच ।।\nएतावदुक्त्वा भगवान् गतोऽन्तर्धानमीश्वरः ।। १२ ।।\nजगाम च तथायोध्यामुत्तंकोऽपि महातपाः ।।\nपूजितो बृहदश्वेन बृहदश्वमभाषत ।। १३ ।।\nउतङ्क उवाच ।।\nकथं निद्रासि राजेन्द्र सुखं पर्यङ्कमास्थितः ।।\nधुन्धोश्चरितमालोक्य बद्धकक्षो भवाधुना ।। १४ ।।\nवचनान्मम राजेन्द्र धुंधुं हन्तुं तवास्ति भोः ।।\nशक्तिः किमुद्यमाद्राज्ञां दुष्करं ते पुनः कथम् ।। १५ ।।\nजहि धुंधुं महाकायं नृपते द्विजबाधकम् ।।\nश्रुत्वा मुनिवचो राजा कुवलाश्वमभाषत ।। १६ ।।\nअहं वनप्रवृत्तस्तु त्यक्तदण्डस्तथैव च ।।\nजहि तं दानवश्रेष्ठं त्वमुत्तङ्केन पालितः ।। १७ ।।\nएवमुक्तः परिष्वक्तः पित्रा प्रकृतिवत्सलः ।।\nउत्तङ्कसहितो गत्वा युद्धायोदकराक्षसम् ।। १८ ।।\nयुयुधे तं च धर्मात्मा धुंधुं तेनैव केशवः ।।\nउतङ्कानुमते पश्चाद्ब्रह्मास्त्रेण जघान तम् ।। १९ ।।\nहत्वा तं राक्षसं लेभे त्रिदशेभ्यस्तदा वरान् ।।\nकृष्णे भक्तिं स्थितिं धर्मे वासं स्वर्गे तथाक्षयम् ।। 1.16.२० ।।\nमधुकैटभयोः पुत्रं घातयित्वा नराधिप ।।\nधुन्धुमारत्वमगमदशोभत तथा पुरीम् ।। २१ ।।\nतस्मिन्हते दैत्यवरे प्रसन्ना दिशो बभूवुर्मुदिताश्च देवाः ।।\nविनष्टविघ्नं च जगत्तदास राजा च कीर्तिं परमामवाप ।। २२ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे धुंधुमारोपाख्यानं नाम षोडशोऽध्यायः ।। १६ ।।"
  }
]
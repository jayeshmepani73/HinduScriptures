[
  {
    "text": "ऋचीक उवाच ।।\nब्रह्मणोऽत्रिः सुतः सौम्यः सुतस्तस्याऽपि चन्द्रमाः ।।\nसोमस्य तु बुधः पुत्रो बुधपुत्रः पुरूरवाः ।। १ ।।\nश्रुतायुस्तनयस्तस्य पुत्रस्तस्यापि नग्नजित् ।।\nतस्याऽपि काञ्चनः पुत्रः सुहोत्रस्तस्य चाऽऽत्मजः ।। २ ।।\nतस्य जह्नुः स्मृतः श्रीमान्येन गङ्गा तु जाह्नवी ।।\nसुव्रतस्तनयस्तस्य चालर्कस्तस्य चात्मजः ।। ३ ।।\nतस्य पुत्रो बलाकश्च कुशिकस्तस्य चाऽऽत्मजः ।।\nमहोदयपुरवरे स तु नित्यं कृतालयः ।। ४ ।।\nएतस्मिन्नेव काले तु श्वसुरः च्यवनस्तव ।।\nस्ववंशसंकरं बुद्ध्वा कुशिकेभ्यो महायशाः ।।५।।\nकुशिकानां समुच्छित्यै कुशिकं नृपतिं ययौ ।।\nपूजितः कुशिकेनापि कुशिकं वाक्यमब्रवीत्।।६।।\nराजन्वक्ष्यामि कार्यं ते यदि शुश्रूषसेनघ ।।\nसभार्येण च कर्तव्यं राजञ्छुश्रूषणं त्वया ।।७।।\nकुशिक उवाच ।।\nस्वमेवेदं तव गृहं यथेष्टं वस भार्गव।।\nशक्तितस्तव शुश्रूषां करिष्ये भार्यया सह।।८।।\nऋचीक उवाच।।\nगृहोषितं तं च्यवनं शुश्रूषुरनहंकृतः ।।\nपूजयामास सततं सर्वकामसमृद्धिभिः।।९।।\nबहुसंख्यान्दिनगणांश्च्यवनो नावबुद्ध्यति ।।\nनिराहारः सभार्यस्तं पर्युपास्ते महीपतिः ।। 1.34.१० ।।\nअकाले प्राशयत्यन्नं कदाचिदपि दुलर्भम् ।।\nकृतमित्येव तद्राजा निवेदयति सत्वरम् ।।११।।\nकदाचिद्बहु भुङ्क्तेन्नं न भुङ्क्ते दिवसान्बहून् ।।\nधनेन च तदीयेन तर्पयामास वै द्विजान् ।। १२ ।।\nकदाचिद्दीपयत्येव वह्निं तातगृहोद्भवम् ।।\nकदाचिच्च रथे युक्तं सभार्यो राजपुङ्गवम् ।। १३ ।।\nराजमार्गे प्रतोदेन तुदन्यति यथेच्छया।।\nतस्याऽसौ हितमेवेदं कर्मणा मनसा गिरा ।। १४ ।।\nसमाचरति यत्नेन भार्गवप्रियकाम्यया ।।\nयदा न वृजिनं किंचिद्दृष्टवांस्तस्य भार्गव ।। १५ ।।\nतदा तस्य वरं प्रादाद्वरं यन्मनसेप्सितम् ।। १६ ।।\nच्यवन उवाच ।।\nवर वरय भद्रं ते प्रसन्नोऽहं तवानघ ।।\nनिर्व्याजं तेऽनया राजस्सेवयाऽनघया सदा ।। १७ ।।\nकुशिक उवाच ।।\nयदि मे त्वं प्रसन्नोऽसि भृगूणां वंशवर्धन ।।\nवंशो ब्राह्मणतां यातु वरमेतद्वृणोम्यहम् ।। १८ ।।\nच्यवन उवाच ।।\nएतदेव ध्रुवं भावी नन्मां वरयसे नृप ।।\nअस्मद्वंशानुवंशस्य ब्राह्मण्यं ते भविष्यति।।१९।।\nतव वंशकृतोऽस्माकं क्षत्रधर्म्मो द्विजोत्तमः।।\nभविष्यति नरेन्द्रेन्द्र चैतत्सुविदितं मम ।। 1.34.२० ।।\nएतज्ज्ञात्वा समुत्सेधं चिकीर्षुः स्वकुलस्य ते ।।\nविकारैः क्रोधनार्थं ते गृहेऽहमवसं चिरम् ।। २१।।\nविकारं न ततो दृष्टं मया भाव्यर्थचोदितम् ।।\nतस्मान्मातुस्वया प्राप्तं वरमेतत्सुदुर्लभम् ।।२२।।\nकुशास्यनामा पुत्रस्तु भविताऽति स्वधार्मिकः ।।\nतस्यापि भविता पुत्रो गाधिरित्येव विश्रुतः ।। २३ ।।\nविश्वामित्रः सुतस्तस्य ब्राह्मण्यमुपलप्स्यति ।।\nकृत्वा वैरं वसिष्ठेन तपसा महता नृप ।। २४ ।।\nस्त्रीणां चरुविपर्यासाद्विश्वामित्रस्य संभवः ।।\nअस्मद्वंशानुभविता निर्वृत्तो भव पार्थिव ।। २५।।\nयत्ते विनाशितं दग्धं भविता तद्विशेषवत् ।।\nभार्यया सहितश्चैव जराहीनो भविष्यसि ।।२६।।\nएवमुक्त्वा गते विप्रे राजा पूर्णमनोरथः ।।\nउवाच सुमुखीं भद्रे जराशोक विवर्जिताम् ।।२७ ।।\nएतत्सुनेत्रे च्यवस्य वाक्यं कस्याऽस्ति शक्तिर्भुवि मानवस्य ।।\nकर्तुं मृषा तेन वरोरुमध्ये पौत्रस्तवोग्रो भविता नृलोके ।। ।। २८ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे कुशिकवरप्रदानं नाम चतुस्त्रिंशत्तमोऽध्यायः ।। ३४ ।।"
  }
]
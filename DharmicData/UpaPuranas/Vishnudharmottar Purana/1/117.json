[
  {
    "text": "।। मार्कण्डेय उवाच ।। ।।\nवसिष्ठस्तु महातेजा निमेः पूर्वपुरोहितः ।। १ ।।\nबभूव पार्थिवश्रेष्ठ यज्ञैस्तस्य समन्ततः ।।\nशान्तात्मा पार्थिवश्रेष्ठ विशश्राम तदा पुरा ।। २ ।।\nतं गत्वा पार्थिवश्रेष्ठो निमिर्वचनमब्रवीत् ।।\nभगवन्यष्टुमिच्छामि तन्मा याजय मा चिरम् ।। ३ ।।\nतमुवाच महातेजा वशिष्ठः पार्थिवोत्तमम् ।।\nकञ्चित्कालं प्रतीक्षस्व   तव यज्ञैः समन्ततैः ।। ४ ।।\nभृशं श्रान्तोऽस्मि विश्रम्य याजयिष्यामि ते नृप ।।\nएवमुक्तः प्रत्युवाच वसिष्ठं नृपसत्तमः ।।५।।\nपारलौकिककार्येषु कः प्रतीक्षितुमुत्सहे ।।\nन यस्य सौहृदं ब्रह्मन्कृतान्तेन बलीयसा ।। ६ ।।\nधर्मकार्ये त्वरा कार्या चलं यस्माद्धि जीवितम ।।\nधर्ममार्गरतो जन्तुर्मृतोऽपि सुखमश्नुते ।। ७ ।।\nश्वःकार्यमद्य कुर्वीत पूर्वाह्ने चापराह्णिकम् ।।\nन हि प्रतीक्षते मृत्युः कृतं वास्य न वा कृतम् ।। ८ ।।\nक्षेत्रापत्यगृहासक्तमन्यत्र गतमानसम् ।।\nवृकीवोरणमासाद्य मृत्युरादाय गच्छति ।। ९ ।।\nन कालस्य प्रियः कश्चिद्द्वेष्यो वास्य न विद्यते ।।\nआयुष्ये कर्मणि क्षीणे प्रसह्य हरते जनम् ।। 1.117.१० ।।\nप्राणो वायुश्चलत्वञ्च वायोर्विदितमेव च ।।\nयत्र यज्जीव्यते ब्रह्मन्क्षणमात्रं तदद्भुतम् ।। ११ ।।\nसोऽहं  सम्भृतसंभागे भवन्मूलमुपागतः ।।\nन चेद्याजयसे मह्यं यास्याम्यन्यं तु याजकम् ।। १२ ।।\nएवमुक्तस्तदा तेन निमिना ब्राह्मणोत्तमः ।।\nशशाप तं निमिं क्रोधाद्विदेहस्त्वं भविष्यसि ।।१३।।\nश्रान्तं मां त्वं समुत्सृज्य यस्मादन्यं द्विजोत्तमम् ।।\nधर्मज्ञः सन्नरेन्द्राद्य याजकं कर्तुमर्हसि ।।१४।।\nनिमिस्तं प्रत्युवाचाथ धर्मकार्यरतस्य मे ।।\nविघ्नं करोषि नान्येन याजनं च तथेच्छसि ।। १५ ।।\nशापं ददामि तस्मात्त्वं विदेहोऽद्य भविष्यसि ।।\nएवमुक्ते तु तौ जातौ विदेहौ द्विजपार्थिवौ   ।। १६ ।।\nदेहहीनौ तयोर्जीवौ ब्रह्माणमुपजग्मतुः ।।\nआगतौ तौ समीपेऽथ ब्रह्मा वचनमब्रवीत् ।।१७।।\nअद्यप्रभृति ते स्थानं निमे जीवं ददाम्यहम् ।।\nनेत्रपक्ष्मसु सर्वेषां मनुष्याणां भविष्यसि ।। १८ ।।\nत्वत्सम्बन्धात्तथा तेषां निमेषः सम्भविष्यति ।।\nचालयिष्यन्ति तु यदा नेत्रपक्ष्माणि मानवाः ।। १९ ।।\nएवमुक्ते मनुष्याणां नेत्रपक्ष्मसु सर्वशः ।।\nजगाम निमिजीवं तु वरदानात्स्वयम्भुवः ।। 1.117.२० ।।\nवशिष्ठजीवं भगवान्ब्रह्मा वचनमब्रवीत् ।।\nमित्रावरुणयोः पुत्रो वशिष्ठ त्वं भविष्यसि ।। २१ ।।\nवशिष्ठ इति ते नाम तत्रापि च भविष्यति ।।\nजन्मद्वयमतीतं च तत्रापि त्वं स्मरिष्यसि ।। २२ ।।\nएतस्मिन्नेव काले तु मित्रश्च वरुणस्तथा ।।\nबदर्याश्रममासाद्य तपस्तेपतुरव्ययम् ।। २३ ।।\nतपस्यतोस्तयोरेवं कदाचिन्माधवे ऋतौ ।।\nपुष्पितद्रुमसंछिन्ने शुभे दक्षिणमारुते ।। २४ ।।\nउर्वश्यथ वरारोहा कुर्वती कुसुमोच्चयम् ।।\nससूक्ष्मरक्तवसना तयोर्दृष्टिपथं गता ।। २५ ।।\nतां दृष्ट्वा सुमुखीं सुभ्रूं नीलनीरजलोचनाम् ।।\nउभौ चुक्षुभतुर्वीर्यात्तद्रूपपरिमोहितौ   ।। २५ ।।\nस्कन्नं रेतस्तयोर्दृष्ट्वा शापभीता वराप्सराः ।।\nचकार कलशे सुभ्रूस्तोयपूर्णे मनोरमे ।। २७ ।।\nतस्मादृषिवरौ जातौ तेजसाप्रतिमो भुवि ।।\nवशिष्ठश्चाप्यगस्त्यश्च मित्रावरुणयोः सुतौ ।। २८ ।।\nवशिष्ठस्तूपयेमेथ भगिनीं नारदस्य तु ।।\nअरुन्धतीं वरारोहां तस्यां शक्तिमजीजनत् ।। २९ ।।\nशक्तेः पराशरः पुत्रस्तस्य वंशं निबोध मे ।।\nयस्य द्वैपायनः पुत्रः स्वयं विष्णुरजायत ।। 1.117.३० ।।\nप्रकाशो जनितो येन लोके भारतचन्द्रमाः ।।\nपराशरस्य तस्य त्वं शृणु वंशमनुत्तमम् ।। ३१ ।।\nकार्द्रमयो वाहयानो जैमयो मैमतायनः ।।\nगोपालिः पञ्चमश्चैषां ज्ञेया कृष्णपराशराः ।। ३२ ।।\nप्रारोहयो बाह्यतपाः पार्षयः कौतुजातयः ।।\nहार्यश्विः पञ्चमश्चैषां ज्ञेया नीलपराशराः ।। ३३ ।।\nकार्ष्णायणाः  कापिसौधाः कोकेयस्या तयास्तपाः ।।\nपुष्करः पञ्चमश्चैषां ज्ञेया रक्तपराशराः ।। ३४ ।।\nश्रविष्ठायना वार्ष्णेया दासेयाः श्लोकजाश्च ये ।।\nइषीकहस्तः पञ्चमश्च एते श्वेता पराशराः ।। ३५।।\nवटिका बादराश्चैव स्कम्भन्याः क्रोशकातयः ।।\nक्षामिरेषां पञ्चमश्च एते गौरपराशराः ।।३५ ।।\nखल्वायणी वार्ष्पयणी तिल्वणो बैल्वयूथपः ।।\nतामिरेषां पञ्चमश्च एते धूम्रपराशराः ।। ३७ ।।\nपराशराणां सर्वेषां त्र्यार्षेयः प्रवरो मतः ।।\nपराशरश्च शक्तिश्च वशिष्ठश्च महातपाः ।। ३८ ।।\nपरस्परमवैवाह्याः सर्व एव पराशराः ।। ३९ ।।\nउक्तास्तथैते नृप वंशमुख्याः पाराशराः सूर्य समप्रभावाः ।।\nयेषां तु नाम्ना परिकीर्तनेन पापं समग्रं पुरुषो जहाति ।। 1.117.४० ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे पराशरवंशानुकीर्तनं नाम सप्तदशाधिकशततमोऽध्यायः ।। ११७ ।।"
  }
]
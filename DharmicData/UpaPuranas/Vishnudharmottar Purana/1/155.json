[
  {
    "text": "पुरूरवा उवाच।।\nश्रोतुमिच्छामि भगवन्रूपसत्रं महाफलम्।।\nयत्समाप्तौ भविष्यामि दिव्यरूपधरो मुने।।१।।\nअत्रिरुवाच ।। तत्सत्रं कर्तुकामेन चान्वेष्यो ब्राह्मणो गुरुः ।।\nज्योतिषं यो विजानाति इतिहासांश्च कृत्स्नशः ।।२ ।।\nतत्प्रदिष्टेन विधिना पादर्क्षात्प्रभृति क्रमात् ।।\nउपोषितव्यं नक्षत्रं प्रत्येकं तन्निबोध मे ।। ३ ।।\nफाल्गुन्यां समतीतायां कृष्णपक्षाष्टमी तु या ।।\nसमूलां तां तु सम्प्राप्य व्रतं गृह्णीत मानवः ।। ४ ।।\nउपोषितव्यं नक्षत्रं नक्षत्रस्य च दैवतम् ।\nवरुणं च तथा चन्द्रं पूजयेद्विधिना नरः ।। ५ ।।\nपूजयेद्देवदेवेशं भगवन्तं जनार्दनम् ।।\nउपोष्य सङ्गं देवस्य प्रयत्नेन च पूजयेत् ।। ६ ।।\nततोऽग्निहवनं कृत्वा पूजयित्वा तथा गुरुम् ।।\nउपवासस्तु कर्तव्यो द्वितीयेऽहनि पार्थिव ।। ७ ।।\nउपोष्य ऋक्षे विगते स्नात्वा सम्पूज्य केशवम् ।।\nकृत्वाग्निहवनं शक्त्या पूजयित्वा द्विजोत्तमान् ।। ८ ।।\nहविष्यमन्नं भोक्तव्यं शृणु चाङ्गक्रमं मम ।।\nपादयोः कथितं मूलं प्राजापत्यं तु जङ्घयोः ।। ९ ।।\nआश्विनं जानुयुगलं चोरुयुग्मं च पार्थिव ।।\nसहिते द्वे तथाषाढे गुह्ये च सहिते स्मृते ।। 1.155.१० ।।\nपूर्वोत्तरे च फाल्गुन्यौ कृत्तिकासु कटिर्भवेत् ।।\nपार्श्वयोः कुक्षियुतयोर्नक्षत्रत्रितयं मतम् ।। ११ ।।\nउभे प्रोष्ठपदे राजन्रेवती च तथा भवेत ।।\nउरोऽनुराधासु तथा पृष्ठं निष्ट्यासु कीर्तितम् ।। १२ ।।\nभुजौ ज्ञेयौ विशाखासु हस्ते प्रोक्तौ तथा करौ ।।\nअङ्गुल्यश्च तथा प्रोक्ता राजसिंह पुनर्वसौ ।। १३ ।।\nआश्लेषायां तथा प्रोक्ता ज्येष्ठायां नृप कन्धरा ।।\nश्रवणौ श्रवणौ ज्ञेये मुखं पुष्ये प्रकीर्तितम् ।। १४ ।।\nदन्ताः स्वातौ शतभिषा हनू प्रोक्तौ तथा नृप ।।\nमघायां नासिका प्रोक्ता मृगशीर्षे च लोचने ।। १५ ।।\nचित्रा ललाटे विज्ञेया भरण्यश्च तथा शिरः ।।\nशिरोरुहास्तथार्द्रासु बतस्यान्ते नराधिप ।। १६ ।।\nमाघशुक्लावसाने तु सत्रं परिसमाप्यते ।।\nयद्यन्तरायं न भवेत्किञ्चिच्छौचनिमित्तजम् ।। १७ ।।\nअन्तरायं महाराज यदि शौचनिमित्तजम् ।।\nउपोष्यमेवोपवसेन्नक्षत्रमपरं पुनः ।। १८ ।।\nक्रमप्राप्तं हि नक्षत्रं चाशुद्ध्यामपवर्जितम् ।।\nउल्लङ्घयन्महीपाल प्रत्यवायं समश्नुते ।।।३९।।।\nअङ्गक्रमेण सकलमृक्षवर्गमुपोषितः।।\nव्रतान्ते प्रयतः स्नात्वा पूजयेन्मधुसूदनम् ।। 1.155.२० ।।\nचन्दनागुरुकर्पूरमृगदर्पैः सकुङ्कुमैः ।।\nजातीफलैः सकंकोलैर्लवङ्गकुसुमैस्तथा ।। २१ ।।\nबोलगुग्गुलनिर्यासैः पुष्पैः कालोद्भवैः शुभैः ।।\nधूपो नरेन्द्रागुरुणा चन्दनेन सुगन्धिना ।। २२ ।।\nदीपाश्च देया राजेन्द्र तिलतैलप्रपूरिताः ।।\nदीपेषु वर्तयः कार्य्या महारञ्जनरञ्जिताः ।। २३ ।।\nनैवेद्यं च तथा कार्यं परमान्नेन भूरिणा ।।\nदध्ना क्षीरामृताभ्यां च मधुना च गुडेन च ।। २४ ।।\nसितया च तथा भक्ष्यैः फलमूलैर्यथाविधि।।\nअपूपैः पानकैर्हृद्यैः शीतलैश्च सुगन्धिभिः ।। २५ ।।\nलवणस्य च पात्राणि कृसरं च निवेदयेत् ।।\nसर्वबीजानि राजेन्द्र भूषणानि च शक्तितः ।। २६ ।।\nमहार्हाणि च वस्त्राणि भक्त्या प्रयतमानसः ।।\nतद्विष्णोः पग्ममिति होमः कार्यो ह्यनन्तरम् ।। २७ ।।\nद्वादशाक्षरकं मन्त्रं स्त्रीशूद्रेषु विधीयते ।।\nघृतं माक्षिकसंयुक्तं जुहुयात्त्तिलतण्डुसम् ।। २८ ।।\nततस्तु दक्षिणा देया गुरवे नृपसत्तम ।।\nनागाश्च मदमत्ता वै ग्रामाश्च विविधास्तथा ।। २९ ।।\nतुरगाश्च तथा मुख्या रत्नानि विविधानि च ।।\nब्राह्मणश्च पिता ज्ञेयो रूपसत्रप्रदर्शकः ।। 1.155.३० ।।\nरूपसौभाग्यलावण्यजन्मभोगप्रदायकः ।।\nराज्यस्य वा द्विजत्वस्य बहुवित्तस्य दायकः ।।।। ३१ ।।\nन तस्य निष्कृतिः शक्या गन्तुं दानेन भूरिणा ।।\nगुरुप्रसाद एवात्र दक्षिणानां तु कारणम् ।। ३२ ।।\nतस्मात्प्रसादमाकाङ्क्षेद्रूपसत्र प्रदर्शकात ।।\nअवश्यं तस्य दातव्यं घृतपूर्णं तु भाजनम् ।। ३३ ।।\nचतुष्पलं तु कांस्यस्य सुवर्णं काञ्चनस्य च ।।\nततः परं भोजनीयाः स्वशक्त्या द्विजपुङ्गवाः ।।३४।।\nलवणक्षीरमध्वाज्यगुडभक्ष्यसितोत्कटम् ।।\nभोजनं पानकोपेतं पश्चाद्देया च दक्षिणा ।। ३०८३ ।।\nवस्त्रयुग्मं प्रदातव्यं ब्राह्मणाय नवं शुभम् ।।\nब्राह्मणाय च दातव्यं महाराजतरञ्जितम् ।। ३६ ।।\nसप्तबीजानि देयानि लवणं रूप्यमेव च ।।\nयच्चान्यदप्यभीष्टं स्याच्छत्रोपानत्कमेव च ।। ३७ ।।\nवित्तशाठ्यं न कर्तव्यं सत्रदाने महीपते ।।\nअवश्यदेयं सत्रेऽस्मिन्घृतपूर्णं च भाजनम् ।। ३८ ।।\nचतुष्पलं तु कांस्यस्य सुवर्णं काञ्चनस्य च ।।\nव्रतेनानेन चीर्णेन देहत्यागे दिनं गतः ।।३९।।\nतत्रोष्य सुचिरं कालं मानुष्ये यदि जायते ।।\nराजा भवति धर्मात्मा ब्राह्मणो वा धनान्वितः ।। 1.155.४० ।।\nकुले महति सम्भूतो रूपेणाऽप्रतिमो भुवि ।।\nआरोग्यं महदाप्नोति सौभाग्यमपि चोत्तमम् ।। ४१ ।।\nलावण्यं बुद्धि मेधे च मतिं धर्मे च शाश्वतीम् ।।\nसम्पूर्णचन्द्रप्रतिमः सर्वसत्त्ववशङ्करः ।। ४२ ।।\nनरो भवति राजेन्द्र नारी चाप्सरसोपमा ।।\nसुभगा दर्शनीया च लावण्यगुणसंयुता ।। ४३ ।।\nबहुधान्या बहुधना बहुभूपणसंयुता ।।\nभर्तुश्चात्यन्तदयिता लोके ख्याता च सद्गुणैः ।।\nनित्यारोग्यवती शान्ता सर्वदोषविवर्जिता ।।४४।।\nचन्द्रानना नीलसरोजनेत्रा त्रैलोक्यकान्ता पतिवल्लभा च ।।४५।।\nभवत्यवश्यं सुभगा सुनीला लावण्ययुक्ता यशसा श्रिया च ।। ४६ ।।"
  }
]
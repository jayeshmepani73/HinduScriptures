[
  {
    "text": "।। मार्कण्डेय उवाच ।। ।।\nरत्नचित्रां सुविपुलां समासाद्य सभां तदा ।।\nसिंहिकातनयः साल्वः शुक्रं वचनमब्रवीत् ।। १ ।।\nसाल्व उवाच ।।\nदृश्यन्त एते भगवन्नुत्पाता घोरदर्शनाः ।।\nआचक्षाणा महायुद्धं विनाशमपि दारुणम् ।। २ ।।\nरिपुं न चैव पश्यामो येन युद्धं भविष्यति ।।\nसर्वज्ञत्वाद्भवान्वेत्ति तन्नः प्रब्रूहि पृच्छताम् ।। ३ ।।\nशुक्र उवाच ।।\nआराध्य देवं ब्रह्माणं तपसा सिंहिका पुरा ।।\nत्रिदशेभ्यो ह्यवध्यत्वं स्वसुतानामलब्ध सा ।। ४ ।।\nवरदानकृतोत्साहैर्भवद्भिर्विद्यया मम ।।\nनिर्जितास्त्रिदशाः सर्वे शंकरं शरणं गताः ।। ५ ।।\nतेन युष्मद्वधार्थाय विष्णुर्मानुषरूपधृक् ।।\nजमदग्निसुतो रामः प्रेषितो रणकर्कशः ।। ६ ।।\nसदा देवो महातेजा मानुषं स तु साम्प्रतम् ।।\nमनुष्याच्च भयं घोरं युद्ध्यस्वाऽसुरसत्तम ।। ७ ।।\nसाल्व उवाच ।।\nभगवन्सर्वदेवानामीश्वरो मधुसूदनः ।।\nतस्मात्परतरं देवं नाऽन्यं कञ्चन शुश्रुम ।। ८ ।।\nकिमर्थं स महातेजाः शंकरस्य महात्मनः ।।\nआज्ञाकारी भृगुश्रेष्ठ सैंहिकेयं जिघांसति ।।९।।\nशुक्र उवाच ।।\nयदा यदा हि धर्मस्य ग्लानिर्भवति दानव ।।\nअभ्युत्थानमधर्मस्य तदाऽऽत्मानं सृजत्यसौ ।।१०।।\nकदाचिद्दैत्यदेवेषु कदाचिन्मनुजेषु च ।।\nकदाचिदथ तिर्यक्षु  ज्ञात्वा कार्यबलाबलम् ।। ११ ।।\nयदा भवति देवेषु देववच्चेष्टते तदा ।।\nतिर्यक्षु च यदा देवस्तिर्यग्वच्चेष्टते तदा ।।\nयदा भवति मानुष्ये तदा भवति मर्त्यवत्।।\nमानुष्यं रूपमासाद्य तपसा त्रिपुरान्तकम्।।१३।।\nआराधयामास  हरं स्वदेहे परमं नृप ।।\nस तु देववरस्याज्ञां पुरस्कृत्य महातपाः ।। १४ ।।\nयुष्मद्वधार्थमायाति रामेण कृतलक्षणः ।।\nतस्माच्छक्रेण संधानं भवतो  मम रोचते ।। १५ ।।\nत्रिविष्टपञ्च देवानां भवत्वसुरसत्तम ।।\nपातालनिलया यूयं निवसध्वं गतज्वराः ।। १६ ।।\nअहं निवारयिष्यामि शंकरेण च भार्गवम् ।।\nअन्यथा निविशध्वं च मनुष्येण निराकृताः ।। १७ ।।\nमार्कण्डेय उवाच ।।\nएवमुक्तास्तु शुक्रेण बुद्ध्वा दैतेयदानवाः ।।\nऊचुर्वाक्यं सुसंरब्धाः शुक्रं भृगुकुलोद्वहम् ।।१८ ।।\nदैत्या ऊचुः ।। एकत्राऽधिष्ठितं सर्वं जगत्स्थावरजंगमम् ।।\nयद्यस्मात्प्रतियुध्येत न भीस्तत्राऽपि विद्यते ।।१९।।\nते कथं मानुषाद्भीता नाकं त्यक्ष्याम शत्रवे ।।\nशंकरं तं विजेष्यामो येनाऽसौ प्रेषितो द्विजः ।। २० ।।\nशुक्र उवाच ।।\nएकत्र पिंडितं सर्वं जगत्स्थावरजंगमम् ।।\nएकत्र भगवान्विष्णुर्जगतः सोऽतिरिच्यते ।। २१ ।।\nस न शक्यो युधा जेतुं नैव देवो महेश्वरः ।।\nते यूयं प्राकृतीं बुद्धिं त्यक्त्वा सर्वे महासुराः ।।\nसंधिं कुरुत देवेन शक्रेणाऽमित्रघातिना ।। २२ ।।\nशक्रकार्ये सदोद्युक्तो देवदेवो जनार्दनः ।।\nयेन दैत्या विनिहताः पूर्वे पूर्वतराश्च ये ।। २३ ।।\nशंबरो नमुचिः शम्बुः कार्तवीर्यः कृतागमः ।।\nहिरण्यकशिपुः केशी हिरण्याक्षो मदोत्कटः ।। २४ ।।\nमधुश्च कैटभश्चैव विटो धूमोऽतिऽकोपनः ।।\nहयग्रीवो निसुन्दश्च सुन्दश्चन्द्रार्कलोचनः ।। २५ ।।'\nचन्द्रार्कमर्दनश्चैव चन्द्रहर्ता रणप्रियः ।।\nसूर्यशत्रुर्जितामित्रो यज्ञहा यज्ञतापनः ।। २६ ।।\nमेघनादो महारोमा मेघवादो भयानकः ।।\nदशग्रीवः शतग्रीवो महाग्रीवश्च दानवः ।।२७।।\nकालकः कालकेयश्च कालनेमि सुलोचनः ।।\nकालश्च कालकल्पश्च मकराक्षो जनान्तकः ।। २८ ।।\nअन्तः केशमनो भीमो देवान्तकनरान्तकौ ।।\nक्रोधहा बहुनेत्रश्च महाकालो जलान्तकः ।।२९।।\nएकलव्यः स चाधारो दुर्मुखो दुर्धरो वडिः ।।\nइन्दुतापनरम्भो च रणचण्डहरप्रियौ ।। ३० ।।\nकिरीटी गजवक्त्रश्च महासालो विलोहितः ।।\nह्रादानुह्रादप्रह्रादवृक्षरक्षरदारुणाः ।। ३१ ।।\nशतभः शलभश्चैव कूपनश्च महासुरः ।।\nविप्रचित्तिः शिवः शङ्करयः शङ्कुस्तथैव च ।। ३२ ।।\nअयःशिरा अश्वशिरा भीमदक्षो गुहाशयः ।।\nवेगवान्केतुमानुग्रः सोग्रविग्रो महासुरः ।। ३३ ।।\nपुष्करः पुष्कलश्चैव साल्वोश्वपतिरेव च ।।\nकुम्भो निकुम्भः शतदा संग्रहो गगनप्रियः ।। ३४ ।।\nएते चाऽन्ये च विख्याता दैतेया समरोद्धताः ।।\nसर्वे लब्धवराः शूराः सर्वे च गतमन्यवः ।। ३५ ।।\nसर्वैस्त्रिदशराज्यानि कारितानि बलोद्धतैः ।।\nते हतास्तेन देवेन वासवप्रियकाम्यया ।। ३६ ।।\nकेचिन्मनुष्यरूपेण तिर्यग्रूपेण चाऽपरे ।।\nकेचिच्च देवरूपेण निहता भूरितेजसा ।। ३७ ।।\nसाल्व उवाच ।।\nजानामि तस्य माहात्म्यं देवदेवस्य शार्ङ्गिणः ।।\nअहं स्वमरणं मत्वा तेन योत्स्यामि भार्गव ।। ३८ ।।\nविशिष्टान्मरणं श्रेष्ठं न हीनाद्विजयो रणे ।।\nविष्णोः करविनष्टानां भूयो राज्यं भविष्यति ।। ३९ ।।\nमार्कण्डेय उवाच ।।\nइत्येवमुक्तस्त्वसुराधिपेन भृगुप्रधानो भगवान् स शुक्रः ।।\nज्ञात्वा स दैत्यान्सकलान्विनष्टाञ्जगाम काष्ठामपरामभीष्टाम् ।। ४० ।।\nइति श्रीविष्णुधर्मोत्तरे प्रथमखण्डे मार्कण्डेयवज्र संवादे शुक्रसाल्वसंवादो नामाऽष्टात्रिंशत्तमोऽध्यायः ।।३८।।"
  }
]
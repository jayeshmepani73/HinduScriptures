[
  {
    "text": "मार्कण्डेय उवाच ।।\nरुद्रलोकमथासाद्य ददृशुस्त्र्यम्बकं तदा ।।\nवह्निपुञ्जप्रकाशेन जटाभारेण राजितम् ।। १ ।।\nसूर्यभासा तृतीयेन नयनेन च शोभितम् ।।\nभालचन्द्रेण शुभ्रेण जटामण्डलशोभिना ।।२।।\nव्यालयज्ञोपवीतश्च नागेश्वरकृतांशुकम् ।।\nनीलकण्ठं विशालाक्षदन्तिचर्मोत्तरच्छदम्।। ।। ३ ।।\nउमासहायं वरदं सर्वभूतभवोद्भवम् ।।\nनन्दिनानुगतं वीरं प्रमथैश्च सहस्रशः ।। ४ ।।\nनानावक्त्रशिरोग्रीवैर्नानायुधविभूषणैः ।।\nतं दृष्ट्वा प्रणतः प्राह शक्रस्तु गुरुणा सह ।। ५ ।।\nशक्र उवाच ।।\nनमोऽस्तु देवदेवेश प्रणतार्तिविनाशन ।।\nनीलकण्ठ महाभाग ह्युमाभूषणतत्पर ।। ६ ।।\nगङ्गातरङ्गनिर्धौतजटामण्डलमण्डित! ।।\nशशाङ्कशतसंकाश सूर्यकोटिसमप्रभ ।। ७ ।।\nवामनैर्जटिलैर्मुण्डैः प्रमथैरीड्यसे सदा ।।\nतैश्च सार्धं महादेव रमसेऽमितविक्रम ।। ८ ।।\nघोरं हि ब्रह्मचर्यं ते यथा नान्यस्य कस्यचित् ।।\nतव लिङ्गार्चनरताः पूयन्ते सर्वकिल्बिषैः ।।९ ।।\nस्मरन्ति ये त्वां सततं ते हि यान्ति परां गतिम् ।।\nविष्णोरचिन्त्यभागोऽसि प्रजासंहरणे कृते ।। 1.28.१० ।।\nसर्वदेवमयो धाता सर्वदेवमयोऽपि च ।।\nसर्वदेववरेण्यस्त्वं सर्वभूतविभावनः ।।११।।\nसर्वामरगुरुर्देवः सर्वभूतेश्वरेश्वरः ।।\nसर्वदेवो महायोगी महाजयो महाबलः ।। १२।।\nमहाबुद्धिर्महावीर्यो महातेजा महायशाः।।\nचतुष्पात्सकलो धर्मो वाहनस्ते महावृषः ।। १३ ।।\nश्मशाने वसतिर्नित्यं चिताधूमसमाकुले ।।\nनृत्यद्भूताकुले भूमेर्भूतिश्वेतानुलेपनः ।। १४ ।।\nभूखार्कवर्चःसलिलयजमानेन्दुवायवः ।।\nमूर्त्तयस्ते स्मृता देव याभिर्व्याप्तमिदं जगत् ।। १५ ।।\nत्वया विना जगत्यस्मिन्नान्यत्किञ्चन विद्यते ।।\nदैत्यभाराभितप्ताङ्गां पालयस्व नमोऽस्तु ते ।। १६ ।।\nमार्कण्डेय उवाच ।।\nएवमुक्तस्तु शक्रेण देवः शक्रमभाषत ।।\nकार्तवीर्यमहं त्वाजौ कर्ता निःक्षत्रियां महीम् ।। १७ ।।\nन शक्तस्त्रिदशश्रेष्ठ यतः स्मर्तास्मि तद्वधम् ।।\nविष्णुदत्तवरो राजा सोऽवध्यो मम वासव ।। १८ ।।\nतमेव प्रार्थयिष्यामि वधं तस्य महात्मनः ।।\nसर्वे यात स्वकं स्थानं त्वहमप्यमरेश्वरम् ।। १९ ।।\nचन्द्रमण्डलमध्यस्थं यास्ये वरदमीश्वरम् ।।\nविष्णुश्चार्धेन भागेन दत्तात्रेयोऽभवत्क्षितौ ।। 1.28.२० ।।\nतेन दत्तवरो राजा पालयत्यखिलां महीम् ।। २१ ।।\nइत्येवमुक्तस्त्रिदशेश्वरस्तु देवेन साक्षात्त्रिपुरान्तकेन ।।\nजगाम शीघ्रं स्वपुरं प्रविष्टो महीं समादाय गुरुञ्च राजन् ।। २२ ।।\nइति श्रीविष्णुधर्मोत्तरे प्रथमखण्डे मार्कण्डेय वज्रसंवादे हरदर्शनं नामाष्टाविंशतितमोऽध्यायः ।। २८ ।।"
  }
]
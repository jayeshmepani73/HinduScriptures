[
  {
    "text": "मार्कण्डेय उवाच ।।\nअत्राप्युदाहरन्तीममितिहासं पुरातनम् ।।\nदीपदानाल्ललितिका यदवाप पुरा नृप ।। १ ।।\nआसीच्चित्ररथो नाम विदर्भेषु महीपतिः ।।\nतस्य पुत्रशतं राज्ञो जज्ञे पञ्चदशोत्तरम् ।। २ ।।\nएकैव कन्या तस्यासील्ललिता नाम नामतः ।।\nसर्वलक्षणसम्पूर्णा रूपेणाप्रतिमा भुवि ।। ३ ।।\nतां ददौ काशिराजाय स पिता चारुधर्मिणे ।।\nशतानि तस्य भार्याणां त्रीण्यासंश्चात्र धर्मिणः ।। ४ ।।\nतासां मध्येऽग्रमहिषी ललितास्य तदाऽभवत् ।।\nविष्णोरायतने तस्याः सहसं राजसत्तम ।। ५ ।।\nप्रदीपानां प्रज्वलति दिवारात्रमरिन्दम ।।\nतामिस्रमाश्वयुक्पक्षं शुक्लपक्षं च कार्तिकात् ।। ६ ।।\nतस्याः प्रज्वलितं दीपमुच्चस्थानकृतं तथा ।।\nतस्मिन्काले तथा नित्यं ब्राह्मणावसथेषु सा ।।७।।\nनित्यं भवति सायाह्ने दीपप्रेषणतत्परा ।।\nचतुष्पथेषु रथ्यासु देवतायतनेषु च ।। ८ ।।\nचैत्यवृक्षेषु गोष्ठेषु पर्वतानां च मूर्धसु ।।\nपुलिनेषु नदीनां च कूपमूलेषु यादव ।। ९ ।।\nतस्मिन्भवति साकाले दीपदानपरायणा ।।\nतां सपत्न्योऽथ सङ्गम्य पप्रच्छुरिदमादृताः ।।1.167.१०।।\nसपत्न्य ऊचुः ।।\nसर्वान्धर्मान्परित्यज्य ललिते त्वं सदैव तु ।।\nविष्णोरायतने सुभ्रूर्दीपदानपरायणा।। ११ ।।\nतदेतत्कथयास्माकं ललिते कौतुकं परम् ।।\nमन्यामहे त्वयावश्यं दीपदानफलं श्रुतम् ।। १२ ।।\nललितिकोवाच ।।\nनाहं मत्सरिणी भद्रा न च रागादिदूषिता ।।\nएकपत्याश्रया याता भवत्यो मम मानदाः ।। १३ ।।\nअपृथग्धर्मचरणाः शृण्वन्तु गदितं मम ।।\nमयैतद्दीपदानस्य यथा वै भुज्यते फलम् ।। १४ ।।\nहरस्य दयिता भार्या शैलराजसुता वरा ।।\nउमादेवीति मद्रेषु देविका या सरिद्वरा ।। ।।१५।।\nनराणामनुकम्पार्थं ब्राह्मणैरवतारिता ।।\nतीरयोरुभयोस्तस्याः क्षेत्रं क्रोशचतुष्टयम् ।। १६ ।।\nतस्मिँस्तीर्थे तु पानीयं सर्वतीर्थप्रकल्पितम् ।।\nतस्मिंस्तीर्थे मृता मर्त्याः प्राप्नुवन्ति शुभां गतिम् ।।१७।।\nश्रुताभिलाषिता दृष्टा देविका पापनाशिनी ।।\nतस्यां स्नात्वा सकृन्मर्त्यो गाणपत्यमवाप्नुयात्।।१८।।\nतस्यास्तीर्थं नृसिंहाख्यं सर्वकल्मषनाशनम्।।\nनृसिंहवपुषा स्नानं कृतं यत्र पुरा शुभा।।१९।।\nसौवीरराजस्य पुरा मैत्रेयोऽभूत्पुरोहितः।।\nतस्मिँस्तीर्थे तदा तेन विष्णोरायतनं कृतम् ।। 1.167.२० ।।\nअहन्यहनि शुश्रूषां पुष्पधूपादिलेपनैः ।।\nदीपदानादिभिश्चैव चक्रे तत्र स वै द्विजः ।।२१।।\nकार्तिके दीपकास्तत्र प्रदत्तास्तेन चैकदा ।।\nआसीन्निर्वाणभूयिष्ठो देवार्चापुरतो निशि ।। २२ ।।\nदेवतायतने चासं तथाहमपि मूषिका।।\nप्रदीप वर्तिहरणे कृतबुद्धिर्वरानना ।।२३।।\nगृहीता च मया वर्तिर्वृषदंशो रुराव च ।।\nनष्टा चाहं तदा तस्य मार्जारस्य भयात्तदा ।। २४ ।।\nवर्तिप्रान्तेन नश्यन्त्या दीपकः प्रेरितो मया ।।\nजज्वाल पूर्ववद्दीप्त्या तस्मिन्नायतने पुनः ।। २५ ।।\nमृता चाहं तदा जाता विदर्भराजकन्यका ।।\nजातिस्मरा महीपस्य महिषी चारुधर्मिणः ।। २६ ।।\nएष प्रभावो दीपस्य कार्तिके मासि शोभनाः ।।\nदत्तस्यायतने विष्णोर्यस्येयं व्युष्टिरुत्तमा ।। २७ ।।\nयदि वो नास्ति मात्सर्यं दीपो देयः सदा शुभाः ।।\nअसङ्कल्पितमप्येतत्प्रेरणं यत्कृतं मया ।। २८ ।।\nकेशवालयदीपस्य तस्येदं भुज्यते फलम् ।।\nएतस्मात्कारणाद्दीपानहमेतानहर्निशम् ।। २९ ।।\nप्रयच्छामि हरेर्धाम्नि ज्ञातस्य च हि यत्फलम् ।।\nमार्कण्डेय उवाच ।।\nएवमुक्ताः सपत्न्यस्ता दीपदानपरायणाः ।। 1.167.३० ।।\nबभूवुर्देवदेवस्य केशवस्य सदा गृहे ।।\nततः कालेन महता तेन राज्ञा महात्मना ।।\nविष्णुलोकमनुप्राप्ताः पञ्चत्वं प्राप्य मानद ।। ३१ ।।\nतं लोकमासाद्य नृपेण सार्धं सा राजपुत्री कमलाभरूपा ।।\nरेमे महीपाल मुदा समेता दीपप्रदानाच्च्यवनाद्विमुक्ता ।। ३२ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसम्वादे दीपमाहात्म्ये ललितिकोपाख्यानं नाम सप्तषष्ट्यधिकशततमोऽध्यायः ।। १६७ ।।"
  }
]
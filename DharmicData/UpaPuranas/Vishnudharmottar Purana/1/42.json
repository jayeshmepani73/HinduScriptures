[
  {
    "text": "।। राहुरुवाच ।। ।।\nबभूव नारी कल्याणी स देवो मधुसूदनः ।।\nअनिर्देश्यवयोरूपा सर्वलक्षणपूजिता ।। १ ।।\nसमांगुलितलौ श्लक्ष्णौ रक्ततुंगनखा शुभौ ।।\nविभृते चरणौ शुभ्रौ गूढगुल्फो मनोहरौ ।। ।। २ ।।\nजंघे मनोहरे शुभ्रे स्पष्टे लोमविवर्जिते ।।\nगृहसंध्यस्थिके श्लक्ष्णे जानुनी च तथा शुभे ।। ३ ।।\nऊरू करिकराकारौ कदलीदलकोमलौ ।।\nघनमाभोगि जघनं मध्यं कुलिशसन्निभम् ।। ४ ।।\nत्रिवलीत्रिपथाधारिनाभीपुष्करमंडितम् ।।\nगूढस्फिके समे पार्श्वे समं पृष्ठं मनोरमम् ।। ५ ।।\nसमौ सुसंहतौ पीनौ कोमलावग्रचूचुकौ ।।\nआभोगिनौ मण्डलिनौ स्तनौ कनकसन्निभौ ।। ।। ६ ।।\nमृणालसदृशौ बाहू करौ कोमलकोमलौ ।।\nकम्बुतुल्यं शुभं कण्ठं चोन्नता च कृकाटिका ।। ७ ।।\nमुखं पूर्णेन्दुसंकाशं द्विजाः कुन्दसमप्रभाः ।।\nअधरौ विद्रुमाकारौ नासा स्पष्टमनोरमा ।। ८ ।।\nमधूकपुष्पसंकाशौ कपोलौ ललितावुभौ ।।\nभ्रूयुग्मं कामचापान्तसदृशं सुमनोहरम् ।। ९ ।।\nनातिप्रलम्बौ श्रवणौ नात्यचारू च कुण्डलौ ।।\nचिबुकं च मनोहारि ललाटं शशिसुप्रभम् ।। 1.42.१० ।।\nकृष्णमध्ये सुरक्तान्ते नयने श्वेतभूमिके ।।\nनीलोत्पलदलाकारे दीर्घे चाऽतिमनोरमे ।। ११ ।।\nकोकिलाऽलिकुलाकारं भिन्नाञ्जनचयप्रभम् ।।\nकेशपाशं तथा किंचिद्दधार कुटिलं शुभम् ।। १२ ।।\nचन्द्ररश्मिप्रकाशेन वस्त्रयुग्मेन भूषिता ।। १३\nरूपेणाप्रतिमा राजन्सर्वालंकारभूषिता ।।\nयत्रयत्र पदन्यासं करोति गजगामिनी ।। १४ ।।\nतत्र तत्रैव वसुधा सपद्मेवोपलक्ष्यते ।।\nयत्रयत्राऽतिमधुरां दृष्टिं क्षिपति भामिनि ।। १५ ।।\nसितासितोत्पलैस्तत्र किरतीव वसुंधराम् ।।\nयत्रयत्र स्थिता भाति देशे कनकवर्णिनी ।। १६ ।।\nतत्र तत्रैव सौवर्णं सा करोति नभस्तलम् ।।\nतां दृष्ट्वा चारुसर्वांगी मन्मथाविष्टचेतसः ।। १७ ।।\nप्रह्लादरहिताः सर्वे बभूवुर्दानवास्तदा ।।\nपादयोः पृथिवीं तस्या धृतिं देवीं च जङ्घयोः ।।१८।।\nजानुभ्यां च तथा क्षान्तिं कान्तिमूरुयुगे शुभे ।।\nआयतिं नियतिं लक्ष्मीं वेलां तु जघने तथा ।।१९।।\nमध्ये वाहां सतीं पृष्ठे पार्श्वयोश्च सुधां मुखे ।।\nरतिं प्रीतिं कुचयुगे कण्ठे वाणीं तथैव च ।। 1.42.२० ।।\nजयां च विजयां चैव करयोर्भुजयोस्तथा ।।\nशोभां प्रभां वक्षसि च श्रियं देवीं मनोरमाम् ।। २१ ।।\nअरुन्धतीं च चिबुके जिह्वायां च सरस्वतीम् ।।\nज्योत्स्नां कपोलयोर्देवीं निद्रां नेत्रयुगे तथा ।। २२ ।।\nकेशपाशे तथा रात्रिं दिशं श्रोत्रयुगे तथा ।।\nभद्रकालीं ललाटे च नासायां च तथा शचीम् ।। २३ ।।\nसर्वाङ्गसन्धिगा नद्यो लोमस्वथ वनस्पतिम् ।।\nपार्श्वयोः पर्वताश्चैव दैत्येशः सर्वदेवताः ।। २४ ।।\nदृष्टवान्स्त्रीतनुं  तत्र प्रह्लादोऽरिकुलान्तकः ।।\nविश्वरूपधरां दृष्ट्वा प्रह्लादस्ताश्च योषितम् ।। २५ ।।\nविष्णुं मत्वा विशालाक्षीं ज्ञात्वा चैवाऽमृतार्थिनीम् ।।\nकामार्त्तदैत्यानुमतः प्रह्लादो दैत्यसत्तम ।। २६ ।।\nप्रददावमृतं तस्यै प्रणिपत्य प्रसाद्य च ।।\nस्त्रीरूपमास्थितैदेवैस्त्रैलोक्यं सचराचरम् ।। २७ ।।\nस्त्रीचेष्टमभवत्सर्वं तस्मिन्काल उपस्थिते ।।\nउवाच सा स्त्री प्रह्रादं दैत्य त्वममृतं विना ।। २८ ।।\nब्राह्ममेकमह सौम्य जीवितान्न विमोक्ष्यसे ।।\nयोद्धुमभ्युदिता दैत्यदेवैर्दितिजकारणात् ।। २९ ।।\nन प्रबोध्यास्तमोयुक्तास्त्वया दैत्य जनार्दना ।।\nभक्तोसि मे सदा वत्स सदैव विजितेन्द्रियः ।। 1.42.३० ।।\nतेन ते दर्शिता सौम्य प्रकृतिर्या परा मम ।।\nइत्येवमुक्त्वा प्रह्लादं सोममादाय सत्वरा ।। ३१ ।।\nकामार्त्तान्दितिजाँस्त्यक्त्वा जगाम सुरमन्दिरम् ।।\nस्त्रीरूपं तत्र संत्यज्य देवरूपमुपाश्रितः ।। ३२ ।।\nपाययामास तत्सर्वं सुरान्सर्वान्समाहितान् ।।\nमयाऽपि मध्ये देवानां पीतं तत्सूर्यरूपिणा ।। ३३ ।।\nआदित्यरूपे दैत्योऽयं ज्ञातोऽहं शशिभास्करैः ।।\nनिवेदितश्च देवाय तेनाऽपि लघुकारिणा ।। ३४ ।।\nचक्रेण पातितं वत्स सभुजं मस्तकं मम ।।\nअमृतप्राशनात्प्राणैर्न वियुक्तोऽस्मि दानव ।। ३५ ।।\nन मे कण्ठादधोभागमागतं मम चक्रिणा ।।\nशिरच्छिन्नं महाराज तत्र प्राणास्ततः स्थिताः ।। ३६ ।।\nशिरसश्छेदनाद्दीनं मां दृष्ट्वा मधुसूदनः ।।\nजातानुकम्पो भगवानिदं वचनमब्रवीत् ।। ३७ ।।\nपीतामृतस्य दैत्यस्य मरणं नाऽस्ति कर्हिचित् ।।\nमम हस्तविनष्टानां गतिर्भवति शोभना ।। ३८ ।।\nअमरत्वं त्वमासाद्य वरं वरय कांक्षितम् ।।\nततो मयोक्तो भगवान्प्रणम्य मधुसूदनः ।। ।। ३९ ।।\nलभेयातां हि सोमार्कौ मत्तो देव पराभवम् ।।\nपूजाञ्च प्रार्थये लोकाद्ग्रहत्वञ्च जनार्दन ।। 1.42.४० ।।\nएवमुक्तः स भगवान्मामुवाच तदा हरिः ।।\nग्रहत्वं भविता दैत्य पूजां चैवोपलप्स्यसे ।। ४१ ।।\nपर्वकाले च संप्राप्ते चन्द्रार्कौ छादयिष्यति ।। ४२ ।।\nतमो मूर्त्तिरदृश्यश्च विपरीतं चरिष्यसि।।\nभूमिच्छायागतश्चन्द्रं चन्द्रगोऽर्कं च दानवः ।।४३।।\nयस्योदयिष्यसि यदा तदा भागमवाप्स्यसि ।।\nस्नाने जाप्ये तथा होमे दाने श्राद्धे सुरार्चने ।। ४४ ।।\nपुण्यः स कालो भविता नित्यमेवाऽसुरेश्वर ।।\nएवमुक्त्वा स भगवांस्तत्रैवान्तरधीयत ।।४५।।\nपीत शेषमथादाय सौमं सुरगणेश्वरः ।।\nसुरलोके सन्निहितं चकार बलवृत्रहा।।४६।।\nमच्छीर्षपाताभिविवृद्धकोपा हृताऽमृता दैत्यगणाः समस्ताः ।।\nव्यर्थभ्रमा देवगणान्निहन्तुं सन्नद्धसैन्याः प्रययुस्तदानीम् ।।४७।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादेऽमृतविभागो नाम द्विचत्वारिंशत्तमो ऽध्यायः ।।४२ ।।"
  }
]
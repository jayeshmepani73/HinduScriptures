[
  {
    "text": "।। मार्कण्डेय उवाच ।। ।।\nदितिः पुत्रद्वयं राजञ्जनयामास विश्रुतम् ।।\nहिरण्याक्षं च दुर्धर्षं हिरण्यकशिपुं तथा ।। १ ।।\nहिरण्याक्षो हतो राजन्नृवराहेण संयुगे ।।\nहिरण्यकश्यपू राजन्नृसिंहेन निपातितः ।। २ ।।\nहिरण्यकशिपोः पुत्रः प्रह्लादोऽरिकुलान्तकः ।।\nकालनेमिश्च दुर्धर्षो विष्णुना घातितो युधि ।। ३ ।।\nआराध्य केशवं देवं प्रह्लादश्च महाबलः ।।\nप्राप्तवाञ्जीवितं दीर्घं ब्राह्मं दिनमनुत्तमम् ।। ४ ।।\nकालनेमिश्च दुर्धर्षो महाबलपराक्रमः ।।\nनिहतो वासुदेवेन निवृत्ते तारकामये ।। ५।।\nप्रह्रादस्य सुतः श्रीमान्राजन्नाम्ना विरोचनः ।।\nविरोचनसुतः श्रीमान्बलिरित्येव विश्रुतः ।। ६ ।।\nवामनं रूपमास्थाय बद्धो यो विष्णुना पुरा ।।\nबलेर्बाणः सुतो राजन्स्मृतो बाहुसहस्रवान् ।। ७ ।।\nपितुस्ते श्वशुरः श्रीमान्पितुरर्थे तवानघ ।।\nविवाहं कृतवान्कृष्णो नगरे शोणिताह्वये ।। ८ ।।\nयस्मिन्स वै देववरः प्रसह्य स्कन्दं च रुद्रं दितिजैः समेतम् ।।\nरणे विजिग्ये नृपतिप्रधान सहानुगं वीर्यबलोपपन्नम् ।। ९ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे दितिवंशानुकीर्तनं नामैकविंशत्यधिकशततमोऽध्यायः ।। १२१।।"
  }
]
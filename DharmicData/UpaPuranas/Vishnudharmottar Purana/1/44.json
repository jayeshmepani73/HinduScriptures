[
  {
    "text": "।। मार्कण्डेय उवाच ।। ।।\nएवमुक्तस्तदा साल्वो राहुणा भीमविक्रमः ।।\nजगाद भ्रातरं वाक्यं सारभूतमहेतुमत् ।। १ ।।\nसाल्व उवाच ।।\nअसारे ग्रह संसारे नित्ये सततयायिनि ।।\nभवक्षये मतिः कार्या रुजोपकरणेषु वा ।।\nजन्तवस्त्रिविधा लोके त्रिधा येषां विचेष्टितम् ।। २ ।।\nतामसाराजसाश्चैव सात्त्विकाश्च ग्रहेश्वर ।।\nभवक्षये ये विमुखा भवोपकरणेषु च ।। ३ ।।\nलोकद्वितयविभ्रष्टास्तामसास्ते प्रकीतिताः ।।\nभवक्षयमतिभ्रष्टा भवोपकरणे स्थिताः ।। ४ ।।\nराजसास्ते विनिर्दिष्टा मध्यस्थाः सर्वजन्तुषु ।।\nभवोपकरणे दैत्य मतियेर्षां न विद्यते ।। ५ ।।\nभवक्षये मतिर्येषां सात्त्विकास्ते प्रकीर्तिताः ।।\nतामसत्वान्मया दैत्य मतिः पूर्वं भवक्षये ।। ६ ।।\nन कृता तेन तप्यामि राज्यतन्त्रमनुष्ठितम् ।।\nमन्वन्तरेऽपि सम्पूर्णे मृतिर्येषां ग्रहोत्तम ।। ७ ।।\nउद्विजन्त्येव ते मृत्योर्महन्मृत्युकृतं भयम् ।।\nअवश्यं दैत्य मर्त्तव्यं सर्वेणेह शरीरिणा ।। ८ ।।\nसोऽहं मोक्षपरिभ्रष्टः कामये केशवाद्वधम् ।।\nइष्टं यज्ञैस्तपस्तप्तं रिपूणां मूर्धनि स्थितम् ।। ९ ।।\nमर्त्तव्ये च ध्रुवे गमान्मरणं कामयाम्यहम् ।।\nसंप्राप्य केशवान्मृत्युं गतिं प्राप्स्याम्यनुत्तमाम् ।। 1.44.१० ।।\nभूयो राज्यमवाप्स्यामि नाकभ्रष्टो ग्रहोत्तम ।।\nविवास्य वासवं स्वर्गात्परिभूय पुनःपुनः ।। ११ ।।\nकथं सन्धिं करिष्यामि तेनाऽहं जीवितप्रियः ।।\nप्रणामं देव राजस्य केशवान्मरणं वरम् ।।।१२।।\nसमीक्ष्य साधु पश्यामि केशवान्मरणं रणे ।।\nशक्रेण कृतसन्धानं पातालनिलयं तथा ।। १३ ।।\nत्यक्षन्ति मां दैत्यगणा वृद्धं पतिमिवाऽङ्गनाः ।।\nदिवि भूमौ तथा स्वर्गे पाताले गगने जले।।१४।।\nदेहिनां मृत्युरभ्येति तस्य नाऽस्ति पलायनम् ।।\nसर्वे क्षयान्ता निचयाः पतनान्ताः समुच्छ्रयाः।।१५।।\nसंयोगा विप्रयोगान्ता मरणान्तं हि जीवितम् ।।\nअवश्यभाविन्यर्थेऽस्मिन्सर्वेषां ग्रह सर्वदा ।। १६ ।।\nपुण्यभाजो हि मरणं संग्रामे यदि जायते ।।\nसोऽहं क्षत्रियधर्मेण संपूज्य समरे हरिम् ।। १७।।\nतस्मान्मृत्युमनुप्राप्य गतिं प्राप्स्यामि शोभनाम्।।\nनैवेद्यैः पुप्पधूपाद्यैर्न तथा पूजितो हरिः ।।१८।।\nतोषमायाति दैत्येन्द्र स धर्मेण यथा नृणाम् ।।\nभ्रात्रा ज्येष्ठेन यद्वाच्यं सुहृदा हितमिच्छता ।।१९।।\nतदुक्तोऽस्मि त्वया नाथ देवात्तन्मे न रोचते ।।\nस त्वं गच्छ महाभाग दिविद्रष्टासि मां पुनः ।। 1.44.२० ।।\nदेहान्तरमनुप्राप्तं ग्रह दिव्येन चक्षुषा ।।\n।।मार्कण्डेय उवाच।।\nइत्येव साल्वस्य निशम्य वाक्यं कालानुरूपं च तथा विदित्वा।।\nन किञ्चिदुक्त्वैव जगाम राहुर्दिवं महात्मा जगतां प्रधानः ।।२१।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे साल्ववाक्यं नाम चतुश्चत्वारिंशत्तमोऽध्यायः ।। ४४ ।।"
  }
]
[
  {
    "text": "मार्कण्डेय उवाच ।।\nफाल्गुनामलपक्षान्ते राजा स्वप्ने पुरूरवाः ।।\nतस्यैव देवदेवस्य शुश्राव गदितं शुभम् ।।१।।\nरात्र्यामस्यां व्यतीतायां मन्त्रिणा त्वं समेष्यसि।।\nतेन राजन्समागम्य कृतकृत्यो भविष्यसि ।। २।।\nस्वप्नमेवं स राजर्षिर्दृष्ट्वा विपुलविक्रमः ।।\nप्रत्यूषकाले विधिवत्स्नातः प्राग्वदतन्द्रितः ।। ३ ।।\nकृतकृत्यो यथाकामं पूजयित्वा जनार्दनम् ।।\nस्वप्नं तद्देवदेवस्य न्यवेदयत धार्मिकः ।। ४ ।।\nततः शुश्राव वचनं देवतार्चासमीरितम् ।।\nएवमेतन्महीपाल नात्र कार्या विचारणा ।।\n।। ५ ।। एवं प्रसादं संप्राप्य देवदेवाज्जनार्दनात् ।।\nकृतकृत्यमिवात्मानं मेने स नरपुङ्गवः ।। ६ ।।\nकृतदेवार्चनो राजा तदा हुतहुताशनः ।।\nजगाद सुहृदां तेषां प्रसादं मधुसूदनात् ।। ७ ।।\nतमूचुश्च तदा सर्वे राजानमपराजितम् ।।\nविदधातु प्रसन्नस्ते देवदेवो जनार्दनः ।। ८ ।।\nअप्रसन्ने जगन्नाथे देशेऽस्मिन्नृप कस्यचित् ।।\nन गतिर्विद्यते राजंस्त्वं च देशमिहागतः ।। ९ ।।\nसुखं प्राप्नुहि भद्रन्ते भूय एव हितेप्सितान् ।।\nस सादयित्वा ते कामान्देवः सर्वगतः प्रभुः ।। 1.154.१० ।।\nएवमुक्त्वा नरेन्द्रं तं गन्धर्वाप्सरसां गणाः ।।\nजग्मुः क्रीडाविहारार्थं यथापूर्वमरिन्दम ।। ११ ।।\nअथाजगाम तं देशं ब्रह्मणो मानसः सुतः ।।\nत्रिजगद्यशसां स्थानमत्रिः सुरगणार्चितः ।। १२।।\nतमागतं मुनिवरं दृष्ट्वा राजा पुरूरवाः ।।\nपाद्यार्घ्याचमनीयाद्यैरासनेनाभ्यपूजयत् ।। १३ ।।\nसम्पूज्य च महाभागमिदं वचनमब्रवीत् ।।\nअद्य मे सफलं जन्म अद्य मे सफलं तपः ।। १४ ।।\nयत्ते देवगणैर्वन्द्यौ वन्दितौ चरणौ मया ।।\nश्रेयः प्रसूतिवृक्षस्य प्ररोहस्तव दर्शनम ।। १५ ।।\nसर्वपापान्तकरणं सर्वकल्याणकारणम् ।।\nकिं वा न लभ्यमस्तीह तेषां द्विजवरोत्तम ।। १६ ।।\nअमोघदर्शने दृष्टे भवत्यमिततेजसि ।।\nएवमुक्तस्तदा राज्ञा संप्रसन्नो जगाद तम् ।। १७ ।।\nशृणु राजन्वचो मह्यं यत्ते वक्ष्यामि सुव्रत ।।\nदेवदेवसमादेशाद्दत्तं ते दर्शनं मया ।। १८ ।।\nसुप्रसन्नो हि भगवान्देवस्ते मधुसूदनः ।।\nद्वादशीषु सदा राजन्सोपवासेन नित्यश ।। १९।।\nपूजितो भगवान्विष्णुस्त्त्वयातीते तु जन्मनि ।।\nराजसेन तु भावेन त्वया देवः समर्चितः ।। 1.154.२० ।।\nअवरं काममाश्रित्य राजन्निहतकण्टकम् ।।\nसात्त्विकेन तु भावेन पूजयित्वा जनार्दनम ।। २१ ।।\nराज्यं मद्रेषु संप्राप्तं निप्कण्टकमरिन्दम ।।\nद्वादश्यर्चाप्रसन्नेन देवदेवेन चक्रिणा ।। २२ ।।\nप्रदर्शितमिदं स्थानं मदीयं स्वर्गसन्निभम् ।।\nइह राजँस्तपस्तप्त्वा   देवदेवं जनार्दनम् ।।२३।।\nआराध्य दृष्टवानस्मि पुरा वरर्षगणान्बहून् ।।\nप्राप्यानुज्ञां हृषीकेषात्तत्कृते विवरे शुभे ।।२४।।\nनित्यं सन्निहिता राजंस्तस्यैवार्चा विनिर्मिता ।।\nनियोगाद्देवदेवस्य पूज्यते सिद्धमत्तमैः ।। २५ ।।\nनेयं दृष्टा मनुष्येन्द्र मनुष्यैर्न च राक्षसैः ।।\nपिशिताशैस्तथैवान्यैर्दृष्टपूर्वा कथञ्चन ।। २६ ।।\nअस्मिन्स्वर्गोपमे देशे त्वया लौल्येन कर्मणा।\nआराधितो जगन्नाथो देवश्चक्रगदाधरः।।२७।।\nआसन्नफलमूलेऽपि बहुगोरससंयुते।।\nक्षौद्रयुक्तशिलाप्राये समाक्षिकफलैर्युते।।२८।।\nकेवलाम्भोशिना तप्तं यत्त्वया परमं तपः।।\nतेन तेऽहं वरं दद्मि यदभीष्टं तवानघ।।२९।।\nअचिरेणैव कालेन त्वया राजन्कृतं तपः।।\nरूपार्थं रूपलाभाय प्राप्तं मे गदतः शृणु।।1.154.३०।।\nतद्व्रतं ये करिष्यन्ति मनुजेश्वर मानवाः।।\nस्त्रियो वापि नरश्रेष्ठ प्राप्स्यन्ते रूपमुत्तमम्।।३१।।\nसौभाग्यमतुलं लोके लावण्यमपि चोत्तमम्।।\nधर्मिष्टतां तथारोग्यं कुले जन्म तथोत्तमे।।३२।।\nजन्मान्तरमथासाद्य स्वर्गलोकं तथाविधम्।।\nस्वर्गलोकात्परिभ्रष्टा मानुष्ये गुणसंयुताः।।३३।।\nब्राह्मणा धनसम्पन्ना भविष्यन्त्यथवा नृपाः।।\nजन्मान्तरमथासाद्य सर्वेस्यैव फलप्रदाः।।३४।।\nरूपवंतो महाराज इहामुत्र च तेऽनघाः।।\nयस्मात्त्वया तपस्तप्तं केशवश्चाथ पूजितः।।३५।।\nमया समागतश्चापि गंधर्वैश्च सहस्रशः।।\nइहैव कृत्वा धर्मज्ञ रूपसत्रं महाफलम्।।\nदिव्यरूपधरो भूत्वा स्वराष्ट्रं गन्तुमर्हसि।।३६।।\nएतावदुक्तः स तु मद्रनाथो महात्मना तेन नरेन्द्रसिंह।।\nपप्रच्छ तं धर्मभृताम्वरिष्ठः सत्रस्य तस्यानुशयं विधानम्।।३७।।"
  }
]
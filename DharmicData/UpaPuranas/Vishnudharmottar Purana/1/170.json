[
  {
    "text": "मार्कण्डेय उवाच ।।\nअत्राप्युदाहरन्तीममितिहासं पुरातनम् ।।\nफलमासाद्य यद्गीतं देववेश्मोपलेपने ।। १ ।।\nबभूव शूद्रजातीयः कश्चिद्भाग्यविवर्जितः ।।\nकृतवान्स तु वाणिज्यं धनशेषेण केनचित् ।। २ ।।\nतस्मिन्विपन्ने स कृषिं चकार नृपसत्तम ।।\nतस्यामपि विपन्नायां चक्रे सेवां पुनःपुनः ।। ३ ।।\nततोऽप्यनासाद्य फलं सिद्धिं तीरमुपाश्रितः ।।\nगङ्गायाः सप्तमो भागः सिन्धुर्नरनरोत्तम ।। ४ ।।\nशीतलामलपानीयः स्वर्गलोकप्रदायकः ।।\nयत्र स्नात्वा गतिं यान्ति ब्राह्मणाश्च तपस्विनः ।।५।।\nतस्य तीरे वराहार्चा पुराणर्षिविनिर्मिता ।।\nतां समासाद्य शूद्रस्तु नित्यं भैक्ष्यपरायणः ।। ६ ।।\nनित्योपलेपनपरस्तदर्चादेववेश्मनि ।।\nउवास भार्यया सार्धं तत्र नित्यानुरक्तया ।। ७ ।।\nएतस्मिन्नेव काले तु वराहार्चादिदृक्षया ।।\nसौवीरराजः सम्प्राप्तस्तं देशं चित्रवाहनः ।। ८ ।।\nसिन्धौ स्नानं समासाद्य पूजयित्वा जगत्पतिम् ।।\nसभार्यः पृथिवीपालः प्रायाद्राजन्यथागतः ।। ९ ।।\nश्रियं तस्य तु तां दृष्ट्वा स शूद्रो भार्यया सह ।।\nभूपालत्वस्पृहां कृत्वा कालात्कालवशङ्गतः ।। 1.170.१० ।।\nवनात्काष्ठान्युपाहत्य कृत्वा भर्तुस्ततश्चितिम् ।।\nअन्वारुरोह तं भार्या शूद्रं पञ्चत्वमागतम् ।। ११ ।।\nस शूद्रो भार्यया सार्धं नाकपृष्ठमितो गतः ।।\nसततं धर्मशीलस्तु देववेश्मोपलेपनात् ।। १२ ।।\nएतस्मिन्नेव काले तु युवनाश्वो महीपतिः ।।\nविष्णुं सम्पूजयामास पुत्रीयेण व्रतेन तु ।। १३ ।।\nराज्ञस्तस्य व्रतस्यान्ते स्वप्ने प्राह जनार्दनः ।।\nभार्गवं च्यवनं गच्छ ततः पुत्रमवाप्स्यसि ।। १४ ।।\nयुवनाश्वस्तथोक्तस्तु स्वप्ने देवेन चक्रिणा ।।\nप्रातः पद्भ्यां ययौ तस्य च्यवनस्याश्रमं शुभम् ।। १५ ।।\nसम्पूजयित्वा च्यवनं च्यवनेन च पूजितः ।।\nव्रतस्वप्नावुभौ तस्य जगाद नृपसत्तमः ।। १६ ।।\nऋषिसङ्घानुपादाय च्यवनोऽपि महातपाः ।।\nअविज्ञातं नरेन्द्रेण पुत्रीयं कृतवाञ्जलम् ।। १७ ।।\nकलशस्थं जलं तच्च स्थापयामास भार्गवः ।।\nततो निशीथे संप्राप्ते तृषार्तः स महीपतिः ।। १८ ।।\nऋषिमध्ये तु स सुप्तानृषीन्वाक्यमथाऽब्रवीत् ।।\nतृषार्तोऽस्मि भृशं विप्राः पानीयं मे प्रयच्छत ।।१९ ।।\nऋषिस्तस्य न शुश्राव कश्चिद्भाव्यर्थचोदितः ।।\nततः खिन्नो महीपालः कलशस्थं जलं पपौ ।। 1.170.२० ।।\nपीत्वा सुष्वाप ऋषयः प्रातः सर्वे समुत्थिताः ।।\nअपश्यमानाः कलशं पप्रच्छुस्ते पर स्परम् ।। २१ ।।\nपुत्रीयं कलशं राज्ञः कृतं यत्तद्गतं क्व नु ।।\nतदोवाच स राजेन्द्रस्तानृषीन्संशितव्रतान् ।। २२ ।।\nतृषार्तेन मया पीतः कलशस्त्वपवाहितः ।।\nते होचुस्तं नृपश्रेष्ठं भाव्यं कर्म कृतं त्वया ।। २३ ।।\nभार्या पीत्वैव तत्तोयं पुत्रं ते जनयिष्यति ।।\nइत्येवं मन्त्रकलशः सोऽस्माभिर्भूपते कृतः ।। २४ ।।\nपुत्रीयमुदकं तच्च त्वया पीतमबुद्धिना ।।\nतस्मात्त्वमेव तनयं स्वकुक्षौ जनयिष्यसि ।। २५ ।।\nनावाप्स्यसि तथा मृत्युं वरदानाद्द्विजन्मनाम् ।।\nएवमुक्तस्तु सम्पूज्य ब्राह्मणान्स्वगृहङ्गतः ।। २६ ।।\nराज्ञः कुक्षिं विनिर्भिद्य जज्ञे बालार्कसन्निभः ।।\nपुनः पुत्रवतां श्रेष्ठ शूद्रोऽसौ नाकविच्युतः ।। २७ ।।\nजातमात्रस्य तस्येन्द्रो ददौ प्रादेशिनीं मुखे ।।\nआसाद्य यां स बालत्वं शिशुस्तत्याज तत्क्षणात् ।। २८ ।।।।।\nकुक्षिं पस्पर्श राज्ञस्तु राजसिंहशतक्रतुः ।।\nराजा शक्रकरामृष्टो विज्वरश्चाव्रणोऽभवत् ।। २९ ।।\nयुवनाश्वः स तस्यापि नाम चक्रे शतक्रतुः ।।।\nमां धास्यतीति मान्धाता ख्यातिं त्रिभुवने गतः ।।1.170.३० ।।\nतमाविवेश भगवांस्तेजसा स्वेन माधवः ।।\nसापि स्वर्गच्युता भार्या तस्य शूद्रस्य यादव ।। ३१ ।।\nकाशिराजसुता जाता भीमवेगस्य मानद ।।\nनाम्ना प्रभावती सुभ्रूस्त्र्यैलोक्यस्यैकसुन्दरी ।। ३२ ।।\nयुवनाश्वस्तु तां वव्रे मान्धातुर्लक्षणान्विताम् ।।\nस राजा प्रददौ तां तु मान्धातुश्चित्रवाहनः ।। ३३ ।।\nएकैव भार्या सा तस्य बभूवात्यन्तसुन्दरी ।।\nरूपयौवनसम्पन्ना प्राणेभ्योऽपि गरीयसी ।।\nकृत्वोद्वाहमयोध्यायामभिषिच्य स तं नृपम् ।। ३४ ।।\nयुवनाश्वो वनं प्रायाद्वनादपि त्रिविष्टपम् ।।\nराज्यस्थोऽपि स मान्धाता त्रैलोक्यं सप्तभिर्दिनैः ।। ३५ ।।\nरथेनैकेन वशगं चकार खड्गदर्पितः ।।\nपाताले गगने शैले समुद्रे च महात्मनः ।। ३६ ।।\nआसीत्तस्याप्रतिहता गतिश्चक्रस्य पार्थिव ।।\nचक्रवर्ती स धर्मात्मा वैष्णवश्च तथाऽभवत् ।। ३७ ।।\nसमायुतानां बुभुजे स राज्यं दश मानद ।।\nब्रह्माण्डमण्डपं यावत्सूर्यस्तपति रश्मिभिः ।।\nतावत्क्षेत्रं महीभर्तुर्युवनाश्वस्य कीर्त्यते ।। ३८ ।।\nएवं स राजा विजितारिपक्षो देवाजिरालेपनकृद्बभूव ।।।\nभार्या च सा तस्य बभूव भार्या लोके वरिष्ठा प्रमदावराभ्यः ।। ३९ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे मान्धात्रुपाख्यानं नाम सप्तत्यधिकशततमोऽध्यायः ।। १७० ।।"
  }
]
[
  {
    "text": "मार्कण्डेय उवाच ।।\nद्विजरूपमथास्थाय देवदेवोऽपि भास्करः ।।\nमाहिष्मतीं ययौ शीघ्रं नगरीं रत्नमालिनीम्।।।\nस तत्र ददृक्षे वीरं कार्तवीर्यार्जुनं नृपम् ।।\nयजमानं सुदोर्दण्डं कल्पवृक्षमिवापरम् ।।२ ।।\nपूजितः कृतवीर्येण ब्राह्मणो नृपमब्रवीत् ।। ३ ।।\nब्राह्मण उवाच ।।\nमहाशनं मां जानीहि ब्राह्मणं क्षुधयार्दितम् ।।\nप्रयच्छ तस्य मे तृप्तिं त्वमेको हैहयोत्तम ।। ४ ।।\nअर्जुन उवाच ।।\nकेनाऽन्नेन भवत्तृप्तिः किमन्नं विदधामि त ।।\nतन्ममाऽऽचक्ष्व भगवन् सुच्छंदेनैव मा चिरम् ।। ५ ।।\nब्राह्मण उवाच ।।\nआदित्यं मां विजानीहि स्थावरान्भोक्तुमुद्यतम् ।।\nप्रयच्छ तानि सर्वाणि मम पार्थिवपुंगव ।। ६ ।।\nअर्जुन उवाच ।।\nस्थावरं भूगतं दातुं शक्तिर्नाऽस्ति ममाऽनघ ।।\nकथं हि स्थावरा दग्धुं शक्या मानुष्यतेजसा ।। ७ ।।\nआदित्य उवाच ।।\nरथस्थः पार्थिवश्रेष्ठ शरान्मुंच यदृच्छया ।।\nतेष्वहं प्रज्वलन्राजन्भक्षयिष्यामि पादपान् ।। ८ ।।\nतावदेव त्वया कार्यं नृपते शरमोक्षणम् ।।\nयावन्न प्रज्वलिष्यामि मुक्तेष्वपि शरेष्वहम् ।। ९ ।।\nमार्कण्डेय उवाच ।।\nएवमुक्त्वा गते सूर्ये कल्पयित्वा रथोत्तमम् ।।\nचिक्षेप स शरान्राजा यत्र तत्र द्रुमोत्करम् ।।1.31.१ ०।।\nते क्षिप्ता हैहयेशेन शातकौंभोज्ज्वलाः शराः ।।\nजज्वलन्नृपशार्दूल ज्वलयंतो वने द्रुमान् ।।१ १।।\nदुंदुभिस्वननिर्घोषो विस्फुलिंगगणाकुलः ।।\nआलोलार्चिर्महावेगः सर्वसत्त्वभयंकरः ।।१२।।\nनिर्दहन्वृक्षपुंजानि तप्तकांचनसुप्रभः ।।\nज्वालामाली तदा भाति सर्वतः पावकः क्षितौ।।१३।।\nवनेषु दह्यमानेषु तापतृष्णार्दिता मृगाः ।।\nजलाशयेषु चित्रेषु गतच्छायाग्निकेषु च ।। १४ ।।\nददाहाग्निस्तदा वृक्षान्यावदिच्छा जगत्पतेः ।।\nबभूवाऽथ प्रशांतार्चिः कृत्वा लघ्वीं वसुंधराम्।। १५।।\nन जज्वाल तथा वह्निः कार्तवीर्यशरेष्वपि ।।\nकृतकार्यं तदा गत्वा कार्तवीर्यो दिवाकरम् ।। १६ ।।\nविनिवृत्य रथं पश्चाद्यावन्माहिष्मतीं पुरीम् ।।\nस गच्छन्नेव ददृशे वसिष्ठं सर्वतेजसम् ।। १७।।\nतेन शप्तो वने दग्धे स्वकीये नृपपुङ्गवः ।।\nयस्मात्त्वया वनं दग्धं मम पार्थिवशासन! ।। १८ ।।\nतस्माचेच्छिद्यते बाहून् ब्राह्मणः शंसितव्रतः ।।\nतेन शापेन विप्रस्य रामः क्षत्रियनन्दनः ।। १९ ।।\nतस्य बाहुवनं सर्वं चिच्छेद भृगुनन्दनः ।। 1.31.२० ।।\nवज्र उवाच ।।\nरामस्तु कस्मिन्स बभूव वंशे कथञ्च राज्ञस्तु महाबलस्य ।।\nचिच्छेद दोर्दण्डवनं नृवीरः सर्वं ममाऽऽचक्ष्व भृगुप्रधान ।। २१ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे वनदाहो नामैकत्रिंशत्तमोऽध्यायः ।। ३१ ।।"
  }
]
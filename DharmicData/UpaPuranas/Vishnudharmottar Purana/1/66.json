[
  {
    "text": "॥ मार्कण्डेय उवाच ॥। ॥\nकैलासशिखरे रम्ये रामस्य रमतस्तदा ॥\nआजगाम हरं द्रष्टुं देवदेवः पुरन्दरः ॥ १ ॥\nस समासाद्य देवेशं प्रणम्य वृषभध्वजम् ॥\nउवाच वचनं सम्यङ्मुदा रामस्य सन्निधौ ॥ २ ॥\nशक्र उवाच ॥\nत्वत्प्रसादेन देवेश मया प्राप्तं त्रिविष्टपम् ॥\nरामेण घातिताः सर्वे यथा मे देवशत्रवः ॥ ३ ॥\nअवध्यास्त्रिदशानां ये वरदानबलोद्धताः ॥\nनरवध्याः कृतास्ते हि ब्रह्मणा सुमहात्मना ॥ ४ ॥\nपातालनिलया देव अवध्या देवतागणैः ॥\nबाधन्ते नरवध्या मे लोकानां च जगत्पते ॥ ५ ॥\nतांश्च घातय देवेश रामेणाक्लिष्टकर्मणा ॥\nमार्कण्डेय उवाच ॥\nएवं करिष्यतीत्युक्त्वा विसृज्य त्रिदशेश्वरम् ॥ ६ ॥\nउवाच वचनं रामं भार्गवं पुरतः स्थितम् ॥\nशङ्कर उवाच ॥\nगच्छ भार्गव पातालं पातालनिलयाञ्जहि ॥ ७ ॥\nशक्रशत्रून्दुराचारान्नरवध्यान्महासुरान्॥\nवैष्णवं चापरत्नं ते मया न्यस्तं पितुः करे ॥८॥\nतदादाय शरैस्तीक्ष्णैर्जहि तान्राम दानवान् ॥\nअक्षयं तूणमादाय शरपूर्णमिदं तथा ॥ ९ ॥\nमार्कण्डेय उवाच ॥।\nएवमुक्त्वा ददौ चास्य तूणमक्षयसायकम् ॥\nदत्त्वा च भगवानाह रामं परबलार्दनम् ॥ 1.66.१० ॥\nशङ्कर उवाच ॥\nतूणमेतत्प्रदातव्यं त्वयागस्त्याय भार्गव ॥\nचापरत्नं च रामाय कृते कर्मणि सुव्रत ॥ ११ ॥\nअगस्त्योऽपि महातेजास्तूणमक्षयसायकम् ॥\nराघवायातियशसे रामायैव प्रदास्यति ॥ १२॥\nरामसंदर्शनादूर्ध्वं मा कृथाः शस्त्रधारणम् ॥\nरामसंदर्शने राम तव तेजो हि वैष्णवम् ॥ १३ ॥\nरामं प्रवेक्ष्यति तदा सुरकार्यार्थमूर्जितम् ॥\nयावत्त्वं तेजसा युक्तो वैष्णवेन परंतप ॥ १४ ॥\nतावच्छत्रुगणान्सर्वान्समरेषु विजेष्यसि ॥\nस्थातुं न शक्तास्तव दैत्यसेना अस्तायुधस्य प्रमुखे द्विजेन्द्र ॥\nआदाय चापं युधि वैष्णवं तत्तूणं तथेमं जहि देवशत्रून् ॥ १९ ॥\nइति श्रीविष्णुधर्मोत्तरे मा० सं० प्रथमखण्डे रामं प्रति शङ्करानुशासने षट्षष्टितमोऽध्यायः ॥ ६६ ॥।"
  }
]
[
  {
    "text": "।। शङ्कर उवाच ।।\nपादपीठान्तकं कर्म कृत्वा प्रागुक्तमञ्जसा ।।\nनिवेद्य दर्पणं देवे ततो मात्रां निवेदयेत ।। १ ।।\nबीजैस्तु परिधानार्थं प्रयतः सुसमाहित ।।\nतैलमुद्वर्तनं चैव चमसीं चाप्यनन्तरम् ।। २ ।।\nततो निष्पुंसनं कृत्वा देयान्याचमनानि च ।।\nरोप्रं कालीयकं चैव तथा वै बीजपूरकम् ।। ३ ।।\nवर्णकं तगरं चैव प्रियङ्गुं गौरसर्षपाः ।।\nसर्वौषधीर्वृक्षबीजं सर्वगन्धांश्च भार्गव।।४।।\nरत्नोदकं च विविधं स्नानीयमुदकं तथा ।।\nस्नानीयं च ततो राम सुसुगन्धं च दापयेत्।।५।।\nततः सुघर्मणार्थीयाः कलशा सुमनोहरा ।।\nस्वलंकृता प्रदातव्या फलपल्लवपूरिताः।।६।।\nपुष्पगन्धयुता राम पवित्रेण पवित्रिताः ।।\nशुभानां तीर्थसरितां राम पुण्यजलैः शुभैः।। ।।७।।\nयथाविभवतस्तेषां बहुत्वमपि कारयेत् ।।\nतस्मिन्काले तथा कार्ये क्ष्वेडितोत्कृष्टनिःस्वनम् ।।८।।\nजयशब्दं च विपुलं शङ्खभेरीविमिश्रितम्।।\nउदकग्रहणार्थीय ततो दद्याच्च शाटकम् ।। ९ ।।\nततो राम प्रदातव्यं धौतवासायुगं शुभम् ।।\nततस्तु पूर्णकलशमासनानां प्रदक्षिणम् ।।1.63.१ ०।।\nकृत्वा राम क्षिपेद्वेद्यां पुष्पपल्लवशोभितम्।।\nततस्त्वाचमनीयं च पूर्ववद्विनिवेदयेत्।।११।।\nमङ्गलानि च मुख्यानि ततो दद्याद्विचक्षणः ।।\nसत्यासनस्थं देवेशमर्चयिष्याम्यतः परम् ।। १२ ।।\nस्नानासनानि त्यज्यन्तामित्येवं परिकीर्तयेत् ।।\nमार्गत्रयादथारभ्य पादपीठान्तकं पुनः ।। १३ ।।\nकर्तव्यं सकलं कर्म त्वावाहनविसर्जनम् ।।\nततोऽनुलेपनं दद्याद्व्यजनेन च वीजयेत् ।। १४ ।।\nततश्च वीटकं दद्यात्तथा कूर्चप्रसादनम् ।।\nवस्त्रं विभूषणं चैव पुष्पाणि विविधानि च ॥ १५ ॥\nवेष्टनं च स्रजं चैव कङ्कणं च मनोहरम् ॥\nतथा रम्यं प्रतिसरं सुपिष्टं च तथाञ्जनम् ॥ १६ ॥\nदर्पणं चोपचारं च प्रदीपं धूपमेव च ॥\nतथैवाचमनीयं च गीतवाद्यस्वरं तथा ॥ १७॥\nपुण्याहजयशब्दं च स्तोत्रोदीरणमेव च ॥\nतथैवोपानहौ देये छत्रं चामरमेव च ॥ १८ ॥\nयानं च वाहनं चैव पताकाश्च ध्वजानि च ॥\nभोगानां पूरणार्थीयां ततो मात्रां निवेदयेत् ॥ १९ ॥\nभोगानां सर्जनं कृत्वा यथाशक्तया द्विजोत्तम ॥\nअविद्यमाना ये भोगा मात्रास्वेव प्रकल्पयेत् ॥ 1.63.२० ॥\nएवमभ्यर्च्य देवेशं सर्वभोगैस्समाहितः ॥\nअर्चयेन्मधुपर्केण पशुयागो न चेद्भवेत् ॥ २१ ॥\nपशुयागाभिगमने मधुपर्को विधीयते ॥\nअभ्यर्च्य मधुपर्केण ततस्त्वन्येन पूजयेत् ॥ २२ ॥|\nअत्रासनान्यपीच्छन्ति केचिदप्यपराणि तु ॥\nआदौ स्थालीं च तेनाथ प्रदद्यादर्हणीं ततः ॥ २३॥\nअन्नं हरितकोपेतं भक्ष्यं व्यञ्जनसंयुतम् ॥\nनिवेद्य दर्पणं दद्यात्तथा निष्पुंसनं ततः ॥ २४ ॥\nकृत्वा ह्याचमनीयं तु मात्रां च तदनन्तरम् ॥\nततस्तु संविभागार्थं दातव्यं त्वर्हणं ततः ९॥\nभूयो निवेदयेदन्नं पूर्ववत्सुसमाहितः ॥\nदर्पणं च ततो दद्यात्पाद्यं निष्पुंसनं ततः ॥ २६ ।॥\nदत्त्वा चाचमनीयं च शाटकं च निवेदयेत् ॥\nहस्तनिष्पुंसनार्थाय मात्रां च तदनन्तरम् ॥ २७॥\nनिवेद्य पश्चात्ताम्बूलं देवं वह्नौ समर्चयेत् ॥\nवह्निसंपूजनं कृत्वा कार्यकारिसमर्पणम् ॥ २८ ॥\nअतिथीनां ततः कार्यं भर्तव्यानां च भार्गव ॥\nततोऽनुयागकाले तु पवित्रेण समुत्क्षिपेत् ॥ २९ ॥\nआसनं भाजनं चैव सान्नं प्रयतमानसः ॥\nउपविश्य ततः पश्चात्प्रभवेनाप्ययेन च ॥ 1.63.३० ॥\nइदमग्नेतिमन्त्रेण प्राच्यां ग्रासाष्टकं भवेत् ॥\nततस्तु प्रयतो भूत्वा विशेद्देवगृहं ततः ॥ ३१ ॥\nइज्याकालानुसंधानं ततः कुर्यात्समाहितः ॥\nकुर्यात्स्वन्यायकालस्य चोपादानमनन्तरम् ॥ ३२ ॥\nविसर्जनं ततः कुर्यात्प्रयतेनान्तरात्मना ॥\nइज्याकालविधिस्त्वेष मया ते राम कीर्तितः ॥ ३३॥\nभगवान्वासुदेवस्तु देवस्संकर्षणस्ततः ॥\nप्रद्युम्नश्चानिरुद्धश्च प्रभावोऽयमुदाहृतः ॥३४ ॥\nसंकर्षणस्तथाव्यक्त आत्मा प्रद्युम्न उच्यते ॥\nदेवस्तत्त्वगतस्सर्वं अनिरुद्धो महायशाः ॥ ३५ ॥\nस नाथस्सर्वलोकानां सृष्टिसंहारकारकः॥\n(पुरुषोऽपि तथा सत्य अच्युतश्च द्विजोत्तम ॥ ३६॥\nभगवान्वासुदेवश्च त्वव्ययोऽयमुदाहृतः ॥\nचत्वार एते धर्मज्ञ वासुदेवाः प्रकीर्तिताः ॥३७॥\nभगवच्छब्दवाच्याश्च सर्वभूतभवोद्भवाः ॥\nयः परः पुरुषो राम वासुदेवः प्रकीर्तितः ॥ ३८ ॥\nभगवच्छब्दवाच्यश्च सर्वभूतभवोद्भवः ॥\nशेषतत्त्वं गतः सर्वमनिरुद्धो महायशाः ॥ ३९ ॥।\nस नाथः सर्वलोकानां सृष्टिसंहारकारणः ॥ )\nतदेतत्पठ्यते सूक्ते पौरुषे द्विजसत्तम ॥ 1.63.४० ॥\nपादोऽस्य विश्वा भूतानि त्रिपादस्यामृतं दिवि ।।\nभुजिः प्रीतिस्तथैवार्चिः प्राणस्तर्पणमर्हणम् ।। ४१ ।।\nनिवेदनञ्चाचमनमष्टधा मन्त्रनिर्णयः ।।\nमन्त्रेण चार्हणान्तेन प्रदद्यादर्हणं पुनः ।। ४२ ।।\nतथैवाचमनान्तेन देयमाचमनं भवेत् ।।\nप्राशनान्तेन मन्त्रेण तर्पणं विनिवेदयेत् ।। ४३ ।।\nप्रतिग्रहेषु मात्रासु पादुकासु च दर्पणे ।।\nछत्रे च वालव्यजने तालवृन्ते तथैव च ।। ४४ ।।\nउपानत्सु तथा याने वाहनेषु भृगूत्तम ।।\nअब्धिध्वजेषु च तथा पताकासु च कीर्तिताः ।।४५।।\nशेषाणां कामभोगानां नित्यं संकीर्तयेत्तु वै ।।\nसर्वत्रप्रीणनं कार्यमेतावान्मन्त्रनिर्णयः ।।४६।।\nदेवानां पादपीठानां कलशानां तथैव च ।।\nवह्नेस्तथासनानां च चतुष्ट्वं विनिवर्तते ।। ४७ ।।\nकलशासनवह्नीनां संकरं तु न कारयेत् ।।\nतथैव पदपीठानां तेषां चिह्नं च कारयेत् ।। ४८ ।।\nप्रापणे मधुपर्के च मात्रासु च भृगूत्तम ।।\nसुमनस्तु सदा राम यत्नः कार्यः समर्चने ।। ४९ ।।\nसौमनस्यं परं राम देवदेवे निवेदितम् ।।\nयस्मात्तु वर्तते तस्मात्प्रोक्ताः सुमनसः सदा ।। 1.63.५० ।।\nमां त्रास्यति भयाद्घोरात्तस्मान्मात्रा प्रकीर्तिता ।।\nप्रापयिष्यति च स्थाने नित्यं दुःखविवर्जिते ।। ५१ ।।\nयस्मात्तस्माद्द्विजश्रेष्ठ प्रोक्तं प्रापणकं सदा ।।\nपरमं यत्परं राम मधुसंज्ञं तदुच्यते ।। ५२ ।।\nतदाप्यते यदा तेन मधुपर्कस्तदा स्मृतः ।।\nइज्याविधानोऽयमुदीरितस्ते समासतो भार्गववंशचन्द्र ।।\nअतः परं राम निबोध पुण्यं स्वाध्यायकाले गदतो ममाद्य ।। ५३ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे शङ्करगीतासु इज्याका लविधिर्नाम त्रिषष्टितमोऽध्यायः ।। ६३ ।।"
  }
]
[
  {
    "text": "वज्र उवाच ।।\nयदुक्तं दैत्यनाथेन दैत्यानां कालनेमिना ।।\nपातालदैत्यशमनं वपुर्देवस्य चक्रिणः ।। १ ।।\nतदहं श्रोतुमिच्छामि तत्र मे संशयो महान् ।।\nचरितं तस्य देवस्य भावान्वेत्ति यथातथम्।।\nमार्कण्डेय उवाच ।।\nविष्णुना तु बलौ बद्धे पातालतलमाश्रिताः।।\nजघ्नुदैत्यगणा लोकान्ब्राह्मणांश्च विशेषतः।।३।। ।\nभूतले हन्यमाने तु यज्ञे नाशमुपागते ।।\nक्षुत्क्षामस्त्रिदशैर्ब्रह्मा दैत्यहेतोः प्रचोदितः।।४।।\nब्रह्मापि चोदयामास देवदेवं जनार्दनम्।।\nब्रह्मणा चोदितो देवः पातालगमनेच्छया ।।८५।।\nचकार रूपं वाराहं भिन्नाञ्जनचयप्रभम् ।।\nशशाङ्कलेखादंष्ट्राग्रं वज्रप्रोथखुरं तथा ।।६।।\nवज्रसंहननं भीमं त्रैलोक्यक्षोभकारकम् ।।\nपीनवृत्तायतस्कन्धं महापीनशिरोधरम् ।। ७ ।।\nविवृत्तास्यं महाकायं भीमाक्षं भीमनिस्वनम् ।।\nआवर्त्तिरोमसंघातं तेन विग्रहमूर्जितम् ।। ।। ८ ।।\nस समुद्रेण पातालं प्रविश्य मधुसूदनः ।।\nदैत्यानां दर्शने तस्थौ महाबलपराक्रमः ।। ९ ।।\nपाताले सूकरं दृष्ट्वा प्रोथदारितभूतलम् ।।\nसुमुस्तगर्भकवलं शुंशुकारकृताननम् ।। 1.126.१० ।।\nपङ्कानुलिप्तसर्वाङ्गं निर्ययुर्दानवास्तदा ।।\nसततं मृगयाशीला जघ्नुस्तञ्च वरायुधैः ।। ११ ।।\nस हन्यमानो दैत्यास्त्रैः पृषतैरिव पर्वतः ।।\nस्कन्धकण्डूच्छलेनाजौ दैत्याधिपनिवेशनम् ।। १२ ।।\nपातयामास वेगेन महाद्रिशिखरोपमम् ।।\nवेश्मनश्च निपातेन देवदेवस्य मायया ।। १३ ।।\nहन्यन्ते दानवा घोराः शतशोऽथ सहस्रशः ।।\nते क्षयाद्दैत्यमुख्यानां दैत्यमुख्यक्षयङ्कराः।।१४।।\nयथार्थक्षयतां जग्मुः क्षये रौद्र उपस्थिते ।।\nक्षीयमाणाः क्षयैर्दृष्ट्वा क्षतजोत्क्षिप्तमूर्धजान् ।। १५ ।।\nक्ष्मातलस्थान्क्षतैर्गोत्रैः क्षणेन क्षणदाचरान् ।।\nप्रधाना दैत्यमुख्या ये औरसेरन बलेन ते ।।१६।।\nजग्मुर्वरायुधैर्देवं शतशोऽथ सहस्रशः ।।\nस हन्यमानो दैत्येन्द्रैः प्रोथेन दितिजोत्तमान् ।।१७।।\nविदारयामास रणे दंष्ट्राग्रेण तथापरान् ।।\nएवं वराहेण रणे हतान्दृष्ट्वा दिते सुतान् ।। १८ ।।\nहरिं विज्ञातवान्देवं प्रह्रादो दैत्यसत्तमः ।।\nस प्रणम्य हरिं देवं तुष्टाव परवीरहा ।। १९ ।।\nतं जगाद महातेजा देवदेवो जनार्दनः ।।\nअनुग्राह्योऽसि मे दैत्य भक्तोऽसि सततं यतः ।। 1.126.२०।।\nतवाज्ञालङ्घका घोरा प्रायेण निहता मया ।।\nतवाज्ञाकारिणो दैत्या न मे वध्या दितेः सुताः ।। २१ ।।\nशासनं पालय मह्यं पाताले त्वं सुखी भव ।।\nमार्गे स्थापय दैत्याँस्त्वं त्वदाज्ञापरिबृंहितान् ।।२२।।\nआभूतसंप्लवं दैत्य जीवं त्वं न विमोक्ष्यसे ।।\nधर्मिष्ठानां च दैत्यानां सदा राजा भविष्यसि ।। २३ ।।\nमद्भक्त्या परया वत्स पुत्रस्तव विरोचनः ।।\nमार्गच्युतोऽपि न हतः कल्पायुश्च तथा कृतः ।। २४ ।।\nबलिर्वैरोचनश्चैव मया बद्धः कृते तव ।।\nकरिष्यति स शक्रत्वं प्राप्ते सावर्णिकेन्तरे ।। २५ ।।\nबाणं च तनयं तस्य मम विप्रियकारकम् ।।\nत्वत्कृते न हनिष्यामि तस्य च्छेत्स्यामि दोर्द्रुमान् ।। २६ ।।\nछिन्नबाहुर्मया युद्धे हरस्यानुचरो बली ।।\nमहाकाल इति ख्यातो कल्पस्थायी भविष्यति ।। २७ ।।\nएकमेकं तु दैत्येन्द्र सन्ताने सततं तव ।।\nनाहं वधिष्ये धर्मज्ञ त्वत्कृते व्येतु ते भयम् ।। २८ ।।\nभवान्भक्तस्तथा मह्यं भक्तेष्वपि तथा मम ।।\nनास्त्यदेयं महाभाग तस्मात्त्वं गच्छ निर्वृत्तः ।। २९ ।।\nहतशेषानुपादाय दैत्यान्सत्पथमाश्रितान् ।।\nएतावदुक्ता प्रह्रादं तत्रैवान्तरधीयत ।।1.126.३० ।।\nएतद्वाराहचरितं तव राजसिंह प्रोक्तं मया सकलकल्मषनाशकारि ।।\nउदवृत्तदैत्यशमनस्य ऋषिस्तुतस्य कण्डूविनोदनहतासुरपुङ्गवस्य ।। ३१ ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे पाताले वराहप्रादुर्भावो नाम षड्विंशत्यधिकशततमोऽध्यायः ।। १२६ ।।"
  }
]
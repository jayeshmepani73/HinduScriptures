[
  {
    "text": "मार्कण्डेय उवाच ।।\nव्यस्पन्दताऽथ साल्वस्य राजन्बाहुरदक्षिणः ।।\nहदयञ्च तथा पृष्ठं नयनञ्चाप्य दक्षिणम् ।।१।।\nशून्यचित्तश्च विमनाः कम्पते च मुहुर्मुहुः ।\nपपात नायकश्चाऽपि किरीटात्तारकप्रभः।।२।।\nआक्रमन्ति गजाः पादं तथा वामेन दक्षिणम् ।।\nकरेण वेष्टयन्ति स्म तथा दन्तमदक्षिणम् ।।\nमदं त्यजन्ति ये मत्तास्तुरगाश्च मुहुर्मुहुः ।। ३ ।।\nसंस्पृशन्ति तथा वामं पार्श्वं प्रोथेन वामुना।।\nवृकाः शृगालाः शार्दूला विडाला गर्दभाः शशाः ।।४।।\nवामीभूत्वा दानवानां यान्ति दक्षिणतस्ततः ।।\nएणा वराहाः पृषतो यान्ति तेषाञ्च वामतः।।५।।\nदीप्तायां दिशि वाशन्ति मृगास्तेषामपस्वनम् ।।\nतैलपङ्कगुडाङ्गारचर्मकेशतृणानि च।६।।\nदानवानां प्रयातानां संभवन्त्यग्रतस्तथा ।।\nएवंविधा दुर्निमित्ता जाताः साल्वस्य पश्यतः ।।७।।\nमतिः सुनिश्चितैवाऽऽसीन्मरणं प्रति यादव ।।\nस ययौ सह सैन्येन महता चतुरङ्गिणा।।।\nकैलासपर्वतं योद्धुं महादेवेन शूलिना ।। ९ ।।\nयुद्धोत्सुके दैत्यपतौ प्रयाते व्यदृश्यताग्रेचरचण्डवेगः ।।\nरामः प्रवालारुणकोमलेन दीप्तप्रतापेन विराजमानः ।। 1.46.१० ।।\nइति श्रीविष्णुधर्मोत्तरे प्रथमखण्डे मार्कण्डेयवज्रसंवादे साल्वसेनादुर्निमित्तदर्शनं नाम षट्चत्वारिंशत्तमोऽध्यायः ।।४६।।"
  }
]
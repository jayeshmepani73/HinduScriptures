[
  {
    "text": "2.141\nगर्ग उवाच ।।\nवडवा हस्तिनी गौर्वा यदि युग्मं प्रसूयते ।।\nविजातं विकृतं वापि षड्भिर्मासैर्म्रियेत वै ।। १ ।।\nवियोनिषु च गच्छन्तो मैथुनं देशनाशनाः ।।\nअन्यत्र वसरोत्पत्तेर्नृणां चाजातिमैथुनम् ।। २ ।।\nसर्पमूषकमार्जारमत्स्यश्वानो विवर्जिताः ।।\nज्ञेया दुर्भिक्ष्यकर्तारः स्वजातिपिशिताशिनः. ।। ३ ।।\nअकालजं मदं घोरं चतुष्पान्मृगपक्षिणाम् ।।\nअन्यजातिवदेतच्च धैन्वं श्वानं विशेषतः ।। ४ ।।\nअमानुषा मानुषवज्जल्पन्ति प्राणिनो यदि ।।\nविकृता वा प्रसूयन्ति परचक्रागमं वदेत् ।। ५ ।।\nत्यागो विवासनं दानं तेषां कार्यं विजानता ।।\nतर्पयेद्ब्राह्मणांश्चात्र जपहोमांश्च कारयेत् ।। ६ ।।\nमृदंगवाद्यैः पटहैः सगीतैः पूजा च कार्या त्रिदिवौकसां वै ।।\nधातुस्तथेज्या विधिना च कार्या देयं तथान्नं बहुगो द्विजेभ्यः ।। ७ ।।\nइति श्रीविष्णुधमोत्तरे द्वितीयखण्डे मार्कण्डेयवज्रसंवादे रामं प्रति पुष्करोपाख्याने वैकृतोपशमनवर्णनो नामैकचत्वारिंशदुत्तरशततमोऽ ध्यायः ।। १४१ ।।\n2.142\nगर्ग उवाच ।। ।।\nयान्ति यानान्ययुक्तानि युक्तानि न हि यान्ति चेत् ।।\nचोद्यमानानि तस्य स्यान्महद्दुःखमुपस्थितम् ।। १।।\nवाद्यमाना न वाद्यन्ते वाद्यन्ते चाप्यनाहताः ।।\nअचलाश्च चलन्त्येव न चलन्ति चलास्तथा ।। २ ।।\nआकाशे तूर्यनादाश्च गतिगन्धर्वनिस्वनाः ।।\nकाष्ठं दार्वीविकारादि कुठारं कुरुते यदि ।। ३ ।।\nगवां लांगूलसंगश्चेत्स्त्रियं तु यदि पातयेत् ।।\nउपरागा दिव्यकृता घोरं शस्त्रभयं वदेत् ।। ४।।\nवायोस्तु पूजा द्विज सक्तुभिश्च कृत्वा तदुक्तांस्तु जपेच्च मन्त्रान् ।।\nदद्यात्प्रभूतं परमान्नमत्र प्रदक्षिणान्तेन शमोस्य भूयात् ।।५।।\nइति श्रीविष्णुधमोत्तरे द्वितीयखण्डे मा० वज्रसंवादे रामं प्रति पुष्करोपाख्याने उपस्करवैकृतवर्णनो नाम द्विचत्वारिंशदुत्तरशततमोऽध्यायः ।। १४२ ।।\n2.143\nगर्ग उवाच ।।\nप्रविशन्ति यदा ग्राममरण्या मृगपक्षिणः ।।\nअरण्यं यान्ति वा ग्राम्याः स्थलं यान्ति जलोद्भवा ।। १ ।।\nजलं वा स्थलजा यान्ति घोरं वाशन्ति निर्भयाः ।।\nराजद्वारे पुरद्वारे शिवाश्चाप्यशिवप्रदाः ।। २ ।।\nदिवा रात्रिञ्चरा वापि रात्रौ वापि दिवाचराः ।।\nग्राम्यास्त्यजन्ति ग्रामं वा शून्यतां तस्य निर्दिशेत् ।। ३ ।।\nदीप्ता वाशन्ति सन्ध्यासु मण्डलानि च कुर्वते ।।\nवाशन्ते विस्वरं यत्र तदाप्येतत्फलं वदेत् ।। ४ ।।\nप्रदोषे कुक्कुटो वाशेद्धेमन्ते वापि कोकिलः ।।\nअर्कोदयेऽर्काभिमुखः श्वा वा नृपभयं भवेत्।। ५ ।।\nगृहं कपोतः प्रविशेत्क्रव्यादो मूर्ध्नि लीयते ।।\nमधु वा माक्षका कुर्यान्मृत्युं गृहपतेर्वदेत् ।। ६ ।।\nप्राकारद्वारगेहेषु तोरणापणवीथिषु ।।\nकेतुच्छत्रायुधाद्येषु क्रव्यात्सन्निपतेद्यदि ।। ७ ।।\nजायते वाथ वल्मीको मधु वा दृश्यते यदि ।।\nस देशो नाशमायाति राजा च म्रियतेऽथ वा ।।८।।\nमूषकाञ्छलभान्द्रष्ट्वा प्रभूतान्क्षुद्भयं भवेत् ।।\nकाष्ठोल्मुकास्थि शृङ्गाद्याः श्वानो मर्कटकैर्जिताः ।। ९ ।।\nश्मशानं निर्गता ग्रामाद्ग्रामश्रेष्ठविनाशनाः ।।\nएकाण्डता तु काकानां यदि चैवाप्यनण्डता ।। 2.143.१० ।।\nनिम्नेषु च निवेशश्च देशनाशकरः स्मृतः ।।\nअपसव्यं भ्रमन्तश्च मण्डले रणवेदिनः ।। ११ ।।\nदुर्भिक्षवेदिनो ज्ञेयाः काका धान्यमुषो यदि ।।\nजनानभिभवन्तश्च निर्भया रणवेदिनः ।। १२ ।।\nकाको मैथुनसक्तश्च श्वेतश्च यदि दृश्यते ।।\nराजा वा म्रियते तत्र स वा देशो विनश्यति ।। १३ ।।\nउलूको वाशते यत्र विपतेद्वा तथा गृहे ।।\nज्ञेयो गृहपतेर्मृत्युर्धननाशस्तथैव च ।। १४ ।।\nमृगपक्षिविकारेषु कुर्याद्धोमान्सदक्षिणान् ।।\nदेवाः कपोत इति च जप्तव्याः पञ्चभिर्द्विजैः ।। १५ ।।\nगावश्च देया विधिवद्द्विजानां सकाञ्चना वस्त्रयुगोत्तरीयाः ।।\nएवं कृते शान्तिमुपैति पापं मृगैर्द्विजैर्वा विनिवेदितं यत् ।। १६ ।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्करोपाख्याने औत्पातिके मृगपक्षिवैकृतवर्णनो नाम त्रिचत्वारिंशदुत्तरशततमोऽध्यायः ।। १४३ ।।\n2.144\nगर्ग उवाच ।।\nप्रासादतोरणाट्टालद्वारप्राकारवेश्मनाम् ।।\nअनिमित्तं तु पतनं दृढानां राजमृत्यवे ।। १ ।।\nरजसा वाथ धूमेन दिशो यत्र समाकुलाः ।।\nआदित्यचन्द्रताराश्च विवर्णा भयवृद्धये ।।२।।\nराक्षसा यत्र दृश्यन्ते ब्राह्मणाश्च विधर्मिणः ।।\nऋतवश्च विपर्यस्ता अपूज्यः पूज्यते जनैः ।। ३ ।।\nनक्षत्राणि वियोगीनि तन्महद्भयलक्षणम् ।।\nकेतूदयोपरागौ च च्छिद्रता शशिसूर्ययोः ।। ४ ।।\nग्रहर्क्षविकृतिर्यत्र तत्रापि भयमादिशेत् ।।\nस्त्रियश्च कलहायन्ते बाला निघ्नन्ति बालकान्।। ५ ।।\nशीलाचारविहीनाश्च मद्यमांसानृतप्रियाः ।।\nतथा पाषाणभूयिष्ठास्त्रयीमार्गच्युता द्विजाः ।।६।।\nयत्र देशे विजायन्ते तत्र विद्यादुपद्रवम् ।।\nउचितैर्नाभिपूज्यन्ते यूपान्नबलिभिः सदा ।। ७।।\nक्रियाणामुचितानां च विच्छित्तिर्यत्र जायते ।।\nअग्निर्यत्र न दीप्येत हूयमानासु शान्तिषु ।। ८ ।।\nपिपीलिकास्तु क्रव्यादो याति चातुरतस्तथा ।।\nपूर्णकुम्भाः स्रवन्ते च हविर्वा विप्रलुप्यते ।। ९।।\nमङ्गल्याश्च गिरो यत्र न श्रूयन्ते समन्ततः ।।\nक्षवथुर्धावती चाथ प्रहसन्ति रुदन्ति च।।2.144.१०।।\nन च देवेषु वर्तन्ते यथावद्ब्राह्मणेषु च ।।\nमर्मदोषाणि चोच्यन्ते वाद्यन्ते विसुराणि च ।। ११ ।।\nगुरुमित्रद्रुहो यत्र शत्रुपूजारता जनाः ।।\nब्राह्मणान्सुहदोऽमात्याञ्जनो यत्रावमन्यते।।१२।।\nशान्तिमङ्गलहोमेषु नास्तिक्यं यत्र जायते ।।\nराजा वा म्रियते तत्र स वा देशो विनश्यति।।१३।।\nराज्ञो विनाशे सम्प्राप्ते निमित्तानि निबोध मे ।।\nब्राह्मणान्प्रथमं द्वेष्टि ब्राह्मणैश्च विरुध्यते ।।१४।।\nब्राह्मणैर्निन्द्यते चापि ब्राह्मणांश्च जिघांसति ।।\nन तान्स्मरति कृत्येषु याचितश्चाभि भूयते ।। १५।।\nरमते निर्दयश्चैषां प्रशंसां नाभिनन्दति ।।\nअपूर्वं तु करं लोभात्तथा पातयते जने ।। १६ ।।\nएतेष्वभ्यर्च्ययेच्छक्रं सपत्नीकं द्विजोत्तम ।।\nभोज्यानि चैव कार्याणि सुराणां वलयस्तथा।।१७।।\nगावश्च देया द्विजपुङ्गवेभ्यो   भुवं तथा काञ्चनमम्बरश्च।।\nहोमश्च कार्यः सुरपूजनं च एवं कृते शान्तिमुपैति पापम् ।।१८।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे रामं प्रति पुष्करोपाख्याने उत्पातप्रशमनं नाम चतुश्च त्वारिंशदुत्तरशततमोऽध्यायः।।१४४।।\n2.145\nराम उवाच ।।\nकिं नु कृत्यतमं राज्ञस्तन्ममाचक्ष्व पृच्छतः।।\nराज्यतन्त्रं कथं राज्ञा पालनीयं विपश्चिता।।।।।\n।। पुष्कर उवाच ।।\nसप्तांगस्य च राज्यस्य भावयुक्तेन भूभृता ।।\nएतावदेव कर्तव्यं राज्ञा तन्त्रं भृगूत्तम ।। २ ।।\nसाम दानं तथा दुर्गं कोशो दण्डस्तथैव च ।।\nमित्रं जनपदश्चैव राज्यं सप्ताङ्गमुच्यते ।। ३ ।।\nसप्ताङ्गस्य च राज्यस्य विघ्नकर्तॄन्विवासयेत् ।।\nअहितान्घातयेद्राजा क्षिप्रमेवाविचारयन् ।। ४ ।।\nसप्ताङ्गस्य च राज्यस्य वृद्धिः कार्या सुमण्डले ।।\nमण्डलेषु च सर्वेषु कर्षणीया  महीक्षिता ।। ५ ।।\nराम उवाच ।।\nमण्डलानि समाचक्ष्व विजिगीषोर्यथाविधि ।।\nयान्याश्रित्य नृपैः कार्यं सन्धिविग्रहचिन्तनम् ।। ६ ।।\nपुष्कर उवाच ।।\nआत्ममण्डलमेवात्र प्रथमं मण्डलं भवेत् ।।\nसमन्तात्तस्य विज्ञेया रिपवो मण्डलस्य तु ।। ७ ।।\nअधिकृत्याऽभियोज्यं तु तत्रापि शृणु कल्पनम् ।।\nअभियोज्यः स्मृतः शत्रुस्तत्रापि च प्रतीक्षिता ।। ८ ।।\nतत्परस्तु सुहृज्ज्ञेयो मित्रं मित्ररिपुस्तथा ।।\nएतत्पुरस्तात्कथितं पश्चादपि निबोध मे ।। ९ ।।\nपार्ष्णिग्राहस्ततः पश्चात्ततस्त्वाक्रन्द उच्यते ।।\nआसारस्तु ततोप्यन्यस्त्वाक्रन्दासार उच्यते ।। 2.145.१० ।।\nजिगीषोः शस्त्रयुक्तस्य वियुक्तस्य तथा द्विज ।।।\nनिग्रहानुग्रहे शक्तो मध्यस्थः परिकीर्तितः ।। ११ ।।\nनिग्रहानुग्रहे शक्तः सर्वेषामपि यो भवेत् ।।\nउदासीनः स कथितो बलवान्पृथिवीपतिः ।। १२ ।।\nएतावदेव ते राम प्रोक्तं द्वादशराजकम् ।।\nनात्रापि निश्चयः शक्यो वक्तुं मनुजपुङ्गव ।। १३ ।।\nनास्ति जात्या रिपुर्नाम मित्रं नाम न विद्यते ।।\nसामर्थ्ययोगाज्जायन्ते मित्राणि रिपवस्तथा ।। १४ ।।\nत्रिविधा रिपवः प्रोक्ताः कुल्यानन्तर कृत्रिमाः ।।\nपूर्वः पूर्वो गुरुस्तेषां दुश्चिकित्स्यतमो मतः ।।१५।।\nअनन्तरोऽपि यः शत्रुः सोऽपि मे कृत्रिमो मतः।।\nपार्ष्णिग्राहो भवेद्राजा शत्रोर्मित्राभियोगिनः ।। १६ ।।\nपार्ष्णिग्राहमुपायैस्तु शमयेच्च तथा स्वकम् ।।\nमित्रेण शत्रोरुच्छेदं न शंसन्ति पुरातनाः ।। १७ ।।\nमित्रं हि शत्रुतामेति सामन्तत्वादनन्तरम् ।।\nशत्रुं जिगीषुरुच्छिन्द्यात्स्वयं शक्नोति चेद्यदि ।। १८ ।।\nप्रतापवृद्धौ तेनास्य न मित्राज्जायते भयम् ।।\nनान्यथा पृथिवीं जेतुं शक्त्या राम जिगीषुणा ।। १९ ।।\nप्रतापवृद्धिः कर्तव्या तस्माद्राज्ञा यथा तथा ।।\nतथास्य नोद्विजेल्लोको विश्वास्यश्च यथा भवेत ।। 2.145.२० ।।।\nजिगीषुर्धर्मविजयी तथा लोकं वशं नयेत् ।।\nयः स्यादधर्मविजयी तस्मादुद्विजते जनः ।।\nप्राप्यापि वसुधां कृत्स्नां न चिरं श्रिथमश्नुते ।। ।। २१।।\nधर्मेण यज्ञो भवतीह वृद्धिर्धर्मेण वृद्धिश्च तथापरत्र ।।\nधर्मेण लब्धा वसुधा जितारिर्भुक्त्वा चिरं नाकमनुप्रयाति ।।२२।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे रामं प्रति पुष्करोपाख्याने राज्यमण्डलवर्णनं नाम पञ्चचत्वरिंशदुत्तरशततमोऽध्यायः ।। १४५ ।।। ।"
  }
]
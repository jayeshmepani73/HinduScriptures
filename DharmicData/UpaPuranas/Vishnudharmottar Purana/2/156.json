[
  {
    "text": "2.156\n।। पुष्कर उवाच ।।\nइन्द्रध्वजशिरो भज्येत्पतेदिन्द्रध्वजो यदि ।।\nभज्यते शक्रयष्टिर्वा नृपतेर्नियतं वधः ।। १ ।।\nयन्त्रभङ्गे तथा ज्ञेयं रज्जुच्छेदे तथैव च ।।\nमातृकायास्तथा भङ्गे परचक्रे भयं द्विज ।। २ ।।\nदिव्यान्तरिक्षभौमाः स्युरुत्पातास्तत्र वै यथा ।।\nतेषां तीव्रतमं ज्ञेयं फलमत्यन्तदारुणम् ।। ३ ।।\nनिलीयते चेत्क्रव्यादः शक्रयष्टौ यदा द्विज ।।\nराजा वा म्रियते तत्र स वा देशो विनश्यति ।। ४ ।।\nइंद्रध्वजोपकरणं यत्किंचिद्द्विजसत्तम ।।\nविनश्यति तदा ज्ञेया पीडा नगरवासिनाम् ।। ५ ।।\nइंद्रवाजिनिमित्ते तु प्रायश्चित्तमिदं स्मृतम् ।।\nइन्द्रयागं पुनः कुर्यात्सौवर्णेनेन्द्रकेतुना ।। ६ ।।\nराज्यं दत्त्वा च गुरुवे बन्धनानि प्रमोचयेत् ।।\nसप्ताहं पूजयित्वा च ध्वजं दद्याद्द्विजातिषु ।। ७ ।।\nशान्तिरैन्द्री भवेत्कार्या यष्टव्यश्च पुरन्दरः ।।\nमहाभोज्यानि कार्याणि ब्राह्मणानां दिनेदिने ।। ८ ।।\nगावश्च देया द्रिजपुङ्गवेभ्यो हिरण्यवासोरजतैः समेताः ।।\nएवं कृते शान्तिमुपैति पाप वृद्धिस्तथा स्यान्मनुजाधिपस्य ।। ९ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे इन्द्रध्वज निमित्तशमनवर्णनो नाम षट्पञ्चाशदुत्तरशततमोऽध्यायः ।।१५६।।\n2.157\nराम उवाच ।।\nशक्रोच्छ्राये तु यान्मन्त्रान्सोपवासो नृपः पठेत् ।।\nतानहं श्रोतुमिच्छामि सर्वधर्मभृतां वर ।।१।।\nपुष्कर उवाच ।।\nशृणु मन्त्रानिमान्सम्यक्सर्वकिल्बिषनाशनान् ।।\nप्राप्ते शक्रध्वजोच्छ्राये यः पठेत्प्रयतो नृपः ।।२।।\nवरस्त्विन्द्रजिता मित्रवृत्रहन्पाकशासन ।।\nदेवदेव महाभाग त्वं हि वर्धिष्णुतां गतः।।३।।\nत्वं प्रभुः शाश्वतश्चैव सर्वभूतहिते रतः।।\nअनन्ततेजो विरजो यशोविजयवर्धनः ।।\nअप्रभुस्त्वं प्रभुर्नित्यमुत्तिष्ठ सुरपूजित ।। ४ ।।\nब्रह्मा स्वयंभूर्भगवान्सर्वलोकपितामहः ।।\nरुद्रः पिनाकभृद्दृप्तश्चतसृद्वयसंस्तुतः ।। ५ ।।\nयोगस्य नेता कर्ता च तथा विष्णुरुरुक्रमः ।।\nतेजस्ते वर्धयन्त्वेते नित्यमेव महाबलाः ।। ६ ।।\nअनादिनिधनो देवो ब्रह्मा स्रष्टा सनातनः ।।\nअग्निस्तेजोमयो भागो रुद्रात्मा पार्वतीसुतः ।। ७ ।।\nकार्तिकेयः शक्तिधरः षड्वक्त्रश्च गदाधरः ।।\nशतं वरेण्यो वरदस्तेजो वर्धयतां विभुः ।। ८ ।।\nदेवः सेनापतिः स्कन्दः सुरप्रवरपूजितः ।।\nआदित्या वसवो रुद्राः साध्या देवास्तथाश्विनौ ।। ९ ।।\nभृगुरङ्गिरसश्चैव विश्वेदेवा मरुद्गणाः ।।\nलोकपालास्त्रयश्चैव चन्द्रः सूर्योऽनलोऽनिलः ।। 2.157.१० ।।\nदेवाश्च ऋषयश्चैव यक्षगन्धर्वराक्षसाः ।।\nसमुद्रा गिरयश्चैव नद्यो भूतानि यानि च ।। ११ ।।\nतेजस्तपांसि सत्यं च लक्ष्मीः श्रीः कीर्तिरेव च ।।\nप्रवर्धयतु तत्तेजो जय शक्र शचीपते।।१२।।\nतव चापि जयान्नित्यं त्विह संपद्यते शुभम् ।।\nप्रसीद राज्ञां विप्राणां प्रजानामपि सर्वशः ।। १३ ।।\nतव प्रसादात्पृथिवी नित्यं सस्यवती भवेत् ।।\nशिवं भवतु निर्विघ्नं शम्यंतामीतयो भृशम् ।।१४ ।।\nनमस्ते देवदेवेश नमस्ते बलसूदन ।।\nनमुचिघ्न नमस्तेऽस्तु सहस्राक्ष शचीपते ।। १५ ।।\nसर्वेषामेव लोकानां त्वमेका परमा गतिः ।।\nत्वमेव परमः प्राणः सर्वस्यास्य जगत्पते ।। १६ ।।\nपाशो ह्यसि पथः स्रष्टुं त्वमनल्पं पुरन्दर ।।\nत्वमेव मेघस्त्वं वायुस्त्वमग्निर्वैद्युतोम्बरे ।। १७।।\nत्वमत्र मेधा विक्षिप्ता त्वम्मे बाहुः प्रतर्दनम्।।\nत्वं वज्रमतुलं घोरं घोषवांस्त्वं बलाहकः ।। १८ ।।\nस्रष्टा त्वमेव लोकानां संहर्ता चापराजितः ।।\nत्वं ज्योतिः सर्वलोकानां त्वमादित्यो विभावसुः।।१९।।\nत्वं महद्भूतमाश्चर्यं त्वं राजा त्वं सुरोत्तमः ।।\nत्वं विष्णुस्त्वं सहस्राक्षस्त्वं देवस्त्वं परायणम्।।। ।। 2.157.२०।।\nत्वमेव चामृतं देवस्त्वं मोक्षः परमार्चितः ।।\nत्वं मुहूर्तः स्थितिस्त्वं च लवस्त्वं च पुनः क्षणः ।।२१।।\nशुक्लस्त्वं बहुलश्चैव कला काष्ठा त्रुटिस्तथा ।।\nसंवत्सरर्तवो मासा रजन्यश्च दिनानि च ।।२२।।\nत्वमुत्तमा सगिरिचरा वसुंधरा सभास्करं तिमिरमम्बरं तथा ।।\nसहोदधिः सतिमिङ्गिलस्तथा सहोर्मिवान्बहुमकरो झषाकुलः ।।२३।।\nमहद्यशास्त्वमिह सदा च पूज्यसे महर्षिभिर्मुदितमना महर्षिभिः ।।\nअभिष्टुतः पिबसि च सोममध्वरे हुतान्यपि च हवींषि भूतये ।। २४ ।।\nत्वं विप्रैः सततमिहेज्यसे फलार्थं भेदार्थेष्वष्टसु बलौघ गीयसे त्वम् ।।\nत्वद्धेतोर्यजनपारायणा द्विजेन्द्रा वेदाङ्गान्यधिगमयन्ति सर्ववेदैः ।। २५ ।।\nवज्रस्य भर्ता भुवनस्य गोप्ता वृत्रस्य हर्ता नमुचेर्निहन्ता ।।\nकृष्णे वसानो वसने महात्मा सत्यानृते यो विविनक्ति लोके ।।२६।।\nयं वाजिनं गर्भमपां सुराणां वैश्वानरं वाहनमभ्युपैति ।।\nनमः सदाऽस्मै त्रिदिवेश्वराय लोकत्रयेशाय पुरन्दराय ।। २७ ।।।\nअजोऽव्ययः शाश्वत एकरूपो विष्णुर्वराहः पुरुषः पुराणः ।।\nत्वमन्तकः सर्वहरः कृशानुः सहर्षशीर्षा शतमन्युरीड्यः ।। २८ ।।\nकविं सप्तजिह्वं त्रातारमिन्द्रं सवितारं सुरेशम् ।।\nहृदयाभिशक्रं वृत्रहणं सुषेणमस्माकं वीरा उत्तरे भवन्तु ।। २९ ।।\nत्रातारमिन्द्रेन्द्रियकारणात्मञ्जगत्प्रधानं च हिरण्यगर्भम् ।।\nलोकेश्वरं देववरं वरेण्यं चानन्दरूपं प्रणतोस्मि नित्यम ।। 2.157.३० ।।\nइमं स्तवं देववरस्य कीर्तयेन्महात्मनस्त्रिदशपतेः सुसंयतः ।।\nअवाप्य कामान्मनसोभिरामान्स्वर्लोकमायाति च देहभेदे ।। ३१ ।।\nइति श्रीविष्णुधर्मोत्तरे द्वितीयखण्डे मा०सं० शक्रस्तववर्णनो नाम सप्तपञ्चाशदुत्तरशततमोऽध्यायः ।। १५७ ।।\n2.158\nराम उवाच ।।\nविधिना पूजयेत्केन भद्रकालीं नराधिपः ।।\nनवम्यामाश्विने मासि शुक्लपक्षे नरोत्तम।। १ ।।\nपुष्कर उवाच ।।\nपूर्वोत्तरे तु दिग्भागे शिबिरात्सुमनोहरे ।।\nभद्रकालीगृहं कुर्याच्चित्रवस्त्रैरलंकृतम् ।। २।।\nभद्रकालीं पटे कृत्वा तत्र सम्पूजयेद्द्विज।।\nआश्विने शुक्लपक्षे तु अष्टम्यां प्रयतस्ततः।।३।।\nतत्रैवायुधवर्माद्यं छत्रं केतुं च पूजयेत् ।।\nराजलिङ्गानि सर्वाणि तथास्त्राणि च पूजयेत ।।४।।\nपुष्पैर्गन्धैः फलैर्भक्ष्येर्भोज्यैश्च सुमनोहरैः ।।\nबहुभिश्च विचित्राभिः प्रेक्षादानैस्तथैव च।।५।।\nरात्रौ जागरणं कुर्यात्तत्रैव वसुधाधिपः ।।\nएवं संपूजयेद्देवीं वरदां भक्तवत्सलाम्।।६।।\nकात्यायनीं कामगमां वररूपां वरप्रदाम्।।\nपूजितां सर्वकामैश्च सा युङ्क्ते वसुधाधिपम् ।।७।।\nएवं हि सम्पूज्य जगत्प्रधानं यात्रा तु देया वसुधाधिपेन ।।\nप्राप्नोति सिद्धिं परमां महेशो जनस्तथान्योऽपि हि वित्तशक्त्या ।। ८ ।।\nइति श्रीविष्णुधर्मोत्तरे द्वितीयखण्डे मा० सं० रामं प्रति पुष्करोपाख्याने भद्रकालीपूजा नामाष्टपञ्चाशदुत्तरशततमोऽध्यायः।।१५८।।\n2.159\nराम उवाच ।।\nनीराजनविधिं त्वत्तः श्रोतुमिच्छामि सत्तम ।।\nकथं कार्या नरेन्द्रस्य शान्तिं नीराजने प्रभो ।। १ ।।\nपुष्कर उवाच ।।\nपूर्वोत्तरे तु दिग्भागे नगरात्सुमनोहरे ।।\nविस्तीर्णं कारयेद्राजा मनोहरमाश्रयम् ।। २ ।।\nकटैर्गुप्तं कुशास्तीर्णं पताकाध्वजशोभितम् ।।\nतोरणत्रितयं तत्र प्राङ्मुखं कारयेच्छुभम् ।। ३ ।।\nकार्यं षोडशहस्तं तु तोरणं तु समुच्छ्रितम् ।।\nवैपुल्यं दशहस्तं तु तत्र कार्यं भृगूत्तम ।। ४ ।।\nतोरणाद्दक्षिणे भागे तत्र कार्यं समाश्रयम् ।।\nदेवतार्चा भवेद्यत्र तथाग्निहवन क्रिया ।। ५ ।।\nअष्टहस्तायतोत्सेधमुल्मुकानां तु वामतः ।।\nकार्यं भवति शुष्काणां कूटं भृगुकुलोद्वह ।। ६ ।।\nपञ्चरङ्कसूत्रेण शतग्रन्थिं मनोरमाम् ।।\nमध्यमे तोरणे कुर्याच्छतपाशीं तु मध्यगाम् ।। ७ ।।\nछादयित्वा कुशैस्तां तु मुदा संछादयेत्पुनः ।।\nतस्याश्च लंघनं वर्ज्यं प्रयत्नात्सर्वजन्तुभिः ।। ८ ।।\nन लंघिता सा यावत्स्यात्प्रथमं राजहस्तिना ।।\nचित्रां त्यक्त्वा यदा स्वातिं सविता प्रतिपद्यते ।। ९ ।।।\nततः प्रभृति कर्तव्या यावत्स्वातौ रविः स्थितः ।।\nआश्रमे प्रत्यहं  देवाः पूजनीया द्विजोत्तम ।। 2.159.१० ।।\nब्रह्मा विष्णुश्च शम्भुश्च शक्रश्चैवानलानिलौ।।\nविनायकः कुमारश्च वरुणो धनदो यमः ।। ११ ।।\nविश्वान्देवान्महाभाग उच्चैःश्रवसमेव च ।।\nअष्टौ महागजाः पूज्यास्तेषां नामानि मे शृणु ।। १२ ।।\nकुमुदैरावणौ पद्मः पुष्पदन्तोऽथ वामनः ।।\nसुप्रतीकाञ्जनौ नील एतेऽष्टौ देवयोनयः ।। ।। १३ ।।\nपूजा कार्या ग्रहर्क्षाणां तथैव च पुरोधसा ।।\nततस्तु जुहुयाद्वह्नौ पुरोधा सुसमाहितः ।। १४ ।।\nयथाभिमतदेवानां मन्त्रैस्तल्लिङ्गसंज्ञकम्।।\nतथा च मन्त्रहीनानां प्रणवेन महाभुज ।। १५ ।।\nसमिधः क्षीरवृक्षाणां तथा सिद्धार्थकानि च ।।\nघृतं तिलांश्च धर्मज्ञ तथा चैवाक्षतानि च ।। १६।\nहुत्वा च कलशान्कुर्यात्सोदकान्गन्धसंयुतान् ।।\nपूजितान्माल्यगन्धैश्च वनस्पतिविभूषितान् ।। १७ ।।\nपञ्चरङ्गकसूत्रेण कुर्याद्वस्त्रगतांस्तथा ।।\nभल्लातशालिसिद्धार्था वचाकुष्ठप्रियङ्गवः ।। १८ ।।\nतोरणात्पश्चिमे भागे कलशैः पूर्वकल्पितैः ।।\nततः संस्नापनीयाः स्युर्मंत्रपूतैर्गजोत्तमैः ।। १९ ।।\nतुरगांश्च महाभाग चालङ्कृत्य ततस्तु तान् ।।\nततोभिषेकनागस्य तथा तत्तुरगस्य च ।।2.159.२०।।\nअन्नपिण्डं ततो देयमभिमन्त्र्य पुरोधसा ।।\nतस्याभिनन्दने राज्ञो विनयः परिकीर्तितः ।। २१ ।।\nत्यागे च तस्य विज्ञेयं महद्भयमुपस्थितम् ।।\nनिष्क्रामयेत्तोरणैस्तु ततो हि प्रथमं गजान् ।। २२ ।।\nतत्रापि प्रथमं राम अभिषिच्य गजोत्तमम् ।।\nतस्यादौ शतपाशीं तु नरः पञ्चनखोऽपि वा ।। २३ ।।\nअथ ह्यन्यो लंघयेत्तां राज्ञो मरणमादिशेत् ।।\nदुर्भिक्षं तत्र विज्ञेयं गोखरोष्ट्रैश्च लंघने ।। २४ ।।\nलंघयेद्वामपादेन यदि तां नृपकुञ्जरः ।।\nराजा पुरोहितामात्यराजपुत्रहितं भवेत् ।।२५ ।।\nराज्ञस्तु मरणं बूयादाक्रमेत्तं यदापरः ।।\nराज्ञोपि जयमाचष्टे लंघयेन्दक्षिणेन ताम् ।। २६ ।।\nराजहस्तिनि निष्क्रान्ते सा त्वया स्यात्तदा भवेत् ।।\nनिष्क्रामेयुस्ततः सर्वेः प्राङ्मुखास्तोरणैर्गजाः ।। २७ ।।\nततोस्त्राः सुमहाभाग ततस्तु नरसत्तम ।।\nततश्छत्रं ध्वजं चैव राजलिङ्गानि यानि च ।। ।। २८ ।।\nआश्रमे तानि संस्थाप्य पूजयेदायुधानि च ।।\nपञ्चरङ्गकसूत्रेण यास्ताः प्रतिसरा कृताः ।। २९ ।।\nदूष्यादूष्येतिमन्त्रेण निबध्नीयात्पुरोहितः ।।\nसर्वेषां नृपनागानां तुरगाणां च भार्गव ।। 2.159.३० ।।\nस्वगृहेषु ततो नेया कुञ्जरास्तुरगैः सह ।।\nस्वातिस्थः सविता यावत्तावच्छायासु संस्थितान् ।। ३१ ।।\nपूजयेत्सततं राम नाक्रोशेन्न च ताडयेत् ।।\nराजचिह्नानि सर्वाणि पूजयेदाश्रमे सदा ।। ३२ ।।\nपूजयेद्वरुणं नित्यं तथाप्सु विधिवद्द्विज ।।\nभूतेज्या च तथा कार्या रात्रौ बलिभिरुत्तमैः ।। ३३ ।।\nआश्रमं रक्षणीयं स्यात्पुरुषैः शस्त्रपाणिभिः ।।\nवसेतामाश्रमे नित्यं सांवत्सर पुरोहितौ।।३४।।\nअश्ववैद्यप्रधानश्च तथा नागभिषग्वरः ।।\nदीक्षितैस्तैस्तथा भाव्यं ब्रह्मचारिभिरेव च।।३५।।\nस्वातिं त्यक्त्वा यदा सूर्यो विशाखां प्रतिपद्यते।।\nअलंकुर्याद्दिने तस्मिन्वाहनांश्च विशेषतः।।३६।।\nपूजिता राजलिङ्गाश्च कर्तव्या नरहस्तगाः।।\nहस्तिनं तुरगं छत्रं खड्गं वा पञ्चदुन्दुभिम् ।।३७।।\nध्वजं पताकां धर्मज्ञ कालज्ञस्त्वभिमंत्रयेत् ।।\nअभिमन्त्र्य ततः सर्वान्कुर्यात्कुञ्जरधूर्गताम।।३८।।\nकुञ्जरोपरिगौ स्यातां सांवत्सरपुरोहितौ ।।\nअश्ववैद्य प्रधानश्च तथा नागभिषग्वरः ।। ३९ ।।\nततोऽभिमन्त्रितं राजा समारुह्य तुरङ्गमम् ।।\nनिष्क्रम्य तोरणे नागमभिमन्त्र्य समारुहेत् ।। 2.159.४० ।।\nतोरणेन विनिष्क्रम्य कुर्यात्सुरविसर्जनम् ।।\nबलिं विसृज्य विधिवद्राजा कुञ्जरधूर्गतः ।।४१।।\nरत्नैरलङ्कृतः सर्वैर्वीज्यमानश्च चामरैः ।।\nउल्मुकानां च निचयमादीपितमनन्तरम् ।। ४२ ।।\nराजा प्रदक्षिणं कुर्यात्त्रीन्वारान्सुसमाहितः ।। ४३ ।।\nचतुरङ्गबलोपेतः सर्वसैन्यसमन्वितः ।।\nक्ष्वेडाकिलकिला शब्दैः सर्ववादित्रनिःस्वनैः ।। ४४ ।।\nवल्गितैश्च पदातीनां हृष्टानां मनुजोत्तम ।।\nएवं कृत्वा गृहं गच्छेद्राजा सैन्यपुरःसरः ।। ४५ ।।\nजनं सम्पूज्य च गृहात्सर्वमेव विसर्जयेत् ।।\nशान्तिर्नीराजनाख्येयं कर्तव्या वसुधाधिपैः।।\nक्षेम्या वृद्धिकरी राम नरकुञ्जरवाजिनाम् ।। ४६ ।।\nधन्या यशस्या रिपुनाशनी च सुखावहा शान्तिरनुत्तमा च ।।\nकार्या नृपै राष्ट्रविवृद्धिहेतोः सर्वप्रयत्नेन भृगुप्रवीर ।। ४७ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे रामं प्रति पुष्करोपाख्याने नीराजनशान्तिवर्णनो नामैकोनषष्ट्युत्तरशततमोऽध्यायः ।। १५९ ।।\n2.160\n।। राम उवाच ।।\nछत्राश्च केतुकरिणां पताका खड्गचर्मणाम् ।।\nतथा दुन्दुभिचापानां ब्रूहि मन्त्रान्ममानघ ।। १ ।।\nपुष्कर उवाच ।।\nशृणु मन्त्रान्महाभाग भगवान्यत्पराशरः ।।\nगालवाय पुरोवाच सर्वधर्मभृतां वरः ।। २ ।।\nपराशर उवाच ।।\nयथाम्बुदश्छादयति शिवायेमां वसुन्धराम ।।\nतथाच्छादय राजानं विजयारोग्यवृद्धये ।। ३ ।।\nइति च्छत्रमन्त्रः ।।\nपराशर उवाच ।।\nगन्धर्वकुलराजस्त्वं मा भूयाः कुलदूषकः ।।\nब्रह्मणः सत्यवाक्येन सोमस्य वरुणस्य च ।। ४ ।।\nप्रभावश्च हुताशस्य भवस्य त्वं तुरङ्गम ।।\nतेजसा चैव सूर्यस्य मुनीनां तपसां तथा ।। ५ ।।\nरुद्रस्य ब्रह्मचर्येण पवनस्य बलेन च ।।\nस्मर त्वं राजपुत्रोऽसि कौस्तुभं च मणिं स्मर ।।६।।\nयां गतिं ब्रह्महा गच्छेत्पितृहा मातृहा तथा ।।\nभूम्यर्थेऽनृतवादी च क्षत्त्रियश्च पराङ्मुखः ।। ७ ।।\nसूर्याचन्द्रमसौ  वायुर्यावत्पश्यन्ति दुष्कृतम् ।।\nव्रजेत्त्वेतां गतिं क्षिप्रं तच्च पापं भवेत्तव ।। ८ ।।\nविकृतिं यदि गच्छेन्नो युद्धेऽध्वनि तुरङ्गम ।।\nरिपून्विजित्य समरे सहभर्त्रा सुखी भव ।। ९ ।।\nइत्यश्वमन्त्रः ।।\nपराशर उवाच ।।\nशक्रकेतो महावीर सुपर्णस्तत्सुताश्रितः ।।\nपतत्रिराट् वैनतेयस्तथा नारायणध्वजः ।। 2.160.१० ।।\nकाश्यपेयोऽमृताहर्ता नागारिर्विष्णुवाहनः ।।\nअप्रमेयो दुराधर्षो रणे चैवारिसूदनः ।। ११ ।। ।\nगरुत्मान्मारुतगतिः त्वयि सन्निहितः स्थितः ।।\nसाश्ववर्मायुधान्योधान्रक्षास्माकं महद्रिपून् ।। १२।।\nइति ध्वजमन्त्रः ।।\nपराशर उवाच ।।\nकुमुदैरावणौ पद्मः पुष्पदन्तोथ वामनः ।।\nसुप्रतीकोञ्जनो नील एतेष्टौ देवयोनयः ।। १३ ।।\nतेषां पुत्राश्च पौत्राश्च धनान्यष्टौ समाश्रिताः ।।\nभद्रो मन्दो मृगश्चैव गजः संकीर्ण एव च ।। १४ ।।\nवनेवने प्रसृतास्ते स्मर योनिं महागज ।।\nपान्तु त्वां वसवो रुद्रा आदित्याः समरुद्गणाः ।। १५ ।।\nभर्तारं रक्ष नागेन्द्र समयः प्रतिपाल्यताम् ।।\nअवाप्नुहि जयं युद्धे गमने स्वस्ति नो व्रज ।। १६ ।।\nश्रीस्ते सोमाद्बलं विष्णोस्तेजः सूर्याज्जवोऽनिलात् ।।\nस्थैर्यं मेरोर्जयं रुद्राद्यशो देवात्पुरन्दरात् ।। १७ ।।\nयुद्धे रक्षन्तु नागास्त्वां दिशश्च सह दैवतैः ।।\nअश्विभ्यां सह गन्धर्वा पान्तु त्वां सर्वतः सदा ।। १८ ।।\nइति हस्तिमंत्रः ।।\nपराशर उवाच ।।\nहुतभुग्वसवो रुद्रा वायुः सोमो महर्षयः ।।\nनागकिन्नरगन्धर्वयज्ञभूतगणग्रहाः ।। १९ ।।\nप्रमथास्तु सहादित्यैर्भूतेशो मातृभिः सहः ।।\nशक्रसेनापतिः स्कन्दो वरुणश्चाश्रितस्त्वयि ।। 2.160.२० ।।\nप्रदहन्तु रिपून्सर्वान्राजा विजयमिच्छतु ।।\nयानि प्रयुक्तान्यरिभिर्दूषणानि समन्ततः ।। २१ ।।\nपतन्तूपरि शत्रूणां हतानि तव तेजसा ।।\nकालनेमिवधे यद्वद्यश्च त्रिपुरपातने ।। २२ ।।\nहिरण्यकशिपोर्यद्वद्वधे सर्वासुरेषु च ।।\nशोभितासि तथैवाद्य शोभस्व समयं स्मर ।। २३ ।।\nनीलाञ्श्वेतानिमान्दृष्ट्वा नश्यंत्वाशु नृपारयः ।।\nव्याधिभिर्विविधैर्घोरैः शस्त्रैश्च युधि निर्जिताः ।। २४ ।।\nपूतना रेवती नाम्ना कालरात्रीति पठ्यते ।।\nदहत्वाशु रिपून्सर्वान्पताके त्वामुपाश्रिता ।। २५ ।।\nइति पताकामन्त्रः ।।\nपराशर उवाच ।।\nअसिर्विशसनः खड्गस्तीक्ष्णधारो दुरासदः ।।\nश्रीगर्भो विजयश्चैव धर्माचारस्तथैव च ।। २६ ।।\nइत्यष्टौ तव नामानि स्वयमुक्तानि वेधसा ।।\nनक्षत्रं कृत्तिका तुभ्यं गुरुर्देवो महेश्वरः ।। २७ ।।\nरोहिण्याश्च शरीरं ते दैवतं तु जनार्दनः ।।\nपिता पितामहो देवः स त्वं पालय सर्वदा ।। २८ ।।\nइति खड्गमन्त्रः ।।\nपराशर उवाच ।।\nवर्मप्रदस्त्वं समरे धर्मसैन्याय मानद ।।\nरक्ष मां रक्षणीयोऽहं तवानघ नमोस्तु ते ।। २९ ।।\nइति वर्ममन्त्रः ।।\nपराशर उवाच ।।\nदुन्दुभे त्वं सपत्नानां घोषाद्धृदयकंपनः ।। 2.160.३० ।।\nतव भूमिपसैन्यानां तथा विजयवर्धनः ।।\nयथा जीमूतघोषेण हृष्यन्ति शरवारणाः ।।\nतथा च तव शब्देन त्रस्यन्त्वस्मद्द्विषो रणे ।। ३१ ।।\nइति दुन्दुभिमंत्रः ।।\nपराशर उवाच ।।\nसर्वायुधमहामात्र सर्वदेवारिसूदन ।।\nचापस्त्वं सर्वदा रक्ष साकं शरवरैः सदा ।। ३२ ।।\nइति चापमन्त्रः ।।\nपुष्कर उवाच ।।\nमंत्रास्तवैतेऽभिहिता नृवीर सम्मंत्रणे वैजयिका यथावत् ।।\nएतैस्तु मंत्रैरभिमन्त्रितानां चलत्यमोघं बलमप्रमृष्यम् ।। ३३ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे रामं प्रति पुष्करोपाख्याने मन्त्राध्यायवर्णनो नाम षष्ट्युत्तरशततमोध्यायः ।। १६० ।।"
  }
]
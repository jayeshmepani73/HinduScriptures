[
  {
    "text": "।। पुष्कर उवाच ।। ।।\nसर्वलक्षणलक्षण्यो मन्त्री राज्ञस्तथैव च ।।\nब्राह्मणो वेदतत्त्वज्ञो विनीतः प्रियदर्शनः ।। १ ।।\nस्थूललक्षो महोत्साहः स्वामिभक्तः प्रियंवदः ।।\nबृहस्पत्युशनः प्रोक्तां नीतिं जानाति सर्वतः ।। २ ।।\nरागद्वेषेण यत्कार्यं न वदन्ति महीक्षितः ।।\nलोकापवादाद्राजार्थे भयं यस्य न जायते ।। ३ ।।\nक्लेशक्षमस्तथा यश्च विजितात्मा जितेन्द्रियः ।।\nगूढमन्त्रश्च दक्षश्च प्राज्ञो भक्तजनप्रियः ।। ४ ।।\nइङ्गिताकारतत्त्वज्ञ ऊहापोहविशारदः ।।\nशूरश्च कृतविद्यश्च न च मानी विमत्सरः ।। ५ ।।\nचारप्रचारकुशलः प्रणिधिप्रणयात्मवान् ।।\nषाड्गुण्यविधितत्त्वज्ञ उपायकुशलस्तथा ।। ६ ।।\nवक्ता विधाता कार्याणां नैव कार्यातिपातिता ।।\nसमश्च राजभृत्यानां तथैव च गुणप्रियः ।। ७ ।।\nकालज्ञः समयज्ञश्च कृतज्ञश्च जनप्रियः ।।\nकृतानामकृतानाञ्च कर्मणां चान्ववेक्षिता।। ८ ।।\nयथानुरूपमर्हाणां पुरुषाणां नियोजिता ।।\nराज्ञः परोक्षे कार्याणि सम्पराये भृगूत्तम ।। ९ ।।\nकृत्वा निवेदिता राजन्कर्मणां गुरुलाघवम् ।।\nशत्रुमित्रविभागज्ञो विग्रहास्पदतत्त्ववित् ।। १० ।।\nस राज्ञः सर्वकार्याणि कुर्याद्भृगुकुलोद्वह ।।\nविदितानि यथा कुर्यान्नाज्ञातानि महीक्षिता ।। ११ ।।\nअज्ञातानि नरेन्द्रस्य कृत्वा कार्याणि भार्गव ।।\nअचिरेणापि विद्वेषं स मन्त्री त्वधिगच्छति ।।१२।।\nकरोति यस्तु कार्याणि विविधानि महीपते ।।\nभेदो नो तस्य भवति कदाचिदपि भूभुजा ।। १३ ।।\nएवंगुणो यस्य भवेच्च मन्त्री वाक्ये च तस्याभिरतस्य राज्ञः ।।\nराज्यं स्थिरं स्याद्विपुला च लक्ष्मीर्वंशश्च दीप्तो भुवनत्रयेऽपि ।। १४ ।। ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे मत्रिलक्षणं नाम षष्ठोऽध्यायः ।। ६ ।।\n2.7\n।। पुष्कर उवाच ।। ।।\nराज्ञाग्र्यमहिषी कार्या सर्वलक्षणपूजिता ।।\nविनीता गुरुभक्ता च ईर्षाक्रोधविवर्जिता ।। १ ।।\nराज्ञः प्रियहितासक्ता चारुवेशा प्रियंवदा ।।\nभृताभृतजनज्ञा च भृतानामनुवेक्षिणी ।। २ ।।\nअभृतानां जनानां च भृतिकर्मप्रवर्तिनी ।।\nरागद्वेषवियुक्ता च सपत्नीनां सदैव या ।। ३ ।।\nभोजनासनपानेन सर्वेषामनुवेक्षिणी ।।\nसपत्निपुत्रेष्वपि या पुत्रवत्परिवर्तते ।। ४ ।।\nमन्त्रिसंवत्सरामात्यान्या च पूजयते सदा ।।\nब्रह्मण्या च दयायुक्ता सर्वभूतानुकम्पिनी ।। ५ ।।\nकृताकृतज्ञा राज्ञश्च विदिता मण्डलेष्वपि ।।\nपरराजकलत्रषु प्रीयमाणा मुदा युता ।।६।।\nदूतादिप्रेषणकरी राजद्वारेषु सर्वदा ।।\nतद्द्वारेण नरेद्राणां कार्यज्ञा च विशेषतः ।। ७ ।।\nएवंगुणगणोपेता नरेन्द्रेण सहानघा ।।\nअभिषेच्या भवेद्राज्ये राज्यस्थेन नृपेण वा ।। ८ ।।\nएवं यदा यस्य भवेच्च पत्नी नरेन्द्रचन्द्रस्य महानुभावा ।।\nवृद्धिं व्रजेत्तस्य नृपस्य राष्ट्रं सचारकं नात्र विचारणास्ति।।९।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे अग्र्यमहिषीलक्षणं नाम सप्तमोऽध्यायः ।। ७ ।। ।।\n2.8\nराम उवाच ।। पुरुषाणां तथा स्त्रीणां गजानां तुरगैस्सह ।।\nवालव्यजनच्छत्राणां तथा भद्रासनस्य च ।। १ ।।\nरत्नानां धनुषां चैव खड्गस्य च सुरात्मज ।।\nलक्षणं श्रोतुमिच्छामि तन्ममाचक्ष्व पृच्छतः ।। २ ।।\nपुष्कर उवाच ।।\nआदावेव प्रवक्ष्यामि पुरुषाणां तु लक्षणम् ।।\nनिबोध तन्मे गदतो भृगुवंशाविवर्धन ।। ३ ।।\nएकाधिको द्विशुक्लश्च त्रिभिर्व्याप्नोति यस्तथा ।।\nत्रिवलीवाँस्त्रिविनतः त्रिकालज्ञश्च भार्गव ।। ४ ।।\nपुरुषः स्यात्सुलक्षण्यो विपुलश्च तथा त्रिषु ।।\nचतुर्लेखस्तथा यश्च तथैव च चतुःसमः ।। ५ ।।\nचतुष्किष्कुश्चतुर्दंष्ट्रश्चतुष्कृष्णस्तथैव च ।।\nचतुर्गंधश्चतुर्ह्रस्वः पञ्चसूक्ष्मस्तथैव च ।। ६ ।।\nपञ्चदीर्घो भृगुश्रेष्ठ तथैव च षडुन्नतः ।।\nसप्तस्नेहोऽष्टवंशश्च नव स्थानामलस्तथा ।। ७ ।।\nदशपद्मो दशबृहन्न्यग्रोधपरिमण्डलः ।।\nचतुर्दशसमद्वन्द्वः षोडशाख्यश्च शस्यते ।। ८ ।।\nराम उवाच ।।\nएकाधिकाद्या ये प्रोक्ताः पुरुषस्य त्वया गुणाः ।।\nतानहं श्रोतुमिच्छामि यथावद्वरुणत्मज ।। ९ ।।\nपुष्कर उवाच ।।\nधर्मे चार्थे च कामे च जनः सर्वोऽभिषज्यते ।।\nएकाधिकस्तु विज्ञेयो यस्तु धर्मे विशेषतः ।। १ ०।।\nतारकाभ्यां विना नेत्रे शुक्लाश्च दशनास्तथा ।।\nद्वात्रिंशद्राम यस्य स्युर्द्विशुक्लः स तु कीर्तितः ।। ।।११।।\nउरो नाभिस्तथा सक्थिर्गंभीरा यस्य देहिनः ।।\nप्रोच्यते स तु धर्मज्ञ त्रिगम्भीरो नरोत्तमः ।।\nअनसूया दया क्षान्तिस्त्रिकमेकं प्रकीर्तितम् ।। ।।१२।।\nमङ्गलाचारसंस्पर्शः शौचं चेत्यपरं त्रयम् ।।\nअनायासमकार्पण्यमैश्वर्यं च त्रयस्त्रिकाः।।\nत्रिप्रलम्बो भुजाभ्यां तु वृषणेन च कीर्त्यते ।।\nदिग्देशजातिसर्गैश्च तेजसा यशसा श्रिया ।। १४ ।।\nव्याप्नोति यो भृगुश्रेष्ठ त्रिभिर्व्याप्नोत्यसौ स्मृतः ।।\nउदरे वलयस्तिस्रो गम्भीरा यस्य देहिनः ।। १५ ।।\nस उच्यते भृगुश्रेष्ठ त्रिवलीवान्नरोत्तमः ।।\nदेवतानां द्विजानां च गुरूणां च तथा नतः ।। १६ ।।\nपुरुषो भार्गवश्रेष्ठ प्रोक्तस्त्रिविनतः सदा ।।\nधर्मस्यार्थस्य कामस्य संपत्कालविभागवित् ।। १७ ।।\nसेवते यश्च धर्मज्ञः प्रोच्यते स त्रिकालवित् ।।\nउरौ ललाटं वक्त्रं च विस्तीर्णं यस्य देहिनः ।। १८ ।।\nकथितः स भृगुश्रेष्ठ विपुलस्त्रिषु मानवः ।।\nद्वौ पाणी द्वौ तथा पादौ ध्वजच्छत्रादिभिर्युतौ ।। १९ ।।\nलेखाभिर्यस्य निर्दिष्टश्चतुर्लेखः स मानवः ।।\nअङ्गुल्यो हृदयं पृष्ठं कटिर्यस्य तथा समाः ।।२० ।।\nपुरुषः स भृगुश्रेष्ठ चतुस्सम उदाहृतः ।।\nषष्णवत्यङ्गुलोत्सेधश्चतुष्किष्कुः प्रमाणतः ।। २१ ।।\nप्रमाणयोगाद्धर्मज्ञ चतुकिष्कुः स कीर्तितः ।।\nदंष्ट्राश्चतस्रश्चन्द्राभा दशनेभ्यः समुन्नताः ।। २२ ।।\nकिञ्चिद्यस्य स धर्मज्ञ चतुर्दंष्ट्रः प्रकीर्तितः ।।\nनेत्रतारे भ्रुवौ श्मश्रुः कृष्णाः केशास्तथैव च ।। २३ ।।\nयस्येह स चतुष्कृष्णः प्रोच्यते मनुजोत्तमः ।।\nनासायां वदने स्वेदे कक्ष्यासु च नरोत्तम ।। २४ ।।\nगन्धस्तु सुरभिर्यस्य चतुर्गन्धः स कीर्तितः ।।\nबाहू जानूरुगण्डश्च चत्वार्यस्य समानि तु ।। ।। २८९ ।।\nपुरुषस्य भृगुश्रेष्ठ चतुस्सम उदाहृतः ।।\nआस्यासृङ्मध्यपद्मानां तुल्यो गन्धस्तु यस्य वै ।। २६ ।।\nकथितः स भृगुश्रेष्ठ चतुर्गन्ध इति द्विजैः ।।\nह्रस्वं लिङ्गं तथा ग्रीवा जंघे ह्रस्वे तु देहिनः ।। २७ ।।\nयस्य भार्गवशार्दूल चतुर्ह्रस्वः स कीर्तितः ।।\nअङ्गुलीनां तु पर्वाणि नखकेशद्विजत्वचम् ।।\nसूक्ष्मणि यस्य तं राम पञ्च सूक्ष्मं प्रचक्षते ।। २८ ।।\nहनू नेत्रे ललाटं च नासा चैव स्तनान्तरम् ।।\nदीर्घाणि यस्य तं राम पञ्चदीर्घं विदुर्बुधाः ।। २९ ।।\nवक्षः कक्षौ नखा नासा मुखं चैव कृकाटिका ।।\nषडुन्नतानि यस्येह तं वदंति षडुन्नतम ।। ३० ।।\nत्वक्केशलोमदंताश्च दृष्टिर्वाणी नखास्तथा ।।\nस्निग्धा यस्येह तं प्राहुः सप्त स्निग्धं बहुश्रुताः ।। ३१ ।।\nजानुवंशावुभौ राम भुजवंशौ तथाप्युभौ ।।\nऊरुवंशद्वयं चैव पृष्ठवंशं च भार्गव ।। ३२ ।।\nनासावंशः समो यस्य सोऽष्टवंशः प्रकीर्तितः ।।\nनेत्रे नासापुटौ कर्णौ मेढ्रपायू मुखं तथा ।। ३३ ।।\nछिद्रा नवैते विमला यस्य तं तु नवामलम् ।।\nजिह्वोष्ठतालु नेत्रान्तर्हस्तपादनखाः स्तनौ ।। ३४ ।।\nशिश्नाग्रवक्षो यस्यैते पद्माभा दश देहिनाम् ।।\nपाणी पादौ मुखं ग्रीवा श्रवणे हृदयं शिरः ।। ३५ ।।\nललाटमुदरं पृष्ठं बृहन्तः पूजिता दश ।।\nप्रसारितभुजस्येह मध्यमाग्रत्वयांतरात् ।। ३६ ।।\nउच्छ्रायेण समो यः स न्यग्रोधपरिमण्डलः ।।\nकथितः स नृपश्रेष्ठः सर्वलक्षणपूजितः ।। ३७ ।।\nपादौ गुल्फौ स्फिचौ पार्श्वौ वृषणावक्षिणौ हनू ।।\nकर्णोष्ठसक्थिनी जंघे हस्तौ बाहू तथा भ्रुवौ ।। ३८ ।।\nद्वन्द्वान्येतानि यस्य स्युः समानि तु चतुर्दश ।।\nचतुर्दशसमद्वन्द्वः कथितः स नृपोत्तमः ।। ३९ ।।\nविद्यास्थानानि यानीह कथितानि चतुर्दश ।।\nप्रपश्यति च यो राम नेत्राभ्यां च नरोत्तमः ।। ४० ।।\nसम्यक्स कथितो लोके षोडशाक्षो भृगूत्तम ।।\nरूक्षं शिराततं गात्रं तथा मांसविवर्जितम ।।\nदुर्गन्धि चाशुभं सर्वं विपरीतं च शस्यते ।। ४१ ।।\nदृष्टिः प्रसन्ना मधुरा च वाणी मत्तेभतुल्या च गतिः प्रशस्ता ।।\nएकैककूपप्रभवाश्च रोमा सत्त्वं प्लुतं हासमनुल्बणं च ।। ४२ ।।\nश्रान्तस्य यानमशनं च बुभुक्षितस्य पानं तृषा परिगतस्य परेषु रक्षा ।।\nएतानि यस्य पुरुषस्य भवंति काले तं धन्यमाहुरधिभूमि नरं द्विजेन्द्राः ।। ४३ ।। ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे पुरुषलक्षणं नामाष्टमोऽध्यायः ।।८।।\n2.9\nपुष्कर उवाच ।।\nशस्ता स्त्री चारुसर्वाङ्गी मत्तमातङ्गगामिनी ।।\nगुरूरुजघना या च मत्तपारावतेक्षणा ।।१ ।।\nसुनीलकेशी तन्वङ्गी परपुष्टनिनादिनी ।।\nतनुमध्या विलोमाङ्गी स्निग्धवर्णा मनोहरा ।।२।।\nसमग्रभूस्पृशौ यस्याश्चरणौ कमलोपमौ ।।\nनाभिः प्रदक्षिणावर्ता संहतौ च तथा स्तनौ।।३।।\nविभक्तमधरोष्ठं च दर्शनं मधुरं तथा ।।\nगुह्यं प्रदक्षिणावर्तमश्वत्थदलसन्निभम्।।४।।\nगुल्फौ निगूढौ गूढे च तथा यस्याः ककुन्दरे।।\nमध्यनाभेश्च यस्याः स्याद्धस्तांगुष्ठप्रमाणतः ।। ५।।\nपिण्डिके च न सन्नद्धे न लम्बा च तथा कटिः ।।\nजठरं च प्रलंबं च नयने च न केकरे ।।६।।\nकचाश्च कपिशा केशाः केशा रूक्षास्तथैव च ।।\nन च वृक्षनदीनाम्नी न देवगिरिनामिका ।। ७ ।।\nन चैवोरगगन्धर्वभूतप्रेतसनामिका ।।\nन वाचाला न लुब्धा च न शठा कलहप्रिया ।।८।।\nन लोलुपा न दुर्भावा न वा कुण्ठकपालिका ।।\nदेवद्विजातिसिद्धानां साधूनां पूजने रता ।। ९ ।।।\nशीलोपेता गुणोपेता न शिराला न लोमशा ।। १० ।।\nगण्डैर्मधूकपुष्पाभैः स्निग्धैश्च दशनच्छदैः ।।\nन संहतभ्रूः संश्लिष्टचरणांगुलिकुड्मला ।।। ।। ११ ।।\nपतिप्रिया पतिप्राणा या नारी पतिदेवता ।।\nअलक्षणापि संज्ञेया सर्वलक्षणसंयुता ।। १२ ।।\nभ्रुवं कनीनिका यस्या न स्पृशेत कथंचन ।।\nन तां कुर्वीत भार्यार्थं मृत्युः सा कथिता बुधैः ।।१३।।\nसरोममुत्तरोष्ठं च गण्डौ यस्याः सकूपकौ।।\nअतिदीर्घा कषाया च चलन्मांसचया तथा ।। १४ ।।\nसा विवर्ज्या विशेषेण नरेण हितमिच्छता ।। १५ ।।\nसंक्षेपतस्ते कथितं मयैतत्स्याल्लक्षणं चारु नितम्बिनीनाम् ।।\nरहस्यमेतत्कथितं तु तत्र यत्राकृतिस्तत्र गुणा वसन्ति ।। १६ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे स्त्रीलक्षणं नाम नवमोऽध्यायः ।। ९ ।।\n2.10\nपुष्कर उवाच ।।\nनागाः प्रशस्ता धर्मज्ञ प्रमाणेनाधिकास्तु ये ।।\nदीर्घहस्ता महोच्छ्वासा स्वासनाश्च विशेषतः ।। १ ।।\nनिगूढवंशा मध्वाक्षा मूढा मूढोष्ठमस्तकाः ।।\nविंशत्यष्टाधिकनखाः शीतकालमदाश्च ये।।२।।\nयेषां चैव कराः पादा दीर्घा लाङ्गूलमेव च।।\nदक्षिणं चोन्नतं दीप्तं बृंहितं जलदोपमम् ।। ३ ।।\nअत्यर्थवेदना ये च शूराः शब्दसहिष्णवः ।।\nकर्णौ च विपुलौ येषां सूक्ष्मबिन्दुयुतत्वचः।  ४।।\nते प्रशस्ता महाभाग ये तथा सप्तसुस्थिताः ।।\nदन्तच्छदेषु दृश्यन्ते येषां स्वस्तिकलक्षणाः ।।५।।\nशृङ्गारवालव्यजनं वर्द्धमानाङ्कुशास्तथा ।।\nते धार्या न तथा धार्या वामना मत्कुणादयः ।। ६ ।।\nहस्तिन्यो याश्च गर्भिण्यो ये च मूढा मतङ्गजाः ।।\nअपाकलाश्च कुब्जाश्च सद्दन्ता ये च भार्गव ।। ७ ।।\nकुदन्ताश्च तथा वर्ज्या वामकूटाश्च यत्नतः ।।\nअस्रुस्पृशश्च कूटाश्च शठाश्च विकटाश्च य ।। ८ ।।\nराम उवाच ।।\nवामनाद्यश्च ये नागाः प्रोक्ता निन्दितलक्षणाः ।।\nतेषां तु श्रोतुमिच्छामि लक्षणं वरुणात्मज ।। ९ ।।\n।। पुष्कर उवाच ।।\nआयामेन न संपूर्णो योतिह्रस्वो भवेद्गजः ।।\nवामनस्तु समाख्यातो मत्कुणो दन्तवर्जितः ।। १० ।।\nदशां चतुर्थीं संप्राप्य वर्धते यस्य न द्विजौ ।।\nस्थूलावनायतौ स्यातां स मूढाख्यो गजाधमः ।। ११ ।।\nअपाकलो विशालेन दन्तेनैकेन वारणः ।।\nसंक्षिप्तवक्षोजघनः पृष्ठमध्यसमुन्नतः ।। १२ ।।\nप्रमाणहीनतन्नाभिः स कुब्जो वारणाधमः ।।\nअत्युन्नतांसः सद्दन्तः कुदन्तः स्यान्नतो बहिः ।। १३ ।।\nवामदन्तोन्नतो नागो वामकूटश्च कथ्यते ।।\nदन्तौ वक्त्रस्पृशौ यस्य सोऽस्रुस्पृक्कथितो गजः ।। १४ ।।\nएकदन्तस्तथा नागः कूट इत्यभिधीयते ।।\nपादयोः सन्निकर्षः स्याद्यस्य नागस्य गच्छतः ।। १५ ।।\nस शठोध्वनि युद्धे च लक्षणज्ञैर्न्न पूजितः ।।\nअरत्न्यभ्यधिकं यस्य विस्तरेण स्तनान्तरम् ।। १६ ।।\nविकटः स विनिर्दिष्टो दुर्गतिर्निन्दितो गजः ।।\nराम उवाच ।।\nश्रोतुमिच्छामि धर्मज्ञ कुञ्जरं सप्तसुस्थितम् ।। १७ ।।\nयं प्राप्य किल राजानो जयन्ति वसुधां नृपाः ।।\n।। पुष्कर उवाच ।।\nवर्णं सत्त्वं बलं रूपं कान्तिस्संहननं जवम् ।।\nसप्तैतानि सदा यस्य स गजः सप्तसुस्थितः ।। १८ ।।\nयेषां भवेद्दक्षिणपार्श्वभागे रोम्णां च पुंजः पिटकोऽथवापि ।।\nते नागमुख्या विजयाय युद्धे भवन्ति राज्ञां न हि संशयोऽत्र ।। ५९ ।।\nइति श्रीविष्णुधर्मोत्तरे द्वितीयखण्डे मार्कण्डेय वज्रसंवादे हस्तिलक्षणं नाम दशमोऽध्यायः ।। १० ।।"
  }
]
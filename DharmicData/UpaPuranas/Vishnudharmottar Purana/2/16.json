[
  {
    "text": "2.16\n।। पुष्कर उवाच ।। ।।\nधनुर्द्रव्यत्रयं लोहं शृङ्गं चारु च भार्गव ।।\nज्याद्रव्यत्रितयं चर्म वंशभंगं त्वचस्तथा ।। १ ।।\nवंशत्वग्वंशचापं तु कर्तव्यं भृगुनन्दन ।।\nअन्येषु राम चापेषु शेषद्रव्यमिदं भवेत ।। २ ।।\nप्रमाणं नात्र निर्दिष्टं चापयोः शार्ङ्गलोहयोः ।।\nदारुचापप्रमाणं तु श्रेष्ठं हस्तचतुष्टयम् ।। ३ ।।\nतदर्धसमहीने तु प्रोक्ते मध्यकनीयसी ।।\nमुष्टिग्राह्याणि वृत्तानि मध्ये सर्वाणि कारयेत् ।। ४ ।।\nस्वल्पा कोटिस्तु वार्क्षाणां शार्ङ्गलौहमयी द्विज ।।\nकामिनीभ्रूलताकारा कोटिः कार्या सुसंस्कृता ।।५।।\nपृथग्वा दारुमिश्रो वा लोहशार्ङ्गे तु कारयेत् ।।\nशार्ङ्गं स्नायुचितं कार्यं रुक्मबिन्दुविभूषितम् ।। ६ ।।\nकुटिलस्फुटितं चापं सच्छिद्रं च न शस्यते ।।\nहस्तिभग्ना द्रुमा ये च विद्युद्दग्धास्तथा च ये ।। ७ ।।\nआरामदेवतावेश्मतापसाश्रमसंभवाः ।।\nश्मशानसंभवा ये च न ते कार्याः कथंचन ।। ८ ।।\nप्राणिनां यः सजात्येन शृङ्गी युधि निपातितः ।।\nतच्छृङ्गं वर्जयेच्चापं नित्यं शार्ङ्गे विचक्षणः ।। ९ ।।\nलोहानि राम चत्वारि शस्यन्ते चापकर्मणि ।।\nसुवर्णं रजतं ताम्रं तथा कृष्णायसं द्विज ।। १० ।।\nकाञ्चनं चापरत्नं तु सरत्नमपि कारयेत् ।।\nमाहिषं शारभं शार्ङ्गं रौहीजं चापि कारयेत् ।। ११ ।।\nवार्क्षं चन्दनजं श्रेष्ठं वैतसं धान्वतं तथा ।।\nसालशाल्मलिकाशानां ककुभस्याञ्जनस्य च ।। १२ ।।\nवंशस्य च महाभाग सर्वश्रेष्ठतमं विदुः ।।\nशरद्गृहीतैः काष्ठैस्तु चापं कार्यं प्रयत्नतः ।। १३ ।।\nवंशानामपि तच्छ्रेष्ठं यत्र गङ्गा महानदी ।।\nसालानामपि तच्छ्रेष्ठं गोमती यत्र भार्गव ।। १४ ।।\nवितस्ताकूलजं श्रेष्ठं वेतसीनां तथैव व ।।\nएवं द्रव्यमयं कार्यं चापं लक्षणसंयुतम् ।।१५।।\nग्रहण लक्षणं चास्य भविष्यति च खड्गवत् ।।\nसुखग्राहं दृष्टिकान्तं शरमोक्षमुखं तथा ।। १६ ।।\nश्लक्ष्णं श्लिष्टं सुसंस्थानं सारवन्तं सुसंहतम् ।।\nअवनामसुखं नित्यं पुंनामनवलोत्कटम् ।।१७।।\nएतदीदृशकं श्रेष्ठं चापरत्नं विदुर्बुधाः ।।\nराज्ञा चापस्य कर्तव्या पूजा बाणवरस्य च ।। १८ ।।\nनित्यं देवकुले राम खड्गस्य च विशेषतः ।।\nअयसश्चाथ वंशस्य शरस्याथ शरो भवेत् ।। १९ ।।\nशरवंशौ ग्रहीतव्यौ शरत्काले भृगूत्तम ।।\nशराः किरातजाः श्रेष्ठाः काञ्चीपुरसमीपतः ।। २० ।।\nतेभ्योऽपि ते श्रेष्ठतमाः स्कन्दजन्ममहीभवाः ।।\nस्निग्धा निमग्नपर्वाणः सारवन्तः समाहिताः ।। २१ ।।\nऋजवो मधुवर्णाभाः सुजाताः शारदा दृढाः ।।\nस्नायुश्लिष्टाः सुनेत्राश्च सुपुङ्खाः कलवाससः ।। २२ ।।\nतैलधौताश्च कर्तव्या रुक्मपुङ्खविभूषणाः ।।\nतथा विषमपर्वाणः फलैश्च व्रणवर्जितैः ।। २३ ।।\nएक त्रिपुङ्खं कर्तव्यं राजहंसच्छदोत्तरम् ।।\nरुक्मपुङ्खसुवर्णाग्रमयःफलमनुत्तमम् ।।२४।।\nस्नायुबद्धं बलं तस्य रुक्मबन्धं तु कारयेत् ।।\nवज्रैश्च लक्षणोपेतैश्चित्रितं तं तु कारयेत्।।२५।।\nग्रहणं तस्य कर्तव्यं सांवत्सरकरान्नृपैः ।।\nतस्य पूजा सदा कार्या साभिषेकसमा भवेत् ।। २६ ।।\nयात्रायामभिषेके च मङ्गलेषु च कर्मसु ।।\nसपताके तु तं चापं सपताकं तु कारयेत् ।।\nमङ्गल्यं तन्नरेन्द्राणां कथितं भृगुनन्दन ।। २७ ।।\nये चापरत्नं विनतं तु भूपाः सुवर्णरत्नोपचितं सदैव ।।\nबाणेन साकं परिपूजयन्ति भवन्ति ते राम विपन्नदुःखाः ।। २८ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे चापशरलक्षणं नाम षोडशोऽध्यायः ।। १६ ।।\n2.17\n।। पुष्कर उवाच ।।\nपुरा सुमेरुशिखरे काञ्चने रत्नपर्वते ।।\nस्वर्गङ्गायास्तटे ब्रह्मा यज्ञं यजति भार्गव ।। १ ।।\nतस्मिन्यज्ञे स ददृशे विघ्नं खे लोहदानवम् ।।\nविघ्नस्य शमनं तस्य चिन्तयामास तत्त्ववित् ।। २ ।।\nतदा चिन्तयतस्तस्य पुरुषः पावकाद्बभौ ।।\nनीलोत्पलदलश्यामः स्वरुचा वञ्चितेक्षणः ।। ३।।\nप्रांशुः सुवदनः श्रीमान्बलेनाप्रतिमो भुवि ।।\nस ववन्दे तदा गत्वा देवं कमलसम्भवम् ।। ४ ।।\nअभ्यनन्दन्त जातेन तेन देवास्सवासवाः ।।\nतस्मात्स नन्दको नाम खङ्गरत्नमभूत्तदा ।। ५ ।।\nतं दृष्ट्वा भगवान्ब्रह्मा केशवं वाक्यमब्रवीत् ।।\nखड्गं गृह्णीष्व गोप्तारं धर्मस्य  जगतां पते ।। ६ ।।\nयज्ञविघ्नकरं हत्वा खड्गेनानेन केशव ।।\nनिपातय महाबाहो बलिनं लोहदानवम् ।। ७ ।।\nइत्येवमुक्तो जग्राह ग्रीवया तं जनार्दनः ।।\nगृहीतमात्रे देवेन विकोशः समपद्यत ।। ८ ।।\nखड्गः कमलपत्राक्षो नीलोत्पलसमद्युतिः ।।\nरत्नमुष्टिर्महान्राम निर्मलाकाशसन्निभः ।। ९ ।।\nएतस्मिन्नन्तरे तत्र व्यदृश्यत तदा महान् ।।\nकरालः कृष्णवदनः शतबाहुर्महोदरः।। १०।।\nप्रांशुः सुवृत्तदंष्ट्राग्रो बलवाँल्लौहदानवः ।।\nयज्ञविघ्नार्थिनं प्राप्तं स दृष्ट्वा लोहदानवम् ।। ११ ।।\nखड्गमादाय वेगेन ययौ तं प्रति केशवः ।।\nस केशवमनादृत्य देवाञ्छक्रपुरोगमान् ।। १२ ।।\nविद्रावयामास तदा गदया भीमवेगया ।।\nतदा भग्नेषु देवेषु युद्धं कृत्वा हरिश्चिरम् ।। १३ ।।\nखड्गेन तस्य गात्राणि चिच्छेद मधुहा रणे ।।\nखड्गच्छिन्नानि गात्राणि नानादेशेषु भूतले ।। १४ ।।\nनिपेतुस्तस्य धर्मज्ञ शतशोऽथ सहस्रशः ।।\nनन्दकस्य तु संस्पर्शात्तानि गात्राणि भार्गव ।। १५ ।।\nलोहीभूतानि सर्वाणि प्रसादात्केशवस्य तु ।।\nहतायास्मै वरं प्रादाद्भगवान्मधुसूदनः ।। १६ ।।\nत्वदङ्गानि पवित्राणि भविष्यन्ति महीतले ।।\nआयुधानि च तैर्लोके करिष्यन्तीह मानवाः।।१७।।\nएवमुक्त्वा हरिर्देवो ब्राह्मणं वाक्यमब्रवीत् ।।\nविना विघ्नं मखमिदं कुरु शीघ्रं जगद्गुरो।।१८।।\nएवमुक्तस्तदा ब्रह्मा यज्ञेन मधुसूदनम् ।।\nआत्मना पूजयामास सुसमिद्धमनोरथः।।१९।।\nउत्पत्तिरुक्ता खड्गस्य लोहस्य च मया तव ।।\nअतः परं   प्रवक्ष्यामि खड्गलक्षणमुत्तमम् ।। २० ।।\nप्रधानदेहसंभूतैर्दैत्यास्थिभिररिन्दम ।।\nलोहं प्रधानं खड्गार्थे प्रशस्तं तद्विशेषतः ।। २१ ।।\nकटीकदूरऋषिकं वङ्गे शूर्पाकरेषु च ।।\nविदेहेषु तथाङ्गेषु मध्यमं ग्रामचेदिषु ।। २२ ।।\nसहग्रामेषु नीपेषु तथा कालञ्जरेपि च ।।\nलौहं प्रधानं तज्जानां खड्गानां शृणु लक्षणम् ।।२३।।\nकटीकदूरजाता ये दर्शनीयास्तु ते स्मृताः ।।\nकायच्छिन्नास्तु ऋषिका मर्मघ्ना गुरवस्तथा ।।२४।।\nतीक्ष्णाश्छेदसहा वाङ्गा दृढा शूर्पारिकोद्भवाः ।।\nसुहस्ताश्चैव विज्ञेया प्रभावन्तो विदेहजाः ।।२५ ।।\nअंगदेशोद्भवास्तीक्ष्णाश्चेदि देशसमुद्भवाः ।।\nकालिञ्जरा भारसहास्तथा वक्ष्यामि लक्षणम् ।। २६ ।।\nसुप्रमाणांगुलास्ते तु श्रेष्ठा खड्गाः प्रमाणतः ।।\nप्रमाणं तत्र विज्ञाय ततो हीनं न धारयेत् ।। २७ ।।\nप्रमाणाभ्यधिकं चैव च्छिन्नवंशं तथैव च ।।\nशीघ्रः सुमधुरः शब्दो यस्य खड्गस्य भार्गव ।। २८ ।।\nकिङ्किणी सदृशस्तस्य धारणं श्रेष्ठमुच्यते ।।\nखड्गः पद्मपलाशाग्रो मण्डलाग्रश्च शस्यते ।।२९।।\nकरवीरपलाशाग्रसदृशस्य विशेषतः ।।\nमहीघृतसुगन्धश्च पद्मोत्पलसुगन्धिकः ।। ३० ।।\nवर्णतश्चोत्पलाकारः सवर्णो णगनस्य च ।।\nसमाङ्गुलस्थाः शस्यन्ते व्रणाः खड्गेषु भार्गव ।। ३१ ।।\nश्रीवृक्षपर्वता कारवंशपद्मनिभाश्च ये ।।\nमङ्गल्यानां तथान्येषां सदृशा ये च भार्गव ।। ३२ ।।\nकाकोलूककबन्धाभा विषमाङ्गुलसंस्थिताः ।।\nवंशानुगाः प्रभूताश्च न शस्तास्ते कदाचन ।। ३३ ।।\nन खड्गे वदनं पश्येद्वृथा विवृणुयान्न च  ।\nउच्छिष्टो न स्पृशेत्खड्गं निशि कुर्याच्च शीर्षके ।।\nदिवा च पूजयेदेनं गन्धमाल्यानुसंपदा ।।३४।।\nखड्गं प्रशस्तं मणिहेमचित्रं कोशे सदा चन्दनचूर्णयुक्ते ।।\nसंस्थापयेद्भूमिपतिः प्रयत्नाद्रक्षेत्तथैनं स्वशरीरवच्च ।। ३५ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे खड्गलक्षणं नाम सप्तदशोऽध्यायः ।। १७ ।।\n2.18\nपुष्कर उवाच ।।\nइति सम्भृतसम्भारो राज्ञस्सांवत्सरस्तथा ।।\nकालेऽभिषेचनं कुर्यात्तं कालं कथयामि ते ।। १ ।।\nमृते राज्ञि न कालस्य नियमोऽत्र विधीयते ।।\nतत्रास्य स्नपनं कार्यं विधिवत्तिलसर्षपैः ।। २ ।।\nघोषयित्वा जयं चास्य सांवत्सरपुरोहितौ ।।\nअन्यासनोपविष्टस्य दर्शयेतां जनं शनैः ।। ३ ।।\nस सान्त्वयित्वा स्वजनं भुक्त्वा बन्धनगांस्तथा ।।\nअभयं घोषयित्वा च कालाकांक्षी तथा भवेत् ।। ४ ।।\nनाभिषेच्यो नृपश्चैत्रे नाधिमासे च भार्गव ।।\nन प्रसुप्ते तथा विष्णौ विशेषात्प्रावृषि द्विज ।। ५ ।।\nन च भौमदिने राम चतुर्थ्यां न तथैव च ।।\nनवम्यां नाभिषेक्तव्यः चतुर्दश्यां च भार्गव ।। ६ ।।\nध्रुवाणि वैष्णवं शाक्रं हस्तपुष्ये तथैव च ।।\nनक्षत्राणि प्रशस्यन्ते भूमिपालाभिषेचने ।। ७ ।।\nनागश्चतुष्पदं विष्टिः किंस्तुघ्नः शकुनिस्तथा ।।\nकरणानि न शस्यन्ते व्यतीपातदिनं तधा ।। ८ ।।\nनक्षत्रमुल्काभिहतमुत्पाताभिहतं तथा ।।\nसौरसूर्यकुजाक्रान्तं परिविष्टिञ्च भार्गव ।। ९ ।।\nमुहूर्ताश्चोक्तनक्षत्राः सतां मानहितप्रदाः ।।\nकुजहोरा तथा नेष्टा सर्वत्र कुलिकस्तथा ।। १० ।।\nवृषोऽथ कीटसिंहौ च कुम्भो लग्ने च शस्यते ।।\nएतेषां जन्मलग्नाभ्यां यः स्यादुपचयस्थितः ।। ११ ।।\nतारा द्वितीया षष्ठी च चतुर्थी चाष्टमी च या ।।\nनवमी च तथा शस्ता अनुकूलश्च चन्द्रमाः ।। १२ ।।\nसौम्याः केन्द्रगता लग्ना शुभाश्चैव त्रिकोणयोः ।।\nपापाश्चोपचय स्थाने शस्तो लग्ने दिवाकरः ।। १३ ।।\nलग्ने नवांशः क्षितिजस्य वर्ज्यो वर्गस्तथा तस्य महानुभाव ।।\nसूर्यस्य वर्गः सकलः प्रशस्तो राज्ञोऽभिषेके सग्रहो नृपाणाम् ।। १४ ।। ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादेऽअभिषेककालनिर्णयं नामाष्टादशो ऽध्यायः ।। १८ ।।\n2.19\nपुष्कर उवाच ।।\nकार्या पौरन्दरी शांतिः प्रागेवास्य पुरोधसा ।।\nप्राप्तेभिषेकदिवसे सोपवासः पुरोहितः ।। १ ।।\nसोष्णीषः श्वेतवसनः सितचन्दनभूषितः ।।\nसितमाल्योपवीतश्च सर्वाभरणभूषितः ।।२।।\nवेदिमुल्लिख्य यत्नेन कृत्वा च विधिवत्ततः ।।\nजुहुयाद्वैष्णवान्मन्त्रांस्तथा शाक्रान्विचक्षणः ।। ३ ।।\nसावित्रान्वैश्वदेवांश्च सौम्यां च विधिवत्ततः ।।\nशर्मवर्मगणं चैव तथा स्वस्त्ययनं गणम् ।। ४ ।।\nआयुष्यमभयं चैव तथा चैवापराजितम् ।।\nसपातवन्तं कलशं तथा कुर्याच्च काञ्चनम् ।। ५ ।।\nवह्नेर्दक्षिणपार्श्वस्थः श्वेतचन्दनभूषितः ।।\nश्वेतानुलेपनः स्रग्वी सर्वाभरणभूषितः ।। ६ ।।\nआसनस्थमुखं पश्येन्निमित्तानि हुताशने ।। ७ ।।\nपश्येयुरन्ये च तथा नृसिंह दैवज्ञवाक्यान्निपुणं स्वरूपम् ।।\nसांवत्सरस्याथ सदस्यमुख्याः सदस्यमुख्याश्च पुरोहितस्य ।। ८ ।। ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे पुरंदरशांतिर्नामैकोनविंशतितमोऽध्यायः ।।१९।।\n2.20\nपुष्कर उवाच ।।\nप्रदक्षिणावर्तशिखस्तप्तजाम्बूनदप्रभः ।।\nरथौघमेवनिर्घोषो विधूमश्च हुताशनः ।।१ ।।\nअनुलोमसुगन्धश्च स्वस्तिकाकारसन्निभः ।।\nवर्धमानाकृतिश्चैव नन्द्यावर्तनिभस्तथा ।। २ ।।\nप्रसन्नार्चिर्महाज्वालः स्फुलिङ्गरहितो हितः ।।\nस्वाहावमाने ज्वलनः स्वयं देवमुखं हविः ।। ३ ।।\nयदा भुङ्क्ते महाभाग तदा राज्ञो हितं भवेत् ।।\nहविषस्तु यदा वह्नेर्नस्यात्सिमिसिमायितम् ।। ४ ।।\nन वर्जेयुश्च मध्येन मार्जारमृगपक्षिणः ।।\nपिपीलकाश्च धर्मज्ञ तदा भूयाज्जयी नृपः ।। ५ ।।\nमुक्ताहारमृणालाभे वह्नौ राज्ञां जयो भवेत् ।।\nतथैव च जयं ब्रूयात्प्रस्तरस्य प्रदायिनि ।। ६ ।।\nसंक्षेपतस्तेऽभिहितं मयाद्य यल्लक्षणं चारु हुताशनस्य ।।\nसर्वाग्निकर्मस्वथ तेन विद्वान्भूयात्त्रिलोके तु जयी द्विजेन्द्र ।। ७ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे वह्निलक्षणं नाम विंशतितमोऽध्यायः ।। २० ।।"
  }
]
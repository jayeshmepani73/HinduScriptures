[
  {
    "text": "2.81\n।। पुष्कर उवाच ।।\nआनुलोम्येन वर्णानां जातिर्मातृसमा स्मृता ।।\nचण्डालो ब्राह्मणीपुत्रः शूद्रः स्यात्प्रतिलोमजः ।। १ ।।\nमागधश्च तथा वैश्याच्छूद्रादायोगवो भवेत् ।।\nवैश्यायाः प्रातिलोम्येन प्रतिलोमात्सहस्रशः ।। २ ।।\nविवाहसदृशैस्तेषां नोत्तमैर्नाधमैस्तथा ।।\nचण्डालकर्म निर्दिष्टं वध्यानां घातनं तथा ।। ३ ।।\nस्त्रीजीवनं च तद्रक्षा प्रोक्तं वैदेहकस्य च ।।\nसूतानामश्वसारथ्यं पुक्कसानां च व्याधता ।। ४ ।।\nस्तुतिक्रिया मागधानां तथा चायोगवस्य च ।।\nरङ्गावतरणं प्रोक्तं तथा शिल्पैश्च जीवनम् ।। ५ ।।\nसूतानामस्ति संस्कारस्तथा वै याजनक्रिया ।।\nबहिर्ग्रामनिवासश्च मृतचैलस्य धारणम् ।। ६ ।।\nअसंस्पर्शस्तथैवान्यैश्चण्डालस्य विधीयते ।।\nब्राह्मणार्थे गवार्थे वा देह त्यागानुपस्कृतः ।। ७ ।।\nस्त्रीबालाद्युपपत्तौ च बाह्यानां शुद्धिकारणम् ।।\nसंकरे जातयस्त्वेताः पितृमातृप्रदर्शिताः ।। ८ ।।\nप्रच्छन्ना वा प्रकाशा वा वेदितव्याः स्वकर्मभिः ।।\nअनार्यता निष्ठुरता पुरतो निष्क्रियात्मता ।। ९ ।।\nपुरुषं व्यञ्जयन्तीह लोके कलुषयोनिजम् ।।\nपितुर्वा भजते शीलं मातुर्वोभयमेव वा ।। 2.81.१० ।।\nन कथंचन दुर्योनिः प्रकृतिं स्वां न गच्छति ।।\nकुले मुख्येऽपि जातस्य यस्य स्याद्योनिसङ्करः ।। ११ ।।\nस श्रयत्येव तच्छीलं नरोऽल्पमपि वा बहु ।।\nयत्र त्वेते परिध्वंसा जायन्ते वर्णसङ्कराः ।। १२ ।।\nराष्ट्रियैः सह तद्राष्ट्रं क्षिप्रमेव विनश्यति ।।\nशूद्रायां ब्राह्मणाज्जातः श्रेयसा चेत्प्रजायते ।।\nअश्रेयाञ्श्रेयसीं जातिं गच्छत्यासप्तमाद्युगात्।।१३।।\nराज्ञा स्वकालं परिरक्षणीयं घोरं नृणां सङ्करमेतदेव ।।\nआसाद्य घोराणि हि सङ्कराणि नश्यन्ति राष्ट्राणि सराजकानि।। १४ ।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्करोपाख्याने सङ्करधर्मोनामैकाशीतितमोऽध्यायः ।। ८१ ।।\n2.82\nपुष्कर उवाच ।।\nआजीवं तु यथोक्तेन ब्राह्मणः स्वेन कर्मणा ।।\nजीवेत्क्षत्रियधर्मेण सा ह्यस्य वृत्त्यनन्तरा ।। १ ।।\nउभाभ्यामप्यजीवन्वै वैश्यवृत्तिं समाचरेत् ।।\nब्राह्मणः क्षत्त्रियो वैश्यः शूद्रवृत्तिं विवर्जयेत् ।। ।। २ ।।\nशूद्रो ब्राह्मणवृत्तिं च विशेषेण विवर्जयेत् ।।\nआजीवत्सु स वृत्या च मध्यवृत्तिं समाचरेत् ।। ३ ।।\nब्राह्मणः क्षत्रियो वापि वैश्यवृत्त्या तु वर्तयन् ।।\nअयः शस्त्रं विषं मांसं सोमं गन्धांश्च सर्वशः ।। ४ ।।\nक्षीरं क्षौद्रं दधि घृतं तैलं मज्जां गुडं कुशम् ।।\nमद्यं नीलं च लाक्षां च लवणं प्राणिनोऽपि च ।। ५ ।।\nविक्रीणीत तिलान्नैव पक्वान्नं गोरसांस्तथा ।।\nरसा रसैर्निहन्तव्या गन्धेन लवणं रसैः ।। ६ ।।\nकृतान्नं च कृतान्नेन तिलधान्येन तत्समम् ।।\nवैश्यो वा क्षत्त्रियो वापि वर्जयेद्द्विजजीविकाम् ।।७ ।।\nसद्यः पतति मांसेन लाक्षया लवणेन च।।\nत्र्यहाच्च शूद्रो भवति ब्राह्मणः क्षीरविक्रयी ।। ८ ।।\nइतरेषां हि पण्यानां विक्रयां मनुजोत्तम ।।\nब्राह्मणः सप्तरात्रेण वैश्यभावं हि गच्छति ।।९।।\nक्षिप्राणि यानि रूक्षाणि चराणि च मृदूनि च ।।\nवाणिज्ये तानि शस्यन्ते तिथिं रिक्तां विवर्जयेत् ।।2.82.१ ० ।। ।।\nद्विकं शतं तु गृह्णीयात्कुसीदेनापि वर्धयन् ।।\nततोऽधिकं तु गृह्णानश्चौरस्याप्नोति किल्बिषम् ।। ११ ।।\nप्रतिपद्द्वादशी षष्ठी नक्षत्राणि ध्रुवाणि च ।।\nकुसीदे वर्जनीयानि नित्यं सूर्यसुतस्य च।।१२।।\nकृषिभूमिपतेर्भागं दत्त्वा कुर्याद्यथोदितम् ।।\nध्रुवाणि सौम्यं मैत्रं च वायव्यं पौष्ण्माश्विनम्।। ।।।१३।।\nवासवं श्रवणं चित्रा विशाखा मूलमेव च ।।\nकृष्यारम्भे प्रशस्यन्ते तथा पुष्यपुनर्वसू।।१४।।\nकृष्यारम्भे प्रयत्नेन तिथिं रिक्तां विवर्जयेत।।\nअङ्गारकदिनं वर्ज्यं दिवसं सूर्यजस्य च ।। १५ ।।\nनक्षत्राणां यथोक्तानां मुहूर्तेषु च कारयेत् ।।\nमुहुर्ते यदि वा ब्राह्मे सर्वकर्मसु पूजिते।।१६।।\nवराहं पूजेयद्देवं शेषं पृथ्वीं तथैव च ।।\nपर्जन्यं भास्करं वायुं देवेशं शशिनं तथा ।। १७ ।।\nफालं च गोयुगं चैव गन्धमाल्यान्नसम्पदा ।।\nततोऽग्निहवनं कुर्यात्सुसमिद्धे हुताशने ।। १८ ।।\nदेवतानां यथोक्तानां जुहुयाच्च घृताहुतीः ।।\nगावो भग इति द्वाभ्यां सीरां युञ्जन्त्यतस्त्रिभिः ।। १९ ।।\nफालं शुनां सुफालेति लाङ्गलं च तथेति वै ।।\nहुत्वा विप्रान्समभ्यर्च्य दक्षिणाभिर्यथाविधि ।। 2.82.२० ।।\nपूर्वोदक्प्रवणां भूमिं वाहयेत्प्राग्घलेन तु ।।\nसीरायुञ्जन्त इत्येतदृक्त्रयं कीर्तयेद्बुधः ।। २१ ।।\nया ओषधय इत्येवं बीजं तदनु मन्त्रयेत् ।।\nकृत्वा सुवर्णतोयाक्तं लक्षण्यो वापयेत्पुमान्।। २२ ।।\nप्राङ्मुखैर्वाहयेद्गोभिः प्राङ्मुखैश्चैव वापयेत् ।।\nशंखपुण्याहघोषेण बीजवापः प्रशस्यते ।। २३ ।।\nबीजवापे तथा मन्त्रं निबोध गदतो मम ।।\nप्रजापते कश्यपाय देवलाय नमः सदा ।। २४ ।।\nसदा मे ऋद्धतां देवी बीजेषु च धनेषु च ।।\nभोजयेद्ब्राह्मणांश्चात्र तथैव च कृषीवलान् ।। २५ ।।\nकालश्च सर्वः पूर्वोक्तः संग्रहेऽपि प्रशस्यते ।।\nदेवतानां पितॄणां च कृत्वा तत्रापि पूजनम् ।। २६ ।।\nनववस्त्रपरीधानः श्वेतमाल्यानुलेपनः।।\nप्राङ्मुखः प्राशनं कुर्यात्पात्रे सौवर्णराजते।।२७।।\nतत्रापि भोजयेद्विप्रांस्तथैव च कृषीवलान्।।\nकृष्ये विशेषतः कार्यं फलयज्ञं भृगूद्वह।।२८।।\nयूपोयं निहितो मध्ये पेषीवासैषकार्षकैः।।\nतस्मादतन्द्रितो दद्यादन्नं धान्यार्थदक्षिणा।।२९।।\nभूमिं भित्त्वौषधीश्छित्त्वा हत्वा कीटपिपीलिकम्।।\nपुनन्ति खलु यज्ञेन कर्षिका नात्र संशयः।। 2.82.३०\nअष्टागवं धर्महलं षड्गवं जीवितार्थिनाम्।।\nचतुर्गवं नृशंसानां द्विगवं ब्रह्मघातिनाम्।।३१।।\nआपदं च समुत्तीर्य त्यक्त्वा वित्तं च कर्मणा।।\nयदर्जितं ततः कुर्यात्प्रायश्चित्तं विचक्षणः।।३२।।\nश्रेयान्स्वधर्मो विगुणः परधर्मात्स्वनुष्ठितात्।।\nस्वधर्मे निधनं श्रेयः परधर्मो भयावहः।।३३।।\nऋतेन जीवेदनृतेन जीवेन्मितेन जीवेत्प्रमितेन जीवेत्।।\nसत्यानृताभ्यामथवापि जीवेच्छ्ववृत्तिमेकां परिवर्जयेत्तु।।३४।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्करोपाख्याने आपद्धर्मो नाम द्व्यशीतितमोऽध्याय ।। ८२ ।।\n2.83\n।। राम उवाच ।।\nकाम्यं कर्म समाचक्ष्व वाणिज्यं येन शुध्यति।।\nकृषिं च बहुलां चैव कर्मणा केन चाश्नुते।।१।।\n।।पुष्कर उवाच।।\nमूलेनोपोषितः कुर्यादिदं कर्म पुरोहितः।।\nउपोषितस्य धर्मज्ञ जयमानस्य नित्यशः।।२।।\nप्राप्तामुत्तरषाढासु प्राङ्मुखं स्नापयेन्नरम्।।\nयुक्तैर्वेतसमूलेन शङ्खमुक्ताफलैस्तथा।।३।।\nमणिभिश्च यथालाभं कनकेन तथैव च।।\nअकालमूलैः कलशैश्चतुर्भिर्भृगुनन्दन।।४।।\nनवैस्तु पूजयेद्देवं शङ्खचक्रगदाधरम्।।\nपूर्वाषाढां तथैवाऽपो वरुणं च निशाकरम्।।५।।\nगन्धमाल्यनमस्कारधूपदीपान्नसम्पदा।।\nएतेषामेव जुहुयात्तथा नाम्ना घृतं द्विज।।६।।\nनीलवासावृतो भूत्वा क्षिपेदप्सु समाहितः।।\nनीलानि राम वासांसि पयांसि विविधानि च।।७।।\nतदा मंथं सुरां चैव मैरेयं विविधं तथा।।\nशुक्लानि चैव माल्यानि धूपं दद्यात्तु कम्बुना।।८।।\nतिम्यस्थि मकरादस्थि शङ्खमुक्ताफले तथा।।\nसुवर्णान्तरितं कृत्वा धारयेच्च तथा मणिम्।।९।।\nकृत्वैतत्सिद्धिमाप्नोति वाणिज्ये नात्र संशयः।।\nसमुद्रयाने च तथा कान्तारे न विषीदति।।2.83.१०।।\nनीलानि राम वासांसि दक्षिणा चात्र शस्यते।।\nशङ्खं सुवर्णं रूप्यं च तथा मुक्ताफलानि च।।११।।\nहोत्रे कर्त्रे द्विजेभ्यश्च सर्वमेतद्विधीयते।।\nब्राह्मणान्भोजयेच्चात्र परमान्नं तु संस्कृतम्।।१२।।\nअलंघयन्नित्यमथाप्यमृक्षं करोति कर्मैतदतन्द्रितात्मा।।\nन जातु लाभाद्विनिवर्ततेऽसौ समुद्रमार्गादिव निम्नगा वै।। १३।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्करोपाख्याने पूर्वाषाढास्नानवर्णनो नाम त्र्यशीतितमोऽध्याय ।। ८३ ।।\n2.84\nपुष्कर उवाच।।\nस्वयं सूपोषितो विद्वान्यजमानमुपोषितम्।।\nमूलेन स्नापयेन्नित्यं तथाप्याशामुखास्थितम्।।१।।\nदूर्वाकुश शमीपत्रपूर्णेन सुदृढेन च ।।\nकुम्भद्वयेन स्नातस्तु पूजयेन्मधुमूदनम् ।। २ ।।\nविरूपाक्षं सवरुणं चन्द्रं मूलं तथैव च ।।\nगन्धमाल्यनमस्कारधूपदीपान्नसम्पदा ।। ३ ।।\nएतेषामेव जुहुयात्तथा नाम्ना घृतं द्विज ।।\nपीतवासास्ततो भूत्वा मत्स्यकुल्माषसूकरैः ।। ४ ।।\nसुराकृसरसंयुक्तैः स्नानोक्ताशामुखस्थितः ।।\nबलिं निर्ऋतये दद्याज्जानु कृत्वा ततः क्षितौ ।। ५ ।।\nततोष्टादशभिः पुष्पैर्मूलैः पञ्चभिरेव च ।।\nसुवर्णगर्भं च मणिं विद्वाञ्शिरसि धारयेत् ।। ६ ।।\nकृत्वैतत्सकलं कर्म कृषिं बहुफलां लभेत् ।।\nदक्षिणा चात्र दातव्या मूलानि च फलानि च ।।७।।\nपीतानि चैव वस्त्राणि कनकं रजतं तथा ।।\nभोजनं चात्र दातव्यं ब्राह्मणानामभीप्सितम् ।। ८ ।।\nअलंघयन्मूलमिदं हि कुर्वन्स्नानं सदा भार्गव वंशमुख्य ।।\nकृषिं समाप्नोति सदैव विद्वान्यथेप्सितं नात्र विचारमस्ति।।९।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्करोपाख्याने मूलस्नानवर्णनो नाम चतुरशीतितमोऽध्यायः ।। ८४ ।।\n2.85\nराम उवाच ।।\nधर्ममार्गमहं त्वत्तः श्रोतुमिच्छामि मे वद ।।\nत्वं हि वेत्थ महाभाग सर्वधर्मान्यथाविधि ।। १ ।।\nपुष्कर उवाच ।।\nषोडशर्तु निशाः स्त्रीणामाद्यास्तिस्रस्तु गर्हिताः ।।\nव्रजेद्युग्मासु पुत्रार्थी ततः परमिति श्रुतिः ।। २ ।।\nअयुग्मासु तथा राम दुहितार्थी स्त्रियं व्रजेत् ।।\nविकृष्टयुग्मामुत ये प्रशस्ताः प्रियदर्शनाः ।। ३ ।।\nदीर्घायुषो धर्मपरा भवन्तीह धनान्विताः ।।\nगर्भस्य सृष्टताधाने गर्भाधानिकमिष्यते ।। ४ ।।\nपुरा तु स्पर्शनं कार्यं सेवनं तु विचक्षणैः ।।\nषष्ठेऽष्टमे वा सीमन्तकर्मस्वेतेषु च त्रिषु ।। ५ ।।\nपुन्नामधेयं नक्षत्रं पुत्रकामस्य शस्यते ।।\nआदित्यपुष्यसावित्रसौम्यमूलाः सवैष्णवाः ।। ६ ।।\nपुन्नामधेया निर्दिष्टाः स्वातिश्चैवात्र सप्तमम् ।।\nअङ्गारकदिनं वर्ज्यं तिथिं रिक्तां च वर्जयेत् ।। ७ ।।\nअच्छिन्ननाभ्यां कर्तव्यं जातकर्म विचक्षणैः ।।\nआशौचे तु व्यतिक्रान्ते नामकर्म विधीयते ।। ८ ।।\nअथवा भार्गवश्रेष्ठ दिने पूजितलक्षणे ।।\nमृदुध्रुवेषु ऋक्षेषु नामकर्म विधीयते ।।९।।\nतत्राप्यङ्गारकदिनं तिथिं रिक्तां च वर्जयेत् ।।\nनामधेयं तु वर्णानां कर्तव्यं तु समाक्षरम् ।।2.85.१ ०।।\nमाङ्गल्यं ब्राह्मणस्योक्तं क्षत्रियस्य बलान्वितम् ।।\nवैश्यस्य धनसंयुक्तं शूद्रस्य तु जुगुप्सितम्।।११।।\nशर्म वर्म धनार्थं तु दासान्तं चानुपूर्वशः ।।\nनामधेयं तु कर्तव्यं स्वकुलानुगमेन वा ।। १२ ।।\nस्त्रीणां सुखोद्यमक्रूरं विस्पष्टार्थं मनोहरम् ।।\nनाम कार्यं महाभाग न कार्यं विषमाक्षरम् ।। १३ ।।\nबालं तु कृतनामानं पूजितस्य गदाभृतः ।।\nनिवेदयेन्महाभाग तव पुत्रोऽयमित्युत ।। १४ ।।\nशिष्यः प्रेष्यश्च दासश्च संविभाज्यश्च केशवः ।।\nनित्यं सन्ति विभागेन शुभेन मधुसूदनः ।। १५ ।।\nततस्तु पूजनं कार्यं ब्राह्मणानां यथाविधि ।।\nभोजयेद्ब्राह्मणांश्चात्र परमान्नं सदक्षिणम् ।। १६ ।।\nचूडाकर्म ततः कार्यं भृगुपुत्र यथाकुलम् ।।\nनक्षत्राण्यत्र शस्यन्ते मृदु क्षिप्रचराणि च ।। १७ ।।\nतिथिं विवर्जयेद्रिक्तां सूर्यारार्किदिनान्यपि ।।\nतत्रापि वासुदेवस्य पूजां कृत्वा विशेषतः ।। १८ ।।\nगर्भाष्टमेऽब्दे कर्तव्यं ब्राह्मणस्योपनायनम् ।।\nगर्भादेकादशे राज्ञः गर्भाच्च द्वादशे विशः ।। १९ ।।\nचूडाकर्मणि यः प्रोक्तः कालः सोऽत्रापि शस्यते ।।\nनक्षत्राणां यथोक्तानां मुहूर्ताश्च शुभप्रदाः ।। 2.85.२० ।।\nषोडशाऽब्दे हि विप्रस्य राजन्यस्य दविविंशतिः।।\nविंशतेश्च चतुष्कं तु वैश्यस्य परिकीर्तितम्।।२१।।\nसावित्री नातिवर्तेत अत ऊर्ध्वं निवर्तते ।।\nविज्ञातव्यास्त्रयोऽप्येते यथाकालमसंस्कृताः ।। २ ।।\nसावित्रीपतिता व्रात्या व्रात्यस्तोमक्रमादृते ।।\nमुञ्जस्य बिल्वजानां च क्रमान्मौञ्जः प्रकीर्तितः।। २३ ।।\nमार्गवैयाघ्रचर्माणि वस्त्राणि व्रतचारिणाम् ।।\nपर्णपिप्पलबिल्वानां क्रमाद्दण्डाः प्रकीर्तिताः।।२४।।\nकचदेशललाटांसतुल्याः प्रोक्ताः क्रमेण तु ।।\nअवक्रा सत्वचः सर्वे नाग्निशुष्कास्तथैव च ।। २५ ।।\nवासोपवीतकार्पासक्षौमोर्णानां यथाक्रमम् ।।\nआदिमध्यावसानेषु भवच्छब्दोपलक्षितम् ।। २६।।\nप्रथमं तत्र भिक्षेत यत्र भिक्षा ध्रुवं भवेत् ।।\nपूजयेद्वासुदेवं च तत्र देवं विशेषतः ।। २७ ।।\nहृषीकेशं व्रतेशं च सर्वविघ्नेश्वरं प्रभुम् ।।\nयथोक्तेषु च ऋक्षेषु त्रैविद्यां कारयेद्गुरुः ।। २८ ।।\nनैवाधिकरी वेदे स्याद्विना त्रैविद्यकेन तु ।।\nस्त्रीणां संस्कारमत्रोक्तं सकृत्कार्यं विजानता ।। २९ ।।\nक्षेत्रसंस्कारमेतद्धि सकृदेव विजायते ।।\nसंस्काराणि पिता कुर्यान्मेखलाबन्धनात्मनः ।।\nमेखला बन्धनाद्यानि कार्याणि गुरुणा तथा ।।2.85.३०।।\nसर्वाणि कार्याणि हि लौकिकेऽग्नौ स्वकल्पमालोक्य भृगुप्रधान ।।\nसर्वेषु पूजा च तथा विधेया तस्याप्रमेयस्य जनार्दनस्य।।३१।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्करोपाख्याने संस्कारवर्णनोनाम पञ्चाशीतितमोध्यायः।।८५।।"
  }
]
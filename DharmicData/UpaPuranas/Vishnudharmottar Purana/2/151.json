[
  {
    "text": "2.151\n।। राम उवाच ।। ।।\nअजस्रं कर्म मे ब्रूहि राज्ञां राजीवलोचन ।।\nयच्च कार्यं नरेन्द्राणां   तधा च प्रतिवत्सरम् ।। १ ।।\n।। पुष्कर उवाच ।। ।।।\nद्विमुहूर्तावशेषायां रात्रौ निद्रां त्यजेन्नृपः ।।\nवेणुवीणामृदङ्गानां पटहानां च निःस्वनैः ।। २ ।।\nबन्दिनां निःस्वनैश्चैव तथा मङ्गलवादिनाम् ।।\nततः पश्येन्महीपालो गूढांश्च पुरुषान्निशि ।। ३ ।।\nविज्ञायन्ते न ये लोके तदीया इति केनचित् ।।\nआयव्ययस्य श्रवणं ततः कार्यं यथाविधि ।। ४ ।।\nवेगोत्सर्गं ततः कृत्वा राजा स्नानगृहं व्रजेत्।।\nदत्ताभ्यङ्गः प्रदोषे तु कल्पमुत्सादितस्ततः ।।५।।\nस्नानं कुर्यात्ततः पश्चाद्दन्तधावनपूर्वकम्।।\nसौषधैर्मन्त्रपूतैस्तु पानीयैर्विविधैः शुभैः ।। ६ ।।\nसन्ध्यामुपास्य प्रयतः कृतजप्यः समाहितः ।।\nअग्न्यागारं प्रविश्याथ वह्नीन् पश्येत्पुरोधसा ।। ७ ।।\nहुतान् सम्यक्ततः कुर्याद्वासुदेवस्य चार्चनम् ।।\nदुःस्वप्नशमनं कर्म तत्र कुर्यात्पुरोहितः ।।८।।\nस्वयं चौपसदे वह्नौ पवित्रां जुहुयान्नृपः ।।\nतर्पयेदुदकैर्देवान्पितॄनथ यथाविधि।।९।।\nदद्याद्द्विजातये धेनुं सवत्सां च सकाञ्चनाम्।\nशक्त्या धनैः पूजयित्वा दत्ताशीः सततं द्विजैः।।2.151.१०।। ।\nअनुलिप्तस्ततः स्रग्वी सुवासाश्चाप्यलंकृतः ।।\nदर्पणे च मुखं पश्येत्ससुवर्णे च सर्पिषि ।। ११ ।।\nआज्यं प्रसन्नं सुरभि यदि स्याद्विजयो भवेत् ।। ।\nदीयमाने च दुर्गन्धे पतिते च भयं भवेत्।।१२।।\nविकृतं चेन्मुखं पश्येद्राजा मृत्युमवाप्नुयात् ।।\nसुप्रभं च यदा पश्येत्तदा तस्य शुभं भवेत् ।।१३ ।।\nततस्तु शृणुयाद्राजा सांवत्सरमुखोद्गतम् ।।\nदिवसे तिथिनक्षत्रे सर्वाशुभविनाशनम् ।।१४।।\nभिषजां च वचः कुर्यात्ततस्त्वारोग्यवर्धनम् ।।\nमङ्गलालम्भनं कृत्वा ततः पश्येद्गुरून्नृपः ।।१५।।\nकृत्वाशीर्गुरुभिः पश्चाद्राजा गच्छेत्समन्ततः ।।\nतत्रस्थान्ब्राह्मणान्पश्येदमात्यान्मन्त्रिणस्तथा ।।१६।।\nप्रकृतीश्च महाभाग प्रतीहारनिबोधतः ।।\nतत्रेतिहासश्रवणं कुर्यात्किञ्चिदतन्द्रितः ।। १७ ।।\nततः कार्यार्थिनां कुर्याद्यथाधीः कार्यनिर्णयम् ।।१८।।\nव्यवहारांस्ततः पश्येत्समो भूत्वारिमित्रयोः ।।\nत्यक्त्वा सभां ततः कुर्यान्मन्त्रं तु सह मन्त्रिभिः ।। १९ ।।\nयत्रास्य कश्चित्तं मन्त्रं शृणुयान्न कथञ्चन।।\nएकेन सह तं कुर्यान्न कुर्याद्बहुभिः सह ।। 2.151.२० ।।\nन च मूर्खैर्न चानामैस्तथा नाधार्मिकैर्नृपः ।।\nमन्त्रं स्वधिष्ठितं कुर्याद्येन राष्ट्रं न धावति ।।२१।।\nराज्ञां विनाशमूलस्तु  कथितो मन्त्रविभ्रमः ।।\nनाशहेतुर्भवेन्मन्त्रः कुप्रयुक्तस्त्वमन्त्रवत् ।। २२ ।।\nमंत्रे सुनिश्चिते सिद्धिः कथिता पृथिवीक्षिताम् ।।\nक्रियमाणानि कर्माणि यस्य वेत्ति न कश्चन ।। २३ ।।\nकृतान्येव विजानाति स राजा पृथिवीपतिः ।।\nपृथक् च मन्त्रिभिर्मन्त्रं कृतं वै संहितैः पुनः ।। २४ ।।\nविचार्यमात्मनः साधु पश्चात्तत्र समाश्रयेत् ।।\nप्रज्ञाभिमानी नृपतिर्न मन्त्रिवचने रतः ।। २५ ।।\nक्षिप्रं विनाशमायाति तडागमिव काजलम् ।।\nआकारगूहनै राज्ञो मन्त्ररक्षा परा मता ।। २६ ।।\nआकारैरिङ्गितैः प्राज्ञा मन्त्रं जानन्ति पण्डिताः ।।\nसांवत्सराणां वैद्यानां मन्त्रिणां वचने रतः।।२७।।\nराजा विभूतिमाप्नोति चिरं यशसि तिष्ठति ।।\nत एनं मृगयासक्तं धारयन्ति विपश्चितः।।२८।।\nस्त्रीषु माने तथाक्षेषु वृथा ज्यायांश्च भार्गव ।।\nकरप्रणयने सक्तं हिंसायां च नराधिपम् ।। २९ ।।\nतथा परोक्षनिन्दायां बलवद्विग्रहेऽपि च ।।\nअन्येषु चाप्यनर्थेषु प्रसक्तं वारयन्ति तम् ।। 2.151.३० ।।\nमन्त्रं कृत्वा ततः कुर्याद्व्यायामं पृथिवीपतिः ।।\nरथे नागे तथैवाश्वे खड्गे धनुषि चाप्यथ ।। ३१ ।।\nअन्येषु चैव शस्त्रेषु नियुद्धेषु ततः परम् ।।\nपद्भ्यामुद्वर्तितः स्नातः पश्येद्विष्णुं सुपूजितम्।।३२।।\nहुतं च पावकं पश्येद्विप्रान्पश्येत्सुपूजितान्।।\nस्वामिनो दक्षिणाभिश्च पूजितान्भृगुनन्दन ।।३३।।\nततोऽनुलिप्तः सुरभिः स्रग्वी रुचिरभूषणः ।।\nसुवासा भोजनं कुर्याद्गीतं च शृणुयात्तदा ।।३४।।\nआप्तं परीक्षितं वह्नौ मृगपक्षीङ्गितैस्तथा।।\nपूर्वं परीक्षितं चान्यैर्जांगुल्या चाभिमन्त्रितम्।।३५।।\nविषघ्नांश्च मणीन्राजा धारयन्नौषधींस्तथा ।।\nभुक्त्वा गृहीतताम्बूलः परिक्रम्य विशेषतः ।। ३६।।\nशयने वामपार्श्वेन ततः शास्त्राणि चिन्तयेत् ।।\nकोष्ठागारायुधागारान्प्रति चाग्र्यं च वाहनम् ।। ३७ ।।\nयोधांश्च दृष्ट्वा चान्वास्या ततः सन्ध्या च पश्चिमा ।।\nकार्याणि चिन्तयित्वा च प्रेषयित्वा ततश्चरान् ।।\nअन्तःपुरचरो भूत्वा लघु भुक्त्वा तथा हितम् ।। ३८ ।।\nसवेणुवीणापटहस्वनेन सेवेत निद्रां कृतपूर्वरक्षाम् ।।\nएतद्यशस्यं हि नराधिपानामाजस्रिकं ते कथितं विधानम् ।। ३९ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे रामं प्रति पुष्करोपाख्याने आजस्रिको नामैकपञ्चाशदुत्तरशततमोऽध्यायः ।। १५१ ।।\n2.152\n।। पुष्कर उवाच ।।\nराजा तु जन्मनक्षत्रे प्रति मासं समाचरेत् ।।\nजन्मनः क्षालनं कर्म यत्तत्पूर्वं मयेरितम् ।। १ ।।\nपुष्पस्नानं ततः कुर्यात्प्रतिमासं नराधिपः ।।\nसंक्रान्तौ पूजयेत्सूर्यं बालमिन्दुं तथैव च ।।२ ।।\nग्रहं सम्पूजयेद्राजा निर्गतं रविमण्डलात्।।\nअगस्त्यस्योदये कार्या तथा पूजा नराधिपैः ।। ३ ।।\nपूजयेच्चतुरो मासान्प्रसुप्तं मधुसूदनम् ।।\nप्रोष्ठपादामले रक्षेत्पूजयेच्च शतक्रतुम् ।।४।।\nनवम्यामाश्वयुच्छुक्ले भद्रकालीं च पूजयेत् ।।\nरवौ स्वातिमनुप्राप्ते कुर्यान्नीराजनं तथा।।५।।\nसंवत्सरात्कोटिहोमं कुर्याच्च घृतकेवलम्।।\nराज्यसंवत्सरग्रन्थौ कुर्यात्तद्रुद्रपूजनम्।।\nकर्माण्यथैतानि नराधिपस्य नित्यानि ते राम मयोदितानि ।।\nएतानि कृत्वा विधिवन्नरेन्द्रश्चिरं समाग्रां वसुधां प्रशास्ति।।७।।\nइति श्रीविष्णुधर्मोत्तरे द्वितीयखण्डे मा०सं०रामं प्रति पुष्करोपाख्याने सांवत्सरिक वर्णनो नाम द्विपञ्चाशदुत्तरशततमोऽध्यायः ।।१५२।।\n2.153\nराम उवाच ।।\nकथं हि चतुरो मासान्कार्यं केशवपूजनम् ।।\nपार्थिवेन सुरश्रेष्ठ तन्ममाचक्ष्व पृच्छतः ।। १ ।।\nपुष्कर उवाच ।।\nउद्युक्तेन सदा भाव्यं राज्ञा भृगुकुलोद्वह ।।\nआषाढशुक्लपक्षान्ते राजा स्थानमुपाश्रयेत् ।। २ ।।\nअधृष्यं परराष्ट्राणां प्रभूतयवसेन्धनम् ।।\nतोयोपेतं विपङ्कं च प्रावृट्कालहतं तथा ।।३।।\nयत्रस्थश्च स्वविषयं सर्वं शक्नोति रक्षितुम् ।।\nतत्रस्थश्चतुरो मासानजांश्च पोषयेन्नृपः ।। ४ ।।\nस्नेहपानैर्बहुविधैः प्रतिपानैश्च भार्गव ।।\nआषाढशुक्लपक्षान्ते दशम्यूर्द्ध्वं नराधिपः ।। ५ ।।\nउत्सवन्तु महत्कुर्याद्देवस्य चार्चने रतः ।।\nअर्चायां वा पटे वापि कृतं देवमथार्चयेत ।। ६ ।।\nदेवभोगमयं विष्णुं श्रीसहायमरिन्दमम् ।।\nबलिभिर्विविधाभिस्तु पुष्पैर्धूपैः सुगन्धिभिः ।। ७ ।।\nउत्सवं तु महत्कुर्यात्ततः पञ्चदिनं नृपः ।।\nततः प्रभृति नित्यं स्याद्वासुदेवस्य पूजनम् ।।८।।\nसात्त्वतैर्भार्गवश्रेष्ठ सांवत्सरपुरोहितैः ।।\nगीतनृत्यैस्तथा देवं विशेषेणात्र पूजयेत् ।।९।।\nअस्मिन्नेव तथा काले कोटिहोमं समाचरेत् ।।\nकार्तिक्यां तत्समाप्तिस्तु यथा भवति भार्गव।।2.153.१०।।\nशुक्लपक्षत्रिभागेन्त्ये कार्तिकस्य ततो नृपः ।।\nउत्सवं सुमहत्कुर्याद्देवदेवार्चनं तथा ।। ११ ।।\nवैकुण्ठं पूजयेद्देवमर्चायामथवा पटे ।।\nमहादानं ततो दद्यात्प्रेक्ष्यां दद्यात्तथैव च ।। १२ ।।\nमल्लानामथ झल्लानां नटानां नर्तकैः सह ।।\nयात्राविधानं सकलं तथा कुर्यान्महीपतिः ।। १३ ।।\nएतत्कृत्वा ततो यात्रा देया भवति पार्थिवैः ।।\nशरत्काले गतातंकैः पुष्टाश्वरथकुञ्जरैः ।। १४ ।।\nएवं च राज्ञा चतुरो हि मासान्पूज्यो भवेद्देववरो हि हर्ता ।।\nसन्त्यक्तचिह्नं मधुसूदनं च संपूज्य यात्राभिमतप्रदा स्यात् ।। १५ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे रामं प्रति पुष्करोपाख्याने चातुर्मास्यविधिकथनो नाम त्रिपञ्चाशदुत्तरशततमोऽध्यायः ।। १५३ ।।\n2.154\n।। राम उवाच।।\nशक्रसम्पूजनं कार्यं कथं राज्ञा सुरोत्तम ।।\nसम्यग्भाद्रपदे मासि तन्ममाचक्ष्व पृच्छतः ।। १ ।।\nपुष्कर उवाच ।।\nअसुरैस्तु सुरा भग्नाः पुरा युद्धे भृगूत्तम ।।\nब्रह्माणं शरणं जग्मुः सर्वभूतहिते रतम् ।। २ ।।\nते तु मूढाः सुराः सर्वे निर्जिता दानवैर्वधम् ।।\nतानुवाच ततो ब्रह्मा क्षीरोदे मधुसूदनम् ।। ३ ।।\nगच्छध्वं सहिताः सर्वे स वः श्रेयः करिष्यति ।।\nएवमुक्त्वा सुराः सर्वे क्षीरोदे केशवं ययुः ।। ४ ।।\nददृशुश्च तदा देवं वासुदेवं जगद्गुरुम् ।।\nअमृताध्मातमेघाभं शङ्खचक्रगदाधरम् ।। ५ ।।\nतुष्टुवुश्च महाभागं त्रिदशास्तं पुनःपुनः ।।\nसर्वेषामीश्वरं देवं भुवनस्यैककारणम् ।। ६ ।।\nदेवा ऊचुः ।।\nनमस्ते पुण्डरीकाक्ष शरणागतवत्सल ।।\nदेवारिबलदर्पघ्न त्रिदशेन्द्रसुखप्रद ।।७।।\nचामीकराभवसन तार्क्ष्यप्रवरकेतन ।।\nशेषपर्यङ्कशयन लक्ष्मीहृदयवल्लभ ।। ८ ।।\nसुरासुरशिरोरत्ननिघृष्टचरणाम्बुज ।।\nउन्निद्रचारुकमलविराजितकराम्बुज ।। ९ ।।\nस चैकदैव भग्नानामस्माकमसुरैर्भवान् ।।\nगतिस्तेन स्म सम्प्राप्ता दैत्यभग्नास्त्वदन्तिकम् ।। 2.154.१० ।।\nप्रसीद देवदेवेश जहि तानसुराधमान् ।।\nयेऽस्माकं देवदेवेश पीडयन्ति सदैव तु ।। ११ ।।\nभगवानुवाच ।।\nध्वजमेतं प्रदास्यामि भवतामरिनाशनम् ।।\nदृष्टमात्रेण येनेह विद्रविष्यन्ति दानवाः ।। १२ ।।\nश्रीपुष्कर उवाच ।।\nएवमुक्त्वा ध्वजं तेषां ददौ विष्णुरनुत्तमम् ।।\nसौवर्णमुच्छ्रितं दिव्यं शक्रध्वजमिति श्रुतम् ।।१३।।\nतमादाय सुराः सर्वे प्रययुर्दानवालयम्।।\nदेवानुपगताञ्छ्रुत्वा दानवा निर्ययुस्ततः ।। १४ ।।\nसुसन्नद्धबलाः सर्वे प्रगृहीतायुधास्तथा ।।\nदृष्ट्वा देवबलं ते च शक्रकेतुविराजितम् ।। १५ ।।\nतत्तेजसा महाभाग मूर्च्छीभूताः क्षणेन तु ।।\nमूर्च्छितास्तु ततो दैत्यास्त्रिदशैर्विनिपातिताः ।।१६ ।।\nकेचिद्भग्ना दिशो जग्मुस्समुद्रं विविशुस्ततः ।।\nततो लब्धजयः शक्रः पूजयामास तं ध्वजम् ।। १७।।\nपूजयित्वा नृपतये वसवे प्रददौ तदा ।।\nगर्गोक्तेन विधानेन तं च पूजितवान्वसुः ।। १८।।\nतेनास्य तुष्टो मघवानिदं वचनमब्रवीत् ।।\nइन्द्र उवाच ।।\nयेप्यन्ये भूमिपाः श्रेष्ठाः शक्रध्वजमहोत्सवम् ।।१९।।\nअद्य प्रभृति धर्मज्ञ करिष्यन्ति समाहिताः ।।\nतेषां तु विविधा वृद्धिर्भविष्यति सदा द्विज ।। 2.154.२० ।।\nदुर्भिक्षं मरको व्याधिः परचक्रभयं तथा ।।\nसर्वाण्येतानि नश्यन्ति कृते शक्रध्वजोत्सवे ।। ।।२१।।\nपुष्कर उवाच ।।\nततः प्रभृति राजानो राम शक्रमहोत्सवम् ।।\nकुर्वन्ति गर्गकथितं सर्वाभयविनाशनम् ।।२२।।\nधन्यं यशस्यं रिपुनाशकारि कीर्तिप्रदं धर्मफलप्रदं च ।।\nकार्यं नरेन्द्रैर्विजयाय यत्नाच्छक्रोत्सवं तत्कथयामि तुभ्यम् ।। २३ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे रामं प्रति पुष्करोपाख्याने शक्रध्वजोत्पत्तिवर्णनो नाम चतुःपञ्चाशदुत्तरशततमोऽध्यायः ।। १५४ ।।\n2.155\nपुष्कर उवाच ।।\nशिबिरात्पूर्वदिग्भागे भूमिभागे तथा शुभे ।।\nप्रागुदक्प्रवणे देशे शक्रार्थं भवनं शुभम् ।। १ ।।\nवासोभिः शयनैः शुद्धैर्नानारागैस्तथैव च ।।\nततः शक्रध्वजस्थानं मध्ये संस्थाप्य यत्नतः ।। १ ।।\nमघवन्तं पटं कुर्यात्तस्य भागे तु दक्षिणे ।। ३ ।।\nवामभागे पटे कुर्याच्छचीं देवीं तथैव च ।।\nप्रोष्ठपादसिते पक्षे प्रतिपत्प्रभृति क्रमात् ।। ४ ।।\nतयोस्तु पूजा कर्तव्या सततं वसुधाधिपैः ।।\nवनप्रवेशविधिना शक्रयष्टिं ततो नृप ।। ५ ।।\nआनयेद्गोरथेनाथ वायवैः पुरुषैरथ ।।\nअर्जुनस्याजकर्णस्य प्रियकस्य वचस्य च ।। ६ ।।\nसुरदारुणश्च तथा तथैवोदुम्बरस्य च ।।\nचन्दनस्याथ वा राम पद्मकस्याथ वा यदि ।। ७ ।।\nअलाभे सर्वकाष्ठानां यष्टिं कुर्वीत वैणवीम् ।।\nसुवर्णनद्धां धर्मज्ञ तां च सम्यक्प्रवेशयेत् ।।८।।\nप्रोष्ठपादसिते पक्षे अष्टम्यां रिपुसूदन ।।\nक्रमप्रमाणा विज्ञेया शक्रयष्टिस्ततो नृप ।।९।।\nचतुर्भिरङ्गुलैर्हीना साग्रे भवति शर्मदा ।।\nअष्टाभिश्च तथा मूले छित्त्वा तोये यथा क्षिपेत् ।। 2.155.१० ।।\nयायादुद्धृत्य नगरं सम्यगेव प्रवर्तते ।।\nतस्याः प्रवेशे नगरं पताकाध्वजमालि च ।। ११ ।।\nसिक्तराजपथं कुर्यात्तथालंकृतबालकम् ।।\nनटनर्तकसङ्कीर्णं तथा पूजितदैवतम् ।। १२ ।।\nसम्पूजितगृहं राम तथा पूजितवानयम् ।।\nपौरैरनुगतो राजा सुवंशैः फलपाणिभिः ।।१३।।\nअष्टम्यां वाद्यघोषेण तां तु यष्टिं प्रवेशयेत् ।।\nप्राक्छिरास्तां ततः कुर्याद्वस्त्रैः संच्छादितां शुभैः ।। १४ ।।\nपूजितां पूजयेत्तान्तु यावत्सा द्वादशीफलम् ।।\nएकादश्यां सोपवासो नृपः कुर्यात्प्रजागरम् ।। १५ ।।\nसांवत्सरेण सहितो मन्त्रिणा सपुरोधसा ।।\nरात्रौ जागरणं कार्यं नागरेण जनेन तु ।। १६ ।।\nस्थानेस्थाने महाभाग देया प्रेक्ष्या तथा मधु ।।\nपूजयेन्नृत्यगीतेन रात्रौ शक्रं नराधिपः ।। १७ ।।\nद्वादश्यां तु शिरःस्नातो नृपतिः प्रयतस्ततः ।।\nयन्त्रेणोत्थापनं कुर्याच्छक्रकेतोः समाहितः ।। १८ ।।\nसुयंत्रितं तु तं कुर्याद्गृहं स्तम्भचतुष्टयम् ।।\nपूजयेत्तन्महाभाग गन्धमाल्यान्नसम्पदा ।। १९ ।।\nनित्यं च पटयोः पूजा यष्टिपूजां च कारयेत् ।।\nबलिभिस्तु विचित्राभिस्तथा ब्राह्मणपूजनैः ।।2.155.२०।।\nनित्यं च जुहुयान्मन्त्रान्पुरोधाः शाक्रवैष्णवान् ।।\nनित्यं नृत्येन गीतेन तथा शक्रं च पूजयेत् ।। २१ ।।\nद्वादश्यां पूजयेद्राजा ब्राह्मणान्धनसञ्चयैः ।।\nविशेषेण च धर्मज्ञ सांवत्सर पुरोहितौ ।। २२ ।।\nउत्थाने च प्रवेशे च शक्रभूयान्नराधिपः ।।\nवक्ष्यमाणेन मन्त्रेण कालवित्सपुरोहितः ।। २३ ।।\nपूजयेदुत्थितं केतुं भूषणैर्विविधैरपि ।।\nछत्रेण च तथा वस्त्रैर्माल्यदामैस्तथैव च ।। २४ ।।\nएवं सम्पूजयेद्राम तदा दिनचतुष्टयम् ।।\nपञ्चमे दिवसे प्राप्ते शुक्रकेतुं विसर्जयेत् ।। २५।।\nपूजयित्वा महाभाग बलेन चतुरङ्गिणा ।।\nनीत्वा करीन्द्रैस्त्रितयं ततो नद्यां प्रवाहयेत् ।। २६ ।।\nवाद्यघोषेण महता संगीतं तत्र कीर्तितम् ।।\nपौरा जानपदास्तत्र क्रीडां कुर्युस्तदाम्भसि ।।\nउत्सवं च तथा कार्यं जलतीरगतैर्महत् ।। २७ ।।\nएतद्विधानं नृपतिस्तु कृत्वा प्राप्नोति वृद्धिं धनवाहनानाम् ।।\nनाशं तथा शत्रुगणस्य राम महत्प्रसादं त्रिदशाधिनाथम् ।। २८ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे रामं प्रति पुष्करोपाख्याने शक्रध्वजोत्सववर्णनो नाम पञ्चपञ्चाशदुत्तरशततमोऽध्यायः ।। १५५ ।।"
  }
]
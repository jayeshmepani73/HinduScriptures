[
  {
    "text": "2.131\n।।  पुष्कर उवाच ।।\nवनेषु च विहृत्यैवं तृतीयं भागमायुषः ।।\nचतुर्थमायुषो भागं त्यक्तसङ्गः परिव्रजेत् ।। १ ।।\nआश्रमादाश्रमं गत्वा हुतहोमो जितेन्द्रियः ।।\nभिक्षाबलपरिश्रान्तः प्रव्रजेद्व्रतवर्जितः ।। २ ।।\nऋणानि त्रीण्यपाकृत्य मनो मोक्षे निवेशयेत् ।। ।।\nअनपाकृत्य च ऋणं मोक्षमिच्छन्व्रजत्यधः ।। ३ ।।\nअधीत्य विधिवद्वेदान्पुत्रांश्चोत्पाद्य धर्मतः ।।\nइष्ट्वा च शक्तितो यज्ञैर्मनो मोक्षे निवेशयेत् ।। ४ ।।\nअनधीत्य द्विजो वेदाननुत्पाद्य तथा सुतान् ।।\nअनिष्ट्वा चैव यज्ञैश्च मोक्षमिच्छन्व्रजत्यधः ।। ५ ।।\nप्राजापत्यां निरूप्येष्टिं सर्ववेदस-दक्षिणाम् ।।\nआत्मन्यग्नीन्समारोप्य प्रव्रजत्यभयं गृही ।। ६ ।।\nतस्य तेजोमया लोका भवन्ति ब्रह्मवादिनः ।।\nयस्मादण्वपि भूतानां द्विज नोत्पद्यते भयम् ।।\nतस्य देहाद्विमुक्तस्य  भयं नास्ति कथञ्चन ।। ७ ।।\nअगारादभिनिष्क्रान्तः पवित्रोपचितो मुनिः ।।\nसमुपोढेषु काम्येषु निरपेक्षः परिव्रजेत् ।। ८ ।।\nएक एव चरेन्नित्यं सिद्ध्यर्थमसहायवान् ।।\nसिद्धिमेकस्य तां पश्यन्न जहाति न हीयते ।। ९ ।।\nअनग्निरनिकेतः स्याद्ग्राममन्नार्थमाश्रयेत ।। 2.131.१० ।।।\nउपेक्षकोऽसञ्चयको मुनिर्भावसमाहितः ।।\nकपालं वृक्षमूलानि कुचैलमसहायता ।।\nममता नैव सर्वस्मिन्नेतन्मुक्तस्य लक्षणम् ।। ११ ।।\nनाभिनन्देत मरणं नाभिनन्देत जीवितम् ।।\nकालमेव परीक्षेत निर्दोषभृतको यथा ।। १२ ।।\n(दृष्टिपूतं न्यसेत्पादं वस्त्रपूतं जलं पिबेत् ।।\nसत्यपूतां वदेद्वाचं मनःपूतं समाचरेत् ।।१३।।\nअतिजडांस्तितिक्षेत नावमन्येत कञ्चन ।। १४ ।।)\nन चैनं गृहमाश्रित्य वैरं कुर्वीत केनचित् ।।\nक्रुध्यन्तं न प्रतिक्रुध्येदापृष्टः कुशलं वदेत् ।। १५ ।।\nसप्तद्वारावकीर्णाञ्च न वाचमनृतां वदेत् ।।\nअध्यात्मरतिरासीनो निरपेक्षो निरामिषः ।। १६ ।।\nआत्मनैव सहायेन तरेद्दुर्गतिमात्मनः ।। १७ ।।\nन चोत्पातनिमित्ताभ्यां न नक्षत्राङ्गविद्यया ।।\nनानृतस्वनवादाभ्यां भिक्षां लिप्सेत कर्हिचित् ।। १८।।\nन तापसैर्ब्राह्मणैर्वा न योगिभिरथाश्रमैः ।।\nआकीर्णैर्भिक्षुकैर्वर्णैरागारमुपसंव्रजेत् ।।१९।।\nक्लृप्तकेशनखश्मश्रुः पात्री दण्डी कुसुम्भवान् ।।\nविरचेन्नियतो नित्यं सर्वभूतान्यपीडयन् ।। 2.131.२०।।\nअतैजसानि पात्राणि तस्य स्युर्निर्व्रणानि च ।।\nतेषामद्भिः स्मृतं शौचं चमसानामिवाध्वरे ।। २१ ।।\nअलाबुं दारुपात्रञ्च मृन्मयं वैदलं तथा ।।\nएतानि यतिपात्राणि विज्ञेयानि मनीषिभिः ।। २२ ।।\nसौवर्णमणिपात्रेषु कांस्यरौप्यायसेषु च ।।\nभिक्षां दद्यान्न धर्मज्ञ ग्रहीता नरकं व्रजेत् ।। २३ ।।\nएककालं चरेद्भैक्ष्यं न प्रसज्येत विस्तरे ।।\nभैक्ष्ये प्रसक्तस्य मतिर्विषयेष्वपि सज्जते ।। २४।।\nविधूमे न्यस्तमुसले व्यङ्गारे भुक्तवज्जने ।।\nवृत्ते शरावसम्पाते भिक्षां नित्यं यतिश्चरेत् ।। २५ ।।\nअलाभी न विषादी स्याल्लाभे चापि न हर्षयेत् ।।\nप्राणयात्रिकमात्रः स्यान्मात्रासंगाद्विनिर्गतः ।।\nअभिपूजितलाभाँस्तु यदि मुक्तोऽपि  बध्यते ।। २६ ।।\nअल्पान्नाभ्यवहारेण रहः स्थानासनेन च ।।\nह्रियमाणानि विषयैरिन्द्रियाणि निवर्तयेत् ।। २७ ।।\nइन्द्रियाणां निरोधेन रागद्वेषभयेन च ।।\nअहिंसया च भूतानाममृतत्वाय कल्पते ।। २८ ।।\nअवेक्षेत गतिं नॄणां कर्मदोषसमुद्भवाम् ।।\nनिरये चैव पतनं व्याधिभिश्चोपपीडनम् ।। २९ ।।\nदेहानुक्रमणं चास्मात्पुनर्गर्भे च सम्भवम् ।।\nयोनिकोटिसहस्रेषु मृतौ चास्यान्तरात्मनः ।। 2.131.३० ।।\nअधर्मप्रभवं चैव कर्मयोगं शरीरिणाम् ।।\nधर्मार्थप्रभवं चैव सुखसंयोगमक्षयम् ।। ३१ ।।\nसूक्ष्मतां चानुवीक्षेत योगेन परमात्मनः ।।\nदेहेषु चैव पतितमुत्तमेष्वधमेषु च ।। ३२।।\nदूषितोऽपि चरेद्धर्मं यत्रयत्राश्रमे रतः ।।\nसमः सर्वेषु भूतेषु न लिङ्गं धर्मकारणम् ।। ३३ ।।\nफलं कतकवृक्षस्य यद्यप्यम्बुप्रसादकम् ।।\nन नामग्रहणादेव तस्य वारि प्रसीदति ।। ३४ ।।\nसंरक्षणार्थं जन्तूनां रात्रावहनि वा सदा ।।\nशरीरस्यात्यये वापि समीक्ष्य वसुधां चरेत ।। ३५।।\nअहोरात्रचयाज्जन्तून्हिनस्त्यज्ञानतो यदि ।।\nतेषां स्नात्वा विशुद्ध्यर्थं प्राणायामान्षडाचरेत् ।। ३६ ।।\nप्राणायामा ब्राह्मणस्य त्रयोऽपि विधिवत्कृताः ।।\nव्याहृतिप्रणवैर्युक्ता विज्ञेयं परमं तपः ।। ३७ ।।\nदह्यन्ते ध्मायमानानां धातूनां हि यथा मलाः ।।\nतथेन्द्रियकृता दोषा दह्यन्ते प्राणनिग्रहात् ।। ।। ३८ ।।\nप्राणायामैर्दहेद्दोषान्धारणाभिस्तु किल्बिषम् ।।\nप्रत्याहारेण संसर्गान्ध्यानेनानीश्वरान्गुणान् ।। ३९ ।।\nउच्चावचेषु भूतेषु दुर्ज्ञेयमकृतात्मभिः ।।\nज्ञानयोगेन सम्पश्येद्गतिमस्यान्तरात्मनः ।।2.131.४०।।\nसम्यग्दर्शनसंपन्नः कर्मभिर्न निबध्यते ।।\nदर्शनेन विहीनस्तु संसारं प्रतिपद्यते ।। ४१ ।।\nअहिंसयेन्द्रियासङ्गैर्वैद्यकैश्चैव कर्मभिः ।।\nतपसश्चरणैश्चोग्रैः साधयन्तीह तत्पदम् ।। ४२ ।।\nअस्थिस्थूणं स्नायुयुतं मांसशोणितलेपितम् ।।\nचर्मावनद्धं दुर्गन्धि पात्रं मूत्रपुरीषयोः ।। ४३ ।।\nजराशोकसमाविष्टं रोगायतनमातुरम् ।।\nरजस्वलमनित्यञ्च भूतावासमिदं त्यजेत् ।। ४४ ।।\nनदीकूले यथा वृक्षो वृक्षे वा शकुनिर्यथा ।।\nतथा त्यजन्निमं देहं कृच्छ्रग्राहाद्विमुच्यते ।। ४५ ।।\nप्रियेषु स्वेषु सुकृतं चाप्रियेषु च दुष्कृतम् ।।\nविसृज्य ध्यानयोगेन ब्रह्माभ्येति सनातनम्।।४६।।\nयदा भावेन भवति सर्वभावेषु निःसृतिः ।।\nतदा सुखमवाप्नोति प्रेत्य चेह च शाश्वतम्।।४७।।\nअनेन विधिना सर्वान्कामांस्त्यक्त्वा शनैःशनैः ।।\nसर्वद्वन्द्वैर्विनिर्मुक्तो ब्रह्मण्येवावतिष्ठति ।। ४८ ।।\nध्यानिकं सर्वमेवैतद्यदेतदतिशाब्दिकम् ।।\nन ह्याध्यात्म कविः कश्चित्क्रियाफलमुपाश्नुते ।। ४९ ।।\nअधियज्ञं ब्रह्म जपेत्साधिदैविकमेव च ।।\nआध्यात्मिकं च सततं वेदान्ताभिहितं फलम् ।। 2.131.५० ।।\nइदं शरणमज्ञानामिदं दैवं विजानताम् ।।\nइदमन्विच्छतां स्वर्गमिदमानन्त्यमिच्छताम् ।। ५१ ।।\nअनेन क्रमयोगेण परिव्रजति यो द्विजः ।।\nस विधूयेह पाप्मानं परं ब्रह्माधिगच्छति ।। ५२ ।।\nएष धर्मोऽनुशिष्टस्ते यतीनां नियतात्मनाम् ।।\nएव संन्यासकानान्तु कर्मयोगं निबोध मे ।। ५३।।\nब्रह्मचारी गृहस्थश्च वानप्रस्थो यतिस्तथा ।।\nएते गृहस्थप्रभवाश्चत्वारः पृथगाश्रमाः ।। ५४ ।।\nसर्वेऽपि क्रमशस्त्वेते यथाशास्त्रं निषेविताः ।।\nयथोक्तकारिणं विप्रं नयन्ति परमां गतिम् ।। ५५ ।।\nसर्वेषामेव चैतेषां वेदश्रुतिविधानतः ।।\nगृहस्थ  उच्यते श्रेष्ठः स त्रीनेतान्बिभर्ति हि ।। ५६ ।।\nयथा नदीनदाः सर्वे सागरे यान्ति संस्थितिम् ।।\nतथैवाश्रमिणः सर्वे गृहस्थे यान्ति संस्थितिम्।।५७।।\nचतुर्भिरपि तत्त्वज्ञैर्नित्यमाश्रमिभिर्द्विजैः ।।\nदशलाक्षणिको धर्मः सेवितव्यः प्रयत्नतः ।।५८।।\nधृतिः क्षमा दमोऽस्तेयं शौचमिन्द्रियनिग्रहः ।।\nधीर्विद्या सत्यमक्रोधो दशकं धर्मलक्षणम्।।५९।।\nदश चिह्नानि धर्मस्य ये विप्राः समधीयते ।।\nअधीत्य चानुवर्तन्ते ते यान्ति परमां गतिम् ।। 2.131.६० ।।\nदशलाक्षणिकं धर्ममनुतिष्ठन्समाहितः ।।\nवेदान्तं विधिवच्छ्रुत्वा मन्येहमनृणो द्विजः ।।६१।।\nसन्न्यस्य सर्वकर्माणि सर्वान्दोषानुपानुदेत् ।।\nनियतो धर्ममभ्यस्य पुत्रैः सह सुखं वसेत।।६२।।\nएवं सन्यस्य कर्माणि स्वकार्ये परमोऽस्पृहः ।।\nसंन्यासेनापहृत्येनं प्राप्नोति परमां गतिम् ।।\nएष तेऽभिहितो धर्मो द्विजातीनां चतुर्विधः ।। ६३ ।।\nस्वल्पोऽपि धर्मश्चरितो यथायं महाफलः स्यात्सततं द्विजानाम् ।।\nतस्मात्प्रयत्नादयमेव कार्यः सर्वं समुत्सृज्य महानुभावः ।। ६४ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे रामं प्रति पुष्करोपाख्याने चतुर्थाश्रमवर्णनन्नामैकत्रिंशदुत्तरशततमोऽध्यायः ।। १३१ ।।\n2.132\nराम उवाच ।।\nअष्टादशभ्यः शान्तिभ्यः शान्तयो याः सुरोत्तम ।।\nभिद्यन्ते वा न भिद्यन्ते तन्ममाचक्ष्व पृच्छतः ।। १ ।।\nपुष्कर उवाच ।।\nअमृता चाभया सौम्यास्तिस्रोन्याः सन्ति भार्गव ।।\nएकापि तासां विज्ञेया सर्वकर्मफलप्रदा ।। २ ।।\nसर्वोत्पातप्रशमनी मङ्गल्या सिद्धिकारिका ।।।\nपूर्वोक्ताः कथितेष्वेव कर्तव्या अद्भुतेषु च ।। ३ ।।\nराम उवाच ।।\nशान्तीनां मे त्वमाचक्ष्व स्वरूपाणि महाभुज ।।\nपितामहसमो लोके सर्वज्ञोऽपि मतो मम।।४।।\nपुष्कर उवाच ।।\nअमृता शर्वदैवत्या अभया ब्रह्मदैवता ।।\nसौम्या च सोमदैवत्या कथिता भृगुनन्दन ।। ५ ।।\nअन्यासां देवता ज्ञानं नाम्नैव कथितं तव ।।\nआथर्वणानां शान्तीनां निबोध गदतो मम ।। ६ ।।\nअमृता चित्रवर्णा स्यादभया तु शशिप्रभा।।\nसौम्या शुक्लैव विज्ञेया नीला भवति वैष्णवी ।। ७ ।।\nबालार्कसदृशा रौद्री ब्राह्मी शंखसमप्रभा ।।\nरुक्मवर्णा तथैवैन्द्री वायव्या हरिता भवेत्।। ८ ।।\nशुक्ला च वारुणी ज्ञेया कौबेरी पद्मसुप्रभा ।।\nभार्गवी शुक्लवर्णा स्यात्प्राजापत्या च पीतिका ।। ९ ।।\nत्वाष्ट्री शुक्ला च विज्ञेया कौमारी ताम्रसुप्रभा ।।\nआग्नेय्यग्निसुवर्णा स्याच्छुक्ला   मातङ्गिनी भवेत् ।। 2.132.१० ।।\nप्रवालाभा च गान्धर्वी कृष्णा वै नैनृता तथा।।\nरोचनाभा चाङ्गिरसी याम्या कृष्णा तथा भवेत्।।११।।\nपार्थिवी च मयूराभा वर्णतः कथितास्तव ।।\nअतः परं प्रवक्ष्यामि स्थानान्यासां यथाविधि ।। १२ ।।\nअमृता चाभया सौम्या तिस्रस्तु भृगुनन्दन ।।\nतासां सर्वत्र संस्थानं कथितन्तु पुरातनैः ।। १३ ।।\nप्राजापत्या तथाग्नेयी याम्या वै नैर्ऋती तथा ।।\nकौबेरी पार्थिवी चेति पृथिव्यां परिकीर्तिताः ।। १४ ।।\nवायव्या चैव कौमारी वैष्णवी रुद्रदैवता ।।\nअन्तरिक्षे विनिर्दिष्टाः शान्तयो द्विजसत्तम ।। १५ ।।\nऐन्द्री मातङ्गिनी त्वाष्ट्री दिव्या ब्राह्मी तथेरिता ।।\nवारुणी चैव गान्धारी भार्गव्याङ्गिरसी तथा ।। १६ ।।\nआद्यास्तु कथितास्तुभ्यं कर्तव्याश्च विजानता ।।\nयथा स्वदेशजातेषु चाद्भुतेषु यथाविधि ।। १७ ।।\nतद्दैवत्यास्तथा मन्त्राः सर्वासां गर्भ उच्यते ।।\nमणीनाञ्च तथा गर्भाः सर्वासां मन्त्र उच्यते ।। १८ ।।\nमणीनाञ्च तथा मन्त्रा ज्ञातव्या मन्त्रलिङ्गतः ।।\nसर्वासाञ्चैव शान्तीनां होतव्याश्च गणा दश ।। १९ ।।\nशान्त्यातीतन्तु भैषज्यं त्रिसप्तीयं तथैव च ।।\nअभया च तथा राम तथा चैवापराजिता ।। 2.132.२० ।।\nआयुष्यं च स्वस्त्ययनं सर्ववर्मगणं तथा ।।\nवास्तोष्पत्यं तथा रौद्रं गणाः प्रोक्तास्तथा दश ।। २१ ।।\nहोमस्तथैषां मन्तव्यः सर्वशान्तिषु भार्गव ।।\nपृथक्प्रधानतः कल्पास्तिस्रः पूर्वाः प्रकीर्तिताः।।२२।।\nगणेगणे तु गां दद्याद्गां गर्भे गां तथा मणौ ।।\nअराजा भूमिपालस्तु दद्याद्दश दशैव तु ।।२३।।\nनिष्कामः सभुवं चैव तथा दद्यात्पुरोधसे ।।\nअभयाया मणिः कार्यो वरुणस्य भृगूत्तम ।।२४।।\nशतकाण्डोऽमृतायाश्च सौम्यायाः शङ्खजो मणिः।।\nवैष्णव्यास्त्रिवृतः प्रोक्तः स्नातो रौद्र्यास्तथा मणिः ।। २५ ।।\nब्रह्मरक्षस्तथा ब्रह्म्या मैत्र्याः स्यात्कनको मणिः ।।\nवायव्याश्चाङ्गिरः प्रोक्तो वायव्यः शङ्खजो भवेत् ।। २६ ।।\nऔदुम्बरश्च कौबेर्या भार्गव्यायाः शतावरीम् ।।\nप्राजापत्या बिल्वमणिस्त्वाष्ट्र्याः संस्कृतको मणिः ।। २७ ।।\nदाक्षायणश्च कौमार्य्या आग्नेय्याश्च तदेव तु ।।\nमातङ्गिन्या जिगितजं गान्धर्व्या अजशृङ्गजम् ।। २८ ।।\nनैर्ऋत्यामायसं चैव आङ्गिरस्यास्तथाञ्जनम् ।।\nशतकाण्डश्च याम्यायाः पार्थिव्या अपि पार्थिवम् ।। २९ ।।\nअद्भुतस्य बलं ज्ञात्वा कृच्छ्रं कुर्यात्पुरोहितः ।।\nप्रागेव कुर्याच्छमनमादावेवाद्भुतस्य तु ।। 2.132.३० ।।\nकृतकृच्छ्रस्तु कुर्वीत ततः शान्तिमुपोषितः ।।\nअरण्यां पातयेद्वह्निं सर्वास्वेतासु शान्तिषु ।। ३१ ।।\nउपवासदिनस्यान्ते वह्निमुत्पाद्य यत्नतः ।।\nउत्पन्नमन्नं विभजेत्क्रव्यादं सौम्यमेव च ।। ३२ ।।\nकृत्वा कपाले क्रव्यादं ध्रुवेण नैर्ऋतीं दिशम् ।।\nशान्त्यागारे स्थापयेच्च शान्त्यर्थे सौम्यमेव वा ।। ३३ ।।\nकृष्णोष्णीषः कृष्णवासाः कृष्णमाल्यानुलेपनः ।।\nपुरोहितः प्रदेशं तु गत्वा वै नैर्ऋतीं यजेत् ।। ३४ ।।\nमृन्मयं जीर्णशीर्षे तु गन्धमाल्यानुसम्पदा ।।\nकृष्णवस्त्रैस्तु संच्छाद्य ततस्तूपहरेद्बलिम् ।। ३५ ।।\nवाद्यघोषेण महता तथा कोलाहलैः शुभैः ।।\nततोऽग्नौ जुहुयात्सम्यङ्मेदःप्रभृति वै द्विज ।। ३६ ।।\nये पिशाचाश्चतुर्भिस्तु इषीका शर्करी ततः ।।।\nकेवले जुहुयाद्वह्नौ करशुक्त्या श्रवामया ।। ३७।।\nफलीकरणमग्नौ च हुत्वा भुक्त्वा च पावकम् ।।\nअपश्यन्स्वगृहं यायात्स्नात्वा श्वेताम्बरस्ततः ।।। ।।। ३८ ।।\nअहोमुचं शान्तिकं च जप्त्वा तिष्ठेत्सुयन्त्रितः ।।\nरात्रौ त्रिभागशेषायां शान्तिकर्म समारभेत् ।। ३९ ।।\nशान्तिकल्पविधानज्ञः  सदस्यैः सहितस्ततः ।।\nएकः कर्मणि युक्तः स्यादेको मन्त्रस्य निश्चये ।।2.132.४०।।\nएष शान्तिविधिः प्रोक्तः समासात्सर्वशान्तिषु ।।\nविस्तरे विस्तरः प्रोक्तः शान्तिकर्म ह्यथर्वणः ।।४१।।\nधनेन पूज्योऽथ पुरोहितः स्यात्तथोपदेष्टा गुरुरप्रमत्तः ।।\nसांवत्सरो यस्तु ततः सदस्याः पूज्यास्ततो विप्रवराश्च सर्वे।।४२।।\nइति श्रीविष्णुधर्मोत्तरे द्वितीयखण्डे मा० सं० रामं प्रति पुष्करोपाख्याने शान्तिकर्मवर्णनन्नाम द्वात्रिंशदुत्तरशततमोऽध्यायः ।। १३२ ।।।\n2.133\n।। राम उवाच ।।\nकाका शान्तिर्भवेत्का वा कस्मिन्कस्मिंस्तथाद्भुते ।।\nएतन्मे संशयं छिन्धि देवारिबलसूदन ।।१।।\nपुष्कर उवाच ।।\nसर्वोत्पातप्रशमिनी ह्यमृता चाभया स्मृता ।।\nसौम्या चैव महाशांतिः सर्वकर्मफलप्रदा ।। २ ।।\nविशेषेण तु भौमेषु शान्तिः कार्यामृता भवेत् ।।\nअभया चान्तरिक्षेषु सौम्या दिव्येषु भार्गव ।। ३ ।।\nविजिगीषुः परान्राजा भूमिकामश्च योजयेत् ।।\nआरोग्यधनकामश्च सौम्यां तां कारयेत्सदा ।। ४ ।।\nविजिगीषुः   परानेवमभियुक्तस्तथा परैः ।।\nतथाभिचारशङ्कायां शत्रूणामपि शासने ।। ५ ।।\nभये महति च प्राप्ते त्वभया शान्तिरिष्यते ।।\nराजयक्ष्माभिभूतस्य क्षतक्षीणस्य चाप्यथ ।। ६ ।।\nसौम्या प्रशस्यते शान्तिर्यज्ञकामस्य चैव हि ।।\nभूमिकम्पे समुत्पन्ने प्राप्ते चान्नक्षये तथा ।। ७ ।।\nअतिवृष्ट्यामनावृष्ट्यां शलभाखुभयेषु च ।।\nप्रपन्नेषु च चौरेषु वैष्णवीशान्तिरिष्यते ।। ८ ।।\nपशूनां मरणे प्राप्ते नराणामपि दारुणे ।।\nभूतेषु दृश्यमानेषु रौद्री शान्तिस्तथेष्यते ।। ९ ।।\nभविष्यत्यभिषेके च परचक्रभयेषु च ।।\nस्वराष्ट्रभेदेऽरिवधे शान्तिरैन्द्री प्रशस्यते ।। 2.133.१० ।।\nत्र्यहातिरिक्ते पवने रूक्षे सर्वदिगुत्थिते ।।\nवैकृते वातजे व्याधौ वायवी शान्तिरिष्यते ।। ११ ।।\nअनावृष्टिभये जाते जाते विकृतवर्षणे ।।\nजलाशयविकारे च वारुणी शांतिरिष्यते ।। १२ ।।\nअभिशापभये प्राप्ते भार्गवी च तथा द्विज ।।\nजाते प्रसववैकृत्यं प्राजापत्या महाभुज ।। १३ ।।\nउपस्कराणां वैकृत्यं त्वाष्ट्री भार्गवनन्दन ।।\nबालानां शान्तिकामस्य कौमारी च तथा शुभा ।। १४ ।।\nआग्नेयीं कारयेच्छान्तिं सम्प्राप्ते वह्निवैकृते ।।\nकार्या मारुद्गणी शान्तिर्दुर्बलेन महीक्षिता ।। १५ ।।\nआज्ञाभंगे तथा जाते जाते भृत्यादिसंक्षये ।।\nअश्वानां शांतिकामस्य तद्विकारे तथोत्थिते ।। १६ ।।\nगजान्कामयमानस्य गान्धर्वी शांतिरिष्यते ।।\nगजानां शांतिकामस्य तद्विकारे तथोत्थिते ।। १७ ।।\nगजान्कामयमानस्य शान्तिराङ्गिरसी भवेत् ।।\nपिशाचाधिभये जाते शान्तिर्वै नैर्ऋती मता ।। १८ ।।\nअपमृत्युभये जाते दुःस्वप्ने च तथा द्विज ।।\nकाम्यां तु कारयेच्छांतिं प्राप्ते तु मरके तथा ।। १९ ।।\nधननाशे समुत्पन्ने कौबेरी शांतिरिष्यते ।।\nवृक्षाणां च तथार्च्चानां वैकृते समुपस्थिते ।। 2.133.२० ।।\nभूमिकामस्तथा शांतिं पार्थिवीं संप्रयोजयेत् ।।\nप्रथमे दिनयामे च रात्रौ च मनुजोत्तम ।। २१ ।।\nहस्ते स्वातौ च चित्रायामादित्ये चाश्विने तथा ।।\nअर्यम्णे सौम्यजातेषु वायव्यां त्वद्भुतेषु च ।। २२ ।।\nद्वितीये दिनयामे च रात्रौ च भृगुनन्दन ।।\nपुष्याग्नेयविशाखासु पित्र्यासु भरणीषु च ।। २३ ।।\nउत्पातेषु तथा भाग्ये त्वाग्नेयी शान्तिरिष्यते ।।\nतृतीयदिनयामे च रात्रौ च भृगुनन्दन ।। २४ ।।\nरोहिण्यां वैष्णवे ब्राह्मे वासवे विश्वदैवते ।।\nज्येष्ठायां च तथा मैत्रे ये भवंत्यद्भुताः क्वचित् ।।२५ ।।\nऐन्द्री तेषु प्रयोक्तव्या शान्तिर्भृगुकुलोद्भव ।।\nचतुर्थे दिनयामे वा रात्रौ च भृगुनन्दन ।। २६ ।।\nसार्पे पौष्णे तथार्द्रायां त्वाहिर्बुध्न्ये च दारुणे ।।\nमूले वरुणदैवत्ये ये भवन्त्यद्भुतास्तथा ।। २७ ।।\nवारुणी तेषु कर्तव्या महाशांतिर्महीक्षिता ।।\nभिन्नमण्डलवेलासु ये भवन्त्यद्भुताः क्वचित् ।। २८ ।।\nतेषु शांतिद्वयं कार्यं निमित्ते सति नान्यथा ।।\nनिर्निमित्ता कृता शांतिर्निमित्तायोपजायते ।।२९।।\nबाणप्रहारा न भवंति यद्वन्नृणां रणे सन्नहनैर्युतानाम् ।।\nदैवोपघाता न भवंति तद्वद्धर्मात्मनां शांतिपरायणानाम् ।।2.133.३०।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्करोपाख्याने अद्भुतेषु शान्तिकर्मवर्णनो नाम त्रयस्त्रिंशदुत्तरशततमोऽध्यायः ।। १३३।।\n2.134\nराम उवाच ।।\nअद्भुतानां फलं देव शमनं च तथा वद ।।\nत्वं हि वेत्सि विशालाक्ष ज्ञेयं सर्वमशेषतः।।१।।\nपुष्कर उवाच ।।\nअत्र ते वर्णयिष्यामि यदुवाच महातपाः।।\nअत्र यो वृद्धगर्गस्तु सर्वधर्मभृतां वरः।।२।।\nसरस्वत्यां सुखासीनं गर्गं स्रोतसि भार्गव ।।\nपप्रच्छात्रिर्महातेजा गर्गं मुनिजनप्रियम्।।३।\nअत्रिरुवाच ।।\nनश्यतां पूर्वरूपाणि जनानां कथयस्व मे ।।\nनगराणां तथा राज्ञां त्वं हि सर्वविदुच्यसे ।।४।।\nगर्ग उवाच।।\nपुरुषापचारान्नियतमपरज्यन्ति देवताः ।।\nततोपरागाद्देवानामुपसर्गः प्रवर्तते ।। ५ ।।\nदिव्यान्तरिक्षभौमं तत्त्रिविधं परिकीर्तितम् ।।\nगृहर्क्षं वैकृतं दिव्यमांतरिक्षं निबोध मे ।। ६ ।।\nउल्कापातो दिशां दाहः परिवेषस्तथैव च ।।\nगन्धर्वनगरं चैव वृष्टिस्तु विकृता च या ।। ७ ।।\nएवमादीनि लोकेस्मिन्नांभसानि विनिर्दिशेत् ।।\nचरस्थिरभयं भूमौ भूकलामपि भूमिजम् ।। ८ ।।\nजलाशयानां वैकृत्यं भूमौ तदपि कीर्तितम् ।।\nभौमं याम्यफलं ज्ञेयं चिरेण भुवि पश्यते ।। ९ ।।\nनाभसं मध्यफलदं मध्यकालफलप्रदम् ।।\nदिव्यं तीव्रफलं ज्ञेयं शीघ्रकारि तथैव च ।। २.१३४.१० ।।\nअद्भुते तु समुत्पन्ने यदि वृष्टिः शिवा भवेत् ।।\nसप्ताहाभ्यन्तरे ज्ञेयमद्भुतं निष्फलं हि तत् ।। ११ ।।\nअद्भुतस्य विपाकश्चेद्विना शान्तेर्न दृश्यते ।।\nत्रिभिर्वर्षैस्तथा ज्ञेयं सुमहद्भयकारकम् ।। १२ ।।\nराज्ञः शरीरे लोके च पुरदारे पुरोहिते ।।\nपाकमायाति पुत्रेषु तथा वै कोशवाहने ।। ३३ ।।\nदत्तस्वभावजा ये च भवन्त्यद्भुतसंज्ञका ।।\nशुभावहास्ते विज्ञेयास्ताँश्च मे गदतः शृणु ।। १४ ।।\nवज्राशनिमहीकम्पसन्ध्यानिर्वातनिस्वनाः ।।\nपरिवेषं रजो धूमं रक्तार्कोस्तमनोदये ।। १५ ।।\nद्रुमेभ्यो वरयश्चेह बहुपुष्पफलापगाः ।।\nगोपक्षमधुवृद्धिश्च शुभानि मधुमाधवे ।। १६ ।।\nतारोल्कापातकलुषं कपिलार्कं तु मण्डलम् ।।\nअनग्निज्वलनास्फोटधूमरेष्वनिलावहम् ।। १७ ।।\nरक्तपद्मारुणं सान्ध्यं नभः क्षुब्धार्णवोपमम् ।।\nसरितां चाम्बुसंशोषं दृष्ट्वा ग्रीष्मे शुभं वदेत् ।। १८ ।।\nशक्रायुधं परीवेशं विधुशुष्कविरोहणम् ।।\nकम्पोद्वेलनवैकृत्यं त्रसनं दारुणं क्षितेः ।। १९ ।।\nनद्योदपानसरसां वृद्ध्यश्वतरण प्लवाः ।।\nशीर्णता चाह्नि गेहानां वर्षासु च भविष्यति।।२.१३४.२०।।\nदिव्यस्त्रीभूतगन्धर्वविमानाद्भुतदर्शनम् ।।\nग्रहनक्षत्रताराणां दर्शनं च दिवाकरे।।२१।।\nगीतवादित्रनिर्घोषो वनपर्वतसानुषु ।।\nरसवृद्धीरसोत्पत्तिः शरत्काले शुभाः स्मृताः ।। २२ ।।\nशीतालुलत्तुपारत्वं नन्दनं गृहपक्षिणाम् ।।\nरक्षोयक्षादिसत्त्वानां दर्शनं वागमानुषी ।।२३।।\nदिशो धूम्रान्धकारश्च शरभोधनपर्वताः ।।\nउच्चैः सूर्योदयास्तौ च हेमन्ते शोभनाः स्मृताः ।।२४।।\nहिमपातानिलोत्पातौ विरूपाद्भुतदर्शनम् ।।\nकृष्णाञ्जनाभमाकाशं तारोल्कापातपिञ्जरम्।।२५।।\nचित्रगर्भोद्भवं स्त्रीषु गोजाश्वमृगपक्षिषु ।।\nपत्राङ्कुरलतानां च विकाराः शिशिरे शुभाः।।२६।।\nऋतुस्वभावेन विनाद्भुतस्य जातस्य दृष्टस्य तु शीघ्रमेव।।\nकृत्वा शमं शान्तिरनन्तरं तु कार्या यथोक्ता वसुधाधिपेन।।२७।।\nइति श्रीविष्णुधर्मोत्तरे द्वितीयखण्डे मा०सं०रामं प्रति पुष्करोपाख्याने नानाविधोत्पातकथनो नाम चतुस्त्रिंशदुत्तरशततमोऽध्यायः।।१३४।।\n2.135\nगर्ग उवाच ।।\nदेवतार्चाः प्रनृत्यन्ति वेपन्ते प्रज्वलन्ति च ।।\nआरटन्ति च रोदन्ति प्रस्विद्यन्ति हसन्ति च ।।१।।\nउत्तिष्ठन्ति निषीदन्ति प्रधावन्ति वसन्ति च ।।\nभुञ्जते विक्षिपन्ते वा गात्रप्रहरणाध्वजान् ।।२।।\nअवाङ्मुखावतिष्ठन्ति स्थानात्स्थानं भ्रमन्ति च ।।\nवमन्त्यग्निं तथा धूमं स्नेहरक्ते तथा वसाम्।।३।।\nएवमादीनि दृश्यन्ते विकारा सहसोत्थिताः।।\nलिङ्गायतनचित्रेषु तत्र वासं न रोचयेत्।।४।।\nराज्ञो वा व्यसनं तत्र सर्वादेशो विनश्यति।।\nदेवयात्रां सचोत्पातां दृष्ट्वा देशभयं वदेत् ।। ५ ।।\nपितामहर्षिधर्मेषु यन्निमित्तं द्विजेषु तत् ।।\nगुरुशुक्राग्निजातानि यानि तानि पुरोहिते ।।६।।\nपशूनां रुद्रजं ज्ञेयं नृपाणां लोकपालजम्।।\nज्ञेयं सेनापतीनां तु यत्स्यात्स्कन्दविनायकम् ।।७।।\nलोकानां विष्णुवाय्विन्द्रविश्वकर्मसमुद्भवम् ।।\nविनायकोद्भवं ज्ञेयं गणानां ये तु नायकाः ।। ८ ।।\nदेवप्रेष्यनृपप्रेष्यदेव स्त्रीषु नृपस्त्रियः ।।\nवास्तुदेवेषु विज्ञेयं गृहिणामेव नान्यथा ।। ९ ।।\nदेवतार्चाविकारेषु श्रुतिवेत्ता पुरोहितः ।।\nदेवतार्चां ततो गत्वा स्नातामाच्छाद्य भूषयेत् ।। 2.135.१० ।।\nपूजयेच्च महाभाग गन्धमाल्यान्नसम्पदा ।।\nमधुपर्केण विधिवदुपतिष्ठेदनन्तरम् ।। ११ ।।\nतल्लिङ्गेन च मन्त्रेण स्थालीपाकं यथाविधि ।।\nपुरोधा जुहुयाद्वह्नौ सप्तरात्रमतन्द्रितः ।। १२ ।।\nविप्राश्च पूज्या मधुरान्नपानैः सदक्षिणैः सप्तदिनं द्विजेन्द्र।।\nप्राप्तेऽष्टमेऽह्नि क्षितिगोप्रदानैः सकाञ्चनैः शांतिमुपैति पापम् ।।१३।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे रामं प्रति पुष्करोपाख्याने अर्चाविकारोपशमनवर्णनो नाम पञ्चत्रिंशदुत्तरुशततमोऽध्यायः।।१३५।।"
  }
]
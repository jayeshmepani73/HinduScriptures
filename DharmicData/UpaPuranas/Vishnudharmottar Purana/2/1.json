[
  {
    "text": "2.1\nश्रीगणेशाय नमः ।।\nवज्र उवाच ।।\nआदौ भगवता प्रोक्तो विजयो भरतस्य मे ।।\nयच्छ्रुत्वा वेद्मि चात्मानं ब्रह्मन्विगतकल्मषम् ।।१ ।।\nसुखश्राव्यश्च हृद्यश्च कथासारस्तु भार्गव ।।\nकथाश्च विविधाः प्रोक्तास्तत्प्रसङ्गात्त्वयानघ ।। २ ।।\nरसवत्यश्च धर्मज्ञ सर्वपापक्षयङ्कराः ।।\nयास्ता ब्रह्मन्प्रसङ्गेन मयापहृतचेतसा ।। ३ ।।\nप्रस्तुतास्ताः कथास्त्यक्तास्ता एव कथस्व मे ।।\nभगवन्सर्वधर्मज्ञ प्रत्यक्षामलदर्थन ।।\nकथानां तु प्रसङ्गेन प्रस्तुता याः कथाः पुरा ।।४।।\nसुदूरमन्तरीभूत्वा रामस्य विदितात्मनः ।।\nता एव श्रोतुमिच्छामि त्वत्तो भृगुकुलोद्वह ।।५।।\nलोकं वारुणमासाद्य रामो भृगुकुलोद्वहः ।।\nश्रुतवान्देवदेवेशान्किन्नु भूयः प्रचेतसः ।।६।।\nएतन्मे सर्वमाचक्ष्व तत्र मे संशयो महान् ।।\nमार्कण्डेय उवाच ।।\nकालस्य संख्यां तां श्रुत्वा रामप्रोक्तां प्रचेतसा ।। ७ ।।\nपप्रच्छ वरुणं देवं राजधर्मानतः परम् ।।\nपृष्टस्तु जामदग्न्येन रामं प्राह जलेश्वरः।।८।।\nराजधर्माञ्छृणुष्वार्य पुष्करात्तनयान्मम ।।\nराजधर्माः श्रुतास्तेन देवाद्दशशतेक्षणान् ।। ९ ।।\nस यथावद्विजानाति राजधर्मान्द्विजोत्तम ।।\nएवमुक्त्वा तदा राममानाय्य च तथा सुतम् ।। १० ।।\nउवाच भार्गवस्यास्य धर्मान्कथय पुत्रक ।।\nयत्रयत्रास्य सन्देहो भविष्यति महात्मनः ।। ११ ।।\nतदुपानुद भद्रन्ते मम वाक्येन पुत्रक ।।\nएवमुक्तस्तथेत्युक्त्वा गृहान्निन्ये भृगूत्तमम् ।।\nतत्रास्य कथयामास राजधर्मान्महोदयान् ।। १२ ।।\nरामेण पृष्टो वरुणस्य पुत्रो जगाद धर्मान्नृपसत्तमानाम् ।।\nद्रव्यान्महार्थान्भुवि पालनाय लोकस्य सर्वस्य नरेन्द्रचन्द्र ।। १३ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे रामस्य पुष्करगृहगमनं नाम प्रथमोऽध्यायः ।। १ ।।\n2.2\nमार्कण्डेय उवाच ।।\nसुखासीनो नरश्रेष्ठः पुष्करस्य निवेशने ।।\nपप्रच्छ पुष्करं रामो धर्मनित्यो जितेन्द्रियः ।। १ ।।\nराम उवाच ।।\nराष्ट्रस्य किं कृत्यतमं तन्माचक्ष्व पृच्छतः ।।\nआदावेव महाभाग यादोगणनृपात्मज ।। २ ।।\nपुष्कर उवाच ।।\nराष्ट्रस्य कृत्यं धर्मज्ञ राज्ञ एवाभिषेचनम् ।।\nअनिन्द्रमबलं राष्ट्रं दस्यवोऽभिभवन्त्युत ।। ३ ।।\nअराजकेषु राष्ट्रेषु धर्मावस्था न विद्यते ।।\nवर्णानामाश्रमाणां च व्यवस्थानं च भार्गव ।। ४ ।\nअराजकेषु राष्ट्रेषु नैव कन्या प्रदीयते ।।\nविद्यते मम ता नैव तथा वित्तेषु कस्यचित् ।। ५ ।।\nस्वात्म्यो न्यायः प्रवर्तेत विश्वलोपस्तथैव च ।।\nलोके न कश्चिद्विद्येत गुरोर्वचनकारकः ।। ६ ।।।\nनाधीयीरँस्त्रयीं विद्यां त्रयो वर्णा द्विजातयः ।।\nदेवानां यजनं न स्यादनावृष्टिस्ततो भवेत् ।। ७ ।।\nनृलोकसुरलोकौ च स्यातां संशयितावुभौ ।।।\nजनमारी भवेद्घोरा यदि राजा न पालयेत् ।।८।।\nप्रजानां रक्षणार्थाय विष्णुतेजोपबृंहितः ।।\nमानुष्ये जायते राजा देवसत्त्ववपुर्धरः ।। ९ ।।\nयस्मिन्प्रसन्ने देवस्य प्रसादस्तूपजायते ।।\nयस्मिन्क्रुद्धे  जनस्यास्य  क्रोधः समुपजायते ।। १० ।।\nमहद्भिः पुण्यसम्भारैः पार्थिवो राम जायते ।।\nयस्यैकस्य जगत्सर्वं वचने राम तिष्ठति ।। ११ ।।\nचातुर्वर्ण्यं स्वधर्मस्थं तेषु देशेषु जायते ।।\nयेषु देशेषु राजेन्द्र राजा भवति धार्मिकः ।। १२ ।।\n(मारकं न च दुर्भिक्षं नाग्निचौरभयं तथा ।।\nन च व्यालभयं तेषां येषां धर्मपरो नृपः) ।। १३ ।।\nआदौ विन्देत नृपतिं ततो भार्यां ततो धनम् ।।\nकुराजनि जनस्यास्य कुतो भार्या कुतो धनम् ।। १४ ।।\nतस्मात्सर्वप्रयत्नेन राष्ट्रमुख्ये नरेश्वरः ।।\nपरीक्ष्य पूर्वैः कर्तव्यो धार्मिकः सत्य सङ्गरः ।। १५ ।।\nयेषां हि राजा भुवि धर्मनित्यस्तेषां न लोके  भयमस्ति किञ्चित् ।।\nतस्मात्प्रयत्नेन नरेन्द्र कार्यो राष्ट्रप्रधानैर्नृपतिर्विनीतः ।।१६।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे रामं प्रति पुष्करवाक्ये राजप्रशंसा नाम द्वितीयोऽध्यायः ।। २ ।।\n2.3\nपुष्कर उवाच ।।\nसर्वलक्षणलक्षण्यो विनीतः प्रियदर्शनः ।।\nअदीर्घसूत्री धर्मात्मा जितक्रोधो जितेन्द्रियः ।। १ ।।\nस्थूललक्षो महोत्साहः स्मितपूर्वाभिभाषकः ।।\nसुरूपः कुलसंपन्नः क्षिप्रकारी महाबलः ।। २ ।।\nब्रह्मण्यश्चाविसंवादी दृढभक्तिः प्रियंवदः ।।\nअलोलुपस्संयतवाग्गंभीरः प्रियदर्शनः ।। ।। ३ ।।\nनातिदण्डो न निर्दण्डः चारचक्षुरजिह्मगः ।।\nव्यवहारे समः प्राप्ते पुत्रस्य रिपुणा सह ।। ४ ।।\nरथे गजेऽश्वे धनुषि व्यायामे च कृतश्रमः ।।\nउपवासतपःशीलो यज्ञयाजी गुरुप्रियः ।। ५ ।।\nमन्त्रिसांवत्सराधीनः समरेष्वनिवर्तकः ।।\nकालज्ञश्च कृतज्ञश्च नृविशेषज्ञ एव च ।। ६ ।।\nपूज्यं पूजयिता नित्यं दण्ड्यं दण्डयिता तथा ।।\nषाड्गुण्यस्य प्रयोक्ता च शक्त्युपेतस्तथैव च ।। ।। ७ ।।\nउक्तैरनुक्तैस्तु गुणैरनेकैरलङ्कृतो भूमिपतिश्च कार्यः ।।\nसम्भूय राष्ट्रप्रवरैर्यथावद्राष्ट्रस्य रक्षार्थमदीनसत्त्वः ।। ८ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे रामं प्रति पुष्करवाक्ये राजलक्षणं नाम तृतीयोऽध्यायः ।। ३ ।।\n2.4\n।। पुष्कर उवाच ।।\nएवं गुणगणाकीर्णं वरयेयुर्नराधिपम् ।।\nसम्भूय राष्ट्रप्रवराः क्षत्रियं तु कुलोद्गतम् ।। १ ।।\nवृतश्च तैर्व्रतं राजा गृह्णीयाद्विजितेन्द्रियः ।।\nपालयिष्यामि वः सर्वान्धर्मस्थान्नात्र संशयः ।। २ ।।\nव्रतं गृहीत्वा राज्यार्थी वृणुयाद्ब्राह्मणोत्तमम् ।।\nसांवत्सरं सुखायास्य सर्वस्य जगतो नृपः ।। ३ ।।\nसर्वलक्षणलक्षण्यं विनीतं प्रियदर्शनम् ।।\nसुरूपं वेशसंपन्नं नित्यमूर्जितदर्शनम ।। ४ ।।\nअदीनवादिनं धीरं धर्मनित्यं जितेन्द्रियम् ।।\nअव्यङ्गं नाधिकाङ्गं च वेदवेदाङ्गपारगम् ।। ५ ।।\nचतुःषष्ट्यङ्गतत्त्वज्ञमूहापोहविशारदम् ।।\nभूतभव्यभविष्यज्ञं गणितज्ञं विशेषतः ।। ६ ।।\nविचन्द्रा शर्वरी यद्वन्मुकुटं च च्युतोपलम् ।।\nगणितेन तथा हीनं ज्योतिषं नृपसत्तम ।। ७ ।।\nआस्तिकं श्रद्दधानं च अनुकूलं महीपतेः ।।\nसांवत्सरं नृपो गत्वा वरयेत्प्रयतः  शुचिः ।। ८ ।।\nयेनाभिषिक्तो नृपतिर्विनष्टस्तु नराधिप ।।\nसांवत्सरं न तं विद्वान्वरयेन्नृपसत्तम।। ९ ।।\nन हीनाङ्गं न वाचालं न च निष्प्रतिभं नृपः ।।\nकुवेशमलिनं मुण्डं नास्तिकं पापनिश्चयम् ।। १० ।।\nभिन्नवृत्तिं च वरयेद्वरयेत्सद्गुणं सदा ।।\nवरयित्वा तु वक्तव्याः स्वयमेव महीभुजा ।। ११ ।।\nयथैवाग्निमुखा देवास्तथा राजमुखाः प्रजाः ।।\nयथैवाग्निमुखा मन्त्रा राज्ञां सांवत्सरास्तथा ।। १२ ।।\nत्वं मे माता पिता चैव देशिकश्च गुरुस्तथा ।।\nदैवं पुरुषकारश्च ज्ञातव्यौ सततं त्वया ।। १३ ।।\nसमधर्मज्ञ भद्रं ते राज्यं साधारणं हि नौ ।।\nसमानेयः शुभो देवस्त्वयैव मम सत्तम ।। १४ ।।\nपौरुषेण पदं कार्यं समरं च तथा मया ।।\nस चेत्तदभिमन्येत पार्थिवस्य महागुणम् ।। १५ ।।\nअथवा गुणदोषेण प्रज्ञया चाशु यो नृणाम् ।।\nदैवोपघातसमरे विज्ञानं पौरुषस्य च ।। १६ ।।\nवाडवं न च प्राज्ञस्तु तस्यैवानुमते तदा ।।\nतेनोद्दिष्टौ तु वरयेद्राजा मन्त्रिपुरोहितौ ।। १७ ।।\nतेनोद्दिष्टां च वरयेन्महिषीं नृपसत्तमः ।।\nततोऽभिषेकसम्भाराँस्तस्य कुर्यात्स दैववित् ।। १८ ।।\nकुञ्जरं तुरगं कुर्यात्तस्य राज्ञः परीक्षितौ ।।\nभद्रासनं च च्छत्रं च वालव्यजनमेव च ।। १९ ।।\nखड्गरत्नं तथा चापं रत्नानि विविधानि च ।।\nराज्ञो मृतस्य ये त्वासन्सर्वाणि तु नराधिप ।। २० ।।\nते न कार्या नरेन्द्रस्य तेन दैवविदा तथा ।।\nकामं संवत्सरं कार्या अलाभेऽन्यस्य भूभुजा ।। २१ ।।\nगुणाधिकस्य नो कार्या येऽन्यत्राभिहिता मया ।।२२।।\nन तत्र नागाः सुभृता न योधा राज्ञो न माता न पिता न बन्धुः ।।\nयत्रास्य साध्यं भवतीह विद्वान्सांवत्सरो धर्मविदः प्रमत्तः ।। २३ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे रामं प्रति पुष्करकथासु सांवत्सरिक लक्षणं नाम चतुर्थोऽध्यायः ।।४।।\n2.5\nराम उवाच ।।\nराज्ञा पुरोहितः कार्यस्तथा मन्त्री च कीदृशः ।।\nमहिषी च तथा ज्येष्ठा तन्ममाचक्ष्व पृच्छतः ।। ।। १ ।।\nपुष्कर उवाच ।।\nअव्यङ्गं लक्षणोपेतमनुकूलं प्रियंवदम् ।।\nअथर्ववेदविद्वांसं यजुर्वेदविशारदम् ।। २ ।।\nद्विवेदं ब्राह्मणं राजा पुरोहितमथर्वणम् ।।\nपञ्चकल्पविधानज्ञं वरयेत सुदर्शनम् ।।३।।\nनक्षत्रकल्पो वैतानस्तृतीयः संहिताविधिः ।।\nचतुर्थोङ्गिरसां कल्पः शान्तिकल्पस्तु पञ्चमः ।।४।।\nपञ्चकल्पविधानज्ञमाचार्यं प्राप्य भूपतिः ।।\nसर्वोत्पातप्रशान्तात्मा भुनक्ति वसुधां चिरम् ।।५।।\nस च राज्ञस्तथा कुर्यान्नित्यं कर्म सदैव तु ।।\nनैमित्तिकं तथा काम्यं दैवज्ञवचने रतः ।।६।।\nन त्याज्यस्तु भवेद्राजा दैवज्ञेन पुरोधसा ।।\nपतितस्तु भवेत्त्याज्यो नात्र कार्या विचारणा ।।७।।\nतथैव पतितौ राम न त्याज्यौ तौ महीभुजा ।।\nतयोस्त्यागेन राजेन्द्र राज्यभ्रंशो विनिर्दिशेत ।। ८ ।।\nदुर्गतिः परलोके च बहुकालमसंशयम् ।।\nसांवत्सरविरुद्धस्तु त्याज्यो राज्ञा पुरोहितः ।।\nपुरोहितोऽन्यथा राज्ञो यथा माता यथा पिता ।।\nअनिष्टमस्य व्यसनं हन्याद्दैवोपघातजम् ।। १० ।।\nब्राह्मणो निष्कृतिस्तस्य कुत्र शक्या महीभुजा ।।\nयावन्न राज्ञा विद्वांसौ सांवत्सरपुरोहितौ ।। ११ ।।\nवृत्तिच्छेदे तयो राज्ञः कुलं त्रिपुरुषं व्रजेत् ।।\nनरकं वर्जयेत्तस्माद्वृतच्छेदं तयोः सदा ।। १२ ।।\nस्थावरेण विभागश्च तयोः कार्यो विशेषतः ।।\nअनुरूपेण धर्मज्ञ सांवत्सरपुरोहितौ ।। १३ ।।\nभाव्यं सदा भार्गववंशचन्द्र पुरोहितस्यात्मसमस्य राज्ञा ।।\nराज्ञो यथापि स्वजनेन भाव्यो विद्वान्प्रभुः स्यान्नृपतेः पुरोधाः ।। १४ ।। ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे पुरोहितलक्षणं नाम पञ्चमोऽध्यायः ।। ५ ।।"
  }
]
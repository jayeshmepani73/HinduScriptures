[
  {
    "text": "2.146\n।। राम उवाच ।। ।।\nसामभेदौ तथा प्रोक्तौ दानदण्डौ तथैव च ।।\nदण्डः सुदेशे कथितः परदेशे ब्रवीहि मे ।। १ ।।\nपुष्कर उवाच ।।।\nद्विविधः कथितो दण्डः परदेशे पुरातनैः ।।\nप्रकाशश्चाप्रकाशश्च तं निबोध द्विजोत्तम ।।२।।\nलुण्ठनं ग्रामघातश्च सस्यघातस्तथैव च ।।\nचतुरङ्गेण दण्डेन परेषां च तथा वधः ।। ३।।\nप्रकाशः कथितो दण्डः प्रत्यक्षं वह्निदीपनम् ।।\nअप्रकाशो विषं वह्निर्गूढैश्च पुरुषैर्वधः ।। ४ ।।\nदूषणं यवसादीनामुदकानां च दूषणम् ।।\nरसक्रियाश्च विविधाः सुभगा भेदनादिकम् ।। ५ ।।\nएवमादीनि कार्याणि परचक्रे महीक्षिता ।।\nस्वराष्ट्रे च द्विजश्रेष्ठ दूषणं बलिनामपि ।। ६ ।।\nचत्वार एते कथिताभ्युपायाः प्राधानभूता भुवि पार्थिवानाम् ।।\nअतः परं ते कथयामि राम शेषास्त्रयस्ते न मयेरिता ये ।। ७ ।।\nइति श्रीविष्णुधर्मार्त्तरे द्वितीयखण्डे मा० सं० दण्डप्रणयनवर्णनो नाम षट्चत्वारिंशदुत्तरशततमोऽध्यायः ।। १४६ ।।।\n2.147\nपुष्कर उवाच ।।\nअभिमन्येत नृपतिरनेन मम विग्रहे ।।\nअनर्थायानुबन्धः स्यात्सन्धिना च तथा भवेत् ।। १ ।।\nसाम लज्जास्पदं चात्र दानं चात्र क्षयार्थकम् ।।\nभेदे दण्डेऽनुबन्धः स्यात्तदा पक्षं समाश्रयेत् ।। २ ।।\nअवज्ञोपहतस्तत्र राज्ञा कार्यो रिपुर्भवेत् ।।\nउपेक्षयैव धर्मज्ञ श्रेयसे तत्र सा स्मृता ।। ३ ।।\nउपेक्षया यत्र तु शक्यमर्थं क्षयव्यवाया समता न तत्र ।।\nकार्यं भवेद्ब्राह्मणविग्रहेण लज्जास्पदेनाप्यथ सन्धिना वा ।। ४ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे रामं प्रति पुष्करोपाख्याने उपेक्षावर्णनो नाम सप्तचत्वारिंशदुत्तरशततमोऽध्यायः ।।१४७।।\n2.148\nपुष्कर उवाच ।।\nउत्पातैरनृतैः कार्यं परस्योद्वीजनं नृपैः ।।\nअरातिशिबिरस्यात्र वसतिर्यस्य पक्षिणः ।। १ ।।\nस्थूलस्य तस्य पुच्छस्थां कृत्वोल्कां विपुलां द्विज ।।\nविसृज्यैनं ततस्तीरमुल्कापातं प्रदर्शयेत् ।। २ ।।\nअनेनैवात्र सारेण बुद्ध्या निश्चित्य यत्नतः ।।\nउत्पातानि तथान्यानि दर्शनीयानि पार्थिवैः ।। ३ ।।\nउद्वेजनं तथा कुर्यात्कुहकैर्द्विविधैर्द्विषाम् ।।\nसंवत्सरानहार्षश्च नाशं ब्रूयुः परस्य च ।। ४ ।।\nजिगीषुः पृथिवी राज्ये तेन चोद्वेजयेत्परान् ।।\nदेवतानां प्रसादानि कीर्तनीयानि तस्य तु ।। ५ ।।\nस स्वप्नलाभांश्च तथा जिगीषुः प्रतिकीर्तयेत् ।।।\nदुःस्वप्नलाभं च तथा परेषामिति निश्चयः ।। ६ ।।\nआगतं नो मित्र बलं प्रहरध्वमभीतवत् ।।\nएवं ब्रूयाद्रणे प्राप्ते मया भग्नाः परे इति ।। ७ ।।\nक्ष्वेडाः किलकिलाशब्दं मम शत्रुर्हतस्तथा ।।\nदेवाज्ञाबृंहितो राजा सन्नद्धः समरं प्रति ।।८।।\nएवं प्रकारा द्विजवर्य मायाः कार्या नरेन्द्रैररिषु प्रहृष्टैः ।।\nमायाहतः शत्रुरथ प्रसह्य शक्यः सुखं हन्तुमदीनसत्त्वः ।। ९ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे रामं प्रति पुष्करोपाख्याने उपाधिवर्णनं नामाष्टचत्वारिंशदुत्तरशततमोऽध्यायः ।। १४८ ।।\n2.149\nपुष्कर उवाच ।।\nचतुरङ्गं बलं राजा मायाजालेन दर्शयेत् ।।\nसहायार्थमनुप्राप्तान्दर्शयेत्त्रिदिवौकसः ।। १ ।।\nरक्तवृष्टिश्च संदर्श्या   परेषां शिवरं प्रति ।।\nछिन्नानि रिपुशीर्षाणि प्रसादाग्रेषु दर्शयेत् ।। २ ।।\nआधित्सता सन्धिमहीनसत्व कार्यं भवेद्राम महेन्द्रजालम् ।।\nवक्ष्यामि तच्चोपनिषत्सु तुभ्यं योगानि चान्यानि जयावहानि ।। ३ ।।\nइति श्रीविष्णुधर्मोत्तरे मार्कण्डेयवज्रसंवादे इन्द्रजालवर्णनो नामैकोनपञ्चाशदुत्तरशततमोऽध्यायः ।। १४९ ।।\n2.150\nपुष्कर उवाच ।।\nसन्धिश्च विग्रहश्चैव वैगुण्यं कथितं बुधैः ।।\nयदाश्रित्य तथैवान्यैः षाड्गुण्यं परिकीर्तितम् ।।१।।\nसन्धिश्च निग्रहश्चैव यानमासनमेव च ।।\nद्वैधीभावं संश्रयं च षाड्गुण्यं परिकीर्तितम् ।। २ ।।\nपणबन्धः स्मृतः सन्धिरपकारस्तु विग्रहः ।।\nजिगीषोः शत्रुविषये यानं यात्रा विधीयते ।। ३ ।।\nविग्रहेऽपि स्वके देशे स्थितिरासनमुच्यते ।।\nबलार्धेन प्रमाणं तु द्वैधीभावं तदुच्यते ।। ४।।\nउदासीने मध्यमे वा संश्रयात्संश्रयः स्मृतः ।।\nसमेन सन्धिरन्वेष्यो हीनेन च बलीयसः ।। ।। ५ ।।\nहीनेन विग्रहः कार्यः स्वयं राज्ञा बलीयसा ।।\nतत्रापि तस्य पार्ष्णिस्तु बलीयान्न समाश्रयेत् ।। ६ ।।\nआसीनः कर्मविच्छेदं शक्तः कर्तुं रिपुर्यदा ।।\nअशुद्धपार्ष्णिर्बलवान्द्वैधीभावं समाश्रयेत् ।। ७ ।।\nबलिना निगृहीतन्तु यो मन्येद्येन पार्थिवः ।।\nसंश्रयस्तेन कर्तव्यो गुणानामधमो गुणः ।।८।।\nबहुक्षयव्ययायासं तेषां यानं प्रकीर्तितम् ।।\nबहुलाभकरम्भः स्यात्तदा राम समाश्रयेत् ।। ९ ।।\nसर्वशक्तिविहीनस्तु तदा कुर्यात्तु संश्रयम् ।।2.150.१० ।।\nएवं च बुद्ध्वा नृपतिर्गुणानां काले च देशे च तथा विभागे ।।\nसमाश्रयेद्भार्गववंशमुख्यं चैतावदुक्तं नृपतेस्तु कार्यम् ।। ११ ।।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे रामं प्रति पुष्करोपाख्याने षाड्गुण्यवर्णनो नाम पञ्चाशदुत्तरशततमोऽध्यायः ।। १५०।।।"
  }
]
[
  {
    "text": "2.31\n।। पुष्कर उवाच ।।\nदुर्गे सर्वगुणोपेते वास्तुलक्षणसंयुते ।।\nवसन्विवर्धयेत्कोशं धर्मेण पृथिवीपतिः ।। १ ।।\nप्रजानां पालनं कार्यं तत्र स्थाने महीक्षिता ।।\nस्वदेशे देवतायाश्च कृता राज्ञः पुरातनैः ।। २ ।।\nदायं वित्तं जनं तासां प्रयत्नेन च पालयेत् ।।\nदेवद्रव्यापहारेण राजा नरकमृच्छति ।। ३ ।।\nअस्मिन्नपि तथा लोके प्राप्नोति च पराभवम् ।।\nपालयन्ति महीं देवाः पूजिताः पृथिवीक्षिता ।। ४ ।।\nदैवायत्तमिदं सर्वं भूतलं द्विजपुङ्गव ।।\nधूपदीपनमस्कारपुष्पमाल्यानुलेपनैः ।। ५ ।।\nरत्नानुसम्प्रदानैश्च पूजनीयाः  सुरोत्तमाः ।।\nपूजिताः पूजयन्त्येते चायुषा यशसा श्रिया ।। ६ ।।\nप्राप्यते देवताभक्त्या चानुष्ठाने महत्पदम् ।।\nपूजिताः संप्रयच्छन्ति कामान्नृणामभीप्सितान् ।। ७ ।।\nएकमप्याश्रितो देवं राजा भार्गवनन्दन ।।\nसर्वासां पूजनं कुर्याद्देवतानामसंशयम् ।।८ ।।\nदेवतानां न चोच्छिन्द्यात्पूर्वदायं कथञ्चन ।।\nप्राक्स्थितं तन्न चोच्छिंद्यान्न च च्छिंद्यात्तथा नवम् ।। ९ ।।\nतच्छेत्ता नरकं याति सह पूर्वैः पितामहैः ।।\nअपि स्वल्पं न हर्तव्यं देवद्रव्यं विजानता ।। १० ।।\nस्वल्पस्यापि फलं घोरं यस्माज्जन्मान्तरे भवेत् ।।\nषष्टिवर्षसहस्राणि षष्टिवर्षशतानि च ।। ११ ।।\nदेवद्रव्यापहरणान्नरकं प्रतिपद्यते ।।\nसन्तीह देवताः सौम्याः सन्त्युग्राश्चापि भार्गव ।। १२ ।।\nदर्शयन्ति रुषं सौम्य राज्यभ्रंशादिभिर्नृणाम् ।।\nअस्मिँल्लोके रुषं क्रूरां नैव कुर्वन्ति देवताः ।। १३ ।।\nतासां वित्तापहरणाद्राजा नरकमृच्छति ।।\nपूर्वैः पितामहैस्सार्धं प्रागुक्तं फलमेव तु ।। १४ ।।\nदेवद्रव्यापहरणं नैव जातु भवेद्वृथा ।।\nसर्वस्वरहितान्कृत्वा देवद्रव्यापहारिणः ।। १५ ।।\nअङ्कयित्वा द्विजश्रेष्ठ स्वराष्ट्राद्विप्रवासयेत् ।।\nत्रैविद्या वणिजो वैश्या लिङ्गिनो देवपालकाः ।। १६ ।।\nतथा तत्प्रतिबद्धाश्च न कुर्युः कलहं मिथः ।।\nतेषां सहायकः स्वामी निग्रहानुग्रही भवेत् ।। १७ ।।\nरागद्वेषवियुक्तस्तु विवास्यश्चान्यथा भवेत् ।।\nदण्डं च देवतागामि देवद्रव्यस्य सूचकम् ।। १८ ।।\nसर्वान्विवासयेद्राजा धार्मिको धर्मकारणात् ।।\nराज्ञा सर्वप्रयत्नेन पालनीयाः सुरालयाः ।। १९ ।।\nकर्तव्याश्च महाभाग सुरलोकमभीप्सता ।।\nदेवतास्तु प्रतिष्ठाप्य तल्लोकं ध्रुवमाप्नुयात ।। २० ।।\nकृत्वा देवगृहं शुभ्रं स्वर्गमाप्नोत्यनुत्तमम् ।।\nतदा भोगप्रमाणेन लक्ष्मीस्तत्रापि भार्गव ।। २१ ।।\nमृत्प्रासादाद्दशगुणं स्थूलदारुकृते भवेत् ।।\nफलं दशगुणं तस्मात्तथा पक्वेष्टकाकृते ।। २२ ।।\nतस्माद्दशगुणं शैले नात्र कार्या विचारणा ।।\nयावत्संख्यं नरः कुर्याद्देववेश्म सुधासितम् ।। २३ ।।\nतावज्जन्मान्तराणीह यशसा स विराजते ।।\nकृत्वा च चित्रविन्यासं गन्धर्वैः सह मोदते ।। २४ ।।\nकृत्वा संशोधनं तत्र विरोगः समपद्यते ।।\nप्रोक्षयित्वा मनस्तापान्मानवः प्रतिमुच्यते ।। २५ ।।\nकृत्वोपलेपनं राम नाकमाप्नोत्यनुत्तमम् ।।\nगान्धर्वलोकमाप्नोति कृत्वा वर्णकरञ्जितम् ।। २६ ।।\nगन्धैः समुक्षितं कृत्वा गन्धर्वैस्सह मोदते ।।\nउपकारप्रदानेन श्रियमाप्नोत्यनुत्तमाम् ।। २७ ।।\nगीतवाद्यप्रदानेन सुखमाप्नोत्यनुत्तमम् ।।\nप्रेक्षणीयप्रदानेन रूपवानभिजायते ।। २८ ।।\nतथा औज्ज्वल्यमाप्नोति यत्रयत्राभिजायते ।।\nस्नापयित्वा घृतेनार्चां सर्वपापैः प्रमुच्यते ।। २९ ।।\nस्नापयित्वा च तैलेन विरोगः समपद्यत ।।\nअम्बुना स्नापयित्वा तु सौभाग्यमधिगच्छति ।। ३० ।।\nविरूक्षयित्वा तां राम पापं जहति मानवाः ।।\nअनुलेपनदानेन रूपमाप्नोत्यनुत्तमम् ।। ३१ ।।\nतथा पुष्पप्रदानेन श्रियमाप्नोत्यनुत्तमाम् ।।\nधूपदानेन धर्मज्ञ रतिमाप्नोति शोभनाम् ।। ३२ ।।\nतथा दीपप्रदानेन चक्षुष्मानभिजायते ।।\nअन्नदः सर्वमाप्नोति यत्किंचिन्मनसेच्छति ।।३३ ।।\nपानकानां प्रदानेन तृप्तिमाप्नोत्यनुत्तमाम ।।\nवसुदो रूपमाप्नोति रूपमाप्नोति रूप्यदः ।। ३४ ।।\nरुक्मदस्सर्वमाप्नोति श्रियमाप्नोति सर्वदः ।।\nछत्रदः स्वर्गमाप्नोति तालवृन्तप्रदो दिवम् ।। ३५ ।।\nचामराणां प्रदानेन राजा भवति धार्मिकः ।।\nपताकायाः प्रदानेन सर्वपापान्व्यपोहति ।। ३६ ।।\nध्वजदानेन लोकेऽस्मिन्ध्वजभूतो भवेन्नरः ।।\nनानाविधानां भोगानां तथा राम प्रदायकः ।। ३७ ।।\nतानेव भोगानाप्नोति सर्वमाप्नोति भूमिदः ।।\nदेवमाल्यापनयनाद्गोदानफलमाप्नुयात् ।। ३८ ।।\nतदाहुतिप्रदानेन तल्लोकमभिपद्यते ।।\nनमस्कारप्रणामाभ्यामेनोभिः प्रतिमुच्यते ।। ३९ ।।\nप्रदक्षिणं तथा कृत्वा भवत्याचारवारन्नरः ।।\nस्तुत्वा च देवतां राम मनोदुःखात्प्रमुच्यते ।।४०।।\nसन्तर्पयित्वा तोयेन तृप्तिं समधिगच्छति ।।\nतस्मात्सर्वप्रयत्नेन विशुद्धेनान्तराप्मना ।। ४१ ।।\nअर्चास्थाः पूजयेत्सर्वा देवता भूरिदर्शन ।।\nतदाश्रितांश्च युञ्जीत तदा तद्विधिपारगान् ।। ४२ ।।\nतत्पूजने तथा राम तांश्च सम्पूजयेत्सदा ।।\nब्राह्मणाश्च नियोक्तव्या वेदोक्तसुरपूजने ।।४३ ।।\nयस्य राज्ञस्तु विषये देववेश्म विशीर्यते ।।\nतस्य सीदति तद्राष्ट्रं देववेश्म यथा तथा ।। ४४ ।।\nसंस्कारं लम्भयेद्यस्तु देववेश्म पुरातनम् ।।\nस च सौख्यमवाप्नोति यत्रयत्राभिजायते ।। ४५ ।।\nवापीकूपतडागानां सदा त्रिदशवेश्मनाम् ।।\nभूयः संस्कारकर्ता च लभते मुक्तिजं फलम् ।। ४६ ।।\nदेवसम्पूजनाद्राम वृद्धिं समुपगच्छति ।।\nराज्ञस्तु विषये यस्य पूज्यन्ते सततं सुराः ।।४७ ।।\nअतिवृष्टिरनावृष्टिर्मूषकाः शलभाः शुकाः ।।\nराक्षसाश्च पिशाचाश्च रिपवश्च सुदारुणाः ।।४८।।\nईतयश्च तथैवान्या न भवन्ति द्विजोत्तम।।४९।।\nतस्मात्प्रयत्नेन सदा नरेन्द्रैः पूजा विधेया विषये सुराणाम्।।\nसुरार्चनात्पूतसमस्तपापास्स्वर्गं क्षितीशाश्चिरमाप्नुवन्ति ।।५०।।\nइति श्रीविष्णुधर्मोत्तरे द्वितीयखण्डे मा०सं०सुरपूजामाहात्म्यवर्णनं नामैकत्रिंशोऽध्यायः।।३१।।\n2.32\nपुष्कर उवाच ।।\nब्राह्मणान्पूजयेद्राजा ब्राह्मणान्पालयेत्सदा ।।\nब्राह्मणा हि महाभाग देवानामपि दैवतम् ।।१।।\nब्राह्मणानां क्षितिं दद्याद्भोगानन्यांश्च पार्थिवः ।।\nब्राह्मणेषु तु यद्दत्तं निधिस्तत्पारलौकिकम् ।। २ ।।\nवेदलाङ्गलकृष्टेषु द्विजक्षेत्रेषु भारत ।।\nउप्तस्य दानबीजस्य फलस्यान्तो न विद्यते ।।३।।\nब्रह्मस्वं चैव नादद्याद्ब्रह्मस्वं पालयेत्तथा ।।\nब्रह्मस्वहरणाद्राम नरकं पश्यते नरः ।। ४ ।।\nन विषं विषमित्याहुर्ब्रह्मस्वं विषमुच्यतै ।।\nविषमेकाकिनं हन्ति ब्रह्मस्वं सप्तपूरुषम् ।। ५ ।।\nब्रह्मस्वं प्रणयाद्भुक्तं हिनस्त्यासप्तमं कुलम् ।।\nद्रोहाद्भुक्तं तदेवेह कुलानां पातयेच्छतम् ।। ६ ।।\nसुवर्णमेकं गामेकां भूमेरप्येकमङ्गुलम्। ।।\nहरन्नरकमाप्नोति यावदाभूतसम्प्लवम् ।। ७ ।।\nदृष्ट्वा विटं दुराचारं ब्राह्मणं न द्विषेत्क्वचित् ।।\nब्राह्मणानां परीवादान्नाशमाप्नोति मानवः ।। ८ ।।\nन जातु ब्राह्मणं हन्यात्सर्वपापेष्ववस्थितम् ।।\nनैवास्ति ब्राह्मणवधात्पापं गुरुतरं क्वचित् ।। ९ ।।\nब्रह्महा नरकं याति यावदाभूतसम्प्लवम् ।।\nवर्षाणामयुतं राम पच्यते स्नायुपूरिते ।। १० ।।\nशोणितं यावतः पांशून्गृह्णातीह द्विजन्मनाम् ।।\nकर्ता तावन्ति वर्षाणि कृतकृन्नरके वसेत् ।। ११ ।।\nउपद्रुतो द्विजो येन त्यजेज्जीवितमात्मनः ।।\nब्रह्महत्या भवेत्तस्य नात्र कार्या विचारणा ।। १२ ।।\nदेहत्यागाच्च नरकं ब्राह्मणोऽपि प्रपद्यते ।।\nतेन चाधिकमाप्नोति राम पापं नराधमः ।।१३।।\nअदैवं दैवतं कुर्युः कुर्युर्दैवमदैवतम् ।।\nब्राह्मणाश्च महाभागा नमस्यास्ते सदैव हि ।। १४ ।।\nब्राह्मणानां तथा कार्यं यत्नात्कुर्वीत पार्थिवः ।।\nकालातिपातं च तथा विप्रकार्ये न कारयेत् ।। १५ ।।\nनिष्पीडितस्तूपवसेद्येन विद्वान्निशां जनः ।।\nस राम नरकं याति वर्षाणां तु दशायुतम् ।। १६ ।।\nब्राह्मणी रुदती हन्ति कुलं रोदायते ध्रुवम् ।।\nतदश्रुवह्निर्दहति कुलं त्रिपुरुषं ध्रुवम् ।। १७ ।।\nविद्वानप्यथवाविद्वान्ब्राह्मणो मानमर्हति ।।\nप्रणीतश्चाप्रणीतश्च यथाग्निर्द्विजपुङ्गव ।। १८ ।।\nप्रतिष्ठां प्राप्नुवन्तीह सुरा विप्रप्रतिष्ठिताः ।। १९ ।।\nतन्मुखे तु तथाश्नन्ति देवाश्च पितृभिः सह ।।\nवह्नौ हुताच्छ्रेष्ठतमं हुतं विप्रमुखाग्निषु ।। २० ।।\nअस्कन्दमविरुद्धं च प्रायश्चित्तैर्विवर्जितम् ।।\nयावतो ग्रसते ग्रासान्विद्वान्विप्रः सुसंस्कृतः ।। २१ ।।\nअन्नप्रदस्य तावन्तः क्रतवः परिकीर्तिताः ।।\nब्राह्मणानां करान्मुक्तं तोयं शिरसि धारयेत् ।। २२ ।।\nब्राह्मणस्य करे यस्मात्सर्वतीर्थसमागमः ।।\nब्राह्मणेभ्यः समुत्पन्नं त्रैलोक्यं सचराचरम् ।। २३ ।।\nअमोघशापा धर्मज्ञ कथितास्ते जगत्त्रये ।।\nआशीर्वादममोघं च ब्राह्मणानां प्रकीर्तितम् ।। २४ ।।\nआशीर्वादपराः कार्यास्तस्माद्राज्ञा द्विजोत्तमाः ।।\nयैः कृतः सर्वभक्ष्योग्निरपेयश्च महोदधिः ।। २५ ।।\nक्षयी सोमोऽजवृषणस्तथैव च शतक्रतुः ।।\nयेषां कोपाग्निरद्यापि दण्डके नोपशाम्यति ।। २६ ।।\nविपुलश्च तथा येषां प्रसादो भृगुनन्दन ।।\nयेषां प्रसादात्क्षीणोऽपि वृद्धिमिच्छति चन्द्रमाः ।। २७ ।।\nयेषां प्रसादाद्रक्षोभिर्नाभिभूयेत भास्करः ।।\nयेषां प्रसादाद्विपुलां कार्तवीर्यः श्रियं गतः ।। २८ ।।\nयेषां प्रसादाद्धनदो धनाध्यक्षत्वमागतः ।।\nअस्नातः स्नानमाप्नोति व्रतमाप्नोत्यथाव्रती ।। २९।।\nयेषां वचनमात्रेण किम्भूतमधिकं ततः ।।\nभोगं राज्यं तथा स्वर्गं येषां वाक्येन लभ्यते ।। ३० ।।\nअपावनकरः क्रोधो येषां राम सदा स्थितः ।।\nते पूज्यास्ते च सत्कार्यास्तेषां दाराणि दापयेत् ।। ३१ ।।\nधारयन्ति जगत्सर्वं ब्राह्मणा वेदपारगाः।।\nदेवानाप्याययन्तीह ब्राह्मणा भृगुनन्दन ।।३२।।\nते तृप्तास्तर्पयन्तीह भुवनं सकलं सुराः ।।\nब्राह्मणेनाहुतिर्दत्ता वह्नौ भृगुकुलोद्वह ।। ३३ ।।\nआदित्यमाप्नोत्यादित्याद्वृष्टिर्भवति भूतले ।।\nअन्नस्य च तथोत्पत्तिरन्नाद्भूतोद्भवः स्मृतः ।। ३४ ।।\nतस्मात्त्रिभुवनं सर्वं ब्राह्मणैरेव धार्यते ।।\nब्राह्मणप्रभवा भूमिर्ब्राह्मणप्रभवो दिवः ।। ३५ ।।\nब्राह्मणानामिमे लोकाः परलोकास्तथैव च ।।\nइज्यास्वाध्यायतपसामुपरोधाद्यदा द्विजाः ।। ३६ ।।\nस्वाम्यं भुवि न विन्दन्ति क्षत्त्रियास्तु तदा कृताः ।।\nब्राह्मणानां वचः कार्यं राजभिः सततोत्थितैः ।। ३७ ।।\nधर्ममर्थं च कामं च तेषां वाचि प्रतिष्ठितम् ।।\nब्राह्मणानां तु वाक्येन निग्रहानुग्रहावुभौ ।। ।। ३८ ।।\nलोके कार्यौ भूमिभृता भूतिकामेन नित्यदा ।।\nराजा ब्राह्मणवाक्येन यः कुर्याच्छासनादिकम् ।। ३९ ।।\nसम्यग्वाप्यथवासम्यक्तेन नाके महीयते ।।\nउल्लंघ्य शास्त्रं नृपतिर्यो यथारुचि वर्तते ।। ४० ।।\nस राम नरकं याति सुकृतेनापि कर्मणा ।।\nयत्र ब्राह्मणवाक्यानि न करोतीह यो नरः।।। ४१ ।।\nन तत्र दोषवान्विप्रो राजा दोषेण लिप्यते ।।\nब्राह्मणं दशवर्षं च शतवर्षं च भूमिपम् ।। ४२ ।।\nपितापुत्रौ विजानीयाद्ब्राह्मणस्तु तयोः पिता ।।\nयस्य राज्ञस्तु विषये ब्राह्मणः सीदति क्षुधा ।।\nतस्य सीदति तद्राष्ट्रं दुर्भिक्षव्याधितस्करैः ।। ४३ ।।\nतस्मात्पूज्या नमस्कार्यास्सं विभाज्यास्तथा द्विजाः ।।\nराज्ञा सर्वप्रयत्नेन लोकद्वयमभीप्सता ।। ४४ ।।\nयद्ब्राह्मणास्तुष्टतमा वदन्ति तद्देवताः प्रत्यभिनन्दयन्ति ।।\nतुष्टेषु तुष्टाः सततं भवन्ति प्रत्यक्षदेवेषु परोक्षदेवाः ।। ४५ ।।\nइति श्रीविष्णुधर्मोत्तरे द्वि०खण्डे मा० सं० रामं प्रति पुष्करवाक्ये ब्राह्मणप्रशंसावर्णनंनाम द्वात्रिंशत्तमोऽध्यायः ।। ३२ ।।\n2.33\n।। पुष्कर उवाच ।।\nसाध्वीनां पालनं कुर्यात्पूजनं च महीपतिः ।।\nएकपत्न्यः स्त्रियः सर्वा धारयन्ति जगत्त्रयम् ।। १ ।।\nभर्तृव्रता भर्तृपरा भर्तृपूजनतत्परा ।।\nया तु स्त्री सा दिवं याति सह भर्त्रा द्विजोत्तम ।। २ ।।।\nएकपत्न्यस्तु यद्दुःखं सहन्ते द्विज सानुगाः ।।\nतेन ताः स्वर्गमासाद्य सुखमायन्त्यनेकधा ।। ३ ।।\nतासां प्रभावो हि महांस्तेजश्चैवातिदुःसहम ।।।\nन कोपनीया नोपेक्ष्या नैव ताश्च विमानयेत् ।। ४ ।।\nनाहूयेदपराधेषु दण्ड्यस्तासां पतिर्भवेत् ।।\nपुत्रो वाप्यथवा नीतौ नैव राजा प्रभुः क्वचित ।।। ।। ५ ।।\nनैव साध्वी विनिर्दिष्टा केवलोपस्थरक्षणात् ।।\nविप्रियं नाचरेत्किञ्चित्पत्युः साध्वीति सा स्मृता ।। ६ ।।\nकर्मणा मनसा वाचा भर्तुः  प्रियहितैषिणी ।।\nया नारी सा स्मृता साध्वी पतिपूजनतत्परा ।। ७ ।।\nनमस्कार्याश्च पूज्याश्च वन्दनीयाश्च भार्गव ।।\nराज्ञा सर्वप्रयत्नेन तथा लोकैश्च सर्वशः ।। ८ ।।\nअनाथां च तथा साध्वीं बिभृयात्पार्थिवोत्तमः ।।\nतस्यै यद्दीयते दानं तदनन्तं प्रकीर्तितम् ।। ९ ।।\nसाध्वीनामपमानेन कुलं दहति पूरुषः ।।\nतासां सम्पूजनाद्राम स्वकुलं चोन्नतिं नयेत् ।। १० ।।\nन धनेन न धान्येन न शीलेन न बन्धुभिः ।।\nन यज्ञैर्दक्षिणावद्भिर्नाधीतेन तथैव च ।। ११ ।।\nअकुलानि कुलान्याहुः किन्तु स्त्रीणां विचेष्टितैः ।।\nयेषु साध्व्यः स्त्रियो राम कुलेषु कुलधूर्वहाः ।। ।।। १२ ।।\nमहाकुलानि तानीह कृशान्यपि धनैर्यदि ।।\nपुत्राणामपि तत्पुत्रं साध्वी यस्यारणिर्भवेत् ।। १३ ।।\nहव्येषु साध्वीतनयं तथा कव्यषु  योजयेत् ।।\nतत्राल्पस्यापि दानस्य महत्पुण्यं प्रकीर्तितम् ।। १४ ।।\nगायत्री तु यथा राम यथा गङ्गा सरिद्वरा ।।\nपावनी कीर्तनादेव तथा साध्वी वराङ्गना ।। १५ ।।\nरामास्तु भृगुशार्दूल न प्रदुष्यन्ति कर्हिचित् ।।\nमासिमासि रजस्तासां दुष्कृतान्यपकर्षति ।। १६ ।।\nसोमस्तासां ददौ शौचं गन्धर्वः शिक्षितां गिरम् ।।\nअग्निश्च सर्वमेध्यत्वं तस्मान्निष्कल्मषाः स्त्रियः ।। १७ ।।\nब्राह्मणाः पादतो मेध्या गावो मेध्यास्तु पृष्ठतः ।।\nअजाश्वौ मुखतो मेध्यौ स्त्रियो मेध्यास्तु सर्वतः ।। १८ ।।\nयामयो यानि गेहानि शपन्त्यप्रतिपूजिताः ।।\nतानि कृत्याह तानीव विनश्यन्ति समन्ततः ।। १९ ।।\nस्त्रियः श्रियश्च गेहेषु न विशेषोऽस्ति कश्चन ।।\nतस्मात्सर्वप्रयत्नेन पूजनीयाः सदा स्त्रियः ।। २० ।।\nमिथ्या न साध्वी भवतीह लोके भवत्यथास्मिन्नपरे च राम ।।\nसाध्व्यस्तथा पूज्यतमा प्रदिष्टा लोकेषु सर्वेषु चराचरेषु ।। २१ ।। ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे साध्वीमाहात्म्यं नाम त्रयस्त्रिंशोऽध्यायः ।। ।। ३३ ।।\n2.34\nराम उवाच ।। ।।\nसाध्वीनां श्रोतुमिच्छामि देव धर्मानशेषतः ।।\nसाध्व्यो हि नार्यो लोकानामाधार इह कीर्तितः ।। १ ।।\n।। पुष्कर उवाच ।। ।।\nएतदेव परं राम रामाणां धर्मकारणम् ।।\nयदासां सर्वकार्येषु नित्यं हि परतन्त्रता ।। २ ।।\nबाल्ये पितुर्वशे तिष्ठेत्पाणिग्राहस्य यौवने ।।\nपुत्राणां भर्तरि प्रेते न स्त्री स्वातन्त्र्यमर्हति ।। ३ ।।\nपित्रा भर्त्रा सुतेनेह नेच्छेद्विरहमात्मनः ।।\nतेषां च विरहेण स्त्री गर्ह्ये कुर्यादुभे कुले ।। ४ ।।\nसदा प्रहृष्टया भाव्यं गृहकार्ये च दक्षया ।।\nसुसंस्कृतोपस्करया व्यये चामुक्तहस्तया ।। ५ ।।\nयः प्रदद्यात्पिता त्वेनां तदभावेपि कारकः ।।\nतं शुश्रूषेत जीवन्तं संस्थितं न तु लंघयेत् ।। ६ ।।\nमङ्गलार्थं स्वस्त्ययनं यज्ञश्चासां प्रजायते ।।\nप्रयुज्यते विवाहेषु प्रदानं स्वामिकारितम् ।। ७ ।।\nअनृतावृतुकालोक्ते मन्त्रसंस्कारकृत्पतिः ।।\nसुखं नित्यं ददातीह परलोके च योषितः ।। ८ ।।\nविशीलः कामवृत्तो वा गुणैर्वा परिवर्जितः ।।\nउपचर्यः स्त्रिया साध्व्या सततं देववत्पतिः ।। ९ ।।\nनास्ति स्त्रीणां पृथग्यज्ञो न व्रतं नाप्युपोषितम् ।।\nपतिं शुश्रूषते यत्तु तेन स्वर्गे महीयते ।। १० ।।\nपाणिग्राहस्य साध्वी स्त्री जीवतो वा मृतस्य वा ।।\nपतिलोकमभीप्सन्ती नाचरेत्किञ्चिदप्रियम् ।।११।।\nकामं तु क्षपयेद्देहं पुष्पमूलफलैः शुभैः ।।\nन तु नामापि गृह्णीयात्पत्यौ प्रेते परस्य तु।।१२।।\nआसीतामरणात्क्षान्ता नियता ब्रह्मचारिणी ।।\nयो धर्म एकपत्नीनां काङ्क्षन्ती तमनुत्तमम्।।१३।।\nअनेकानि सहस्राणि सुमुग्धब्रह्मचारिणाम् ।।\nदिवङ्गतानां विप्राणामकृत्वा कुलसन्ततिम् ।। १४ ।।\nमृते भर्तरि साध्वी स्त्री ब्रह्मचर्ये व्यवस्थिता।।\nस्वर्गं गच्छत्यपुत्रापि यथा ते ब्रह्मचारिणः ।। १५।।\nअपत्यलोभाद्या तु स्त्री भर्तारमतिवर्त्तते ।।\nसेह निन्दामवाप्नोति परलोकाच्च हीयते ।। १६ ।।\nनान्योत्पन्ना प्रजास्तीह न चाप्यन्यपरिग्रहा ।।\nन द्वितीयश्च साध्वीनां कश्चिद्भर्तोपदिश्यते।।१७।।\nपतिं हित्वा निकृष्टं स्वं चोत्कृष्टं या निषेवते।।\nनिन्द्यैव लोके भवति परपूर्वेति चोच्यते ।। १८ ।।\nव्यभिचारात्तु भर्तुः स्त्री लोकान्प्राप्नोति निन्दितान् ।।\nशृगालयोनिं चाप्नोति पापरोगैश्च पीड्यते ।। १९ ।।\nपतिं या नाभिचरति मनोवाग्देहसंयता ।।\nइहाग्र्यां कीर्त्तिमाप्नोति परलोके च शस्यते ।। २० ।।\nपत्युरभ्यधिकं नारी नोपवासव्रतं चरेत् ।।\nअनायुष्यं द्विजश्रेष्ठ पत्युस्तस्यास्तदुच्यते ।।२१।।\nदेवताराधनं कुर्यात्कामं वा ब्राह्मणोत्तम ।।\nनारी पतिव्रता राम प्राप्तानुज्ञां तु भर्त्तृतः ।। २२ ।।\nनारी खल्वननुज्ञाता पित्रा भर्त्रा सुतेन वा ।।\nविफलं तद्भवेत्तस्या यत्करोत्यौर्ध्वदैहिकम् ।।२३।।\nस्त्रीणां पूज्यतमा लोके देवतागृहवासिनाम् ।।\nया स्ताः सम्पूजनीयाः स्युस्तासामेव यथाविधि ।। २४ ।।\nतासां च पूजनं कार्यं विदितं स्वामिनस्तथा ।।\nअन्यथा चेत्प्रवर्त्तेत निर्ग्राह्या सा प्रकीर्तिता ।। २५ ।।\nगत्वान्यपुरुषं नारी नरकं प्रतिपद्यते ।।\nकूटशाल्मलिमित्युक्तं यावदाभूतसम्प्लवम् ।। २६ ।।\nगर्हिता च तथा पत्युर्नरकं याति भार्गव ।।\nदशवर्षसहस्राणि तथैवाप्रियवादिनी ।। २७ ।।\nसर्वावस्थास्वपि स्त्रीषु न वधो विद्यते द्विज ।।\nपरेण शङ्कितामेनां संयतां वासयेद्गृहे ।। २८ ।।\nहृताधिकारां मलिनां पिण्डमात्रोपजीविनीम् ।।\nपरिभूतामधःशय्यां वासयेद्व्यभिचारिणीम् ।। २९ ।।\nमूलकर्म न कर्त्तव्यं कथञ्चिदपि योषिता ।।\nमूलकर्मरता नारी कल्पं नरकमावसेत ।। ३०।।\nदौर्भाग्यं महदाप्नोति तत्र यत्राभिजायते ।।\nया च नारी सपत्नीनां कुर्याद्दौर्भाग्यकारणम् ।। ३१ ।।\nकुहकैः पश्यति सापि कल्पानां नरके द्विज ।।\nपुंस्त्वमूलं तथा लक्ष्मों पत्युर्हिंसति सा तथा ।।३२।।\nयक्षरक्षःपिशाचानां मूलकर्मरता सदा ।।\nवश्यो भवति लोकेषु भर्ता तस्यास्तथैव च ।। ३३ ।।\nनारी कृत्वा पतिं वश्यं सततं मूलकर्मणा ।।\nलभतेन्ते तु दौर्भाग्यं भूतैर्वा भक्ष्यते ध्रुवम् ।।३४।।\nतस्मात्सर्वप्रयत्नेन मूलकर्म विवर्जयेत् ।।\nआत्मानमथ भर्तारं नाशयेन्मूलकर्मणा ।। ३५ ।।\nब्राह्मणी न पिबेन्मद्यं न च विट्क्षत्रियस्त्रियः ।।\nसुरां पिबेयुर्धर्मज्ञ तत्पानान्नाशमाप्नुयुः ।। ३६ ।।\nततो भवति धर्मज्ञ जलौका रक्तपायिका ।।\nकल्पावशेषं सकलं तेन घोरेण कर्मणा ।। ३७ ।।\nपरवेश्मरुचिर्न स्यान्न स्यात्कलहशालिनी ।।\nन च तिष्ठेत्तथा द्वारि न च राम गवाक्षके ।।३८।।\nमण्डनं वर्जयेन्नारी तथा प्रोषित भर्तृका ।।\nदेवताराधनपरा भवेद्भर्तृहिते रता ।। ३९ ।।\nधारयेन्मङ्गलार्थाय किञ्चिदाभरणं तथा ।।\nन जातु विधवा वेषं कदाचिदपि कारयेत् ।।४०।\nपतिव्रता तु या नारी सह भर्त्रा दिवङ्गता ।।\nकल्पावशेषं मुदिता पूज्यते त्रिदशालये ।। ४१ ।।\nपतिव्रतां सवर्णां स्त्रीं द्विजातिः पूर्वमारिणीम ।।\nदाहयेदग्निहोत्रेण यज्ञपात्रैश्च धर्मवित् ।। ४२ ।।\nभार्यायै पूर्वमारिण्यै दत्त्वाग्नीनन्त्यकर्मणि ।।\nपुनर्दारक्रियां कुर्यात्पुनराधानमेव च ।। ४३ ।।\nमृते भर्तरि या साध्वी पुत्रमाश्रित्य भार्गव ।।\nतपसा शातयेद्देहं तेन स्वर्गे महीयते ।। ४४ ।।\nपतिपक्षे नरं कञ्चित्पुत्राभावे समाश्रयेत् ।।\nबिभृयाद्धि स चाप्येनां भोजनाच्छादनैः सदा ।। ४५ ।।\nपतिपक्षे समुच्छिन्ने पितृपक्षः प्रभुः स्त्रियः ।।\nविषमस्थापि भर्तव्या पितृपक्षे स्वबन्धुभिः ।। ४६ ।।\nमृतं भर्तारमादाय यदि वाथ पतिव्रता ।।\nप्रविशेद्द्विजशार्दूल ज्वलितं जातवेदसम् ।। ४७ ।।\nतिस्रः कोट्योर्द्धकोटी च यानि लोमानि मानवे ।।\nतावन्त्येव शताब्दानि स्वर्गलोके महीयते ।। ४८ ।।\nव्यालग्राही यथा सर्पं बिलादुद्धरते बलात् ।।\nएवं भर्त्तारमादाय सह तेनैव गच्छति ।। ४९ ।\nसद्वृत्तमध्यापयितुं गतानां स्त्रीणां वियोगक्षतकातराणाम् ।।\nतासां मृते जीवितवल्लभे हि नाग्निप्रवेशादपरो हि धर्म ।। ५० ।।।\nइति विष्णुधर्मोत्तरे द्वितीयखण्डे मा० सं० रामं प्रति पुष्करोपाख्याने स्त्रीधर्मो नाम चतुस्त्रिंशत्तमोध्यायः ।। ३४ ।।\n2.35\nराम उवाच ।। ।।\nस्त्रीणां पूज्यतमा लोके देवतास्त्वं प्रकीर्तय ।।\nतासां कालं विधानं च फलं पूजनतस्तथा ।। १ ।।\nपुष्कर उवाच ।।\nश्रियः सम्पूजनं कार्यं स्त्रीभिस्तु सततं गृहे ।।\nपुप्पार्घमाल्यनैवेद्यधूपदीपानुलेपनैः ।। २ ।।\nगृहसम्मार्जनं राम तथा तस्योपलेपनम् ।।\nपुष्पोपहारकरणं सुधाशुक्लत्वमेव च ।। ३ ।।\nसर्वमेतद्विजानीयाच्छ्रियः सम्पूजनं द्विज ।।\nस्नानानुलेपनं यच्च गन्धवर्णावधारणम् ।। ४ ।।\nसुवर्णता च नारीणां श्रियः सम्पूजनाद्भवेत् ।।।\nअष्टमीषु च सर्वासु पूजनीयाप्यशोकिका ।। ५ ।।\nगन्धमाल्यनमस्कारधूपदीपादिभिस्तथा ।।\nतस्मिन्नहनि या भुङ्क्ते नक्तं तैलविवर्जितम् ।। ६ ।।\nभवत्यथ विशोका सा यत्रयत्राभिजायते ।।\nअष्टमीषु च सर्वासु न चेच्छक्नोति भार्गव ।। ७ ।।\nप्रोष्ठपद्यां व्यतीतायां या स्यात्कृष्णाष्टमी   द्विज ।।\nतस्यामवश्यं कर्त्तव्या देव्याः पूजा यथाविधि ।। ८ ।।\nअपामिव त्रिलोकेषु प्रकृतिः स्त्रीषु चोच्यते ।।\nया प्रेरयति कर्माणि लोकेषु द्विजसत्तम ।। ।। ९ ।।\nतस्यां सम्पूजनं कार्यं शुक्लां पञ्चदशीं तथा ।।\nमाल्यानुलेपनैः शुक्लैर्धूपेन च सुगन्धिना ।। १० ।।\nरक्तवस्त्रप्रदानेन दीपदानेन चाप्यथ ।।\nवैदलैश्च तथा भक्ष्यैर्भोज्यैश्चोष्यैस्तथैव च ।। ११ ।।\nपूजयित्वा च तां देवीं भोक्तव्यं निशि भार्गव ।।\nयदि पञ्चदशीं सर्वां न शक्नोति कदाचन ।।। ।। १२ ।।\nदेव्याः सम्पूजनं कार्यमवश्यमपि कार्तिके ।।\nउपार्तिं पूजयेद्या तु सा तु नारी पतिव्रता ।। १३ ।।\nसदा धर्मरता साध्वी लोके भवति भार्गव ।।\nनाशुभे च मतिस्तस्याः कदाचिदपि जायते ।। १४ ।।\nएकादशीं तथा कृष्णां फाल्गुने मासि भार्गव।।\nशुद्धे देवस्य कर्त्तव्या पूजा धर्मभृतां वर ।। १५ ।।\nपूजनाच्छन्दोदेवस्य तनयं गुणवर्जितम् ।।\nन प्राप्नोति तथाऽप्नोति गुणवन्तमसंशयम् ।। १६ ।।\nगन्धमाल्यादिभिर्भक्त्या तथा वै वास्तुदेवताम् ।।\nएकादशीं तथा प्राप्य चैत्रशुक्लस्य पूजयेत् ।। १७ ।।\nसंपूज्य तां महाभाग गृहभङ्गो न जायते ।।\nशुक्लाष्टमीं तु सम्प्राप्य मासि भाद्रपदे तथा ।। १८ ।।\nदूर्वाप्रतानं लुप्पेत्तदुत्तराशाभिगामिनम् ।।\nपूजयेद्गृहमानीय गन्धमाल्यानुलेपनैः ।। १९ ।।\nफलमूलैस्तथा राम धूपदीपौ विवर्जयेत् ।।\nअग्निपक्वं तथा सर्वं न निवेद्यं कथञ्चन ।। २० ।।\nभोक्तव्यं च तथा राम वह्निपाकविवर्जितम् ।।\nदूर्वांकुरस्थां सम्पूज्य विधिना यौवनश्रियम् ।। २१ ।।\nयौवनं स्थिरमाप्नोति यत्रयत्राभिजायते ।।\nसोपवासा तु या नारी कृष्णपक्षस्य कार्तिके ।। २२ ।।\nद्वादश्यां पूजयेद्विष्णुं गां सवत्सामनन्तरम् ।।\nगन्धमाल्यनमस्कारधूपदीपान्नसम्पदा ।। २३ ।।\nनैवेद्यं गोरसं सर्वं वर्जनीयं प्रयत्नतः ।।\nभोक्तव्यं च न धर्मज्ञ दोग्धव्या नैव चार्जुने ।।२४।।\nगावः प्राप्नोति कृत्वैवं नात्र कार्या विचारणा ।।\nधेनुं तां यदि विप्राय प्रददाति यथाविधि।।२५।।\nस्वर्गलोकमथासाद्य न ततो विनिवर्तते ।।\nकार्तिके च तथा मासि कृत्तिकायां च पूजनम् ।। २६ ।।\nकर्तव्यं गन्धकलशैर्गन्धमाल्यानुलेपनैः ।।\nभक्ष्यैश्च परमान्नैश्च कुल्माषैः पर्पटैस्तथा।।२७।।\nशक्त्या वस्त्रैश्च धर्मज्ञ महारञ्जनरञ्जनैः ।।\nगुडेन मधुना चैव सितया लवणेन च।।२८।।\nआर्द्रकेणेक्षुणा चैव तथा कालोद्भवैः फलैः।।\nसर्वैश्च विविधैरन्नैर्गन्धैर्नानाविधैस्तथा।।२९।।\nपानकैश्च तथा हृद्यैः पूजनीयाश्च कृत्तिकाः ।।\nसह चन्द्रमसा राम तेन सौभाग्यमश्नुते ।।३० ।।\nनारी च रूपलावण्ये धर्मे चाग्र्यां तथा मतिम् ।।\nअवैधव्यं च धर्मज्ञ यत्रयत्राभिजायते ।।३१।।\nलवणस्य तुलां कृत्वा महारञ्जनरंजिते ।। ।।।\nवस्त्रे वस्त्रेण तेनाथ सालङ्कारां सितच्छविम् ।। ३२ ।।\nकृत्वा पिण्डं हरिद्राक्तं कृत्तिकानां निवेदयेत् ।।\nग्राहयेद्ब्राह्मणं तां च प्राप्ते चन्द्रोदये तथा ।। ३३।।\nअनेन कर्मणा नारी सौभाग्यं महदश्नुते ।।\nपुरुषोऽप्यथ वै शुद्धो सौभाग्यं महदश्नुते ।।\nकृत्तिकाप्रतिपादे तु तासां कृत्वैव पूजनम्।।३४।। ।\nया भुङ्क्ते गोरसप्रायं कृत्वा ब्राह्मणपूजनम् ।।\nसप्त जन्मान्तराण्येव सौभाग्यं रूपमेव च ।।३५।।\nस्वर्गे तु भोगानाप्नोति सह भर्त्रा तु सा शुभा ।।  ।। ३६ ।।\nप्राप्य पञ्चदशीं राम तथा शुक्लां च कार्तिकीम् ।।\nकार्तिकं कार्तिकीं राम गृहभित्तौ समालिखेत् ।। ३७ ।।\nउपद्वारं गृहाद्बाह्यं नानावर्णैस्तु वर्णकैः ।।\nगृहोपकरणं शक्त्या तयोश्चैवाभितो लिखेत् ।। ३८ ।।\nपीठखड्गासनाद्यत्र शकटोलूखलादिकम् ।।\nततस्तौ पूजयेन्नारी नानाभक्तिपरा शुचिः ।। ३९ ।।\nगन्धमाल्यनमस्कारधूपदीपान्नसम्पदा ।।\nइक्षुणेक्षुविकारैर्वा विशेषेण च पूजयेत् ।। ४० ।।\nतयोस्तु पूजनं कृत्वा मत्स्यं च सिकतायुतम् ।। ।।\nशुक्तिनेत्रं न्यसेत्क्षीरे तच्च दद्याद्द्विजातये ।। ४१ ।।\nततश्च नक्तं भुञ्जीत तिलतैलविवर्जितम् ।।\nअनयोः पूजनाद्राम गृहभङ्गं न चाप्नुयात्।।४२।।\nपतिव्रता महाभाग दीर्घमाप्नोति जीवितम् ।।\nकार्तिके च तथा मासि सार्धं चन्द्रमसा सदा ।।४३।।\nरोहिण्यां रोहिणीपूजा कर्तव्या विधिना द्विज ।।\nसर्वैरविधवाचिह्नैर्लवणेन च भूरिणा ।। ४४ ।।\nगन्धमाल्यनमस्कारधूपदीपान्नसम्पदा ।।\nतथा कुंकुमरक्तेन शक्त्या भार्गव वाससा ।। ४५ ।।\nसौभाग्यं परमाप्नोति कृत्वैतत्परमाङ्गना ।।\nशुक्लपक्षत्रयोदश्यां या च नारी पतिव्रता ।। ४६ ।।\nपूजयेत्सोपवासा च कामदेवमतन्द्रिता ।।\nपट्टवर्णकविन्यासं तस्य भार्या तथा पतिम् ।। ४७ ।।\nगन्धमाल्यनमस्कारधूपदीपान्नसम्पदा ।।\nगुडेन मधुना चैव सितया चार्द्रकेण च ।।४८।।\nलवणेन रसैश्चान्यैर्गन्धैः सस्यैः पृथक्पृथक् ।।\nभक्ष्यैर्नाविधैश्चैव कुंकुमार्द्रेण वाससा ।।४९।।\nगन्धतोयाम्बुपूर्णेन द्रुमपल्लवशालिना ।।\nपूर्णकुम्भेन भव्येन माल्यकण्ठेन भार्गव ।। ५० ।।\nकामदेवाय नो दद्याद्यदम्लं किञ्चिदेव तु ।।\nततश्च पश्चाद्धोक्तव्यं सर्वमम्लविवर्जितम् ।। ५१ ।।\nसर्वान्कामानवाप्नोति कामपूजाविधायिनी ।।\nअथ चेन्नैव शक्नोति सर्वां राम त्रयोदशीम् ।। ५२ ।।\nचैत्रशुक्लेन सर्वासां फलमाप्नोत्यसंशयम्।।\nतस्मात्सर्वप्रयत्नेन चैत्रशुक्लत्रयोदशीम् ।। ५३ ।।\nकामस्य पूजा कर्तव्या सर्वकामप्रदायिनी ।।\nकामदेवं समभ्यर्च्य कार्यमात्माभिपूजनम् ।। ५४ ।।\nकुंकुमाङ्कैस्तथा वस्त्रैर्गन्धमाल्यविभूषणैः ।।\nभर्तारं पूजयेत्पश्चान्नारी तु कृतमण्डना ।। ५५ ।।\nकुकुमांकेन वस्त्रेण गन्धमाल्यैर्मनोहरैः ।।\nपुरुषोऽपि समभ्यर्च्य कामदेवमसंशयम् ।। ५६ ।।\nसर्वान्कामानवाप्नोति नात्र कार्या विचारणा ।।\nतथा शुक्लचतुर्थीषु गौरीपूजा सदा भवेत् ।। ५७ ।।\nस्नाताभिः सोपवासाभिः सूर्यस्योदयनं प्रति ।।\nगन्धमाल्यनमस्कारधूपदीपान्नसम्पदा ।। ५८ ।।\nगुडेन सितया चापि मधुना चार्द्रकेण च ।।\nसर्वैश्चाविधवाचिह्नैर्लवणेन च भूरिणा ।। ५९ ।।\nचतुर्थीद्वितये पूज्या सर्वशक्त्या विशेषतः ।।\nआषाढेऽप्यथवा मासि माघे चाप्यथवा द्विज ।। ६० ।।\nचतुर्णामपि कुण्डानां मध्ये सूर्यांशुसेविनी ।।\nआषाढे सोपवासा तु तृतीयायां तथा वसेत् ।। ६१ ।।\nन तस्या दुर्लभं लोके किञ्चिद्भवति भार्गव ।।\nमाघेऽप्युपोषिता मासि रात्र्यन्ते तुहिनोत्करैः ।।६२।।\nशुक्लीकृत्याखिलान्यङ्गान्यध्यास्ते शयनं यया ।।\nततश्च शीततोयेन पश्चात्स्नानं समाचरेत् ।। ।। ६३ ।।\nसापि कामानवाप्नोति यान्राम मनसेच्छति।।\nपतिव्रता सदा लोला सुभगा रूपसंयुता ।। ६४ ।।\nधर्मप्रिया च भवति गौरीपूजनतत्परा ।।\nआषाढे दाडिमं पुष्पं मधौ कर्पाससम्भवम् ।। ६५ ।।\nनिवेद्य सर्वमार्यायै सौभाग्यं महदश्नुते ।।\nशक्राणी च तथा पूज्या मासि भाद्रपदे भवेत् ।। ।। ६६ ।।\nस्त्रीणां गौरीविधानेन सर्वकामप्रदा हि सा ।।\nप्रोष्ठपदस्य मासस्य चतुर्थ्यां द्विजसत्तम ।। ६७ ।।\nशक्राणीपूजनं कृत्वा नाकपृष्ठे महीयते ।।\nपूजातिथिषु सर्वासु राम ब्राह्मणपूजनम् ।।६८।।\nकर्तव्यं यच्च नैवेद्यं देयं तत्सुभगासु च ।।\nअनभ्यर्च्य तथा गौरीं गौरीदीपं प्रपश्यति ।। ।। ६९ ।।\nदौर्भाग्यं महदाप्नोति वर्जितं तस्य दर्शनम् ।।\nगौरीपूजनकामा स्त्री तस्मिन्नहनि या द्विज ।। ७० ।।\nस्नानमुष्णाम्बुना कुर्यात्सापि सौभाग्यमश्नुते ।।\nसम्पूज्य विधिना गौरीं यत्रयत्राभिजायते ।। ७१ ।।\nरूपलावण्यसौभाग्ययुक्ता भवति चाप्यथ ।।\nनित्यं चाविधवा राम तथैव च पतिव्रता ।। ७२ ।।\nएताः पूज्यतमा स्त्रीषु दैवतास्ताः प्रकीर्तिताः ।।\nअतः परं तु या कुर्यात्सतीमार्गविवर्जनम् ।। ७३ ।।\nहिंसात्मकमनिर्दिष्टमशुद्धं वा द्विजोत्तम ।।\nदेवताराधनं सा तु चिरं नरकमृच्छति ।। ७४ ।।\nततस्तु चाप्यनायुष्यं ग्रहभूतविवर्धनम् ।।\nहिंसात्मका तु या नारी देवताराधने रता ।। ७५ ।।\nमूलकर्मरता भर्त्रा सा विवाह्या भृगूत्तम ।।\nपौंश्चल्यादपि नारीणां राम हिंसा विवर्जिता ।। ७६ ।।\nस्त्रीस्वभावं शुभं राम सौम्यत्वं मार्दवं दया ।।\nनिर्दया राक्षसी राम पिशाची वा द्विजोत्तम ।। ७७ ।।\nअथवा सर्वमुत्सृज्य पतिपूजनतत्परा ।।\nकेशवाराधनं कुर्याच्छ्रियश्च पुरुषर्षभ ।। ७८ ।।\nतेनैव सर्वमाप्नोति यत्किञ्चित्परमृच्छति ।।\nअफलं सर्वमेव स्याद्भर्त्रनुज्ञां विना कृतम् ।।७९।।\nकेशवाराधनं राम तथापि सफलं स्त्रियः ।।\nसर्वभूतानि गोविन्दो भर्ता नान्यस्तु योषितः ।।\nभर्त्रनुज्ञां विना तस्मात्ततः पूजा विधीयते ।। ८० ।।\nनारायणः पूज्यतमो हि लोके नारायणः सर्वगतः प्रधानः ।।\nनारायणाराधनतत्परा स्त्री कामानवाप्नोति न संशयोऽत्र ।। ८१ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे रामं प्रति पुष्करवाक्ये स्त्रीदेवतापूजननिरूपणं नाम पञ्चत्रिंशत्तमोऽध्यायः ।। ३५ ।।"
  }
]
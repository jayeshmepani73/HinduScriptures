[
  {
    "text": "2.106\nपुष्कर उवाच ॥\nस्नानमन्यत्प्रवक्ष्यामि तवाहं दुरितापहम् ॥\nदानवेन्द्राय भुवने यज्जगादोशनाः पुरा ॥ १ ॥\nधन्यं यशस्यमायुष्यं सर्वशत्रुक्षयंकरम् ॥\nप्रभातायां तु शर्वर्यां भास्करेऽनुदिते तथा ॥ २॥\nस्नायीत भार्गवश्रेष्ठ विधिदृष्टेन कर्मणा ॥\nसौवर्णं राजतं कुम्भमथवापि महीमयम् ॥ ३ ॥\nनादेयैः सागरैस्तोयैः कल्पयित्वा यथाविधिः ॥\nओषधीर्विन्यसेत्तत्र समभागाः सुचूर्णिताः ॥ ४ ॥\nजया च विजया चैव तथा सूक्ष्मफलानि च ॥\nप्रसन्नमुखबीजानि भाण्डीरकुसुमानि च ॥ ९ ॥\nक्षीरजापत्रनिर्माल्यं देवीनिस्सारमेव च ॥\nकल्लीवराङ्गना चैव गजेन्द्रस्य च मञ्जरी ॥ ६ ॥\nक्षुद्रजं करजं चैव धने द्वेद्वे विभावरी ॥\nमहौघं पूर्तगं चैव भुवं यक्षभुवं तथा ॥ ७ ॥\nशशाङ्कमृगदर्पं च दानं च करिणस्तथा ॥\nओषध्यः कथितास्तुभ्यं दाने मन्त्रमतः शृणु ॥ ८॥\n( ॐनमो भगवते रुद्राय धवलपाण्डुरोपचितभस्मानुलिप्तगात्राय ॥\nतद्यथा ॥\nजय जय विजयविजय सर्वाञ्छत्रूनमुकस्य कलहविग्रहविवादेषु भञ्जभञ्ज मथमथ सर्वत्र प्रत्यक्षिकां योऽसौ युगान्तकाले दध्यक्षतैरिमां पूजां रौद्री मूर्तिसहस्तां सुसत्त्वां रक्षतु जीविकां संवर्तकाग्नितुल्यश्च त्रिपुरार्तिकरः यः सर्वदेवमयः सोऽपि तव रक्षतु जीवितं निखि निखि निखि स्वाहा ॥ )\nएवं स्नातस्त्वनेनैव गात्रेण तिलतण्डुलम् ॥\nघृताक्तं ज्वलिते वह्नौ जुहुयात्प्रयतः सदा ॥९ ॥।\nततः सम्पूजनं कुर्याद्देवदेवस्य शूलिनः ॥\nघृतक्षीराभिषेकेण गन्धपुष्पफलाक्षतैः ॥ 2.106.१० ।॥\nदीपधूपनमस्कारैस्तथा वान्नेन भूरिणा ॥\nगीतवाद्यैः सुमधुरैर्ब्राह्मणान्स्वस्तिवाचनैः ॥ ११ ॥\nमाहेश्वरस्नानमिदं हि कृत्वा रक्षोहणं शत्रुनिबर्हणं च ॥\nकामानवाप्नोति नरस्तु सर्वान्यान्राम कांश्चिन्मनसेच्छतीति ॥ १२ ॥\nइति श्रीविष्णुधर्मोत्तरे द्वितीयखण्डे मा० सं० रामं प्रति पुष्करोपाख्याने माहेश्वरस्नानवर्णनन्नाम षडुत्तरशततमोऽध्यायः ॥ १०६ ।॥\n2.107\nपुष्कर उवाच ॥\nस्नानान्यन्यानि ते वच्मि निबोध गदतो मम ॥\nरक्षोघ्नानि यशस्यानि मङ्गल्यानि विशेषतः ॥ १ ॥\nस्नानं घृतेन कथितं चायुषो वर्धनं परम् ॥\nराम गोशकृता स्नानं परं लक्ष्मीविवर्धनम् ॥ २ ॥\nस्नानं च कथितं दध्ना परं लक्ष्मीविवर्धनम्॥\nतथा दर्भोदकस्नानं सर्वपापनिबर्हणम् ॥ ३॥\nपलाशबिल्व कमलकुशस्नानं पुरो हितम् ॥\nवचा हरिद्रा मञ्जिष्ठा तगरं चारकं तथा ॥ ४॥\nस्नानमेतद्विनिर्दिष्टं रक्षोघ्नं पापसूदनम् ॥\nवचाहरिद्रया युक्तं स्नानं रक्षोहणं परम् ॥ ५ ॥\nआयुष्यं च यशस्यं च धन्यं मेधाविवर्धनम् ॥\nस्नानं पवित्रं मङ्गल्यं तथा काञ्चनवारिणा ॥ ६ ॥।\nक्रमादूनतरे किञ्चिद्रूप्यताम्रोदकैस्ततः ।।\nतथा रत्नोदकस्नानं सङ्ग्रामविजयावहम् ।। ७ ।।\nवैडूर्यं मध्यतः कृत्वा प्रवालैः परिवारयेत् ।।\nतेन पात्रेण यत्स्नानं सर्वकामकरं हितम् ।। ८ ।।\nस्नानं सर्वौषधैर्मुख्यं विवादे विजयप्रदम् ।।\nसर्वगन्धोदकस्नानं सौभाग्यारोग्यकारकम् ।। ९ ।।\nतथा बीजोदकस्नानं सर्वकर्मप्रसाधकम् ।।\nतथैवामलकस्नानमलक्ष्मीनाशनं परम् ।। 2.107.१० ।।\nतिलसिद्धार्थकैः स्नानममङ्गल्यप्रणाशनम् ।।\nकेवलैर्वा तिलैः स्नानमथवा गौरसर्षपैः ।। ११ ।।\nस्नानं प्रियङ्गुना प्रोक्तं तथा सौभाग्यवर्धनम् ।।\nसौभाग्यकं तथा स्नानं नागकान्ताप्रियङ्गुभिः ।। १२ ।।\nपुरोचारुककुष्ठैश्च तथैव च विनिर्दिशेत् ।।\nधात्रीफलेन पद्मैश्च तथामलकवारिणा ।। १३ ।।\nलक्ष्मीवृद्धिकरं स्नानं कथितं भार्गवोत्तम ।।\nपद्मोत्पलकदम्बैश्च तथा लक्ष्मीविवर्धनम् ।। १४ ।।\nबलामतिबलां चैव तथा नागबलामपि ।।\nबलां मोटां चतुर्थी तु स्नानं वै बलवर्धनम् ।। १५ ।।\nब्रह्माकर्कोटकीमूलं कुमारी पद्मचारिणी ।।\nस्नाने रोगविनाशाय स्मृताः प्रत्येकशो द्विज ।। १६ ।।\nमांसीमुराचोरकनागपुष्पैः सनागदानैरतिनाशकारि ।।\nतुरुष्ककक्कोलकजातिपूगैः फलैः समस्तैः सुतरां प्रदद्यात् ।। १७ ।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्करोपाख्याने नानाविधस्नानवर्णनन्नाम सप्तोत्तरशततमोऽध्यायः ।। १०७।।\n2.108\nराम उवाच ।।\nस्नानानामिह सर्वेषां यत्स्नानमतिरिच्यते ।।\nतन्ममाचक्ष्व सकलं सर्वकल्मषनाशनम् ।।१।।\nपुष्कर उवाच ।।\nशृणु पादोदकस्नानं सर्वकिल्बिषनाशनम् ।।\nश्रवणर्क्षं विना ह्येतद्भवत्यर्धफलं यतः ।। २ ।।\nततः कार्यं प्रयत्नेन श्रवणर्क्षे विशेषतः ।।\nअथोत्तरासु षाढासु निराहारो जितेन्द्रियः ।। ३ ।।\nसर्वौषधैः सर्वगन्धैर्देवदेवस्य चक्रिणः ।।\nपादं प्रलेपयेद्विद्वान्क्रमेण चतुरात्मनः ।। ४ ।।\nततस्तु कलशान्कुर्याच्चतुरः सुदृढान्नवान् ।।\nसौवर्णान्राजतान्ताम्रानथ वापि महीमयान्।। ५ ।।\nततोऽनिरुद्धचरणौ कृपाद्भिः क्षालयेत्ततः ।।\nताभिस्तु कलशं पूर्णं स्थापनीयं तदग्रतः ।। ६ ।।\nततः प्रद्युम्नचरणौ क्षाल्यौ प्रस्रवणोदकैः ।।\nकलशं पूरितं तच्च भवेत्स्थाप्यं तदग्रतः ।७ ।।\nसंकर्षणस्य चरणौ क्षाल्यौ तोयैश्च सारसैः ।।\nतैस्तु संपूर्णकलशं स्थाप्यं तस्याग्रतो भवेत् ।। ८ ।।\nवासुदेवस्य चरणौ नादेयैः क्षालयेद्बुधः ।।\nकलशं पूरितं तैश्च स्थापनीयं तदग्रतः ।। ९ ।।\nततः पूजा तु कर्तव्या यथावच्चतुरात्मनः ।।\nकलशान्पूजयेत्तांश्च गन्धमाल्यफलाक्षतैः ।। 2.108.१० ।।\nततः प्राप्ते द्वितीयेऽह्नि स्नातः पूर्वमुपोषितः ।।\nसम्मुखश्चानिरुद्धस्य स्नाप्यश्च कटुको भवेत् ।। ११ ।।\nप्रद्युम्नस्य च देवस्य ततः संकर्षणस्य च ।।\nततश्च वासुदेवस्य यथा रामस्य चक्रिणः ।। १२ ।।\n( पवित्रमन्त्रैः सर्वेषां घण्टानामभिमन्त्रणम्।।\nकर्तव्यं सात्त्वतेनाथ शुचिना भार्गवोत्तम ।।१३।।\nअथ मन्त्रान्प्रवक्ष्यामि कलशेषु चतुर्षु ते।।)\nमङ्गल्यांश्च यशश्यांश्चा सर्वाघविनिषूदनान् ।। १४ ।।\nअरुद्धमार्गाः सर्वत्र सर्वशश्चापराजिताः ।।\nवायुमूर्तिरचिन्त्यात्मा सोऽनिरुद्धः स्वयं प्रभुः ।। १५ ।।\nपादोदकेन  दिव्येन शिवेनाघविनाशिना ।।\nतथाघमपहृत्याशु शिवं वर्धयतां प्रभुः ।। १६ ।।\nलोकान्प्रद्योतयति यः प्रयुम्नो भास्करप्रभः ।।\nहुताशनः स तेजस्वी मङ्गलं विदधातु मे ।। ।१७ ।।\nकामदेवो जगद्योनिः सर्वशः प्रभुरीश्वरः ।।\nदुःखहर्ता जगन्नाथो मङ्गलानि ददातु ते ।। १८ ।।\nजगतां कर्षणाद्देवो यः स सङ्कर्षणः प्रभुः ।।\nरुद्रमूर्तिरचिन्त्यात्मा सर्वगः सर्वहारकः ।। १९ ।।\nकामपालोऽरिदमनः सर्वभूतस्य शङ्करः।।\nविश्वयोनिर्महातेजा मङ्गलानि ददातु ते ।। 2.108.२० ।।\nसर्वावासो वासुदेवो भूतात्मा भूतभावनः ।।\nसर्वगश्चाप्रमेयश्च पुरुषः परमेश्वरः ।। २१ ।।\nअनन्तः सर्वदेवेशो जगदाधारकारणः ।।\nअघापहारी वरदो विदधातु श्रियं तव ।। २२ ।।\nएवं स्नातस्ततस्त्यक्त्वा तत्रैव स्नानवाससी ।।\nशुक्लवासा उपस्पृश्य पूजां कुर्यात्क्रमेण तु ।। २३ ।।\nगन्धैः पुष्पैः फलैर्मुख्यैर्दीपैर्धूपैः सुगन्धिभिः ।।\nनैवेद्यैर्विविधैश्चैव सात्त्वतानां च पूजनैः ।।२४।।\nएवं देवार्चनं कृत्वा सात्त्वतां शान्तिदं शुभम् ।।\nभोजनं गोरसप्रायं कृत्वा तिष्ठेत्सुयन्त्रितम् ।। २६ ।।\nप्रादुर्भावाणि मुख्यानि शृणुयात्केशवस्य च ।।\nपाखण्डिपतितानां च वर्जयेद्दर्शनं तथा ।। २६ ।।\nइति पादोदकस्नानं प्रोक्तं रक्षोहणं तव ।।\nमङ्गल्यं पापशमनमलक्ष्मीनाशनं परम् ।। २७ ।।\nसर्वविघ्नप्रशमनं सर्वबाधाविनाशनम् ।।\nदुःस्वप्नारिष्टशमनं सर्वव्याधिहरं शिवम् ।। २८ ।।\nयात्रासिद्धिकरं धन्यं कर्मणां सिद्धिकारकम् ।।\nशत्रुघ्नं बुद्धिदं मेध्यं बलायुःस्मृतिवर्धनम् ।।\nसौभाग्यदं कामपरं यशःपुत्रविवर्धनम् ।। २९ ।।\nअमोघवीर्यं पुरुषोत्तमस्य पादोदकस्नानमिदं प्रदिष्टम् ।।\nस्नानोत्तरं ते रणचण्डवेग भूयस्तु ते किं कथयामि राम ।। 2.108.३० ।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्करोपाख्याने पुरुषोत्तमपादोदकस्नानवर्णनन्नामाष्टोत्तरशततमोऽध्यायः ।। १०८ ।।\n2.109\nराम उवाच ।।\nमणीनामथ काम्यानां श्रोतुमिच्छाम्यहं विधिम् ।।\nसर्वकामकरं मुख्यं तथा च दुरितापहम् ।। १ ।।\nपुष्कर उवाच ।।\nआथर्वणेन विधिना मणिकर्म निबोध मे ।।\nध्रुवस्तिष्ठेत्यृचा वृक्षं प्रत्यक्षमनुमन्त्रयेत् ।। २ ।।\nपादोनया मणिस्थानं प्रोक्षयेत्तु द्वितीयया ।।\nअस्याः पादेनोत्तरेण निर्मिमीत मणिं  ततः ।। ३ ।।\nसबन्धुश्चेति तमृचा तस्माच्छिन्द्यादिति श्रुतिः ।।\nआहरेत मणिं तस्मात्सूक्तादस्मात्तृतीयया ।। ४ ।।\nसर्वत्र तु मणीनां च निर्माणं केवलं भवेत् ।।\nउपयुक्तास्तु केवाक्षा द्रव्यास्ते परिकीर्तिताः ।।५।।\nअङ्गुष्ठपर्वमात्रास्ते कर्तव्यास्तु समन्ततः ।।\nसम्यगुत्पादयेत्तेषां सम्यग्ग्रन्थिचतुष्टयम् ।। ६ ।।\nअग्रतो मूलतो वापि कल्पमानेऽतिरिच्यते ।।\nअरातीयोरित्यनया छिन्द्याच्छस्त्रेण तत्त्ववित् ।। ७ ।।\nअर्थं च सुशिरः कृत्वा ततः प्रक्षाल्य वारिणा ।।\nपात्रं  तमग्नौ कृत्वा तु सम्यगेव यथाविधि ।। ८ ।।\nयत्राचक्रुरित्यनया ससूत्रमत उत्तरम् ।।\nकुर्यात्तदग्निकुण्डं च प्रबोध्य जुहुयाद् घृतम् ।। ९ ।।\nप्रत्यृचा स्वेन मन्त्रेण सम्पातानयनं भवेत् ।।\nकृतशान्त्युदके पात्रे रम्ये लोहमये दृढे ।। 2.109.१० ।।\nस्वलिङ्गोद्धृमन्त्रेण दर्विदण्डादतः परम् ।।\nविमुच्य सर्वं तेनैव मन्त्रेण भ्रामयेन्मणिम् ।। ११ ।।\nपात्रे तस्मिंस्ततस्तस्मादुद्धृत्या बन्धनं भवेत् ।।\nसकलेनैव मन्त्रेण मन्त्रयेच्च तथोद्गतम् ।। १२ ।।\nसामान्यमिदमुक्तं ते शृणु वैशेषिकं द्विज ।।\nअभीवर्तमणौ कर्म तव वक्ष्याम्यतः परम् ।। १३ ।।\nअभीवर्त्तेन मणिनेत्याद्याभिस्तिसृभिर्मणौ ।।\nअत्रायं वासवं पात्रं द्वेभ्यश्च प्रत्यृचं पुनः १४ ।।\nदत्त्वा सर्वेण सूक्तेन मणेराधन्वनं भवेत् ।।\nअभीवर्तमणिः प्रोक्तो नो वा काष्ठान्भृगूत्तम ।। १५ ।।\nअयं योनिरत इति तस्य होमो विधीयते ।।\nशशकेष्विह ये श्रान्तवत्सभैषज्यभाजनम ।। १६ ।।\nक्षुद्रेषु यदपामार्गं मणिः शान्तविसंज्ञकः ।।\nइत्येते यावदुक्ताः स्युर्विवाहमधुराश्च ये ।। १७ ।।\nपूर्वोक्तेन भवेद्धर्म एतेषामिति मे मतिः ।।\nद्रव्यौषधिमणीनां च सभार्याणां तथैव च ।। १८ ।।\nदाक्षायणमणीनां च भवेद्धोमाधिको विधिः ।।\nओषधीनामिहेदानीं विधानं शृणु भार्गव ।। १९ ।।\nव्रीहीणां वा यवानां वा मूले तु परितः किरेत् ।।\nयदि सौम्य सुमन्त्रेण फलकान्येकविंशतिः ।। 2.109.२० ।।\nअमुष्मिन्स्थानरूढासु यथाभिलषितां बुधः ।।\nयोजयेन्नाम सम्भूताममुकस्य विभूतये ।। २१ ।।\nघृताहुतेति च द्वाभ्यां घृतेन प्रोक्षयेत्ततः ।।\nमा ते रिषसीत्यनया ह्या त्वा तमभिमन्त्रयेत् ।। २२ ।।\nगन्धं संछादयेच्चैव ततो भूमेत्यनन्तरम् ।।\nइत्यौषधीनां सर्वासां सामान्योऽयं विधिः स्मृतः ।। २३ ।।\nएककाद्यास्तु मणयः सलिङ्गं निखनेद्बुधः ।।\nमन्त्रेण तान्प्रवक्ष्यामि यथावदनुपूर्वशः ।। २४ ।।\nएकाङ्क एककामायेत्येकांके विधिवत्खनेत् ।।\nआक्रन्दयति सूक्तेन प्रदध्नां यद्यथाविधि ।। २५ ।।\nइयं वीरुदित्यनया विधिवन्मधुघः खनेत् ।।\nसूक्तेन सुकलेनास्य मणेराबन्धनं भवेत् ।। २६ ।।\nइमां खनामीत्यनया नितनीलिङ्गया खनिम् ।।\nप्रतीची सौममसितां बध्नीयात्तु यथाविधि ।। २७ ।।\nयात्वा गन्धर्व इन्द्राभ्यां कपिकच्छुं खनेद्वधः ।।\nसूक्तेनानेन तन्मेढ्रे प्रबध्नीयादिति स्थितः ।। २८ ।।\nइमां खनामीत्यनया दशधास्रुतया खनेत् ।।\nपाठासूक्तेन बध्नीयादेका राज्ञीमिति श्रुतिः ।। २९ ।।\nदशशीर्ष इति द्वाभ्यां महाख्यं विधिवत्खनेत् ।।\nआपः पुनन्त्वित्यनेन बध्नीयात्तां यथाविधि ।। 2.109.३० ।।\nइमां खनाम्यौषधीं त्वां ढबीं नाम तथोत्खनेत् ।।\nकाण्डीयाऋक्तया त्वेते बध्नीयात्तु यथाविधि ।। ३१ ।।\nय आत्मजा इत्यनया खन्यादिति तथैव ताम् ।।\nअनेनैव प्रबध्नीयाद्विद्वान्सूक्तेन तं मणिम् ।। ३२ ।।\nअरिष्टस्त्वा खनतु वै पिप्पलं तु खनेत्तथा ।।\nयावद्द्यौरिति सूक्तेन तस्य चाबन्धनं भवेत् ।। ३३ ।।\nसाहसीनावचेत्येवं सैधकं च तथा खनेत् ।।\nअनेवैव प्रबध्नीयात्सूत्रेण तु यथाविधि ।। ३४ ।।\nपयोऽसीत्यथवा हन्यात्स्वर्गपत्रीं यथाविधि ।।\nसूक्तेन तां प्रबध्नीयादनेनैव यथाक्रमम् ।। ३५ ।।\nइमां खनामीत्यनया माषपर्णीं तथा खनेत् ।।\nद्वाभ्यां चानर्थसक्तत्वप्रबध्नीयादिति श्रुतिः ।।३६।।\nततः खण्डारिकां खन्याद्राजा त्वां वरुणः खनेत्।।\nऋचानया समस्तेन सूक्तेनाबन्धनं भवेत् ।।३७।।\nएकार्कप्रभृतीनां तु लिङ्गः कल्प्यं फलं बुधैः ।।\nसामीयात्वाह वरुणेत्येवमादिषु संश्रिताः ।। ३८ ।।\nसामीदयः पदार्थास्ते उपक्लृप्तास्तथा स्मृताः ।।\nद्रव्यैस्तैस्तु मणिं कुर्यादाम्नायोक्तैर्यथाविधि ।। ३९ ।।\nतल्लिङ्गेन तु मन्त्रेण यथावदनुपूर्वशः ।।\nकुष्ठस्य मणयः पञ्च उदपात्रे विदुर्बुधाः ।। 2.109.४० ।।\nप्रत्यैकपाठसंस्कार शुद्धये वेति नः श्रुतम् ।।\nचतुरस्रं प्रबध्नीयान्मणिमञ्जनवत्तथा ।। ४१ ।।\nसैन्धवं लवणं सिद्धमुभयत्र परिग्रहात् ।।\nकुर्याद्वाक्ष्यं च संस्कारं व्याघ्रत्यपमणौ तथा।।४२ ।।\nचतुरस्रौ तु कर्तव्यौ मणी कारणकालजौ ।।\nनैमित्तिकाश्च मणयो मणयः संविदुश्च ये ।। ४३ ।।\nस्वंस्वं मन्त्रं भवेत्तेषामिति मे निश्चिता मतिः ।।\nनैमित्तिकानां घोरास्ते तेषां नैमित्तिकं भवेत् ।। ४४ ।।\nसम्पदानां तथा मध्ये साम्पदं नात्र संशयः ।।\nसीमात्र्यात्वाहेत्यनेन सीमसं जनवद्भवेत् ।। ४५ ।।\nपिशाचशातनः पुंसां यातुधानविनाशनः ।।\nमन्त्रलिङ्गादयं ज्ञेयो मन्त्रश्चास्य प्रवक्ष्यते ।। ४६ ।।\nशरकाष्ठे तु संयोज्य सीसं कृत्वेति बुद्धिमान् ।।\nभार्ङ्गीं ज्यां धनुषः कृत्वा बाधकेनाथ तेन तत ।। ४७ ।।\nभूमौ पिशाचमालिख्य भगवेन तु ताडयेत् ।।\nउत्तरेण शरेणैव पिशाचो नाशमाप्नुयात् ।। ४८ ।।\nशंकुधारमणेर्मन्त्र  अनुसूर्यमिति स्मृतिः ।।\nप्रज्ञातवर्णशाब्दाश्च रोहितस्य परिग्रहः ।। ४९ ।।\nचर्मणः स्यात्तथा वर्गो रोहितासाभवेच्च गाः ।।\nशंकुर्निधीयते यत्र विस्तरार्थं तु चर्मणः ।। 2.109.५० ।।\nतस्माद्देशान्मणिः कार्यः शंकुर्धनपरिग्रहः ।।\nमणिधनं च दुग्धं स्यादुपविष्टाय चर्मणि ।। ५१ ।।\nयजमानाय धर्मज्ञ उदपात्रं तथामया ।।\nअतिकामल रोगघ्नमायुष्यश्च तथा मणिः ।। ५२ ।।\nइमं मे कुष्ठेत्यनेन पञ्चानां स्यात्परिग्रहः ।।\nअत्यर्थमेव नैतेषां जलं कुष्ठेन संयुतम् ।। ५३ ।।\nसत्कृत्य पानयोगत्वाद्यजमानः पिबेत्ततः ।\nमणयः पञ्चकुष्ठे द्वौ मणिशब्दपरिग्रहम् ।। ५४ ।।\nतुल्येन विधिना कार्याः फलं तेषां पृथक्पृथक् ।।\nशिरोर्तिनाशनः पूर्वो द्वितीयो विषदूषकः ।। ५९ ।।\nतृतीयश्च तथा प्रोक्तो विषमज्वरनाशनः ।।\nचतुर्थश्च तथा प्रोक्तः सततज्वरनाशनः ।। ५६ ।।\nचक्षुष्यः पञ्चमः प्रोक्तो मणिर्भार्गवनन्दन ।।\nकृत्वोदपात्रं कुष्ठाम्भो नवनीतविमिश्रितम् ।। ५७ ।।\nभूयः कुष्ठं क्षिपेत्तत्र मणिं तत्रावतारयेत् ।।\nमणिबन्धं ततः कृत्वा तोयं तत्पाययेन्नरम् ।। ५८ ।।\nलिप्येच्च सरुजं देशमुदपात्रजलेन तु ।।\nयाः पुरस्तादित्यनेन मणिः स्याल्लवणस्य तु ।। ५९ ।।\nपितुर्वस्त्रपुटे बद्ध्वा लवणस्य तु तन्मणिम् ।।\nआबन्धे कुष्ठवत्स्याच्च यातुधानविनाशनः ।। 2.109.६० ।।\nव्याघ्ररूप इत्यनेन खंतव्यं वाटरूषकम् ।।\nव्याघ्ररूप इति द्वाभ्यामृग्भ्यामाबन्धनं भवेत् ।। ६१ ।।\nपिशाचनाशकस्त्वेवं स मणिः स्यादसंशयम् ।।\nएवमेवोत्तराभ्यां च भवेप्रत्यभिचारकः ।। ।। ६२ ।।\nविष्कन्दस्येत्यनेनाह त्रिपर्णी विश्वभेषजी ।।\nस्कन्दस्योपरि यः स्कन्दो भवेत्तस्य विनाशिनी ।। ६३ ।।\nयस्मादङ्गादिति भवेद्गणादित्वात्परिग्रहः ।।\nगणस्य कर्म सामान्यं प्रतिसूक्तं न कारयेत ।। ६४ ।।\nगोराचवारि कर्माणि हन्तव्यानीवमादिभिः ।।\nपतङ्गाद्याश्च चत्वारः संस्कृत्य प्राणिनो बुधः ।। ६५ ।।\nतृष्णत्वप्तैश्च मन्त्रेण गात्रं प्रक्षालयेत्खिलम् ।।\nप्रथमेन तु सूक्तेन वेणुपौत्रे द्रवो मणिः ।। ६६ ।।\nवेणुः कुर्याद्भवेद्धर्मो वाक्षवद्देवदारुणः ।।\nसंस्कृत्य पूर्वमन्त्रेण माषकादीन्प्रमर्दयेत् ।। ६७ ।।\nगात्रसंस्कारसहितैः पिष्टैर्वा प्रकृतिर्भृशम् ।।\nकेवलेनैव मन्त्रेण मर्दयेत्तु विनश्यति ।। ६८ ।।\nतथा स्वलोमप्रभृती विधूलो धूशिरो युतिः ।।\nदेवप्रवेशं जतुना स्थगयित्वा तु रक्तिका ।। ६९ ।।\nदूष्या इति प्रतीकेन कुर्यात्प्रतिसरं मणिम्।।\nकृत्वा दूषणमायुष्यं तदा प्रत्यभिवादकः।।2.109.७०।।\nअयं प्रतिसरः पाणौ यात्राकाले सपत्नहा ।।\nसूत्रेणानेन बध्नीयाल्लिङ्गात्प्रतिसरो परः।।७१।।\nअनेन विधिना वृत्रं निजघान शतक्रतुः ।।\nअशंस इति मन्त्रेण प्रबध्नीयाद्यथाविधि।।७२।।\nभूतिश्रीप्रभृतीनां च विघ्नमेवं करोति यः ।।\nविनाशनं तस्य भवेदाबन्धाद्यक्षनाशनम्।।७३।।\nज्यासूत्रप्रोथिताः सप्त वंशप्राप्ताः समुद्भवाः ।।\nरत्तयान्तरव्यवहिता गर्भिण्या उद्धरेद् बुधः ।। ७४।।\nमासे चतुर्थे बध्नीयान्मन्त्रेणानेन बुद्धिमान् ।।\nएकैकस्मिन्नतीते तु मासे सूत्रान्तरे मणिः ।। ७५।।\nएकैकं प्रक्षिपेद्धीमान्ससूत्रं पश्चिमं तथा ।।\nप्राची दिगिति मन्त्रेण उदीची भयनाशनी ।।७६ ।।\nअक्षीयाभ्यामित्यनेन दाप्यः स्याद्यक्ष्मनाशनः ।।\nसन्धानार्थं शीतमग्ने रात्रीमातेत मोहनः ।।\nमयूरगोसुरवृद्धौ द्वौ वेतीति प्रकीर्तितम् ।।७७।।\nप्रोक्तास्तथैते मणयो नृवीर काम्या मया सर्वहिताय पुण्याः ।।\nयेषां हि बन्धो दुरितापहारी भयापहः केवलवृद्धिकारी ।।७८।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्करोपाख्याने मणिबन्धवर्णनन्नाम नवोत्तरशततमोऽध्यायः ।। ।। १०९।।"
  }
]
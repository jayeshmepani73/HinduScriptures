[
  {
    "text": "2.176\n।। राम उवाच ।। ।।\nयात्राविधानमाचक्ष्व सर्वधर्मभृतांवर ।।\nजिगीषूणां नरेन्द्राणां सिद्धिकारणमुत्तमम् ।। १ ।।\nपुष्कर उवाच ।।\nसप्ताहेन यदा यात्रा भविष्यति महीपतेः ।।\nतदा दिने तु प्रथमे पूजनीयो विनायकः ।। २ ।।\nमोदकैरक्षतैर्दध्ना कुसुमैश्च तथा फलैः ।।\nगन्धर्वास्त्रैरलङ्कारैर्धूपैर्दीपैर्मनोहरैः ।। ३ ।।\nद्वितीयेऽन्हि ततः कार्यं सर्वदिक्पालपूजनम् ।।\nदिक्पालपूजनं कृत्वा तेषां च पुरतः स्थितः ।। ४ ।।\nशय्यां कुशाभिः कुर्वीत सितवस्त्रोत्तरच्छदाम् ।।\nविकिरेन्नागपुष्पैस्तां तथा सिद्धार्थकैः शुभैः ।। ५ ।।\nतच्छीर्षके तु पूज्या श्रीर्भद्रकाली च पादयोः ।।\nहरं दक्षिणपार्श्वे तु वामे ब्रह्माणमेव च ।। ६ ।।\nपूजितं कलशं हृद्यं कुर्यादुष्णीषके दृढम् ।।\nनीलपल्लवसंछन्नं चारुपुष्पोज्ज्वलं शुभम् ।। ७ ।।\nएककालं हविष्यान्नं लघु भुक्त्वा महीपतिः ।।\nस्वयं दक्षिणपार्श्वे च मन्त्रमेतदुदीरयेत् ।। ८ ।।\nनमः शम्भो त्रिनेत्राय रुद्राय वरदाय च ।।\nवामनाय विरूपाय स्वप्नाधिपतये नमः ।।९।।\nभगवन्देवदेवेश शूलभृद्वृषवाहन ।।\nइष्टानिष्टं समाचक्ष्व स्वप्ने सुप्तस्य शाश्वतम्।।2.176.१०।।\nयज्जाग्रतो दूरमिति मन्त्रमावर्तयेत्ततः ।।\nहृदि न्यस्य कुशान्राज्ञः प्रयतस्तु पुरोहितः ।।११।।\nततः स्वप्ने शुभे दृष्टे यात्रा देया तु नान्यथा ।।\nतृतीयेऽहनि संप्राप्ते देवं दिङ्नाथमर्चयेत्।।१२।।\nएकमेव महाभाग दिननाथं तथा ग्रहम् ।।\nयां दिशं नृपतिर्गच्छेन्नाथं तस्यास्तथैव ताम्।।१३।।\nचतुर्थेऽहनि संप्राप्ते ग्रहयागो विधीयते।।\nपञ्चमेऽहनि संप्राप्ते सर्वयागस्तथैव च ।।\nदेवतानां स्वनगरे कृता यासां तथालयाः ।।१४।।\nतासां संपूजनं कार्यं स्वपुरे ये तथा स्थिताः ।।\nतत्रैव रात्रौ भूतानां कर्तव्यं च तथार्चनम् ।। १५ ।।\nएकवृक्षेषु चैत्येषु चत्वराट्टालकेषु च ।।\nचतुष्पथेषु रथ्यासु पर्वतानां गुहासु च ।। १६ ।।\nनदीतीरेषु शैलेषु देवतायतनेषु च ।।\nतेषां संपूजनं कृत्वा स्वगृहे तान्समर्चयेत् ।। १७ ।।\nतत्र कृत्वा ततो वाच्याः प्रमथा भूभुजा स्वयम् ।।\nवासुदेवस्य देवस्य तथा संकर्षणस्य च ।। १८ ।।\nप्रद्युम्नस्यानिरुद्धस्य ब्रह्मणः शङ्करस्य च ।।\nकीनाशशक्रवरुणधनेशानां तु ये गणाः ।। १९ ।।\nवायोश्च निर्ऋतेर्वह्नेस्तथा चन्द्रार्कयोश्च ये ।।\nग्रहाणामथ ऋक्षाणां स्कन्दस्य च महाबलाः ।। 2.176.२० ।।\nविनायकस्य देवस्य देवतानां गणाश्च ये ।।\nदैत्यानां राक्षसानां च सर्वेषामनुगाश्च ये ।। २१ ।।\nमहाबला महाकाया महासत्त्वा महाब्रताः।।\nअणिमा महिमा प्राप्तिः प्राकाम्येन च संयुताः।।२२।।\nईशित्वेन वशित्वेन प्राप्तिनाम्ना तथोदये ।।\nयत्र कामावसायित्वात्तथा येषां च विद्यते ।। २३ ।।\nएवमष्टगुणैश्वर्यसंयुता भीमविक्रमाः ।।\nनानासत्त्वशिरोग्रीवा नानाप्रहरणायुधाः ।। २४ ।।\nनानाविरागवसना नानासत्त्ववपुर्धराः ।।\nतथा नानाविधाहारा महाचेष्टा महाबलाः ।। २५ ।।\nभक्तानुकम्पिनो वीरा वरदाः कामरूपिणः ।।\nप्रमथाः परिगृह्णन्तु उपकारं नमोऽस्तु वः ।।\nसपुत्रामात्यभृत्योऽहं सदारः शरणं गतः ।। २६ ।।\nरक्षन्तु मां महाभागा गृहे युद्धे तथाध्वनि ।।\nचमूनां पृष्ठतो गत्वा नाशयध्वं तथा रिपून् ।। २७ ।।\nस्वप्ने शुभाशुभं वापि कथयध्वं समाहिताः ।।\nविनिवृत्तश्च दास्यामि दत्तादभ्यधिकं बलिम् ।। २८ ।।\nविनिवृत्तेन दातव्यः स च यत्नेन भूभुजा ।।\nपूर्ववच्च तथा रात्रौ स्वप्नप्रार्थनमिष्यते ।। ।। २९ ।।\nषष्ठेऽहनि जयस्नानं कर्तव्यं च तथा भवेत् ।।\nविधिरस्याभिषेकार्थः सर्व एव विधीयते ।। 2.176.३० ।।\nततो यात्रादिने प्राप्ते क्षौरकर्म विवर्जयेत् ।।\nमुद्रणं भेदनं चैव तथा च नखकृन्तनम् ।। ३१ ।।\nअभ्यङ्गं गृहकार्यं च क्रोधशोकौ च कङ्कतम् ।।\nयातव्यं येन तेनाथ तदुक्तं स्नानमाचरेत् ।। ३२ ।।\nस्नातः शुक्लाम्बरः स्रग्वी तथा श्वेतानुलेपनः ।।\nचित्राभरणवान्राजा दूर्वापल्लवलाच्छनः ।। ३३ ।।\nपूजयित्वा महाभागं देवदेवं त्रिविक्रमम् ।।\nजुहुयाच्च तथा वह्नौ सुसमिद्धे पुरोहितः ।। ३४ ।।\nआयुष्यमभयं चैव तथा स्वस्त्ययनं गणम् ।।\nशर्मवर्मगणं चैव तथा प्रतिरथं शुभम ।। ३५ ।।\nशकुनं च तथा सूक्तं सूक्तं वैष्णवमेव च ।।\nतथाग्निलक्षणोत्पत्तौ शुभे यायान्महीपतिः ।। ३६ ।।\nनक्षत्रस्य दिशश्चैव नैवेद्यं यत्प्रकीर्तितम् ।।\nतदेव नृपतिः प्राश्य यात्रां विद्याद्यथाविधि ।। ३७ ।।\nअहृद्यं मक्षिकाकेशकीटयुक्तं विवर्जयेत् ।।\nदग्धे च वर्जयेद्यात्रां देया भवति चान्यथा ।। ३८ ।।\nततस्तु राजलिङ्गानां चायुधानां तथैव च ।।\nनीराजनोक्तमन्त्रैस्तु सर्वांस्तानभिमन्त्रयेत् ।। ३९ ।।\nदैववित्प्रयतो भूत्वा राजा वाथ पुरोहितः ।।\nतेषां संपूजनं कृत्वा दैवज्ञं सपुरोहितम् ।। 2.176.४० ।।\nधनेन पूजयेद्राजा दक्षिणाभिर्द्विजोत्तमान् ।।\nततः पुण्याहघोषेण द्विजानां हतकल्मषः ।। ४१ ।।\nमङ्गलालम्भनं कृत्वा मन्त्रमेतं निशामयन् ।।\nआदित्या वसवो रुद्रा विश्वेदेवा मरुद्गणाः ।। ४२ ।।\nलोकपालाः सगन्धर्वा नद्यः शैला मही द्विजाः ।।\nअग्निः स्वाहा स्वधा होमः स्कन्दो ब्रह्मा प्रजापतिः ।। ४३ ।।\nमुहूर्तास्तिथयो भानि वेदाः सायनवत्सराः ।।\nगावः सरस्वती देवी दीर्घमायुर्दिशन्तु ते ।।४४ ।।\nजगत्सृजोऽथ या सिद्धिर्बभूव ब्रह्मणः पुरा ।।\nजगज्जिष्णोश्च या विष्णोः सिद्धिर्यासीत्त्रिविक्रमे ।। ४५ ।।\nअसुरैश्वर्यनाशे च बभूव त्र्यम्बकस्य या ।।\nसिद्धिस्त्रिदर्शवृद्ध्यर्थं त्रिपुरान्तकृतः पुरा ।। ४६ ।।\nशक्रे वृत्रवधे यावत्स्कन्दे देवारिसंक्षये ।।\nतां प्राप्नुहि सदा सिद्धिं सा च यात्रास्तु ते सदा ।। ४७ ।।\nरक्षन्तु सर्वतः सर्वे देवाः शक्रपुरोगमाः ।।\nइति चोक्त्वा शुभां वाचं गृहीत्वा सशरं धनुः ।। ।। ४८ ।।\nधन्वनागेतिमन्त्रेण दैवज्ञस्य करात्स्वयम् ।।\nतद्विष्णोः परमित्येव शृण्वन्मन्त्रमनुत्तमम् ।। ४९ ।।\nपैष्टे रिपुमुखे दद्यात्प्रथमं दक्षिणं पदम् ।।\nपदद्वात्रिंशकं गत्वा विष्णुप्राच्यादिषु त्वथ ।। 2.176.५० ।।\nनागं रथं हयं चैव युञ्जाने चारुहेत्क्रमात ।।\nआरुह्य सुमना गच्छेद्वाद्यघोषेण भूरिणा ।। ५१ ।।\nस निष्क्रम्य महानीशो  न पृष्ठमवलोकयेत् ।।\nमङ्गलानि ततः पश्यन्स्पृञ्छृण्वञ्शनैर्व्रजेत्   ।। ५२ ।।\nक्रोशमात्रं ततो गच्छेन्नाधिकं तु कदाचन ।।\nगत्वा देशे शुभे तिष्ठेत्पूजयित्वा सुरद्विजान् ।। ५३ ।।\nततः क्रमेण गच्छेच्च परदेशं महीपतिः ।।\nआत्मसैन्यानुरूपेण कृतरक्षः पथा द्विज ।। ५४ ।।\nत्रिरात्रमुषितो गच्छेद्भूयो नक्षत्रसम्पदा ।।\nयवसैन्धवतोयानां रक्षको विषदूषणात् ।। ५५ ।।\nपरानभिमुखो गच्छेत्प्रभूतयवसैन्धवः ।।\nस्वैरचंक्रमणं शय्यां भाण्डप्रक्षेपणं तथा ।। ५६ ।।\nभोजन तं सुखं कुर्यात्प्रतिलोमं न चाचरेत ।।\nराजाप्यमित्रदेशे तु देशाचारं न लंघयेत् ।। ५७ ।।\nदेवतापूजनं कुयार्न्नोच्छिंद्याद्दावमत्र तु ।।\nकुलस्त्रियं च तन्वीं च वृद्धां नैवापमानयेत ।। ५८ ।।\nकुलीनमभिनिन्देत्तु न वै नृपतिवंशजम् ।।\nन कर्णनासाच्छेदांश्च न तथा नेत्रभेदनम् ।।\nकालविन्मन्त्रिभिषजोर्वाक्यं कुर्यान्महीपतिः ।। ५९ ।।\nततः क्रमात्प्राप्य पुरीं स्वकीयां बलिं तु दद्यादधिकां पुरोक्ताम् ।।\nकुर्यान्महीं यूपसुरालयांकां स्वर्लोकमिच्छन्पृथिवीं समग्राम् ।। 2.176.६० ।।\nइति श्रीविप्णु० द्वि० मा० व० स० यात्राविधिनाम षट्सप्तत्युत्तरशततमोऽध्यायः ।। १७६ ।।\n2.177\nराम उवाच ।।\nसांग्रामिकमहं त्वत्तः श्रोतुमिच्छामि भूभुजः ।।\nसर्वं वेत्सि महाभाग त्वं देव परमेष्ठिवत् ।। १ ।।\nपुष्कर उवाच ।।\nद्वितीयेऽहनि संग्रामो भविष्यति यदा तदा ।।\nगजाश्वान्स्नापयेद्राजा सर्वौषधिजलैः शुभैः ।। २ ।।\nगन्धमाल्यैरलंकुर्यात्पूजयेच्च यथाविधि ।।\nनृसिंहं पूजयेद्विष्णुं राजलिङ्गान्यशेषतः ।। ३ ।।\nछत्रं ध्वजं पताकाश्च धर्माश्चैव महाभुज ।।\nआयुधानि च सर्वाणि तथा पूज्यानि भूभुजा ।। ४ ।।\nतेषां सम्पूजनं कृत्वा रात्रौ प्रमथपूजनम् ।।\nकृत्वा तु प्रार्थयेद्राजा विजयायेतरो यथा ।। ५ ।।५।।\nप्रमथांश्च सहायार्थे धरणीं च महाभुज ।।\nभिषक्पुरोहितामात्यमन्त्रिमध्ये तथा स्वपेत् ।। ६ ।।\nसंयतो ब्रह्मचारी च नृसिंहं संस्मरन्हरिम्।।\nरात्रौ दृष्टे शुभे स्वप्ने समरारम्भमाचरेत् ।। ७ ।।\nरात्रिशेषे समुत्थाय स्नातः सर्वौषधी जलैः ।।\nपूजयित्वा नृसिंहं तु वाहनाढ्यमशेषतः ।। ८ ।।\nपुरोधसा हुतं पश्येज्ज्वलितं जातवेदसम् ।।\nपुरोधाः पूर्ववत्तत्र मन्त्रांस्तु जुहुयात्ततः ।।९ ।।\nदक्षिणाभिः शुचिर्विप्रान्पूजयेत्पृथिवीपतिः ।।\nततोनुलिम्पेद्गात्राणि गन्धद्वारेति पार्थिवः ।। 2.177.१०।।\nचन्दनागुरुकर्पूरकान्ताकालीयकैः शुभैः ।।\nमूर्तिं कण्ठे समालभ्य रोचनां च तथा शुभाम्।।११।।\nआयुष्यं वर्चसं चैव मन्त्रेणानेन मन्त्रितमम्।।\nअलङ्करणमाबद्ध्याच्छ्रियं धातुरिति स्रजम् ।। १२।।\nया ओषधय इत्येवं धारयेदोषधीः शुभाः ।।\nनवो नवेति वस्त्रं च कार्पासं बिभृयाच्छुभम् ।।१३।।\nऐन्द्राग्नेति ततो चर्म धन्वनागेति  वै धनुः।।\nततो राज्ञः समादद्यात्सशरन्त्वभिमन्त्रितम्।।१४।।\nकुञ्जरं वा रथं चाश्वमारुहेदभिमन्त्रितम्।।\nआरुह्य शिबिराद्राजा निष्क्रम्य समये शुभे।।१५।।\nदेशे त्वदृश्यः शत्रूणां कुर्यात्प्रकृतिकल्पनाम् ।।\nसंहतान्योधयेदल्पा कामं विस्तारयेद्बहून् ।।१६।।\nसूचीमुखमनीकं स्यादल्पानां बहुभिः सह ।।\nव्यूहाः प्राण्यङ्गरूपाश्च द्रव्यरूपाश्च कल्पिताः।।१७।।\nगारुडो मकरव्यूहश्चक्रं श्येनस्तथैव च।।\nअर्धचन्द्रश्च चन्द्रश्च शकटव्यूह एव च।।१८।।\nव्यूहश्च सर्वतोभद्रः सूचीव्यूहस्तथैव च ।।\nपद्मश्च मण्डलव्यूहः प्राधान्येन प्रकीर्तिताः।।१९।।\nव्यूहानामथ सर्वेषां पञ्चधा सैन्यकल्पना ।।\nद्वौ पक्षौ बन्धपक्षौ द्वावौरस्यः पञ्चमो भवेत्।।2.177.२०।।\nअनेन यदि वा द्वाभ्यां भागाभ्यां युद्धमाचरेत्।।\nभागत्रयं स्थापयेत्तु तेषां रक्षार्थमेव च।।२१।।\nन व्यूहे कल्पना कार्या राज्ञो भवति कर्हिचित् ।।\nपत्रच्छेदे फलच्छेदे वृक्षच्छेदावकल्पने।।२२।।\nपुनः प्ररोहमायाति मूलच्छेदे विनश्यति ।।\nस्वयं राज्ञा न योद्धव्यमपि सर्वास्त्रशालिना।।२३।।\nनित्यं लोके हि दृश्यन्ते शक्तेभ्यः शक्तिमात्तराः ।।\nसैन्यस्य पश्चात्तिष्ठेत्तु क्रोशमात्रे महीपतिः।।२४।।\nभग्नसन्धारणं तत्र योधानां परिकीर्तितम् ।।\nप्रधानभङ्गे सैन्यस्य नावस्थानं विधीयते ।। २५ ।।\nन भग्नान्पीडयेच्छत्रूनेकायनगता हि ते ।।\nमरणे निश्चिताः सर्वे हन्युः शत्रूंश्चमूरपि ।। २६ ।।\nशटाभङ्गच्छलेनापि नयति स्वभुवं पराम् ।।\nतेषां स्वभूमिसंस्थानां वधः स्यात्सुकरस्तदा ।। २७ ।।\nन संहतार्तविरलान्योधान्व्यूहे प्रकल्पयेत् ।।\nआयुधानां तु संमर्दो यथा न स्यात्परस्परम् ।। २८ ।।\nतथा तु कल्पना कार्या योधानां भृगुनन्दन ।।\nभेत्तुकामः परानीकं संहतैरेव भेदयेत्।।२९।।\nभेदरक्षापरेणापि कर्तव्या संहता तथा ।।\nस्वेच्छया कल्पयेद्व्यूहं ज्ञात्वा वा रिपुकल्पितम्।।2.177.३०।।\nव्यूहे भेदावहं कुर्याद्रिपुव्यूहस्य पार्थिवः ।।\nगजस्य देया रक्षार्थं चत्वारस्तु रथा द्विज।।३१।।\nरथस्य चाश्वाश्चत्वारोऽश्वस्य तस्य च वर्मिणः ।।\nवर्मिभिश्च समास्तत्र धन्विनः परिकीर्तिताः।।३२।।\nपुरस्ताच्चर्मिणो देया देयास्तदनु धन्विनः ।।\nधन्विनामनु चाश्वीयं रथांस्तदनु योजयेत् ।।३३।।\nरथानां कुञ्जराश्चानु दातव्याः पृथिवीक्षिता ।।\nपदातिकुञ्जराश्वानां वर्म कार्यं प्रयत्नतः ।।३४।।\nअवर्मयित्वा यो वाहं चात्मानं वर्मयेन्नरः ।।\nस राम नरकं याति स्वकृतेनापि कर्मणा ।। ३५ ।।\nशूराः प्रमुखतो देया न देया भीरवः क्वचित् ।।\nशूरान्वा मुखतो दत्त्वा स्कन्दमात्रप्रदर्शनम् ।। ३६।।\nकर्तव्यं भीरुसंघेन शत्रुविद्रावकारकम् ।।\nदारयन्ति पुरस्तात्तु विद्रुता भीरवः पुरः ।। ३७ ।।\nप्रोत्सारयन्ते वरुणी भीरूञ्शूरान्पुनः स्थिताः ।।\nप्रांशवः शुकनासाश्च ये च जिह्वेक्षणा नराः ।। ३८ ।।\nसंहतभ्रूयुगाश्चैव क्रोधनाः कलहप्रियाः ।।\nनित्यं हृष्टाश्च ह्रस्वाश्च शूरा ज्ञेयाश्च कामिनः ।। ३९ ।।\nदाक्षिणात्याश्च विज्ञेयाः कुशलाः खड्गवर्मिणः ।।\nवङ्कला धान्विनो ज्ञेयाः पार्वतीयास्तथैव च ।। 2.177.४० ।।\nपाषाणयुद्धकुशलास्तथा पर्वतवासिनः ।।\nपांचालाः शूरसेनाश्च रथेषु कुशला नराः ।। ४१।।\nकाम्बोजा ये च गांधाराः कुशलास्ते हयेषु च ।।\nप्रायशश्च तथा म्लेच्छा विज्ञेयाः पाशयोधिनः ।। ४२ ।।\nअङ्गा वङ्गा कलिङ्गाश्च ज्ञेया मातङ्गयोधिनः ।।\nआहतानां हतानां च रणापनयनक्रिया ।। ४३ ।।\nपत्तियोधगजानाञ्च तोयदानादिकं च यत् ।।\nआयुधानयनं चैव पत्तिकर्म विधीयते ।। ।। ४४ ।।\nरिपूणां भेदकामानां स्वसैन्यस्य तु रक्षणम् ।।\nभेदनं संहतानां च कर्मणां चर्म कीर्तितम् ।। ४५ ।।\nविमुखीकरणं युद्धे धन्विनां च तथोच्यते ।।\nचर्मिभिः क्रियते शूरैर्भिन्नानामपि संहतिः ।। ४६ ।।\nशूरापसरणं यावत्साश्वीयस्य तथोच्यते ।।\nत्रासने रिपुसैन्यानां रथकर्म तथोच्यते ।। ४७ ।।\nप्राकारगोमुखाट्टालद्रुमभंगाश्च भार्गव ।।\nगजानां कर्म निर्दिष्टं यदसह्यं तथा परैः ।। ४८।।\nपत्तिभूविषमाजेया रथाश्वस्य तथा समा।।\nशर्माद्रुमा च नागानां युद्धभूमिरुदाहृता ।। ४९ ।।\nएवं विरचितव्यूहः कृतपृष्ठदिवाकरः ।।\nतथानुलोमशुक्रो वा दिक्पालबुधमारुताः ।। 2.177.५० ।।\nयोधानुत्तेजयेत्सर्वान्रामगोत्रापदाननः ।।\nभोगप्राप्तिश्च विजये स्वर्गप्राप्तिर्मृतस्य च ।। ५१ ।।\nधन्यानि तु निमित्तानि वदन्ति विजयं द्विज ।।\nस्पन्दनं शुभगात्राणां शुभस्वप्ननिदर्शनम् ।। ५२ ।।\nनिमित्तं च गजाश्वस्य सर्वतो दृश्यते शुभम् ।।\nशकुना मङ्गलाश्चैव दृश्यन्ते हि मनोऽनुगा।। ।। ५३ ।।\nविपरीतसरीसर्पान्मृत्युः स्पृशति नान्यथा ।।\nभवन्तोऽपि कुले जाताः सर्वशस्त्रास्त्रपारगाः ।। ५४ ।।\nगान्धर्वे च परा नित्यं नित्यं सन्मार्गमाश्रिताः ।।\nअनाहार्याः परैर्नित्यं कथं न स्याज्जयो मम ।। ५५ ।।\nराजश्रीर्भवतामेव भवद्भिः केवलं मम ।।\nद्वे चामरेऽधिके शूराच्छत्रं चर्माभमेव च ।। ५६ ।।\nजित्वरीन्भोगसंप्राप्तिर्मृतस्य च परा गतिः ।।\nनिष्कृतिः स्वामिपिण्डस्य नास्ति युद्धसमा गतिः ।। ५७ ।।\nशूराणां यद्विनिर्याति रक्तमाबाधतः क्वचित् ।।\nतेनैव सह पाप्मानं सर्व त्यजति धार्मिक ।। ५८ ।।\nतथा बाधचिकित्सायां वेदनासहिते तथा ।।\nततो नास्त्यधिकं लोके किञ्चित्परमदारुणम् ।। ५९ ।।\nमृतस्य नाग्निसंस्कारो नाशौचन्नोदकक्रिया ।।\nकर्तुमिच्छति यस्येह संग्रामादधिकं नु किम् ।। 2.177.६० ।।\nतपस्विनो दानपरा यज्वानो बहुदक्षिणाः ।।\nशूराणां गतिमिच्छन्ति दृष्ट्वा भोगाननुत्तमान् ।।६१ ।।\nवराप्सरःसहस्राणि शूरमायोधने हतम् ।।\nअभिद्रवन्ति कामार्ता मम भर्ता भविष्यति ।। ६२ ।।\nस्वामी सुकृतमादत्ते भग्नानां विनिवर्तताम् ।।\nब्रह्महत्याफलं तेषां तथा प्रोक्तं पदेपदे ।। ६३ ।।\nयः सहायान्परित्यज्य स्वस्तिमान्गन्तुमिच्छति ।।\nअस्वस्ति तस्य कुर्वन्ति देवाः शक्रपुरोगमाः ।। ६४ ।।\nअश्वमेधफलं प्रोक्तं भग्नानामनिवर्तताम् ।।\nपदेपदे महाभागा संमुखानां महात्मनाम् ।। ६५ ।।\nदेवस्त्रियस्तथा लक्ष्मीः पाप्मानमयशस्तथा ।।\nप्रतीक्षन्ते महाभाग संग्रामे समुपस्थिते ।। ६६ ।।\nपराङ्मुखा मया ग्राह्या जीवन्तोप्यभवा मृताः ।।\nइत्येवमयशस्तस्य पाप्मना सह तिष्ठति ।। ६७ ।।\nलक्ष्मीः सन्तिष्ठते तस्य जीवतः कृतकर्मणः ।। ६८ ।।\nमृतस्य चापि तिष्ठन्ति विमानस्था सुरस्त्रियः ।।\nएवमुद्घोषणं कृत्वा धर्मेणेच्छेज्जयं रणे ।। ६९ ।।\nअधर्मविजयो राज्ञो नृपलोके भयावहः ।।\nअधर्मविजयादर्थैर्यच्छिद्रमुपधीयते ।। 2.177.७० ।।\nछिद्रादेव परं छिद्रं तस्य स्यान्नात्र संशयः ।।\nन कर्णी न तथा दिग्धः शरः स्याद्धर्मयोधिनाम् ।। ७१ ।।\nनास्थिशल्यः शरः कार्यो दारुशल्यश्च भार्गव ।।\nसमः समेन योद्धव्यो नापचारो रणे द्विज ।। ७२ ।।\nसन्नद्धेन च सन्नद्धः साश्वश्चाश्वगतेन तु ।।\nरथी च रथिना राम पदातिश्च पदातिना ।। ७३ ।।\nकुञ्जरस्थो गजस्थेन योद्धव्यो भृगुनन्दन ।।\nविमुखो भग्नशस्त्रश्च स्त्रीबालपरिरक्षिता ।। ७४ ।।\nव्यायुधो भग्नगात्रश्च तथैव शरणागतः ।।\nपरेण युद्ध्यमानश्च युद्धप्रेक्षक एव च ।। ७५ ।।\nआर्तस्तोयप्रदाता च दण्डपाणिस्तथैव च ।।\nएते रणे न हन्तव्या क्षत्रधर्ममभीप्सता ।। ७६ ।।\nपापिष्ठो कूटयुद्धे च कर्तव्यमपि चाहवे ।।\nश्रान्तेन वाभिभूतेन अर्धोत्तीर्णबलेन च ।। ७७ ।।\nदुर्दिने न च युद्धानि कर्तव्यानि महाबल ।। ७८ ।।\nप्रवृत्ते समरे राम परेषां नामकारणात् ।।\nबाहू प्रगृह्य विक्रोशेद्भग्ना भग्नाः परे त्विति ।।\nप्राप्तं मित्रबलं भूरि नायकोऽत्र निपातितः ।। ७९ ।।\nसेनानीर्निहतश्चायं सर्वा सेनापि विद्रुता ।।\nएवं चित्रासनं कुर्यात्परेषां भृगुनन्दन ।। 2.177.८० ।।\nविद्रुतानां तु योधानां सुविघातो विधीयते ।।\nधनुर्वेदविधानेन कल्पना च तथा भवेत् ।। ८१ ।।\nपापाश्च देया धर्मज्ञ तथैव परमोहनाः ।।\nपताकाभ्युच्छ्रयः कार्यः स्वबले च तथा शुभः ।। ८२ ।।\nसंस्कारश्चैव कर्तव्यो वादित्राणां भयावहः ।।\nएतस्य वर्षं वक्ष्यामि तवोपनिषदि द्विज ।। ८३ ।।\nसंप्राप्य विजयं युद्धे कार्यं दैवतपूजनम् ।।\nपूजयेद्ब्राह्मणांश्चात्र गुरूनपि च पूजयेत् ।। ८४ ।।\nरत्नानि राजगामीनि चर्म वाहनमायुधम् ।।\nसर्वमन्यद्भवेत्तस्य यद्येनैव रणे हृतम् ।। ८५ ।।\nकुलस्त्रियस्तु विज्ञेयास्तथा राम न कस्यचित् ।।\nस्वदेशे परदेशे वा साध्वीं यत्नान्न दूषयेत् ।। ८६ ।।\nअन्यथा संकरो घोरो भवतीह क्षयावहः ।।\nशक्रः प्राप्य रणे मुक्तः पुत्रस्तस्य प्रकीर्तितः ।। ८७ ।।\nपुरस्तेनास्य योद्धव्यं तस्य धर्मं विजानता ।।\nदेशेदेशे य आचारः पारम्पर्यक्रमागतः ।। ८८ ।।\nस एव परिपाल्यः स्यात्प्राप्य देशं महीक्षिता ।।\nनृणां प्रदर्शयेद्राजा समरेऽपि हते रिपौ ।। ८९ ।।\nन मे प्रियं  कृतं तेन येनायं समरे हतः ।।\nकिन्तु पूजा करोम्यस्य स्वच्छन्दमविजानतः ।। 2.177.९० ।।\nहतोऽयं मद्धितार्थाय प्रियं यद्यपि नो मम ।।\nअपुत्राश्च स्त्रियश्चैव नृपतिः परिपालयेत् ।। ९१ ।।\nततस्तु स्वपुरं प्राप्य नृपतिः प्रविशेद्गृहम् ।।\nयात्राविधानविहितं भूयो दैवतपूजनम् ।। ९२ ।।\nपितॄणां पूजनं चैव तथा कुर्याद्विशेषवत् ।।\nसंविभागं परावाप्तेः कुर्याद्भृत्यजनस्य तु ।। ९३ ।।\nअवाप्य धर्मेण नृपस्तु पृथ्वीमारामयूपादिसुरालयाङ्काम् ।।\nकृत्वा तथान्यां द्विजसाच्च शक्त्या लोकं जयंत्यस्य नराधिपस्य ।। ९४ ।।\nइति श्रीविष्णुधर्मोत्तरे द्वितीयखण्डे मा० व० सं० रामं प्रति पुष्करोपाख्याने शत्रुप्रत्यभिगमनो नाम सप्तसप्तत्युत्तरशततमोऽध्यायः ।। १७७ ।।\n2.178\nराम उवाच ।।\nधनुर्वेदं समाचक्ष्व संक्षेपात्सुरनन्दन ।।\nसर्वं त्वमेव जानासि यथा देवः पितामहः ।। ।। १ ।।\nपुष्कर उवाच ।।\nचतुष्पादो धनुर्वेदस्तथा पञ्चविधो द्विज ।।\nरथनागाश्वपत्तीनां पादानाश्रित्य कीर्तितः ।। २ ।।\nयन्त्रमुक्तं प्राणिमुक्तं मुक्तसन्धारितं तथा ।।\nअमुक्तं बाहुयुद्धं च पञ्चधा तत्प्रकीर्तितम् ।। ३ ।।\nतच्च शस्त्रास्त्रसंपत्त्या द्विविधं परिकीर्तितम् ।।\nदण्डमायाविभेदेन भूयो द्विविधमुच्यते ।।\nऋजुमायाविभेदेन भूयो द्विविधमुच्यते ।। ४ ।।\nक्षेपणीचापयन्त्राद्यं यन्त्रमुक्तं प्रकीर्तितम् ।। ५ ।।\nशिलातोमरचक्राद्यं पाणिमुक्तं तथैव च ।।\nमुक्तसन्धारितं ज्ञेयं पाशाद्यमपि यद्भवेत् ।। ६ ।।\nखड्गादिकमनुक्तं च तथा ज्ञेयं महाभुज ।।\nनियुद्धं व्यायुधं ज्ञेयं पाणिप्रहरणादिकम् ।। ७ ।।\nतत्रादावेव योग्यत्वं गात्राणां तु विधीयते ।।\nतथा व्यायामचारित्वं भारकर्षणमेव च ।। ८ ।।\nजितश्रमो हि युद्धेषु कर्मयोग्यत्वमाप्नुयात् ।।\nरथाश्वगजपृष्ठेषु तानि शस्त्राणि चाभ्यसेत्।।।।\nतानि वै खड्गमुख्यानि बाहुप्रत्यवराणि च।।\nधनुर्वेदे गुरुर्विप्रः प्रोक्तो वर्णद्वयस्य च।।2.178.१०।।\nवैश्यस्य गुरुतां कुर्यान्न वा कुर्यात्तथा द्विजम् ।।\nधनुर्वेदे न गुरुतां शूद्रः कुर्यात्कदाचन ।। ११ ।।\nस्वयमेव तु शूद्रं च कर्तव्या कर्मयोग्यता ।।\nतस्मायुद्धाधिकारोस्ति शूद्रस्यापि विशांपते ।। १२ ।।\nसङ्गराणामपि तथा हितः स्यात्स स्वयं प्रभोः ।।\nसर्वरत्नैर्महाराज राजा रक्ष्यः प्रयत्नतः ।। १३ ।।\nश्रद्धावतो भक्तिमतः सुशीलान्नम्रान्विनीतान्क्षमयोपपन्नान् ।।\nस्निग्धान्नरेशान्सुदृढान्मनोज्ञानध्यापनीयांस्तु वदन्ति सन्तः  ।। १४ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे धनुर्वेदवर्णनो नामाष्टसप्तत्युत्तरशततमोऽध्यायः ।। १७८ ।।\n2.179\n।। पुष्कर उवाच ।।\nपाणिपादतले पृष्ठं सर्वे स्युः संहिता यदि ।।\nदृष्टं सामपदं स्थानमेतल्लक्षणतस्तधा ।। १ ।।\nबाह्यांगुलिः स्फिचौ पादौ स्तब्धजानुबलावुभौ ।।\nत्रिवितस्त्यन्तरायाममेवं वैशाखमुच्यते ।। २ ।।\nमण्डलाकारपादाभ्यामुद्यते यत्र जानुनी ।।\nचतुर्विधं त्रिविच्छिन्नं तदेवं मण्डलं स्मृतम् ।।३।।\nफलाकृतिसमं यच्च स्तब्धजानूरुदक्षिणम्।।\nवितस्तिपञ्चविस्तारन्तदालीढं प्रकीर्तितम्।।४।।\nनमिता पूर्वजङ्घा च सदालीढविधीयते।।\nतिर्यग्गतो भवेद्वामो दक्षिणोऽपि भवेदृजुः ।। ५।।\nगुल्फौ पार्णिस्थितावेव स्थिरौ पञ्चाङ्गुलान्तरौ ।।\nस्थानजातं भवेदेतद्द्वादशाङ्गुलमायतम् ।। ६ ।।\nएतदेव विपर्यस्तं प्रत्याख्यातं प्रकीर्तितम् ।।\nकुब्जजानुर्भवेद्वामो दक्षिणस्तु प्रसारितः ।।७।।\nअथ वा दक्षिणं जानुं कुब्जं भवति निश्चलम् ।।\nभवेद्दण्डायतो वामश्चरणः सह जानुना ।। ८ ।।\nएवं विकच्छमुद्दिष्टं द्विहस्तान्तरमायतम् ।।\nजानुनी द्विगुणौ स्यातां ह्युत्तानौ चरणावपि ।। ९ ।।\nअनेन विनियोगेन सम्पुटं परिकीर्तितम् ।।\nकिञ्चिद्विवर्तितौ पादौ समदण्डायतौ स्थिरौ ।। 2.179.१० ।।\nदृष्टिमेव यथान्यायं षोडशाङ्गुलमायतम् ।।\nस्वस्तिकेनात्र कुर्वीत प्रणामं प्रथमं द्विजः ।। ११ ।।\nकार्मुकं भृगुवामेन वामं दक्षिणकेन वा ।।\nवैशाखेप्यथ वा जाते स्थितो वा प्यथ वायते ।। १२ ।।\nगुणाग्रं तु ततः कृत्वा कार्मुके प्रियकार्मुकः।।\nअधःकोटिं तु धनुषः फलदेशे च पत्रिणः ।।१३।।\nधरण्यां स्थापयित्वा तु लालयित्वा तथैव च।।\nभुजाभ्यामत्र कुब्जाभ्यां प्रकोष्ठाभ्यामरिंदम।।१४।।\nन्यस्य बाणं धनुःश्रेष्ठं पुङ्खदेशे च पत्रिणः ।।\nविन्यासो धनुषश्चैव द्वादशाङ्गुलमन्तरः।।१५।।\nतयोर्भार्गव कर्तव्यो नातो हीनो न चाधिकः ।।\nनिवेश्य कार्मुकं कण्ठे नितम्बे शरसङ्करम्।।१६।\nउत्क्षिपेदस्थिरंहस्तमन्तरेणाक्षिकर्णयोः ।।\nपूर्वेण मुष्टिना ग्राह्यः स्तनाग्रं दक्षिणः शरः ।। १७ ।।\nहरणं तु ततः कृत्वा शीघ्रं पूर्वां प्रसारयेत्।।\nनात्यन्तरा नैव बाह्या नोर्ध्वगा नाधरास्तथा ।। १८ ।।\nन च कुब्जा न चोत्ताना न चला नातिवेष्टिताः ।।\nसमाः स्थैर्यगुणोपेताः पूर्वे दण्डमिव स्थिताः ।। १९ ।।\nछादयित्वा ततो लक्ष्यं पूर्वेणानेन मुष्टिना ।।\nतरसा तूत्थितो यत्नात्त्रिकोणविनतिस्थितः ।।2.179.२०।।\nस्रस्तांसो निश्चलग्रीवो मयूरांचितमस्तकः ।।\nललाटनासावक्त्रांसः कूर्परश्च समं भवेत् ।। २१ ।।\nअन्तरं त्वङ्गुलं ज्ञेयं चिबुकस्यांसकस्य च ।।\nप्रथमे त्र्यङ्गुले विन्द्याद्द्वितीये द्व्यङ्गुलं स्मृतम् ।। २२।।\nतृतीयेऽङ्गुलमुद्दिष्टं चायतं चिबुकांसयोः ।।\nगृहीत्वा सायकं तत्र तर्जन्यङ्गुष्ठमेव च ।। २३ ।।\nअनामया ततो गृह्य पुनर्मध्यमयापि च ।।\nतावदाकर्षयेद्योगाद्यावद्बाणः सुपूरितः ।। २४ ।।।\nएवंविधमुपक्रम्य मोक्तव्यो विधिवत्खगः ।।\nदृष्टिमुष्टिहतं लक्ष्यं भिन्द्याद्बाणेन भार्गव।।२५।।\nमुक्त्वा चापं वामहस्तं क्षिपेद्वेगेन पृच्छतः ।।\nएतदुच्छेदमिच्छन्ति ज्ञातव्यं हि त्वया द्विज ।। २६ ।।\nकूर्परं त्रिविधं कार्यमाकृष्टन्तु धनुष्मता ।।\nतत्रापि मुक्तके कार्यमक्षश्लिष्टस्तु मध्यमम् ।। २७ ।।\nज्येष्ठं प्रकृष्टं  विज्ञेयं धनुःशास्त्रविशारदाः ।।\nज्येष्ठस्तु पावको ज्ञेयो भवेद्द्वादशमुष्टयः ।। २८ ।।\nएकादश तथा साध्यः कनीयान्दशमुष्टयः ।।\nचतुर्हस्तं धनुःश्रेष्ठं  प्रयोगं चास्य मध्यमम् ।। २९ ।।\nकनीयसं त्रयः प्रोक्तं नित्यमेव पदातिना ।।\nअश्वे रथे गजे ज्येष्ठं तदेव परिकीर्तितम् ।। 2.179.३० ।।\nतदेव हीनं खलु मध्यमं स्यात्तदेव हीनं च तथा कनीयः ।।\nपूर्णायुधस्यैष विधिर्मया ते प्रोक्तः समासाद् भृगुवंशमुख्य ।।३१।।\nइति श्रीविष्णुधर्मोत्तरे द्वितीयखण्डे मा० वज्र सं० रामं प्रति पुष्करोपाख्याने धनुर्वेदो नामैकोनाशीत्युत्तरशततमोऽध्यायः ।।१७९।।\n2.180\nपुष्कर उवाच ।।\nपूर्णायुधो भृतिं कृत्वा ततो मांसैर्गतायुषाम् ।।\nवराहमृगमेषाणां माहिषाद्यैस्तथा द्विज ।। १ ।।\nमुनिधौतं ततः कुर्याद्युग्यं भूपैर्विधानवित् ।।\nमृदुसंस्तरणोपेतं मृदु वल्गु च योजयेत् ।। २ ।।\nततो वाहं समारुह्य दंशितः सुसमाहितः ।।\nतूर्णमारुह्य बध्नीयाद्दृढां कक्षां च दक्षिणाम् ।।३।।\nवैकक्ष्यमपि तच्चापं धारयेद्यन्त्रसंस्थितम् ।।\nततो समुद्धरेद्बाणं ऋणाद्दक्षिणपाणिना ।। ४ ।।\nतज्जवः सहितं सर्वं मध्ये संगृह्य धारयेत् ।।\nवामहस्तेन वै कक्ष्याद्धनुस्तस्मात्समुद्धरेत् ।। ५ ।।\nसुनिषण्णमणिर्भूत्वा गुणे पुङ्खं निवेशयेत् ।।\nसंपीड्य सिंहकर्णेन पुंखेनापि समे दृढम् ।। ६ ।।\nवामकर्णोपरिस्थं च फलं व्यामस्य धारणात् ।।\nबलामध्यमया तत्र वामांगुल्या च धारयेत् । ७ ।।\nमनोलक्ष्यगतं कृत्वा दृष्टिं च सुविधानवित् ।।\nदक्षिणे गात्रभागे तु बलामाशु विमोक्षयेत् ।। ८ ।।\nललाटपुटसंस्थानं दाणीं लक्ष्ये निवेशयेत् ।। ९ ।।\nआकृष्य ताडयेत्तत्र दण्डकं षोडशांगुलम् ।।\nमुक्त्वा बाणं ततः पश्चाद्बलां शिक्षेत्तदातदा ।। 2.180.१० ।।\nविगृह्णीयान्मध्यमया ततोंगुल्या पुनःपुनः ।।\nअभिलक्ष्याक्षिपेत्तूणांश्चतुरस्रं च दक्षिणम् ।। ११ ।।\nचतुरस्रगतं वैध्यमभ्यसेदादितः स्थितः ।।\nतस्मादनन्तरं तीक्ष्णं परावृत्तगतं च यत् ।। १२ ।।\nनिश्रमुन्नतवेद्यन्तमभ्यसेत्तुष्यकं ततः ।।\nवेध्यस्थानेष्वथैतेषु सन्यस्तपुटकं धनुः ।। १३ ।।\nहस्तावापगतैः स्रस्तैर्जपेद्धस्तकरैरपि ।।\nतस्मिन्वेध्यगते राम द्वे वेध्ये दृढसंज्ञिते ।। १४ ।।\nद्वे वेध्ये पुष्करे विद्धि द्वे तथा चित्रपुष्करे ।।\nचतुरस्रं च तीक्ष्णं च दृढवेध्ये प्रकीर्तिते ।। १५ ।।\nचतुरस्रं स्थूलतीक्ष्णं...... ।।\nनिम्नं पुष्करमुद्दिष्टं वेध्यमूदूर्ध्वगतं च यत् ।। १६ ।।\nपुष्करेऽधमवेध्ये तु चित्रपुष्करसंज्ञके ।।\nएवं वेध्यगणं कृत्वा दक्षिणेनेतरेण च ।। १७ ।।\nआरोहेत्प्रथमं धीरो जितलक्ष्यस्ततो नरः ।।\nएष एव विधिः प्रोक्तस्तत्र दृष्टः प्रयोक्तृभिः ।। १८ ।।\nआदिकं भ्रमणं तस्य तस्माद्विद्वन्प्रकीर्तितम् ।।\nलक्ष्यं संयोजयेत्तत्र प्रतियन्त्रगतं दृढम् ।। १९ ।।\nभ्रान्तं प्रचलितं चैव स्थितं यच्च भवेदिति ।।\nसमन्ताच्छादयेत्पश्चाच्छेदयेच्छ्लथयेदपि ।। 2.180.२० ।।\nकर्मयोगविधानज्ञो ज्ञात्वैवं विधिमाचरेत् ।।\nमनसा चक्षुषा दृष्ट्या योगं शिक्षन्न्यसंजयेत् ।। २१ ।।\nदत्त्वा प्रयुक्तं सुकृतं प्रमाणान्न्यसेत्समन्तात्पुटकान्विचित्रान् ।।\nअप्यङ्गुलीयप्रतिमां जपेच्च वालङ्गताः काष्ठगतं प्रलम्बम् ।। २२ ।।\nसिद्धार्थकान्गुञ्जयवांश्च तस्मिन्न्यसेद्विधिज्ञो भ्रमरीरिकाञ्च ।।\nमृत्पिण्डसंस्थान्फलकांक्षितांश्च कबन्धनिष्पावकपेलवाश्च ।। २३ ।।\nहंसान्मयूरान्कुररांस्तथा च कारण्डवांश्चैव शिलीमुखांश्च ।।\nगृध्रानुलूकानथ वापि चाषान्कपोतगोधाशुकसारिकाश्च ।। २४ ।।\nपलाशमूलोर्णवपूर्ण देहांश्चर्मावबद्धां मृदुचित्रगात्राम् ।।\nवस्त्रयन्त्रैर्विविधैः सुयुक्तां काष्ठावसक्तैर्बहुभिः प्रकारैः ।। २५ ।।\nचलान्स्थिरांश्चाप्रगतांश्च विद्धान्न्यसेद्यथान्यायमथोर्ध्वसंस्थान् ।।\nव्याघ्रान्मृगेन्द्रान्पृषतान्रुरूंश्च मृगान्सगोकर्णवराहवक्त्रान् ।। २६ ।।\nगोमायुमार्जारशशांस्तथान्यानृक्षान्मृगाश्चन्द्रमयेन्दुपूर्णान् ।।\nअन्यान्समीपोपगतान्मृगांश्च विधानवित्तान्प्रतियन्त्रसंस्थान् ।। २७ ।।\nजातांस्तथान्यांश्च बहुप्रकाराननेकसंस्थानविबद्धदेहान् ।।\nनानाविधैस्तैर्विशिखभ्रमस्थः सन्धानयोगैस्त्रिविधश्च हन्यात्।।२८।।\nइति श्रीविष्णुधर्मोत्तरे द्वितीयखण्डे मार्कण्डेय वज्रसंवादे रामं प्रति पुष्करोपाख्याने धनुर्वेदो नामाशीत्युत्तरशततमोऽध्यायः ।।१८०।।"
  }
]
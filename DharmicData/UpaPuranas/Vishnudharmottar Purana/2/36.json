[
  {
    "text": "2.36\n।। पुष्कर उवाच ।।\nवैलोम्यं धर्मराजोऽपि नाचरत्यथ योषिताम् ।।\nपतिव्रतानां धर्मज्ञ पूज्यास्तस्यापि तास्सदा ।। १ ।।\nअत्र ते वर्णयिष्यामि कथां पापप्रणाशिनीम् ।।\nयथा विमोक्षितो भर्ता मृत्युपाशावृतः स्त्रिया ।।२ ।।\nमद्रेषु शाकले राजा बभूवाऽश्वपतिः पुरा ।।\nअपुत्रस्तप्यमानोऽसौ पुत्रार्थे सर्वकामदम् ।। ३ ।।\nसावित्र्याः कारयामास लक्षहोमं द्विजोत्तमैः ।।\nसिद्धार्थकैर्हूयमाना सावित्री प्रत्यहं द्विज ।। ४ ।।\nशतसंख्यैश्चतुर्थ्यां तु मासाद्दशदिने गते ।।\nकाले तु दर्शयामास स्वां तनुं मनुजेश्वरे ।। ५ ।।\nसावित्र्युवाच ।।\nराजन्भक्तोऽसि मे नित्यं प्राप्स्यसे तनयां शुभाम् ।।\nमद्दत्तां यत्प्रसादाच्च पुत्रान्प्राप्स्यसि शोभनान् ।। ६ ।।\nपुष्कर उवाच ।। एतावदुक्त्वा सा राज्ञः प्रणतस्यैव भार्गव ।।\nजगामादर्शनं देवी खे यथा राम चञ्चला ।। ७ ।।\nमालव्या नाम तस्यास्ति राज्ञः पत्नी पतिव्रता ।।\nसुषाव तनयां काले सावित्रीमेव रूपतः ।। ८ ।।\nसावित्र्या हुतया दत्ता तद्रूपसदृशा ततः ।।\nसावित्र्येव भवेदेषा जगाद नृपतिर्द्विजान् ।। ।।\nकालेन यौवनं प्राप्तां ददौ सत्यवते पिता ।।\nनारदस्तु ततः प्राह राजानं दीप्ततेजसम् ।। १० ।।\nक्षीणायुरेष वर्षेण भविष्यति नृपात्मजः ।।\nप्रदीयते सकृत्कन्या चिन्तयित्वा नराधिपः ।। ११ ।।\nतथापि प्रददौ कन्यां द्युमत्सेनात्मजे शुभाम ।।\nसावित्र्यपि च भर्तारमासाद्य नृपनन्दनम् ।। १२ ।।\nनारदस्य तु वाक्येन दूयमानेन चेतसा ।।\nशुश्रूषां परमां चक्रे भर्तृश्वशुरयोर्वने ।। १३ ।।\nराज्यभ्रष्टस्सभार्यस्तु नष्टचक्षुर्नराधिपः ।।\nतुतोष तां समासाद्य राजपुत्रीं तदा स्नुषाम् ।। १४ ।।\nचतुर्थेऽहनि मर्तव्यं यदा सत्यवता द्विज ।।\nश्वशुरेणाभ्यनुज्ञाता तदा राज्ञा तु सा स्नुषा ।। १५ ।।\nचक्रे त्रिरात्रं धर्मज्ञ प्राप्ते तस्मिंस्तदा दिने ।।\nचारुपुष्पफलाहारं सत्यवान्प्रययौ वनम् ।। १६ ।।\nश्वशुरेणाभ्यनुज्ञाता याचनाभङ्गभीरुणा ।।\nसावित्र्यपि जगामाशु सह भर्त्रा महद्वनम् ।। १७ ।।\nचेतसा दूयमानेन गूहमाना च तद्भयम् ।।\nवने पप्रच्छ भर्तारं द्रुमांश्च समृगांस्तथा ।। १८ ।।\nआश्वासयामास स राजपुत्रीं क्लान्तां वने पद्मपलाशनेत्राम् ।।\nसन्दर्शनेनाथ मृगद्विजानां तथा द्रुमाणां विपिने नृवीरः।। १९ ।। ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे रामं प्रति पुष्करोपाख्याने सावित्र्युपाख्याने वनप्रवेशो नाम षट्त्रिंशत्तमोऽध्यायः ।। ३६ ।।\n2.37\n।। सत्यवानुवाच ।। ।।\nवनेऽस्मिन्षट्पदाकीर्णं सहकारं मनोहरम् ।।\nश्रोत्रघ्राणमुखं पश्य वसन्ते रतिवर्धनम् ।। १ ।।\nवने सपुष्पं दृष्ट्वैषा रक्ता श्लोकं मनोहरम् ।।\nहसतीव मनः सेर्ष्यं त्वामिवायतलोचने ।। २ ।।\nदक्षिणे दक्षिणेनैतां पश्य रम्यां वनस्थलीम् ।।\nपुष्पितैः किंशुकैर्युक्तां ज्वलितामिव सप्रभैः ।। ३ ।।\nसुगन्धिकुसुमामोदी वनराजिविनिर्गतः। ।\nकरोति वायुर्दाक्षिण्यादावयोः क्लमनाशनम् ।। ४ ।।\nअप्युत्पलविशालाक्षि कर्णिकारैः सुपुष्पितैः ।।\nकाञ्चनैरिव भात्येषा वनराजी मनोहरा ।। ५ ।।\nअतिमुक्तलताजालरुद्धमार्गवनस्थलीः ।।\nपश्योच्चैश्चारुसर्वाङ्गि कुसुमोत्कर भूषणा ।। ६ ।।\nमधुमत्तालिझाङ्कारव्याजेन वरवर्णिनि ।।\nचापयष्टिं करोतीव कामः पान्थजिघांसया ।। ७ ।।\nफुल्लचंपकसद्वक्त्रा पुंस्कोकिलविनादिनी ।।\nविभाति चारुतिलका त्वमिवैषा वनस्थली ।। ८ ।।\nकोकिलश्चूतशिखरे मञ्जरीरेणुपिञ्जरः ।।\nगदितैर्व्यक्ततामेति कुलीनश्चेष्टितैरिव ।। ९ ।।\nपुष्परेण्वनुलिप्ताङ्गः प्रियामनुसरन्वने ।।\nकुसुमात्कुसुमं याति कूजन्कामी शिलीमुखः ।। १० ।।\nमञ्जरीं सहकारस्य कान्ताचञ्च्वग्रखण्डिताम् ।।\nस्वादयत्यतिपुष्पेऽपि पुंस्कोकिलयुवा द्रुमे ।। ११ ।।\nकाकः प्रसूतां वृक्षाग्रे सामिषाग्रेण चञ्चुना ।।\nकाकीं सम्पाययत्येष पक्षाच्छादित पुत्रकाम् ।। १२ ।।\nभूभागं निम्नमासाद्य दयितासहितो युवा ।।\nनाहारमपि चादत्ते कामी कामं कपिञ्जलः ।। १३ ।।\nकलविङ्कस्तु विरुतैः सप्रियो विटपे स्थितः ।।\nमुहुर्मुहुर्विशालाक्षि उत्कण्ठयति कामिनः ।।१४ ।।\nक्षुद्रशाखां समारूढः शुकोऽयं कान्तया सह ।।\nभारेण नमयञ्शाखां करोति सफलामिव ।। १५ ।।\nवनेभपिशितास्वादतृप्तो निद्रामुपागतः ।।\nशेते सिंहयुवा कान्ताचरणावरणाननः ।। १६ ।।\nव्याघ्रयोर्मिधुनं पश्य शैलकन्दर संस्थितम् ।।\nययोर्नेत्रप्रभालोकैर्गुहा भिन्नेव लक्ष्यते ।। १७ ।।\nअय द्वीपी प्रियां लेढि जिह्वाग्रेण पुनःपुनः ।।\nप्रीतिमायाति महतीं लिह्यमानश्च कान्त्या ।। १८ ।।\nउत्सङ्गकृतमूर्धानं निद्रापहृतचेतसम् ।।\nजन्तूद्धरणतः कान्तं सुखयत्येव वानरी ।। १९ ।।\nभूमौ निपतिता कान्तं मार्जारी दर्शितोदरा ।।\nनखैर्दन्तैस्तुदत्येषा न च पीडयते तथा ।। २० ।।\nशशकः शशिका चोभे संसुप्ते पीडिते इमे ।।\nसँल्लीनगात्रचरणे कर्णैर्व्यक्तिमुपागते ।। २१ ।।\nस्नातं सरसि पद्माढ्ये वारणं मदमन्थरम् ।।\nसम्भावयति तन्वङ्गि मृणालशकलैर्वशा ।। २२ ।।\nकान्तपोत्रसमुत्खातैः कान्ता मार्गानुसारिणी ।।\nकरोति कवलं मुस्तैर्वराही पोतकानने ।। २३ ।।\nदृढाङ्गसन्धिर्महिषः कर्दमार्द्रतनुर्वने ।।\nअनुव्रजति धावन्तीं प्रियां बद्धचतुष्ककः ।।२४।।\nपश्य चार्वङ्गि सारङ्गः त्वत्कटाक्षनिभं वने ।।\nसभार्यां मां तु पश्यन्तं कौतूहलसमन्वितम् ।। २५ ।।\nपश्य पश्चिमपादेन रोही कण्डूयते मुखम् ।।\nस्नेहार्द्रभावः कषति भर्ता शृङ्गाग्रकोटिना ।। २६ ।।\nदाडिमे चमरीं पश्य सितवालामगच्छतीम् ।।\nअन्वास्ते चमरः कामी वीक्षते मां च गर्वितः ।। ।। २७ ।।\nआतपे गवयः पश्य निविष्टो भार्यया सह ।।\nरोमन्थमास्ये कुर्वाणः काकं ककुदि धारयन् ।। २८ ।।\nपश्याजं भार्यया सार्धं न्यस्ताग्रचरणद्वयम् ।।\nविपुले बदरीस्कन्धे तच्छदग्रासकाम्यया ।। २९ ।।\nहंसं सभार्यं सरसि विचरन्तं सुनिर्मले ।।\nसुशुक्लस्येन्दुबिम्बस्य पश्यैनं सदृश श्रियम् ।। ३० ।।\nसभार्यश्चक्रवाकोऽयं कमलाकरमध्यगः ।।\nकरोति पद्मिनीं कान्तां सपुष्पामिव सुन्दरि ।। ३१ ।।\nमया फलोच्चयः सुभ्रु त्वया पुष्पोच्चयः कृतः ।।\nइन्धनं न कृतं किञ्चित्तत्करिष्यामि सांप्रतम् ।। ३२ ।।\nत्वमस्य सरसस्तीरे द्रुमच्छायामुपाश्रिता ।।\nक्षणमात्रं प्रतीक्षस्व विश्रमस्व च भामिनि ।। ३३ ।।\n।। सावित्र्युवाच ।। ।।\nएवमेतत्करिष्यामि मम दृष्टिपथात्त्वया ।।\nदूरे कान्त न गन्तव्यं बिभेमि गहने वने ।। ३४ ।।\n।। पुष्कर उवाच ।। ।।\nतस्य पातयतः काष्ठं जज्ञे शिरसि वेदना ।।\nस वेदनार्त्तः सङ्गम्य भार्यां वचनमब्रवीत् ।। ३५ ।।\n।। सत्यवानुवाच ।। ।।\nआयासेन ममानेन जाता शिरसि वेदना ।।\nतमश्च प्रविशामीव न च जानामि किञ्चन ।। ३६ ।।\nत्वदुत्सङ्गे शिरः कृत्वा निद्रोपहतलोचनः ।।\nपुष्कर उवाच ।।\nतदुत्सङ्गे शिरः कृत्वा सुष्वाप गतचेतनः ।। ३७ ।।\nपतिव्रता महाभागा ततस्सा राजकन्यका ।।\nददर्श धर्मराजं तु स्वयं तं देशमागतम् । ३८।।\nनीलोत्पलदलश्यामं पीताम्बरधरं प्रभुम् ।।\nविद्युल्लतानिबद्धाङ्गं सतोयमिव तोयदम् ।। ३९ ।।\nकिरीटेनार्कवर्णेन कुण्डलाभ्यां विराजितम् ।।\nहारभारार्पितोरस्कं तथाङ्गदविभूषितम् ।। ४० ।।\nतथानुगम्यमानं च कालेन सह मृत्युना ।।\nस तु संप्राप्य तं देशं देहात्सत्यवतस्तदा ।। ४१ ।।\nअङ्गुष्ठमात्रं पुरुषं पाशबद्धं वशङ्गतम् ।।\nआकृष्य दक्षिणामाशां प्रययौ सत्वरं तदा ।। ४२ ।।\nसावित्र्यपि वरारोहा त्यक्त्वा तं गतजीवितम् ।।\nअनुवव्राज गच्छन्तं धर्मराजमतन्द्रिता ।। ४३ ।।\nतामुवाच यमो गच्छ यथागतमनिन्दिते ।।\nऔर्ध्वदैहिककार्येषु युक्ता भर्तुः समाचर ।।४४ ।।\nनानुगन्तुमसौ शक्यस्त्वया लोकान्तरं गतः ।।\nपतिव्रतासि तेन त्वं मुहूर्तमनुपश्यसि ।। ।।४५ ।।\nगुरुशुश्रूषणाद्भद्रे तथा सत्यवतो महत् ।।\nपुण्यं समर्जितं येन नयाम्येनमहं स्वयम् ।। ४६ ।।\nएतावदेव कर्तव्यं पुरुषस्य विजानतः ।।\nमातुः पितुश्च शुश्रूषा गुरोश्च वरवर्णिनि ।। ४७ ।।\nगुरुत्रितयमेतच्च सदा सत्यवता वने ।। ४८ ।।\nपूजितं पूजितस्स्वर्गस्तदानेन चिरं शुभे ।।\nतपसा ब्रह्मचर्येण त्वग्निशुश्रूषया तथा ।।४९।।\nपुरुषाः स्वर्गमायान्ति गुरुशुश्रूषणेन च ।।\nआचार्यश्च पिता चैव माता भ्राता च पूर्वजः ।। ५० ।।\nनार्तेनाप्यवमन्तव्या ब्राह्मणेन विशेषतः ।।\nआचार्यो ब्रह्मणो मूर्तिः पिता मूर्तिः प्रजापतेः ।।५१।।\nमाता पृथिव्या मूर्तिश्च भ्राता वै मूर्तिरात्मनः ।।\nयन्मातापितरौ क्लेशं सहेते सम्भवे नृणाम् ।। ५२ ।।\nन तस्य निष्कृतिः शक्या कर्तुं वर्षशतैरपि ।।\nतयोर्नित्यं प्रियं कुर्यादाचार्यस्य च सर्वदा ।। ५३ ।।\nतेष्वेव त्रिषु तुष्टेषु तपः सत्यं समाप्यते ।।\nतेषां त्रयाणां शुश्रूषा परमं तप उच्यते ।। ५४ ।।\nन तैरनभ्यनुज्ञातो धर्ममन्यं समाचरेत ।।\nत एव हि त्रयो लोकास्त एव त्रय आश्रमाः ।। ५५ ।।\nत एव च त्रयो वेदास्त एवोक्तास्त्रयोऽग्नयः ।।\nपिता वै गार्हपत्योऽग्निर्माताग्निर्दक्षिणः स्मृतः ।। ५६ ।।\nगुरुराहवनीयस्तु अग्नित्रेता गरीयसी ।।\nत्रिष्वप्रमाद्यन्नेतेषु त्रींल्लोकाञ्जयते गृही ।। ५७ ।।\nस हि दिव्येन वपुषा देववद्दिवि मोदते ।।\nइमं लोकं मातृभक्तः पितृभक्तस्तु मध्यमम् ।। ५८ ।।\nगुरुशुश्रूषया त्वेवं ब्रह्मलोकं समश्नुते ।।\nसर्वे तस्यादृता धर्मा यस्यैते त्रय आदृताः ।। ५९ ।।\nअनादृतास्तु यस्यैते सर्वास्तस्याफलाः क्रियाः ।।\nयावत्त्रयस्ते जीवेयुस्तावन्नान्यत्समाचरेत् ।। ६० ।।\nतनुं निवेदयेत्तेभ्यो मनो वचनकर्मभिः ।।\nत्रिष्वेतेष्वितिकृत्यं हि पुरुषस्य समाप्यते ।। ६१ ।।\nएष धर्मः परः साक्षादुपधर्मोऽन्य उच्यते ।।\nगुरुपूजारतिर्भर्ता त्वं च साध्वी पतिव्रता ।। ६२ ।।\nविनिवर्तस्व धर्मज्ञे ग्लानिर्भवति तेऽधुना ।।\nसावित्र्युवाच ।।\nपतिर्हि दैवतं स्त्रीणां पतिरेव परायणम्।। ६३ ।।\nअनुगम्यः स्त्रिया साध्व्या पतिः प्राणधनेश्वरः ।।\nमितं ददाति हि पिता मितं भ्राता मितं सुतः ।। ६४ ।।\nअमितस्य हि दातारं भर्तारं का न पूजयेत ।।\nनीयते यत्र भर्ता मे स्वयं वा यत्र गच्छति ।। ६५ ।।\nमयापि तत्र गन्तव्यं यथाशक्ति सुरोत्तम ।।\nपतिमादाय गच्छन्तमनुगन्तुमहं यदा ।। ६६ ।।\nत्वां देव न हि शक्ष्यामि तदा त्यक्ष्यामि जीवितम् ।।\nमनस्विनी तथा का च वैधव्याक्षरदूषिता ।। ६७ ।।\nमुहूर्तमपि जीवेत मण्डनार्हाप्यमण्डिता ।।\nयम उवाच ।।\nपतिव्रते महाभागे परितुष्टोऽस्मि ते शुभे ।। ६८ ।।\nविना सत्यवतः प्राणान्वरं वरय मा चिरम् ।।\nसावित्र्युवाच ।।\nविनष्टचक्षुषो राज्यं चक्षुषा सह कामये ।।\nच्युतराज्यस्य धर्मज्ञ श्वशुरस्य महात्मनः ।। ६९ ।।\n।। यम उवाच ।।\nकृतेन कामेन निवर्त भद्रे भविष्यतीदं सकलं त्वयोक्तम् ।।\nममोपरोधस्तव च क्लमः स्यात्तथाध्वना तेन तव ब्रवीमि ।। ७० ।।\nइति श्रीविष्णुधर्मोत्तरे द्वितीयखण्डे मा० सं० सावित्र्युपाख्याने सप्तत्रिंशत्तमोऽध्यायः ।।३७।।\n2.38\nसावित्त्र्युवाच।।\nकुतः क्लमः कुतो दुःखं सद्भिः सह समागमे ।।\nसतां तस्मान्न मे ग्लानिस्त्वत्समीपे सुरोत्तम ।। १ ।।\nसाधूनां वाप्यसाधूनां सन्त एव परा गतिः ।।\nनैवासतां नैव सतामसन्तो नैव चात्मनः ।। २ ।।\nविषाग्निसर्पशस्त्रेभ्यो न तथा जायते भयम् ।।\nअकारणजगद्वैरिखलेभ्यो जायते यथा ।। ३ ।।\nसन्तः प्राणानपि त्यक्त्वा परार्थं कुर्वते यथा ।।\nतथाऽसन्तोऽपि मनुजाः परपीडासु तत्पराः ।।४ ।।\nत्यजत्यसूनयं लोकस्तृणवद्यस्य कारणात्।।\nपरोपधानसक्तास्ते परलोकं तथा सता ।। ५ ।।\nनिकायेषुनिकायेषु पुरा ब्रह्मा जगद्गुरुः ।।\nअसतामुपघाताय राजानः कृतवान्स्वयम् ।। ६ ।।\nचारैः परीक्षयेद्राजा धूर्तान्सम्मार्जयेत्सदा ।।\nनिग्रहं चासतां कुर्यात्स तु लोकजिदुत्तमः ।। ७ ।।\nधान्यसंरक्षणार्थाय निर्मार्ष्टा कक्षमुद्धरन् ।।\nयथा वर्धयते धान्यं वर्द्धनीयास्तथा प्रजाः ।। ८ ।।\nनिग्रहेणा सतां राज्ञा सतां च परिपालनैः ।।\nएतावदेव कर्तव्यं राज्ञा स्वर्गमभीप्सता ।। ९ ।।\nराजकृत्यं हि लोकेषु नास्त्यन्यज्जगतीपते ।।\nअसतां निग्रहादेव सतां च परिपालनात् ।। १० ।।\nराजानुशासिता तेषामसतां शासिता भवान् ।।\nतेन त्वमधिको देव देवेभ्यः प्रतिभासि मे ।। ११ ।।\nजगत्तु धार्यते सद्भिः सतामग्र्यस्तथा भवान् ।।\nतेन त्वामभियान्त्या मे क्लमो देव न विद्यते ।। १२।।\nयम उवाच ।।\nतुष्टोस्मि ते विशालाक्षि वचनैर्धर्मसंहितैः ।।\nविना सत्यवतः प्राणान्वरं वरय मा चिरम् ।। १३ ।।\nसावित्र्युवाच ।।\nसहोदराणां भ्रातॄणां कामयामि शतं विभो ।।\nअनपत्यः पिता प्रीतिं पुत्रलाभात्प्रयातु मे।।१४।।\nयम उवाच ।।\nकृतेन कामेन निवर्त भद्रे भविष्यतीदं सकलं तवोक्तम् ।।\nममोपरोधस्तव च क्लमः स्यात्तथाधुना तेन तव ब्रवीमि ।।१५।।\nइति श्रीविष्णुधर्मोत्तरे द्वितीयखण्डे मा० स० सावित्र्युपाख्याने द्वितीयवरलाभो नामाष्टत्रिंशत्तमोध्यायः ।। ३८ ।।\n2.39\nसावित्र्युवाच ।।\nधर्मो हि दैवतं स्त्रीणां पतिरेव परायणम् ।।\nअनुगम्यः स्त्रिया साध्व्या पतिः प्राणधनेश्वरः ।। १ ।।\nधर्मार्जने सुरश्रेष्ठ कुतो ग्लानिः कुतः क्लमः।।\nत्वत्पादमूलमेवेदं परमं धर्मकारणम् ।। २ ।।\nधर्मार्जनं सदा कार्यं पुरुषेण विजानता ।।\nतल्लाभः सर्वलाभेभ्यो यतो देव विशिष्यते ।। ३ ।।\nधर्मश्चार्थश्च कामश्च त्रिवर्गं जीवतः फलम् ।।\nधर्महीनस्य कामार्थौ वन्ध्यासुतसमावुभौ ।। ४ ।।\nधर्मादर्थस्तथा कामो धर्माल्लोकद्वयं तथा ।।\nधर्म एकोऽनुयात्येनं यत्र कुत्र च गामिनम् ।। ५ ।।\nशरीरेण समं नाशं सर्वमन्यद्धि गच्छति ।।\nएको हि जायते जन्तुरेक एव विपद्यते ।। ६ ।।\nधर्मस्तमनुयात्येको न सुहृन्न च बान्धवाः ।।\nरूपसौभाग्यलावण्यं सम्पद्धर्मेण लभ्यते।। ७।।\nब्रह्मेन्द्रोपेन्द्रशर्वेन्द्रयमार्काग्न्यनिलाम्भसाम् ।।\nवस्वश्विधनदाद्यानां ये लोकाः सर्वकामदाः ।। ८ ।।\nधर्मेण तानवाप्नोति पुरुषः पुरुषान्तक ।।\nमनोहराणि द्वीपानि वर्षाणि सुमुखानि च।। ९ ।।\nप्रयान्ति धर्मेण नरास्तथैवामरतामिताः ।।\nनन्दनादीनि मुख्यानि देवोद्यानानि यानि च ।। १० ।।\nतानि पुण्येन लभ्यन्ते नाकपृष्ठं तथा नरैः ।।\nविमानानि विचित्राणि तथैवाप्सरसः शुभाः ।। ११ ।।\nतैजसानि शरीराणि सदा पुण्यवतां फलम ।।\nराज्यं नृपतिपूजा च कामसिद्धिस्तथेप्सिता ।। १२ ।।\nउपस्कराणि मुख्यानि फलं पुण्यस्य दृश्यते ।।\nरुक्मवैडूर्यदण्डानि चन्द्रांशुसदृशानि च ।। १३ ।।\nचामराणि सुराध्यक्ष भवन्ति शुभकर्मणाम् ।।\n( पूर्णेन्दुमण्डलाभेन रक्तांशुकमितेन च ।।१४।।\nधार्यतां यान्ति छत्रेण नरः पुण्येन कर्मणा ।।)\nजयशङ्खस्वनादेव सूतमागधनिःस्वनम ।। १५ ।।\nवरासनं सभृङ्गारं फलं पुण्या कर्मणः ।।\nवरान्नपानं गीतं च नृत्यमाल्यानुलेपनम् ।। १६ ।।\nरत्नवस्त्राणि मुख्यानि फलं पुण्यस्य कर्मणः ।।\nरूपौदार्यगुणोपेताः स्त्रियश्चातिनोहराः ।। १७ ।।\nवासः प्रासादपृष्ठेषु भवन्ति शुभकर्मणाम् ।।\nसुवर्णकिंकिणी मिश्रचामराः पीठधारिणः ।। १८ ।।\nवहन्ति तुरगा देव नरं पुण्येन कर्मणा ।।\nहेमकक्षैः समातङ्गैश्चलत्पर्वतसन्निभैः ।। १९ ।।\nखेलांघ्रिपदविन्यासैर्यान्ति पुण्येन कर्मणा ।।\nसर्वकामप्रदे देवे सर्वापद्दुरितापहे ।।२० ।।\nवहन्ति भक्तिं पुरुषास्सदा पुण्येन कर्मणा ।।\nतस्य द्वाराणि यजनं तपो दानं दया क्षमा ।। २१ ।।\nब्रह्मचर्यं च सत्यं च तीर्थानुसरणं शुभे ।।\nस्वाध्यायसेवा साधूनां सहवासः सुरार्चनम् ।।२२।।\nगुरूणां चैव शुश्रूषा ब्राह्मणानां च पूजनम् ।।\nइन्द्रियाणां जयश्चैव मार्दवं ह्रीरमत्सरम् ।। २३ ।।\nतस्माद्धर्मः सदा कार्यो नित्यमेव विजानता ।।\nन हि प्रतीक्षते मृत्युः कृतमस्य न वा कृतम् ।। २४ ।।\nबाल एवाचरेद्धर्ममनित्यं देव जीवितम् ।।\nको हि जानाति कस्याद्य मृत्युः केन भविष्यति ।।२५।।\nपश्यतोऽप्यस्य लोकस्य मरणं पुरतः स्थितम् ।।\nअमरस्येव चरितमत्याश्चर्यं सुरोत्तम ।। २६ ।।\nयुवत्वापेक्षया बालो वृद्धत्वापेक्षया युवा ।।\nमृत्योरुत्सङ्गमारूढः स्थविरः किमपेक्षते ।। २७ ।।\nभुवः शैलं समारूढः ततो वृक्षाग्रमाश्रितः ।।\nतत्राप्यविन्दतस्त्राणं मृत्योद्भीतस्य का गतिः ।। २८ ।।\nन भयं मरणादेव प्राणिनामधिकं क्वचित ।।\nतत्रापि निर्भयाः सन्तः सदा सुकृतकारिणः ।।२९ ।।\nयम उवाच ।।\nतुष्टोऽस्मि ते विशालाक्षि वचनैर्धर्मसङ्गतैः ।।\nविना सत्यवतः प्राणान्वरं वरय मा चिरम् ।। ३० ।।\nसावित्र्युवाच ।।\nवरयामि त्वया दत्तं पुत्राणां शतमौरसम् ।।\nअनपत्यस्य लोकेषु गतिः किल न विद्यते ।। ३१ ।।\nयम उवाच ।।\nकृतेन कामेन निवर्त भद्रे भविष्यतीदं सकलं त्वयोक्तम् ।।\nममोपरोधश्च तव क्लमः स्यात्तथाधुना तेन तव ब्रवीमि ।। ३२ ।।\nइति श्रीविष्णुधर्मोत्तरे द्वितीयखण्डे मा० सं० सावित्र्युपाख्याने तृतीयवरलाभो नामैकोनचत्वारिंशोऽध्यायः ।।३९।।\n2.40\nसावित्र्युवाच ।।\nसर्वधर्मविधानज्ञः सर्वधर्मप्रवर्तकः ।।\nत्वमेव जगतां नाथः प्रजासंयमनो यमः ।। १ ।।\nकर्मणामानुरूप्येण यस्माद्यमयसि प्रजाः ।।।\nतस्मात्त्वमुच्यसे देव यम इत्येव नामतः ।। २ ।।\nधर्मेणेमाः प्रजाः सर्वा यथा रञ्जयसे प्रभो ।।\nतस्मात्ते धर्मराजेति नाम सत्यं निगद्यते ।। ३ ।।\nसुकृतं दुष्कृतं चोभे पुरोधाय यथा जनाः ।।\nत्वत्सकाशमथायान्ति तस्मात्त्वं मृत्युरुच्यसे ।। ४ ।।\nसर्वेषामथ भूतानां यस्मादन्तकरो भवान् ।।।।\nतस्मात्वमन्तकः प्रोक्तः सर्वदेवैर्महाद्युते ।। ५ ।।\nविवस्वतस्त्वं तनयः प्रथमः परिकीर्तितः ।।\nतस्माद्वैवस्वतो नाम्ना सर्वदेवेषु कथ्यसे ।। ६ ।।\nकालं कलाद्यं कलयन्सर्वेषां त्वं हि तिष्ठसि ।।\nतस्मात्कालेति ते नाम प्रोच्यते तत्सुदर्शिभिः ।।७ ।।\nआयुष्ये कर्मणि क्षीणे गृह्णासि प्रसभं जनम् ।।।।।\nतस्मात्त्वं कथ्यसे लोके सर्वप्राणहरेति वै ।। ८ ।।\nतव प्रसादाद्देवेश धर्मे तिष्ठन्ति जन्तवः ।।\nतव प्रसादाद्देवेश सङ्करो नैव जायते ।। ९ ।।\nसतां सदा गतिर्देव त्वमेव परिकीर्तितः ।।\nजगतोऽस्य जगन्नाथ मर्यादापरिपालकः ।।१० ।।\nपाहि मां त्रिदशश्रेष्ठ दुःखितां शरणागताम् ।।\nपितरौ च तथैवास्य राजपुत्रस्य दुःखितौ ।। ११ ।।\nयम उवाच ।।\nस्तुतेन भक्त्या धर्मज्ञे मया तुष्टेन सत्यवान् ।।\nतव भर्ता विमुक्तोऽयं लब्धकामा व्रजाबले ।। १२ ।।\nराज्यं कृत्वा त्वया सार्धं वत्सराशीतिपञ्चकम् ।।\nनाकपृष्ठमथारुह्य त्रिदशैस्सह रंस्यते ।। १३ ।।\nस्तोत्रेणानेन धर्मज्ञे कल्यमुत्थाय यश्च माम् ।।\nकीर्तयिष्यति तस्यापि दीर्घमायुर्भविष्यति ।। १४ ।।\nपुष्कर उवाच ।। एतावदुक्त्वा भगवान्यमस्तु विमुच्य तं राजसुतं महात्मा ।।\nअदर्शनं तत्र जगाम राम कालेन सार्धं सह मृत्युना च।।१५।।\nइति श्रीविष्णुधर्मोत्तरे द्वितीयखण्डे मा० सं० सावित्र्युपाख्याने चत्त्वारिंशत्तमोऽध्यायः ।। ४० ।।"
  }
]
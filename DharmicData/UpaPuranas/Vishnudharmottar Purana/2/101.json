[
  {
    "text": "2.101\nराम उवाच ।।\nस्नानमन्यत्समाचक्ष्व भगवन्पुष्टिकारकम् ।।\nयेन नित्यं कृतेनेह पुरुषः पुष्टिमाप्नुयात्।। १ ।।\nपुष्कर उवाच ।।\nश्रवणर्क्षमनुप्राप्ते देवदेवे निराकरे।\nभक्त्या समाचरेत्स्नानं नदीद्वितयसङ्गमे ।।२ ।।\nनिम्नगायां सरसि या नदीसागरसङ्गमे ।।\nस्नातः संपूजयेद्देवं विष्णुं माल्यानुलेपनैः ।। ३ ।।\nधूपदीपनमस्कारैस्तथा चैवान्नसम्पदा ।।\nशाल्यन्नं दधिसंयुक्तं विष्णवे विनिवेदयेत् ।। ४ ।।\nपौरुषेण च सूक्तेन पायसं जुहुयात्ततः ।।\nरजतं दक्षिणां दद्याद्ब्राह्मणाय भृगूत्तम ।।\nउपवास विनाप्येतत्स्नानं पुष्टिप्रदं परम् ।। ५ ।।\nस्नातः समाप्नोति सदा मनुष्यः कामानभीष्टाञ्छ्रवणर्क्षयोगे ।।\nपापं समस्तं विजहाति राम धर्मं समाप्नोति यशश्च मुख्यम् ।।६।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्करोपाख्याने पुष्टिकारक श्रवणस्नानकथनन्नामैकोत्तरशततमोऽध्यायः ।। १०१ ।।\n2.102\nपुष्कर उवाच ।।\nजन्मनक्षत्रगे सोमे सर्वौषधिसमन्वितम् ।।\nकुम्भं सुपूजितं कृत्वा स्नपनं तेन कारयेत् ।। १ ।।\nस्नातश्चैवार्चयेद्देवं वासुदेवं जगत्पतिम् ।।\nनक्षत्रदैवतं चन्द्रं नक्षत्रं वारुणं तथा ।।२।।\nवायुं चायुधपीठाद्यं छत्रं संपूजयेत्तथा ।।\nयथोक्तदेवतालिङ्गैर्मन्त्रैश्च जुहुयाद्घृतम् ।। ३ ।। ।\nशक्त्या च दक्षिणा देया ब्राह्मणेभ्यो भृगूत्तम ।।\nततोनुलिप्तः सुरभिः स्रग्वी विविधभूषणः ।। ४ ।।\nतिष्ठन्मनुजशार्दूल हविष्याशी जितेन्द्रियः ।।।\nउपवासं विनाप्येतत्पवित्रं पापनाशम् ।। ५ ।।\nमातृस्थाने तु जगतां जन्मतारा विधीयते ।।\nचन्द्ररूपी च भगवान्पिता विष्णुः प्रकीर्तितः ।। ६ ।। ]\nतस्मात्सर्वप्रयत्नेन यमनक्षत्रसंस्थितम् ।।\nभक्त्या तं पूजयेच्चन्द्रं  जन्मर्क्षं च विशेषतः ।।७।।\nपूजां सदा चन्द्रमसस्तु कृत्वा जन्मर्क्षसंस्थस्य भृगुप्रधान ।।\nकामानवाप्नोति नरस्तु सर्वान्सुखी सदा स्याद्भुवि नष्टपाप्मा।।८।।\nइति श्रीविष्णुधर्मोत्तरे द्वितीयखण्डे मा०स० रामं प्रति पुष्करोपाख्याने जन्मर्क्षस्नानवर्णनन्नाम द्व्युत्तरशततमोऽध्यायः ।।१०२।।\n2.103\nपुष्कर उवाच ।।\nचन्द्रमंडलवृद्धौ तु तथा चैवोत्तरायणे ।।\nशुभे दिवसनक्षत्रे मुहूर्ते च तथा शुभे ।। १ ।।\nतिष्याश्विनगते चन्द्रे हस्तश्रवणगेऽपि च ।।\nप्राचीं वाप्यथवोदीचीं निष्क्रम्य नगराद्दिशम् ।। २ ।।\nवास्तुविद्याविनिर्दिष्टे भूमिभागे मनोहरे ।।\nअष्टहस्तं शुभं कुर्याच्चतुरस्रं च मण्डलम् ।। ३ ।।\nबल्यर्थमपरं कुर्याद्वह्निवेद्यर्थमेव च ।।\nगोमये नोपलिप्ते तु सुधालेखासमन्विते ।। ४ ।।\nध्वजातपत्रव्यजनमाल्यदामकुशाक्षतैः ।।\nलाजागन्धादिभिर्मुख्यैर्मङ्गल्यैस्तं समर्चयेत्।।५।।\nलाजालाजोपकरणैस्तथैव च विभूषयेत् ।।\nततः प्रस्रवणेभ्यस्तु चतुर्भ्यस्तु घटान्नवान् ।। ६ ।।\nप्रत्येकं कल्पयेद्विद्वान्कल्पिते मण्डलद्वये ।।\nसूक्तिष्वथ महाभाग बीजमात्रसमन्वितान् ।। ७ ।।\nततस्तु कल्पयेत्कुम्भान्सप्तमुख्यान्नदीजलैः ।।\nसर्वौषधियुतः कार्यः कुम्भ एको द्विजन्मना ।। ८ ।।\nसर्वबीजयुतो धान्यरत्नोपेतस्तथा परः ।।\nतथा चैवापरं युक्तं कार्यं वृक्षाग्रपल्लवैः ।। ९ ।।\nपुष्पैश्चैवापरं युक्तं फलैश्चैवापरं तथा ।।\nसर्वगन्धयुतं चान्यं सर्वानेव समर्चयेत् ।। 2.103.१० ।।\nपूर्वमन्त्रेण च तथा सर्वानेवाभिमन्त्रयेत् ।।\nततो भद्रासनं दत्त्वा तत्र चर्मास्तरेद् बुधः ।। ११ ।।\nविप्रस्य स्नातुकामस्य सौरमार्षभकं शुभम् ।।\nक्षत्त्रियस्य तथा सैंहं वैयाघ्रं च तथा विशः।।१२।।\nद्वीपिचर्म च वैश्यस्य स्नाप्यस्तत्रोपवेशयेत् ।।\nप्रशस्तलक्षणां भार्यां वामभागे तथैव च।।१३।।\nउपोषितः शिरः स्नातः सिद्धार्थैः कङ्कतं विना ।।\nस्नापयेद्ब्राह्मणो विद्वान्बहुभिर्ब्राह्मणैः सह ।। १४।।\nशङ्खपुण्याहघोषेण वीणावेणुरवेण च ।।\nजयशब्देन महता बन्दिनां निस्वनेन च ।।१५।।\nसौवर्णं च शतच्छिद्रं पात्रं शिरसि धारयेत् ।।\nतत्र दद्याद्घटैस्तोयं क्रमेणानेन शास्त्रवित् ।। १६ ।।\nया औषधय इत्येष मन्त्रः स्यादौषधीघटे ।।\nआब्रह्मन् ब्रह्मणेत्येष बीजकुम्भे प्रकीर्तितः ।। १७ ।।\nआशुः शिशान इति च तथा रत्नघटे भवेत् ।।\nमन्त्रः पुष्पवतीत्येष पुष्पकुम्भे प्रकीर्तितः ।। १८ ।।\nएष एव तथा मन्त्रः फलकुम्भे प्रकीर्तितः ।।\nगन्धद्वारेण च तथा गन्धकुम्भे विधीयते ।। १९ ।।\nएवं स्नातः परीधाय सुशुक्ले वाससी शुभे ।।\nमङ्गल्यानि स्पृशेद्राम संपश्येद्वदनं घृते ।। 2.103.२० ।।\nविमले च तथादर्शे ततः संपूजयेद्धरिम् ।।\nवैष्णवांश्च तथा मन्त्राञ्जुहुयाज्जातवेदसि ।। २१ ।।\nततस्तूत्तरदिग्भागे वह्निं तस्योपकल्पयेत ।।\nभद्रासनं शुभे देशे युक्तं पूर्वोक्तचर्मणा ।। २२ ।।\nश्वेतानुलेपनः स्रग्वी मङ्गल्याभरणस्तथा ।।\nनिविशेतासने तस्मिन्सभार्यो भृगुनन्दन ।। २३ ।।\nगन्धद्वारेतिमन्त्रेण तस्य रोचनया ततः ।।\nकण्ठे मूर्ध्नि ततः कुर्यात्तिलकं ब्राह्मणः स्वयम् ।। २४ ।।\nयेन देवा ज्योतिषेति दर्भार्ग्रैर्ब्राह्मणस्ततः ।।\nपादतस्तु प्रभृत्येनं सर्वाङ्गेषु प्रमार्जयेत् ।। २५ ।।\nगुरवे दक्षिणां दद्याद्ब्राह्मणेभ्यश्च शक्तितः ।।\nगन्धरत्नाज्यमाल्यानि कनकं रजतं तथा ।। २६ ।।\nशतच्छिद्रं च तत्पात्रं गुरवे विनिवेदयेत् ।।\nमङ्गलालम्भनं कृत्वा गतपापो द्विजाशिषा।।२७।।\nशङ्खपुण्याहघोषेण प्रविशेच्च गृहं स्वकम् ।।\nविनापि भार्यया राम स्नानं कार्यमिदं तथा ।।२८।।\nसप्तरात्रमिदं स्नानं सर्वकल्मषनाशनम् ।।\nमधु मांसं तथा क्षौद्रं मैथुनं च विवर्जयेत् ।।२९।।\nअलक्ष्मीशमनं पुण्यं रक्षोघ्नं बुद्धिवर्धनम् ।।\nआरोग्यदं दीप्तिकरं यशस्यं शत्रुसूदनम् ।। 2.103.३० ।।\nमङ्गल्यं पापशमनं कलिदुस्वप्ननाशनम् ।।\nबृहस्पतिरिदं चक्रे स्नानं मघवतः स्वयम् ।।\nब्रह्महत्याभिभूतस्य वृत्ते वृत्रवधे पुरा ।।३१।।\nततोऽस्य दत्तः स्वयमेव वज्रिणा वरो नृलोकेपि वरोऽस्य कारकः ।।\nकामानभीष्टान्समवाप्य पूजितो महेन्द्रलोकं स सुखी प्रयास्यति ।। ३२ ।।\nइति श्रीविष्णुधर्मोत्तरे द्वितीयखण्डे मा० सं० रामं प्रति पुष्करोपाख्याने बार्हस्पत्यस्नानवर्णनन्नाम त्र्युत्तरशततमोऽध्यायः ।। १०३ ।। ।।\n2.104\nराम उवाच ।।\nस्नानमन्यत्समाचक्ष्व भगवन्दुरितापहम् ।।\nसकृदेव कृतं यत्तु पापेभ्यो विप्रमोचयेत् ।। १ ।।\nपुष्कर उवाच ।।\nराजयक्ष्माभिभूतेषु विषमज्वरितेषु च ।।\nछायोन्मादोपतप्तेषु विषमज्वरितेषु च ।। २ ।।\nविनायकग्रहार्त्तेषु मूढचित्तेष्वतीव हि ।।\nयेषां न सिध्यते विद्या सस्यं येषां न रोहति ।। ३ ।।\nसीदेद्यस्य कुटुम्बं च पण्यं नायाति विक्रयम् ।।\nन लभेत्तु जयं युद्धे बलवानपि यो नरः ।। ४ ।।\nयुक्तान्यपि च कार्याणि विपद्यन्ते पुनःपुनः ।।\nकलहश्च भवेद्येषां सुहृत्स्वजनबान्धवैः।। ।। ५ ।।\nगर्भः प्रस्रवते यस्या जातो वापि विनश्यति ।।\nपुष्पं यस्याः क्षयं याति न च किञ्चित्प्रजायते ।। ६ ।।\nगृह्णाति या न बीजं च जनयेद्वाप्यमानुषान् ।।\nनाप्नोति च पतिं कन्या तस्मात्स्नेहमथापि वा ।। ७ ।।\nसौभाग्यं च न चायाति सुहृत्स्वजनबन्धुषु ।।\nएवमुक्तेषु चान्येषु त्वनुक्तेषु च भार्गव ।। ८ ।।\nप्रसमीक्ष्य विधानज्ञः स्नानमेतत्समाचरेत् ।।\nस्नापयेत्सरितस्तीरे ग्रहाविष्टान्विचक्षणः ।। ९ ।।\nराजयक्ष्माभिभूता ये विषम ज्वरिताश्च ये ।।\nतेषां देवालये स्नानं कुर्याद्वा सिद्धसेविते ।। 2.104.१० ।।\nछायोन्मादोपतप्ता ये ये चापस्मारशोषिणः ।।\nतेषां मुनिगणावासे तीर्थे वा स्नानमिष्यते ।। ११ ।।\nविनायकग्रहार्ता ये ये च मूढा विचेतसः ।।\nसज्जनाचरिते देशे तेषां स्नानं विधीयते ।। १२ ।।\nत्रैविद्या येन सिध्यन्ति गुणा येषां प्रपूजिताः ।।\nतेषां स्नानमिहोद्दिष्टं सिद्धदेवस्य मन्दिरे ।। १३ ।।\nयेषां नास्ति जयो युद्धे येषां स्वजनसंक्षयः ।।\nकान्तारे वा वने तीर्थे तेषां स्नानं प्रशस्यते ।। १४ ।।\nसततं कलहो येषां जायते च यतस्ततः ।।\nत्रिपथे वा तडागे वा स्नानं तेषां प्रकल्पयेत् ।। १५ ।।\nपद्मिन्यां स्नपयेन्नारीं गर्भो यस्याः स्रवेत्तथा ।।\nअशोकसन्निधौ स्नाप्या जातो यस्याः विनश्यति ।। १६ ।।\nन च गृह्णाति या शुक्रं स्नाप्या सा सफले तरौ ।।\nमहोदधितटे स्नाप्या यदापत्यं विनश्यति ।। १७ ।।\nअमानुषान्या जनयेत्स्नापयेत्तां चतुष्पथे ।।\nयादृशं या च भर्तारं न लभेत वराङ्गना ।। १८ ।।\nस्नापयेदेकलिङ्गे तां स्थाने वा वृक्षसंकुले ।।\nरूपलावण्ययुक्ता या सौभाग्यं या न विन्दति ।। १९ ।।\nस्नानं वृद्धिकरं तस्या वेश्यागारे प्रकल्पयेत्।।\nअन्येषामथ कर्तव्यं सदा स्नानं मनोहरम्।।2.104.२०।।\nसमे सज्जनसंकीर्णे शुचौ देशे विकण्टके।।\nसहायैः प्रयतैः सार्धमहोरात्रोषितो द्विजः।।२१।।\nस्नानकर्म प्रयुञ्जीत सोपवासस्य मानद।।\nअहोरात्रासमर्थस्य कार्यं वा हविषाशनम्।।२२।।\nशरद्वसन्तयोः कार्यं स्नानं स्वस्थस्य भार्गव ।।\nसर्वकालेष्वथार्त्तस्य ग्रहव्याधिनिबर्हणम् ।। २३ ।।\nमुहूर्ते तत्र सावित्रे ब्राह्मणः स्नापयेद्द्विज ।।\nमैत्रेऽथ विजये चैव राजन्यं स्नापयेत्तथा ।। २४ ।।\nवैश्यं पैतामहे शूद्रं शेषेषु स्नापयेत्तथा ।।\nपञ्चमी सप्तमी श्रेष्ठा स्नपने ब्राह्मणस्य व ।। २५ ।।\nत्रयोदशी तृतीया च क्षत्त्रियस्य विशिष्यते ।।\nद्वितीया दशमी चैव तथा वैश्यस्य मानद ।। २६ ।।\nषष्ठी चतुर्दशी चैव शूद्राणां स्नानकर्मणि ।।\nएकादशी द्वादशी च तथा कृष्णचतुर्दशी ।। २७ ।।\nसर्वेषामेव वर्णानां स्नानकर्मणि पूजिता ।।\nध्रुवेषु वैष्णवे पुष्ये रेवत्यां भगदैवते ।। २८ ।।\nहस्ते पुनर्वसौ सौम्ये ज्येष्ठायामथ वारुणे ।।\nधनिष्ठायां तथा स्नानं सर्वेषामेव पूजितम् ।। २९ ।।\nवेत्रासनं भद्रपीठं वैदलं दारवं तथा ।।\nवर्णानामानुपूर्व्येण परिकीर्तितमासनम् ।। 2.104.३०।।\nकृष्णाजिनं च वैयाघ्रं रौरवं बास्तमेव च ।।\nपादोपधानं वर्णानामानुपूर्व्येण कल्पयेत ।। ३१ ।।\nवृषाश्वरथ पृष्ठे च गजपृष्ठे तथैव च ।। ।।\nनरस्कन्धेङ्गनाङ्गे वा प्रायशः स्नापयेच्छिशून् ।। ३२ ।।\nस्नातुकामस्य तस्याथ पूर्वमुत्सारसः स्मृतम् ।।\nयैर्द्रव्यैर्भृगुशार्दूल तानि वक्ष्याम्यतः परम् ।। ३३ ।।\nपुनर्नवां रोचनां च शताह्वागुरुणीं त्वचम् ।।\nमधूकं च रजन्यौ द्वे तगरं नागकेसरम् ।। ३४ ।।\nआसुरीं सर्जिकां चैव मांसीं रामठ चन्दनम् ।।\nप्रियङ्गुं सर्षपान्कुष्ठं कुंकुमं बहुपुत्रिकाम् ।। ३५ ।।\nबलेन्द्रहस्तीं ब्राह्मीं च पञ्चगव्यं तथैव च ।।\nसक्तुना मिश्रयित्वा च कार्यमुद्वर्तनं भवेत् ।। ३६।।\nततः स्नानदिने प्राप्ते प्राग्वदुत्सादयेत्पुनः ।।\nततो मनोहरे देशे मण्डलं कल्पयेद् बुधः ।।३७ ।।\nचतुरस्रं गोमयेन सर्वतोऽष्टदिशं समम् ।।\nसतोरणं चतुर्द्वारं प्राकारैरुपशोभितम् ।। ३८ ।।\nतत्र मध्ये लिखेत्पद्ममष्टपत्रं सुशोभितम् ।।\nकर्णिकायां लिखेद्विष्णुं मेघाभं पीतवाससम् ।।३९।।\nकौस्तुभोद्भासितोरस्कं शङ्खचक्रगदाधरम्।।\nब्रह्माणं दक्षिणे न्यस्य पद्मवर्णं समालिखेत् ।। 2.104.४०।।\nअजिनाम्बरसंयुक्तं श्वेतयज्ञोपवीतिनम् ।।\nरजताभ्रनिभं वामे भागे रुद्रं समालिखेत् ।। ४१ ।।\nव्याघ्रचर्माम्बरधरं त्रिनेत्रं शूलधारिणम् ।।\nपूर्वपत्रे लिखेच्छक्रं सवज्रं च सुदर्शनम् ।। ४२ ।।\nगजपृष्ठाधिरूढं तु स्वर्णाभं पीतवाससम् ।।\nप्राग्दक्षिणे तथा पत्रे लिखेद्वह्निं महाप्रभम् ।। ४३ ।।\nधूमाभवसनं देवं शुकयानगतं प्रभुम् ।।\nअतसीपुष्पसंकाशं पीताम्बरधरं शुभम् ।। ४४ ।।\nसदण्डं महिषारूढं लिखेत्पत्रे तु दक्षिणे ।।\nउष्ट्रारूढं विरूपाक्षं लिखेद्दक्षिणपश्चिमे ।। ४५ ।।\nरक्ताम्बरधरं कृष्णं खड्गपाणिं विभीषणम् ।।\nपश्चिमे वरुणं देवं सपाशं हंसवाहनम् ।। ४६ ।।\nसशुक्लवसनं देवं स्वच्छवैडूर्यसन्निभम् ।।\nपश्चिमोत्तरतो वायुं वायुमण्डलमध्यगम् ।। ४७ ।।\nलिखेच्छुभ्राम्बरं श्वेतं सर्वाभरणभूषितम् ।।\nकुबेरमुत्तरे पत्रे व्योमयानगतं लिखेत् ।। ४८ ।।\nकवचोत्तमसंयुक्तं गदिनं कमलप्रभम् ।।\nवृषारूढमथेशानं पत्रे पूर्वोत्तरे लिखेत् ।।४९।।\nव्याघ्रचर्माम्बरधरं भालचन्द्र विभूषितम् ।।\nचतुर्भिः सागरैः पद्मं चतुरस्रं समन्ततः ।। 2.104.५० ।।\nयादोगणयुतैश्चैव क्रमेण परिवारयेत् ।।\nसागराणां तु पूर्वेण लिखेत्पद्मं मनोहरम् ।। ५१ ।।\nततश्चक्रं तथा दण्डं वज्रं मकरमेव च ।।\nशक्तिं ध्वजं त्रिशूलं तु क्रमेणैव तु विन्यसेत् ।। ५२ ।।\nततः प्राकारसंलग्नानिषून्द्वादश विन्यसेत् ।।\nचतुरः सूक्तिषु तथा द्वारेष्वष्टौ भृगूत्तम ।। ५३ ।।\nसुसंहतान्समाञ्श्लक्ष्णान्दुरङ्गान्पत्रनिर्गतान् ।।\nव्यामार्धसम्मितांस्तीक्ष्णान्पार्श्वे तक्षविभूषितान् ।। ९४ ।।\nपञ्चरङ्गं ततः सूत्रं बध्नीयात्तेषु भार्गव ।।\nअरुन्धन्द्वारमार्गांस्तु सुदृढं सुमनोहरम् ।। ५५ ।।\nवितानं मण्डलीकुर्याच्छ्वेतवर्णं मनोहरम् ।।\nध्वजं छत्राणि खड्गांश्च घण्टादर्शांश्चतुर्दिशम् ।। ५६ ।।\nप्राकारोपरि दण्डेषु सुदृढेष्वनिरोधयेत्।।\nस्नाने मण्डलकान्कुर्यात्प्राकारस्य ततो बहिः ।। ५७ ।।\nत्रिसमान्भृगुशार्दूल चतुरस्रान्मनोहरान् ।।\nज्वालामाल्यार्घरचितान्दिशासु विदिशासु च ।। ५८ ।।\nस्नानमण्डलकानां तु समीपे सुसमन्ततः ।।\nगावः सवत्साः संस्थाप्या वृषभाश्च सुपूजिताः ।। ५९ ।।\nअजाश्चार्भकसम्पन्ना जीवमोक्षाश्च पक्षिणः ।।\nप्राकारस्योत्तरे भागे वेदिं कुर्यात्सुशोभिताम् ।। 2.104.६० ।।\nदर्भैराच्छाद्य तान्सर्वान्सलिलेन समुक्षयेत् ।।\nतत्राग्निं जुहुयान्मन्त्रैर्महाव्याहृतिपूर्वकम् ।। ६१ ।।\nयथोक्तदेवतालिंगैस्तथा मन्त्रैश्च भार्गव ।।\nॐकारेण तथास्त्राणां नामयुक्तेन वै पृथक् ।। ६२ ।।\nअश्वत्थोदुम्बरप्लक्षबिल्वार्कखदिराः शमी ।।\nस्वराह्वयमपामार्गं पलाशयवकान्यपि ।। ६३ ।।\nवंशिका चाश्वगन्धा च कदम्बश्चार्जुनासनौ ।।\nएतेषां समिधः शस्ताः किष्कुमात्रा घृतप्लुताः ।। ६४ ।।\nएकैकमप्यष्टशतं हव्यं सर्षपसंयुतम् ।।\nतिलान्यवांस्तथाक्षोटाँल्लाजाश्चाग्नौ समावपेत् ।। ६५।।\nततश्चावपयेच्छान्तिं ब्राह्मणान्गुणसंयुतान् ।।\nअभ्यर्च्य दक्षिणाभिश्च पुष्पाक्षतफलैस्तथा ।।६६।।\nततस्तु स्थापयेत्कुम्भान्मण्डले सागरोपरि ।।\nयथा दिग्देवनामाङ्कान्दिशासु विदिशासु च ।। ६७ ।।।\nकाञ्चनान्राजतांस्ताम्रानथ वापि महीमयान् ।।\nनामान्यथैषां वक्ष्यामि तानि मे गदतः शृणु ।। ६८ ।।\nभद्रः सुभद्रः सिद्धार्थश्चतुर्थः पुष्टिवर्धनः ।।\nअमोकश्चित्रभानुश्च पर्जन्योऽथ सुदर्शनः ।।६९ ।।\nवापीकूपसरिद्भ्यश्च पूजयित्वा जलेन तान् ।।\nवनस्पतिसमायुक्तानर्घ्यमाल्यादिपूजितान्।।2.104.७०।।\nमन्त्रानुमन्त्रितानेतांस्तत्र मन्त्रं निबोध मे ।।\nस्थापयन्तु घटानेतान्साश्विरुद्रमरुद्गणाः ।। ७१।।\nविश्वेदेवास्तथादित्या वसवो मुनयस्तथा ।।\nअधिश्रयन्तु सुप्रीतास्तथान्या अपि देवताः ।।७२।।\nएवं संस्थाप्य तान्कुम्भान्स्थाप्या मण्डलकेष्वथ।।\nऐन्द्रादिक्रमशः स्थाप्यास्त्वासने पूर्वचोदिते ।। ७३।।\nपूर्वे मण्डलके स्थाप्यः शुक्लपुष्पान्वरान्वितः ।।\nसर्वत्र ग्राहयेद्विप्रैर्वक्ष्यमाणगुणान्घटान् ।। ७४ ।।\nप्रत्येकं स्याच्चतुर्भिस्तु द्वारस्योपरि भार्गव ।।\nअपां पूर्णं घटं तत्र यथाशं च यथास्वकम् ।। ७५ ।।\nतथा दद्याद्यथास्नानं सम्यक्स्नाप्यस्य जायते ।।\nओषधीश्चात्र वक्ष्यामि यास्तु कुम्भेषु निक्षिपेत् ।। ७६ ।।\nअस्थापितेषु धर्मज्ञ ततः संस्थापनं भवेत् ।।\nजयां जयन्तीं विजयां सूकरीं मर्कटीं वचाम्।। ७७ ।।\nकायस्थां च वयस्थां च बृहतीं बहुपुत्रिकाम् ।।\nसहस्तशतवीर्ये च त्रायमाणां कटुम्बराम् ।। ७८ ।।\nअतिच्छत्रां तथा च्छत्रां जीवन्तीमपराजिताम् ।।\nजटिलां पूतनां कीशां सुरां यक्षसुरां तथा ।। ७९ ।।\nअवीतराक्षसीं वीरां स्थिरां भद्रां यशोबलाम् ।।\nशङ्खपुष्पीं विष्णुदत्तां नाकुलीं गन्धनाकुलीम् ।। 2.104.८० ।।\nगोलोम्यतिबले चैव व्याघ्रीमश्ववतीं तथा ।।\nश्यामां ज्योतिष्मतीं चैव तेषु कुम्भेषु निक्षिपेत् ।। ८१ ।।\nचन्दनोशीरतगरकुम्भमागुरुकेसरान्।।\nत्वक्पत्रमुस्तह्रीबेरप्रियङ्ग्वेलारसांस्तथा।।८२।।\nगन्धमांसीं तथा स्पृक्कां रोचनं रामकं बुटिम्।।\nकशीरुकामृतानं च ककुभं पद्मकं तथा ।। ८३ ।।\nकस्तूरिकां तरुष्कं च कर्पूरं नाडिकं तथा ।।\nजातीफलं लवङ्गाश्च कक्कोलैः सह चूर्णिताः ।। ८४ ।।\nगन्धद्रव्याणि चान्यानि यथालाभं विनिक्षिपेत् ।।\nश्वेता रक्ता तथा पीता कृष्णा चैव हि मृत्तिका ।। ८५ ।।\nयाश्चान्या विविधाः शस्ता मृत्तिकास्ता निबोध मे ।।\nवृषाग्रशृङ्गाद्वल्मीकाद्देवतायतनाद्व्रजात् ।। ८६ ।।\nअग्न्यागाराद्धस्तिदन्तात्सुभगागणिकागृहात् ।।\nराजद्वारात्पुरद्वारात्कूपाद्दानगृहात्तथा ।। ८७ ।।\nकुम्भकारगृहान्नद्याः पद्मिन्याः श्रोत्रियालयात् ।।\nइन्द्रनीलतडागाच्च ह्रदात्प्रस्रवणादपि ।। ८८ ।।\nचतुष्पथात्सप्तपथान्मृत्तिकाशकटात्तथा ।।\nगजाश्वगणशालाभ्यस्तथाथर्वणवेश्मनः ।। ८९ ।।\nअजाविकान्वितागाराद्राजकोशान्महासनात् ।।\nअशोकात्क्षीरवृक्षाणां समीपात्सफलस्य च ।। 2.104.९० ।।\nसदाध्ययनशालातो यज्ञभूमेश्च मृत्तिकाः ।।\nप्रगृह्य सर्वाः सम्भृत्य पञ्चगव्यसमन्विताः ।। ।। ९१ ।।\nसर्वबीजैः समायोज्य स्नानकुम्भेषु निक्षिपेत् ।।\nततः कुम्भान्प्रतिष्ठाप्य स्नाप्यं संस्थापयेद्द्विजः ।। ९२ ।।\nमण्डलेषु क्रमेणैव दिशासु विदिशासु च ।।\nपूर्वे मण्डलके स्नाप्यः श्वेतमाल्यानुलेपनः ।। ९३ ।।\nश्वेतश्चैव पटो धार्यश्चतुर्भिर्ब्राह्मणैर्भवेत् ।।\nएवं दक्षिणतस्तस्य सर्वं नीलं प्रकल्पयेत् ।। ९४ ।।\nकृष्णं च कल्पयेत्सर्वं तथा दक्षिणपश्चिमे ।।\n( पीतं प्रकल्पयेत्सर्वं तथा भागे तु पश्चिमे ।।)\nपश्चिमोत्तरयोः सर्वं शुक्लवर्णं प्रकल्पयेत् ।। ९५ ।।\nतथैवोत्तरदिग्भागे पद्मवर्णं प्रकल्पयेत् ।।\nप्रागुत्तरे तथा भागे चित्रं सर्वं प्रकल्पयेत्।। ९६ ।।\nराज्याभिषेकविहितो मन्त्रश्चात्र विधीयते ।।\nप्रत्येकमथ कुम्भेषु दिशासु विदिशासु च ।। ९७ ।।\nएवं स्नाप्यो महाभाग शङ्खपुण्याहनिस्वनैः ।।\nस्नातः शुक्लाम्बरधरः श्वेतमाल्यानुलेपनः ।। ९८ ।।\nमण्डले तु निविष्टानां सुराणां पूजनं ततः ।।\nकुर्वीत प्रयतः शुद्धिं गन्धमाल्यार्घसम्पदा ।। ९९ ।।\nदीपैर्धूपैर्नमस्कारैर्वस्त्रैराभरणैस्तथा ।।\nअपूपान्पायसं भक्ष्याञ्शुक्लमाल्यानुलेपनम् ।। 2.104.१०० ।।\nविविधं च फलं क्षीरं ब्रह्मणेभ्यो निवेदयेत् ।।\nदध्ना च परमान्नेन श्वेतमाल्यानुलेपनैः ।। १०१ ।।\nफलैः प्रसूनैश्च तथा केशवाय हरेद्बलिम् ।।\nक्षीरेण परमान्नेन दध्ना सकृसरेण च ।। १०२ ।।\nफलैः कालोद्भवैः पुष्पैः शङ्कराय हरेद्बलिम् ।।\nअपूपैः परमान्नेन भक्ष्यैः क्षीरेण सर्पिषा ।। १०३  ।।\nमाल्यानुलेपनैः शुक्लैर्महेन्द्राय हरेद्बलिम् ।।\nयवानां च तिलानां च गोधूमानां तथा सकृत् ।।१०४ ।।\nभक्ष्यैः सगुडसर्पिष्कैर्बलिं कुर्यात्तु वह्नये ।।\nगुडोदनगुडापूपान्पक्वमांसं तथामिषम् ।। १०५ ।। ।\nयमाय च बलिं दद्याद्रक्तमाल्यानुलेपनम् ।।\nपक्वमांसं तथा मांसं कृष्णमाल्यानुलेपनम् ।। १०६ ।।\nविरूपाक्षाय तु सुरां दद्यात्सौवीरकं तथा ।।\nमुद्गापूपांस्तिलापूपाञ्जलजान्मन्दिरांस्तथा ।। १०७ ।।\nवरुणाय बलिं दद्यात्पीतं माल्यादिकं तथा ।।\nयवगोधूमचणकमाषसक्तून्सगोरसान् ।। ।। १०८ ।।\nकुल्माषघृतसंयुक्तान्बलिं दद्यात्तु वायवे ।।\nभक्ष्यांश्च मधुसंयुक्तान्मुद्गमिश्रांस्तथामिषम् ।। १०९ ।।\nचित्रं माल्यं कुंकुमं च कुबेराय हरेद्बलिम् ।।\nशिम्बिधान्यभवान्भक्ष्याञ्शाल्यन्नं सगुडं दधि ।।2.104.११०।।\nईशानाय बलिं दद्याच्छुक्लमाल्यानुलेपनैः ।।\nशुक्लौदनं शुक्लमाल्यं शूलायोपहरेद्बलिम् ।।१११।।\nतथा पञ्चरसैः सिद्धं दद्याद्विज्ञाय बुद्धिमान् ।।\nकृसरं गन्धपुष्पाढ्यं दद्याच्छक्राय पायसम्।।११२।।\nफलोदनं रक्तमाल्यं दद्याच्छक्त्यै तथा बलिम् ।।\nस्नानमण्डलकेभ्योऽपि बलिं दद्यात्ततो बलिम्।।११३।।\nबालक्रीडनकान्भक्ष्यान्फलानि विविधानि च ।।\nमत्स्यामिषं सरुधिरं पायसं तिलतण्डुलम् ।। ११४ ।।\nसकृदन्त्राणि हृदयं भूतेभ्यो बलिमाहरेत् ।।\nॐकाराद्यैश्चतुर्थ्यन्तैः स्वाहाकारसमन्वितैः ।।११५।।\nराज्याभिषेकमन्त्रोक्तदेवतानां पृथक्पृथक् ।।\nनामभिर्जुहुयाद्वह्नौ यथाश्रद्धं यथाघृतम् ।। ११६।।\nपूर्णाहुतिं ततो दत्त्वा देया विप्रेषु दक्षिणा ।।\nकनकं रजतं गावो वासांसि विविधानि च ।। ११७ ।।\nकर्त्रे च दक्षिणा देया तथा राम विशेषतः ।।\nदत्तं वस्त्रादि देवेभ्यस्तथा स्तानघटादिकम् ।। ११८ ।।\nकर्ता यथेष्टं विभजेत्तस्य भागो हि स स्मृतः ।।\nघृतेऽथ वदनं दृष्ट्वा नमस्कृत्य च देवताः ।।११९ ।।\nमङ्गल्यालम्भनं कृत्वा फलपाणिरुदङ्मुखः ।।\nतस्माद्देशाद्विनिर्गत्य गृहं यायात्ततः  स्वकम् ।। 2.104.१२० ।।\nतत्र तिष्ठेद्धविष्याशी ब्रह्मचारी च तां निशाम् ।।\nस्नापितो ब्रह्मपूतेन स्नानेनायं यथा भवेत् ।। १२१ ।।\nसर्वान्कामानवाप्नोति स्वर्गलोकं च गच्छति ।।\nपुरा देवासुरे युद्धे शक्रायैतद्बृहस्पतिः ।। १२२।।\nकृतवान्पुरुहूताय ततः शक्रः सुराधिपः ।।\nजघान दैत्यमुख्यानां नवतीर्नव भार्गव ।। १२३।।\nधन्यं यशस्यं रिपुनाशकारि रक्षोहणं पापहरं पवित्रम् ।।\nरोगापहं विघ्नविनाशकारि स्नानं मया ते विहितं यथार्थम्।।१२४।।\nइति श्रीविष्णुधर्मोत्तरे द्वितीयखंडे मा०सं० रामं प्रति पुष्करोपाख्याने दिक्पालस्नानवर्णनन्नाम चतुरुत्तर\nशततमोऽध्यायः ।। १०४ ।।\n2.105\nराम उवाच ।।\nस्नानमन्यत्समाचक्ष्व भगवन्दुरितापहम् ।।\nविनायकोपसृष्टानां सर्वकर्मप्रसाधकम् ।। १ ।।\nपुष्कर उवाच ।।\nविनायकः कर्मविघ्नसिध्यर्थं विनियोजितः ।।\nगणानामधिपत्ये च केशवेन पितामहैः ।। २ ।।\nतेनोपसृष्टो यस्तस्य लक्षणानि निबोध मे ।।\nस्वप्नेऽवगाहतेऽत्यर्थं जलं मुण्डं च पश्यति ।। ३ ।।\nकाषायवाससश्चैव क्रव्यादांश्चाधिरोहति ।।\nअन्त्यजैर्गर्दभैरुष्ट्रैः सहैकत्रावतिष्ठते ।। ४ ।।\nव्रजमानस्तथात्मानं मन्यतेऽनुगतं परैः ।।\nविमना विफलारम्भः संसीदन्ननिमित्ततः ।। ५ ।।\nतेनोपसृष्टो लभते न राज्यं राजनन्दनः ।।\nया कुमारी च भर्तारमपत्यं गर्भमङ्गना ।। ६ ।।\nआचार्यत्वं श्रोत्रियश्च न शिष्योऽध्ययनं तथा ।।\nवणिङ् न लाभमाप्नोति न कृषिं तु कृषीवलः ।। ७।।\nस्नपनं तस्य कर्तव्यं पुण्येह्नि विधिपूर्वकम् ।।\nहस्तपुष्याश्वयुक्सौम्यवैष्णवान्यतमे शुभे ।। ८।।\nनक्षत्रे च मुहूर्ते च मैत्रे वा ब्रह्मदैवते ।।\nचर्मण्यानुडुहे रक्ते स्थाप्यं भद्रासनं भवेत् ।। ९ ।।\nभद्रासनोपविष्टस्य स्वस्ति वाच्यं द्विजोत्तमान् ।।\nगौरसर्षपकल्केन मेध्येनोत्सादितस्य च ।। 2.105.१० ।।\nसर्वौषधैः सर्वगन्धैः प्रलिप्तशिरसस्तथा ।।\nचतुर्भिः कलशैः कार्यं स्नपनं मन्त्रसंयुतम् ।।११ ।।\nतथैकवर्णाः कलशाः कर्तव्यास्ते ह्रदाम्भसा ।।\nअश्वस्थानाद्गजस्थानाद्वल्मीकात्सङ्गमाद्धृदात् ।। १२ ।।\nमृत्तिकां रोचनं गन्धान्गुग्गुलं तेषु निक्षिपेत् ।।\nसर्वौषधीश्च बीजानि स्नानमन्त्रानतः शृणु ।। १३ ।।\nसहस्राक्षं शतधारमृषिभिः पावनं कृतम् ।।\nतेन त्वामभिषिञ्चामः पावमानीः पुनन्तु ते ।। १४ ।।\nभगं ते वरुणो राजा भगं शुक्रो बृहस्पतिः ।।\nभगमिन्द्रश्च वायुश्च भगं सप्तर्षयो ददुः ।। १५ ।।\nयत्ते केशेषु दौर्भाग्यं सीमन्ते यच्च मूर्धनि ।।\nललाटकर्णयोरक्ष्णोरापस्तद्धन्तु ते सदा ।। १६ ।।\nदर्भपिञ्जलमादाय वामहस्ते ततो गुरुः ।।\nस्नातस्य सार्षपं तैलं सुवेणौदुम्बरेण तु ।। १७ ।।\nजुहुयान्मूर्ध्नि धर्मज्ञ चतुर्थ्यन्तैश्च नामभिः ।।\nॐकारपूतैर्धर्मज्ञ स्वाहाकारसमन्वितैः ।। १८ ।।\nमिताय संमितायाथ सालङ्कटकटाय च ।।\nकूष्माण्डराजपुत्राय तथैव च महात्मने ।। १९ ।।\nनामभिर्बलिमन्त्रैश्च वषट्कारसमन्वितैः।।\nदद्याच्चतुष्पथे शीर्षे कुशानास्तीर्य सर्वतः ।।2.105.२०।। ।\nकृतरक्तांस्तण्डुलांश्च पललौदनमेव च ।।\nमत्स्यान्पक्वांस्तथैवामान्मांसमेतावदेव तु ।। २१ ।।\nपुष्पं चित्रं सुगन्धं तु सुरां च त्रिविधामपि ।।\nमूलकं पूरिकापूपास्तथैवैण्डर्यकाणि च ।। २२।।\nएतान्सर्वानुपाहृत्य भूमौ कृत्वा ततः शिरः।।\nविनायकस्य जननीमुपतिष्ठेत्ततोऽम्बिकाम्।।२३।।\nरूपं देहि यशो देहि सौभाग्यं सुभगे मम।।\nपुत्रान्देहि धनं देहि सर्वान्कामांश्च देहि मे।।२४।।\nततः शुक्लाम्बरधरः शुक्लमाल्यानुलेपनः।।\nभोजयेद्ब्राह्मणान्दद्याद्वस्त्रयुग्मं गुरोरपि ॥ २५ ॥\nविनायकस्नानमिदं यशस्यं रक्षोहणं विघ्नविनाशकारि।।\nसर्वामयघ्नं रिपुनाशकं च कर्तव्यमेतन्नियमेन राम॥२६॥\nइति श्रीविष्णुधर्मोत्तरे द्वितीयखण्डे मा० सं० रामं प्रति पुष्करोपाख्याने विनायकस्नानवर्णनन्नाम पञ्चोत्तरशततमोऽध्यायः ॥ १०५ ॥"
  }
]
[
  {
    "text": "2.161\nपरशुराम उवाच ।।\nशान्तिमाचक्ष्व मां देव घृतकम्बलसंज्ञिताम् ।।\nकार्या या पार्थिवेन्द्राणां विजयाय पुरोधसा ।। १ ।।\nपुष्कर उवाच ।।\nपूर्वोत्तरे तु दिग्भागे नगरात्सुमनोहरे ।।\nप्रागुदक्प्रवणे देशे शान्त्यागारं तु कारयेत् ।। २ ।।\nतं तमत्यन्तविस्तीर्णं नानावस्त्रविभूषितम् ।।\nपुनर्वसौ गते चन्द्रे तत्र यायान्नराधिपः ।। ३ ।।\nपुरस्कृत्य महाभाग सांवत्सरपुरोहितौ ।।\nअभिषेचनिका मन्त्रा ये मयाभिहिताः पुरा ।। ४ ।।\nदेवादयस्तु तेषां वै स्थानं तत्र प्रकल्पयेत् ।।\nगन्धमण्डलकैर्मुख्यैर्यथास्थानं पुरोहितः ।। ५ ।।\nआवाहनं ततः कुर्यात्स्नातास्तत्र च येऽपि ते ।।\nदेवादीनां तु सर्वेषां ब्राह्मणैः सहिता द्विज ।।६।।\nआवाहितानां सर्वेषां गन्धमाल्यान्नसम्पदा ।।\nदेववत्पूजनं कुर्यात्तथा नृपपुरोहितौ ।। ७ ।।\nएवं संपूजनं कृत्वा सोपवासास्तु ते त्रयः ।।\nस्वप्युश्च तां निशां तत्र सर्व एव समाहिताः ।। ८ ।।\nततो नैर्ऋतकं कर्म प्रदेशे तु पुरोहितः ।।\nकृत्वा त्रिभागशेषायां रात्रौ कुर्यात्तु शान्तिकम् ।। ९ ।।\nश्रुत्वा दशगुणानत्र स्नापयेत्तं नराधिपम् ।।\nपूर्वमेव तथा स्नानं सिद्धार्थोत्साधितं तथा ।। 2.161.१० ।।\nपूर्णेन घृतकुम्भेन मन्त्रेणानेन कालवित् ।।\nआज्यं तेजः समुद्दिष्टमाज्यं तेजोहरं परम् ।। ११ ।।\nआज्यं सुराणामाहारमाज्ये लोकः प्रतिष्ठितः ।।\nतेनान्तरिक्षं दिव्यं वा धत्ते कल्मषनाशनम् ।। १२ ।।\nसर्वे तदाज्यसंस्पर्शात्प्रणाशमुपगच्छतु ।।\nततो विरूक्षितं स्नातं स्नानवेद्यां नराधिपम् ।। १३ ।।\nगच्छेत्तं तु पुरस्कृत्य सांवत्सरपुरोहितौ ।।\nस्नानवेदी तु कर्तव्या लाजाकुसुममण्डिता ।।१४ ।।\nचतुर्भिः पूर्णकुम्भैस्तु विदिक्षु ह्युपशोभिता ।।\nचत्वारि तस्याश्चर्माणि प्राग्ग्रीवाणि समास्तरेत् ।। १५ ।।\nवृषस्य द्वीपिनश्चैव सिंहशार्दूलयोस्तथा ।।\nभद्रासनं न्यसेद्राम तेषामुपरि चर्मणाम् ।। १६ ।।\nस्वासीनं नृपतिं तत्र वस्त्रैराच्छादयेन्नृपैः ।।\nकार्पासिकैस्ततः पश्चादाविकैः कृमिजैस्ततः ।। १७ ।।\nततस्तु सर्पिषः कुम्भैः पूर्णैस्तमभिषेचयेत् ।।\nकुम्भाष्टकं तु कर्तव्यमष्टाविंशतिरेव वा ।।१८ ।।\nअथवाष्टशतं राम वृद्धिरेषा गुणोत्तरा ।।\nततोपनीय वस्त्राणि तस्यां वेद्यां पुरोहितः ।। १९ ।।\nशूलेन मृन्मयं भिंद्याच्छत्रुं क्रोधसमन्वितः ।।\nराज्ञस्तु कलशं दत्त्वा स्वयं सांवत्सरस्ततः ।। 2.161.२० ।।\nअभिषेचनमन्त्रेण स्वर्चितं कल्पितं दृढम् ।।।\nज्योतिष्मतीं त्रायमाणामभयामपराजिताम् ।।२१।।\nजीवां विश्वेश्वरीं पाठां समंगामभयां तथा ।।\nसहां च सहदेवां च पूर्णकोशां शतावरीम् ।।२२।।\nअरिष्टिकां शिवां भद्रां कलशं तत्र विन्यसेत् ।।\nब्राह्मी क्षेमामजां चैव सर्वबीजानि काञ्चनम् ।। २३ ।।\nमङ्गल्याश्च यथालाभं सर्वौषध्यो रसस्तथा ।।\nरत्नानि सर्वगन्धाश्च बिल्वं च सविकङ्कतम् ।। २४ ।।\nएवं स्नातो घृते दृष्ट्वा वदनं तर्पणं तथा ।।\nमङ्गलालभनं कृत्वा धौतवासाः समाहितः ।। २५ ।।\nअभ्यर्चनं ततः कुर्याद्देवादीनां पृथक्पृथक् ।।\nतेषामेव ततो वह्नौ चतुर्थ्यन्तैस्तु नामभिः ।। २६ ।।\nओङ्कारपूतं जुहुयाद् घृतं बहु पुरोहितः ।।\nआयुधाभ्यर्चनं कार्यं वाहनाभ्यर्चनं ततः ।।२७ ।।\nराजचिह्नार्चनं कृत्वा ह्यलङ्कृत्य स्वकां तनुम् ।।\nअनुलेपनमादद्याद्गन्धद्वारेति मन्त्रतः ।। २८ ।।\nशुभं वसनमादद्याच्छ्रीसूक्तेनाभिमंत्रितम् ।।\nश्रियं धातर्मयि देहि मंत्रः सुमनसां भवेत ।। २९ ।।\nरायस्पोषेति च तथा मन्त्रेलङ्करणे स्मृतः ।।\nततोनुलिप्तः सुरभिः स्रग्वी रुचिरभूषणः ।। 2.161.३० ।।\nकेशवाभ्यर्चनं कृत्वा वह्निस्थानं ततो व्रजेत् ।।\nवह्नेरुत्तरदिग्भागे ततः प्रागुक्तकर्मणाम् ।। ३१ ।।\nसिंहासनं न्यसेत्पृष्ठे भव्यास्तरणसंयुतम् ।।\nततस्तु राम चर्माणि प्राग्ग्रीवाणि तु विन्यसेत् ।। ३२ ।।\nवृषस्य वृषदंशस्य करेश्च पृषतस्य च ।।\nतेषामुपरि सिंहस्य व्याघ्रस्य च ततः परम् ।। ३३ ।।\nध्रुवा द्यौरिति मन्त्रेण नृपं तत्रोपवेशयेत ।।\nदर्भपाणिस्ततो राजा तथैव च पुरोहितः ।। ३४ ।।\nतयोर्हस्तगतावग्रे दर्भौ संग्रथयेद्द्विजः ।।\nततः पुरोधा जुहुयाद्ब्राह्मैर्मन्त्रैर्घृतं शुचिः ।। ३८ ।।\nरौद्रवैष्णव वायव्यशाक्रसौम्यैः सवारुणैः ।।\nबार्हस्पत्यैस्ततः कुर्यात्तंत्रमुत्तरसंजकम् ।। ३६ ।।\nदैवज्ञः प्रयतः कुर्याद्देवतानां विसर्जनम् ।।\nयान्तु देवगणाः सर्वे सानुगाः सपरिच्छदाः ।। ३७ ।।\nआदाय पार्थिवात्पूजां नगरागमनाय च ।।\nततस्तु पूजयेद्राजा सांवत्सरपुरोहितौ ।। ३८ ।।\nधनेन ब्राह्मणानां च ततो दद्याच्च दक्षिणाम् ।।\nमङ्गलालभनं कृत्वा खड्गपाणिर्गृहाद्व्रजेत् ।।\nशान्तिघोषेण महता राजा कुञ्जरगस्ततः ।। ३९ ।।\nशांतिर्मया तेऽभिहिता नृवीर धन्या यशस्या रिपुनाशनी च ।।\nसुखावहा राष्ट्रविवृद्धिकर्त्री कार्या नृपैर्धर्मविवृद्धिदा च ।। 2.161.४० ।।\nइति श्रीविष्णुधर्मोत्तरे  द्वितीयखण्डे मार्कण्डेयवज्रसंवादे रामं प्रति पुष्करोपाख्याने घृतकम्बलशान्तिकथनो नामैकषष्ट्युत्तरशततमोऽध्यायः ।। १६१ ।।\n2.162\n।।राम उवाच ।। ।।\nसंवत्सराभिषेकं च कथयस्व महीभृतः ।।\nतत्र मे संशयं देव त्वं हि सर्वं विपश्यसि ।। १ ।।\nपुष्कर उवाच ।।\nराजाभिषेकनक्षत्रे प्रतिसंवत्सरं द्विजः ।।\nपूर्वाभिषेकविधिना कर्तव्यमभिषेचनम् ।। २ ।।\nधन्यं यशस्यं रिपुनाशनं च सौभाग्यदं पुष्टिविवर्धनं च ।।\nवर्षाभिषेकं नृपतेः प्रदिष्टं सौख्यावहं राज्यविवृद्धिदं च ।।३।।\nइति श्रीविष्णुधर्मोत्तरे द्वितीयखण्डे मा० सं० रामं प्रति पुष्करोपाख्याने संवत्सराभिषेकाध्यायो नाम द्विषष्ट्युत्तरशततमोऽध्यायः।। १६२।।\n2.163\nराम उवाच ।। भगवन्सर्वधर्मज्ञ सर्वशास्त्रविदां वर ।।\nयात्राकालविधानं मे कथयस्व महीक्षिताम् ।। १ ।।\nपुष्कर उवाच ।।\nयदा मन्येत नृपतिराक्रन्देन बलीयसा ।।\nपार्ष्णिग्राहेभिभूणा तं तदा यात्रां प्रयोजयेत।। ।।२।।\nपुष्टा मेद्य भृता भृत्या प्रभूतञ्च बलं मम ।।\nमूलरक्षासमर्थोऽस्मि तदा यात्रां प्रयोजयेत् ।।३।।\nपार्ष्णिग्राहाधिकं सैन्यं मूले निक्षिप्य वा व्रजेत्।।\nचैत्रं वा मार्गशीर्षं वा यात्रां यायान्नराधिपः ।। ४ ।।\nचैत्र्यां सस्यं हि नंदाद्यं हन्ति पुष्टिं च शारदम् ।।\nएतदेव विपर्यस्तं मार्गशीर्ष्यां नराधिपः ।। ।। ५ ।।\nशत्रोर्वा व्यसने यायात्काल एव सुदुर्लभः ।।\nदिव्यान्तरिक्षक्षितिजैरुत्पातैः पीडितं भृशम् ।। ६ ।।\nषडृक्षपीडनात्तृप्तं पीडितं च तथा ग्रहैः ।।\nप्रज्वलन्ति तथैवोल्का दिशं यस्य प्रपद्यते ।। ७ ।।\nभूकम्पो यां दिशं याति यां च केतुः प्रधूमयेत् ।।\nनिर्घातः श्रूयते यत्र तां यायाद्वसुधाधिपः ।। ८ ।।\nस्वबलव्यसनोपेतं तथा दुर्भिक्षपीडितम् ।।\nसम्भूतान्तरकोपं च क्षिप्रं यायादरिं नृपः ।। ९ ।।\nयूकामक्षिकबहुलं बहुविघ्नं तथा बिलम् ।।\nनास्तिकं भिन्नमर्यादं तथा मङ्गलवादि च ।। 2.163.१० ।।\nअपेतप्रकृतिं चैव निराशं च तथा जयेत् ।।\nविष्टिनायककं सैन्यं तथा भिन्नपरस्परम् ।। ११ ।।\nव्यसनासक्तनृपतिं बलं राजा नियोजयेत् ।।\nगच्छेत्तु पश्चाद्धर्मज्ञ पुरस्तात्तु विगर्हितैः ।। १२ ।।\nक्व यासि तिष्ठ मागच्छ किं तत्र गमनस्य च ।।\nअन्ये शब्दाश्च ये दृष्टास्ते विपत्तिकरा अपि ।। १३ ।।\nध्वाजादिषु तथा स्नानं क्रव्यादानां विगर्हितम् ।।\nस्खलनं वाहनानां च वस्त्रसङ्गस्तथैव च ।। १४ ।।\nविनिर्गतश्च द्वाराद्यैः शिरसश्चाभिघातनम् ।।\nछत्रध्वजादिवस्त्राणां पतनं च तथाशुभम् ।। १५ ।।\nदृष्ट्वा निमित्तं प्रथमममङ्गल्यं विनाशनम् ।।\nकेशवं पूजयेद्विद्वांस्तथैव मधुसूदनम् ।। २६ ।।\nद्वितीये तु ततो दृष्टे प्रतीपे प्रविशेद्गृहम् ।।\nअथेष्टानि प्रवक्ष्यामि मङ्गल्यानि तथानघ ।। १७ ।।\nश्वेताः सुमनसः श्रेष्ठाः पूर्णकुम्भं तथैव च ।।\nजलजानि च मत्स्यानि मांसं मत्स्याश्च भार्गव ।। १८ ।।\nगावस्तुरङ्गमा नागा बद्ध एकः पशुस्ततः ।।\nत्रिदशाः सुहृदो विप्रा ज्वलितश्च हुताशनः ।। १९ ।।\nगणिकाश्च महाभागाः पूर्वाचार्यादिगोमयम् ।।\nरुक्मं रौप्यं तथा ताम्रं सर्वरत्नानि चाप्यथ ।। 2.163.२० ।।\nऔषधानि च सर्वज्ञ वचासिद्धार्थके तथा ।।\nनृवर्धमानं यानं च भद्रपीठं तथैव च ।। २१ ।।\nखड्गं छत्रं पताकां च मृदमायुधमेव च ।।\nराजलिङ्गानि सर्वाणि शवं रुदितवर्जितम् ।। २२ ।।\nघृतं दधि पयश्चैव फलानि विविधानि च ।।\nस्वस्तिकं वर्धमानं च नन्द्यावर्तं सकौस्तुभम्।।२३।।\nनद्यश्च चित्रविन्यस्ता मङ्गल्यान्यपराणि च।।\nअक्षताश्च तथा मुख्यास्तथा दर्पणमेव च ।।२४।।\nअञ्जनं रोचनं चैव शृङ्गारो माक्षिकं तथा ।।\nशङ्ख इक्षुस्तथा भक्ष्या वाचश्चैव तथा शुभाः ।। २५ ।।\nवादित्राणां मुखः शब्दो गम्भीरश्च मनोहरः ।।\nगान्धारषड्जऋषभा याने शस्तास्तथा स्वराः ।। २६।।\nवायुः सशर्करो रूक्षः स च दिग्भ्यः समर्थितः।।\nप्रतिलोमस्तथा नीचो विज्ञेयो भयकृद्द्विज ।। २७ ।।\nअनुकूलो मृदुस्निग्धः सुखस्पर्शः सुखावहः ।।\nऋक्षा ऋक्षस्वराः खङ्गाः क्रव्यादाश्च विगर्हिताः ।। २८ ।।\nमेघाः शस्ता घनाः स्निग्धा गजबृंहितसन्निभाः ।।\nअनुलोमा तडिच्छस्ता शक्रश्चापं तथैव च ।। २९ ।।\nअप्रशस्ते तथाज्ञेये पीरवेशप्रवर्षणे ।।\nअनुलोमा ग्रहः शस्ता दिक्पतिस्तु विशेषतः ।। 2.163.३० ।।\nआस्तिक्यं श्रद्दधानत्वं तथा पूज्याभिपूजनम् ।।\nशस्तान्येतानि धर्मज्ञ यच्च स्यान्मनसः प्रियम् ।। ३१ ।।\nमनसस्तुष्टिरेवात्र परमं जयलक्षणम् ।।\nएकतः सर्वलिङ्गानि मनस्तुष्टिरथैकतः ।। ३२ ।।\nयानोत्सुकत्वं मनसः प्रहर्षः सुस्वप्नलाभो मनसः प्रसादः ।।\nमाङ्गल्यलब्धिश्रवणं च राम ज्ञेयानि नित्यं विजयावहानि ।। ३३।।\nइति श्रीविष्णुधर्मोत्तरे द्वितीयखण्डे मा० सं० यात्राशकुनवर्णनं नाम त्रिषष्ट्युत्तरशततमोध्यायः ।। १६३ ।।\n2.164\nपुष्कर उवाच ।।\nतिष्ठतो गमने प्रश्ने पुरुषस्य शुभाशुभम् ।।\nनिवेदयन्ति शकुना देशस्य नगरस्य च ।।१।।\nपथि पान्थो नृपः सैन्ये मरीचोद्दिश्य देवताम् ।।\nसार्थे प्रधानः साम्ये च ज्ञातिविद्यावयोधिकः ।। २ ।।\nसर्वपापफलो दीप्तः शान्तः शुभफलो मतः ।।\nषट्प्रकारा विनिर्दिष्टाः शकुनानां च दीप्तता ।। ३ ।।\nवेला दिग्देशकरणं स तु जातिविभेदकः ।।\nपूर्वापूर्वा च विज्ञेया सा तेषां बलवत्तरा ।। ४ ।।\nदिवाचरो रात्रिचरस्तथा रात्रौ दिवाचरः ।।\nक्रूरस्य वेलादीप्तस्य खलर्क्षनिग्रहादिषु ।। ५ ।।\nधूमितासा तु विज्ञेया यां गमिष्यति भास्करः ।।\nयस्यां स्थितः सा ज्वलिता मुक्ता चाङ्गारिणी मता ।। ६ ।।\nएतास्तिस्रः स्मृता दीप्ताः पञ्च शन्तास्तथा पराः ।।\nदीप्तायां दिशि दिग्दीप्तः शकुनः परिकीर्तितः ।। ७ ।।\nग्राम्ये वन्यो वने ग्राम्यस्तथा निन्दितपादपे ।।\nदेशे चैवाशुभे ज्ञेयो देशदीप्तो द्विजोत्तम ।। ८ ।।\nक्रियादीप्तो विनिर्दिष्टः स्वजात्यनुचितक्रियः।।\nततो दीप्तश्च कथितो भिन्नभैरवनिःस्वनः।।९।।\nप्रतिदीप्तस्तथा ज्ञेयः केवलं मांसभोजनः ।।\nदीप्तशान्तो विनिर्दिष्टः सर्वैभेदैः प्रकीर्तितः ।। 2.164.१० ।।\nमिश्रांमिश्रो विनिर्दिष्टस्ततो वाच्यं बलात्फलम् ।।\nगोश्वोष्ट्रगर्दभश्वानः शारिकागृहगोधिके ।।\nनटिकेषां सचर्माद्ये कथिता ग्रामवासिनः ।। ११ ।।\nअजाविशुक्रनागेन्द्रखरा महिषवायसौ ।।\nग्राम्यारण्या विनिर्दिष्टाः सर्वेऽन्ये वनगोचराः ।। १२ ।।\nमार्जरक्तकृषो ग्राम्यस्तथान्यो वनगोचरे ।।\nसर्वेऽप्येवेति विज्ञेया नित्यं रूपविभेदतः ।। १३ ।।\nश्रीकण्ठशिखिचक्राह्वा ये च हारीतवायसाः ।।\nकुलालकुक्कुटश्येनफांटवं जलवानराः ।। १४ ।।\nशशघ्नचटकश्यामाश्चाषभास कपिञ्जलाः ।।\nतित्तिरिः शतपत्रश्च कपोताश्च तथा त्रयः ।। १५ ।।\nखञ्जरीटकदात्यूह शुकाण्डीवहतिक्तकाः ।।\nभारद्वाजश्च सारङ्गः इति ज्ञेया दिवाचराः ।। १६ ।।\nवल्गुल्युलूकः शशका शरभोत्क्रोशपिच्छलौ ।।\nमाषिका पिङ्गली काकः कथिता रात्रिचारिणः ।। १७ ।।\nहंसाजमृगमार्जारनकुलर्क्ष भुजङ्गमाः ।।\nवृकश्च सिंहव्याघ्रोष्ट्रश्वसूकरतुरङ्गमाः ।। १८ ।।\nश्वावित्पृथुतगोमायुघृतकोकिलसारसाः ।।\nतुरङ्गमो द्वीपिनराश्चोरा उभयचारिणः ।।१९।।\nरणप्रस्थानयोः सर्वे पुरस्तात्सङ्गचारिणः ।।\nजयावहा विनिर्दिष्टाः पश्चाद्विजयकारिणः ।।2.164.२०।।\nगृहे गम्यो यदा चायं व्याहरेत्पुरतः स्थितः ।।\nनृपावमानं वदति वामः कलहभोजने ।।२१।।\nयाने तद्दर्शनं धन्यं सपतङ्गस्य चाप्यथ ।।\nचौरैर्दोषमथाख्याति मयूरो भिन्ननिःस्वनः ।। ।।२२।।\nवमते कपिलः श्रेष्ठः तथा दक्षिणसंस्थितः ।।\nपृष्ठतो निन्दितफलः तित्तिरिस्तत्र शस्यते ।। २३ ।।\nएणा वराहाः पृषतो वामा भूत्वा तु दक्षिणाः।।\nभवन्त्यर्थकरा नित्यं विपरीता विगर्हिताः ।।२४।।\nवृकाश्च जम्बुकव्याघ्र सिंहमार्जारगर्दभाः ।।\nवाच्छितार्थकरा ज्ञेया दक्षिणाद्वामभागगाः ।।२५।।\nशिवा श्यामा रला च्छुच्छः पिङ्गला गृहगोधिकाः ।।\nसूकरी परपुष्टा च पुंनामानश्च वामतः ।। २६ ।।\nश्रीसंज्ञा चाषभषककपिश्रीकर्णछिक्कराः ।।\nकपिश्रीकर्णपिप्पीका रुरुश्येनाश्च दक्षिणाः ।।२७।।\nजाहकाहिशशक्रोडगोधानां कीर्तनं शुभम् ।।\nततः सन्दर्शनं नेष्टं प्रतीपं वानरर्क्षयोः ।। २८ ।।\nफलकृत्पूर्वशकुनः प्रस्थितस्य च योन्वहम् ।।\nभवेत्तस्य फलं वान्यत्तदेव दिवसं बुधैः ।। २९ ।।\nमत्ता भिक्षार्थिनो बाला विरक्ताभास्तथैव च ।।\nसीमान्तनद्यन्तरिता विज्ञेया निष्फला द्विज ।। 2.164.३० ।।\nएकद्वित्रिचतुर्भिस्तु शिवा धन्या ततो भवेत् ।।\nपञ्चभिश्च तथा षड्भिरधन्याः परिकीर्तिताः ।। ३१ ।।\nसप्तभिश्च तथा धन्या निष्फला परतो भवेत् ।।\nनृणां रोमाञ्चजननी वाहनानां भयप्रदा।। ३२ ।।\nज्वालानना सूर्यमुखी विज्ञेया भयवर्धिनी ।।\nप्रथमं शार्ङ्गके दृष्टे शुभे देशे शुभं वदेत् ।। ३३ ।।\nसंवत्सरं मनुष्यस्य ह्यशुभे चाशुभं तथा ।।\nयथाविधि नरः पश्यञ्छकुनं प्रथमेहनि ।। ३४ ।।\nआत्मनश्च तथा तेन ज्ञातव्यं वत्सरं फलम् ।।\nशार्ङ्गक च नरो दृष्ट्वा भुजङ्गमशिरोगतः ।। ३५ ।।\nअवश्यं तदवाप्नोति यत्किञ्चिन्मनसेच्छति ।।\nविशन्ति येन मार्गेण वायसा बहवः परम् ।। ३६ ।।\nतेन मार्गेण वै तस्य पुरस्य ग्रहणं भवेत् ।।\nसेनायां यदि वासार्थे विनिष्टो वायसो भवेत् ।। ३७ ।।\nवासो भयाय रात्रस्थो भयं वदति दुस्तरम् ।।\nछायाङ्गवाहनोपानच्छत्रवस्त्रादिकुण्ठनैः ।। ३८ ।।\nमृत्युस्तत्पूजने पूजा तद्विष्ठाकरणे शुभम् ।।\nप्रोषितागमकृत्काकः कुर्वन्द्वारि गतागतम् ।। ३९ ।।\nरक्तं दग्धं गृहे द्रव्यं विक्षपन्वह्निवेदकः ।।\nन्यसेद्रजं पुरस्ताच्चेन्निवेदयति बन्धनम् ।। 2.164.४० ।।\nपीतद्रव्यं तथा रुक्मं रूप्यं श्वेतं तु भार्गव ।।\nयश्चैवोपलभेद्द्रव्यं तस्य लब्धिं विनिर्दिशेत् ।। ४१ ।।\nद्रव्यं चोपनयेद्यत्तु तस्य हानिं द्विजोत्तम ।।\nपरतो धनलब्धिः स्याद्राम मांसस्य भक्षणे ।। ४२ ।।\nश्रीलब्धिः स्यान्मृगक्षेपे राज्यं रत्नार्पणे महत् ।।\nयातुः काकोनुकूलस्थः क्षेप्यः कर्णसमो भवेत् ।। ४३ ।।\nनन्वर्थसाधको ज्ञेयः प्रतिकूलो भयावहः ।। ४४ ।।\nसमुखोऽभ्येति विततः यात्राघातकरो भवेत् ।।\nवामः काकः स्मृतो धन्यो दक्षिणस्तु विनाशकृत् ।। ४५ ।।\nवामोऽनुलोमगः प्रेष्ठो मध्यमो दक्षिणः स्मृतः ।।\nप्रतिलोमकृतिर्वामो गमनप्रतिषेधकृत् ।। ।। ४६ ।।\nनिवेदयति यात्रार्थमभिप्रेतं गृहे रतः ।।\nएकाक्षिचरणस्त्वर्क वक्ष्यमाणो भयावहः ।। ४७ ।।\nकोटरे वासमानस्तु महानर्थकरो भवेत् ।।\nन शुभः सूकरे काकः पङ्कान्तः स तु दृश्यते ।। ४८ ।।\nअमेध्यपूर्णवदनः काकः सर्वार्थसाधकः ।।\nज्ञेयाः पतत्रिणोऽन्येमी काकवद्भृगुनन्दन ।। ।। ४९।।\nस्कन्दादौ राम सव्यस्थाः श्वानो रिपुविनाशकाः ।।\nइन्द्रस्थाने नरेन्द्रस्य पुरेशस्य तु गोपुरे ।। 2.164.५० ।।\nअन्तर्गृहे गृहेशस्य मरणाय भवेद्भृशम् ।।\nयस्य व्रजति वामाङ्गं तस्य स्याद्दीर्घसिद्धये ।। ५१ ।।\nभयाय दक्षिणं चांगं तथा भुजमदक्षिणम् ।।\nयात्राघातकरो यस्तु हर्षं प्रति मुखागतः ।। ५२ ।।\nमार्गावरोधको मार्गे चौरस्तुदति भार्गव ।।\nअलातास्थिमुखः पापो रज्जुमीरमुखस्तथा ।। ५३ ।।\nसोपानत्कमुखो धन्यो मांसपूर्णमुखोऽपि च ।।\nअमङ्गल्यमथ द्रव्यं देशं चैवाशुभं तथा ।। ५४ ।।\nअवमूल्याग्रतो याति यातस्य न भयं भवेत् ।।\nतथावमूत्त्यां व्रजति शुभं देशं तथा क्रमम् ।। ५५ ।।\nमङ्गल्यं च तथा द्रव्यं तस्य स्यादर्थसिद्धये ।।\nएवञ्च राम विज्ञेयास्तथा वै जम्बुकादयः ।। ५६ ।।\nभयाय स्वामिनो ज्ञेया अनिमित्तभयं गवाम् ।।\nनिशि चौरभयाय स्याद्विकृतं मृत्यवे तथा ।। ९७ ।।\nशिवाय स्वामिनो रात्रौ बलीवर्दो नदन्भवेत् ।।\nउत्सृष्टवृषभो राज्ञो विजयं संप्रयच्छति ।।५८।।\nअभक्ष्यं भक्ष्ययन्तश्च गावो न्यासस्तथाम्बकान् ।।\nत्यक्तस्नेहाश्च वत्सेषु गवां क्षयकरो मतः ।। ५९ ।।\nभूमिं पादैर्विनिर्हत्य दीना भूता विकारणात् ।।\nअन्योन्यलग्नपुच्छाश्च गावो भयकरा मताः।।2.164.६०।।\nआर्द्राङ्गा हृष्टरोमाश्च प्रविशन्त्यस्तथा गृहम् ।।\nशृङ्गलग्नमृदो वापि विज्ञेयाः स्वामिवृद्धये ।। ६१ ।।\nमहिष्यादिषु चाप्येतत्सर्वं वाच्यं विजानता ।।\nनेत्रनासापुटप्रोथस्कंधस्यासनमूर्धसु ।। ६२ ।।\nहयानां ज्वलनं शस्तमतोन्यत्र प्रशस्यते ।।\nसर्वाङ्गज्वलनं नेष्टं तथा धूमसमुद्धवः ।। ६३ ।।\nविस्फुलिङ्गोद्भवश्चैव शकृत्यां स्वशनं तथा ।।\nआरोहणं तथान्येन सपर्याणस्य वाजिनः ।। ६४ ।।\nजलोपवेशनं नेष्टं भूमौ च परिवर्तनम् ।।\nविपत्कल्पतरङ्गस्य स्वतो वाप्यनिमित्ततः ।। ६५ ।।\nयवसोदकयोर्द्वेषस्त्वकस्माच्चैव शस्यते ।।\nक्रीतः काकैः कपोतैर्वा शारिकाभिस्तुरङ्गमः ।। ६६ ।।\nआत्मनः स्वामिनो वापि  तदा मरणवेदकः ।।\nदुःखार्तध्यानशीलश्च साश्रुनेत्रो भयावहः ।। ६७ ।।\nजिह्वया लेढि चरणमसावपि भयङ्करः ।।\nनिर्निमित्तं पतति वा तदा स्यान्नृषु वृद्धये ।। ६८ ।।\nवामपादेन च तथा विलिखंश्च वसुन्धराम् ।।\nस्वेनैव वामपार्श्वेन दिवा वा न शुभप्रदः ।। ६९ ।।\nप्रवेपमाना ह्रेषन्ते रोदन्ते च मुहुर्मुहुः ।।\nशकृन्मूत्रे विमुञ्चन्तो वेदयन्ति महद्भयम् ।। 2.164.७० ।।\nउत्तिष्ठन्तो निषीदन्तः सन्ध्यायां दीनमानसाः ।।\nस्रस्ताः सास्राश्च दीनाश्च ह्रेषमाणा भयावहाः ।। ७१ ।।\nह्रेषतस्तु यदा ज्वाला ज्योत्स्ना वा मुखतो भवेत् ।।\nतदा विजयमाख्याति स्वामिनो ध्रुवमेव हि ।। ७२ ।।\nदक्षिणेन पदा भूमिं विकिरञ्जयवर्धनः ।।\nरात्रौ दक्षिणपार्श्वेन प्रस्वपंश्च नरोत्तम ।। ७३ ।।\nआरोहणं नवे दद्यात्प्रतीपं वा गृहं व्रजेत् ।।\nयात्राविघातमाचष्टे वामं पादं तथा स्पृशन् ।। ७४ ।।\nअनुलोमं यदा याति पुरस्तात्प्रतिह्रेषिते ।।\nदक्षिणं वा तथा पार्श्वं मुखेनोपरि मार्जति ।।७५।।\n,प्रेरितस्त्वनुकूलेन पवनेन रणे हयः ।।\nह्रेषमाणः परान्याति तदा स्याद्विजयावहः ।। ७६ ।।\nग्रामे व्रजति नागश्चेन्मैथुनं देशहा भवेत् ।।\nप्रसूता नागवनिता मत्ता चान्ताय भूपतेः ।। ७७ ।।\nदन्तभङ्गे शुभे देशे द्रुमे वा भयवर्धनः ।।\nक्रूरेषु वेलालग्नेषु तथा राम विशेषतः ।। ७८ ।। ।\nगण्डूषधारणं कृत्वा वक्त्रभागे तु दक्षिणे ।।\nहस्तं गृहीत्वा हस्तेन नागस्यान्यस्य वा पुनः ।। ७९ ।।\nउच्चैर्वा करमुन्नम्य विषाणे वाथ दक्षिणे ।।\nगम्भीरं श्रोत्रमधुरं राज्ञस्तद्विजयावहम् ।। 2.164.८० ।।\nअतोन्यथा विपर्यस्तं त्वशुभं परिकीर्तितम् ।।\nअरोहणं न चेद्दद्यात्प्रतीपं वा गृहं व्रजेत् ।।८१।।\nमदं वा वारणो जह्याद्यात्राघातकरो भवेत् ।।\nग्राहगृहीतो द्विरदः सग्राहः सलिलाशयात् ।। ८२ ।।\nउत्तरन्विजयाय स्यात्सग्राहो भयवर्धनः ।।\nशस्त्राङ्कुशपताकानां भूमौ निपतनं गजात् ।। ८३।।\nलोष्टकाष्ठकरीषाणां क्षेपणे चापि यद्भवेत् ।।\nअनुयात्रं जयायैतत्प्रतियात्रं न शस्यते ।। ।। ८४ ।।\nवार्यमाणो यदा नागः शत्रुणाभिमुखो व्रजेत् ।।\nतन्प्रसुप्ततारं च तदा तेजः प्रशङ्कितः ।। ८५ ।।\nइष्टांस्तु यस्तु भक्ष्यांश्च तथा स्पृशति हस्तिनीम् ।।\nराम बृंहितघण्टानां प्रतिशब्देन कुप्यते ।। ८६ ।।\nकक्षायां बद्ध्यमानायां यदा वोच्चैर्नदत्यपि ।।\nयात्रानुगश्च भवति प्रहृष्टश्चैव वारणः ।। ८७ ।।\nवामं दक्षिणपादेन पादमाक्रमते तथा ।।\nदक्षिणं च तथा दन्ते परिमार्ष्टि करेण चेत् ।। ८८ ।।\nवेष्टयत्यथ वा कर्णौ तथा स्तब्धौ करोति च ।।\nजयाय राज्ञो भवति जनयन्नपि शीकरम् ।। ८९ ।।\nवामं तु वेष्टयेद्दन्त पादं वामेन दक्षिणम् ।।\nपादमाक्रममाणश्च प्रस्खलन्निपतन्नपि ।। 2.164.९० ।।\nअग्रहस्तं नोद्धरति यदा च वसुधातलात् ।।\nसासुश्च कवलद्वेषी दीनो भयविवर्धनः ।। ९१ ।।\nनिःश्वासं परमं कुर्वञ्छान्तं विकृतमेव च ।।\nभयावहो विनिर्दिष्टः प्रतिलोमगतिस्तथा ।। ९२ ।।\nक्षीरपादपगुल्मानां निहन्ता विजयावहः ।।\nतथा विकासिताक्षश्च राम लब्धपदोऽपि च ।।९३।।\nवृषोश्वः कुञ्जरो वापि रिपुसैन्यं यदा व्रजेत् ।।\nपराजयस्ततो ज्ञेयं लक्षणं भृगुनन्दन ।। ९४ ।।\nखण्डमेघाभिदृष्ट्या च सेनानाशमवाप्नुवान् ।।\nप्रतिकूलग्रहर्क्षा च तथा संमुखमासता ।। ९५ ।।\nयात्राकाले रणे वापि च्छत्रादिपतनाद्भयम् ।।\nविज्ञेयं भूमिपालस्य घोराणां दीनता तथा।।९६।।\nनराश्वनागा हृष्टाश्च विधूमोग्निस्तथा ज्वलन् ।।\nअनुलोमा ग्रहाश्चैव विज्ञेयञ्जयलक्षणम् ९७ ।।\nआयुधानां प्रज्वलनं कोशादपि विनिर्गमः ।।\nसंग्रामकाले विज्ञेयं विजयस्य तु लक्षणम् ।।९८।।\nकाकैर्योधाभिभवनं क्रव्यादैर्मण्डलक्रिया ।।\nसैन्योपर्युपसैन्येन विज्ञेयं भयलक्षणम् ।। ९९ ।।\nकण्डूतिर्दक्षिणे हस्ते छाया च शुभलक्षणा ।।\nशोभा मनुजशार्दूल तत्कालं विजयावहा ।। 2.164.१०० ।।\nसेनाङ्गसंस्थो भयकृद्द्विजेन्द्र क्रव्याद्भवेद्वाप्यथ मक्षिका च ।।\nशुभावहाः स्युः शतपत्रचाषमयूरहंसाश्च सजीवजीवाः  ।। १०१ ।। ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे रामं प्रति पुष्करोपाख्याने शकुनवर्णनो नाम चतुःषष्ट्युत्तरशततमोऽध्यायः ।। १६४ ।।\n2.165\n।। पुष्कर उवाच ।।\nप्रष्टुर्देशे शुभे वेद्यं शुभं भवति भार्गव ।।\nअशुभे वाशुभं राम तन्मे निगदतः शृणु ।। १ ।।\nश्मशानसूनाभवनबन्धनागारवेश्मसु ।।\nरथ्याकर्दमदुर्गेषु शून्येषु भवनेषु च ।। २ ।।\nकण्टकिद्रुमयुक्तेषु शीर्णप्राकारवेश्मसु ।।\nवल्मीकमूषिकासर्पसकीटेष्वशुभं वदेत् ।। ३ ।।\nमांसस्पृष्टोपलिप्तेषु सुपुष्पेषु विशेषतः ।।\nप्रशस्तद्रुमयुक्तेषु विद्याद्विजयलक्षणम् ।। ४ ।।\nसशाद्वलेषु तीरेषु सरितां सरसामपि ।।\nभवनेषु विचित्रेषु शुभं वाच्यं विजानता ।। ५ ।।\nअभ्यक्तं शोच्यमानं च मुक्तकेशं तथैव च ।।\nभूमिष्ठमुपसर्पन्ति तेषां विद्यादशोभनम् ।। ६ ।।\nहृष्टशुक्लाम्बरोपेता सुमनस्कास्तथैव च ।।\nदैवज्ञमुपसर्पन्ति तेषां विद्याच्छुभं द्विजाः ।।७।।\nबहवो दण्डहस्ताश्च काषायवसनास्तथा ।।\nअभ्यक्तमुण्डपतितास्तथा क्लीबाश्च योषितः ।।८।।\nशृङ्खलारज्जुहस्ताश्च संक्लिन्नफलपाणयः ।।\nपृच्छन्तस्ते तु विज्ञेया नृष्वशेषभयावहाः ।।९।।\nशुक्लाम्बरा सपुष्पाश्च तथैव फलपाणयः।।\nरत्नहस्ताः शुभा ज्ञेयास्तथा मङ्गलवादिनः ।।2.165.१०।।\nवेलाः सर्वाः प्रपश्येत पूर्वाह्णे परिपृच्छतः ।।\nसन्ध्ययोरपराह्णे च निशायां च विगर्हिताः।।११।।\nशान्तां दिशमथास्थाय पृच्छतः सिद्धिमादिशेत ।।\nउदीचीं प्रागुदीचीं च पूर्वां चैव विशेषतः ।। १२ ।।\nअङ्गुष्ठनखपादोरुगुल्फमुष्कमुरस्तनाः ।।\nगण्डशृङ्गाक्षिकौ कर्णौ दन्तोष्ठभुजमस्तकम् ।। १३ ।।\nगुरुलुर्गुरुवस्तिश्च वक्षः कक्षोरुसन्धयः ।।\nपुन्नामान्येवमादीनि स्पृशतः पृच्छतः शुभम् ।। १४ ।।\nकर्णपालिर्भ्रुवौ नासाजिह्वाग्रीवाकृकाटिकाः ।।\nनाभिश्रोणी स्फिचे जंघे पिण्डिकाङ्गुलयोऽपि च ।। १५ ।।\nपाणिपादाश्रया रेखा वलयः सर्वसन्धिषु ।।\nपार्ष्णिरित्येवमादीनि स्त्रीनामान्यभिनिर्दिशेत् ।। १६ ।।\nशिरो ललाटं चिबुकं मुखं पृष्ठोदरं त्रिकम् ।।\nजठरं वस्तिशीर्षं च मेहनं जानुनी तथा ।। १७ ।।\nकर्णपीठेऽक्षिकूटे च पार्श्वे च हृदयं तथा ।।\nनपुंसकानि जानीयुरंगविद्याविशारदाः ।। १८ ।।\nपुंनामानं दृढं स्निग्धमविभग्नमपीडितम् ।।\nसमं समाहितं चांगं वीरुजं च यदा स्पृशेत् ।। १९ ।।\nयमर्थमभिपृच्छेत तस्य सिद्धिं विनिर्दिशेत् ।।\nशत्रुणाप्युदये प्रष्टुस्तल्लग्नस्य तथोदये ।।2.165.२०।।\nशत्रुराश्युदये प्रष्टुस्तेषां वाप्यधिपोदये ।।\nपराजयं तु वक्तव्यं स्वलग्नस्याष्टमोदये ।। २१ ।।\nस्वराशेश्च महाभाग तथा विद्यादशोभनम् ।।\nस्वलग्नस्योदये राम शत्रुराश्युदये तथा ।। २२ ।।\nलग्नाद्वा राशितो वापि त्रिषष्टदशमोदये ।।\nएकादशोदये वापि तेषां वाप्यधिपोदये ।। २३ ।।\nप्रष्टुः सर्वार्थसंपत्तिर्विज्ञेया भृगुनन्दन ।।\nलग्ने वा तच्चतुर्थे वा सप्तमे दशमेऽपि वा ।। २४ ।।\nपञ्चमे नवमे वापि शस्ताः सौम्यग्रहाः स्मृताः ।।\nत्रिषड्दशसमं स्थाने पापाश्चैकादशे शुभाः।।२५।।\nसर्वार्थसाधका ज्ञेयाः प्रष्टुर्भृगुकुलोद्वह ।।\nसौम्या बलाधिका ज्ञेयाः पापा हीनबलास्तथा ।। २६ ।।\nबलवच्च तथा लग्नं प्रश्नकाले शुभप्रदम् ।।\nएवं तु प्रश्रकालेन शुभं विज्ञाय भूपतिः।।२७।।\nयात्रा राम शुभा ज्ञेया नान्यथा तु कदाचन ।।\nजातकं चाथ विज्ञाय दशाकाले सुशोभने ।।\nअष्टवर्गबले शुद्धे यात्राकालः प्रशस्यते ।। २८ ।।\nपरस्य देवे त्वशुभे द्विजेन्द्र यात्रा च देया स्वशुभाय नित्यम् ।।\nग्रहादिपाकेषु शुभेषु चैव दत्ता भवेत्कार्यकरी यथावत् ।। २९ ।।\nइति श्रीविष्णुधर्मोत्तरे द्वितीयखण्डे मा० वज्रसंवादे श्रीपरशुरामं प्रति पुष्करोपाख्याने अंगविद्यायोगो नाम पञ्चषष्ट्युत्तरशततमोऽध्यायः ।। १६५ ।।"
  }
]
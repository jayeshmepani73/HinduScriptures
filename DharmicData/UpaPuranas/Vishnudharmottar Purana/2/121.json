[
  {
    "text": "2.121\nराम उवाच ।।\nनरकाद्यान्ति तिर्यक्त्वं ततो मानुष्यमेव च ।।\nतेषां चिह्नानि मे ब्रूहि मानुष्ये वरुणात्मज ।।१।।\nपुष्कर उवाच ।। मणिमुक्ताप्रवालानि रत्नानि विविधानि च ।।\nअपहृत्य नरो राम जायते हेमकर्तृषु ।। २ ।।\nयद्वा तद्वा परद्रव्यमपहृत्य नरो बलात् ।।\nप्राप्नोति भृगुशार्दूल मानुष्ये भारवाहिताम् ।। ३ ।।\nयं कञ्चिद् घातयित्वापि प्राणिनं भृगुनन्दन ।।\nमांसं भुक्त्वा तु धर्मज्ञ भवतीह गदातुरः ।। ४ ।।\nसुवर्णचोरः कुनखी सुरापः श्यावदन्तकः ।।\nब्रह्महा क्षयरोगी स्याहुश्चर्मा गुरुतल्पगः ।। ५ ।।\nपिशुनः पूतिनासः स्यात्सूचकः पूतिवक्त्रकः ।।\nधान्यचौरोङ्गहीनः स्यादव्यङ्गो मिश्रहृद्भवेत् ।। ६ ।।\nव्याधितश्चान्नहर्ता स्यान्मूको वागपहारकः ।।\nवस्त्रापहारकः श्वित्री पङ्गुश्चाश्वापहारकः ।। ७ ।।\nखल्वाटो मत्सरी राम नास्तिको वेदनिन्दकः ।।\nभूय एव समाप्नोति तथा नास्तिकतां द्विज ।। ८।।\nअन्धो दीपापहारी  स्यात्काणो निर्वापकस्तथा ।।\nअन्धो भवति गोघ्नस्तु घाण्टिकस्तैलिकस्तथा ।। ९ ।।\nदरिद्रः परवित्तघ्नो उन्मत्तश्च तथाग्निदः ।।\nप्रतिकूलो गुरोर्यस्तु सोऽपस्मारी प्रजायते ।। 2.121.१० ।।\nमिष्टाश्येको महाभाग वातगुल्मी भवेन्नरः ।।\nखगभक्ष्यस्तु कुण्डाशी दीर्घरोगी च पीडकः ।। ११ ।।\nभवतीह मृगव्याधस्त्वविक्रेयस्य विक्रयात् ।।\nश्लीपदी चावकीर्णी स्यान्मूर्खश्चाक्रोशको भवेत् ।।१२।।\nउक्तास्तु मुख्या हि मया तिरश्चां या योनयो यानि च लक्षणानि ।।\nशक्यं न कार्त्स्येन मया प्रवक्तुं या यातनाश्चैव नराधमानाम् ।।१३।।\nइति श्रीविष्णुधर्मोत्तरे द्वितीयखण्डे मा० सं० नारकिचिह्नवर्णनन्नामैकविंशत्युत्तरशततमोऽध्यायः ।। १२१ ।।\n2.122\nमार्कण्डेय उवाच ।।\nएतच्छ्रुत्वा यदुश्रेष्ठ रामो रतिकरः पितुः ।।\nपपात भुवि निश्चेष्टश्छिन्नमूल इव द्रुमः ।। ।। १ ।।\nतं विसंज्ञं महाभाग पीनोन्नतपयोधराः ।।\nसचन्दनैः शीतजलैः सिषिचुर्देवयोषितः ।। २ ।।\nवारुणेराज्ञया चान्यास्तालवृन्तैर्मनोरमैः ।।\nवीजयन्ति महाभाग रामं धर्मभृतां वरम् ।। ३ ।।\nलब्धसंज्ञं मुहूर्तेन भार्गवं चित्तविह्वलम् ।।\nआश्वासयामास तदा वारुणिः परवीरहा ।। ४ ।। ।\nसमाश्वस्तस्ततो रामः पप्रच्छ वरुणात्मजम् ।।\nदुर्गातितरणं वीरो रामो धर्मभृतां वरः ।। ५ ।।\nराम उवाच ।। ।।\nक्लिश्यमानेषु भूतेषु तैस्तैर्भावैस्ततस्ततः ।।\nदुर्गाण्यतितरेद्येन ब्रूहि मे वरुणात्मज ।। ६ ।।\nपुष्कर उवाच ।।\nआश्रमेषु यथोक्तेषु यथोक्तं ते द्विजातयः ।।\nवर्तन्ते संयतात्मानो दुर्गाण्यतितरन्ति ते ।। ७ ।।\nये दम्भान्न जहतीह येषां वृत्तिश्च संवृता ।।\nविषयाँश्च न गृह्णन्ति दुर्गाण्यतितरन्ति ते ।। ८ ।।\nवासयन्त्यतिथीन्नित्यं नित्यं ये चानसूयकाः ।।\nनित्यं स्वाध्यायशीलाश्च दुर्गाण्यतितरन्ति ते ।। ९ ।।\nमातापित्रोश्च ये वृत्तिं वर्तन्ते धर्मकोविदाः ।।\nवर्जयन्ति दिवास्वापं दुर्गाण्यतितरन्ति ते ।। 2.122.१० ।।\nस्वेषु दारेषु वर्तन्ते न्यायवृत्तिमृतावृतौ ।।\nअग्निहोत्रपराः सन्तो दुर्गाण्यति तरन्ति ते ।। ११ ।।\nआहवेषु च ये शूरास्त्यक्त्वा मरणजं भयम् ।।\nधर्मेण जयमिच्छन्ति दुर्गाण्यतितरन्ति ते ।। १२ ।।\nये पापानि न कुर्वन्ति कर्मणा मनसा गिरा ।।\nनिक्षिप्तदण्डा भूतानां दुर्गाण्यतितरन्ति ते ।। १३ ।।\nकर्माण्यकुहकार्थानि येषां वाचश्च सूनृताः ।।\nयेषामर्थश्च साध्वर्थो दुर्गाण्यतितरन्ति ते ।। १४ ।।\nये तपश्च तपस्यन्ति कौमारब्रह्मचारिणः ।।\nविद्यावेदव्रतस्नाता दुर्गाण्यतितरन्ति ते ।। १५ ।।\nयेषां न कश्चित्त्रसति त्रस्यन्ति न च कस्यचित् ।।\nयेषामात्मसमो लोको दुर्गाण्यतितरन्ति ते।।१६।।\nपरश्रिया न तप्यन्ते सन्तः पुरुषसत्तमाः ।।\nग्राम्यास्वाद निवृत्ताश्च दुर्गाण्यतितरन्ति ते।।१७।।\nसर्वान्देवान्नमस्यन्ति सर्वान्धर्मांश्च शृण्वते ।।\nये श्रद्दधानाः पुरुषा दुर्गाण्यतितरन्ति ते।।१८।।\nये न लोभान्नयन्त्यर्थान्राजानो रजसा वृताः ।।\nविषयान्परिरक्षन्तो दुर्गाण्यतितरन्ति ते।।१९।।\nये न मानितुमिच्छन्ति मानयन्ति च ये नरान् ।।\nमान्यमानान्नमस्यन्ति दुर्गाण्यतितरन्ति ते ।।2.122.२०।।\nये च श्राद्धानि कुर्वन्ति तिथ्यांतिथ्यां प्रजार्थिनः ।।\nसुविशुद्धेन मनसा दुर्गाण्यतितरन्ति ते।।२१।।\nये क्रोधं नैव कुर्वन्ति क्रोधार्तं शमयन्ति च ।।\nन च कुप्यन्ति भृत्यानां दुर्गाण्यतितरन्ति ते।।२२।।\nमधु मांसं च ये नित्यं वर्जयन्तीह मानवाः।।\nजन्मप्रभृति मद्यं च दुर्गाण्यतितरन्ति ते।।२३।।\nयात्रार्थं भोजनं येषां सन्तानार्थं च मैथुनम् ।।\nवाक् सत्यवचनार्थाय दुर्गाण्यतितरन्ति ते ।।२४।।\nतडागारामकर्तारस्तथान्ये वृक्षरोपकाः ।।\nकूपानां ये च कर्तारो दुर्गाण्यतितरन्ति ते ।। २५ ।।\nगवां ग्रासप्रदातारो गवां कण्डूयकाश्च ये।।\nभक्तिमन्तो गवां ये च दुर्गाण्यति तरन्ति ते ।। २६ ।।\nपूजयन्ति सदा विप्रान्साधूनपि गुरूँस्तथा ।।\nतपस्विनश्च धर्मज्ञ दुर्गाण्यतितरन्ति ते ।। २७ ।।\nगायत्रीजापनिरतास्तीर्थयात्रारताश्च ये ।।\nये चैकमाश्रितास्तीर्थं दुर्गाण्यतितरन्ति ते ।। २८ ।।\nये चैकमाश्रिता देवं सर्वभावेन भार्गव ।।\nधर्मज्ञाश्च विनीताश्च दुर्गाण्यति तरन्ति ते ।। २९ ।।\nसायं प्रातश्च भुञ्जानाः पिबन्त्यापस्तु ये नराः ।।\nसदोपवासिनो राम दुर्गाण्यतितरन्ति ते ।। 2.122.३० ।।\nउपवासरता नित्यं नित्यं व्रतपरायणाः।।\nनित्यं संयतचित्ताश्च दुर्गाण्यतितरन्ति ते।।३३।।\nदुर्गातितरणं ये च पठन्ति श्रावयन्ति च ।।\nकथयन्ति च विप्रेभ्यो दुर्गाण्यति तरन्ति ते ।। ३२ ।।\nईश्वरः सर्वभूतानां जगतां प्रभवोऽप्ययः ।।\nभक्ता नारायणे चैव दुर्गाण्यतितरन्ति ते ।। ३३ ।।\nभक्तानां केशवे राम न भयं विद्यते क्वचित् ।।\nतथा गीतश्च श्लोकोऽयं यमेन शृणु भार्गव ।। ३४ ।।\nपृथ्वीशतस्करभुजङ्गहुताशविप्रदुःस्वप्नदुष्टगतमृत्युसपत्नजातम् ।।\nसंविद्यते न हि भयं भुवनैकभर्तुर्भक्ताश्च ये मधुरिपोर्मनुजेषु तेषु ।। ३५ ।।\nइति श्रीविष्णुधर्मोत्तरे द्वितीयखण्डे मा० सं० रामं प्रति पुष्करोपाख्याने दुर्गातितरणवर्णनन्नाम द्वाविंशत्युत्तरशततमोध्यायः।। १२२ ।।\n2.123\nराम उवाच ।।\nभूय एव समाचक्ष्व कर्मणा येन मानवाः  ।।\nदुर्गाण्यतितरन्त्याशु सर्वधर्मभृतां वर ।। १ ।।\nपुष्कर उवाच ।।\nदुर्गाण्यतितरन्त्याशु ये नरा कृच्छ्रकारिणः ।।\nप्राप्नुवन्ति तथा कामान्सर्वान्वै मनसेप्सितान् ।। २ ।।\nराम उवाच ।।\nकृच्छ्राणां श्रोतुमिच्छामि नामानि च विधींस्तथा ।।\nएवं मे ब्रूहि धर्मज्ञ त्वं हि वेत्सि यथातथम् ।। ३ ।।\nपुष्कर उवाच ।।\nकृच्छ्राण्येतानि कार्याणि राम वर्णत्रयेण च ।।\nकृच्छ्रेष्वेतेषु शूद्रस्य नाधिकारो विधीयते ।। ४ ।।\nआदौ तु मुण्डनं कार्यं सर्वकृच्छ्रे भार्गव ।।\nनित्यं त्रिषवणस्नानं केशवस्य च पूजनम् ।। ५ ।।\nहोमः पवित्रमन्त्रैश्च तथान्ते जाप्य एव च ।।\nस्त्रीशूद्रपतितानां च तथालापं विवर्जयेत् ।। ६ ।।\nएतत्कृच्छ्रेषु सर्वेषु कर्तव्यं चाविशेषतः ।।\nवीरासनं च कर्तव्यं कामतोऽप्यथवा न वा ।।७।।\nवीरासनेन सहितं कृच्छ्रं बहुगुणं भवेत् ।।\nवीरासनेन रहितं विधिहीनं प्रकीर्तितम् ।। ८ ।।\nराम उवाच ।।\nवीरासनमहं त्वत्तः श्रोतुमिच्छामि सुव्रत ।।\nवीरासनेन सहितं कृच्छ्रं बहुगुणं यतः ।। ९ ।।\nपुष्कर उवाच ।।\nउत्थितस्तु दिवा तिष्ठेदुपविष्टस्तथा निशि ।।\nएतद्वीरासनं प्रोक्तं महापातकनाशनम् ।। 2.123.१० ।।\nआमिक्षया तु द्वौ मासौ पक्षं तु पयसा तथा ।।\nअष्टरात्रं तथा दध्ना त्रिरात्रमथ सर्पिषा ।। ११ ।।\nनिराहारस्त्रिरात्रं तु कुर्याद्वा तालकव्रतम् ।।\nसर्वपापप्रशमनं सर्वकामप्रदं तथा ।। १२ ।।\nस्नपयेदात्मनोऽर्थाय पावकं भृगुनन्दन ।।\nवह्नौ ततोऽऽनुजुहुयाद्दद्यादन्नञ्च कस्यचित् ।। १३ ।।\nब्रह्मा देवेति मन्त्रेण साध्यमाने विचक्षणः ।।\nदर्भांस्तु खलु बध्नीयाद्रक्षार्थमिति नः श्रुतिः ।। १४ ।।\nश्रितं च श्राप्यमाणं च भाण्डे न्यस्त तथा पुनः ।।\nअनेन राम मन्त्रेण नरस्त्रिरभिमन्त्रयेत् ।। १५ ।।\nयवोऽसि धान्यराजोऽसि वारुणो मधुसंयुतः ।।\nनिर्णोदः सर्वपापानां पवित्रमृषिभिः। स्मृतम् ।। १६ ।।\nघृतं यवा मधु यवा आपो वा अमृतं यवाः ।।\nसर्वं पुनीत मे पापं यन्मया दुष्कृतं कृतम् ।। १७ ।।\nवाचा कृतं कर्मकृतं दुःस्वप्नं दुर्विचिन्तितम् ।।\nअलक्ष्मीं नाशय तथा सर्वं पुनीत मे यवाः ।। १८ ।।\nश्वसुकरावलीढं च ह्युच्छिष्टोपहृतं च यत् ।।\nमातुर्गुरोरशुश्रूषा सर्वं  पुनीत मे यवाः ।। १९ ।।\nगणान्नं गणिकान्नं च शूद्रान्नं च तथा विशाम् ।।\nचौरस्यान्नं नवश्राद्धं सर्वं पुनीत मे यवाः ।। 2.123.२० ।।\nबालवृत्तमधर्मं च राजधर्मकृतं च यत् ।।\nसुवर्णस्तेयमव्रात्यमयाज्यस्य च याजनम् ।। २१ ।।\nब्राह्मणानां परीवादं सर्वं पुनीत मे यवाः ।।\nभाण्डेन्यस्तस्य मन्त्रोऽयं ततस्तु परिकीर्तयेत।।२२।।\n(ये देवा मनोजाता मनोयुजः सुदक्षा दक्षपितरस्ते नः पान्तु ते नोऽवन्तु तेभ्यः स्वाहा)\nअनेनात्मनि धर्मज्ञ जुहुयात्प्रयतः सदा ।।\nन कुर्यादतिसौहित्यं व्रतमेतद्धि यावकम् ।। २३ ।।\nमेधार्थिनस्त्रिरात्रं तु षड्रात्रमतिपापिनः ।।\nउपपातकिनः प्रोक्तं सप्तरात्रमरिन्दम ।।२४।।।\nमहापातकिनश्चैव षड्रात्त्रं द्विगुणं स्मृतम् ।।\nएकविंशतिरात्रेण कामानाप्नोत्यभीप्सितान् ।। २५ ।।\nमासेन सर्वपापेभ्यो मोक्षमाप्नोत्यसंशयम् ।।\nगवां निर्हारमुक्तैस्तु यवैः कृत्वैतदेव हि ।। ।।२६ ।।\nफलं प्राप्नोति धर्मज्ञ तथा दशगुणं ध्रुवम् ।।\nमासेन साक्षात्त्रिदशान्वेदान्विद्याश्च पश्यति ।। २७ ।।\nवरशापसमर्थस्तु तथा भवति भार्गव ।।\nशुक्लपक्षसमारम्भादारभेत्प्रत्यहं नरः ।। २८ ।।\nएकैकवृद्ध्या ह्यश्नीयात्पिण्डाञ्श्रीखण्डसंयुतान् ।।\nएकैकं ह्रासयेत्कृष्णे प्रतिपत्प्रभृति क्रमात् ।। २९ ।।\nहविष्यस्य महाभाग नाश्नीयाच्चन्द्रसंक्षये ।।\nएतच्चान्द्रायणं प्रोक्तं यवमध्यं महात्मभिः ।। 2.123.३० ।।\nएतदेव विपर्यस्तं वज्रमध्यं प्रकीर्तितम् ।।\nअष्टभिः प्रत्यहं ग्रासैर्यतिचान्द्रायणं स्मृतम् ।। ३१ ।।\nप्रातश्चतुर्भिः सायं च शिशुचान्द्रायणं स्मृतम् ।।। ।\nयथाकथंचित्पिण्डानां चत्वारिंशच्छतद्वयम् ।। ३२ ।।\nमासेन भक्षयेदेतत्सुरचान्द्रायणं स्मृतम् ।।\nगोक्षीरं सप्तरात्रं तु पिबेत्स्तनचतुष्टयम् ।३३।\nस्तनत्रयात्सप्तरात्रं सप्तरात्रं स्तनद्वयात् ।।\nस्तनात्तथैव षड्रात्रं त्रिरात्रं वायुभुग्भवेत् ।। ३४ ।।\nएतत्सोमायनं नाम व्रतं कल्मषनाशनम् ।।\nत्र्यहं पिबेदपस्तूष्णास्त्र्यहमुष्णं पयः पिबेत् ।। ३५ ।।\nत्र्यहमुष्णं घृतं पीत्वा वायुभक्ष्यो भवेत्त्रयहम् ।।\nतप्तकृच्छ्रमिदं प्रोक्तं शीतैः शीतं प्रकीर्तितम् ।। ३६ ।।\nकृच्छ्रातिकृच्छ्रं पयसा दिवसानेकविंशतीन् ।।\nगोमूत्रं गोमयं क्षीरं दधि सर्पिः कुशोदकम् ।। ३७ ।।\nएकरात्रोपवासश्च कृच्छ्रं सान्तपनं  स्मृतम् ।।\nएतच्च प्रत्यहाभ्यस्तं महासान्तपनं स्मृतम् ।। ३८ ।।\nकृच्छ्रं पराकसंज्ञं स्याद्द्वादशाहमभोजनम् ।।\nएकभुक्तेन नक्तेन तथैवायाचितेन च ।। ३९ ।।\nउपवासेन चैकेन कृच्छ्रपादः प्रकीर्तितः ।।\nएतदेव त्रिरभ्यस्तं शिशुकृच्छ्रं प्रकीर्तितम् ।। 2.123.४० ।।\nत्र्यहं सायं त्र्यहं प्रातस्त्र्यहमद्यादयाचितम् ।।\nत्र्यहं परं च नाश्नीयात्प्राजापत्यं चरन्द्विजः ।। ४१ ।।\nपिण्याकाचामतक्राम्बुसक्तूनां प्रतिवासरम् ।।\nएकैकमुपवासं च सौम्यकृच्छं प्रकीर्तितम् ।। ४२ ।।\nअम्बुसिद्धैस्तथा मासः केवलैर्वारुणं समैः ।।\nफलैर्मासेन कथितं फलकृच्छ्रं मनीषिभिः ।। ४३ ।।\nश्रीकृच्छ्रं श्रीफलैः प्रोक्तं पद्माक्षैरपरं तथा ।।\nमासमामलकैरेव श्रीकृच्छ्रमपरं स्मृतम् ४४ ।।\nपत्रैर्मतं पत्रकृच्छ्रं पुष्पैस्तत्कृच्छ्रमुच्यते ।।\nमूलकृच्छ्रं तथा मूलैस्तोयकृच्छ्रं जलेन तु ।। ४५ ।।\nदध्ना क्षीरेण तक्रेण पिण्याकेन कणैस्तथा ।।\nशाकैर्मासं तु कार्याणि सुनामानि विचक्षणैः ।। ४६ ।।\nसायं प्रातस्तु भुञ्जानो नरो यो नान्तरा पिबेत् ।।\nषडभिर्वर्षैरिदं प्रोक्तं कृच्छ्रं नित्योपवासिता ।। ४७ ।।\nएकभक्तेन मासेन कथितं चैकभक्तकम् ।।\nन तु कृच्छ्रं तु नक्तेन महत्संवत्सराद्भवेत् ।। ४८ ।।\nनक्ताशिनस्तु धर्मज्ञ एकभुक्तस्य वा पुनः ।।\nत्र्यहं वोपवसेद्युक्तः स्नायीत सवनत्रयम्।।४९।।\nनिम्नवत्सु तथैवाप्सु त्रिः पठेदघमर्षणम् ।। ।\nदेवताभाववृत्तस्तु च्छन्दश्चैवाप्यनुष्टुभम् ।। 2.123.५० ।।\nसंस्मरेत्तस्य च तथा ऋषिं चैवाघमर्षणम् ।।\nचतुर्थेऽहनि दातव्या ब्राह्मणाय तपस्विने ।। ५१ ।।\nत्र्यहं जपेद्यथाशक्ति शुचिश्चैवाघमर्षणम् ।।\nभाववृत्तस्तथा देवस्तथा च पुरुषः परः ।। ५२ ।।\nतद्दैवत्यं विजानीयात्सूक्तं तदघमर्षणम् ।।\nयथाश्वमेधः क्रतुराट् सर्वपापापनोदनः ।। ५३ ।।\nतथाघमर्षणं सूक्तं सर्वकल्मषनाशनम् ।।\nकृष्णाजिनं वा कुतपं परिधायाथ वल्कलम्।।५४।।\nसंवत्सरं व्रतं कुर्यात्सम्मितं नाम भार्गव ।।\nगृहं न प्रविशेत्तत्र भवेदाकाशशायकः ।। ५५ ।।\nअशक्तौ वा भवेद्राम तथा शैलगुहाशयः ।।\nनित्यं त्रिषवणस्नायी तथा स्याद्द्विजसत्तम।।५६।।\nभैक्ष्यशाकफलाहारः कामं स्याद्द्विजपुङ्गव ।।\nवीरासनं तथा कुर्यात्काष्ठमौनं तथैव च।।५७।।\nसर्वकामप्रदं ह्येतत्सर्वकल्मषनाशनम् ।।\nवायव्यं कृच्छ्रमुक्तं  तु पाणिपूरान्नभोजिनः ।। ५८ ।।\nमासेनैकेन धर्मज्ञ सर्वकल्मषनाशनम् ।।\nतिलैर्द्वादशरात्रेण कृच्छ्रमाग्नेयमुच्यते ।। ५९ ।।\nलाजाप्रसृतिमप्येकां कनकेन समन्विताम् ।।\nभुञ्जानस्य तथा मासं कृच्छ्रं धनददैवतम् ।। 2.123.६० ।।\nगवां निर्हारनिर्मुक्तैर्यवैः सक्तून्समन्त्रतः ।।\nयाम्यं कृच्छ्रं विनिर्दिष्टं मासेन भृगुनन्दन ।। ६१ ।।\nगोमूत्रेण चरेत्स्नानं वृत्तिं गोमयमाचरेत् ।।\nगवां मध्ये सदा तिष्ठेद्गोपुरीषे च संवसेत्।।६२।।\nगोष्वतृप्तासु न पिबेदुदकं भृगुनन्दन ।।\nअभुक्तासु तु नाश्रीयादुत्थितासूत्थितो भवेत्।।६३।।\nतथा चैवोपविष्टासु सर्वासूपविशेन्नरः ।।\nमासेनैकेन कथितं गोमूत्रं कल्मषापहम् ।। ६४ ।।\nअजाकृच्छ्रं तथैवैतदजामध्ये तु वर्ततः ।।\nतृणानां भक्षणेनेह समतुल्यफले उभे ।। ६५ ।।\nद्वादशाहेन कथितं सर्वपातकनाशनम् ।।\nउपोषितश्चतुर्दश्यां पञ्चदश्यामनन्तरम् ।। ६६ ।।\nपञ्चगव्यं समश्नीयाद्धविष्याशी त्वनन्तरम् ।।\nब्रह्मकूर्चमिदं कुर्यादुक्तप्रशमनाय वै ।। ६७ ।।\nपक्षान्ते त्वथ वा कार्यं मासमध्ये तु वा पुनः ।।\nब्रह्मकूर्चं नरः कुर्यात्पौर्णमासेषु यः सदा ।।६८।।\nतस्य पापं क्षयं याति दुर्भुक्तादि न संशयः ।।\nमासाभ्यां च नरः कृत्वा ब्रह्मकूर्चं समाहितः ।। ६९ ।।\nसर्वपापविनिर्मुक्तो यथेष्टां गतिमाप्नुयात् ।।\nब्रह्मभूतममावस्यां पौर्णमास्यां तथैव च ।। 2.123.७० ।।\nयोगभूतं परिचरेत्केशवं महदाप्नुयात् ।।\nएवमेतानि कृच्छ्राणि कथितानि मया तव ।।७१ ।।\nशासनानीह पापानां दुरितानां च भार्गव ।।\nसंवत्सरस्यैकमपि चरेत्कृच्छ्रं द्विजोत्तमः ।। ७२ ।।\nअज्ञातभुक्तशुद्ध्यर्थं ज्ञातस्य तु विशेषतः ।।\nअज्ञातं यदि वा ज्ञातं कृच्छ्रं पापं विशोधयेत् ।। ७३ ।।\nकृच्छ्रसंशुद्धपापानां नरकं न विधीयते ।।\nश्रीकामः पुष्टिकामश्च स्वर्गकामस्तथैव च ।। ७४ ।।\nदेवताराधनपरस्तथा कृच्छ्रं समाचरेत् ।।\nरसायनानि मन्त्राश्च तथा चैवौषधाश्च ये ।। ७५ ।।\nतस्य सर्वे हि सिध्यन्ति यो नरः कृच्छ्रकृद्भवेत् ।।\nवैदिकानि च कर्माणि यानि काम्यानि कानिचित् ।। ७६ ।।\nसिध्यन्ति सर्वाणि सदा कृच्छ्रकर्तुर्भृगूत्तम ।।\nतेजसा तस्य संयोगो महता चैव जायते ।। ७७ ।।\nवाञ्छितान्मानसान्कामान्स चाप्नोति न संशयः ।।\nज्ञातो भवति देवेषु तथा चर्षिगणेषु च ।।\nविपाप्मा वितमस्कश्च संशुद्धश्च विशेषतः ।।७८।।\nआराधनार्थं पुरुषोत्तमस्य कृच्छ्राणि कृत्वा मधुसूदनस्य ।।\nसुरोत्तमानां समतीतलब्धं तल्लोकमाप्नोति जनार्दनस्य ।। ७९ ।।\nइति श्रीविष्णुधर्मोत्तरे द्वितीयखण्डे मा० सं० रामं प्रति पुष्करोपाख्याने कृच्छ्रप्रायश्चित्तवर्णन्नाम त्रयोविंशत्युत्तरशततमोऽध्यायः ।। १२३ ।।\n2.124\n।। राम उवाच ।।\nवैदिकानि समाचक्ष्व कर्माणि सुरसत्तम ।।\nअधिकारी  भवेद्येषां कृच्छ्रकारी त्वनन्तरम् ।। १ ।।\nपुष्कर उवाच ।।\nशृणु काम्यानि कर्माणि पुष्कलानि ममानघ ।।\nप्रतिवेदं महाभाग गदतो भृगुनन्दन ।। २ ।।\nअन्तर्जले तथा होमे जपेच्च मानसेप्सितम् ।।\nकामं करोति गायत्री प्राणायामाद्विशेषतः ।। ३ ।।\nगायत्र्या दशसाहस्रो जपो नक्ताशिनो द्विज ।।\nबहिः स्नातस्य तत्रैव सर्वकल्मषनाशनः ।। ४ ।।\nदशायुतानि जप्त्वा च हविष्याशी सुसंयतः ।।\nवायुभूतस्तदाप्नोति यद्विष्णोः परमं पदम् ।।५।।\nपरस्य ब्रह्मणो राम वाचकः प्रणवः स्मृतः ।।\nपुरुषस्याप्रमेयस्य सर्वगस्याविनाशिनः ।। ६।।\nतज्जपेनेह पूयन्ते येऽपि दुष्कृतकारिणः ।।\nकारपूतं सलिलं नाभिमात्रोदकस्थितः ।। ७ ।।\nशतजप्तं पिबेद्यस्तु स पापैर्विप्रमुच्यते ।।\nअकारश्चाप्युकारश्च मकारश्च भृगूत्तम ।। ८ ।।\nयजुर्वेदः सामवेद ऋग्वेदश्च विचक्षणैः ।।\nकथितस्तु त्रिमात्रश्च प्रणवः परिकीर्तितः ।।९।।\nमात्रात्रयं तु प्रणवस्त्रयो देवाः सनातनाः ।।\nएत एव त्रयो लोकास्त्रयश्चैवाग्नयस्तथा ।। 2.124.१० ।।\nमहाव्याहृतिभिर्होमात्सर्वपापैः प्रमुच्यते ।।\nमहाव्याहृतयो ज्ञेयाः सप्तलोका विचक्षणैः ।। ११ ।।\nगायत्री परमा जप्ये होमे व्याहृतयस्तथा ।।\nअन्तर्जले तथा राम प्रोक्तश्चैवाघमर्षणः ।। १२ ।।\nअग्निमीळे पुरोहित सूक्तोऽयं वह्निदेवतः ।।\nशिरसा धारयेद्वह्निं यो जपेत्परिवत्सरम् ।। १३ ।।\nहोमं त्रिषवणं चैव तथा तेन समाचरेत् ।।\nअनग्निज्वलनं कुर्याद्भैक्षाहारस्तु वत्सरान् ।। १४ ।।\nअतः परमृचः सप्त चाग्नेय्यः परिकीर्तिताः ।।\nता जपन्प्रयतो नित्यमिष्टान्कामान्समश्नुते ।। १५ ।।\nमेधाकामो जपेन्नित्यं सदसत्पदमित्यृचम् ।।\nअम्बयो यान्ति याः प्रोक्ता न बन्धोमृत्युनाशिनी ।। १६ ।।\nशुनःशेफमृषिं तद्वत्संनिरुद्धोऽथ वा जपेत् ।।\nमुच्यते सर्वपापेभ्यो गदाचापगदी गदन् ।। १७ ।।\nयदीच्छेच्छाश्वतं काममिन्द्रात्प्राप्तं पुरन्दरात् ।।\nऋग्भिः षोडशभिः स्तूयादिन्द्रमेति दिनेदिने ।। १८ ।।\nहिरण्यस्तूपमित्येतज्जपञ्शत्रून्प्रबाधते ।।\nक्षेमी भवति चाध्माने ये ते पक्ता जपन्नरः ।। १९ ।।\nरौद्रीभिः षड्भिरीशानं स्तूयाद्यो वै दिनेदिने ।।\nचरुं वा कल्पयेद्रौद्रं तस्य शान्तिः परा भवेत् ।। 2.124.२० ।।\nउदित्युद्यन्तमादित्यमुपतिष्ठेद्दिनेदिने ।।\nक्षिपेज्जलाञ्जलीन्सप्त मनोदुःखविनाशनम् ।। २१ ।।\nद्विषन्तमित्यथानर्च्य द्विष्यन्तं च जपन्स्मरेत् ।।\nअगच्छन्सप्तरात्रेण विद्वेषमधिगच्छति।।२२।।\nआरोग्यकामो रोगी च प्रस्कन्नस्योत्तमं जपेत् ।।\nउत्तमस्तस्य चावजपेद्वैरविनाशने ।। २३ ।। ।।\nउदयत्यायुरक्षय्यं तेजोमध्यन्दिने जपेत् ।।\nअस्तं व्रजति सूर्ये च द्विषन्तं प्रतिपादितम् ।। ।। २४ ।।\nनवपद्येति सूक्तानि जपञ्शत्रून्नियच्छति ।।\nएकादश सुवर्णस्य सर्वकामांस्तु निर्दिशेत् ।। २५ ।।\nआध्यात्मिकैः क इत्येतज्जपन्मोक्षमवाप्नुयात् ।।\nआसनो रुद्रमित्येतद्दीर्घमायुरवाप्नुयात् ।। २६ ।।\nत्वं सोमेति च सूक्तेन नवं पश्येन्निशाकरम् ।।\nउपतिष्ठेत्समित्पाणिर्वासांस्याप्नोत्यसंशयम् ।। २७ ।।\nआयुरिप्सन्निदमिति कौत्ससूक्तं यदाभ्यसेत् ।।\nअप नः शोशुचदिति स्तुत्वा मध्ये दिवाकरम् ।। २८ ।।\nयथा मुञ्जादिवेषीका तथा पापं प्रमुञ्चति ।।\nजातवेदस इत्येतज्जपेत्स्वस्त्ययनं पथि ।। २९ ।।\nभयैर्विमुच्यते सर्वैः स्वस्तिमानाप्नुयाद्गृहम् ।।\nव्युष्टायां च तथा रात्रावेतद्दुःस्वप्ननाशनम् ।। 2.124.३० ।।\nप्रमन्दितेति सूर्यस्य जपेद्गर्भविमोचनम् ।।\nजपन्निन्द्रमिति स्नातो वैश्वदेवं तु सप्तकम् ।। ३१ ।।\nमुञ्चत्याज्यं तथा जुह्वत्सकलं किल्बिषं नरः ।।\nइमामिति जपञ्शश्वत्कामानाप्नोत्यभीप्सितान् ।। ३२ ।।\nमानस्तोक इति द्वाभ्यां त्रिरात्रोपोषितः शुचि ।।\nऔदुम्बरीस्तु जुहुयाद्दधिमध्वाज्यसंस्कृताः ।। ३३ ।।\nछित्वा सर्वान्मृत्युपाशाञ्जीवेद्रोगविवर्जितः ।।\nऊर्ध्वबाहुरनेनैव स्तुत्वा शस्त्रं तथैव च ।। ३४ ।।\nमानस्तोकेति च ऋचा शिखाबन्धे कृते नरः ।।\nअदृश्यः सर्वभूतानां जायते संशयं विना ।। ३५ ।।\nचित्रमित्युपतिष्ठेत त्रिसन्ध्यं भास्करं तथा ।।\nसमित्पाणिर्नरो नित्यं प्राप्नुयात्तु धनायुषी ।। ३६ ।।\nएतद् दुःस्वप्नस्येति च जपन्प्रातर्दिनेदिने।।\nदुःस्वप्नं दहते कृत्स्नं भोजनं चाप्नुयाच्छुभम् ।। ३७ ।।\nउभेषुनामीति तथा रक्षा च परिकीर्तिता ।।\nनिर्वर्त्य पञ्चयज्ञांश्च हुत्वा चाग्निं कृताह्निकः ।। ३८ ।।\nदेवासाविति देव्येदं जपन्कामानवाप्नुयात् ।।\nआततायिनमायान्तं दृष्ट्वा व्याघ्रादिकं नरः ।। ३९ ।।\nन मा गिरन्निति जपंस्तेभ्य एव प्रमुच्यते ।।\nकया शुभेति च जपञ्ज्ञातिश्रैष्ठ्यमवाप्नुयात् ।। 2.124.४० ।।\nइमं नु सोममित्येतत्सर्वान्कामानवाप्नुयात् ।।\nपित्रन्त्वित्युपतिष्ठेत नित्यमन्नमुपस्थितम् ।। ४१ ।।\nनास्य स्यादन्नतो व्याधिर्विषमप्यन्नतामियात् ।।\nअग्ने नयेति सूक्तेन प्रत्यृचं जुहुयाद् घृतम् ।। ४२ ।।\nपक्वान्नं प्रतिपद्येत कृत्वा चाकर्म गर्हितम् ।।\nवीरान्वयं समाप्नोति सश्लोकं यो जपेत्सदा।।४३।।\nकं कता चेति सूक्तेन विघ्नान्सर्वानपोहति ।।\nयो जात इति सूक्तेन सुखमाप्नोत्यनुत्तमम्।। ४४।।\nये पराजन्नितीमां तु दुःस्वप्नशमनामृचम् ।।\nएकामाहमितीयां तु विज्ञेया श्रीकरी तथा ।। ४५ ।।\nचतुर्दशीमुपोष्यैकां कृष्णासु जुहुयाद् घृतम् ।।\nआत्तसूक्तेन रौद्रेण व्याधिमेकं विमुञ्चति ।। ४६।।\nस्नात्वानश्नञ्जपेदप्सु शीतत्रयमतन्द्रितः ।।\nआमिषस्येतयोर्मोहात्कृत्वा वा कर्म गर्हितम् ।।४७।।\nअध्वनि प्रस्थितो यस्तु पश्येच्छकुनमुत्थितम् ।।\nअप्रशस्ते प्रशस्ते वा कनिक्रदमिदं जपेत् ।। ४८ ।।\nअस्पृष्ट्वैव च जप्तव्यमेतत्तस्करमोहनम् ।।\n<sup class=\"reference\" id=\"cite_ref-1\"><a href=\"#cite_note-1\">[१]</a></sup>ॐष्वित्यृचमपां मध्ये जपेद्यो वै नदीं तरेत् ।।४९।।\nउद्धौर्मिभिरितीमां तु जपेद्रथगतस्तरन् ।। .\nअध्वानं प्रस्थितश्चैव मन्त्रैरिति च संस्मरेत् ।। 2.124.५० ।।\nसुदातारं सुपुष्ट्यर्थं सर्ववेदे स्थितं नरम् ।।\nनास्ति विद्यागमो यस्य सुयुक्तस्यापि भार्गव ।। ५१ ।।\nस सर्पीरिति च जपन्मासात्तं प्रतिपद्यते ।।\nयानाक्षं समभज्यन्तं दृष्ट्वा दुर्गेऽध्वनि द्विज ।। ५२ ।।\nअभित्यवस्येति जपेदृक्षमक्षबलं दधत् ।।\nकृष्णपक्षचतुर्दश्यां त्रिरात्रोपोषितः शुचिः ।। ५३ ।।\nदक्षिणाप्रवणे देशे श्मशानस्थः समाहितः ।।\nरक्तोष्णीष्यसिपाणिश्च तौलाकीभ्योऽनिलाशनः ।। ५४ ।।\nसप्ताहं जुहुयात्तैलं सार्षपं लवणान्वितम् ।।\nसमिधो राजवृक्षस्य वसिष्ठे द्वेषिणीः पठन् ।। ५५ ।।\nयं द्विष्यात्तस्य कृत्वा तु शम्या केनाहृतं निशि ।।\nअधिष्ठाय च तं कुर्यादृग्भिश्च तिसृभिर्द्विजः ।। ५६ ।।\nउद्दिश्य राम होमोऽयं सप्तरात्रं न जीवति ।।\nद्वाविंशकं जपन्सूक्तमध्यात्मिकमनुत्तमम् ।। ५७ ।।\nपर्वसु प्रयतो नित्यमिष्टान्कामानुपाश्नुते ।।\nबृहस्पतिमजाश्वं च सतारं बभ्रुमेव च ।। ५८ ।।\nपञ्चर्चेन स्तुवन्नेतान्पञ्चकामानवाप्नुयात्।।\nकृणुष्वेति जपन्सूक्तं जुह्वदाज्यं समाहितः।।५९।।\nअरातीनां हरेत्प्राणान्रक्षांस्यपि च नाशयेत्।।\nउपतिष्ठेत यो वह्निं परीत्य च दिने दिने।।2.124.६०।।\nतं रक्षति स्वयं वह्निर्विश्वतो विश्वतोमुखः।।\nको अद्येति च सूक्तेन वासांसि लभते परम्।।६१।।\nकायेति वामदेवेन कुर्यात्स्वस्त्ययनं निशि।।।\nहंसः शुचिषदित्येतच्छुचिरीक्षन्दिवाकरम् ।। ६२।।\nकृषिं प्रपद्यमानस्तु स्थालीपाकं यथाविधि ।।\nजुहुयात्क्षेत्रमध्ये तु शुना वाहस्तु पञ्चभिः।।६३।।।\nइन्द्राय च मरुद्भ्यश्च पर्जन्याय भगाय च ।।\nयथालिङ्गं तु विहरेल्लाङ्गलं तु कृषीवलः ।। ६४ ।।\nपूष्णे धान्याय सीतायै शुनासीरमथोत्तरम् ।। ।\nगन्धमाल्योपहारैश्च यजेदेताश्च देवताः ।। ६५ ।।\nप्रवापणे प्रलपने खलसीतोपहारयोः ।।\nअमोघं कर्म भवति वर्धते सर्वदा कृषिः ।। ६६ ।।।\nक्षेत्रस्य पत्ये तत्क्षेत्रं सूर्यदृग्विन्दते भुवम् ।।\nआखूत्करेषु चरणौ यजेदेतेन मूषिकाम् ।। ६७ ।।\nचित्रा इन्द्रेति च स्तूयान्नास्य वृष्टिभयं भवेत् ।।।\nविज्येतिष्येति ज्वलयेद्यत्रेच्छेज्जातवेदसम्।।६८।।\nसमुद्रादिति सूक्तेन कामानाप्नोति पावकात्।।\nविश्वानि च इति द्वाभ्यामृग्भ्यां यो वह्निमर्चति।। ।।६९।।\nस तरत्यापदः सर्वाः यशः प्राप्नोति चाक्षयम् ।।\nअग्ने त्वमिति च स्तुत्वा धनमाप्नोति वाञ्छितम्।।2.124.७०।।\nउरोष्ट इति(५.३८.१) सूक्तेन वित्तमाप्नोत्यसंशयम् ।।\nप्रजाकामो जपेन्नित्यं वरुणादेवसन्नया ।। ७१ ।।\nस्वस्त्यात्रेयं जपेत्प्रातः सदा स्वस्त्ययनं जपेत् ।।\nस्वस्तिपन्थामिति प्रोद्य स्वस्तिमान्व्रजतेऽध्वनि ।।७२।।\nविजहीषुर्वनस्यान्ते शत्रूणां बाधनं भवेत् ।।\nस्त्रियो गर्भप्रमूढाया गर्भमोक्षणमुत्तमम्।।७३।।\nअवच्छादिति सूक्तेन वृष्टिकामः प्रयोजयेत्।।\nनिराहारः क्लिन्नवासा न चिरेण प्रवर्षति।।७४।।\nश्रियः पञ्चदशर्चं तु जपञ्जुहुयाद् घृतेन वा।।\nउपैतु मां देवसख इति सर्वौषधीजलैः ।।७५।।\nसदा स्नातः श्रियं दीप्तां कुले प्राप्नोत्यसंशयम् ।।\nमनसः काम इत्येतां पशुकामो नरो जपेत् ।।७६ ।।\nकर्दमेनेति च स्नायात्प्रजाकामः शुचि व्रतः।।\nअश्वपूर्वामिति स्नायाद्राज्यकामस्तु मानवः।।७७।।\nरोहिते चर्मणि स्नायाद्ब्राह्मणस्तु यथाविधि ।।\nराजा चर्मणि वैयाघ्रे छागे वैश्यस्तथैव च ।।७८।।\nदशसाहस्रिको होमः प्रत्येकं परिकीर्तितः ।।\nअप्सु वा जुहुयाद्राम पद्मान्ययुतशोऽग्निषु।।७९ ।।\nइष्टान इत्यृचा वह्निं स्तुवञ्शत्रून्विनाशयेत्।।\nआचार इति सूक्तेन गोष्ठे गां लोकमातरम्।।2.124.८० ।।\nउपतिष्ठेद्व्रजेच्चैव य इच्छेद्गाः सदाक्षयाः।।\nवाक्सिद्धिं तु स्तुवञ्शक्रं महद्धनमवाप्नुयात् ।। ८१ ।।\nउपैतेति मृती राज्ञो दुन्दुभीनभिमन्त्रयेत् ।।\nतेजो बलं च प्राप्नोति शत्रूंश्चैव नियच्छति ।। ८२ ।।\nतृणपाणिर्जपेत्सूक्तं रक्षोघ्नं दस्युभिर्वृतः ।।\nये के च मेत्यृचं जप्त्वा दीर्घमायुरवाप्नुयात् ।।८३।।\nयस्य नष्टं भवेद्द्रव्य सम्पूज्य स जपेन्निशि ।।\nसौमारौद्रं जपन्सूक्तं सर्वपापैः प्रमुच्यते ।।८४।।\nजीमूतसूक्तेन तथा सेनाङ्गानभिमन्त्रयेत् ।।\nयथालिङ्गं ततो राजा विनिहन्ति रणे रिपून् ।। ८५ ।।\nअग्निं नरेति सूक्तेन स्तुवन्नग्निं सुखी भवेत् ।।\nप्राणपेति त्रिभिः सूक्तैर्धनमाप्नोति चाक्षयम् ।। ८६ ।।\nअभीतयः प्रगाथेन स्तुत्वा शक्रं धनी भवेत् ।।\nशंवतीः शन्न इन्द्राग्नी जपेद्व्याधिविनाशनम् ।। ८७ ।।\nसमुद्रज्येष्ठेति जपेत्सूक्तमेतज्जयावहम् ।\nवास्तोष्पते प्रतीत्येतत्सूक्तं वातोष्पतेर्जपेत् ।। ८८ ।।\nअनीवहेति सूक्तेन भूतान्निःस्वापयेन्निशि ।।\nसम्बाधे विषमे दुर्गे बन्धे वा निगडैः क्वचित् ।। ८९ ।।\nपलायित्वा गृहीतो वा सूक्तमेतत्तथा जपेत् ।।\nत्रिरात्रं नियतोपोष्य श्रपयेत्पायसं चरुम् ।। 2.124.९० ।।\nतेनायुतशतं पूर्णं जुहुयात्त्र्यम्बकेत्यृचा ।।\nसमुद्दिश्य महादेवं जीवेदब्दशतं सुखी ।। ९१।।\nतच्चक्षुरित्यृचा स्नात उपतिष्ठेद्दिवाकरम् ।।\nउद्यन्तं मध्यमं चैव दीर्घमायुर्जिजीविषुः ।। ९२ ।।\nव्युषा इत्युपतिष्ठेत यः प्रातः प्रयतः शुचिः ।।\nप्राप्नुयात्सहिरण्यादि नानारूपधरं बहु ।। ९३ ।।\nध्रुवं सन्ध्यासु क्षितिषु जपन्बद्धः प्रमुच्यते ।।\nइदमापः प्रवहत यत्किंचिद्दुरितं पुनः ।। ९४ ।।\nअपः प्रविश्य तु जपन्सर्वपापैः प्रमुच्यते ।।\nसूक्ताभ्यां पर एताभ्यां हुताभ्यां भूतिमाप्नुयात् ।। ९५ ।।\nसूक्ताभ्यां तिस्र एताभ्यामास्यदल्पोदकस्थितः ।।\nउपतिष्ठन्रविं देवं पञ्चरात्रे गते नरः ।। ९६ ।।\nअनश्नन्भार्गवश्रेष्ठ महद्धर्षमवाप्नुयात् ।।\nइन्द्रासोमेति सूक्तं तु कथितं शत्रुनाशनम् ।। ९७ ।।\nयस्य लुप्येद्व्रतं मोहाद्वात्यैर्वा संसृजेत्सह ।।\nउपोष्याज्यस्य जुहुयात्त्वमग्ने व्रतपा इति।। ९८ ।।\nआदित्यदृक्प्रमाद्रौजं जप्त्वा वादी जयी भवेत् ।।\nसमग्निरग्निभिश्चेति प्रपद्येद्वायुभास्करौ ।। ९९ ।।\nअग्निं प्रथमतः स्तुत्वा महत्कष्टात्प्रमुच्यते ।।\nन हीति च चतुष्केण मुच्यते महतो भयात् ।। 2.124.१०० ।।\nऋचं जप्त्वा य इत्येतत्सर्वान्कामानवाप्नुयात् ।।\nप्राग्भोजनमिदं ब्रह्म मानवानां महर्षिणाम् ।। १०१ ।।\nपूर्वाह्णे जपतो नित्यं त्वर्थसिद्धिः परा भवेत् ।।\nअग्निनेत्याश्विनं सूक्तं मृजाकरमुदाहृतम् ।। १०२ ।।\nसमिधेति जुहोत्यग्नौ प्राप्नुयात्कीर्तिमुत्तमाम् ।।\nद्विचत्वारिंशकं चैन्द्रं जप्त्वा नाशयते रिपून् ।। १०३ ।।\nनाशं महीति जप्त्वा च प्राप्नोत्यारोग्यमेव च ।।\nदुःस्वप्नघ्नाः परा जप्या नरः पापैः प्रमुच्यते ।। १०४ ।।\nशन्नो भवेति द्वाभ्यां तु भुक्त्वान्नं प्रयतः शुचिः ।।।\nहृदयं पाणिना स्पृष्ट्वा व्याधिभिर्नाभिभूयते ।। १०५ ।।\nअहोरात्रोषितः स्नात्वा शक्रं सम्पूज्य मानवः ।।\nइत इत्याज्यमुत्पूय जुहुयादिन्द्रमचर्येत् ।। १०६ ।।\nघृतं तिलं वा धर्मज्ञ भयेभ्यो विप्रमुच्यते ।।\nतत्त्वामन्दमिति स्नातो हुत्वा शत्रून्प्रमापयेत् ।।१०७।।\nतान्विद्यादित्यदैवत्यं जप्त्वा मुच्येत बन्धनात् ।।\nयद्द्याव इति जप्त्वा च सर्वान्कामान्समश्नुते ।। १०८ ।।\nपवित्राणां पवित्रं तु पावमानऋचः स्मृताः ।।\nवैखानसऋचस्त्रिंशत्पवित्राः परमाः स्मृताः ।। १०९ ।।\nऋचां द्विषष्टिः प्रोक्तं चोपवसेदृषिसत्तमैः ।।\nसर्वकल्मषनाशाय पावनाय शिवाय च ।। 2.124.११० ।।\nस्वादिष्टयेति सूक्तानां सप्तषष्टिरुदाहताः ।।\nदशोत्तरा ऋचश्चैताः पावमान्यः शतानि षट्  १११ ।।\nएतज्जुह्वञ्जपंश्चैव घोरं मृत्युभयं जयेत् ।।\nआध्यात्मिकं पवित्रं च सूक्तं जप्त्वाल्पतः क्वचित् ।। ११२ ।।\nगतिमिष्टामवाप्नोति विन्दते महतीं श्रियम् ।।\nआपोहिष्ठेति महतः प्रयुञ्जीतोदकस्थितः ।। ११३ ।।\nसर्वपापविनिर्मुक्तस्त्वशेषफलमश्नुते ।।\nउपतिष्ठेत राजानं यमसूक्तेन वै द्विज ।। ।। ११४ ।।\nचतुर्दश्या तु कुर्वीत स्थालीपाकं यथाविधि ।।\nपरेयिवांसमित्येतत्सूक्तमत्र प्रयोजयेत् ।। ११५ ।।\nपुरायुषः प्रमीयेत न स जातु कथञ्चन ।।\nमृत्युमेव प्रपद्येत परं मृत्योरिव द्विज ।। ११६ ।।\nवैशाख्यां पौर्णमास्यां तु नक्तभोजी सदा नरः ।।\nपुरायुषः प्रमीयेत न स जातु कथञ्चन ।। ११७ ।।\nफलाहारो जयेन्मृत्युं त्रिभिर्वर्षैः सदा नरः ।।\nदशाक्षरं तु शान्त्यर्थं भद्रं न इति संस्मरन् ।। ११८ ।।\nफलाहारो भवेन्मासं मासान्मासं पयः पिबेत् ।।\nवायुभक्ष्यो भवेन्मासं जपन्नेतत्सहस्रशः ।। ११९ ।।\nअन्तर्धानमवाप्नोति सिद्धान्पश्यति चारणान् ।।\nप्रदेवतेति नियतो जपेत मरुधन्वसु ।। 2.124.१२० ।।\nप्राणान्तिके भये प्राप्ते क्षिप्रमायुस्तु विन्दति ।।\nवैभीतकांस्तु त्रीनक्षान्गन्धैः समधिवासयेत् ।। १२१ ।।\nपुष्पैरवकिरेच्चैव स्थापयित्वा विहायसि ।।\nसंहृत्य पादौ तौ तत्र तिष्ठेद्दक्षस्तुतिं जपेत् ।। १२२ ।।\nप्रावे मासेत्यृचामेकां जपेच्च मनसा निशि ।।\nव्युष्टायामुदिते सूर्ये द्यूते जयमवाप्नुयात् ।। १२३ ।।\nअब्रध्नमुषसानक्तेत्येतत्स्वस्त्ययनं जपेत् ।।\nनमो मित्रस्य वरुणस्य चक्षुषेति च नित्यशः ।। १२४ ।।\nतथाज्यं जुहुयान्नित्यं भीतिभ्यो विप्रमुच्यते ।।\nदेवस्यरीति नित्यं तु जपेद्देवं समश्नुते ।। १२५ ।।\nमा प्रगामीति मूढस्तु पन्थानं पथि विन्दति ।।\nक्षीणायुरिति मन्येत यं कचित्सुहृदं प्रियम् ।।१२६।।\nयत्तेयमिति तु स्नातस्तस्य मूर्धानमालभेत् ।।\nसहस्रकृत्वा पञ्चाहं तेनायुर्विन्दते पुनः।।१२७।।\nस्रुक्स्रुवे दशमेनैव इध्ममौदुम्बरं भवेत् ।।\nइदमिध्मेति जुहुयाद् घृतं प्राज्ञः सहस्रशः ।। १२८।।\nपशुकामो गवां गोष्ठे अन्नकामश्चतुष्पथे ।।\nपारावतः स्वस्त्ययनं स्नातकस्य विधीयते ।। १२९ ।।\nबृहस्पते प्रथममिति ज्ञानकामस्य भार्गव ।।\nवयः सुपर्णमित्येतां जपन्वै विन्दते श्रियम् ।।2.124.१३०।।\nयस्ते मन्यो इति सदा मयत्नघ्नं विधीयते ।।\nहविष्मतीयमभ्यस्य सर्वपापैः प्रमुच्यते ।। १३१ ।।\nया ओषधीः स्वस्त्ययनं सर्वपापविनाशनम् ।। ।\nतस्य माया विनश्येत कायाग्निर्वर्धते तथा ।। १३२ ।।\nबृहस्पतिः प्रतीत्येतद् वृष्टिकामः प्रयोजयेत् ।।\nसर्वत्र तु परा शक्तिर्ज्ञेया प्रतिरथा तथा ।। ।। १३३ ।।\nभूतांशं काश्यपं नित्यं प्रजाकामस्य कीर्तितम् ।।\nअहं रुद्रेभिरित्येतद्वाग्ग्मी भवति मानवः ।। १३४ ।।\nन योनौ जायते विद्वांञ्जपन्नत्रीति रात्रिषु ।।\nरात्रिसूक्तं जपन्रात्रौ रात्रिक्षेमी भवेन्नरः ।। १३५ ।।\nया कल्पयतीति जपेन्नित्यं कृत्वा विनाशनम् ।।\nआयुष्यं चैव वर्चस्यं सूक्तं दाक्षायणं महत् ।। १३६ ।।\nउत देवा इति जपेदामयघ्नं धृतव्रतः ।।\nअग्ने अग्नाव इत्येद्धनकामः प्रयोजयेत् ।। १३७ ।।\nवैभीतकेऽब्दं हुत्वाग्निं द्विषद्द्वेषं ततो जपेत् ।।\nद्विषन्तु धन्विनं हुत्वा द्विषतो विन्दते धनम् ।। १३८ ।।\nअयमग्ने जनितेति जपेदग्निं भये सति ।।\nद्विमार्जन्निति पाठं तु जपन्नुत्थापयेद्द्विजः ।। १३९ ।।\nप्रातश्च पाठयेदेनं संसदि ब्रह्मचारिणाम् ।।\nइमामिति च सूक्तेन शतकृत्वोऽभिमन्त्रितम् ।। 2.124.१४० ।।\nघृतेन पीत्वा तं प्रातः सपत्नीभिर्विमुच्यते ।।\nअरण्यानीत्यरण्येषु जपेत्तद्भयनाशनम् ।। १४१ ।।\nश्रद्धासूक्तं जपेन्नित्यं श्रद्धाकामविवर्धनम् ।।\nब्राह्मी यद्यस्य सूक्ते द्वे जपेत नियतः सदा ।। १४२।।\nशंखपुष्पीं तु पयसा ब्राह्मीपुष्पाणि सर्पिषा ।।\nशतावरी तु पयसा वचामद्भिर्घृतेन वा ।। १४३ ।।\nसूक्ताभ्यां ह्यनुमन्त्राभ्यां चैकैकं तु त्र्यहं पिबेत् ।।\nश्रद्धां मेधां स्मृतिं पुष्टिं वर्णं लक्ष्मीं च विन्दति ।। १४४ ।।\nशासन्नर्थाञ्जपन्नित्यं संग्रामे विजिगीषतः ।।\nगृहीतदक्षिणादर्भान्गृहीत्वा संस्पृशेज्जपेत् ।। १४५ ।।\nमुञ्चामि त्वा हविषेति यक्ष्माणमपकर्षति ।।\nब्रह्मणाग्निः संविदानं गर्भमृत्युविनाशनम् ।। १४६ ।।\nअपेहीति जपेत्सूक्तं शुचिर्दुःस्वप्ननाशनम् ।।\nदेवाः कपोत इति तु कपोतस्योपवेशने ।। १४७ ।।\nकौशिकस्य जपेत्सूक्तं घृतेन जुहुयात्तथा ।।\nसपत्नघ्नं प्रयुञ्जीत ऋषभं जपहोमयोः ।। १४८ ।।\nयेनेदमिति जप्त्वा वै समाधिं विन्दते पराम् ।।\nमयोभूर्वात इति तु गवां स्वस्त्ययनं परम् ।। १४९ ।।\nयवानां च घृताक्तानां गोमयाग्नौ समाहितः ।।\nजुहुयाद्गोष्ठ मध्ये तु दधिमध्वाज्यसंस्कृतम् ।। 2.124.१५० ।।\nपतन्तमिति नित्यं तु जपेत विजने वने ।।\nशाम्बरीमिन्द्रजालां वा मालामेतेन धारयेत् ।। १५१ ।।\nअदृश्यानां च सत्त्वानां मायामेतेन बाधते ।।\nन प्रतिष्ठेति स्वस्त्ययनं नारीगर्भविवर्धनम् ।। १५२ ।।\nविष्णुर्ण्यानमितीमं च तथैवापरमुच्यते ।।\nमहित्यृणां मवोस्विति परिस्वस्त्ययनं जपेत् ।। १५३ ।\nप्रापयेद्विद्विषद्वेषं जपेच्च रिपुनाशनम् ।।\nआयङ्गौः सप्तराज्ञस्तु सर्पानेतैः प्रसाधयेत् ।। ।। १५४ ।।\nसंसमिद्युवसेच्चैतत्सौभ्रातृकरणं महत ।।\nतच्छंयोरावृणीमहे जपेत्स्वस्त्ययनं सदा ।। १५५ ।।\nपितॄणां संहितां विद्यात्पितॄन्प्रीणाति वै तथा ।।\nवास्तोष्पतेन मन्त्रेण यजेत गृहदेवताम् ।। १५६ ।।\nतल्लिङ्गैर्देवतामन्त्रैर्देवाराधनमुच्यते ।।\nजपस्येष विधिः प्रोक्तो हुते यज्ञे विशेषतः ।। ।।१५७।।\nहोमान्ते दक्षिणा देया यथाशक्त्या च भार्गव ।।\nहुतेन शम्यते पापं हुतमन्नेन शम्यते ।।१५८।।\nअन्नं हिरण्यदानेन अमोघा ब्राह्मणाशिषः।।\nसिद्धार्थका यवा धान्यं पयो दधि घृतं तथा।।१५९।।\nक्षीरवृक्षास्तथेध्माश्च सर्वकामप्रदाः स्मृताः ।।\nसमिधः कण्टकिन्यश्च राजिका रुधिरं विषम् ।। ।। 2.124.१६०।।\nतैलं च भृगुशार्दूल विज्ञेयमभिचारकम् ।।\nसक्तवः फलमूलानि शाकानि विविधानि च ।। १६१ ।।\nपयो दधि सुवर्णं च भैक्ष्यं नाशनमुच्यते ।।\nहविःस्नानं च कर्तव्यं सर्वत्र भृगुसत्तम।।१६२।।\nऋचां विधानं कथितं तवैतत्समासतः कर्मकरं द्विजानाम् ।।\nततो विधानं यजुषां निबोध समासतो धर्मभृतां वरिष्ठ ।। १६३ ।।\nइति श्रीविष्णुधर्मोत्तरे द्वितीयखण्डे मा० सं० ऋग्विधानं नाम चतुर्विंशत्युत्तरशततमोऽध्यायः ।। १२४ ।।\n2.125\nपुष्कर उवाच ।।\nॐकारपूर्विका नाम महाव्याहतयः स्मृताः ।।\nसर्वकल्मषनाशिन्यः सर्वकर्मप्रदास्तथा।।१।।\nआज्याहुतिसहस्रेण देवमाराधयेद्द्विज।।\nमनसः कांक्षितं राम मनसेप्तितकामदम् ।। २ ।।\nशान्तिकामो यवैः कुर्यात्तिलैः पापापनुत्तये ।।\nधान्यैः सिद्धार्थकैश्चैव सर्वकामकरं तथा ।। ३ ।।\nऔदुम्बरीभिरिध्माभिः पशुकामस्य शस्यते ।।\nदश चैवान्नकामस्य पयसा शान्तिमिच्छतः ।। ४ ।।\nअपामार्गसमिद्भिश्च कामयन्कनकं बहु ।।\nकन्याकामो घृताक्तानि युग्मशो ग्रथितानि च।।५।।\nजातीपुष्पाणि जुहुयाद्वामार्थी तिलतण्डुलम् ।।\nवशीकर्मणि शाखोटवाशापामार्गमेव च ।। ६ ।।\nवसासृङ्मिश्रसमिधो व्याधिघातस्य भार्गव ।।\nक्रुद्धस्तु जुहुयात्सम्यक् शत्रूणां वधकाम्यया ।। ७ ।।\nसर्वव्रीहिमयीं कृत्वा राज्ञः प्रतिकृतिं द्विजः ।।\nसहस्रशस्तु जुहुयात्प्रजावशगतो भवेत् ।। ८ ।।\nवस्त्रकामस्य पुष्पाणि दूर्वा व्याधिविनाशनी ।।\nब्रह्मवर्चसकामस्य वामाग्रं च विधीयते ।। ९ ।।\nप्रत्यङ्गिरेप्सुर्जुहुयात्तुषकण्टकभस्मभिः ।।\nविद्वेषणे च पक्षाणि काककौशिकयोस्तथा ।। 2.125.१० ।।\nकापिलं तु घृतं हुत्वा तथा चन्द्रग्रहे द्विज ।।\nवचाचूर्णेन संपीतांस्तानानीय च तां वचाम् ।। ११ ।।\nसहस्रमन्त्रितां भुक्त्वा मेधावी जायते नरः ।।\nसूर्योदयेऽर्काभिमुखं पुत्रकामो जपेन्नरः ।। १२।।\nएकादश्यां गुग्गुलं लौहं बैल्वं खादिरमेव वा ।।\nद्विषन्तन्त्वां बधानीति निखनेद्रिपुवेश्मनि ।। १३ ।।\nउच्चाटनमिदं कर्म शत्रूणां कथितं तव ।।\nशक्रं ध्रुवं भूपतये महाव्याहृतिभिर्भवेत् ।। १४ ।।\nसूर्यस्त्वेति तथा मन्त्रं ज्ञेया प्रत्यङ्गिरा परा ।।\nएतेनौदुम्बरैरिध्मैर्देवं वर्षापयेद्ध्रुवम् ।। १५ ।।\nअहोरात्रं जले जप्त्वा चक्षुष्मानित्ययं द्विज ।।\nप्रणष्टचक्षुर्धर्मज्ञ योगमाप्नोति चक्षुषः ।।१६ ।।\nउपप्रयन्तमित्येतद्धुत्वा विप्रो महानसे ।।\nअनुवाकं महाभाग नित्यसन्नेन युज्यते ।। १७ ।।\nतनूपाग्नेऽसि इति च दूर्वा हुत्वा रुजान्वितः ।।\nव्याधिमोक्षमवाप्नोति नात्र कार्या विचारणा ।। १८ ।।\nइहैव तेभ्यः पतितं गृहीत्वा गोमयं द्विज ।।\nघृताज्यमधुसंयुक्तं हुत्वा धेनुं तु तां लभेत् ।। १९ ।।\nएष ते रुद्रभागेति हुत्वा राम गवेधुकाम् ।।\nअर्धर्चेन तथाप्नोति धनं नास्त्यत्र संशयः ।। 2.125.२० ।।\nअर्धर्चेन द्वितीयेन क्षेत्रमध्ये बलिं हरेत् ।।\nमूषिकाशलभोत्पाते सुरामांसासवादिभिः।।२१।।\nभेषजमिति मन्त्रेण दध्याज्यमधुहोमकः ।।\nचतुष्पदानां सर्वेषामुपसर्गं विनाशयेत् ।। २२ ।।\nत्र्यम्बकं यजामहेति होमः सर्वार्थसाधकः ।।\nकन्यानाम गृहीत्वा च कन्यालाभकरः परः ।। २३ ।।\nभयेषु च जपेन्नित्यं भयेभ्यो विप्रमुच्यते ।।\nधत्तूरपुष्पं सघृतं तथा हुत्वा चतुष्पथे ।। २४ ।। ।\nशून्ये शिवालये वापि शिवात्कामानवाप्नुयात् ।।\nहुत्वा च गुग्गुलं राम स्वयं पश्यति शङ्करम् ।। २५ ।।\nअकृत्या इति चैवाष्टौ ऋचो हुत्वा घृतादिभिः ।।\nअन्वहं त्वापदां नाशं स्वकुले कुरुते धुवम् ।। २६ ।।\nभवत्युत्तरवादी च जप्त्वा च विदसीत्यृचम् ।।\nअग्नेस्तनोरिति तथा हुत्वा च तिल तण्डुलैः ।। २७ ।।\nसहस्रशस्तु धर्मज्ञ भवेत्सर्वातिथिर्नरः ।।\nयुञ्जते मन इत्येतदनुवाकं तु वैष्णवम् ।। २८ ।।\nसायं प्रातः समासीत दीर्घमायुरवाप्नुयात् ।।\nदिवो वा विष्ण इत्यस्य कर्म व्याहृतिवद्भवेत् ।। २९ ।।\nविष्णोरराटमित्येतत्सर्वबाधाविनाशनम् ।।\nरक्षोघ्नं च यशस्यं च तथैव विवर प्रदम्।।2.125.३०।।\nअयन्नो यज्ञ इत्येतत्संग्रामे विजयप्रदम् ।।\nइदमापः प्रवहत स्नाने पापापनोदनम् ।। ३१ ।।\nदैवांश इति दैवेतदभिचारेषु योजयेत् ।।\nव्याधिघातः समिद्भिस्तु राजिकासृग्विषैस्तथा।।३२।।\nयक्ष्माहीति तथा हुत्वा बहिर्निर्गम्य मानवः।।\nउपश्रुतिं तु गृह्णीयात्सा तस्यावितथा भवेत्।।३३।।\nअग्ने पवस्वेति हुतं ब्रह्मवर्चसकारकम् ।।\nउदुत्यं चित्रमित्यस्य कर्म व्याहतिवद्भवेत् ।। ३४ ।।\nयस्मान्नरादभ्यधिको नरो भवितुमिच्छति ।।\nस्वस्ति नेन्द्रेति तु जपेत्तस्य नामान्तसंयुतम् ।। ३५ ।।\nभवत्यभ्यधिकस्तस्माद्विद्यया यशसा श्रिया ।।\nतथा होमादनेनैव दासलाभमवाप्नुयात् ।। ३६ ।।\nविश्वकर्म हविष्यं च सूचीं लौहीं दशाङ्गुलीम् ।।\nकन्याग्रे निखनेद्द्वारि ततस्सास्मै प्रदीयते ।। ३७ ।।\nदेवस्येति तरीतेन हुतेनैवान्नवान्भवेत् ।।\nवाजस्यसति चैतेन हुत्वाज्यं सप्तभिर्द्विजः ।। ३८ ।।\nयदेव जुहुयात्पश्चात्तदेवाक्षयमाप्नुयात् ।।\nअग्ने अच्छेति जुहुयाद्धनकामो द्विजोत्तमः ।। ।। ३९ ।।\nतिलैर्यवैश्च धर्मज्ञस्तथापामार्गतण्डुलैः ।।\nसहस्रमन्त्रितां कृत्वा  तथा गोरोचनां द्विजः ।। 2.125.४० ।।\nतिलकं च तथा कृत्वा जनस्य प्रियतां व्रजेत् ।।\nपौर्णमास्यां तथा हुत्वा मेघं राजानमित्यपि ।। ४१ ।।\nउपस्थानं तथा कृत्वा दत्त्वा चान्नं द्विजन्मने ।।\nसोमयाजी भवेद्राम नात्र कार्या विचारणा ।। ४२ ।।\nएष ते निर्ऋतेत्याभिरभिचारककर्मणा ।।\nगृहान्नैर्ऋत्यके भागे हुत्वा स्नात्वा नदीजले ।। ४३ ।।\nकापिलाद्गोमयान्नित्यं पञ्चगव्याभिषेचितम् ।।\nकृत्वा रुद्रांस्तथा जप्त्वा मैत्र्यमाप्नोति गुह्यकैः ।। ४४ ।।\nरुद्राणां च तथा जप्यं सर्वाघविनिषूदनम् ।।\nसर्वकर्मकरं होमं तथा सर्वत्र शान्तिदम् ।। ४५ ।।\nअजाविकानामश्वानां कुञ्जराणां तथा गवाम् ।।\nमनुष्याणां नरेन्द्राणां बालानां योषितामपि ।। ४६ ।।\nग्रामाणां नगराणां च देशानामपि भार्गव ।।\nअनिद्रुतानां धर्मज्ञ व्याधितानां तथैव च ।। ४७ ।।\nमरणे समनुप्राप्ते रिपुजे च तथा भये ।।\nरुद्रहोमः परा शान्तिः पायसेन घृतेन च ।। ४८ ।।\nकूष्माण्डैर्घृतहोमेन सर्वान्पापानपोहति ।।\nसक्तुयावकभैक्ष्याशी नक्तं मनुजसत्तम ।। ४९ ।।\nबहिः स्नानरतो मासान्मुच्यते ब्रह्महत्यया ।।\nमधुवातेति मन्त्रेण हुत्वैवाज्यमतन्द्रितः ।। 2.125.५० ।।\nसहस्रशस्तु धर्मज्ञ दीर्घमाप्नोति जीवितम् ।।\nहुत्वा दध्ना तथा पुत्रान्प्राप्नोति मनसेप्सितान् ।। ५१ ।।\nगुग्गुलोः कणिकाभिस्तु सौभाग्यं विन्दते ध्रुवम् ।।\nकृत्वाष्टपत्रं कमलं तन्मध्ये शशिनं लिखेत् ।। ५२ ।।\nलवणेन ततस्तस्य पूजां कृत्वा यथाविधि ।।\nसौभाग्यं महदाप्नोति मधुवातेति वै जपन् ।।५३ ।।\nजप्त्वा पुष्पवतीत्येवं मन्त्रं राम सहस्रशः ।।\nदेवतायै निवेद्यैव कुसुमानि शिवं भवेत् ।। ५४ ।।\nजीमूतस्यैव भवति मन्त्रं जयकरं द्विज ।।\nपयस्वतीति पयसा तथा हुत्वा सहस्रशः ।। ५५ ।।\nब्रह्मवर्चसमाप्नोति दध्ना वा भृगुनन्दन ।।\nदधिक्राव्णेति हुत्वा तु पुत्रान्प्राप्नोत्यसंशयम् ।। ५६ ।।\nतथा घृतवतीत्येतदायुष्यं स्याद् घृतेन तु ।।\nबोधश्च मेति कथितं तथा स्वस्त्ययनं परम् ।। ५७ ।।\nस्वस्ति न इन्द्रेत्येतं च सर्वबाधाविनाशनम् ।।\nइह गावः प्रजायध्वमिति पुष्टिविवर्धनम् ।। ५८ ।।\nस्रुवेण देवस्य त्वेति हुत्वापामार्गतण्डुलम् ।।\nमुच्यते विकृताच्छीघ्रमभिचारान्न संशयः ।। ५९ ।।\nबहित्वदन्यदित्येतत्कर्म व्याहृतिवद्भवेत् ।।\nभद्रयन्ते पलाशस्य समिद्भिः कनकं लभेत् ।।2.125.६० ।।\nहंसः शुचिषदित्येतज्जपंस्तोयेऽघनाशनम् ।।\nचत्वारि शृङ्गेत्येतच्च सर्वपापहरं जले ।।६१ ।।\nदेव यज्ञेति जप्त्वा तु ब्रह्मलोके महीयते ।।\nजप्त्वा पितृभ्य इत्येतत्तृप्तिं प्राप्नुयान्नरः ।। ६२ ।।\nवसन्तेति च हुत्वाज्यमादित्याद्धनमाप्नुयात् ।।\nशिवो भवस्वाग्न्युत्पाते व्रीहिभिर्जुहुयान्नरः ।। ६३ ।।\nयाम्येन इति चैतच्च तस्करेभ्यो भयावहम् ।।\nदंष्ट्राभ्यामिति चैतच्च व्रीहिभिर्जुहुयान्नरः ।। ६४ ।।\nयो अस्मभ्यमरातीयान्हुत्वा कृष्णतिलैर्नरः ।।\nसहस्रशोऽभिचारात्तु मुच्यते विकृतिं द्विजः ।। ६५ ।।\nअन्नेनान्नपतेत्वेतद्धुत्वा चान्नमवाप्नुयात् ।।\nसुपर्णोऽसीति दैत्यस्य कर्म व्याहृतिवद्भवेत् ।। ६६ ।।\nमनः स्वतीति जप्त्वा च बन्धनान्मोक्षमाप्नुयात् ।।\nरोपयेत वचां राजा चन्द्रे ग्रस्ते जलाशये ।। ६७ ।।\nया ओषधय इत्येतज्जपंस्तामुद्धरेत्पुनः ।।\nतिरात्रोपोषितः कूर्चां कृत्वा तां ताम्रभाजने ।। ६८ ।।\nतेनैव मन्त्रितां चन्द्रं दृष्ट्वा मासं सदा जपेत् ।।\nसकापिलघृतक्षीरे पीत्वा श्रुतिधरो भवेत् ।। ।। ६९ ।।\nएतमेवौषधीपाने सदा मन्त्रं जपेद्द्विज ।।\nसिद्धा भवन्त्योषधयो मन्त्रेणानेन मन्त्रिताः ।। 2.125.७० ।।\nद्रुपदा नाम सा देवी यजुर्वेदे प्रतिष्ठिता ।।\nअन्तर्जले त्रिरावृत्य मुच्यते सर्वकिल्बिषैः ।। ७१ ।।\nइह गावः प्रजायध्वं मन्त्रोऽयं पुष्टिवर्धनः ।।\nहुतस्तु सर्पिषा दध्ना पयसा पायसेन वा ।। ७२ ।।\nशतं व इति चैतेन हुत्वा पर्णफलानि वै ।।\nआरोग्यं चिरमाप्नोति दीर्घमाप्नोति जीवितम् ।। ७३ ।।\nओषधीः प्रतिमोदध्वं जपेत्कर्मकवत्सदा ।।\nलवने बीजवापे वा विशेषात्सिद्धिमाप्नुयात् ।। ७४ ।।\nसर्वौषधीः समानीय सर्वव्रीहियुतास्ततः ।।\nक्षेत्रमध्ये द्विजो हुत्वा कृषिमाप्नोति पुष्टिदाम् ।। ७५ ।।\nअपामार्गं यवं धान्यमोषधीरिति मातरः ।।\nगोकामश्चाश्वकामो वा तं कामं शीघ्रमाप्नुयात् ।। ७६ ।।\nओषधीः समजन्तेति हुत्वा चाज्येन मानवः ।।\nभयमाप्नोति नैवेह यातुधानभवं क्वचित् ।। ७७ ।।\nग्रन्थावतीति चैतेन पायसं जुहुयाद्द्विज ।।\nसर्वत्र शान्तिमाप्नोति नात्र कार्या विचारणा ।। ७८ ।।\nसीरां युञ्जति इत्येतद्धुत्वा कृषिमवाप्नुयात् ।।\nउच्छुग्मा इति चैतेन बन्धनस्थो विमुच्यते ।। ७९ ।।\nयुवा सुवासा एतेन वासांस्याप्नोत्यसंशयम् ।।\nयस्मिँश्चापः स्थितः काष्ठे तद्गृहीत्वा विचक्षणः ।। 2.125.८० ।।\nसायं यक्ष्मेति मन्त्रेण शत्रोस्तु निखनेत्पदे ।।\nकुष्ठी भवति चाषस्य पक्षं गृध्रस्य वा पुनः ।। ८१ ।।\nसहस्रमन्त्रितं कृत्वा शत्रोः प्रतिकृतिं ततः ।।\nतेन बद्ध्वा ततो मृत्युं शत्रुः प्राप्नोत्यसंशयम् ।। ८२ ।।\nशत्रुं तु नाशयत्याशु सर्वातङ्कविनाशनम् ।।\nप्रपतन्तीति च ऋचा जुहुयादोषधीर्द्विज ।। ८३ ।।\nमिष्टान्नभागी भवति भाण्डानां चैव रक्षिता ।।\nमा मा हिंसीति चाज्येन हुतं रिपुविनाशनम् ।। ८४ ।।\nकान्तारमध्वरस्येति मधुसैन्धवसंयुताम् ।।\nसौभाग्यकामो जुहुयात्स्त्रियो वा पुरुषस्य वा ।। ८५ ।।\nहोमो द्रप्सश्च स्कन्देति वश्यकामस्य शस्यते ।।\nनमोस्तु सर्पेभ्य इति पायसं सघृतं नरः ।। ८६ ।।\nनागस्थानेति जुहुयात्सुवर्णं प्राप्नुयाद्बहु ।।\nकृणुष्व पाज इत्येतदभिचारविनाशनम् ।। ८७ ।।\nअग्ने तिष्ठेति जुहुयाद्द्रव्याः खल्वभिचारकाः ।।\nशत्रोर्नाम गृहीत्वा तु शत्रुं कुर्यात्तदा वशे ।। ८८ ।।\nदूर्वाकाण्डायुतं हुत्वा काण्डात्काण्डेति मन्त्रतः ।।\nग्रामे जनपदे वापि मरकं तु शमं नयेत् ।। ८९ ।।\nरोगार्तो मुच्यते रोगात्तथा दुःखात्तु दुःखितः ।।\nऔदुम्बर्यस्तु समिधो मधुमान्नो वनस्पतिः ।। 2.125.९० ।।\nहुत्वा सहस्रशो राम धनमाप्नोति मानवः ।।\nसौभाग्यं महदाप्नोति व्यवहारे तथा जयम् ।। ९१ ।।\nयोगादिति तथा हुत्वा देवं वर्षापयेद्ध्रुवम् ।।\nअपः पिबन्निति तथा हुत्वा दधिघृतं मधु ।। ९२ ।।\nप्रवर्तयति धर्मज्ञ महावृष्टिमनन्तरम् ।।\nअग्निर्देवतेति तथा यवमुष्ट्ययुतं द्विज ।। ९३ ।।\nहुत्वा श्रद्धेयवाक्यस्तु सर्वत्रैवाभिजायते ।।\nअयं पुरेति जुहुयादनुवाकेन मानवः ।। ९४ ।।\nघृतपूर्णानि पद्मानि सहस्रं भृगुनन्दन ।।\nकन्यां तां समवाप्नोति यामसौ मनसेप्सति ।। ९५।।\nश्रियमाप्नोति च तथा धनमाप्नोत्यनुत्तमम् ।।\nनमस्ते रुद्र इत्येतत्सर्वोपद्रवनाशनम् ।। ९६ ।।\nसर्वशान्तिकरं प्रोक्तं महापातकनाशनम् ।।\nरक्षोघ्नं च यशस्यं च श्रीरायुःपुष्टिवर्धनम् ।। ९७ ।।\nअभ्यवोचदित्यनेन रक्षा स्याद्व्याधितस्य तु ।।\nसिद्धार्थकानां क्षेपेण पथि चैतत्सदा पठेत् ।। ९८ ।।\nक्षेमेण स्वगृहानेति सर्वबाधाविवर्जितः ।।\nअसौ यस्ताम्र इत्येतत्पठेन्नित्यं दिवाकरम् ।। ९९ ।।\nउपतिष्ठेत धर्मज्ञ सायंप्रातरतन्द्रितः ।।\nअन्नमक्षय्यमाप्नोति दीर्घमायुश्च विन्दति ।। 2.125.१०० ।।\nप्रमुञ्चन्तो न इत्येतत्षड्भिरायुधमन्त्रणम् ।।\nरिपूणां भङ्गदं युद्धे नात्र कार्या विचारणा ।। १०१ ।।\nमानो महान्त इत्येतद्बालानां शान्तिकारकम् ।।\nनमो हिरण्यबाहवे इत्यनुवाक् हर्षकारकम् ।।\nराजिकां तिलतैलाक्तां जुहुयाच्छत्रुनाशनम् ।। १०२ ।।।।।\nनमो वः किरिकेभ्यश्च पद्मलक्षे हुते नरः ।।\nराजलक्ष्मीमवाप्नोति नात्र कार्या विचारणा ।।\nबिल्वानां च तथा हुत्वा कनकं बहु विन्दति ।।१ ०३ ।\nइमा रुद्रायेति तिलैः कृत्वा होमं विचक्षणः ।।\nशीघ्रमेव महाभाग धनमाप्नोति चिन्तितम् ।। १०४ ।।\nअनेनैव तु मन्त्रेण दूर्वाहोमेन मानवः ।।\nसर्वव्याधिविनिर्मुक्तो भयान्सर्वान्व्यपोहति ।। १०५ ।।\nवरारोहेण इध्मानां याते रुद्रशिवा-तनूः ।।\nहुत्वाऽयुतं तु धर्मज्ञं पुत्रमाप्नोत्यभीप्सितम् ।। १०६ ।।\nअसंख्याताः सहस्राणि मन्त्रैस्तदभिचारकम् ।।\nनमोऽस्तु रुद्रेभ्य इति प्रोक्ता प्रत्यङ्गिरा परा ।। १ ०७।।\nरक्तोष्णीषो रक्तवासा रक्तमाल्यानुलेपनः ।।\nअनेनैव श्मशाने तु लोहशङ्कुं नरोत्तम ।।१ ०८।।\nप्रादेशमात्रं जुहुयात्सहस्रं भृगुनन्दन ।।\nकृत्यामुत्थापयेज्जातां रक्तकुम्भेन पूजयेत् ।।१ ०९।।\nपूर्णपात्रेण च तथा सर्वकर्मकरो भवेत ।।\nआशुः शिशान इत्येतदायुधानां च रक्षणम् ।।2.125.११०।।\nसंग्रामे कथितं राम सर्वशत्रुविनाशनम् ।।\nइमं सोममित्येतन्नदीं गत्वा समुद्रगाम् ।। १११ ।।\nस्नातस्तोयेऽयुतं जप्त्वा हुत्वा दशशतं ततः ।।\nसाष्टं मनुजशार्दूल ग्राममाप्नोत्यभीप्सितम् ।।११२।।\nवाजश्च मेति जुहुयात्सहस्रं पञ्चभिर्द्विज ।।\nआज्याहुतीनां धर्मज्ञ चक्षुरोगाद्विमुच्यते ।। ११३ ।।\nमनोभवस्वेति गृहे तथा हुत्वा विचक्षणः ।।\nवास्तुदोषांस्ततः सर्वान्क्षिप्रमेव व्यपोहति ।। ११४ ।।\nअग्न आयूंषि चैतेन हुत्वेवाज्यमतन्द्रितः ।।\nसहस्रशस्तु धर्मज्ञ वशं नाप्नोति केनचित्।।११५।।\nअपाम्फेनेति लाजाभिर्हुताभिर्जयमाप्नुयात् ।।\nभद्रा इतीन्द्रियैर्हीनो जपन्स्यात्सकलेन्द्रियः ।। ११६ ।।\nअग्निश्च पृथिवी चेति वशीकरणमुत्तमम् ।।\nअध्वनीति जपन्मन्त्रं व्यवहारे जयी भवेत् ।। ११७ ।।\nब्रह्मराजभ्यामिति च कर्मारम्भेषु वै जपेत् ।।\nसर्वेषु सर्वधर्मज्ञ तेषां सिद्धिमुपाश्नुते ।। ११८ ।।\nनूनपादोसुर इति न्यग्रोधे द्विजसत्तम ।।\nअशोकपुष्पान्सघृताञ्जुहुयाल्लक्षसंमितान् ।।११९ ।।\nततो दानवकन्यां तु स्वयमेवेह पश्यति ।।\nअनुवाकस्य शेषेण तस्यान्नं विनिवेदयेत् ।। 2.125.१२० ।।\nददाति सा ततो रुक्मं तूष्णीं तत्रेच्छया भवेत् ।।\nअनुगच्छेत्ततस्तूष्णीं पाणौ सङ्गृह्य सा नरम् ।। १२१ ।।\nबिलं प्रवेशयेद्राम नात्र कार्या विचारणा ।।\nशून्यायतनमासाद्य माषमिश्रमथौदनम् ।। १२२ ।।\nकया नश्चित्र इत्येतज्जपंस्तु जुहुयान्नरः ।।\nहुते शतसहस्रे तु तस्य विद्याधरः स्वकाम् ।। १२३ ।।\nसुवर्णराशिं धर्मज्ञ शीघ्रमेव प्रयच्छति ।।\nसंवत्सरोशीत्यनया घृतं हुत्वा विचक्षणः ।। १२४ ।।\nयावज्जीवमरोगी स्याल्लक्षहोमेन पण्डितः ।।\nकेतुं कृण्वन्नित्येतत्संग्रामे जयवर्धनम् ।।१२५।।\nऐन्द्राग्नं वर्म इत्येतद्रणे सन्नाहबन्धनम् ।।\nधननागेति मन्त्रश्च धनुर्ग्रहणिकः परः ।। १२६ ।।\nवक्ष्यन्तीति तथा मन्त्रो विज्ञेयो ज्याभिमन्त्रणे ।।\nमन्त्रश्चाहिरिवेत्येतत्तृणमन्त्रः प्रकीर्तितः ।। १२७ ।।\nयुञ्जतीति तथाश्वानां योजने मन्त्र उच्यते ।।\nआशुः शिशान इत्येतद्गात्रालम्भनमुच्यते ।। १२८ ।।\nविष्णोः क्रमेण मन्त्रश्च रथारोहणिकः परः ।।\nआजंघन्तीति चाश्वानां ताडनीय उदाहृतः ।। १२९ ।।\nयः सेना अभीत्वरीति परसैन्यमुखो जपेत् ।।\nडुण्डुभ इति वाप्येतड् डुण्डुभीताडने भवेत् ।।2.125.१३० ।।\nएतैः पूर्वहुतैर्मन्त्रैः कृत्वैवं विजयो भवेत् ।।\nयमेन दत्तमित्यस्य कोटिहोमाद्विचक्षणः ।। १३१ ।।\nरथमुत्पादयेच्छ्रीघ्रं संग्रामे विजयप्रदम् ।।\nआकृष्णेति तथैतस्य कर्म व्याहतिवद्भवेत् ।। १३२ ।।\nयुवं च्यवानमेतच्च भयेषु भयनाशनम् ।।\nघृताहुतिसहस्रेण नात्र कार्या विचारणा।।१३३।।\nमित्रं हुवेत इत्येतन्मेधाकामस्य शस्यते ।।\nस राज इति चैतेन देवताराधनं नरः ।। १३४ ।।\nकुयाद्भार्गव सर्वत्र होमजप्यैर्यथेप्सितम् ।।\nशिवसङ्कल्पजप्येन समाधिं मनसो लभेत्।।१३५।।\nपञ्च नद्य इत्यनेन पद्मलक्षं घृताप्लुतम्।।\nहुत्वा शीघ्रमवाप्नोति श्रियं ते पद्ममालिनीम् ।।१३६।।\nउभावपि त इत्येतद्रूपकामस्य शस्यते ।।\nयदाबध्नन्दाक्षायणा मन्त्रेणानेन मन्त्रितम् ।।१३७ ।।\nसहस्रकृत्वः कनकं धारयेद्रिपुनाशनम्।।\nगुह्यकानां च सर्वेषां तथा निर्वहणं परम् ।। १३८ ।।\nइमं जीवेभ्य इति च सीतालोष्टं चतुर्दिशम् ।।\nक्षिपेद्गृहे तदा तस्य न स्याच्चोरभयं निशि ।। १३९ ।।\nपरी मे गामनेषतेति वशीकरणमुत्तमम् ।।\nहर्तुमप्यागतस्तस्य वशीभवति मानवः।।2.125.१४०।।\nभक्ष्यताम्बूलपुष्पाद्यं मन्त्रितं तु प्रयच्छति ।।\nयस्य धर्मस्य वशगः सोऽस्य शीघ्रं भविष्यति ।। १४१ ।।\nशन्नोमिति त इत्येतत्सदा सर्वत्र शान्तिदम् ।।\nमनसः काममाकूतिः पुष्टिकामस्य शस्यते ।। १४२ ।।\nचमषट्कं च धर्मज्ञ सर्वकामकरं स्मृतम् ।।\nषट्केन च तथा होमः सर्वदेवप्रसादनः ।। १४३ ।।\nऔदार्येणोदकं स्पृष्ट्वा तद्दोषाद्विप्रमुच्यते ।।\nविवृतं चैतदाज्येन हुतं शूलापहं भवेत् ।। १४४ ।।\nगणानां त्वा गणपतिं होम कृत्वा चतुष्पथे ।।\nवशे कुर्याज्जगत्सर्वं सर्वधान्यैरसंशयम् ।। १४५ ।।\nवैकङ्कतेध्महोमे च समास्त्वाग्न इतीत्यपि ।।\nयशसा योगमाप्नोति विपुलं नात्र संशयः ।। १४६ ।।\nअग्निर्मूर्धेतिमन्त्रेण हुत्वैवाज्यं हुताशने ।।\nतत्प्रसादमवाप्नोति नात्र कार्या विचारणा।।१४७।।\nएवं हि देवतालिङ्गैस्तथा राम यथा स्वकैः ।।\nहुतैः प्रसादयेदिष्टां देवतां नात्र सशयः ।। १४८ ।।\nहिरण्यवर्णाः शुचयो मन्त्रोऽयमभिषेचने ।।\nशन्न आपश्च धन्वन्याः सर्वपापहराः स्मृताः ।। १४९ ।।\nशन्नो देवीरभिष्टये चेति शान्तिकरः परः ।।\nएकचक्रेति मन्त्रेण हुतेनाज्येन भार्गव ।। 2.125.१५० ।।\nग्रहेभ्यः शीघ्रमाप्नोति प्रसादं नात्र संशयः ।।\nयाज्यानुवाकौ वृक्षाणां समाग्ने वर्च इत्यपि।।१५१।।\nतत्प्रसादमवाप्नोति नात्र कार्या विचारणा ।।\nगावो भग इति द्वाभ्यां हुत्वैवाज्यं सहस्रशः ।। १५२ ।।\nगाः समाप्नोति धर्मज्ञ नात्त्र कार्या विचारणा ।।\nउदुत्तमं वरुण इति जुहुयाद्भृगुनन्दन ।। १५३ ।।\nनदीवाहतडागेषु सुकृतेषु द्विजोत्तम ।।\nसंवदत्तां हिरण्यकोशं रूपं कृत्वा तथैव च ।। १५४।।\nप्रवादसां सेति चैव गृहे यज्ञो विधीयते ।।\nदेवेभ्यो वनस्पत इति ब्रह्मयज्ञो विधीयते।।१५५।।\nरात्रीयख्य इति द्वाभ्यां रात्रियज्ञाः प्रकीर्तिताः ।।\nशमे शमीकं शम्याकामश्वत्थं प्लक्षमेव च।।१५६।।\nउदुम्बरं च न्यग्रोधमपामार्गं च गोमयम्।।\nयां कुर्याद्दर्भपिंजूलां दूर्वां प्राचीनगामिनीम् ।।१५७।।\nसीतां लोष्टं सुवर्णं च तथा वल्मीकमृत्तिकाम् ।।\nसं वः सृजामीति द्वाभ्यां बीजान्यप्सु विनिक्षिपेत् ।। १५८ ।।\nया ओषधय इत्येतदनुवाकं ततो जपेत् ।।\nअपामिवेद्विति ततः प्रोक्षणं तु विधीयते।।१५९।।\nइन्नोभयमितीत्येतच्चाष्टर्चं जुहुयाद्द्विजः ।।\nयद्देवा देवहेडनमृचस्तिस्रस्तथैव च ।। 2.125.१६० ।। ।\nहुत्वा सम्प्रोक्षणं कुर्याद्भूयः सर्वत्र मानवः ।।\nसर्वोत्पातप्रशमनं कर्मैतत्परिकीर्तितम् ।। १६१ ।।\nगायत्री वैष्णवी ज्ञेया तद्विष्णोः परमं पदम् ।।\nसर्वपापप्रशमनी सर्वकर्मकरी तथा ।। १६२ ।।\nएतावदुक्तं यजुषां विधानं मया हि किञ्चित्तव धर्मनिष्ठ ।।\nअतः परं वच्मि नृवीर साम्नां तन्मे शृणुष्वायतलोहिताक्ष ।।१६३ ।।\nइति श्रीविष्णुधर्मोत्तरे द्वितीयखण्डे मार्कण्डेय वज्रसंवादे रामं प्रति पुष्करोपाख्याने तन्त्रविधानन्नाम पञ्चविंशत्युत्तरशततमोऽध्यायः ।।१२५।।"
  }
]
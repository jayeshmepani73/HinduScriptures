[
  {
    "text": "2.21\n।। पुष्कर उवाच ।। ।।\nस्नानं समाचरेद्राज्ञो होमकाले पुरोहितः ।।\nआदौ तु स्वेच्छया स्नातः पुनर्मृद्भिः समाचरेत् ।। १ ।।\nपर्वताग्रमृदा तावन्मूर्धानं शोधयेन्नृपः ।।\nवल्मीकाग्रमृदा कर्णौ चन्दनैः केशबालकान् ।। २ ।।\nचन्द्रालयमृदा ग्रीवां हृदयं तु नृपाजिरात् ।।\nकरिदन्तोद्धृतमृदा दक्षिणं तु तथा भुजम् ।। ३ ।।\nवृषशृङ्गोद्धृतमृदा वामं चैव तदा भुजम् ।। ४ ।।\nसरोमृदा तथा पृष्ठं चोदरं साङ्गमे मृदा ।।\nनदीकूलद्वयमृदा पार्श्वे संशोधयेत्तथा ।। ५ ।।\nअश्वस्थानात्तथा जंघे राजा संशोधयेद्बुधः ।।\nरथचक्रोद्धृतमृदा तथैव च करद्वयम् ।। ६ ।।\nमृत्स्नातः स्नपनीयः स्यात्पञ्चगव्यजलेन तु ।।\nततो भद्रासनगतं मुख्यामात्यचतुष्टयम् ।। ७ ।।\nवर्णप्रधानं भूपालमभिषिञ्चेद्यथाविधि ।।\nपूर्वतो हेभकुम्भेन घृतपूर्णेन ब्राह्मणः ।। ८ ।।\nरूप्यकुम्भेन याम्येन क्षीरपूर्णेन क्षत्रियः ।।\nदध्ना च ताम्रकुम्भेन वैश्यः पश्चिमतो द्विज ।। ९ ।।\nमाहेयेन जलेनो दक्शूद्रामात्योऽभिषेचयेत् ।।\nततोऽभिषेकं नृपतेर्बह्वृचप्रवरो द्विजः ।। १० ।।\nकुर्वीत मधुना राम च्छन्दोगश्च कुशोदकैः ।।\nसम्पातवन्तं कलशं तथा नुत्वा पुरोहितः ।। ११ ।।\nविधाय वह्निरक्षां तु सदस्येषु यथाविधि ।।\nराजसूयाभिषेके तु ये मन्त्राः परिकीर्तिताः ।। १२ ।।\nतैस्तु दद्यान्महाभाग ब्राह्मणानां स्वनेन तु ।।\nततः पुरोहितो गच्छेद्वेदिमूलं तदैव तु ।। १३ ।।\nविभूषितं तु राजानं सर्वतोभद्र आसने ।।\nशतच्छिद्रेण पात्रेण सौवर्णेन यथाविधि ।।१४।।\nअभिषिञ्चति धर्मज्ञ यजुर्वेदविशारदः ।।\nया ओषधीरौषधीभिः सर्वाभिः सुसमाहितः ।।१५।।\nरथे अक्षेति गन्धैश्च आब्रह्मन्ब्रह्मणेति च ।।\nबीजैः पुष्पैस्तथा चैनं राम पुष्पवतीति च ।।१६।।\nतेनैव चाभिमन्त्रेण फलैस्तमभिषेचयेत् ।।\nआशुः शिशान इत्येव सर्वरत्नैश्च भार्गव ।।१७।।\nये देवाः पुरस्सदेति कुशाभिः परिमार्जयेत् ।।\nऋग्वेदक्रतुतो राज्ञे रोचनाया यथाविधि ।। १८ ।।\nमूर्धानं च तथा कण्ठे गन्धद्वारेति संस्पृशेत् ।।\nततो ब्राह्मणमुख्याश्च क्षत्त्रियाश्च विशस्तथा ।। १९ ।।\nशूद्राश्च वारमुख्याश्च नानातीर्थसमुद्भवैः ।।\nनादेयैः सारसैः कौपैर्नानाकलशसंस्थितैः ।। २० ।।\nचतुस्सागरजैर्लाभादलाभाद्द्विजकल्पितैः ।।\nगङ्गायमुनयोश्चैव निर्झरैश्च तथोद्भिजैः ।।२१ ।।\nछत्रपाणिर्भवेत्कश्चित्केचिश्चामरपाणयः ।।\nअमात्यमुख्यास्तं कालं केचिद्वेत्रकरास्तथा ।। २२।।\nशंखभेरीनिनादेन बन्दीनां निस्वनेन च ।।\nगीतवादित्रघोषेण द्विजकोलाहलेन च ।। ।। २३ ।।\nराजानमभिषिञ्चेयुस्समेत्य सहिता जनाः ।।\nसर्वैः स्तुतोऽभिषिक्तश्च संमिश्रजलमिश्रितम् ।। २४ ।।\nसर्वौषधियुतं पुण्यं सर्वगन्धयुतं तथा ।।\nरत्नबीजसमायुक्तं फलबीजयुतं तथा ।। २५ ।।\nऊर्जितं सितसूत्रेण वेष्टितग्रीवमेव च ।।\nश्वेतवस्त्राम्रपत्रैश्च संवीतं सुविभूषितम् ।। ।। २६ ।।\nक्षीरवृक्षलताछत्रं सुदृढं कांचनं नवम् ।।\nआदाय कलशं राज्ञा स्वयं सांवत्सरस्तथा ।। २७ ।।\nमन्त्रावसाने कलशं दद्याद्भृगुकुलोद्वह ।।\nततः पश्येन्मुखं राजा दर्पणे चाथ सर्पिषि ।। २८ ।।\nसोष्णीषः सितवस्त्रश्च मङ्गलालम्भनं ततः ।।\nकृत्वा सम्पूजयेद्विष्णुं ब्रह्माणं शङ्करं तथा ।। २९ ।।\nलोकपालान्ग्रहांश्चैव नक्षत्राणि च भार्गव ।।\nततः स्वपूजां कुर्वीत शयनीयं ततो व्रजेत् ।। ।। ३० ।।\nव्याघ्रचर्मोत्तरं रम्यं सितवस्त्रोत्तरच्छदम् ।।\nपुरोधा मधुपर्केण तत्रस्थं तं समर्चयेत् ।। ३१ ।।\nराजा चैवार्चयेत्तत्र सांवत्सरपुरोहितौ ।।\nमधुपर्केण धर्मज्ञस्ततस्तस्य सदैव हि ।। ३२ ।।\nपट्टबन्धं प्रकुर्वीत मुकुटस्य च बन्धनम् ।।\nततः स बद्धमुकुटः काले पूर्वं मयेरितम् ।। ३३ ।।\nपरार्ध्यास्तरणोपेते पञ्चचर्मोत्तरच्छदे ।।\nध्रुवा द्यौ इति मन्त्रेण सोपवेश्य पुरोधसा ।। ३४ ।।\nवृकस्य वृषदंशस्य द्वीपिनश्च भृगूत्तम ।।\nतेषामुपरि सिंहस्य व्याघ्रस्य च ततः परम् ।। ३५ ।।\nतत्रोपविष्टस्य ततः प्रतीहारः प्रदर्शयेत् ।।\nअमात्यांश्च तथा पौरान्नैगमांश्च वणिग्वरान् ।। ३६ ।।\nततः प्रकृतयश्चान्या  यथावदनुपूर्वशः ।।\nततो ग्रहावरास्त्रेभतुरङ्गकनकोत्तमैः ।। ३७ ।।\nगोजाविग्रहदानैश्च सांवत्सरपुरोहितौ ।।\nपूजयित्वा ततः पश्चात्पूजयेद्ब्राह्मणत्रयम् ।। ३८ ।।\nअनेनैव विधानेन येन राजाभिषेचितः ।।\nततस्त्वमात्यान्संपूज्य सांवत्सरपुरोधसः ।। ३९ ।।\nततो ब्राह्मणमुख्यानां पूजनं तु समाचरेत् ।।\nगोवस्त्रतिलरूप्यान्नफलकाञ्चनगोरसैः ।। ।। ४० ।।\nमोदकाक्षतपुष्पैश्च महीदानैश्च पार्थिवः ।।\nमङ्गलालम्भनं कृत्वा गृहीत्वा सशरं धनुः ।। ४१ ।।\nवह्निं प्रदक्षिणीकृत्य प्रणिपत्य तथा गुरुम् ।।\nपृष्ठतो वृषमालभ्य गां सवत्सां च पार्थिव ।। ४२ ।।\nपूजयित्वा च तुरगं मन्त्रितं चाभिषेचितम् ।।\nमन्त्रितं दक्षिणे कर्णे स्वयं वेदविदा ततः ।। ४३ ।।\nआरुह्य राजमार्गेण स्वपुरं तु परिभ्रमेत् ।।\nमुख्यामात्यैश्च सामन्तैः सांवत्सरपुरोहितैः ।। ४४ ।।\nसहितः कुञ्जरारूढैरभिगच्छेच्च देवताः ।।\nतासां संपूजनं कृत्वा नगरे या निवेशिताः ।। ४५ ।।\nप्रविशेत गृहं राजा प्रहृष्टनरवाहनः ।।\nदानमानानि सत्कारैर्गृह्णीयात्प्रकृतीस्ततः ।। ४६ ।।\nसंपूजितास्तास्तु विसर्जयित्वा गृहे स्वके स्यान्मुदितो महात्मा ।।\nविधानमेतत्समवाप्य राजा कृत्स्नां स पृथ्वीं वशगां हि कुर्यात्।।४७।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे राज्याभिषेकविधिर्नामैकविंशतितमोऽध्यायः ।। २१।।\n2.22\nराम उवाच ।।\nमंत्रेण येन धर्मज्ञ कुर्याद्राज्ञोऽभिषेचनम् ।।\nतमहं श्रोतुमिच्छामि त्वत्तो वरुणनन्दन ।। १ ।।\n।। पुष्कर उवाच ।।\nशृणुष्वाव हितो मन्त्रं राम कल्मषनाशनम् ।।\nयेनाभिषिक्तो नृपतिश्चिरं यशसि तिष्ठति ।। २ ।।\nराज्ञोऽभिषेकशब्दान्ते दैववित्कुशवारिणा ।।\nकुम्भादभ्युक्षणं कुर्यान्मन्त्रान्ते सकलं न्यसेत् ।। ३ ।।\nसुरास्त्वामभिषिञ्चन्तु ब्रह्मविष्णुमहेश्वराः ।।\nवासुदेवो जगन्नाथस्तथा सङ्कर्षणो विभुः ।। ४ ।।\nप्रद्युम्नश्चानिरुद्धस्तु भवन्तु विजयाय ते ।।\nआखण्डलोग्निर्भगवान्यमो वै नैर्ऋतिस्तथा ।। ५ ।।\nवरुणः पवनश्चैव धनाध्यक्षस्तथा शिवः ।।\nब्रह्मणा सहितः शेषो दिक्पालाः पान्तु ते सदा ।। ६ ।।\nभद्रो धर्मो मनुर्दक्षो रुचिः श्रद्धा च पार्थिव ।।\nभृगुरत्रिर्वसिष्ठश्च सनकश्च सनन्दनः ।। ७ ।।\nसनत्कुमारश्च तथा भगवानपि चाङ्गिरा ।।\nपुलहश्च पुलस्त्यश्च मरीचिः कश्यपः प्रभुः ।। ८ ।।\nएते त्वामभिषिञ्चन्तु प्रजाध्यक्षाः समागताः ।।\nप्रभासुरा बर्हिषदो ह्यग्निष्वात्तास्तथैव च ।। ९ ।।\nक्रव्यादाश्चोपहूताश्च आज्यपाश्च सुकालिनः ।।\nएते त्वामभिषिञ्चन्तु पितरश्चाग्निभिः सह ।। १० ।।\nलक्ष्मीर्देवी सती ख्यातिरनसूया तथा स्मृतिः ।।\nसंभूतिस्सन्नतिश्चैव क्षमा प्रीतिस्तथैव च ।। ११ ।।\nस्वाहा स्वधा च त्वा राजन्नभिषिञ्चन्तु मातरः ।।\nकीर्तिलक्ष्मीर्धृतिर्मेधा पुष्टिः श्रद्धा क्रिया तथा ।। १२ ।।\nबुद्धिर्लज्जा वपुः शान्तिस्तुष्टिः सिद्धिश्च पार्थिव ।।\nएतास्त्वामभिषिञ्चन्तु धर्मपत्न्यः समागताः ।। १३ ।।\nअरुन्धती वसुर्जामी लम्बा भानुर्मरुत्वती ।।\nसंकल्पा च मुहूर्ता च साध्या विश्वास्तथैव च ।। १४ ।।\nधर्मपत्न्यस्तथान्यास्त्वामभिषिञ्चन्तु पार्थिव ।।\nअदितिश्च दितिस्ताम्रा ह्यरिष्टा सुरसा मुनिः ।। ।। १५ ।।\nकद्रूः क्रोधवशा प्राधा विनता सुरभिस्त्रिभिः ।।\nएतास्त्वामभिषिञ्चन्तु कश्यपस्य प्रियाः स्त्रियः ।। १६ ।।\nपत्नी ते बहुपुत्रस्य सुप्रभा या च भामिनी ।।\nसमायात्वभिषेकाय विजयाय च पार्थिव ।। १७ ।।\nकृशाश्वपत्नी च तथा सुप्रभा च जया तथा ।।\nअस्त्रग्रामस्तयोः पुत्रो विजयं विदधातु ते ।। १८ ।।\nमनोरमा भानुमती विशाला या च बाहुदा ।।\nअरिष्टनेमी पत्न्यस्त्वामभिषिञ्चन्तु पार्थिव ।। १९ ।।\nकृत्तिका रोहिणी दैवी इल्वला बाहुरेव च ।।\nपुनर्वसुश्च तिष्यश्च तथाश्लेषा च पार्थिव ।। २० ।।\nमघा च फाल्गुनी पूर्वा तथैवोत्तरफाल्गुनी ।।\nहस्तश्चित्रा तथा स्वातिर्विशाखा च नराधिप ।। २१ ।।\nअनुराधा तथा ज्येष्ठा मूलं च वसुधाधिप ।।\nआषाढा च तथा पूर्वा तथैव नृप चोत्तरा ।। २२ ।।\nअभिजिच्च तथाश्वत्थो धनिष्ठा च नराधिप ।।\nतथा शतभिषक्चैव पूर्वाभाद्रपदा च या ।। २३ ।।\nउत्तरा रेवती राजन्नश्विनी भरणी तथा ।।\nएतास्त्वामभिषिञ्चन्तु सोमपत्न्यः समागताः ।। २४ ।।\nमृगी च मृगमन्दा च श्वेता भद्रासना हरिः ।।\nभूता च कपिशा दंष्ट्री सुरसा सरमा तथा ।। २५ ।।\nएताः पुलहपत्न्यस्त्वामभिषिञ्चन्तु पार्थिव ।।\nश्येनी भासी तथा क्रौञ्ची धृतराष्ट्री शुकी तथा ।। २६ ।।\nपत्न्यस्त्वामभिषिञ्चन्तु अरुणस्यार्कसारथेः ।।\nआयतिर्नियतिश्चैव रात्रिर्निद्रा तथैव च ।। २७ ।।\nएतास्त्वामभिषिञ्चन्तु लोकसंस्थानहेतवः ।।\nउमा मेना शची चैव घ्रूम्रोर्णा निवृतिस्तथा ।। २८ ।।\nगौरी शिवा च सिद्धिश्च वेला चैवाथ नड्वला ।।\nअसिक्नी च तथा ज्योत्स्ना या च देवी वनस्पतेः।।२९।।\nएतास्त्वामभिषिञ्चन्तु देवपत्न्यः समागताः ।।\nमहाकल्पश्च कल्पश्च मन्वन्तरयुगानि च ।।३०।।\nसंवत्सराणि सर्वाणि तथा चैवायनद्वयम् ।।\nऋतवश्च तथा मासाः पक्षौ रात्र्यहनी तथा।।३१।।\nसंध्याश्च तिथयश्चैव मुहूर्ताः करणानि च ।।\nएते त्वामभिषिञ्चन्तु कालस्यावयवाः शुभाः ।। ३२ ।।\nआदित्यश्चन्द्रमा भौमो बुधो जीवः सितार्कजौ ।।\nग्रहास्त्वामभिषिञ्चन्तु राहुकेतू च पार्थिव ।। ३३ ।।\nस्वायम्भुवो मनुः पूर्वमनुः स्वारोचिषस्तथा ।।\nऔत्तमस्तामसश्चैव रैवतश्चाक्षुषस्तथा ।। ३४ ।।\nवैवस्वतो यथाकर्णो दक्षो ब्रह्मसुतावुभौ ।।\nधर्मपुत्रो रुद्रपुत्रो रोच्यो भौत्यश्च यो मनुः ।। ३५ ।।\nएते त्वामभिषिञ्चन्तु मनवश्च चतुर्दश ।।\nविश्वभुक्च विपश्चिच्च सुशान्तिश्च शिखी विभुः ।। ३६ ।।\nमनोजवस्तथोजस्वी बहिरद्भुतशान्तिकौ ।।\nवृषश्च ऋतधामा च दिवस्पाच्छुचिरेव च।।३७।।\nएते त्वामभिषिञ्चन्तु देवनाथाश्चतुर्दश ।।\nरैवतश्च कुमारश्च तथा वर्चाविनायकः ।। ।। ३८ ।।\nवीरभद्रश्च नन्दी च विश्वकर्मा मनोजवः ।।\nएते त्वामभिषिञ्चन्तु सुरमुख्याः समागताः ।।३९।।\nआत्मा चायुर्मनोदक्षो ह्यापः प्राणस्तथैव च।।\nहविष्मांश्च गविष्ठश्च ऋतः सत्यश्च पार्थिव।।४०।।\nअभिषिञ्चन्तु राजंस्त्वां देवा ह्याङ्गिरसा दश ।।\nक्रतुर्दक्षो वसुस्सत्यः कालः कामो मुनिस्तथा।। ।।४१।।\nकुरवोन्मनुजश्चैव रोचमानस्तथैव च ।।\nएते त्वामभिषिञ्चन्तु विश्वेदेवास्तथा दश।।४२।।\nअङ्गारकस्तथा सर्पो निर्ऋतिश्च तथा घसः ।।\nअजैकपादहिर्बुध्न्यो धूमकेतुस्तथा द्विजः ।।४३।।\nभरतश्च तथा मृत्युः कापालिरथ किङ्किणिः ।।\nएकादशैते रुद्रास्त्वामभिषिञ्चन्तु पार्थिव ।।४४।।\nभुवनो भावनश्चैव सुजन्यः सुजनस्तथा ।।\nक्रतुः सर्वश्च मूर्धा च त्याज्यश्चैव स्तुतस्तथा ।। ४५ ।।\nप्रसवश्चाव्ययश्चैव दक्षश्च मनुजाधिप ।।\nएते त्वामभिषिञ्चन्तु भृगवो नाम देवताः ।। ४६ ।।\nमनो मन्ता च प्राणश्च नरोऽपानश्च वीर्यवान् ।।\nविनिर्भयो नयश्चैव हंसो नारायणस्तथा ।। ४७ ।।\nविभुश्चापि प्रभुश्चापि देवश्रेष्ठा जगद्धिताः ।।\nएते त्वामभिषिञ्चन्तु साध्या द्वादश पार्थिव ।। ४८ ।।\nधाता मित्रोऽर्यमा पूषा शक्रेशौ वरुणो भगः ।।\nत्वष्टा विवस्वान्सविता विष्णुर्द्वादशमस्तथा ।। ४९ ।।\nएते त्वामभिषिञ्चन्तु कश्यपादितिसम्भवाः ।।\nएकज्योतिश्च द्विज्योतिस्त्रिचतुर्ज्योतिरेव च।। ।। ५० ।।\nएकशक्रो द्विशक्रश्च त्रिशक्रश्च महाबलः ।।\nइन्द्राश्च गत्या दृश्यन्ते ततः प्रतिसकृत्तया ।। ५१ ।।\nमितश्च सम्मितश्चैव अमितश्च महाबलः ।।\nऋतजित्सत्यजिच्चैव सुषेणः सत्यजित्तथा ।। ५२ ।।\nअतिमित्रो नमित्रश्च पुरुमित्रः पुरानितः ।।\nऋतश्च ऋतधाता च विधाता धारणो ध्रुवः ।। ५३ ।।\nविधारणो महातेजा वासवस्य परः सखा ।।\nईदृक्षश्चाप्यदृक्षश्च एतादृगमिताशनः ।। ५४ ।।\nक्रीतिनः प्रसदृक्षश्च सरभश्च महा यशाः ।।\nधातुरुग्रोध्वनिर्भीमो ह्यतियुक्तः क्षिपः सहः ।। ५५ ।।\nद्युतिर्वपुरनाधृष्यो वासः कामो जयो विराट् ।।\nएते त्वामभिषिञ्चन्तु मरुतस्ते समा गताः ।। ५६ ।।\nदेवा एकोनपञ्चाशन्महाबलपराक्रमाः ।।\nचित्राङ्गदश्चित्ररथश्चित्रसेनश्च वीर्यवान् ।। ५७ ।।\nऊर्णायुरनघश्चैव उग्रसेनश्च वीर्यवान् ।।\nधृतराष्ट्रश्च गोपश्च सूर्यावर्तस्तथैव च ।। ५८ ।।\nयुगपस्त्रणयः कार्ष्णिर्नंदश्चित्रस्तथैव च ।।\nकलिः शालिः शिरा राजन्पर्जन्यो नारदस्तथा ।। ५९ ।।\nवृषपर्वा च हंसश्च तथा चैव हहा हूहूः ।।\nविश्वावसुस्तुम्बुरुश्च तथा च सुरुचिश्च यः ।। ६० ।।\nएते त्वामभिषिञ्चन्तु गन्धर्वाः पृथिवीपते ।।\nआहुत्यस्ता भवत्यश्च वर्गवत्यस्तथैव च ।। ६१ ।।\nआयुर्वत्यस्तथोर्जाश्च तथा वै कुरवाः स्तवाः ।।\nबह्वायुश्चामृतायुश्च भुवश्चैव रुचस्तथा ।। ६२ ।।\nभीरवः शोभयंत्यश्च दिव्या याश्चाप्सरोगणाः ।।\nएते त्वामभिषिञ्चन्तु समागत्य महीपते ।। ६३ ।।\nअनवद्या सत्यकामा चानूना वरुणा प्रिया ।।\nअनूपा सुभगा चैव सुकेशा च मनोवती ।। ६४ ।।\nमेनका सहजन्या च पर्णाशा पुञ्जिकस्थला ।।\nकृतस्थला घृताची च विश्वाची पूर्वचित्यपि ।। ६५ ।।\nप्रम्लोचा चाप्यनुम्लोचा रंभा चैवोर्वशी तथा ।।\nपञ्चचूडा सानुमती चित्रलेखा च पार्थिव ।। ६६ ।।\nमिश्रकेशी मरीचिश्च विद्युत्पर्णा तिलोत्तमा ।।\nअद्रिका लक्ष्मणा क्षेपा असिता रुचिका तथा ।।६७।।\nसुहेमा चाथ हेमा च शाड्वली च वपुस्तथा ।।\nसुव्रता च सुबाहुश्च सुगन्धा सुवपुस्तथा।।६८।।\nपुण्डरीका सुदाना चासुदाना सुरसा तथा ।।\nहेमा शारद्वती चैव सूनृता कमलालया।।६९।।\nसुमुखी हंसपादी च वारुणी रतिलालसा ।।\nएतास्त्वामभिषिञ्चन्तु राजन्नप्सरसः शुभाः ।। ७०।।\nप्रह्लादश्च महातेजास्तथा राजन्विरोचनः ।।\nबलिर्बाणस्तथान्ये च दितिपुत्राः समागताः।।।।।\nअभिषिञ्चन्तु दैत्यास्त्वां दिव्येनाप्यम्भसा स्वयम् ।।\nविप्रचित्तिमुखाः सर्वे दानवास्त्वां समागताः ।। ७२ ।।\nअभिषिञ्चन्तु राजेन्द्र राजराज्येन सत्वराः ।।\nहेतिश्चैव प्रहेतिश्च माली शङ्कुस्तथैव च ।। ७३ ।।\nसुकेशी पौरुषेयश्च यज्ञहा पुरुषाधमः ।।\nविद्युत्स्फूर्जस्तथा व्याघ्रो वधश्च रसनस्तथा ।। ७४ ।।\nएते त्वामभिषिञ्चन्तु समागम्याद्य राक्षसाः ।।\nसिद्धार्थो मणिभद्रश्च सुमनो नन्दनस्तथा ।। ७५।।\nकाण्डभिः पञ्चमश्चैव मणिमानुयमाँस्तथा ।।\nसर्वानुभूतः शंखश्च पिङ्गाक्षश्चस्तरस्तथा ।। ७६ ।।\nयशो मन्दरशोभी च पद्मचन्द्रप्रभङ्कराः ।।\nमेघवर्णः सुभद्रश्च प्रद्योतश्च महाघसः ।।७७।।\nद्युतिमान्केतुमांश्चैव मौलिमांश्च सुदर्शनः ।।\nश्वेतश्च विपुलश्चैव पुष्पदन्तो जयावहः ।। ७८ ।।\nपद्मवर्णो बलाकश्च कुमुदश्च बलाहकः ।।\nपद्मनाभः सुगन्धश्च प्रवीरो विजयः कृतिः ।। ७९ ।।\nपूर्णमासो हिरण्याक्षः शतजिह्वश्च वीर्यवान् ।।\nएते त्वामभिषिञ्चन्तु राजन्यक्षेन्द्र सत्तमाः ।। ८० ।।\nशंखपद्मस्तु राजेन्द्र मकरः कच्छपस्तथा ।।\nएते त्वामभिषिञ्चन्तु निधयस्तु समागताः ।। ८१ ।।\nपलगाश्चैव वक्राश्च ये च सूचीमुखा नृप ।।\nदुःपूरणा विषादाश्च ज्वलनाङ्गारकास्तथा ।। ८२ ।।\nकुम्भपाताः प्रतुण्डाश्च तपवीरा उलूखलाः ।।\nअकर्णाश्च कुषण्डाश्च तथा ये पात्र पाणयः ।। ८३ ।।\nपांसवश्च वितुण्डाश्च निपुणाः स्कन्दनास्तथा ।।\nएते त्वामभिषिञ्चन्तु पिशाचानाञ्च जातयः ।। ८४ ।।\nब्रह्मचर्ये स्थिता दान्ताः सर्वज्ञाः सर्वदर्शिनः ।।\nनानाप्रकारवदना नानाबाहुशिरोधराः ।।८५।।\nचतुष्पथपुराट्टालशून्यालयनिकेतनाः ।।\nमधुरत्वे भवेदेवं ये गता मनुजेश्वराः ।। ८६।।\nते त्वामद्याभिषिञ्चन्तु भूता भूतपतेः स्वयम् ।।\nमहाकालं पुरस्कृत्य नरसिंहं च मातरः ।। ८७ ।।\nसर्वास्त्वामभिषिञ्चन्तु राजराज्ये नराधिप ।।\nगुहः स्कन्दो विशाखश्च नैगमेयस्तथैव च ।। ८८ ।।\nअभिषिञ्चन्तु राजँस्त्वां सर्वे स्कन्दग्रहाः शुभाः ।।\nडाकिन्यो याश्च योगिन्यः खेचरीभूचरीश्च याः ।। ८९ ।।\nसर्वास्त्वामभिषिञ्चन्तु समेत्य मनुजेश्वर ।।\nगरुडश्चारुणश्चैव आरुणिश्च महाखगः ।। ९० ।।\nसंपाती विनतश्चैव विष्णुगन्धः कुमारकः ।।\nएते त्वामभिषिञ्चन्तु सुपर्णाः पृथिवीपते ।। ९१ ।।\nअनन्तश्च महानागः शेषो वासुकितक्षकौ ।।\nसपर्णीरश्च कुम्भश्च वामनश्चाञ्जनस्तथा ।। ९२ ।।\nऐरावतो महानागः कम्बलाश्वतरावुभौ ।।\nऐलमन्त्रश्च शंखश्च कर्कोटकधनञ्जयौ ।। ९३ ।।\nमहाकर्णमहानीलौ धृतराष्ट्रबलाहकौ ।।\nकुमारः पुष्पदन्तश्च सुमुखो दुर्मुखस्तथा ।। ९४ ।।\nसूचीमुखो दधिमुखः कालियः शालिपिण्डकः ।।\nबिल्वपादः पाण्डुरको नागश्चापूरणस्तथा ।। ९५।।\nकपिलश्चाम्बरीषश्च कुमारश्चाथ कश्यपः ।।\nप्रह्रादः पुष्पदन्तश्च गन्धर्वश्च मनस्विकः।। ९६ ।।\nनहुषः खररोमा च शंखपालस्तथैव च ।।\nपद्मश्च कुलिकश्चैव पाणिरित्येवमादयः ।। ९७ ।।\nनागास्त्वामभिषिञ्चन्तु राजराज्येन पार्थिव ।।\nकुमुदैरावणौ पद्मः पुष्प दन्तोऽथ वामनः ।। ९८ ।।\nसुप्रतीकोञ्जनो नीलः पान्तु त्वां सर्वतः सदा ।।\nचक्रं त्रिशूलं वज्रश्च नन्दकोस्त्राणि चाप्यथ ।। ९९ ।।\nपैतामहास्तथा हंसा वृषभः शङ्करस्य च ।।\nदुर्गासिंहश्च पान्तु त्वां यमस्य महिषस्तथा ।।१००।।\nउच्चैःश्रवाश्चाश्वपतिस्तथा धन्वन्तरिर्नृप ।।\nकौस्तुभः शंखराजश्च पान्तु त्वां सर्वतः सदा ।।१०१।।\nसर्वेऽभिषेकं दत्त्वा ते दिशन्तु विजयं धुवम् ।।\nधर्मश्च व्यवसायश्च सत्यो दानं तपस्तथा ।। १०२ ।।\nयमो यज्ञस्तथा वायुर्ब्रह्मचर्य दमः शमः ।।\nएते त्वामभिषिञ्चन्तु चित्रगुप्तश्च पार्थिव ।। १०३ ।।\nदण्डश्च पिङ्गलश्चैव मृत्युकालावुभौ तथा ।।\nवालखिल्यास्तथा सर्वे भवन्तु विजयाय ते ।।१०४।।\nदिग्धेनवश्चतस्रस्त्वां सुराभिश्च तथा नृप ।।\nअभिषिञ्चन्तु सर्वाभिर्गोभिः सार्धं नरेश्वर ।।१०५ ।।\nवेदव्यासश्च वाल्मीकिः कमठोऽथ पराशरः ।।\nदेवलः पर्वतश्चैव दुर्वासाश्च तथा मुनिः ।। १०६ ।।\nयाज्ञवल्क्यश्च जाबालिः जमदग्निः शुचिश्रवाः ।।\nविश्वामित्रः स्थूलशिराश्च्यवनोऽत्रिर्विदूरथः ।। १०७ ।।\nएकतश्च द्वितश्चैव त्रितो गौतमगालवौ ।।\nशाण्डिल्यश्च भरद्वाजो मौद्गल्यो वेदवाहनः ।। १०८।।\nबृहदश्वः कुटिशठो जटाजानुर्घटोदरः ।।\nयवक्रीतोऽर्थरैत्यश्च आत्मवानथ जैमिनिः ।।१०९।।\nऋषिः शार्ङ्गरवश्चैव तथागस्त्यो महातपाः ।।\nउन्मुवुर्मुमुवुश्चैव इध्मबाहुर्महोदयः ।। ११० ।।\nकात्यायनश्च कण्वश्च वल्वकाम्बोरुनन्दनः ।।\nएते त्वामभिषिञ्चन्तु ऋषयः पार्थिवोत्तम ।। १११ ।।\nपृथुर्दिलीपो भरतो दुष्यन्तः शत्रुजिद्बली ।।\nमनुः ककुत्स्थश्चानेना युवनाश्वो जयद्रथः ।। ११२ ।।\nमान्धाता मुचुकुन्दश्च तथा राजा पुरूरवाः ।।\nआयुश्च नहुषश्चैव ययातिरपराजितः ।। ११३ ।।\nइक्ष्वाकुश्च यदुश्चैव पुनर्भूरिश्रवास्तथा ।।\nअम्बरीषश्च नाभागो बृहदश्वो महाहनुः ।। ११४ ।।\nप्रद्युम्नश्चाथ सुद्युम्नो भूरिद्युम्नश्च सृञ्जयः ।।\nएते चान्ये च राजानस्तव राजन्दिवङ्गताः ।।११५ ।।\nसमायान्त्वभिषेकाय विजयाय तथा श्रिये ।।\nपर्जन्याद्यास्तथा सर्वे वास्तुदेवास्समासतः ।। ११६ ।।\nद्रुमाश्चौषधयो रत्नबीजानि विविधानि च ।।\nसर्वे त्वामभिषिञ्चन्तु राजन्राज्येन सत्वराः ।। ११७ ।।\nपुरुषश्चाप्रमेयात्मा महाभूतानि यानि च ।।\nपृथिवीवायुराकाशमापो ज्योतिस्तथैव च ।। ११८ ।।\nमनोबुद्धिस्तथैवात्मा अव्यक्तश्च महीपते ।।\nएते त्वामभिषिञ्चन्तु समेता वसुधाधिप ।। ११९ ।।\nरुक्मभौमः शिलाभौमः पातालो नीलमृत्तिकः ।।\nपीतो रक्तक्षितिश्चैव श्वेतभौमस्तथैव च ।। १२० ।।\nएते त्वामभिषिञ्चन्तु विजयाय महीपते ।।\nभूलोकोऽथ भुवर्लोकः स्वर्लोकोऽथ महज्जनः ।। १२१ ।।\nतपः सत्यश्च राजेन्द्र विजयाय भवन्तु ते ।।\nजम्बूशाककुशक्रौञ्चाः शाल्मलिद्वीप एव च ।। १२२ ।।\nगोमेधः पुष्करश्चैव स्वसाम्यं प्रदिशन्तु ते ।।\nउत्तराः कुरवः पुण्या रम्या हैरण्वतस्तथा ।। १२३ ।।\nभद्राश्वः केतुमालश्च वर्षश्चैव इलावृतः ।।\nहरिवर्षः किंपुरुषो वर्षो भारतसंज्ञिकः ।। १२४।।\nएते त्वामभिषिञ्चन्तु समेत्य वसुधाधिप ।।\nइन्द्रद्वीपः कशेरुश्च ताम्रवर्णो गभस्तिमान् ।। १२५ ।।\nनागद्वीपस्तथा सौम्यो गान्धर्वो वारुणस्तथा ।।\nअयं चरुवसस्तेषां स्वसाम्यं प्रदिशन्तु ते ।। १२६ ।।\nहिमवान्हेमकूटश्च निषधो नीलपर्वतः ।।\nश्वेतश्च शृङ्गवान्मेरुर्माल्यवान्गन्धमादनः ।।१२७ ।।\nमहेन्द्रो मलयः सह्यः शुक्तिमानृक्षवांस्तथा ।।\nविन्ध्यश्च पारियात्रश्च सर्व एव महीधराः ।। १२८ ।।\nसमागम्याभिषिञ्चन्तु त्वामद्य वसुधाधिप! ।।\nऋग्वेदोऽथ यजुर्वेदः सामवेदस्तथैव च ।। १२९ ।।\nअथर्ववेदो वेदास्त्वामभिषिञ्चन्तु पार्थिव ।।\nइतिहासो धनुर्वेदो गन्धर्वश्चायुस्संज्ञितः ।। १३० ।।\nवेदोपवेदाश्च तथा विजयाय भवन्तु ते ।।\nशिक्षा कल्पो व्याकरणं निरुक्तं ज्योतिषाङ्गतिः ।। १३१ ।।\nछन्दोविचितिषष्ठानि विजयं प्रदिशन्तु ते ।।\nअङ्गानि वेदाश्चत्वारो मीमांसा न्यायविस्तरः ।। १३२ ।।\nधर्मशास्त्रं पुराणञ्च विद्या एताश्चतुर्दश ।।\nसांख्ययोगः पञ्चरात्रं वेदाः पाशुपतं तथा ।। १३३ ।।\nकृतान्नपञ्चकं ह्येतच्छास्त्राणि विविधानि च ।।\nगायत्री पापशमनी दुर्गा देवी महाशिवा ।। १३४ ।।\nगन्धारी च तथा विद्या विजयं प्रदिशन्तु ते ।।\nदेवदानवगन्धर्वयक्षराक्षसपन्नगाः ।। १३५ ।।\nऋषयो मनवो गावो देवमातर एव च ।।\nदेवपत्न्यो द्रुमा नागाः दैत्याश्चाप्सरसाङ्गणाः ।। १३६ ।।\nशस्त्राणि सर्वशास्त्राणि राजानो वाहनानि च ।।\nऔषधानि च रत्नानि कालस्यावयवास्तथा ।।१३७।।\nस्थानानि च समस्तानि पुण्यान्यायतनानि च ।।\nजीमूतानि च सर्वाणि तद्विकाराश्च ये तथा ।। १३८ ।।\nउक्तानि चाप्यऽनुक्तानि विजयाय भवन्तु ते ।।\nलवणः क्षारतोयश्च घृतमण्डोदकस्तथा ।। १३९ ।।\nदधिमण्डोदकश्चैव सुरोदश्च नराधिप ।।\nतथैवेक्षुरसोदश्च तथा स्वादूदकश्च यः ।। १४० ।।\nगर्भोदश्च स्वतोयैस्त्वामभिषिञ्चन्तु पार्थिव ।।\nचत्वारस्सागराश्चैव स्वेन तोयेन पार्थिव ।। १४१ ।।\nसमागम्याभिषिञ्चन्तु विजयं प्रदिशन्तु ते ।।\nपुष्करश्च प्रयागश्च प्रभासो नैमिषस्तथा ।। १४२ ।।\nतथा ब्रह्मसरः पुण्यं गयाशीर्षं च पार्थिव ।।\nकालोदको नन्दिकुण्डः तथैवोत्तरमानसः ।। १४३ ।।\nस्वर्गमार्गप्रदश्चैव तथा पञ्चनदश्च यः ।।\nभृगुतीर्थं चौजसश्च तथैवामरकण्टकः।।१४४।।\nआश्रमः कालिकायाश्च तृणबिन्दोस्तथाश्रमः।।\nगोपतीर्थं चापतीर्थं विमलः स्वर्ग एव च।।१४५।।\nजम्बूमार्गश्च राजेन्द्र पुण्यस्तण्डुलिकाश्रमः ।।\nकपिलस्य तथा तीर्थं तीर्थे वाटिकषण्डिके ।। १४६ ।।\nमहासरस्तथागस्त्यः कुमारी तीर्थ एव च ।।\nगङ्गातीरः कुशावर्तो बिल्वको नीलपर्वतः ।। १४७ ।।\nवराहपर्वतश्चैव तीर्थः कनखलस्तथा ।।\nस्वर्गन्धा वशकुम्भा च तथा शाकम्भरी च या ।। १४८ ।।\nभृगुतुङ्गः सकुब्जाम्रः कपिलस्य तथाश्रमम् ।। १४९ ।।\nचमसोद्भेदनः पुण्यस्तथा विनशनः शुभः ।।\nअजतुङ्गश्च सोमश्च अजोगन्धश्च पार्थिव ।।\nकालिञ्जरश्च केदारो रुद्रकोटिस्तथैव च ।। १५० ।।\nमहालग्नश्च राजेन्द्र वदनाश्रम एव च ।।\nनन्दा च सूर्यतीर्थं च सोमतीर्थं शतक्रतोः ।। १५१ ।।\nअश्विनोर्वरुणस्यापि वायोवैर्श्रवणस्य च ।।\nब्रह्मणश्चैव शर्वस्य यमस्य च्यवनस्य च ।।१५२ ।।\nविरूपाक्षस्य धर्मस्य तथा चाप्सरसां नृप ।।\nऋषीणां च वसूनां च साध्यानां मरुतां तथा ।। १५३ ।।\nआदित्यानां च रुद्राणां तथा चाङ्गिरसां नृप ।।\nविश्वेदेवभृगूणां च गन्धर्वाणां च मानद ।। १५४ ।।\nप्लक्षप्रस्रवणश्चैव सुषेणश्च नराधिप ।।\nशालिग्रामसरश्चैव वाराहो वामनस्तथा ।। १५५ ।।\nकामश्रमस्त्रिकूटश्च चित्रकूटस्तथैव च ।।\nसप्तर्चः क्रतुसारश्च तथा विष्णुपदं सरः ।। १५६ ।।\nकपिलस्य तथा तीर्थं वासुकेस्तीर्थमेव च ।।\nसिन्धूत्तमं तपो दानं तथा शूर्पाकरः शुभः ।। १५७ ।।\nपौण्डीरकश्च राजेन्द्र गङ्गासागरसङ्गमः ।।\nसिन्धुसागरयोश्चैव सङ्गमः सुमनोहरः ।। १५८ ।।\nतथा कुन्दावसुन्धश्च मानसं च महत्सरः ।।\nतथा बिन्दुसरः पुण्यं सरश्चाच्छोदकं तथा ।। १५९ ।।\nधर्मारण्यं फल्गुतीर्थं सविमुक्तं तथैव च ।।\nलौहित्यश्च तथा पुण्यो बदरीपावनः शिवः ।। १६० ।।\nतीर्थं सप्तऋषीणां च वह्नितीर्थं च पार्थिव ।।\nवस्त्रापथस्ततो मेषश्छागलेशश्च पार्थिव ।। ।।१६१।।\nपुष्पन्यासस्सकामेशस्तीर्थो हंसपदस्तथा ।।\nअश्वशीर्षः स कृष्णाख्यो मणिभद्रस्तथैव च ।। १६२ ।।\nदेविका सिन्धुमार्गश्च स्वर्णबिन्दुस्तथैव च ।।\nआहल्यकस्तथा तीर्थस्तीर्थश्चैरावतस्तथा।।१६३।।\nऐरावतिसमुद्भेदे तीर्थं भोगयशस्तथा ।।\nकरवीराश्रमश्चैव नागमोदानिकस्तथा।।१६४।।\nपापमोचनिकश्चैव ऋणमोचनिकस्तथा ।।\nउद्वेजनस्तथा पुण्यः पुण्यश्च हरिशेश्वरः ।। १६५ ।।\nदेवब्रह्मसरः पुण्यं सर्पिर्दर्वी च पार्थिव ।।\nएते चान्ये च बहवः पुण्यसङ्कीर्तनाः शुभाः ।। १६६ ।।\nतोयैस्त्वामभिषिञ्चन्तु सर्वपातकनाशनैः ।।\nगङ्गा महानदी पुण्या ह्रादिनी ह्लादिनी तथा ।। ।। १६७ ।।\nपावनी च तथा सीता चक्षुः सिन्धुश्च नर्मदा ।।\nसुप्रभा कातराक्षी च शिथिला मानसी ह्रदा ।। १६८ ।।\nसरस्वत्योघनादा च सुवेणुर्विमलोदका ।।\nसिप्रा शोणः शतद्रुश्च सरयूर्गण्डकी तथा ।। १६९ ।।\nअच्छोदा च विपाशा च चन्द्रभागा इरावती ।।\nवितस्ता देविका रम्भा पीता देवह्रदा शिवा ।। १७० ।।\nतथैवेक्षुमती पुण्या कौशिकी यमुना तथा ।।\nगोमती धूतपापा च बाहुदा च दृषद्वती ।। १७१ ।।\nनिःशीरा च तृतीया च लौहित्यश्च महानदः ।।\nवेदस्मृतिर्वेदसिनी वेत्रघ्नी वरदा तथा ।। १७२ ।।\nवर्णा मा चन्दना चैव बहुनीरा कुमुद्वती ।।\nपारा चर्मण्वती रूपा विदिशा वेणुवत्यपि ।। १७३ ।।\nअवन्ती च तथा कुन्ती सुरसा च पलाशिनी ।।\nमन्दाकिनी दशार्णा च चित्रकूटा दृषद्वती ।। ।। १७४ ।।\nतमसा पिप्पला सेनी करमोदा पिशाचिका ।।\nचित्रोपला चित्त्रवर्णा मंजुला वालुकावती ।। १७५ ।।\nशुक्तीमती सिली रन्ध्रा सङ्कुणात्ययकाप्ततः ।।\nतापी पयोष्णी निर्विन्ध्या सिता च निषधावती ।। १७६ ।।\nवेणा वैतरणी भीमा चर्मा रामा तथा कुहुः ।।\nतोया चैव महागौरी दुर्गा मतुशिला तथा ।। १७७ ।।\nगोदावरी भीमरथी कृष्णा वेणा च वंजुला ।।\nतुङ्गभद्रा सुप्रकारा बाह्या कावेरिरेव च ।। १७८ ।।\nकृतमाला ताम्रपर्णी पुष्पजा ह्युत्पलावती ।।\nत्रिसमा ऋषिकुल्या च पृथुका त्रिदिवालया ।। १७९ ।।\nलाङ्गूलिनी वंशधरा सुकुमारा कुलावती ।।\nऋषिका करिवेगा च मन्दगा मन्दवाहिनी ।। १८० ।।\nकृपी दर्वी दया व्योमा परोष्णी कोलवाहिनी ।।\nकम्पना च विशल्या च करतोयांशुवाहिनी ।। १८१ ।।\nताम्रारुणा वेत्रवती गोमती चाथ नद्यपि ।।\nअद्रिणी त्रिकसा चैव सुप्रकारा हिरण्वती ।। १८२ ।।\nआपगा चालका भासी सन्ध्या च मडवा नदी ।।\nनन्दा चालकनन्दा च शुद्धा च वसुवाहिनी ।। १८३ ।।\nएताश्चान्याश्च राजेन्द्र नद्यस्त्वां विमलोदकाः ।।\nसर्वपापप्रशमनास्सर्वलोकस्य मातरः ।।\nस्वतोयपूर्णैः कलशैरभिषिञ्चन्तु पार्थिव ।। १८४ ।।\nएतैर्यथोक्तैर्नृप राजराज्ये दत्ताभिषेकः पृथिवीं समग्राम् ।।\nससागरां भुंक्ष्व चिरं च जीव धर्मे च ते बुद्धिरतीव चास्तु।।१८५।।\nइति श्रीविष्णुधर्मोत्तरे द्वितीयखण्डे मा० सं० भार्गवरामं प्रति पुष्करव्याख्यानेऽभिषेकमन्त्रो नाम द्वाविंशतितमोऽध्यायः।।२२।।\n2.23\nपुष्कर उवाच ।।\nमन्त्रा ये कीर्तिता राम मयास्मिंस्तव भार्गव ।।\nतेषां संकीर्तनं धन्यं सर्वपापप्रणाशनम् ।।१।।\nऐतेषां कल्यमुत्थाय यः कुर्यात्कीर्तनं नरः ।।\nसर्वपापविनिर्मुक्तः स्वर्गलोकमवाप्नुयात्।।२।।\nतिर्यग्योनिं न गच्छेत्तु नरकं संकराणि च ।।\nन च दुःखं न च भयं मरणं न स च मुह्यति ।। ३ ।।\nएतेषां च नमस्कारं यः कुर्यात्प्रयतो नरः ।।।\nन तस्य तिष्ठते पापमब्बिन्दुरिव पुष्करे ।। ४ ।।\nएतेषां तर्पणं कृत्वा स्नातः प्रयतमानसः ।।\nमहापातकयुक्तोऽपि त्वचेवाहिर्विमुच्यते ।। ५ ।।\nएतेषां पुष्पदानेन महतीं श्रियमश्नुते ।।\nएतेषां चार्घ्यदानेन पूज्यो भवति मानवः ।। ६ ।।\nएतेषां दीपदानेन भ्राजन्ते चन्द्रवद्दिवि ।।\nएतेषामाहुतिं दत्त्वा कामानाप्नोति पुष्कलान् ।। ७ ।।\nनैवेद्यं च बलिं दत्त्वा भोगान्प्राप्नोत्यनुत्तमान ।।\nएतानुद्दिश्य विप्रेषु दत्त्वा भार्गव भोजनम् ।। ८ ।।\nसंतर्प्य दक्षिणाभिश्च त्रिदिवं प्राप्नुयाच्चिरम् ।।\nअभिषेकदिने राज्ञां पुष्पस्नाने तथैव च ।। ९ ।।\nतथा संवत्सरग्रन्थौ सर्वे पूज्या हितैषिणा ।।\nयानि तीर्थानि चोक्तानि सरितश्च समासतः ।। १० ।।\nतेषां गमेन पूज्यन्ते येऽपि पातकिनो जनाः ।।\nस्नानं महाफलं तेषां तपः श्राद्ध क्रियास्तथा ।। ११ ।।\nदानं बहुफलं प्रोक्तं दर्शनं पापनाशनम् ।।\nकीर्तनं भार्गवश्रेष्ठ न मे चास्ति विचारणा ।। १२ ।।\nतीर्थेष्वथैतेषु भृगुप्रधान स्नाता नरा यान्ति नरेन्द्र सद्यः।।\nतीर्थानि गम्यानि ततः प्रयत्नात्पुण्याश्च सर्वास्सरितश्च राम।। १३ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे तीर्थफलवर्णनो नाम त्रयोविंशतितमोध्यायः ।। २३ ।।\n2.24\n।। राम उवाच ।। ।।\nराज्ञोऽभिषिक्तमात्रस्य किन्नु कृत्यतमं भवेत् ।।\nएतन्मे सर्वमाचक्ष्व सर्वं वेत्ति यतो भवान् ।। १ ।।\n।। पुष्कर उवाच ।। -\nअभिषेकार्द्रशिरसा राज्ञा राजीवलोचन ।।\nसहायवरणं कार्यं तत्र राज्यं प्रतिष्ठितम् ।। २ ।।\nयदप्यल्पतरं कर्म तदथैकेन दुष्करम् ।।\nपुरुषेणासहायेन किन्नु राज्यं महत्पदम् ।। ३।।\nतस्मात्सहायान्वरयेत्कुलीनान्नृपतिः स्वयम् ।।\nशूरानुत्तमजातीयान्बलयुक्ताञ्छ्रुतान्वितान् ।। ४ ।।\nरूपसत्वगुणौदार्यसंयुक्तान्क्षमया युतान्।।\nक्लेशक्षमान्महोत्साहान्धर्मज्ञांश्च प्रियंवदान् ।। ५ ।।\nहितोपदेशिकान्प्राज्ञान्स्वामिभक्तान्यशोर्थिनः ।।\nएवं विधान्सहायांस्तु शुभ कर्मणि योजयेत् ।। ६ ।।\nगुणहीनानपि तथा विज्ञाय नृपतिः स्वयम् ।।\nकर्मस्वेव नियुञ्जीत यथायोग्येषु भार्गव ।। ७ ।।\nकुलीनाः शीलसंपन्ना धनुर्वेदविशारदाः ।।\nहस्तिशिक्षाश्वशिक्षासु कुशलाश्श्लक्ष्णभाषितैः ।। ८ ।।\nनिमित्ते शकुनज्ञाने वित्तवैद्यचिकित्सके ।।\nपुरुषान्तरविज्ञाने षाड्गुण्येन विनिश्चिताः ।। ९ ।।\nकृतज्ञाः कर्मणां शूरास्तथा क्लेशसहा ऋजुः ।।\nव्यूहतत्त्वविधानज्ञः फल्गुसारविशेषवित् ।। १० ।।\nराज्ञां सेनापतिः कार्यो ब्राह्मणः क्षत्रियोऽथवा ।।\nप्रांशुः सुरूपो दक्षश्च प्रियवादी न चोद्धतः ।। ११ ।।\nचित्तग्राहश्च सर्वेषां प्रतीहारो विधीयते ।।\nयथोक्तवादी धूर्त्तः स्याद्देशभाषाविशारदः ।। १२ ।।\nशाब्दः क्लेशसहो वाग्मी देशकालविभाषिता ।।\nविज्ञाय देशं कालं वा हितं यत्स्यान्महीक्षितः ।। १३ ।।\nवक्तापि तस्यः यः काले स दूतो नृपतिर्भवेत् ।।\nप्रांशवो व्यायताः शूरा दृढभक्ता निराकुलाः ।। १४ ।।\nराज्ञा तु रक्षिणः कार्यास्तदा क्लेशसहा हिताः ।।\nअहार्याश्चानृशंसाश्च दृढभक्ताश्च पार्थिवे ।। १५ ।।\nताम्बूलधारी भवति नारी चाप्यथ तद्गुणा ।।\nषाड्गुण्यविधि तत्त्वज्ञो देशभाषाविशारदः ।। १६ ।।\nसन्धिविग्रहकः कार्यो राज्ञा नयविशारदः ।।\nआयव्ययज्ञो लोकज्ञो देशोत्पत्तिविशारदः ।। १७ ।।\nकृताकृतज्ञो भृत्यानां ज्ञेयः स्याद्दक्षरक्षिता ।।\nसुरूपस्तरुणः शूरो दृढभक्तः कुलोचितः ।। १८ ।।\nशूरः क्लेशसहश्चैव खड्गधारी प्रकीर्तितः ।।\nशूरश्च बहुयुक्तश्च गजाश्वरथकोविदः ।। १९ ।।\nकोशधारी भवेद्राज्ञः सदा क्लेशसहश्च यः ।।\nनिमित्तशकुनज्ञानहयशिक्षाविशारदः ।।२० ।।\nहयायुर्वेदतत्त्वज्ञो भूमिभागविशेषवित् ।।\nबलाबलज्ञो रथिनां स्थिरदृष्टिर्विशारदः ।। २३ ।।\nशूरश्च कृतविद्यश्च सारथिः परिकीर्तितः ।।\nअनाहार्यः शुचिर्दक्षः चिकित्सकवचोरतः ।। २२ ।।\nसूदशास्त्रविधानाज्ञः सूदाध्यक्षः प्रशस्यते ।।\nसूदशास्त्रविधानज्ञाः पराभेद्याः कुलोद्गताः ।। २३ ।।\nसर्वे महानसे कार्या नीचकेशनखा जनाः ।।\nसमः शत्रौ च मित्रे च धर्मशास्त्रविशारदः ।। २४ ।।\nविप्रमुख्यः कुलीनश्च धर्माधिकरणो भवेत् ।।\nकार्यास्तथाविधास्तत्र द्विजमुख्याः सभासदः।।२५।।\nसर्वदेशाक्षराभिज्ञाः सर्वशास्त्रविशारदाः ।।\nलेखकाः कथिता राम सर्वाधिकरणेषु वै।।२६।।\nशीर्षोपेतान्सुसंपूर्णान्समद्रोणीगतान्समान् ।।\nअक्षरान्विलिखेद्यस्तु लेखकः स वरः स्मृतः ।। २७ ।।\nउपायवाक्यकुशलः सर्वशास्त्रविशारदः ।।\nबह्वर्थवक्ता चाल्पेन लेखकः स्याद्भृगूत्तम ।। २८ ।।\nपुरुषान्तरतत्त्वज्ञाः प्रांशवश्चाप्यलोलुपाः ।।\nधर्माधिकरणे कार्या जनाह्वानकरा नराः ।। २९।।\nएवंविधास्तथा कार्या राज्ञो दौवारिका जनाः ।।\nलोहवस्त्रादिधातूनां रत्नानां च विभागवित् ।।३०।।\nविज्ञाता फल्गुसाराणां त्वनाहार्यः शुचिस्सदा ।।\nनिपुणश्चाप्रमत्तश्च धनाध्यक्षः प्रकीर्तितः ।। ३१ ।।\nआयद्वारेषु सर्वेषु धनाध्यक्षसमा नराः ।।\nव्ययद्वारेषु सर्वेषु कर्तव्याः पृथिवीक्षिता ।। ३२ ।।\nपरं पारं गतो यः स्यादष्टाङ्गेषु चिकित्सिते ।।\nअनाहार्यस्स वैद्यः स्याद्धर्मात्मा च कुलोद्गतः ।। ३३ ।।\nप्राणाचार्यस्स विज्ञेयो वचनं तस्य भूभुजा ।।\nराम स्नेहात्सदा कार्यं यथा कार्यं पृथग्जनैः ।। ३४ ।।\nहस्तिशिक्षाविधानज्ञो वनजातिविशारदः ।।\nक्लेशक्षमस्तथा राज्ञो गजाध्यक्षः प्रशस्यते ।। ३५ ।।\nएतैरेव गुणैर्युक्तो स्वाधीनश्च विशेषतः ।।\nगजारोहो नरेन्द्रस्य सर्वकर्मसु शस्यते ।। ३६ ।।\nहयशिक्षाविधानज्ञ स्तच्चिकित्सितपारगः ।।\nअश्वाध्यक्षो महीभर्त्तुः स्वासनश्च प्रशस्यते ।। ३७ ।।\nअनाहार्यश्च शूरश्च तथा प्राज्ञः कुलोद्गतः ।।\nदुर्गाध्यक्षः स्मृतो राम उद्युक्तः सर्वकर्मसु ।। ३८ ।।\nवास्तुविद्याविधानज्ञो लग्नहस्तो जितश्रमः ।।\nदीर्घदर्शी च शूरश्च स्थपतिः परिकीर्तितः ।। ३९ ।।\nयन्त्रमुक्ते पाणिमुक्ते अमुक्ते मुक्तधारिते ।।\nअस्त्राचार्यो नियुद्धे च कुशलश्च तथेष्यते ।। ४० ।।\nपञ्चाशदधिका नार्यः पुरुषाः सप्ततिस्तथा ।।\nअन्तःपुरचराः कार्या राज्ञा सर्वेषु कर्मसु ।। ४१ ।।\nस्थविरा जातितत्त्वज्ञाः सततं प्रतिजाग्रतः ।।\nराज्ञः स्यादायुधागारे दक्षः कर्मसु चोद्यतः ।। ४२ ।।\nकर्माण्यपरिमेयानि राज्ञां भृगुकुलोद्वह ।।\nउत्तमाधममध्यानि बुद्ध्वा कर्माणि पार्थिव ।। ४३ ।।\nउत्तमाधममध्याँस्तु पुरुषान्विनियोजयेत ।।\nन कर्मणि विपर्यासाद्राजा नाशमवाप्नुयात् ।। ४४ ।।\nनियुक्तपुरुषे भक्तिं श्रुतं शौर्यं बलं कुलम् ।।\nज्ञात्वा वृत्तिर्विधातव्या पुरुषाणां महीक्षिता ।। ४५ ।।\nपुरुषान्तरविज्ञाने तत्त्वमात्रनिबन्धनाः ।।\nनरेन्द्रलक्ष्या धर्मज्ञास्तत्रायत्तो भवेन्नृपः ।।४६।।\nस्वभृत्याश्च तथा पुष्टास्सततं प्रतिमानिताः ।।\nराज्ञा सहायाः कर्तव्याः पृथिवीं जेतुमिच्छता ।।४७।।\nयथार्हं चाथ सुभृतान्राजा कर्मसु योजयेत ।।\nधर्मिष्ठान्धर्मकार्येषु शूरान्संग्रामकर्मणि ।। ४८ ।।\nनिपुणानर्थकृत्येषु सर्वत्र च तथा शुचीन् ।।\nस्त्रीषु षण्ढान्नियुञ्जीत तीक्ष्णान्दारुणकर्मसु ।।४९।।\nधर्मे चार्थे च कामे च भये च भृगुनन्दन ।।\nराजा यथार्हं कुर्यात्तान्ह्युपधाभिः परीक्षितान् ।। ५० ।।\nसमतीतो यथार्हायां कुर्याद्धस्तिवने चरान् ।।\nउत्पादान्वेषणं यत्तानध्यक्षाँस्तत्र कारयेत् ।। ५१ ।।\nएवमादीनि कर्माणि यत्नैः कार्याणि भार्गव ।।\nसर्वथा नेष्यते राज्ञस्तीक्ष्णोपकरणक्षयः ।। ५२ ।।\nपापसाध्यानि कर्माणि यानि राज्ञां भृगूत्तम ।।\nसन्तस्तानि न कुर्वन्ति तस्मात्तान्बिभृयान्नृपः ।। ५३ ।।\nनेष्यते पृथिवीशानां तीक्ष्णोपकरणक्षयः ।।\nयस्मिन्कर्मणि यस्य स्याद्विशेषेण च कौशलम् ।। ५४ ।।\nतस्मिन्कर्मणि तं राजा परीक्ष्य विनियोजयेत् ।।\nपितृपैतामहान्भृत्यान्सर्वकर्मसु योजयेत् ।। ५५ ।।\nविना दायादकृत्येषु तत्र ते हि समासतः ।।\nराजा दायादकृत्येषु परीक्ष्य स्वकृतान्नरान् ।। ५६ ।।\nनियुञ्जीत महाभागः तस्य ते हितकारिणः ।।\nपरराजगृहान्प्राप्ताञ्जनसंग्रहकाम्यया ।। ५७ ।।\nउष्टान्वाप्यथ वा दुष्टान्संश्रयेत प्रयत्नतः ।।\nदुष्टं विज्ञाय विश्वासं न कुर्यात्तत्र भूमिपः ।। ६८ ।।\nवृत्तिं तस्यापि वर्त्तेत जनसंग्रहकाम्यया ।।\nराजा देशान्तरप्राप्तं पुरुषं पूजयेद्भृशम् ।। ५९ ।।\nसहायं देशसंप्राप्तं बहुमानेन चिन्तयेत ।।\nकामं भृत्यार्जनं राजा नैव कुर्याद्भृगूत्तम ।। ६० ।।\nन वै वासं विभक्तं तु भृत्यं कुर्यात्कथञ्चन ।।\nशस्त्रमग्निं विषं सर्पान्निस्त्रिंशमपि चैकतः ।। ६१ ।।\nभृत्या मनुजशार्दूल कुभृत्याश्च तथैकतः ।।\nतेषां चारेण विज्ञानं राज्ञा विज्ञाय नित्यशः   ।। ६२ ।।\nगुणिनां पूजनं कुर्यान्निर्गुणानां च शासनम् ।।\nकथिताः सततं राम राजानश्चारचक्षुषः ।। ।। ६३ ।।\nस्वदेशे परदेशे च जातिशीलान्विचक्षणान् ।।\nअनाहार्यान्क्लेशसहान्नियुञ्जीत सदा चरान् ।। ६४ ।।\nजनस्याविततान्सौम्यांस्तथा ज्ञातान्परस्परम् ।।\nवणिजो मन्त्रकुशलान्सांवत्सरचिकित्सितान् ।। ६५ ।।\nतथा प्रव्रजिताकारान्राजा चारान्नियोजयेत ।।\nनैकस्य राजा श्रद्दध्याच्चारस्यापि च भाषितम् ।। ६६ ।।\nद्वयोस्संवादमाज्ञाय सन्दध्यान्नृपतिस्ततः ।।\nपरस्परस्याविदितौ यदि स्यातां न तावुभौ ।। ६७ ।।\nतस्माद्राजा प्रयत्नेन गूढांश्चारान्प्रयोजयेत ।।\nराज्यस्य मूलमेतावद्यद्राज्ञश्चारदृष्टिता ।। ६८ ।।\nचाराणामपि यत्नेन राज्ञा कार्यं परीक्षणम् ।।\nरागापरागौ भृत्यानां जनस्य च गुणागुणान् ।। ६९ ।।\nशुभानामशुभानां च विज्ञानं राम कर्मणाम् ।।\nसर्वं राज्ञां चरायत्तं तेष्वायत्तस्सदा भवेत् ।। ७० ।।\nकर्मणा केन मे लोके जनस्सर्वोऽनुरज्यते ।।\nविरज्यते तथा केन विज्ञेयं तन्महीक्षिता ।।\nविरागजननं सर्वं वर्जनीयं प्रयत्नतः ।। ७१ ।।\nजनानुरागप्रभवो हि लक्ष्यो राज्ञां यतो भार्गववंशचन्द्र ।।\nतस्मात्प्रयत्नेन नरेन्द्रमुख्यैः कार्योऽनुरागो भुवि मानवेषु ।। ७२ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे सहायसम्पत्तिर्नाम चतुर्विंशोऽध्यायः ।। २४ ।।\n2.25\n।। पुष्कर उवाच।।\nयथानुवर्तितव्यं स्याद्राम राजोपजीविभिः ।।\nतथा ते कथयिष्यामि निबोध गदतो मम ।। १ ।।\nआज्ञा सर्वात्मना कार्या स्वशक्त्या भृगुनन्दन ।।\nआक्षिप्य वचनं तस्य न वक्तव्यं तथा वचः ।। २ ।।\nअनुकूलं प्रियं तस्य वक्तव्यं जनसन्निधौ ।।\nरहोगतस्य वक्तव्यमप्रियं यद्धितं भवेत् ।। ३ ।।\nपरार्थमथ वक्तव्यं स्वस्थे चेतसि भार्गव ।।\nस्वास्थ्यं सुहृद्भिर्वक्तव्यं न स्वयं तु कथंचन ।। ४ ।।\nकार्यातिपातकं कार्यै रक्षितव्यं प्रयत्नतः ।।\nन च हिंस्यधनं किञ्चिन्नियुक्तेन च कर्मणि ।। ५ ।।\nनोपेक्ष्यं तस्य मानं च तथा राज्ञा प्रियो भवेत् ।।\nराज्ञश्च न तथा कार्यं वेशभाषितचेष्टितम् ।।६।।\nराजलीला न कर्तव्या तद्दिष्टं च विवर्जयेत् ।।\nराज्ञस्समाधिकौ वेशौ न तु कार्यौ विजानता ।। ७ ।।\nद्यूतादिषु तथैवास्य कौशलं तु प्रदर्शयेत् ।।\nप्रदर्श्य कौशलं चास्य राजानं न विशेषयेत् ।। ८ ।।\nअन्तःपुरधनाध्यक्षैर्वैरिदूतैर्निराकृतैः ।।\nसंसर्गं न व्रजेद्राम विना पार्थिवशासनम् ।। ९ ।।\nनिम्नेहतां चावमानं तत्प्रयुक्तं च गोपयेत् ।।\nयच्च गुह्यं भवेद्राज्ञस्तन्न लोके प्रकाशयेत् ।। १० ।।\nनृपेण श्रावितं यत्स्याद्गुह्याद्गुह्यं भृगूत्तम ।।\nन तत्संश्रावयेल्लोके तथा राज्ञः प्रियो भवेत् ।। ११ ।।\nआज्ञप्यमाने चान्यस्मिन्समुत्थाय त्वरान्वितः ।।\nअहं किङ्करवाणीति वाच्यो राजा विजानता ।। १२ ।।\nकार्यावस्थां च विज्ञाय कार्यमेतत्तथा भवेत् ।।\nसततं क्रियमाणेस्मिँल्लाघवं तु व्रजेद्बुधः ।। १३ ।।\nराज्ञः प्रियाणि वाक्यानि न चात्यर्थं पुनःपुनः ।।\nन हास्यशीलश्च भवेन्न चापि भृकुटीमुखः।। ।। १४ ।।\nनातिवक्ता न निर्वक्ता न च मात्सरिकस्तथा ।।\nआत्मसम्भावितश्चैव न भवेत्तु कथञ्चन ।। १५ ।।\nदुष्कृतानि नरेन्द्रस्य न च संकीर्तयेत्क्वचित् ।।\nवस्त्रं पत्रमलङ्कारं राज्ञा दत्तं तु धारयेत् ।। १६ ।।\nऔदार्येण न तद्देयमन्यस्मिन्भूतिमिच्छता ।।\nन चैवाध्यशनं राज्ञः स्वपनं चापि कारयेत् ।। १७ ।।\nनानिर्दिष्टे तथा द्वारे प्रविशेत कथञ्चन ।।\nन च पश्येत राजानमयोग्यासु च भूमिषु ।। १८ ।।\nराज्ञस्तु दक्षिणे पार्श्वे वामे चोपविशेत्तदा ।।\nपुरस्तात्तु यथा पश्चादासनं तु विगर्हितम्।।१९।।\nजृम्भा निष्ठीवनं कामं कोपं पर्यंकिकाश्रयम्।।\nमुकुटं वातमुद्गारं तत्समीपे विवर्जयेत्।।\nस्वयं तथा न कुर्वीत स्वगुणाख्यापनं बुधः।।\nस्वगुणाख्यापने कुर्यात्परानेव प्रयोजकान्।।२१।।\nहृदयं निर्मलं कृत्वा परं भक्तिमुपाश्रितैः ।।\nअनुजीविगणैर्भाव्यं नित्यं राज्ञामतन्द्रितैः ।। २२ ।।\nशाठ्यं लौल्यमपैशुन्यं नास्तिक्यं क्षुद्रतां तथा ।।\nचापल्यं च परित्याज्यं नित्यं राजानुजीविना ।। २३ ।।\nश्रुतेन विद्याशिल्पैश्च संयोज्यात्मानमात्मना ।।\nराजसेवां ततः कुर्याद्भूतये भीतिवर्धनः ।। २४ ।।\nनमस्कार्यास्सदा चास्य पुत्रवल्लभमन्त्रिणः ।।\nसचिवैश्चास्य विश्वासं न तु कार्यं कथञ्चन ।। २५ ।।\nअपृष्टश्चास्य न ब्रूयात्कामं ब्रूयात्तथापदि ।।\nहितं पथ्यं च वचनं हितैस्सह सुनिश्चितम् ।। २६ ।।\nचित्तं चैवास्य विज्ञेयं नित्यमेवानुजीविना ।।\nभर्तुराराधनं कुर्याच्चित्तज्ञो मानवः सुखम् ।। २७ ।। ।\nरागापरागौ चैवास्य विज्ञेयौ भूतिमिच्छता ।।\nत्यजेद्विरक्तं नृपतिं रक्ताद्वृत्तिं तु कामयेत् ।। २८ ।।\nकर्मोपकारयोर्नाशं विपक्षाभ्युदयं तथा ।।\nआशासंवर्धनं कृत्वा फलनाशं करोति च ।। २९ ।।\nअकोपोपि प्रकोपाभः प्रसन्नोपि च निष्फलः ।।\nवाक्यं समन्दं वदति वृत्तिच्छेदं करोति च ।। । ।। ३० ।।\nप्रवेशवाक्यानुदितौ न संभावयतीत्यथ ।।\nआराधनासु सर्वासु सुप्तवच्च विचेष्टते ।। ३१ ।।\nकथासु दोषैः क्षिपति वाक्यच्छेदं करोति च ।।\nलक्ष्यते विमुखश्चैव गुणसङ्कीर्तने कृते ।। ०५२ ।।\nदृष्टिं क्षिपत्यथान्यत्र क्रियमाणे च कर्मणि ।।\nविरक्तलक्षणं श्रुत्वा शृणु रक्तस्य लक्षणम् ।। ३३ ।।\nदृष्ट्वा प्रसन्नो भवति वाक्यं गृह्णाति चादरात् ।।\nकुशलादिपरिप्रश्ने संप्रयच्छति चासनम् ।। ३४ ।।\nविविक्तदर्शने चास्य रहस्ये न च शङ्कते ।।\nजायते हृष्टवदनः श्रुत्वा तस्य तु सङ्कथाम् ।। ३५ ।।\nअप्रियाण्यपि वाक्यानि तदुक्तान्यभिनन्दति ।।\nउपायनं च गृह्णाति स्तोकमप्यादरात्तथा ।। ३६ ।।\nकथान्तरेषु सरति प्रहष्टवदनस्तथा ।।\nइति रक्तस्य कर्तव्या सेवा भृगुकुलोद्वह ।।\nआपत्सु न त्यजेत्पूर्वं विरक्तमपि सेवितम्।।३७।।\nमित्रं न चापत्सु तथा न भृत्यं व्रजन्ति ये निर्गुणमप्रमेयम् ।।\nप्रभुं विशेषेण च ते व्रजन्ति सुरेन्द्रधामासुरवृन्द जुष्टम् ।। ३८ ।। ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे अनुजीविवृत्तं नाम पञ्चविंशोध्यायः ।। २५ ।।"
  }
]
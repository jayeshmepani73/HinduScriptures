[
  {
    "text": "2.71\nराम उवाच ।।\nदण्डप्रणयनार्थाय राजा सृष्टः स्वयंभुवा ।।\nदेवभागानुपादाय सर्वभूताभिगुप्तये ।। ।। १ ।।\nतेजसा यदयं कश्चिन्नैव शक्नोति वीक्षितुम् ।।\nतदा भवति लोकेषु राजा भास्करवत्प्रभुः ।। २ ।।\nयदस्य दर्शने लोकः प्रसादमुपगच्छति ।।\nनयनानन्दकारित्वात्तदा भवति चन्द्रमाः ।। ३ ।।\nचारैर्यदायं व्याप्नोति सर्वलोकं यदृच्छया ।।\nतदा भवति लोकेषु राजा देवः समीरणः ।। ४ ।।\nयदाऽपराधिनां चैव विधत्ते निग्रहं नृपः ।।\nतदा भवति लोकेषु राजा  वैवस्वतः सदा ।। ५ ।।\nयदा भवति माहात्म्यात्क्रुद्धबुद्धान्नरान्नृपः ।।\nअनिच्छन्नपि लोकेषु तदा भवति पावकः ।। ६ ।।\nकरोति च यदा दानं धनानां सर्वतो नृपः ।।\nविसर्गार्थं सुरश्रेष्ठ तदा भवति वित्तदः ।। ७ ।।\nयदा च धनधाराभिर्वर्षन्प्लावयते जगत् ।।\nतदा स वरुणः प्रोक्तो राजा नयविशारदैः ।। ८ ।।\nक्षमा बलेन मनसा धारयन्सकलाः प्रजाः ।।\nअविशेषेण धर्मज्ञ पार्थिवः पार्थिवो भवेत् ।। ९ ।।\nयदाधिपत्येन जनान्समग्रान्परिरक्षति ।।\nतदा भवति देवेन्द्रः सर्वभूतानुकम्पिता ।।2.71.१०।।\nउत्साहमंत्रशक्तिर्या प्रभुशक्तिश्च दैविकी ।।\nचतस्रः शक्तयस्तत्र वैष्णव्यः परिकीर्तिताः ।। ११ ।।\nकः समर्थः प्रजाः पातुं विना वैष्णवतेजसा ।।\nतिस्रस्तु शक्तयस्तस्य वैष्णव्यः पृथिवीपते ।। १२ ।।\nदण्डप्रणयनं सम्यक् श्रोतुमिच्छामि तत्त्वतः ।।\nकथं स्वविषये तस्य दण्डनीतिर्भवेद्ध्रुवा ।। १३ ।।\nकथं च दण्डं प्रणयन्नरेन्द्रो धर्मेण युज्येद्यशसा च वीर ।।\nअर्थेन कामेन च स सर्वमेतद्ब्रवीहि यादोगण नाथपुत्र ।। १४ ।।\nइति श्रीविष्णुधर्मोत्तरे द्वितीयखण्डे मा० सं० रामवाक्याध्यायो नामैकसप्ततितमोऽध्यायः।।७१।।\n2.72\nपुष्कर उवाच ।।\nदण्डप्रणयनं राम स्वदेशे शृणु भूभुजाम् ।।\nयस्य सम्यक्प्रणयनात्स्वर्गभाक्पार्थिवो भवेत् ।। १ ।।\nत्रियवं कृष्णलं विद्धि माषस्तत्पञ्चकं भवेत् ।।\nकृष्णलानां तथा षष्ट्या कर्षार्धं राम कीर्तितम् ।। २ ।।\nसुवर्णश्च विनिर्दिष्टो राम षोडशमाषकः ।।\nनिष्कं सुवर्णाश्चत्वारो धरणं दशभिस्तु तैः ।। ३ ।।\nताम्ररूप्यसुवर्णानां मानमेतत्प्रकीर्तितम् ।।\nताम्रकर्षापको राम प्रोक्तः कार्षापणो बुधैः ।। ४ ।।\nपणानां द्वे शते सार्धे प्रथमं साहसः स्मृतः ।।\nमध्यमः पञ्च विज्ञेयः सहस्रमपि चोत्तमः ।। ५ ।।\nबालदायादकं रिक्थं तावद्राजानुपालयेत् ।।\nयावत्स स्यात्समावृत्तो यावद्वातीतशैशवः ।। ६ ।।\nवेश्यापुत्रासु चैवं स्याद्रक्षणं निष्कुलासु च ।।\nपतिव्रतासु च स्त्रीषु विधवास्वातुरासु च ।। ७ ।।\nजीवन्तीनां तु तासां ये तद्धरेयुः स्वबान्धवाः ।।\nताञ्शिष्याच्चौरदण्डेन धार्मिकः पृथिवीपतिः ।। ८ ।।\nप्रनष्टस्वामिकं रिक्थं राजा त्र्यब्दं निधापयेत् ।।\nअर्वाक् त्र्यब्दाद्धरेत्स्वामी परेण नृपतिर्हरेत् ।। ९ ।।\nममेदमिति यो ब्रूयात्सोऽनुयुक्तो यथाविधि ।।\nसम्पाद्य रूपसंख्यादीन्स्वामी तद्द्रव्यमर्हति ।। 2.72.१० ।।\nअवेदयानो नष्टस्य देशं कालं च तत्त्वतः ।।\nवर्णरूपं प्रमाणं च तत्समं दण्डमर्हति ।। ११ ।।\nप्रनष्टाधिगतं रिक्थं तिष्ठेदर्थैरधिष्ठितम् ।।\nयांस्तत्र चौरान्गृह्णीयाद्घातयेत्कुञ्जरेण तान् ।। १२ ।।\nममेदमिति यो ब्रूयादसत्येना तथा निधिम् ।।\nतस्य दण्डं हरेद्राजा स्ववित्तस्याष्टमांशकम् ।। १३ ।।\nचौरैरमुषितो यस्तु मुषितोऽस्मीति भाषते ।।\nतत्प्रदातरि भूपाले स दण्ड्यस्तावदेव तु ।। १४ ।।\nयो यावन्निह्नु तार्थं मिथ्या यो वा वदेत्ततः ।।\nतौ नृपेण ह्यधर्मज्ञौ दाप्यौ तद्द्विगुणं धनम् ।। १५ ।।\nकूटसाक्ष्यं तु कुर्वाणांस्त्रीन्वर्णान्धार्मिको नृपः ।।\nप्रमापयेन्महाभाग ब्राह्मणं तु विवासयेत् ।। १६ ।।\nयत्स्वामिनाननुज्ञातमाधिं भुङ्क्ते विचक्षणः ।।\nअवध्यमूलं कर्तव्यं तस्य दण्डं महीक्षिता ।।\nवसा - - - - -तथा धर्मो न हीयते ।। १७ ।।\nयो निक्षेपं याचयति यश्च निक्षिप्य याचते ।।\nतावुभौ चौरवच्छास्यौ दाप्यौ वा द्विगुणं धनम् ।। १८ ।।\nउपदाभिश्च यः कश्चित्परद्रव्यं हरेन्नरः ।।\nससहायः स हन्तव्यः प्रकाशं विविधैर्वधैः ।। १९ ।।\nयो याचितकमादाय न तद्दद्याद्यथाक्रमम् ।।\nस निगृह्य बलाद्दाप्यो दण्डो वै पूर्वसाहसम् ।। 2.72.२० ।।\nअज्ञानाद्यः पुमान्कुर्यात्परद्रव्यस्य विक्रयम् ।।\nनिर्दोषो ज्ञानपर्यन्तं चौरवद्वधमर्हति ।। २१ ।।\nमूल्यमादाय यो विद्यां शिल्पं वा न प्रयच्छति।।\nदण्ड्यः समूलं सकलं धर्मज्ञेन महीक्षिता ।। २२ ।।\nद्विजभोज्ये तु सम्प्राप्ते प्रातिवेश्यमभोजनम् ।।\nहिरण्यमाषकं दण्ड्यः पापे नास्ति ह्यतिक्रमः ।। २३ ।।\nआमन्त्रितो द्विजो यस्तु वर्तमानः प्रतिग्रहे ।।\nनिष्कारणं न गच्छेद्यः स दाप्योऽष्टशतं दमम् ।। २४ ।।\nप्रतिश्रुत्याप्रदातारं सुवर्णं दण्डयेन्नृपः ।। ।। २५ ।।\nभृतोऽनार्तो न कुर्याद्यो दर्पात्कर्म यथोदितम् ।।\nस दण्ड्यः कृष्णलान्यष्टौ न देयं चास्य वेतनम् ।। २६ ।।\nअकाले यस्त्यजेद्भृत्यं दण्ड्यः स्यात्तावदेव तु ।।\nयो ग्रामदेशसंघानां कृत्वा सत्येन संविदम् ।।\nविसंवदेन्नरो लोभात्तं राष्ट्राद्विप्रवासयेत् ।। २७ ।।\nक्रीत्वा विक्रीय वा किञ्चिद्यस्येहानुशयो भवेत् ।।\nसोन्तर्दशाहात्तत्साम्याद्दद्याश्चैवाददीत च ।। २८ ।।\nपरेण तु दशाहस्य न दद्यान्नैव दापयेत् ।।\nआददद्विददच्चैव राज्ञा दण्ड्यः शतानि षट् ।। २९ ।।\nयस्तु दोषवतीं कन्यां त्वनाख्याय प्रयच्छति ।।\nतस्य कुर्यान्नृपो दण्डं स्वयं षण्णवतिं पणान् ।। 2.72.३० ।।\nअकन्येति तु यः कन्यां ब्रूयाद्द्वेषेण मानवः ।।\nस शतं प्राप्नुयाद्दण्डं कन्यादोषमदर्शयन् ।। ३१ ।।\nयस्त्वन्यां दर्शयित्वान्यां वोढुः कन्यां प्रयच्छति ।।\nउत्तमं तस्य कुर्वीत राजा दण्डं तु साहसम् ।। ३२ ।।\nवरो दोषानभिख्याप्य यः कन्यां वरयेदिह ।।\nदत्ताप्यदत्ता सा तस्य राज्ञा दण्ड्यः शतद्वयम् ।। ३३ ।।\nप्रदाय कन्यां योऽन्यस्मै पुनस्तां सम्प्रयच्छति ।।\nदण्डः कार्यो नरेन्द्रेण तस्याप्युत्तमसाहसः ।। ३४ ।।\nसत्यंकारेण वाचा च युक्तं पर्यासमं शयम् ।।\nलुब्धोऽन्यत्र तु विक्रेता षट्शतं दण्डमर्हति ।। ३५ ।।\nवहेच्छुल्कं तु विक्रेता सत्यंकारं तु संत्यजेत् ।।\nद्विगुणं दण्डयेदेनमिति धर्मो व्यवस्थितः ।। ३६ ।।\nमूल्यैकदेशं दत्त्वा तु यदि क्रेता धनं त्यजेत् ।।\nदण्डयः स मध्यमं दण्डं तस्य दण्डस्य मोक्षणात् ।। ३७ ।।\nद्रुह्याद्भृतस्तु यः पालं गृहीत्वा भक्तवेतनम् ।।\nस तु दण्ड्यः शतं राज्ञा सुवर्णं स्वाम्यरक्षिणा ।। ।। ३८ ।।\nदण्डं दत्त्वा न विरमेत्स्वामिभिः कृतलक्षणः ।।\nबद्धः कृत्वायसैः पाशैस्तस्य कर्मकरो भवेत् ।। ३९ ।।\nधनुश्चतुःपरीमाणं ग्रामस्य तु समन्ततः ।।\nद्विगुणं त्रिगुणं वापि नगरस्य तु कल्पयेत् ।।2.72.४० ।।\nवृतिं तत्र प्रकुर्वीत यामुष्ट्रो नावलोकयेत् ।।\nछिद्रं निवारयेत्सर्वं श्वसूकरमुखानुगम् ।। ४१ ।।\nतत्रापरधृतं धान्यं महिष्यः पशवो यदि ।।\nन तत्र कारयेद्दण्डं नृपतिः पशुरक्षिणाम् ।।४२ ।।\nअनिर्दशाहां गां सूतां वृषान्देवपशूंस्तथा ।।\nसपालान्वा विपालान्वा न दण्ड्यान्मनुरब्रवीत् ।। ४३ ।।\nअतोऽन्यथा विनष्टस्य दशांशं दण्डमर्हति ।। ४४ ।।\nपालस्त्वपालकी स्वामी विनाशे क्षत्त्रियस्य तु ।।\nभक्षयित्वोपविष्टासु द्विगुणं दण्डमर्हति ।। ४५ ।।\nवैराद्दशगुणं दण्डं विनाशात्क्षत्त्रियस्य तु ।।\nगृहं तडागमारामं क्षेत्रं बुद्ध्वा ह्यपाहरन् ।।\nशतानि पञ्च दण्ड्यः स्यादज्ञानाद्द्विशतो दमः ।। ४६ ।।\nसीमाबन्धनकाले तु सीमाबन्धनकारिणाम् ।।\nतेषां संज्ञां दधानस्तु जिह्वाच्छेदनमाप्नुयात् ।।४७ ।।\nअर्थेनापि च यो विद्यात्संविदं वापि गच्छति ।।\nउत्तमं साहसं दण्ड्य इति स्वायंभुवो ऽब्रवीत् ।। ४८ ।।\nस्थापितां चापि मर्यादां ये भिन्द्युः पापकारिणः ।। ४९ ।।\nसर्वे पृथक्पृथग्दण्ड्या राज्ञा प्रथमसाहसम् ।।\nशतं ब्राह्मणमाक्रुश्य क्षत्त्रियो दण्डमर्हति ।। 2.72.५० ।।\nवैश्यश्च द्विशतं राम शूद्रश्च वधमर्हति ।।\nपञ्चाशद्ब्राह्मणो दण्ड्यः क्षत्त्रियस्यापि शासने ।। ५१ ।।\nवैश्ये चाप्यर्धपञ्चाशच्छूद्रो द्वादशकोऽधमः ।।\nक्षत्त्रियस्याप्नुयाद्वैश्यः साहसं पूर्वमेव तु ।। ५२ ।।\nशूद्रः क्षत्रियमात्रस्य जिह्वाच्छेदनमाप्नुयात् ।।\nपञ्चाशत्क्षत्रियो दण्ड्यस्तथा वैश्याभिशासने ।। ५३ ।।\nशूद्रे चैवार्धपञ्चाशत्तथा धर्मो न हीयते ।।\nवैश्यस्याक्रोशने दण्ड्यः शूद्रश्चोत्तम साहसम् ।। ५४ ।।\nशूद्राक्रोशे तथा वैश्यः शतार्धं दण्डमर्हति ।।\nसवर्णाक्रोशने दण्डस्तथा द्वादशिकः स्मृतः ।। ५५।।\nवादेषु वचनीयेषु तदेव द्विगुणं भवेत ।।\nएकजातिर्द्विजातिं तु वाचा दारुणया क्षिपन् ।।\nजिह्वायाः प्राप्नुयाच्छेदं जघन्यप्रभवो हि सः ।। ५६ ।।\nनामजातिग्रहं तेषामभिद्रोहेण कुर्वतः ।।\nनिखन्योऽयोमयः शङ्कुर्ज्वलन्नास्ये दशाङ्गुलः ।। ५७ ।।\nधर्मोपदेशधर्मेण द्विजानामस्य कुर्वतः ।।\nतप्तमासिञ्चयेत्तैलं वक्त्रे श्रोत्रे च पार्थिवः ।।५८।।\nशृतं देशं च जातिं च कर्म शारीरमेव च ।।\nवितथं तु ब्रुवन्दण्ड्यो   राज्ञा द्विगुणसाहसम् ।। ५९ ।।\nयस्तु पातकसंयुक्तैः क्षिपेद्वर्णान्तरौ विशः ।।\nउत्तमं साहसं तस्मिन्दण्डः पात्यो यथाक्रमम् ।। 2.72.६० ।।\nराज्ञो निवेश्य नियमं प्रथमं यान्ति ये मिथः ।। ६१ ।।\nसर्वे द्विगुणदण्ड्यास्ते विप्रलम्भान्नृपस्य तु ।।\nप्रीत्या मयास्याभिहितं प्रमादेनाथवा वदेत् ।।\nभूयो न चैवं वक्ष्यामि स तु दण्डार्धभाग्भवेत् ।। ६२ ।।\nकाणं वाप्यथवा खञ्जमन्धं वापि तथाविधम् ।।\nतथ्येनापि ब्रुवन्दाप्यो दण्डः कार्षापणावरम् ।। ६३ ।।\nमातरं पितरं ज्येष्ठं भ्रातरं श्वशुरं गुरुम् ।।\nआक्षारयच्छतं दण्ड्यः पन्थानं चाददद्गुरोः ।।६४ ।।\nगुरुवर्ज्यं तु मार्गार्हे यो मार्गं न प्रयच्छति ।।\nस राज्ञा कृष्णलं दण्ड्यस्तस्य पापस्य शान्तये ।।६५।।\nएकजातिर्द्विजातिन्तु येनाङ्गेनापराध्नुयात् ।।\nतदेव च्छेदयेत्तस्य क्षिप्रमेवाविचारयन् ।।६६।।\nअवनिष्ठीवतो दर्पाद्द्वावोष्ठौ छेदयेन्नृपः ।।\nअवसेचयतो मेढ्रमवशब्दयतो गुदम् ।। ६७ ।।\nमहासनमभिप्रेप्सुरुत्कृष्टस्यावकृष्टजः ।। ६८ ।।\nकृताङ्कः स विनिर्वास्यो ह्यङ्गं वास्य विकर्तयेत् ।।\nकेशेषु गृह्णतो हस्तौ छेदयेदविचारयन् ।।\nपादयोर्दण्डिकायां तु ग्रीवायां वृषणेषु वा ।। ६९ ।।\nत्वग्भेदकः शतं दण्ड्यो लोहितस्य च दर्शकः ।। 2.72.७० ।।\nअस्थिभेत्ता च षण्णिष्कान्प्रमाप्यश्च प्रमापकः ।।\nअङ्गभङ्गकरस्यांगं तदेवापहरेन्नृपः ।। ७१ ।।\nदण्डपारुष्यकृद्दद्यात्समुत्थानव्ययं तथा ।।\nअर्धपादकराः कार्या गोगजाश्वोष्ट्रघातकाः ।। ७२ ।।\nपशुक्षुद्रमृगाणां च हिंसायां द्विगुणो दमः ।।\nपञ्चाशत्तु भवेद्दण्डस्तथैव मृगपक्षिषु ।। ७३ ।।\nकृमिकीटेषु दण्डः स्याद्रजतस्य तु माषकम् ।।\nतस्यानुरूपं मूल्यं च प्रदद्यात्स्वामिने तथा ।।७४।।\nसस्वामिकानां मरके शेषाणां दण्डमेव तु ।।\nवृक्षं तु सफलं छित्त्वा सुवर्णं दण्डमर्हति ।। ७५ ।।\nद्विगुणं दण्डयेच्चैत्ये पथि सीम्नि जलाशये ।।\nछेदनादफलस्यापि मध्यमः साहसः स्मृतः ।। ७६ ।।\nगुल्मवल्लीलतानां तु सुवर्णस्य च माषकम् ।।\nवृथा छेदे तृणस्यापि दण्डः कार्षापणं भवेत् ।। ७७ ।।\nत्रिभागं कृष्णलान्दण्डयः प्राणिनस्ताडने तथा ।।\nदेशकालानुरूपेण मूल्यं राम! द्रुमादिषु ।। ७८ ।।\nतत्स्वामिनि तथा दद्याद्दण्डमुक्तं च पार्थिवे ।।\nयत्रातिवर्तते युग्यं वैगुण्याद्रजकस्य तु ।।७९ ।।\nतत्र स्वामी भवेद्दण्ड्यो नाप्तश्चेद्व्याजको भवेत् ।।\nप्राणकश्च भवेदाप्तः प्राजको दण्डमर्हति ।। 2.72.८०।।\nनास्ति दण्डं च तस्यापि तथा त्राहीति जल्पतः ।। ८१ ।।\nद्रव्याणि यो हरेद्यस्य जानतोऽजानतोऽपि वा ।।\nस तस्योत्पादयेत्तुष्टिं राज्ञो दद्यात्ततो दमम् ।। ८२ ।।\nयस्तु रज्जुं घटं कूपाद्धरेद्भिन्द्याच्च तां प्रपाम् ।।\nस दण्डं प्राप्नुयान्माषं तच्च संप्रतिपादयेत् ।। ८३ ।।\nधान्यं दशभ्यः कुम्भेभ्यो हरतोऽभ्यधिकं बुधः ।।\nशेषेऽप्येकादशगुणं दण्डं तस्य प्रकल्पयेत् ।।८४।।\nसुवर्णरजतादीनां चोत्तमानां च वाससाम् ।।\nपुरुषाणां कुलीनानां नारीणां च विशेषतः ।।\nमुख्यानां चैव रत्नानां हरणे वधमर्हति।।८५।।\nमहापशूनां हरणे वस्त्राणामौषधस्य च ।।\nकालमासाद्य कार्यं च राजा दण्डं प्रकल्पयेत् ।। ८६ ।।\nगोषु ब्राह्मणसंस्थासु स्थूलकार्याविभेदने ।।\nअश्वापहारकश्चैव सद्यः कार्योर्धपादिकः ।। ८७ ।।\nसूत्रकार्पासकिल्वानां गोमयस्य गुडस्य च ।।\nदध्नः क्षीरस्य तक्रस्य पानीयस्य फलस्य च ।। ८८. ।।\nवेणुवैदलभाण्डानां लवणानां तथैव च ।।\nमृण्मयानां च सर्वेषां मृदो भस्मन एव च ।।८९।।\nमद्यानां पक्षिणां चैव तैलस्य च घृतस्य च ।।\nमांसस्य मधुनश्चैव यच्चान्यत्पशुसम्भवम्।।2.72.९०।।\nअन्येषामेवमादीनां मत्स्यानामोदनस्य च ।।\nपक्वान्नानां च सर्वेषां तन्मूल्याद्द्विगुणो दमः ।। ९१ ।।\nपुष्पेषु हरिते धान्ये गुल्मवल्लीलतासु च ।।।\nअल्पेषु परिपूर्णेषु दण्डः स्यात्पञ्चमाषकः ।। ९२ ।।\nपरिपूर्णेषु धान्येषु शाकमूलफलेषु च ।।\nनिरन्वये शतं दण्ड्यः सान्वये च शतं  दमः ।। ९३ ।।\nयेनयेन यथाङ्गेन स्तेनो नृषु विचेष्टते ।।\nतत्तदेव हरेदस्य प्रत्यादेशाय पार्थिवः ।। ९४ ।।\nद्विजोऽध्वगः क्षीणवृत्तिर्द्वाविक्षु  द्वे च मूलके ।।\nत्रपुसोर्वारुकौ द्वौद्वौ तावन्मानं फलेषु च ।। ९५ ।।\nतथा च सर्वधान्यानां मुष्टिग्राहेण भार्गव ।।\nशाकं शाकप्रमाणेन गृह्यमाणो न दुष्यति ।। ९६ ।।\nवानस्पत्यं मूलफलं दार्वग्न्यर्थं तथैव च ।।\nतृणं च गोभ्यो दानार्थमस्तेयं मनुरब्रवीत् ।। ९७ ।।\nअदेववाटजं पुष्पं देवतार्थं तथैव च ।।\nआददानः परक्षेत्रान्न दण्डं दातुमर्हति ।। ९८ ।।\nशृङ्गिणं नखिनं चापि दंष्ट्रिणं वा वधोद्यतम् ।।\nयो हन्यान्न स पापेन लिप्यते मनुजः क्वचित् ।। ९९ ।।\nगुरुं वा बालवृद्धौ वा ब्राह्मणं वा बहुश्रुतम् ।।\nआततायिनमायान्तं हन्यादेवाविचारयन् ।। 2.72.१०० ।।\nनाततायिवधे दोषः कर्तुर्भवति कश्चन ।।\nप्रकाशं वाऽप्रकाशं वा मन्युस्तं मन्युमर्हति ।। १०१ ।।\nगृहक्षेत्राभिहर्तारं तथा पत्न्यभिगामिनम् ।।\nअग्निदं गरदं चैव तथा हस्तोद्यतायुधम् ।। १०२ ।।\nअभिचारं च कुर्वाणं राजगामि च पैशुनम् ।।\nएते हि कथिता लोके धर्मज्ञैराततायिनः ।। १०३ ।।\nपरस्त्रियं न संभाषेत्तीर्थेऽरण्ये गृहेऽपि वा ।।\nनदीनां चैव संभेदे संग्रहणमवाप्नुयात् ।। १०४ ।।\nन संभाषं सह स्त्रीभिः प्रतिषिद्धं समाचरेत् ।।\nप्रतिषिद्धस्तु संभाषः सुवर्णं दण्डमर्हति ।। १०५ ।।\nनैष चारेणदारेषु विधिर्नात्मोपजीविषु ।।\nसज्जयन्ति मनुष्यैस्ते निगूढं विचरन्त्युत ।। १०६ ।।\nकिञ्चिदेव तु सख्यं स्यात्संभाषेताभिचारयन् ।।\nप्रेष्यासु चैव सर्वाभिरहः प्रव्रजितासु च ।। १०७ ।।\nयोऽकामां दूषयेत्कन्यां स सद्यो वधमर्हति ।।\nसकामां दूषयाणस्तु प्राप्यः प्रथमसाहसम् ।। १०८ ।।\nभिक्षुकोऽप्यथवा नारी योऽपि च स्यात्कुशीलवः ।।\nप्रविशेत्प्रतिषिद्धस्तु प्राप्नुयाद्द्विशतं दमम् ।। १०९ ।।\nयश्च संचारकस्तत्र पुरुषः स तथा भवेत् ।।\nपारदारिकवद्दण्ड्यो यश्च स्यादवकाशदः ।। 2.72.११० ।।\nबलात्संदूषयन्यस्तु परभार्यां नरः क्वचित् ।।\nवधदण्डो भवेत्तस्य नापराधो भवेत्स्त्रियाः ।। १११ ।।\nरजस्तृतीयं या कन्या स्वगृहे प्रतिपद्यते ।।\nअदण्ड्या सा भवेद्राज्ञा वरयन्ती पतिं स्वयम् ।। ११२ ।।\nस्वदेशे कन्यकां दत्त्वा तामादाय तथा व्रजन् ।।\nपरदेशे भवेद्वध्यः स्त्रीचौरः स तथा भवेत् ।। ११३ ।।\nअद्रव्यां मृतपत्नीं तु संगृह्णन्नापराध्यति ।।\nसार्थां वै तां च गृह्णानो दण्डमुत्तममर्हति ।। ११४ ।।\nउत्कृष्टं या भजेत्कन्या देया तस्यैव सा भवेत् ।।\nजघन्यं सेवमानां च संयतां वासयेद्गृहे ।। ११५ ।।\nउत्तमां सेवमानस्तु जघन्यो वधमर्हति ।।\nजघन्यमुत्तमा नारी सेवमाना तथैव च ।। ११६ ।।\nभर्तारं लङ्घयेद्या तु स्त्री ज्ञातिबलदर्पिता ।।\nतां श्वभिः खादयेद्राजा संस्थाने बहुसंस्थिते ।। ११७ ।।\nहृताधिकारां मलिनां पिण्डमात्रोपजीविनीम् ।।\nवासयेत्स्वैरिणीं नित्यं सवर्णेनाभिदूषिताम्  ।। ११८ ।।\nज्यायसा दूषिता नारी मुण्डनं समवाप्नुयात् ।।\nमासं च मलिना नित्यं सा ग्रासान्प्राप्नुयाद्दश ।। ११९ ।।\nब्राह्मणः क्षत्त्रियो वैश्यः क्षत्त्रविट्शूद्रयोनयः ।।।\nव्रजन्दाप्यो भवेद्राम दण्ड उत्तमसाहसम् ।। 2.72.१२० ।।\nवैश्यागमे तु विप्रस्य क्षत्त्रियस्यन्त्यजागमे ।।\nमध्यमं प्रथमं वैश्यो दण्ड्यः शद्रागमे भवेत् ।। १२१ ।।\nशूद्रः सवर्णाऽगमने शतं दण्ड्यो महीभुजा ।।\nवैश्यश्च द्विगुणं राम क्षत्त्रियस्त्रिगुणं तथा ।। १२२ ।।\nब्राह्मणश्च भवेद्दण्ड्यस्तथा  राम चतुर्गुणम् ।।\nगुप्तास्वेव भवेद्दण्डमगुप्तास्वपि तत्स्मृतम् ।। १२३ ।।\nमाता मातृष्वसा श्वश्रूर्मातुलानी पितृष्वसा ।।\nपितृव्यसखिशिष्यस्त्री भगिनी तत्सखी तथा ।। १२४ ।।\nभागिनेयी तथा चैव राजपत्नी तथैव च ।।\nइत्यगम्यास्तु निर्दिष्टास्तासां तु गमने नरः ।। १२५ ।।।\nशिश्नस्योत्कर्तनं कृत्वा ततस्तु वधमर्हति ।।\nभ्रातृभार्यागमे पूर्वाद्दण्डस्तु वधमर्हति ।। १२६ ।।\nचण्डालीं वा श्वपाकीं वा गच्छन्वधमवाप्नुयात् ।।\nतिर्यग्योनौ तु गोवर्ज्यं मैथुनं यो निषेवते ।। १२७ ।।\nस पणं प्राप्नुयाद्दण्डं तस्याश्च यवसोदकम् ।।\nसुवर्णं च भवेद्दण्ड्यो गां व्रजन्मनुजोत्तम ।। १२८ ।।\nवेश्यागामी भवेद्दण्ड्यो वेश्याशुल्कसमं पणम् ।।\nगृहीत्वा वेतनं वेश्या लोभादन्यत्र गच्छति ।। १२९ ।।\nवेतनं द्विगुणं दद्याद्दण्डं च त्रिगुणं तथा ।।\nअन्यमुद्दिश्य वेश्यां यो नयेदन्यस्य कारणात् ।। 2.72.१३० ।।\nतस्य दण्डं भवेद्राम सुवर्णस्य च माषकम् ।।\nनीत्वा भोगं न यो दद्याद्दाप्यो द्विगुणवेतनम् ।। १३१ ।।\nराज्ञा च द्विगुणं दण्ड्यस्तथा धर्मो न हीयते ।।\nबहूनां व्रजतामेकां सर्वे तद्द्विगुणं दमम् ।। १३२ ।।\nसर्वे पृथक्पृथग्राम दण्डं च द्विगुणं पणात् ।।\nन माता न पिता न स्त्री ऋत्विग्याज्यस्य सूनवः ।। १३३ ।।\nअन्योन्याः पतितास्त्याज्यास्त्यागे दण्ड्यः शतानि षट् ।।\nपतिता गुरवस्त्याज्या न तु माता कदाचन ।।१३४।।\nगर्भधारणपोषाभ्यां तेन माता गरीयसी ।।\nसंदंशहीनौ कर्तव्यौ कूटाक्षोपधिदेविनौ ।। १३५ ।।\nअधीयानमनध्याये दण्डः कर्षापणत्रयम् ।।\nअध्यापकश्च द्विगुणं तथाचारस्य लङ्घने ।। १३६ ।।\nअन्तं सस्यभवे दण्डः सुवर्णस्य च कृष्णलम् ।।\nभार्या पुत्रश्च दासश्च शिष्यो भ्राता च सोदरः ।। १३७ ।।\nप्राप्तापराधास्ते दण्ड्या रज्वा वेणुदलेन वा ।।\nपृष्ठतस्तु शरीरस्य नोत्तमाङ्गे कथंचन ।। १३८ ।।\nअतोन्यथा यत्प्रहरेत्प्राप्तः स्याच्चौरकिल्बिषम् ।।\nद्यूतं समाह्वयं चैव यो निषिद्धं समाचरेत् ।। १३९ ।।\nप्रच्छन्नं वा प्रकाशं वा स दण्ड्यः पार्थिवेच्छया ।।\nवासांसि फलके श्लक्ष्णे नेनिज्याद्रजकः शनैः ।। 2.72.१४० ।।\nअतोऽन्यथा तु कुर्वीत दण्डस्स्याद्रुक्मकृष्णलम् ।।\nरक्षांस्यधिकृता राम प्रजेयं यैर्विलिप्यते ।। १४१ ।।\nकार्यिकेभ्योऽर्थमादाय हन्युः कार्याणि कार्यिणाम् ।।\nतेषां सर्वस्वमादाय राजा कुर्यात्प्रवासनम् ।। १४२ ।।\nये नियुक्ताः स्वकार्येषु हन्युः कार्याणि कार्यिणाम् ।।\nनिर्घृणाः क्रूरमनसः सर्वकार्योपरोधिनः ।। १४३ ।।\nधनोष्मणा पच्यमानांस्तान्निःस्वान्कारयेन्नृपः ।।\nकूटशासनकर्तॄंश्च प्रकृतीनां च दूषकान् ।। १४४ ।।\nस्त्रीबालब्राह्मणघ्नांश्च वध्यांश्चासेविनस्तथा ।।\nअमात्यः प्राड्विवाको वा यः कुर्यात्कार्यमन्यथा ।। १४५ ।।\nतस्य सर्वस्वमादाय तं राजा विप्रवासयेत् ।।\nब्रह्मघ्नश्च सुरापश्च स्तेयी च गुरुतल्पगः ।। १४६ ।।\nएतान्सर्वान्पृथग्विद्यान्महापातकिनो नरान् ।।\nमहापातकिनो वध्या ब्राह्मणं तु विवासयेत् ।। १४७ ।।\nकृतचिह्नं स्वकाद्देशाच्छृणु चिह्नक्रमं तथा।।\nगुरुतल्पे भगः कार्यः सुरापाने सुराध्वजः ।। १४८ ।।\nस्तेये तु श्वपदं विद्याद्ब्रह्महण्यशिराः पुमान् ।।\nअसम्भाष्या ह्यसंलाप्या असम्पाद्या विशेषतः ।। १४९ ।।\nत्यक्तव्याश्च तथा राम! ज्ञातिसम्बन्धिबान्धवैः ।।\nमहापातकिनो वित्तमादाय नृपतिः स्वयम् ।। 2.72.१५० ।।\nअप्सु प्रवेशयेद्दण्डं वरुणायोपपादयेत् ।।\nसहोढं न विना चौरं घातयेद्धार्मिको नृपः ।। १५१ ।।\nसहोढं सोपकरणं घातयेदविचारयन्।।\nग्रामेष्वपि च ये केचिच्चौराणां भक्तदायकाः ।। १५२ ।।\nभाण्डावकाशदाश्चैव सर्वांस्तानपि घातयेत् ।।\nराष्ट्रेषु राष्ट्राधिपतेः समन्ताच्चैव दूषकान् ।। १५३ ।।\nअभ्याघातेषु मध्यस्थाः क्षिप्रं शास्यास्तु चौरवत् ।।\nदस्युप्रपीडितानां हि पथि मोहादिदर्शने ।। १५४ ।।।\nशक्तितोनाभिधावन्तो निर्वास्याः सपरिच्छदाः ।।\nराज्ञः कोषापहर्तॄंश्च प्रतिकूलेषु च स्थितान् ।।१९५ ।।\nअरीणामुपजप्तॄँश्च घातयेद्विविधैर्वधैः ।।\nसन्धिं भित्त्वा तु ये चौर्यं राज्ञः कुर्वंति तस्कराः ।। १५६ ।।\nतेषां छित्त्वा नृपो हस्तौ तीक्ष्णे शूले निवेशयेत् ।।\nतडाकभेदकं हन्यादप्सु शुद्धवधेन तु ।।१५७।।\nयस्तु पूर्वं निवृत्तस्य तडाकस्योदकं हरेत् ।।\nआगमं वाप्यपां कुर्यात्स दाप्यः पूर्वसाहसम् ।।१५८।।\nकोष्ठागारायुधागारदेवतागारभेदकान्   ।।\nपापान्पापसमाचारान्घातयेच्छीघ्रमेव तान्।।१५९।।\nसमुत्सृजेद्राजमार्गे यस्त्वमेध्यमनापदि ।।\nस हि कार्षापणं दण्ड्यस्तममेध्यं च शोधयेत्।। ।।2.72.१६०।।\nआपद्गतोऽथवा वृद्धो गर्भिणी बाल एव वा ।।\nपरिभाषणमर्हन्ति तच्च शोध्यमिति स्थितिः।।१६१।।\nप्रथमं साहसं दण्ड्यः यश्च मिथ्याचिकित्सकः ।।\nपुरुषे मध्यमं दण्ड्यस्तूत्तमे च तथोत्तमम् ।।१६२।।\nसंक्रमध्वजयष्टीनां प्रतिमानां च भेदकान् ।।\nप्रतिकुर्युश्च तत्सर्वं दद्युः पञ्चशतानि च।।१६३।।\nअदूषितानां द्रव्याणां दूषणे भेदने तथा ।।\nमणीनामपि भेदस्य दण्डः प्रथमसाहसः ।। १६४ ।।\nसमैश्च विषमं यो वै कुरुते मूल्यतोऽपि वा ।।\nसमाप्नुयान्नरः पूर्वं समं वाधममेव वा ।। १६५ ।।\nबन्धनानि च सर्वाणि राजमार्गे निवेशयेत् ।।\nक्लिश्यन्तो यत्र दृश्यन्ते विकृताः पापचारिणः ।। १६६ ।।\nप्राकारस्य तु भेत्तारं परिखानां च भेदकम् ।।\nद्वाराणां चैव भेत्तारं क्षिप्रं निर्वासयेत्पुरात् ।। १६७ ।।\nमूलकर्माभिचारेषु कर्तव्यो द्विगुणो दमः ।।\nअबीजविक्रयी दैवबीजोत्कृष्टस्तथैव च ।। १६८ ।।\nमर्यादाभेदकश्चैव विकृतं वधमाप्नुयात् ।।\nसर्वसङ्करपापिष्ठं हेमकारं नराधिपः ।। १६९ ।।\nअन्याये वर्तमानं तु लवशश्छेदयेच्छरैः ।।\nद्रव्यमादाय वणिजामनर्घेणावरुन्धताम् ।। 2.72.१७० ।।\nराजा पृथक्पृथक्कुर्याद्दण्डमुत्तमसाहसम् ।।\nद्व्यावदूषको यश्च प्रतिच्छन्दकविक्रयी।। १७१ ।।\nमध्यमं प्राप्नुयाद्दण्डं कूटकर्ता तथोत्तमम् ।।\nशास्त्राणां यज्ञतपसां देशानां क्षेपको नरः ।। १७२ ।।\nदेवतानां सतीनां वै तूत्तमं दण्डमर्हति ।।\nएकस्य दण्डपारुष्ये बहूनां द्विगुणो दमः ।।१७३ ।।\nकलहापहृतं देयं दण्डश्च द्विगुणस्ततः ।।\nमध्यमं ब्राह्मणं राजा विषयाद्विप्रवासयेत् ।। १७४ ।।\nलशुनं च पलाण्डुं च सूकरं ग्रामकुक्कुटम् ।।\nतथा पञ्चनखं सर्वं भक्ष्यादन्यत्र भक्षिणम् ।। १७५ ।।\nविवासयेत्क्षिप्रमेव ब्राह्मणं विषयात्स्वकात् ।।\nअभक्ष्यभक्षणे दण्ड्यः शूद्रो भवति कृष्णलम् ।। १७६ ।।\nब्राह्मणक्षत्त्रियविशां चतुस्त्रिद्विगुणं हितम् ।।\nयः साहसं कारयति स दद्याद्द्विगुण दमम् ।। १७७ ।।\nयश्चेदमुक्त्वाहं दाता कारयेत्स चतुर्गुणम् ।।\nसंदिष्टस्याप्रदातारं समुद्रगृहभेदकम् ।। १७८ ।।\nपञ्चाशत्पणिको दंडस्तयोः कार्यो महीक्षिता ।।\nअस्पृश्येषु शतार्धन्तु मध्योऽधो योगकर्मकृत् ।। १७९ ।।\nपुंस्त्वहर्ता पशूनां च दासीगर्भविनाशकृत् ।।\nशूद्रप्रव्रजितानां च दैवे पित्र्ये च भोजकः ।। 2.72.१८०।।\nअव्रजन्बाढमुक्त्वा च तथैव च निमन्त्रणात् ।।\nएते कार्षापणशतं सर्वे दण्ड्या महीक्षिता ।। १८१ ।।\nदुःखोत्पादि गृहे द्रव्यं क्षिपन्दण्ड्यस्तु कृष्णलम् ।।\nपितापुत्रविरोधे तु साक्षिणां द्विशतो दमः ।। १८२ ।।\nतुलाशासनमानानां कूटकृन्नाणकस्य च ।।\nएभिश्च व्यवहर्ता यः स दाप्यो दण्डमुत्तमम् ।। १८३ ।।\nविषाग्निदां पतिगुरुनिजापत्यप्रमापणीम् ।।\nविकर्णकरनासौष्ठीं कृत्वा गोभिः प्रमापयेत् ।। १८४ ।।\nक्षेत्रवेश्मग्रामवननिवीतखलदाहकाः ।।\nराजपत्न्यभिगामी च दग्धव्याश्च कटाग्निना ।। १८५ ।।\nऊनं वाप्यधिकं वापि लिखेद्यो राजशासनम् ।।\nपारदारिकचौरौ च मुञ्चतो दण्डमुत्तमम् ।। १८६ ।।\nअभक्ष्येण द्विजं दूष्य दण्डमुत्तमसाहसम् ।।\nक्षत्रियो मध्यमं वैश्यः प्रथमं शूद्रमर्धिकम् ।। १८७।।\nमृताङ्गलग्नविक्रेतुर्गुरोस्ताडयितुस्तथा।।\nराजयानासनारोढुर्दण्ड उत्तमसाहसः ।। ।। १८८ ।।\nयो मन्येताजितोऽस्मीति न्यायेनापि पराजितः ।।।\nतमायातं पुनर्जित्वा  दण्डद्येद्द्विगुणं दमम्।।१८९।।\nआह्वानकारी वध्यः स्यादनाहूतमथाह्वयन्।।\nदण्डिकस्य यो हस्तादभियुक्तः पलायते।।2.72.१९०।।\nहीनः पुरुषकारेण तद्दद्याद्दाण्डिको धनम्।।\nप्रेष्यापराधात्प्रेष्यस्य स दण्डं दातुमर्हति ।। १९१ ।।\nदण्डार्थं नियमार्थं च नीयमानस्तु बन्धनम् ।।\nपथि कश्चित्पलायेत दण्डमष्टगुणं भवेत् ।। १९२ ।\nअनिष्ठितविवादे तु नखरोमावतारणम् ।।\nकारयेद्यः स पुरुषो मध्यमं दण्डमर्हति ।। १९३ ।।\nबन्धनं वाथवा वध्यं बलान्मोचयतो भवेत् ।।\nवध्ये विमोचिते वध्यो दण्ड्ये द्विगुणदण्डभाक् ।। १९४ ।।\nदुर्मृष्टव्यवहाराणां सभ्यानां द्विगुणो दमः ।।\nज्ञात्वा त्रिंशद्गुणं दण्डं प्रक्षेप्यमुदके भवेत्।। ।। १९५ ।।\nअल्पे दण्डेधिकं कृत्वा विपुले चाल्पमेव च ।।\nऊनाधिकं तु तद्दण्डं सद्यो दद्यात्स्वकाद्गृहात् ।। १९६ ।।\nयावद्वध्यः स वध्येत तावद्वध्यस्य मोक्षणात् ।।\nन जातु ब्राह्मणं हन्यात्सर्वपापेष्ववस्थितम् ।। १९७ ।।\nवध्ये विवासयेद्राष्ट्रात्समग्रधनमक्षतम् ।।\nन जातु ब्राह्मणवधात्पापमप्यधिकं क्वचित् ।। १९८ ।।\nयस्मात्तस्मात्प्रयत्नेन ब्रह्महत्यां विवर्जयेत् ।।\nअदण्ड्यान्दण्डयन्राजा दण्ड्यांश्चैवाप्यदण्डयन् ।।\nअयशोमहदाप्नोति  नरकं चैव गच्छति ।। १९९ ।।\nज्ञात्वापराधं पुरुषं च राजा कालं तथा चानुमते द्विजानाम् ।।\nदण्ड्येषु दण्डं परिकल्पयेत पापस्य ये तच्छमनं न कुर्युः ।। 2.72.२०० ।।\nइति श्रीविष्णुधर्मोत्तरे द्वितीयखण्डे मा० सं० परशुरामं प्रति पुष्करोपाख्यानेषु दण्डप्रणयनन्नाम द्विसप्ततितमोऽध्यायः ।।७२।।\n2.73\nराम उवाच ।।\nकुर्याद्दण्डप्रणयनं प्रायश्चित्तमकुर्वताम् ।।\nनृणां राजा ततो ब्रूहि प्रायश्चित्तविधिं मम ।। १ ।।\nपुष्कर उवाच ।।\nअकामतः कृते पापे प्रायश्चित्तं विदुर्बुधाः ।।\nकामचारकृतेऽप्येतन्मतं मे श्रुतिदर्शनात् ।। २।।\nप्रायश्चित्तैः शमं याति पापं कृतमसंशयम् ।।\nराजदण्डाच्छमं याति प्रायश्चित्तमकुर्वताम् ।। ३ ।।\nप्रायश्चित्तविहीना ये राजभिश्चाप्यवासिताः ।।\nनरकं प्रतिपद्यन्ते तिर्यग्योनिं तथैव च ।। ४ ।।\nमानुष्यमपि चासाद्य भवन्तीह तथांकिताः ।।\nप्रायश्चित्तमतः कार्यं कल्मषस्यापनुत्तये।।५।।\nराजक्रुद्धातुरान्नं च न भुञ्जीत कदाचन ।।\nतथैवाह्वायकस्यान्नं पदा स्पृष्टं च कामतः।।६।।।\nमहापातकिना स्पृष्टमवलीढं पतत्रिणा ।।\nत्र्यृबीमपक्वं यश्चापि स्पृष्टं यच्चाप्युदक्यया ।। ७ ।।\nगणान्नं गणिकान्नं च विद्विषां यज्जुगुप्सितम ।।\nस्तेनस्य चैव तीक्ष्णस्य वार्धुषेर्गायनस्य च ।।८ ।।\nदीक्षितस्य कदर्यस्य बद्धस्य निगडैरपि ।।\nअभिशस्तस्य षण्ढस्य पुंश्चल्या दांभिकस्य च ।।९।।\nचिकित्सकस्य मृगयोः क्रूरस्योच्छिष्टभोजिनः ।।\nअनर्चितं वृथा मांसमवीरायाश्च योषितः ।। 2.73.१० ।।\nद्विषदन्नं च दासान्नमुग्रान्नं चाप्यचाक्षुषम् ।।\nपिशुनानृतिनोश्चान्नमस्त्रविक्रयिणस्तथा ।। ११ ।।\nरजकस्य नृशंसस्य यस्य चोपपतिर्गृहे ।।\nशैलूषतुन्नवायान्नं कृतघ्नस्यान्नमेव च ।। १२ ।।\nपरिवित्तेश्च दुष्टस्य बन्दिनः कितवस्य च ।।\nकुण्डगोलकयोश्चैव स्त्रीजितस्य तथैव च ।। १३ ।।\nकर्मारस्य निषादस्य रङ्गावतरकस्य च ।।\nसुवर्णकर्तुवेनस्य चैलनिर्णेजकस्य च ।। १४ ।।\nमिथ्याप्रव्रजितस्यान्नं तैलिकस्य तथैव च ।।\nतथैव वृषलस्यान्नं ब्राह्मणेनानिमन्त्रितम् ।। १५ ।।\nएषामन्यतमस्यान्नममत्यात्त्वा त्र्यहं क्षिपेत ।।\nमत्या भुक्त्वा चरेत्कृच्छ्रं रेतोविण्मूत्रमेव च ।। १६ ।।\nमहापातकयुक्तस्य सूतिकस्य तथैव च ।।\nभुक्त्वान्नं चर्मकारस्य मत्या कृच्छ्रं चरेद्द्विजः ।। १७।।\nचण्डालश्वपचान्नं च भुक्त्वा चान्द्रायणं चरेत।।\nअन्तश्चतुर्थिप्रेतान्नं गवाघ्रातं तथैव च ।। १८ ।।\nशूद्रोच्छिष्टं लघूच्छिष्टं सूतिकान्नं तथैव च ।।\nतप्तकृच्छ्रं तु कुर्वीत तस्य पापस्य शान्तये ।। १९ ।।\nभुक्त्वा तु ब्राह्मणाशौचे चरेत्सान्तपनं द्विजः ।।\nभुक्त्वा तु क्षत्रियाशौचे तथा कृच्छ्रं विधीयते ।। 2.73.२० ।।\nवैश्याशौचे तथा भुक्त्वा तप्तकृच्छ्रं समाचरेत् ।।\nशूद्राशौचे द्विजो भुक्त्वा तथा चान्द्रायणं चरेत्।।२१।।\nअशौचे यस्य यो भुक्त्वा सोऽप्यशुद्धस्तथा भवेत्।।\nतावद्यावदशौचं तु तस्य राम प्रकीर्तितम्।।२२।।\nतस्याशौचव्यपगमे प्रायश्चित्तं समाचरेत् ।।\nभुक्त्वोत्तमस्य चाशौचे क्षपेत दिवसं तथा ।।२३।।\nमृतपञ्चनखात्कूपादमेध्येन  सकृद्युतात् ।।\nअपः पीत्वा त्र्यहं तिष्ठेत्सोपवासो द्विजोत्तमः ।। २४ ।।\nद्विदिनं क्षत्त्रियस्तिष्ठेदेकाहं वैश्य एव च ।।\nनक्ताशी च तथा शूद्रः पञ्चगव्येन शुध्यति ।। २५ ।।\nभुक्त्वाप्यथ कषायांश्च पीत्वामेध्यान्यपि द्विजः ।।\nतावद्भवत्यप्रयतो यावदन्नं व्रजत्यधः ।। २६ ।।\nविड्वराहखरोष्ट्राणां गोमायुकपिकाह्वयोः ।।\nप्राश्य मूत्रपुरीषाणि द्विजश्चान्द्रायणं चरेत् ।। २७ ।।\nशुष्काणि जग्ध्वा मांसानि भौमानि कवकानि च ।।\nअज्ञातं चैव सूनास्थं चैतदेव व्रतं चरेत् ।। २८।।\nक्रव्यादसूकरोष्ट्राणां गोमायोः कपिकाकयोः।।\nगोनराश्वखरोष्ट्राणां भोक्ता पञ्चनखाश्च ये ।।२९।।\nमांसं च कौञ्जरं भुक्त्वा तप्तकृच्छ्रेण शुद्ध्यति।।\nग्रामकुक्कुटच्छत्राकौ भुक्त्वा चान्द्रायणं चरेत्।।2.73.३०।।\nकेशकीटावपन्नेऽपि पिबेद्ब्रह्मसुवर्चलाम्।।\nआमश्राद्धे तथा भुक्त्वा तप्तकृच्छ्रेण शुद्ध्यति।।३१।।\nसंकल्पिते तथा भुक्त्वा त्रिरात्रोपोषणं भवेत् ।।\nव्रतचारी तथा भुक्त्वा मधुमांसं च भार्गव।।३२।।\nलशुनं गृञ्जनं चैव पालण्डुं मद्यमेव च।।\nलशुनादिसमं यच्च गन्धेन मनुजोत्तम।।३३।।\nभुक्त्वा चान्द्रायणं कुर्यान्मासं क्रव्यभुजस्तथा ।।\nलोहितान्वृक्षनिर्यासान्कुस्थानप्रभवांस्तथा।।३४।।\nशेलुं गव्यं च पेयूषं विषं श्लेष्मातकं मृदम् ।।\nवृथा कृसरसंयावपायसापूपशष्कुलीः।।३५।।\nगवां च महिषीणां च वर्जयित्वा तथाप्यजाम ।।\nसर्वक्षीराणि वर्ज्यानि तेषां चैवाप्यनिर्दशम्।।३६।।\nस्यंदनेऽमेध्यभक्षाया विवत्सायाश्च वर्जयेत् ।।\nदधिवर्ज्यं च शुक्तानि सर्वाण्येव विवर्जयेत् ।।३७।।\nशुभैः पुष्पफलैर्यानि भक्तैरभियुतानि च ।।\nविष्किराञ्जालपादांश्च रक्तपादांस्तथैव च।।३८।।\nसर्वशुष्कांश्च चूडालान्प्रतोदांश्च विवर्जयेत् ।।\nवर्तिको वर्तिका चेति तित्तिरश्च कपिञ्जलः ।। ३९ ।।\nभक्ष्यो मयूरश्च तथा पक्षिणां ये विवर्जिताः ।।\nशशकः शल्लको गोधा खड्गः कूर्मस्तथैव च।।2.73.४०।।\nभक्ष्याः पञ्चनखाः प्रोक्ताः परिवेषाश्च वर्जिताः ।।\nपाठीनान्रोहितान्मत्स्याँल्लोहतुण्डांश्च भक्षयेत् ।। ४१।।\nराजीवांश्च सशल्कांश्च भक्ष्यानाहुर्मनीषिणः ।।\nअतोऽन्यान्वर्जयेत्सर्वांस्तथा वै जलचारिणः ।। ४२।।\nएतेषां भक्षणाद्राम त्रिरात्रौ क्षपणं भवेत् ।।\nचक्रवाकं प्लवं हंसं टिट्टिभं मद्गुमेव च ।। ४३ ।।\nकाकोलं च शुकं भासं दात्यूहं सारिकां तथा ।।\nबकश्येनबलाकांश्च भुक्त्वा षड्रात्र माचरेत् ।। ४४ ।।\nउपवासस्तथा कार्यः सूनामांसाशने भवेत् ।।\nअजाविकानुरोहांश्च पृषतान्माहिषांस्तथा ।। ४५ ।।\nरङ्कुन्यंकूंस्तथैणांश्च गवयांश्चैव भक्षयेत् ।।\nभुक्त्वा मांसं ततोऽन्यस्य त्र्यहं तिष्ठेद्बुभुक्षितः ।४६।।\nयवगोधूमजं सर्वं पयसश्चैव विक्रियाः ।।\nरागषाडवचुक्रादीन्सस्नेहं यच्च किञ्चन ।।। ।।४७।।\nएतद्विना पर्युषितं भुक्त्वा चोपवसेद्दिनम् ।।\nमद्यभाण्डगता मोहात्पीत्वा वापो द्विजोत्तमः।।४८।।\nशङ्खपुष्पाश्रितं क्षीरं पिबेत्तु दिवसत्रयम् ।।।\nसुराभाण्डगता पीत्वा सप्तरात्रं तथा पिबेत्।।४९।।\nशूद्रोच्छिष्टात्तथा पीत्वा पञ्चरात्रं तथा पिबेत्।।\nस्वप्ने सिक्त्वा ब्रह्मचारी द्विजः शुक्रमकामतः।।2.73.५०।।।\nस्नात्वाऽर्कमर्चयित्वा त्रिः पुनर्मामित्यृचं   जपेत् ।।\nअग्निहोत्रापविद्धाग्निर्ब्राह्मणः कामचारतः ।।५१।।\nचान्द्रायणं चरेन्मासं वीरमप्यासनं हितम् ।।\nब्रह्महत्या सुरापानं स्तेयं गुर्वङ्गनागमः ।। ५२ ।।\nमहान्ति पातकान्याहुः संयोगश्चैव तैः सह ।।\nअनृतं च समुत्कर्षे राजगामि च पैशुनम् ।। ५३ ।।\nगुरोश्चालीकनिर्बन्धः समानि ब्रह्महत्यया ।।\nब्रह्मोज्झता वेदनिन्दा कौटसाक्ष्यं सुहृद्वधः।।५४।।\nवर्जितान्नाद्ययोर्जग्धिः सुरापानसमानि षट्।।\nनिक्षेपस्यापहरणं नराऽश्वरजतस्य च।।५५।।\nभूमिवज्रमणीनां च रुक्मस्तेयसमं स्मृतम्।।\nरेतःसेकस्स्वयोनीषु कुमारीष्वन्त्यजासु च।।५६।।\nसख्युः पुत्रस्य च स्त्रीषु गुरुतल्पसमं विदुः ।।\nगोवधोऽयाज्यसंयाज्यपारदार्यात्मविक्रयः।।५७।।\nगुरुमातृपितृत्यागः स्वाध्यायाग्न्योः सुतस्य च ।।\nपरिवर्तितानुजेन परिवेदनमेव च ।। ५८।।\nतयोर्मानं च कन्यायास्तयोरेव च याजनम् ।।\nकन्याया दूषणं चैव वार्धुष्यं व्रतलोपनम् ।।५९।।\nतडागारामदाराणामपत्यस्य च विक्रयः ।।\nव्रात्यता बान्धवत्यागो भृताध्यापनमेव च ।। 2.73.६० ।।\nभृतादध्ययनादानमविक्रेयस्य विक्रयम् ।।\nसर्वाकरेष्वधीकारो महायन्त्र प्रवर्तनम् ।। ६१ ।।\nहिंस्रौषधिस्त्रियाजीवी क्रिया याचनकर्म च ।।\nइन्धनार्थमशुष्काणां द्रुमाणां चैव पातनम् ।। ६२ ।।\nआत्मार्थं च क्रियारम्भो निन्दितान्नादनं तथा ।।\nअनाहिताग्निता स्तेयमगम्यास्त्रीनिषेवणम् ।। ६३।।\nस्त्रीशूद्रविट्क्षत्त्रिवधो नास्तिक्यञ्चोपपातकम् ।।\nब्राह्मणस्य रुजा कृत्यं घ्रातिरघ्रेयमद्ययोः ।। ६४ ।।\nजैह्मं च पुंसि मैथुन्यं जातिभ्रंशकरं स्मृतम् ।।\nश्वखरोष्ट्रमृगेभानामजाव्योश्चैव मारणम् ।। ६५ ।।\nसंकीर्णकरणं ज्ञेयं मीनाहिनकुलस्य च ।।\nनिन्दितेभ्यो धनादानं वाणिज्यं शूद्रसेवनम् ।। ६६ ।।\nअपात्रीकरणं ज्ञेयमसत्यस्य च भाषणम् ।।\nकृमि कीटवयोहत्यामन्यानुगतभोजनम् ।। ६७ ।।\nफलैधकुसुमस्तेयमधैर्यं चपलात्मता ।।\nएतान्येनांसि सर्वाणि यथोक्तानि पृथक्पृथक् ।। ६८ ।।\nयैर्यैर्व्रतैरपोहेत तानि सम्यङ्निबोधत ।।\nब्रह्महा द्वादशाब्दानि कुटिं कृत्वा वने वसेत् ।। ६९ ।।\nभिक्षेताथ विशुद्ध्यर्थमुपासीनो वृषध्वजम् ।।\nलक्षं शस्त्रभृतां वा स्याद्विद्विषामिच्छयात्मनः ।। 2.73.७० ।।\nप्राश्येदात्मानमग्नौ वा समिद्धे त्रिरवाक्छिराः ।।\nयजेत वाश्वमेधेन स्वर्जितागोसवेन च ।। ।। ७१ ।।\nअभिजिद्विश्वजिद्भ्यां वा त्रिवृताग्निष्टुतापि वा ।।\nजपन्वान्यतमं वेदं योजनानां शतं व्रजेत् ।। ७२ ।।\nब्रह्महत्यापनुत्त्वर्थं मितभुङ् नियतेन्द्रियः ।।\nसर्वस्वं वा वेदविदे ब्राह्मणायोपपादयेत् ।। ७३ ।।\nधनं वा जीवनायालं गृहं वा सपरिच्छदम् ।।\nव्रतैरेतैरपोहेत महापातकितान्द्विज ।। ७४ ।।\nउपपातकसंयुक्तो गोघ्नो मासं यवानदेत् ।।\nकृतपापो वा निवसेच्चर्मणा तेन संवृतः ।। ७५ ।।\nचतुर्थकालमश्नीयादक्षारलवण मितम् ।।\nगोमूत्रेणाचरेत्स्नानं द्वौ मासौ नियतेन्द्रियः ।। ७६ ।।\nदिवाऽनुगच्छेत्ता गाश्च तिष्ठन्नूर्ध्वमपः पिबेत् ।।\nशुश्रूषित्वा नमस्कृत्य रात्रौ वीरासनं चरेत् ।। ७७ ।।\nतिष्ठंतीष्वनुतिष्ठेत्तु व्रजन्तीष्वप्यनुव्रजेत् ।।\nआसीनासु तथासीनो नियतो वीतमत्सरः ।। ७८ ।।\nआतुरामभिषिक्तां च चौरव्याघ्रादिभिर्भयैः ।।\nपतित ङ्कलीनां वा सर्वप्राणैर्विमोक्षयेत् ।। ७९ ।।\nउष्णैर्वर्षातिशीतैर्वा मारुते वाति वा भृशम् ।।\nन कुर्वीतात्मनस्त्राणं गोरकृत्वा तु शक्तितः ।। 2.73.८० ।।\nआत्मनो यदि वाऽन्येषां गृहे क्षेत्रेऽथ वा खले ।।\nखादमानां न शंसेत पिबन्तं चैव वत्सकम् ।। ८१ ।।\nवृषभैकादशा गास्तु दध्याद्धि चरितव्रतः ।।\nअविद्यमाने सर्वस्वं वेदविद्भ्यो निवेदयेत् ।। ८२ ।।\nबन्धने रोधने वापि योजने च गवां रुजा ।।\nभवेद्वा मरणं यत्र निमित्ते तत्र लिप्यते ।। ८३ ।।\nपादमेकं चरेद्गोष्ठे द्वौ पादौ बन्धने चरेत् ।। ।\nयोजने पादहीनं स्याच्चरेत्सर्वं निपातने ।। ८४ ।।\nकान्तारेष्वथ दुर्गेषु विषमेषु गुहासु च ।।\nयदि तत्र विपत्तिः स्यादेकः पादो विधीयते ।। ८५ ।।\nबाधामरणदोषेषु तथैवार्धं विनिर्दिशेत् ।।\nदमने वाहने रोधे शकटस्य च योक्त्रणे।।८६।।\nनद्यां शकलपाशेषु मृते पादौ समाचरेत् ।।\nव्यापन्नानां बहूनां तु बन्धने रोधनेऽपि वा।।८७।।\nभिषङ् मिथ्याचरंश्चेह द्विगुणं गोव्रतं चरेत् ।।\nशृङ्गभङ्गेऽस्थिभङ्गे वा लांगूलच्छेदनेऽथवा ।।८८।।\nयावकं तु पिबेत्तावद्यावत्स्वस्था तु गौर्भवेत् ।।\nएका चेद्बहुभिर्दैवाद्यत्र व्यापादिता भवेत् ।। ८९ ।।\nपादंपादं तु हत्यायां चरेयुस्ते पृथक्पृथक् ।।\nयन्त्रेण गोश्चिकित्सार्थे मूढगर्भविमोक्षणे ।। 2.73.९० ।।\nयदि तत्र विपत्तिः स्याद्दोषस्तत्र न विद्यते ।।\nऔषधं स्नेहमाहारं दद्याच्च ब्राह्मणादिषु ।।९१ ।।\nदीयमाने विपत्तिः स्याद्दातुर्दोषो न विद्यते ।।\nएतदेव व्रतं कुर्युरुपपातकिनस्तथा ।। ९२ ।।\nअवकीर्णी विशुद्ध्यर्थं चान्द्रायणमथापि वा ।।\nअवकीर्णी तु कालेन सप्तमेन चतुष्पथे ।। ९३ ।।\nपाकयज्ञविधानेन यजते निभृतं निशि ।।\nहुत्वाग्नौ विधिवद्धोमांस्ततस्तु समितित्यृचम् ।। ९४ ।।\nवातेन्द्रगुरुवह्नीनां जुहुयात्सर्पिषाहुतीः ।।\nकामतो रेतसः सेके व्रतस्थस्य द्विजन्मनः ।। ९५ ।।\nआक्रमं च व्रतस्याहुर्धर्मज्ञाः सत्यवादिनः ।।\nएतस्मिन्नेव सिद्धार्थे वसित्वा गर्दभाजिनम् ।। ९६ ।।\nसप्तागारं चरेद्भैक्ष्यं स्वकर्मपरिदेवयन् ।।\nतेभ्यो लब्धेन भैक्ष्येण वर्तयन्नेव कालिकम् ।। ९७ ।।\nउप स्पृशंस्त्रिषवणमब्देन स विशुध्यति ।।\nहत्वा गर्भमविज्ञातं ब्रह्महत्याव्रतं चरेत् ।। ९८ ।।\nराजन्यवैश्यौ चेजाना आत्रेयीमेव च स्त्रियम् ।।\nउक्त्वा चैवानृतं साक्ष्ये प्रतिवद्य गुरूँस्तथा।।९९।।\nअपहृत्य च निक्षेपं कृत्वा च स्त्रीसुहृद्वधम् ।।\nसुरां पीत्वा द्विजो मोहादग्निवर्णां सुरां पिबेत् ।।2.73.१००।।\nतया सकाये निर्दग्धे मुच्यते किल्बिषात्ततः ।।\nगोमूत्रमग्निवर्णं वा पिबेदुदकमेव ।।१०१।।\nपयो घृतं वा मरणाद्गोशकृद्रसमेव वा।।\nकणान्वा  भक्षयेदब्दं पिण्याकं वा सकृन्निशि।।१०२।।\nसुरापानापनुत्त्यर्थं चीरवासा जटी ध्वजी।।\nसुरा वै मलन्नानां पाप्मा च मलमुच्यते।।१०३।।\nतस्माद्ब्राह्मणराजन्यौ वैश्यश्च न सुरां पिबेत् ।।\nगौडी पैष्टी च माध्वी च विज्ञेया त्रिविधा सुरा ।।१०४।।\nयथैवैका तथा सर्वा न पातव्या द्विजोत्तमैः ।।\nयक्षरक्षःपिशाचानां मद्यं मांसं सुराशनम् ।।१०५।।\nतद्ब्राह्मणेन नात्तव्यं देवानामश्नता हविः ।।\nमाध्वीकमैक्षवं टाकं कौलं खार्जूरपानसम् ।।१०६।।\nमृद्वीकारसमार्द्वीके मेरेयं नारिकेलजम् ।।\nअसेव्यानि दशैतानि मद्यानि ब्राह्मणस्य च ।। १०७ ।।\nयस्य कामगतं ब्रह्म मद्येनाप्लाव्यते सकृत् ।।\nतस्य व्यपैति ब्राह्मण्यं शूद्रत्वं च स गच्छति ।। १०८ ।।\nअत ऊर्ध्वं प्रवक्ष्यामि सुवर्णस्तेयनिर्णयम् ।।\nसुवर्णस्तेयकृद्विप्रो राजानमभिशस्य तु ।।१०९।।\nस्वकर्म ख्यापन्ब्रूयान्मां भवानपि शास्त्विति ।।\nगृहीत्वा मुसलं राजा सकृद्दद्यात्तु तं स्वयम् ।। 2.73.११० ।।\nवधेन शुध्यते स्तेनो ब्राह्मणस्तपसैव वा ।।\nतपसा त्वपनुत्सुस्तु सुवर्णस्तेयजं मलम् ।। १११ ।।\nचीरवासा द्विजोऽरण्ये चरेद्ब्रह्महणो व्रतम् ।।\nगुरुतल्पोऽभिभाष्यैनं तल्पे स्वप्यादयोमये ।। ११२ ।।\nसूर्मीं ज्वलंतीमाश्लिष्य मृत्युना तु विशुध्यति ।।\nस्वयं वा शिश्नवृषणावुत्कृत्याधाय स्वाञ्जलौ ।। ११३ ।।\nनैर्ऋतीं दिशमातिष्ठेदानिपातादजिह्मगः ।।\nखट्वाङ्गी चीरवासा वा श्मश्रुलो विजने वने ।। ११४ ।।\nप्राजापत्यं चरेत्कृच्छ्रं त्वब्दमेकं समाहितः ।।\nचान्द्रायणं तु त्रीन्मासानभ्यसेन्नियतेन्द्रियः ।। ११५ ।।\nहविष्येण यवाग्वा च गुरुतल्पापनुत्तये ।।\nजातिभ्रंशकरं कर्म कृत्वान्यतरमिच्छया ।। ।। ११६ ।।\nचरेत्सान्तपनं कृच्छ्रं प्राजापत्यमनिच्छया ।।\nशंकरायात्र कृत्यासु चासंशोधनमैन्दवम् ।। ११७ ।।\nमलिनीकरणीयेषु तप्तः स्याद्यावकं त्र्यहम् ।।\nतुरीयं ब्रह्महत्यायाः क्षत्रियस्य वधे स्मृतम् ।। ११८ ।।\nवैश्येऽष्टमेंशो ह्यन्यत्तु शूद्रे ज्ञेयस्तु षोडश ।।\nअकामतस्तु राजन्यं विनिपात्य द्विजोत्तमः ।। ११९ ।।\nवृषभैकसहस्रं गा दद्याच्छुद्ध्यर्थमात्मनः ।।\nत्र्यब्दं चरेद्वा नियतो जटी ब्रह्महणो व्रतम् ।। 2.73.१२० ।।\nवसेद्दूरतरे ग्रामाद्वृक्षमूलनिकेतनम् ।।\nएतदेवाचरेदब्दं प्रायश्चित्तं द्विजोत्तमः ।। १२१ ।।\nप्रमाप्य वैश्यं वृत्तस्थं दद्याच्चैकशतं गवाम् ।।\nएतदेव व्रतं कृत्स्नं षण्मासाञ्छूद्रहा चरेत् ।। १२२ ।।\nवृषभैकादशा वापि दद्याद्विप्राय गाः सिताः ।।\nमार्जारनकुलौ हत्वा चाषं मण्डूकमेव वा ।। १२३ ।।\nश्वगोधोलूक काकांश्च शूद्रहत्याव्रतं चरेत् ।।\nपयः पिबेत्त्रिरात्रं वा योजनं वाध्वनो व्रजेत् ।। १२४ ।।\nउपस्पृशेत्स्रवन्त्यां वा सूक्तं वा त्रिवृतं जपेत् ।।\nअभ्रीं कालायसीं दद्यात्सर्पं हत्वा द्विजोत्तमः ।। १२५ ।।\nपलालभारकं षण्ढं सोमकं चैव माषकम् ।।\nघृतकुम्भं वराहे तु तिलद्रोणं तु तित्तिरे ।। ।। १२६ ।।\nशुके द्विहायनं वत्सं क्रौञ्चं हत्वा द्विहायनम् ।।\nहत्वा हंसं बलाकां च वकं बर्हिणमेव च ।। १२७ ।।\nवानरं श्येनभासौ वा स्पर्शयेद्ब्राह्मणाय गाम् ।।\nवासो दद्याद्धयं हत्वा पञ्चनीलान्वृषान्गजम् ।। १२८ ।।\nअजं मेषमनड्वाहं खरं हत्वैकहायनम् ।।\nक्रव्यादां हरिणीं हत्वा धेनुं दद्यात्पयस्विनीम् ।। १२९ ।।\nअक्रव्यादं वत्सतरीमुष्ट्रं हत्वा तु कृष्णलम् ।।\nजीवकार्मुकवत्सादीन्पृथग्दद्याद्विशुद्धये ।। 2.73.१३० ।।\nचतुर्णामपि वर्णानां नारीं हत्वा न रागतः ।।\nवर्णानामानुपूर्व्येण त्रयाणामविशेषतः ।। १३१ ।।\nप्रमाप्य चाप्रमाप्य स्त्रीं शूद्रहत्याव्रतं चरेत ।।\nधनेन वधनिर्णेकं सर्पादीनामशक्नुवन् ।। १३२ ।।\nएकैकशश्चरेत्कृच्छ्रं द्विजः पापापनुत्तये ।।\nफलदानां तु वृक्षाणां छेदने जप्यमृक्शतम् ।। १३३ ।।\nगुल्मवल्लीलतानां च पुष्पितानां च वीरुधाम् ।।\nअस्थन्वतां तु सत्त्वानां सहस्रस्य प्रमापणे ।। १३४ ।।\nपूर्णे वा तदनस्थ्नां तु शूद्रहत्याव्रतं चरेत् ।।\nकिञ्चिदेव तु विप्राय दद्यादस्थिमतां वधे ।। १३५ ।।\nअनस्थ्नां चैव हिंसायां प्राणायामेन शुध्यति ।।\nअन्नाद्यजानां सत्त्वानां रसजानां च सर्वशः ।। १३६ ।।\nफलपुष्पोद्भवानां च घृतप्राशो विशोधनम् ।।\nकृष्णजानामौषधीनां जातानां च स्वयं वने ।। १३७ ।।\nवृथारम्भेण गच्छेद्गां दिनमेकं पयोव्रतः ।।\nएतैर्व्रतैरपोह्यं स्यादेनो हिंसासमुद्भवम् ।। १३८ ।।\nस्तेयदोषापहर्तॄणां व्रतानां श्रूयतां विधिः ।।\nधान्यानि धनचौर्याणि कृत्वा कामाद्द्विजोत्तमः ।। १३९ ।।\nस्वजातीयगृहादेव कृच्छ्राब्देन विशुध्यति ।।\nमनुष्याणां तु हरणे स्त्रीणां क्षेत्रगृहस्य च ।। 2.73.१४० ।।\nकूपवापीजलानां तु शुद्धिश्चान्द्रायणं स्मृतम् ।।\nद्रव्याणामल्पसाराणां स्तेयं कृत्वाऽन्यवेश्मतः ।। १४१ ।।\nचरेत्सान्तपनं कृच्छ्रं तं निर्यात्यात्मशुद्धये ।।\nभक्ष्यभोज्यापहरणे यानशय्यासनस्य च ।। १४२ ।।\nपुष्पमूलफलानां च पञ्चगव्यं विशोधनम् ।।\nतृणकाष्ठद्रुमाणां तु शुष्कान्नस्य गुडस्य च ।। १४३ ।।\nचैलचर्माऽमिषाणां च त्रिरात्रं स्यादभोजनम् ।।\nमणिमुक्ताप्रवालानां ताम्रस्य रजतस्य च ।। १४४ ।।\nअयस्कांस्योपलानां च द्वादशाहं कणान्नभुक् ।।\nकार्पासकीटकोर्णानां द्विशफैकशफस्य च ।। १४५ ।।\nपक्षिगन्धौषधीनां च रज्वाश्चैव त्र्यहं पयः ।।\nएतैर्व्रतैरपोहेत पापं स्तेयकृतं द्विजः ।। १४६ ।।\nअगम्यगमनीयेन व्रतैरेभिरपानुदेत् ।।\nगुरुतल्पव्रतं कुर्याद्रेतः सिक्त्वान्ययोनिषु ।। १४७ ।।\nसख्युः पुत्रस्य च स्त्रीषु कुमारीष्वन्त्यजासु च ।।\nपैतृष्वसेयीं भगिनीं स्वस्रीयां मातुरेव च ।। १४८ ।।\nमातुश्च भ्रातुस्तनयां गत्वा चाद्रायणं चरेत् ।।\nएतास्तिस्रस्तु भार्यार्थे नोपयच्छेत बुद्धिमान् ।। १४९ ।।\nज्ञातयो नोपयमनाः पितुश्च ह्युपयन्नधः ।।\nअमानुषीषु पुरुष उदक्यां वामयोनिषु ।। 2.73.१५० ।।\nरेतः सिक्त्वा जले चैव कृच्छ्रं सान्तपनं चरेत् ।।\nमैथुनं तु समासेव्य पुंसि योषिति वा द्विजः ।। १५१ ।।\nगोयानेषु दिवा चैव सवासाः स्नानमाचरेत् ।।\nचण्डालान्त्यजस्त्रीयोगाद्भुक्त्वा  च प्रतिगृह्य च ।। १५२ ।।\nपतत्यज्ञानतो विप्रो ज्ञानात्साम्यं च गच्छति ।।\nविप्रदुष्टां स्त्रियं भर्ता निरुन्ध्यादेकवेश्मनि ।। १५३ ।।\nयत्पुंसः परदारेषु तच्चैनां चारयेद्व्रतम् ।।\nसा चेत्पुनः प्रदुष्येत सदृशेनोपमन्त्रिता ।। १५४ ।।\nकृच्छ्रं चान्द्रायणं चैव तदस्याः पावनं स्मृतम् ।।\nयत्करोत्येकरात्रेण वृषलीसेवनाद्द्विजः ।। १५५ ।।\nतद्भैक्ष्यभुग्जपन्नित्यं त्रिभिर्वर्षैर्व्यपोहति ।।\nएषा पापकृतामुक्ता चतुर्णामपि निष्कृतिः ।। १५६ ।।\nपतितैः संप्रयुक्तानामिमाः शृणुत निष्कृतीः ।।\nसंवत्सरेण पतति पतितेन सहाचरन् ।। १५७ ।।\nयाजनाध्यापनाद्दानादुक्तिपानाशनासनात् ।।\nयो येन पतितेनैषां संसर्गं याति मानवः ।। १५८ ।।\nस तस्यैव व्रतं कुर्यात्तत्संसर्गस्य शुद्धये ।।\nपतितस्योदकं कार्यं सपिण्डैर्बान्धवैः सह ।। १५९ ।।\nनिन्दितेऽहनि सायाह्ने ज्ञात्यृत्विग्गुरुसन्निधौ ।।\nदासीघटमपां पूर्णं पर्यस्येत्प्रेतवत्सदा ।। 2.73.१६० ।।\nअहोरात्रमुपासीरन्न शौचं बान्धवैः सह ।।\nनिवर्तयेरन्तस्मात्तु संभाषणसहासने ।। १६१ ।।\nदायादस्य प्रदानं च यात्रामेव च लौकिकीम् ।।\nज्येष्ठभागं निवर्तेत ज्येष्ठावाप्तं च यद्वसु ।। १६२ ।।\nज्येष्ठांशं प्राप्नुयाच्चापि यवीयान्गुणतोऽधिकः ।।\nप्रायश्चित्ते तु चरिते पूर्णं कुम्भमपां नवम् ।। १६३ ।।\nतेनैव सार्धं प्राप्येयुः स्नात्वा पुण्ये जलाशये ।।\nसत्स्वप्सु तं घटं प्राप्य प्रविश्य भवनं स्वकम् ।। १६४ ।।\nसर्वाणि ज्ञातिकार्याणि यथापूर्वं समाचरेत् ।।\nएनमेव विधिं कुर्याद्योषित्सु पतितास्वपि ।। १६५ ।।\nवस्त्रान्नपानं देयं तु वसेयुश्च गृहान्तिके ।।\nएनस्विभिरनिर्णिक्तैर्नार्थं किञ्चित्समाचरेत्।। १६६ ।।\nकृतनिर्णेजनांश्चैतान्न जुगुप्सेत कर्हिचित् ।।\nबालघ्नांश्च कृतघ्नांश्च विशुद्धानपि धर्मतः ।।१६७।।\nशरणागतहंतॄश्च स्त्रीहंतॄश्च न संवसेत् ।।\nयेषां द्विजानां सावित्री नानुच्येत यथाविधि ।। १६८ ।।\nतांश्चारयित्वा त्रीन्कृच्छ्रान्यथाविध्युपनाययेत् ।।\nप्रायश्चित्तं चिकीर्षन्ति विकर्मस्थास्तु ये द्विजाः ।। १६९ ।।\nब्राह्मणाश्च परित्यक्ता येषां मध्ये तदादिशेत् ।।\nयद्गर्हितेनार्जयन्ति ब्राह्मणाः कर्मणा धनम । 2.73.१७० ।।\nतस्योत्सर्गेण शुध्यन्ति जप्येन तपसैव च ।।\nजपित्वा त्रीणि सावित्र्याः सहस्राणि समाहितः ।। १७१ ।।\nमासं गोष्ठे पयः पीत्वा मुच्यतेऽसत्प्रतिग्रहात् ।।\nउपवासकृशं   तं तु गोव्रजात्पुनरागतम् ।।१७२ ।।\nप्रणतं परिपृच्छेयुः सौम्य सौम्येच्छसीति किम् ।।\nसत्यमुक्त्वा तु विप्रेभ्यो वितरेद्यवसं गवाम् ।।! १७३ ।।\nगोभिः प्रवर्तिते तीर्थे कुर्युस्तस्य परिग्रहम ।।\nव्रात्यानां याजनं कृत्वा परेषामंत्यकर्म च ।।१ ७४ ।।\nअभिचारमहीनं च त्रिभिः कृच्छ्रैर्विशुध्यति ।।\nशरणागतं परित्यज्य वेदं विप्लाव्य च द्विजः।।१७५।।\nसंवत्सरं यताहारस्तत्पापमपगच्छति।।\nश्वशृगालोरगैर्दष्टो ग्राम्यैः क्रव्याद्भिरेव च ।। १७६।।\nगवाश्वोष्ट्रवराहैश्च प्राणायामेन शुद्ध्यति।।\nषष्ठान्नकालमशनं संहिताजाप एव च।। १७७।।\nहोमश्च शाकलो नित्यमपङ्क्त्यानां विशोधनम्।।\nउष्ट्रयानं समारुह्य खरयानं च कामतः।।१७८।।\nस्नात्वा तु विप्रो दिग्वासाः प्राणायामेन शुध्यति।।\nविना भिन्नाप्सु चाद्यन्तः शरीरं संनिवेशयेत्।।१७९।।\nसचैलो बहिराप्लुत्य गामालभ्य विशुध्यति।।\nवेदोदितानां नित्यानां कर्मणां समतिक्रमे।।2.73.१८०।।\nस्नातकव्रतलोपे च प्रायश्चित्तमभोजनम्।।\nहुङ्कारं ब्राह्मणस्योक्त्वा त्वंकारं तु गरीयसः।।१८१।।\nस्नात्वानश्नन्नहश्चैकमभिवाद्य प्रसादयेत्।।\nताडयित्वा तृणेनापि कण्ठे बद्ध्वापि वाससा।। १८२।।\nविवादेनापि निर्जित्य प्रणिपत्य प्रसादयेत्।।\nअवगूर्य त्वब्दशतं सहस्रमभिहत्य च।।१८३।।\nजिघांसया ब्राह्मणस्य नरकं प्रतिपद्यते।।\nशोणितं यावतः पांसून्संगृह्णाति द्विजन्मनः।।१८४।।\nतावन्त्यब्दसहस्राणि तत्कर्ता नरकं व्रजेत्।।\nअवगूर्य चरेत्कृच्छ्रमतिकृच्छ्रं निपातने।।१८५।।\nकृच्छ्रातिकृच्छ्रं कुर्वीत विप्रस्योत्पाद्य शोणितम्।।\nचण्डालादिरविज्ञातो यस्य तिष्ठेत वेश्मनि।।१८६।।\nसम्यग्ज्ञातस्तु कालेन तस्य कुर्वीत शोधनम्।।\nचान्द्रायणं पराकं वा द्विजानां तु विशोधनम्।।१८७।।\nप्राजापत्यं तु शूद्राणां शेषं तदनुसारतः।।\nगुडं कुसुम्भं लवणं तथा धान्यानि यानि च।।१८८।।\nकृत्वा गृहे ततो द्वारि तेषां दद्याद्धुताशनम्।।\nमृण्मयानां तु भाण्डानां त्याग एव विधीयते।।१८९।।\nद्रव्याणां परिशेषाणां द्रव्यशुद्धिर्विधीयते।।\nयस्तस्य भुङ्क्ते पक्वान्नं कृच्छ्रार्धं तस्य दापयेत्।।2.73.१९०।।\nशुष्कान्नभोजिनः पादमित्याह भगवान्मनुः।।\nकूपे ता नव संतार्य स्पर्शसंकल्पदूषिताः।।१९१।।\nशुद्धेयुरुपवासेन पञ्चगव्येन चाप्यथ।।\nयस्तु संस्पृश्य चाण्डालमश्नीयाद्वा त्वकामतः।।१९२।।\nद्विजश्चान्द्रायणं कुर्यात्तप्तकृच्छ्रमथापि वा।।\nवर्णसंकरसंकीर्णाश्चण्डालादिजुगुप्सिताः।।१९३।।\nभुक्त्वा पीत्वा तथा तेषां षड्रात्रेण विशुध्यति।।\nअन्त्यानां भुक्तशेषं तु भक्षयित्वा द्विजातयः।। १९४।।\nव्रतं चान्द्रायणं कुर्युस्त्रिरात्रं शूद्र एव च।।\nचण्डालकूपभाण्डेषु अज्ञानाद्यः पिबेज्जलम् ।। १९५ ।।\nद्विजः सान्तपनं कुर्याच्छूद्रश्चोपवसेद्दिनम् ।।\nउच्छिष्टो यदि संस्पृष्टः शुना शूद्रेण वा द्विजः ।। १९६ ।।\nउपोष्य रजनीमेकां पञ्चगव्येन शुध्यति ।।\nउच्छिष्टेन यदि स्पृष्ट उच्छिष्टो ब्राह्मणोत्तमः ।। १९७ ।।\nत्रिकालमाचरेत्स्नानं नक्तं भुंजीत वाग्यतः ।।\nक्षत्त्रियेण तथा स्पृष्टः स्नानं नक्तं समाचरेत् ।। १९८ ।।\nस्पृष्टः सवर्णेनाचामेदमेध्यं स्पृशते यदि ।।\nअहोरात्रोषितो  भूत्वा पञ्चगव्येन शुद्ध्यति ।।१९९।।\nअध्वानं प्रस्थितो विप्रः कान्तारे यद्यनूदके ।।\nपक्वान्नेन गृहीतेन मूत्रोच्चारं करोति वै ।। 2.73.२०० ।।\nअनिधायैव तद्द्रव्यं कृत्वांगे उत्तमे स्थितम् ।।\nशौचं कृत्वा यथान्यायमुपविश्य यथाविधि।।२०१।।\nअन्नमभ्युक्षयेच्चापि उद्धृत्यार्कस्य दर्शयेत् ।।\nअर्काभावेऽप्यथाग्नेश्च बस्तस्याथ प्रदर्शयेत् ।।२०२ ।।\nत्यक्त्वा ग्रासत्रयं तस्माच्छेषं शुद्धिमवाप्नुयात् ।।\nम्लेच्छैर्हृतानां चौरैर्वा कान्तारे वा प्रवासिनाम्।।२०३।।।\nभक्ष्याभक्ष्यविशुद्ध्यर्थं तेषां वक्ष्यामि निष्कृतिम् ।।\nपुनः प्राप्य स्वदेशं च वर्णानामनुपूर्वशः ।। २०४ ।।\nकृच्छ्रस्यार्धे ब्राह्मणस्तु पुनः संस्कारमर्हति ।।\nपादोनान्ते क्षत्रियस्तु अर्धार्धे वैश्य एव च ।। २०५ ।।\nपादं कृत्वा तथा शूद्रो दानं दत्त्वा विशुध्यति ।।\nउदक्या तु सवर्णा या स्पृष्टा चेत्स्यादुदक्यया ।। २०६ ।।\nअहोरात्रोषिता सा च शुद्धा स्नानेन शुध्यति ।।\nमूत्रं कृत्वा व्रजेन्मार्गं स्मृतिभ्रंशाज्जलं पिबेत् ।। २०७ ।।\nअहोरात्रोषितो भूत्वा पञ्चगव्येन शुध्यति ।।\n( मूत्रोच्चारं द्द्विजः कृत्वाऽप्यकृत्वा शौचमात्मनः ।। २०८ ।।\nमोहाद्भुक्त्वा त्रिरात्रं तु यवान् पीत्वा विशुध्यति ।।)\nपरित्यक्तमहायज्ञा प्रव्रज्याविच्युताश्च ये ।।२०९।।\nअनाशकनिवृत्ताश्च तेषां शुद्धिः प्रवक्ष्यते ।।\nचारयेत्त्रीणि कृच्छ्राणि चान्द्रायणमथापि वा ।। 2.73.२१० ।।\nजातकर्मादिसंस्कारैः संस्कुर्यात्तं तथा पुनः ।।\nउपानहममेध्यं वा चास्य संस्पृशते मुखम् ।। २११ ।।\nपुत्रिकागोमयौ तस्य पञ्चगव्यं विशोधनम् ।।\nवापन विक्रयं चैव नीलवृत्त्युपजीवनम् ।। २१२ ।।\nपतनीयं हि विप्रस्य नीलसूत्रस्य धारणात् ।।\n( स्नानं दानं तपो होमः स्वाध्यायः पितृतर्पणम् ।। २१३ ।।\nवृथा तस्य महायज्ञा सूत्रसूत्रस्य धारणात् ।।)\nनीलरक्तं यदा वस्त्रं द्विजोंगेषु हि धारयेत् ।। २१४ ।।\nउपोष्य रजनीमेकां पञ्चगव्येन शुध्यति।।\nनीलदारु यदा भज्येद्ब्राह्मणस्य तु पादयोः ।। २१५ ।।\nशोणितं दृश्यते चास्य द्विजश्चान्द्रायणं चरेत्।।\nवापितं यत्र नीलं तु तावदेवाशुचिर्मही ।। २१६ ।।\nप्रमाणं द्वादशाब्दानि अत ऊर्ध्वं शुचिर्भवेत् ।।\nअन्त्यजातिः श्वपाकेन संस्पृष्टा स्त्री रजस्वला ।। २१७ ।।।\nचतुर्थेऽहनि शुद्धायाः प्रायश्चित्तं विशोधनम् ।।\nत्रिरात्रमुपवासः स्यात्पञ्चगव्यं तथैव च ।। २१८ ।।\nउच्छिष्टेन तु संस्पृष्टा कदाचित्स्त्री रजस्वला ।।।\nयावन्न शुद्धिमाप्नोति नाश्नीयात्तावदेव तु ।। २१९ ।।\nचण्डालश्वपचौ स्पृष्ट्वा शवधूमञ्च सूतिकाम् ।।\nशवं स्पर्शयिता श्वानं सद्यः स्नानेन शुध्यति ।।2.73.२२०।।\nना स्पृष्ट्वाऽस्थि तु सस्नेहं स्नात्वा विप्रो विशुध्यति।।\nआचम्यैव तु निःस्नेहं गामालभ्यार्कमीक्ष्य वा।।२२१।।\nरथ्याकर्दमतोयेन नाभिस्पृष्टो भवत्यधः।।\nमृत्तोयैश्चर्चयेदङ्गं ततः शुद्धिमवाप्नुयात्।।२२२।।\nवान्तं विविक्तः स्नात्वा तु घृतं पीत्वा विशुध्यति।।\nक्षुरकर्म ततः कृत्वा स्नानेनैव विशुध्यति।।२२३।।\nअपाङ्क्तेयैस्तु यः पङ्क्त्यां भुंक्ते कश्चिद्द्विजोत्तमः।।\nअहोरात्रोषितो भूत्वा पञ्चगव्येन शुध्यति।।२२४।।\nचन्द्रार्कग्रहणे भुक्त्वा द्विजश्चान्द्रायणं चरेत्।।\nब्रह्मचारी शुनादष्टस्त्र्यहं सायं पयः पिबेत्।।२२५।।\nगृहस्थो वा त्रिरात्रं तु चैकाहं त्वग्निहोत्रवान्।।\nनाभेरूर्ध्वं तु दष्टस्य तदेव द्विगुणं भवेत्।।२२६।।\nबाह्वोश्च त्रिगुणं ज्ञेयं मूर्धनि स्याच्चतुर्गुणम्।।\nउद्ग्रन्थमृतकं प्रेतं यः स्पृशेद्ब्राह्मणः क्वचित्।।२२७।।\nतस्य शुद्धिं विजानीयात्तप्तकृच्छ्रेण नित्यशः।।\nआत्मानं घातयेद्यस्तु रज्ज्वादिभिरुपक्रमैः।।२२८।।\nतस्य प्रेतक्रियां कृत्वा तप्तकृच्छ्रेण शुध्यति।।\nइन्द्रियेषु प्रविष्टं स्यादमेध्यं यस्य कस्य चित्।।२२९।।\nअहोरात्रोषितः स्नात्वा पञ्चगव्येन शुध्यति।।\nएतैर्द्विजातयः शोध्या व्रतैराविष्कृतैर्मया।।2.73.२३०।।\nअनाविष्कृतपापांश्च मन्त्रैर्होमैश्च साधयेत्।।\nख्यापनेनानुतापेन तपसाऽध्ययनेन च।।२३१।।\nपापकृन्मुच्यते पापात्तथा दानेन चापरे।।\nयथा यथानरो धर्मं स्वयं कृत्वा न भाषते।।२३२।।\nतथा तथा च येनैव तस्मात्पापात्प्रमुच्यते।।\nकृत्वा पापं हि स्मर्तव्यं तस्मात्पाप्त्प्रमुच्यते।।२३३।।\nयथायथा मनस्तस्य दुष्कृतं कर्म गर्हति।।\nतथातथा शरीरं तत्तेनाधर्मेण मुच्यते।।२३४।।\nनैतत्कुर्यां पुनरिति निवृत्यां प्रयतेन्नरः।।\nएवं संचिन्त्य मनसा प्रेत्यकर्मफलोदयम्।।२३५।।\nमनोवाक्कर्मभिर्न्नित्यं शुभं कर्म समाचरेत्।।\nअज्ञानाद्यदि वा ज्ञानात्कृत्वा कर्म विगर्हितम्।।२३६।।\nतस्माद्धि मुच्यते नित्यं द्वितीयं न समाचरेत्।।\nयस्मिन्कर्मण्यस्य कृते मनसः स्यादलाघवम्।।\nतस्मिंस्तावत्तपः कुर्याद्यावत्तुष्टिकरं भवेत्।।२३७।।\nगुरुलघुतां तु विचार्य यथावद्येषु मयागमनं च तवोक्तम्।।\nतेषु न चेत्सहनिश्चितबुद्धिर्विप्रवरैः कुशलैः सुधिया वा।।२३८।।\nइति श्रीविष्णुधर्मोत्तरे द्वितीयखण्डे मा०सं० प्रायश्चित्ताध्यायो नाम त्रिसप्ततितमोऽध्यायः।।७३।।\n2.74\nपुष्कर उवाच।।\nइत्येतदेनसामुक्तं प्रायश्चित्तं यथाविधि।।\nअत ऊर्ध्वं रहस्यानां प्रायश्चित्तं निबोध मे।।१।।\nपौरुषेण तु सूक्तेन जप्यहोमैर्दविजोत्तमाः।।\nमासेनैकेन मुच्यन्ते पातकैः संयतेन्द्रियाः।।२।।\nसव्याहृतीकप्रणवाः प्राणायामास्तु षोडश।।\nअपि भ्रूणहनं मासात्पुनन्त्यहरहः कृताः ।।३।।\nकौत्सं जप्त्वाप इत्येतद्वसिष्ठं प्रति च त्र्यृचम्।।\nमाहेशं शुद्धवत्यश्च सुरापोऽपि विशुध्यति।।४।।\nसकृज्जप्त्वास्यवामीयं शिवसंकल्पमेव च।।\nअपहृत्य सुवर्णं तु क्षणाद्भवति निर्मलः।।५।।\nहविष्मतीयमस्येति ततः संहा इतीति च ।।\nजप्त्वा च पौरुषं सूक्तं मुच्यते गुरुतल्पगः ।। ६ ।।\nएनसां स्थूलसूक्ष्माणां चिकीर्षन्नपनोदनम् ।।\nअवेत्र्यृचं जपेदब्दं यत्किञ्चिदपि तानि चेत् ।। ७ ।।\nप्रतिगृह्याप्रतिगृह्यं भुक्त्वा चान्नं विगर्हितम् ।।\nजपंस्तरत्समंदीयं प्रयतो मानवस्त्र्यहम् ।। ८ ।।\nसोमारौद्रं तु वह्नीनां जपन्सत्यस्य शुध्यति ।।\nस्रवन्त्यामाचरेत्स्नानं पर्यस्यमिति वा त्र्यृचम् ।। ९ ।।\nअद्वा रसानमित्येतदेनस्वी सप्तकं जपेत् ।।\nअप्रकाशं तु कृत्वेनो मासमासीत भैक्ष्यभुक् ।। 2.74.१० ।।\nमन्त्रैः शाकलहोमीयैरब्दं हुत्वा घृतं द्विजः ।।\nसुगुर्वप्यपहन्त्येनो जप्त्वा वामन इष्यते ।। ११ ।।\nद्रुपदा नाम सा देवी यजुर्वेदे प्रतिष्ठिता।।।\nअन्तर्जले त्रिरावृत्य मुच्यते सर्वकिल्बिषैः ।। १२ ।।\nमहापातकसंयुक्तो न गच्छेद्गाः समाहितः ।।\nस्वभ्यस्य पावमानीयं भैक्ष्याहारो विशुध्यति ।। ।।१३।।\nअरण्ये वा त्रिरभ्यस्य प्रयतो वेदसंहिताम् ।।\nमुच्यते पातकैः सर्वैः पराकैः शोधितस्त्रिभिः ।। १४।।\nत्र्यहं तूपवसेद्युक्तस्त्रिरहोऽभ्युपयन्नपः ।।\nमुच्यते पातकैः सर्वैर्जप्त्वा त्रिरघमर्षणम् ।। १५ ।।\nयथाश्वमेधः सुतरां सर्वपापापनोदनः ।।\nतथाघमर्षणं सूक्तं सर्वपापापनोदनम् ।।१६।।\nहत्वा लोकानपीमांस्त्रीनश्नन्नपि यतस्ततः ।।\nऋग्वेदं धारयन्विप्रो नैनः प्राप्नोति किञ्चन।।१७।।\nऋक्संहितां समभ्यस्य यजुषां वा समाहितः ।।\nसाम्नां वा सरहस्यानां सर्वपापैः प्रमुच्यते।।१८।।\nयथा महाह्रदं प्राप्य क्षिप्रं लोष्ठो विनश्यति।।\nतथा दुश्चरितं सर्वं वेदे त्रिवृति मज्जति।।१९।।\nऋचो यजूंषि चाद्यानि सामानि विविधानि च ।।\nएष ज्ञेयस्त्रिवृद्वेदो यो वै वेद स वेदवित् ।।2.74.२०।।\nआद्यं वै त्र्यक्षरं ब्रह्म त्रयी यस्मिन्प्रतिष्ठिता ।।\nस गुह्योऽन्यस्त्रिवृद्वेदो यो वेदैनं स वेदवित्।।२१।।\nवेदाभ्यासोऽन्वहं शक्त्या महायज्ञक्रियासमः।।\nनाशयन्त्याशु पापानि महापातकजान्यपि ।।२२।।\nयथैधांसि समिद्धोऽग्निर्भस्मसात्कुरुते क्षणात्।।\nतथा ज्ञानाग्निना पापं क्षिप्रं दहति वेदवित्।।२३।।\nये वासुदेवं जगतामधीशं भक्त्या गताः सर्वजगत्प्रधानम् ।।\nते पातकान्याशु विधूय लोके भवन्ति चन्द्रार्कसमप्रभावाः।।२४।।\nइति श्रीविष्णुधर्मोत्तरे द्वितीयखण्डे मा०सं० प्रायश्चित्तो नाम चतुःसप्ततितमोऽध्यायः।।७४।।\n2.75\nराम उवाच ।।\nप्रेतशुद्धिं समाचक्ष्व सूतिकाशुद्धिमेव च ।।\nद्रव्यशुद्धिं च भगवंस्त्वं हि वेत्सि यथातथा ।। १ ।।\nपुष्कर उवाच ।।\nदशाहं शावमाशौचं सपिण्डेषु विधीयते ।।\nजनने च तथाप्येवं ब्राह्मणानां भृगूत्तम ।। २ ।।\nद्वादशाहेन राजन्यः पक्षाद्वैश्यो विशुध्यति ।।\nमासेन शुद्धिमाप्नोति तथा शूद्रोऽपि भार्गव ।। ३ ।।\nआनुलोम्येन पत्नीनां दासीनां च भृगूत्तम ।।\nस्वामितुल्यं भवेच्छौचं मृते स्वामिनि यौतुकम् ।। ४ ।।\nषड्भिस्त्रिभिरथैकेन क्षत्रविट्शूद्रयोनिषु ।।\nब्राह्मणः शुद्धिमाप्नोति नात्र कार्या विचारणा ।। ५ ।।\nविट्शूद्रयोनौ शुद्धिः स्यात्क्षत्त्रियस्य तथैव च ।।\nषड्रात्रेण त्रिरात्रेण षड्भिः शूद्रस्तथा विशः ।।६ ।।\nअदन्तजातबाले तु सद्यः शौचं विधीयते ।।\nबाले त्वकृतचूडे च विशुद्धिर्नैशिकी स्मृता ।। ७ ।।\nतथा चानुपनीते तु त्रिरात्राच्छुद्धिरिष्यते ॥\nततः परं दशाहेन शुद्धेयुस्तस्य बान्धवाः॥८॥\nऊनत्रिवार्षिके शुद्धे पञ्चाहा शुद्धिरिष्यते ॥\nद्वादशाहेन शुद्धिः स्यादतीते वत्सरत्रये।।९।।\nगतैः संवत्सरैः षड्भिः शुद्धिर्मासेन कीर्तिता।।\nस्त्रीणामकृतचूडानां विशुद्धिर्नैशिकी स्मृता।।2.75.१०।।\nतथा हि कृतचूडानां त्र्यहाच्छुध्यन्ति बान्धवाः ॥\nविवाहितासु नाशौचं पितृपक्षे विधीयते ॥ ११ ॥\nपितृगृहे प्रसूतायां विशुद्धिर्नैशिकी स्मृता ॥\nसूतिका दशरात्रेण शुद्धिमाप्नोति नान्यथा ॥ १२ ॥।\nविवाहिताऽपि चेत्कन्या म्रियते पितृवेश्मनि ॥\nतस्यास्त्रिरात्राच्छुध्यन्ति बान्धवा नात्र संशयः ॥ १३॥\nपितृवेश्मनि या कन्या रजः पश्यत्यसंस्कृता ॥\nतस्यां मृतायां नाशौचं कदाचिदपि शाम्यति ॥ १४ ॥\nसस्नानं खलु शौचं च प्रथमेन समापयेत् ॥\nअसमानं द्वितीयेन धर्मराजवचो यथा ॥ १९ ॥\nदेशान्तरस्था: श्रुत्वा तु कुल्यानां मरणोद्भवौ ॥\nयच्छेषं दशरात्रस्य तावदेव शुचिर्भवेत् ॥ १६ ॥\nअतीते दशरात्रे तु त्रिरात्रमशुचिर्भवेत्॥\nतथा संवत्सरेऽतीते स्नात एव च शुद्ध्यति ॥ १७ ॥\nमातामहे तथातीते आचार्ये च तथा मृते ॥\nअनौरसेषु पुत्रेषु भार्यास्वन्यगतासु च ॥ १८ ॥\nपरपूर्वासु भार्यासु त्रिरात्राच्छुद्धिरिष्यते ॥\nनिवासे राजनि प्रेते मातुले श्वशुरे तथा ॥ १९ ॥\nआचार्यपत्नीपुत्रेषु शिष्ये सब्रह्मचारिणि ॥\nएकरात्रमशौचं स्यादन्नदाने तथा मृते ॥ 2.75.२० ॥\nरात्रिभिर्मासतुल्याभिर्गर्भस्रावे विशोधनम् ॥\nसपिण्डे ब्राह्मणे वर्णाः सर्व एवाविशेषतः ॥ २१ ॥\nदशरात्रेण शुद्धयन्ति द्वादशाहेन भूमिपाः ॥\nवैश्यः पञ्चदशाहेन शूद्रो मासेन भार्गव ॥२२॥\nभृग्वग्न्यनाशनांभोभिर्मृतानामात्मघातिनाम् ॥\nपतितानां च नाशौचं विद्युच्छस्त्रहताश्च ये ॥ २३ ॥\nसती व्रती ब्रह्मचारी नृपकारकदीक्षिताः ॥\nनाशौचभाजः कथिता राजकार्यकराश्च ये ॥२४॥\nअनुगम्येच्छया प्रेतं ज्ञातिमज्ञातिमेव वा ॥\nसवासा जलमाप्लुत्य घृतं प्राश्य विशुध्यति॥\nमैथुने कटधूमे च सद्यः स्नानं विधीयते ॥ २५॥\nजननमरणयोः शुचिर्दशाहेन भवति शौचविधेर्न विप्रयोज्यम् ॥\nन च भवति प्रतिग्रहेषु दोषो द्विपद चतुष्पदधान्यदक्षिणासु।।२६।।\nइति श्रीविष्णुधर्मोत्तरे द्वितीयखण्डे मा०सं०रामं प्रति पुष्करोपाख्याने शौचविधिर्नाम पञ्चसप्ततितमोऽध्यायः।।७५।।"
  }
]
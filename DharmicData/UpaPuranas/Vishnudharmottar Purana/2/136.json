[
  {
    "text": "2.136\nगर्ग उवाच।।\nअनग्निर्दीप्यते यत्र राष्ट्रे भृशसमन्वितः ।।\nन दीप्यते चेन्धनं वा सराष्ट्रः पीड्यते नृपः ।।१।।\nप्रजलादम्बुनाशं च तथार्द्रं वाति किञ्चन ।।\nप्रसादस्तोरणं द्वारं नृपवेश्म सुरालयम् ।।२ ।।\nएतानि यत्र दह्यन्ते तत्र राजभयं भवेत् ।।\nविद्युता वा प्रदह्यन्ते तथापि नृपतेर्भयम् ।।३।।\nअनैश्यानि तमांसि स्युर्दिश पांसुरजांसि च ।।\nधूमश्चानग्निजो यत्र तत्र विद्यान्महद्भयम् ।। ४\nरात्रावनभ्रे गगने भयं स्यादृक्षवर्जिते ।।\nदिवा सतारे गगने तथैव भयमादिशेत् ।। ५ ।।\nग्रहनक्षत्रवैकृत्ये ताराविकृतदर्शने ।।\nपुरवाहनयानेषु चतुष्पान्मृगपक्षिषु ।। ६ ।।\nआयुधेषु च दीप्तेषु धूमायत्सु तथैव च ।।\nनिर्यत्सु कोशाश्च तथा संग्रामस्तुमुलो भवेत् ।। ७ ।।\nविनाग्निं विस्फुलिङ्गाश्च दृश्यन्ते यत्र कर्हिचित् ।।\nस्वभावाच्चापि पूर्यन्ते धनूंषि विकृतानि च ।। ८ ।।\nविकाराश्चायुधानां स्युस्तत्र संग्राममादिशेत् ।।\nत्रिरात्रोऽपोषितस्तत्र पुरोधाः सुसमाहितः ।। ९ ।।\nसमिद्भिः क्षीरवृक्षाणां सर्षपैश्च घृतेन च ।।\nअग्निलिङ्गैश्च जुहुयाद्वह्निं श्वेताम्बरः शुचिः ।। 2.136.१० ।।\nदद्यात्सुवर्णं च तथा द्विजेभ्यो गाश्चैव वस्त्राणि तथा भुवं च ।।\nएवं कृते पापमुपैति नाशं यद्वह्निवैकृत्यभवं द्विजेन्द्र ।। ११ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे रामं प्रति पुष्करोपाख्याने औत्पातिकाग्निवर्णनो नाम षटत्रिंशदुत्तरशततमोऽध्यायः ।। १३६ ।।\n2.137\nगर्ग उवाच ।।\nपुरेषु येषु दृश्यन्ते पादपा दैवचोदिताः ।।\nरुदन्तो वा हसन्तो वा स्रवन्तो वा बहून्रसान् ।। १ ।।\nपुरोगवा विना वासं शाखां मुञ्चन्त्यसंश्रमात् ।।\nफलपुष्पं तथा बाला दर्शयन्ति त्रिहायना ।। २ ।।\nसर्वावस्थां दर्शयन्ति फलपुष्पमथाभवम् ।।\nक्षीरं स्नेहं सुरां रक्तं मधु तोयं स्रवन्ति च ।। ३ ।।\nशुष्यन्त्यरोगाः सहसा शुष्का रोहन्ति वा पुनः ।।\nउत्तिष्ठन्तीह पतिताः पतन्ति च तथोत्थिताः ।।४।।\nतत्र वक्ष्यामि ते ब्रह्मन्विपाके फलमेव च ।।\nरोदने व्याधिमाख्याति हसने देशविप्लवम् ।। ५।।\nशाखाप्रपतने कुर्यात्संग्रामे योऽधपातनम् ।।\nबालानां मरणे कुर्याद्बालानां फलपुष्पता ।। ६ ।।\nस्वराष्ट्रभेदं कुरुते फलपुष्पसनातनम ।।\nक्षयं सर्वत्रगे क्षीरे स्नेहे दुर्भिक्षलक्षणम् ।। ७ ।।\nवाहनापचयं मध्ये रक्ते संग्राममादिशेत् ।।\nमधुस्रावे भवेद्व्याधिर्जलस्रावेण वर्षति ।। ८ ।।\nअरोगशोषणाज्ज्ञेयं ब्रह्मन्दुर्भिक्षलक्षणम् ।।\nशुष्केषु संप्ररोहत्सु वीर्यमन्नं च हीयते ।। ९ ।।\nउत्थाने पतितानां च भयं भेदकरं भवेत् ।।\nस्थानात्स्थानात्तुरंगाणां देशभङ्गं तथादिशेत्।।2.137.१०।।\nजल्पत्स्वपि च वृक्षेषु रुदत्स्वपि धनक्षयम् ।।\nएतत्पूजितवृक्षेषु सर्वं राज्ञो विपच्यते।।११।।\nपुष्पे फले वा विकृते राज्ञो मृत्युं तदादिशेत् ।।\nअन्येषु चैवं युक्तेषु वृक्षात्पातेष्वतन्द्रितः ।।१२।।\nआच्छादयित्वा तं वृक्षं गन्धमाल्यैर्विभूषयेत् ।।\nवृक्षोपरि तथा छत्रं कुर्यात्तापप्रशान्तये ।। १३ ।।\nशिवमभ्यर्चयेद्देवं पशुं चास्मै निवेदयेत् ।।\nमूलेभ्य इति षण्माषान्हुत्वा रुद्रीं जपेत्तथा ।। १४ ।।\nमध्वाज्ययुक्तेन तु पायसेन संपूज्य विप्रांश्च भुवं च दद्यात् ।।\nगीतेन नृत्येन तथार्चयेत देवं भवं पापविनाशहेतोः ।। १५ ।।\nइति श्रीविष्णुधर्मोत्तरे द्वितीयखण्डे मा०सं०रामं प्रति पुष्करोपाख्याने औत्पातिके वृक्षवैकृत्यवर्णनो नाम सप्तत्रिंशदुत्तरशततमोऽध्यायः।।१३७।।\n2.138\n।। गर्ग उवाच ।।\nअतिवृष्टिरनावृष्टिर्दुर्भिक्षायोभयं मतम् ।।\nअनृते भदिने रिक्ता वृष्टिर्ज्ञेया भयावहा ।। १ ।।\nअनभ्रे विकृता चैव विज्ञेया राजमृत्यवे ।।\nशीतोष्णताविपर्यासे जन्तूनां रिपुजं भयम् ।। २ ।।\nशोणितं वर्षते यत्र तत्र शस्त्रभयं भवेत् ।।\nअङ्गारपांसुवर्षेण नगरं तद्विनश्यति ।। ३ ।।\nमज्जास्थिस्नेहमांसानां जनमारभयं भवेत् ।।\nफलपुष्पे तथा धान्यं हिरण्यादि भयाय तु ।। ४ ।।\nपांसुजन्तूपलानां तु वर्षणे रोगजं भयम् ।।\nछिद्राणां तु प्रवर्षे च सस्यानामीतिवर्धनम् ।। ५ ।।\nविरजस्के रवौ व्यभ्रे यदा छाया न दृश्यते ।।\nदृश्यते तु प्रतीपा वा तत्र देशभयं भवेत् ।। ६।।\nनिरभ्रे चाथ रात्रौ वा श्वेतं याम्योत्तरेण तु ।।\nइन्द्रायुधं तदा दृष्ट्वा उल्कापातांस्तथैव च ।। ७ ।।\nदिग्दाहपरिवेषौ वा गन्धर्वनगरं तथा ।।\nपरचक्रभयं ब्रूयाद्देशोपद्रवमेव वा ।। ८ ।।\nसूर्येन्दुपर्जन्यसमीरणानां यागस्तु कार्यो विधिवद्द्विजेन्द्र ।।\nधान्यान्नगोकाञ्चनदक्षिणाश्च देया द्विजानां भयनाशहेतोः ।। ९ ।।\nइति श्रीविष्णुधर्मोत्तरे द्वितीयखण्डे मा० सं० रामं प्रति पुप्करोपाख्याने औत्पातिकेषु वृष्टिवैकृत्यवर्णनो नामाष्टत्रिंशदुत्तरशततमोऽध्यायः ।। १३८ ।।\n2.139\nगर्ग उवाच ।।\nनगरादपसर्पन्ति समीपमुपयान्ति वा ।।\nअशोष्या अपि शुष्यन्ति समीपं प्रवहन्ति वा ।। १ ।।\nनद्यो ह्रदप्रस्रवणा विसराश्च भवन्ति चेत् ।।\nविवर्णं कलुषं तप्तं फेनवज्रं तु संकुलम् ।। २ ।।\nक्षीरं स्नेहं सुरां रक्तं वहन्ते वा कुलोदकाः ।।\nषण्मासाभ्यन्तरं तत्र परचक्रभयं भवेत् ।। ३ ।।\nजलाशया नदन्ते वा प्रजल्पन्ति क्वथन्ति वा ।।\nविमुञ्चतेऽथ वा ब्रह्मञ्जलान्धूमरजांसि च ।। ४ ।।\nअखाते वा जलोत्पत्तिः ससत्त्वा वा जलाशयाः ।।\nसंगीतशब्दा दृश्यन्ते जनमारभयं वदेत् ।। ५ ।।\nजलाशयानां वैकृत्ये संयतस्तु जलाशये ।।\nस्थालीपाकेन पशुना वरुणं पूजयेद्द्विज ।। ६ ।।\nदिव्यमम्भः पयः सर्पिर्मधु चात्रावसेचनम् ।।\nजप्तव्या वारुणा मन्त्रास्तैश्च होमो जले भवेत् ।। ७ ।।\nमध्वाज्ययुक्तं परमान्नमत्र देयं द्विजानां द्विज भोजनार्थे ।।\nगावश्च देया द्विज वस्त्रयुक्तास्तथोदकुम्भाः सकलाङ्गशान्त्यै ।। ८ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे रामं प्रति पुष्करोपाख्याने जलवैकृत्यवर्णनो नामैकोनचत्वारिंशदुत्तरशततमोऽध्यायः ।। १३९ ।।\n2.140\n।। गर्ग उवाच ।। ।।\nकालप्रसवना नार्यः कालातीताः प्रजास्तथा ।।\nविकृतप्रसवाश्चैव युग्मप्रसविकास्तथा ।। १ ।।\nअमानुषा अरुण्डाश्च सञ्जातव्यसनास्तथा ।।\nहीनाङ्गा अधिकाङ्गाश्च जायन्ते यदि वा स्त्रियः ।। ।। २ ।।\nपशवः पक्षिणश्चैव तथा चैव सरीसृपाः ।।\nविनाशं तस्य देशस्य कुलस्यापि विनिर्दिशेत् ।। ३ ।।\nविवासयेत्तान्नृपतिः स्वराष्ट्रात्प्रियं च पूज्याश्च ततो द्विजेन्द्राः ।।\nकिमिच्छकैर्ब्राह्मणतर्पणं च कार्यं ततः शान्तिमुपैति पापम् ।। ४ ।।\nइति श्रीविष्णुधमोत्तरे द्वितीयखण्डे मार्कण्डेयवज्र संवादे रामं प्रति पुष्करोपाख्याने स्त्रीप्रसववैकृत्यवर्णनो नाम चत्वारिंशदुत्तरशततमोऽध्यायः ।।१४०।।"
  }
]
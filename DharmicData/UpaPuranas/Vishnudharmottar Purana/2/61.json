[
  {
    "text": "2.61\nपुष्कर उवाच ।।\nराजधर्मव्रतं श्रेष्ठं कृत्वा पुरुषविग्रहम् ।।\nपूरुषान्विनियुञ्जीत चोत्तमाधमकर्मसु ।। १।।\nग्रामस्याधिपतिं कुर्याद्दशग्रामाधिपं तथा ।।\nशतग्रामाधिपं चापि तथैव विषयेश्वरम् ।। २ ।।\nतेषां भागविभागश्च भवेत्कर्मानुरूपतः ।।\nनित्यमेव तथा कार्यं तेषां चारैः परीक्षयेत् ।। ३ ।।\nग्रामदोषान्समुत्पन्नान्ग्रामेशः प्रशमं नयेन् ।।\nअशक्तौ देशपालस्य स तु गत्वा निवेदयेत् ।। ४ ।।\nश्रुत्वा तु देशपालोपि तत्र युक्तिमुपाचरेत् ।।\nसोप्यशक्तः शतेशाय यथावद्विनिवेदयेत् ।। ५ ।।\nशतेशो विषयेशाय सोपि राज्ञे निवेदयेत् ।।\nअशक्तौ शक्तिमान् राम स्वयं युक्तिमुपाचरेत् ।। ६ ।।\nराजा सर्वात्मना कुर्याद्विषये राम रक्षणम् ।।\nवित्तमाप्नोति धर्मज्ञ विषयाच्च सुरक्षितात् ।। ७ ।।\nरिपुघातसमर्थः स्याद्वित्तवानेव पार्थिवः ।।\nपरचक्रोपमर्देषु वित्तवानेव मुच्यते ।। ८ ।।\nवित्तवानेव सहति सुदीर्घमपि विग्रहम् ।।\nबहुदण्डानपि परांस्तथा भिन्द्याद्धनाधिपः ।। ९ ।।\nअन्ने प्राणाः प्रजाः सर्वा धने तच्च प्रतिष्ठितम् ।।\nधनवान्धर्ममाप्नोति धनवान्काममश्नुते ।। 2.61.१० ।।\nयस्यार्थस्तस्य मित्राणि यस्यार्थस्तस्य बन्धवाः ।।\nयस्यार्थः स पुमाँल्लोके यस्यार्थः सोपि पण्डितः ।। ११ ।।\nअर्थेन हि विहीनस्य पुरुषस्याल्पमेधसः ।।\nविच्छिद्यन्ते क्रियाः सर्वा ग्रीष्मे कुसरितो यथा ।।१२।।\nविशेषो नास्ति लोकेषु पतितस्याधनस्य च ।।\nपतितानां न गृह्णन्ति दरिद्रो न प्रयच्छति ।।१३ ।।\nधनहीनस्य भार्यापि नैव स्याद्वशवर्तिनी ।।\nगुणौघमपि चैवास्य नैव कश्चित्प्रकाशयेत् ।। १४ ।।\nबान्धवा विनिवर्तन्ते धनहीनात्तथा नरात् ।।\nयथा पुष्पफलैर्हीनाच्छकुन्ता द्विज पादपात् ।। ।। १५ ।।\nदारिद्र्यमरणे चोभे केषांचित्सदृशे मते ।।\nसत्यं हासाद्दरिद्रस्य मृतः श्रेयान्मते मम ।। १६ ।।\nकोशं राज्यतरोर्मूलं तस्माद्यत्नं तदर्जने ।।\nधर्मेणैव ततः कुर्यान्नाधर्मेण कथंचन ।। १७ ।।\nधनैरधर्मसम्प्राप्तैर्यद्दृढं हि पिधीयते ।।\nतदेव याति विस्तारं विनाशाय दुरात्मनाम् ।।१८ ।।\nसुकृतस्य पुराणस्य बलेन बलिनां वर ।।\nयद्यधर्मात्फलं शीघ्रं नाप्नुवन्ति दुरात्मनः ।। १९ ।।\nतथापि पूर्वकर्मान्ते तेन पापेन कर्मणा ।।\nविनश्यन्ति समूलास्ते सपुत्रधनबान्धवाः ।। 2.61.२० ।।\nनरकेषु तथा तेषां यातना विविधाः स्मृताः ।।\nबहून्यब्दसहस्राणि ये नृपा राष्ट्रपीडकाः ।। २१ ।।\nनित्यं राज्ञा तथा भाव्यं गर्भिणीसहधर्मिणा ।।\nयथा स्वं सुखमुत्सृज्य गर्भस्य सुखमावहेत् । २२ ।।\nगर्भिणी तद्वदेवेह भाव्यं भूपतिना सदा ।।\nप्रजासुखं तु कर्तव्यं सुखमुद्दिश्य चात्मनः ।। २३ ।।\nकिं यज्ञैस्तपसा तस्य प्रजा यस्य सुरक्षिताः ।।\nसुरक्षिताः प्रजास्तस्य स्वर्गस्तस्य गृहोपमः ।। ।। २४ ।।\nअरक्षिताः प्रजा यस्य नरकं तस्य मन्दिरम् ।।\nराजा षड्भागमादत्ते सुकृताद्दुष्कृतादपि ।। २५ ।।\nधर्मो नाम महाभाग सम्पद्रक्षण तत्परः ।।\nअरक्षितस्तथा सर्वं पापमाप्नोति भार्गव ।। २६ ।।\nनैव किञ्चिदवाप्नोति पुण्यभाक्पृथिवीपतिः ।।\nआपन्नमपि धर्मिष्ठं प्रजा रक्षत्यथापदि। । २७ ।।\nतस्माद्धर्मार्थकामेन प्रजा रक्ष्या महीक्षिता ।।\nसुभगैश्चाथ दुर्वृत्तराजवल्लभतस्करैः ।। २८ ।।\nभक्ष्यमाणाः प्रजा रक्ष्या कायस्थैश्च विशेषतः ।।\nरक्षितास्तद्भयेभ्यस्तु प्रजा राज्ञां भवन्ति ताः ।। २९ ।।\nअरक्षिता सा भवति तेषामेवेह भोजनम् ।।\nसाधुसंरक्षणार्थाय राजा दुष्ट निबर्हणम् ।। 2.61.३० ।।\nतृणानामिव निर्माता सदा कुर्याज्जितेन्द्रियः ।।\nशास्त्रोक्तं बलिमादद्याद्धर्मं तत्तस्य जीवितम् ।। ३१ ।।\nतस्य सन्त्यजनं राजा न समृद्धोपि कारयेत् ।।\nआकाराणि च सर्वाणि शुल्कं शास्त्रोदितो बलिः ।। ३२ ।।\nदण्डं विनयनाद्राज्ञो धर्म्यं  तत्तस्य जीवितम् ।।\nधर्ता कराणां सर्वेषां प्रभुरुक्तो महीपतिः ।। ३३ ।।\nनिधिं पुराणं संप्राप्य केशवं तु प्रवेशयेत् ।।\nअर्थं ब्राह्मणसात्कुर्याद्धर्मकामो महीपतिः ।। ।। ३४ ।।\nनिधिं द्विजोत्तमः प्राप्य गृह्णीयात्सकलं तथा ।।\nजगतोस्य समग्रस्य प्रभुरुक्तो द्विजोत्तमः ।। ३५।।\nनिधिं ज्ञात्वा पुराणं तु क्षत्रविट्शूद्रयोनयः ।।\nनिवेदयेयुर्भूपाय राजा लब्ध्वापि तं निधिम् ।। ३६ ।।\nचतुर्थमष्टमं चांशं तथा षोडशमं द्विज ।।\nवर्णक्रमेण विसृजेदाख्यातं धर्म कारणम् ।। ३७ ।।\nतेऽपि लब्ध्वा तदा तेन संविभज्य द्विजोत्तमान् ।।\nशेषेण कुर्युः कामार्थौ विदितौ पृथिवीपतेः ।। ३८ ।।\nप्रकाशविभवो लोके यस्य राज्ञः स भूपतिः ।।\nअप्रकाशधनो यस्तु नरकं तस्य मन्दिरम् ।। ३९ ।।\nममेदमिति यो ब्रूयान्निधिं सत्येन मानवः ।।\nतस्याददीत नृपतिर्भागमब्राह्मणस्य तु ।। 2.61.४० ।।\nचतुर्विंशतिकं राम द्वादशं षष्ठमेव च ।।\nक्षत्रियाश्च तथा वैश्याः शूद्राश्च भृगुनन्दन ।। ४१ ।।\nअनृतं च वदन्दण्ड्यः स्ववित्तस्यांशमष्टकम् ।।\nप्रणष्टस्वामिकं रिक्थं राजा त्र्यब्दं निधापयेत् ।। ४२ ।।\nअर्वाक्त्र्यब्दाद्धरेत्स्वामी परेण नृपतिर्हरेत् ।।\nममेदमिति यो ब्रूयादनुयुक्तो यथाविधि ।। ४३ ।।\nसंपाद्य रूपं द्रव्यादीन्स्वामी तद्द्रव्यमर्हति ।।\nअवेदयानो नष्टस्य देशं कालं च तत्त्वतः ।। ।। ४४ ।।\nवर्णरूपं प्रमाणं च तत्समं दण्डमर्हति ।।\nनिधिवद्भागमादद्यात्प्रनष्टाधिगतान्नृपः ।।४५।।\nबालदायादिकं रिक्थं तावद्राजा तु पालयेत् ।।\nयावत्स स्यात्समावृत्तो यावद्वातीतशैशवः ।। ४६ ।।\nबालपुत्रेषु चैवं स्याद्रक्षणं निष्कुलासु च ।।\nपतिव्रतासु च स्त्रीषु विधवास्वातुरासु च ।। ।। ४७ ।।\nजीवन्तीनां तु तासां ये धारयेयुः स्वबान्धवाः ।।\nताञ्छिष्याच्चौरदण्डेन धार्मिकः पृथिवीपतिः ।। ४८ ।।\nसर्वेषामेव वर्णानां चौरैरपहृतं धनम् ।।\nतत्प्रमाणं स्वकात्कोशाद्दातव्यमविधारयन् ।। ४९ ।।\nततस्तु पश्चात्कर्तव्यं चौरान्वेषणमञ्जसा ।।\nचौररक्षाधिकारिभ्यो राजापि तदवाप्नुयात् ।। 2.61.५० ।।\nअहृते च तथा वित्ते हृतमित्येव वादिनम् ।।\nनिर्धनं पार्थिवः कृत्वा विषयात्स्वाद्विवासयेत् ।। ५१ ।।\nन तद्राज्ञा प्रदातव्यं गृहे यत्परिचारकैः ।।\nप्रचरद्भिर्हृतं द्रव्यं कार्यं तत्रान्ववेक्षणम् ।। ५२ ।।\nस्वराष्ट्रपण्यादादद्याद्राजा विंशतिमं द्विज ।।\nशुल्कांशं परदेशाच्च निबोध गदतो मम ।। ५३ ।।\nक्षयव्ययप्रवासांश्च यथायामं द्विजोत्तम! ।।\nज्ञात्वा तु कल्पयेत्तत्र शुल्कांशं पृथवीपतिः ।। ५४ ।।\nतथा कार्यं यथा लाभं वणिजः समवाप्नुयुः ।।\nपुण्यच्छेदश्च नैव स्यात्स्वदेशे पृथवीपतेः ।। ५५ ।।\nव्ययं शुल्कप्रवासादि लङ्घयित्वा तथा द्विज ।।\nविंशांशभागमादद्युर्दण्डनीया अतोन्यथा ।। ५६ ।।\nदिशि दिश्येकमेव स्याच्छुल्कस्थानं नृपस्य तु ।।\nतदतिक्रमतो द्रव्यं राजगामि विधीयते ।। ५७ ।।\nदूतानां ब्राह्मणानां च राजाज्ञागामिनां तथा ।।\nस्त्रीणां प्रव्रजितानां च तारशुल्कं विवर्जयेत् ।। ५८ ।।\nभिन्नकर्षापणं शुल्कं न ग्राह्यं पृथिवीक्षिता ।।\nतारेषु दाशदोषेण नष्टं दाशात्प्रदापयेत् ।। ५९ ।।\nदैवदोषविनष्टं च नष्टं यस्यैव तस्य तत् ।।\nशूकधान्येषु षड्भागं शिंबिधान्येष्वथाष्टकम् ।। 2.61.६० ।।\nराजा बल्यर्थमादद्याद्देशकालानुरूपकम् ।।\nराजांशभागमादद्याद्राजा पशुहिरण्ययोः ।। ६१ ।।\nगन्धौषधिरसानां च पुष्पमूलफलस्य च ।।\nपत्रशाकतृणानां च वत्सरेण च चर्मणाम् ।। ६५ ।।\nवैदलानां च भांडानां सर्वस्याश्ममयस्य च ।।\nषड्भागमेव चादद्याद्ब्राह्मणेभ्यस्तथा करम् ।। ६३ ।।\nतेभ्यस्तद्धर्मलाभेन राज्ञो लाभः परं भवेत् ।।\nन च क्षुधावसीदेत श्रोत्रियो विषये वसन् ।। ६४ ।।\nयस्य राज्ञस्तु विषये श्रोत्रियः सीदति क्षुधा ।।\nतस्य सीदति तद्राष्ट्रं दुर्भिक्षव्याधितस्करैः ।। ६५ ।।\nश्रुतवृत्ते तु विज्ञाय वृत्तिं तस्य प्रकल्पयेत् ।।\nरक्षेच्च सर्वतस्त्वेनं पिता पुत्रमिवौरसम् ।। ६६ ।।\nसंरक्ष्यमाणो राज्ञा यः कुरुते धर्म संग्रहम् ।।\nतेनायुर्वर्द्धते राज्ञो द्रविणं राष्ट्रमेव च ।। ६७ ।।\nकर्म कुर्युर्नरेन्द्रस्य मासेनैकं च शिल्पिनः ।।\nभक्तमात्रेण ये चान्ये स्वशरीरोपजीविनः ।। ६८ ।।\nस्नातानुलिप्ताश्च विभूषिताश्च वेश्याङ्गनावारविवर्तितेन ।।\nसंवीतगात्रः पृथिवीश्वरस्य सदाभ्युपासां परितस्त्रिकुर्युः ।। ।।६९।।\nइति श्रीविष्णुधर्मोत्तरे मा०सं० द्वितीयखण्डे रामं प्रति पुष्करोपाख्याने राजधर्मवर्णनोनामैकषष्टितमोऽध्यायः ।।६१।।।\n2.62\nपुष्कर उवाच ।।\nधर्मश्चार्थश्च कामश्च पुरुषार्थः परः स्मृतः ।।\nअन्योन्यरक्षणात्तेषां सेवा कार्या महीक्षिता ।। १ ।।\nधर्ममूलोर्थविटपस्तथा कामफलो महान् ।।\nत्रिवर्गपादपस्तस्य रक्षणात्फलभाग्भवेत् ।। २ ।।\nधर्माविरोधिनी कार्या कामसेवा सदैव तु ।।\nमूलच्छेदे भवेन्नाशो विटपस्य फलस्य च ।।३ ।।\nकामसेवाविहीनस्य धर्मार्थावपि निष्फलौ ।।\nओषधीनां फलार्थाय कीनाशो यत्नवांस्तथा ।।४।।\nकामार्थी यत्नवानेवं लोभो धर्मार्थयोर्द्विज ।।\nकामस्यापि परं नार्यो धर्मरागमदोत्कटाः ।। ५ ।।\nतदर्थं रत्ननिधयो विभवाश्च तथा परे ।।\nगीतं वाद्यं सुमधुरं भोज्यं पानं स्रजिस्तथा ।।६।।\nभूषणानि सुगन्धीनि तदर्थं सर्वमेव हि ।।\nतपश्चापि तपस्यन्ति दुःखं परमुपाश्रिताः ।। ७ ।।\nदुर्गमाणि च तीर्थानि व्रजन्ति पुरुषास्तथा ।।\nत्यजन्ति समरे प्राणान्प्राणेभ्योऽप्यधिकं धनम् ।। ८ ।।\nत्यजन्ति ब्रह्मणादिभ्यस्तथा स्वर्गेप्सवो जनाः ।।\nस्वर्गस्यापि धनं राम कारणं विद्धि भार्गव ।। ९ ।।\nता एव चपलापाङ्गविक्षेपविजिताः प्रजाः ।।\nक्षयमेव क्षयं तस्य यस्य नाध्यसितं सदा ।। 2.62.१० ।।\nअधः कृत्वेन्दुबिम्बाग्रवदनाभिः पुरन्ध्रिभिः ।।\nतस्यैकं सफलं जन्म सम्पदश्च मनोरथाः ।। ११ ।।\nयस्यैताश्चञ्चलापाङ्ग्यस्तरुण्यो वशमागताः ।।\nसेव्यास्ता नातिसेव्याश्च भूभुजा विजिगीषुणा ।। १२ ।।\nअसेवनाद्वृथा जन्म दोषग्रामोऽतिसेवनात् ।।\nऊरुस्तम्भत्रयं प्रोक्तं शरीरेषु शरीरिणाम् ।। १३ ।।\nआहारं मैथुनं निद्रा यैर्वृतं सकलं जगत् ।।\nअसेवनादथैतस्य तथैवात्यन्तसेवनात् ।। १४ ।।\nरोगग्रामो नृणां देहे सम्भवत्यतिदारुणः ।।\nविश्वासमतिसक्तिं च तीक्ष्णतां स्त्रीषु वर्जयेत् ।। १५ ।।\nन चाधिकारे कर्तव्या भूषणाच्छादनाशनैः ।।\nसुविभक्ताश्च कर्तव्या लालनीयास्तथैव च ।। १६ ।।\nज्ञेयौ रागापरागौ च तथा तासां विशेषतः ।।\nनारी रागवते लोके नानृतेन विशिष्यते ।। १७ ।।\nविरक्ताभिर्महीपाल छद्मना बहवो हताः ।।\nद्विष्टान्याचरते या तु नाभिनन्दति तत्कथाम् ।। १८ ।।\nऐक्यं द्विषद्भिर्व्रजति गर्वं वहति चोद्धता ।।\nचुम्बिता मार्ष्टि वदनं दत्तं न बहुमन्यते ।। १९ ।।\nस्वपित्यादौ प्रसुप्तापि तथा पश्चाद्विबुध्यति ।।\nस्पृष्ट्वा धुनोति गात्राणि कान्तं चैव रुणद्धि या ।। 2.62.२० ।।\nईषत्स्मितेन वाक्यानि प्रियाण्यपि पराङ्मुखी ।।\nनयत्यश्रुतवद्या तु जघनं च विगूहति ।।२१ ।।\nदृष्टे विवर्णवदना मित्रेष्वपि पराङ्मुखी ।।\nतत्कामितासु च स्त्रीषु मध्यस्थैव च लक्ष्यते ।। २२ ।।\nज्ञातमङ्गलकालापि न करोति च मण्डनम् ।।\nया सा विरक्ता रक्ता च निबोध गदतो मम ।। २३ ।।\nदृष्ट्वैव हृष्टा भवति वीक्षते च पराङ्मुखम् ।।\nदृश्यमाना तथान्यत्र दृष्टिं क्षिपति चञ्चलाम् ।। २४ ।।\nतथाप्यपावर्तयति नैव शक्नोत्यशेषतः ।।\nविवृणोति तथाङ्गानि सुगुह्यान्यपि भार्गव ।। २५ ।।\nगर्हितं च तथैवांगं प्रयत्नेन विगूहते ।।\nतद्दर्शनेन कुरुते बालालिङ्गनचुम्बनम् ।। २६ ।।\nआभाष्यमाणा भवति सन्नवाक्या तथैव च।।\nस्पृष्ट्वा पुलकितैरंगैः सखे दैर्वापि भज्यते ।। २७ ।।\nकरोति च तथा राम सुलभद्रव्ययाचनम् ।।\nततः स्वल्पमपि प्राप्य प्रयाति परमां मुदम् ।। २८ ।।\nनाम संकीर्तनादेव मुदिता बहु मन्यते ।।\nकरजाङ्काकितान्यस्य फलानि प्रेषयत्यपि ।। २९ ।।\nतत्प्रेषितानि हृदये विन्यस्यत्यपि चादरात् ।।\nआलिङ्गनैश्च गात्राणि लिम्पन्तीवामृतेन च ।। 2.62.३० ।।\nसुप्ते स्वपित्यथादौ तु तथा तस्य विबुध्यते ।।\nऊरू स्पृशति चात्यर्थं सुप्तं चैनं विचुम्बते ।। ३१ ।।\nएवं रक्तां तु विज्ञाय कामयेतात्मवान्नरः ।।\nकामं च भोजनं सख्यं ज्ञेयाः कृत्रिमपुत्रिकाः ।। ३२ ।।\nस्वीकर्तुमिच्छन्बालायाः क्रीडनादिस्तथैव च ।।\nगन्धमाल्यप्रदानेन यौवनस्थां वशं नयेत् ।। ३३ ।।\nवस्त्रभूषणदानेन तया यौवनविच्युताम् ।।\nक्रीडासाधुप्रिया बाला तथा यौवनविच्युता ।। ३४ ।।\nरतिप्रिया तु विज्ञेया तरुणी चोभयप्रिया ।।\nआत्मसंभावना स्त्रीषु न कर्तव्या कथंचन ।। ३५ ।।\nअसूया जायतेऽत्यर्थमात्मसंभाविते नरे ।।\nन चासां दर्शनं देयं न चात्यन्तमदर्शनम् ।। ३६ ।।\nउभयेनाप्यथैतासामुत्कण्ठा तु विहन्यते ।।\nहृद्यैः सुविहितैर्भोगैर्गन्धयुक्तैश्च कौशलैः ।।\nकार्यमाराधनं स्त्रीणां रतिकामैः सदैव तु ।। ३७ ।।\nएवं सदा यस्तु करोति राम स्त्रीचेतसां स्वीकरणं मनुष्यः ।।\nतस्यान्तराया न भवन्ति किञ्चित्स्त्रीद्वारमासाद्य सदासपत्नः ।।३८ ।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्करोपाख्याने अन्तःपुरचिन्ता नाम द्विषष्टितमोऽध्यायः ।। ६२।।\n2.63\nराम उवाच ।।\nकल्पना भोजनीयानां गन्धानां या च कल्पना ।।\nतानहं श्रोतुमिच्छामि त्वत्तो धर्मभृतां वर ।।१ ।।\nपुष्कर उवाच ।।\nभोज्यं भक्ष्यं तथा लेह्यं चोष्यं पानं तथैव च ।।\nकल्पना पञ्चधा राम भोज्यस्यैषा प्रकीर्तिता ।। २ ।।\nअभ्यासगम्या चाप्येषा वक्तव्यं तत्र मे शृणु ।।\nकटुतोयोदकं क्वाथं शोधितानामसंशयम् ।। ३ ।।\nपुराणधान्यजातीनां गन्धमाशु विनश्यति ।।\nश्रेष्ठं सार्षपकं तैलं शाकानां परिशोधने ।। ४ ।।\nमांसं काठिन्यमायाति कौमल्यं चार्द्रकाम्बुना ।।\nवरुणक्षारसंयोगान्मत्स्यस्यास्थि विलीयते ।। ।। ५ ।।\nगण्डिकाभिः पलाशस्य क्षीरमायाति पक्वताम् ।।\nकपित्थचूर्णयोगेन तथा चैव सुजातकैः ।। ६ ।।\nघृतैः सुगन्धी भवति दग्धैः क्षिप्तैस्तथा यवैः ।।\nपद्मवारिणि योगेन काञ्जिकस्याम्लता भवेत् ।। ७ ।।\nगुडाद्यं शुद्धिमाप्नोति क्षीरेण च तथा युतम् ।।\nपद्मरागसमं वर्णं चांशुमत्याः प्रजायते ।। ८ ।।\nपानकानां महाभाग यस्याप्यन्यस्य चेच्छति ।।\nक्षारयोगेन चाम्लस्य तथाम्लत्वं विनश्यति ।। ९ ।।\nलवणाधिकविक्षेपं संजातविरसं ध्रुवम् ।।\nसिकतापिण्डिकाक्षेपैः सुरसत्वमवाप्नुयात् ।। 2.63.१० ।।\nचणकक्षारयोगेन पुष्पाणि च फलानि च ।।\nसर्वाणि द्रुतिमायान्ति द्रुतानां कल्पना भवेत् ।। ११ ।।\nगन्धवर्णरसाधानं पानकादिषु सर्वतः ।।\nयथाकालं यथादेशं यथासात्म्यं च कारयेत् ।। १२ ।।\nनात्यर्थदीप्तेन हुताशनेन नात्यन्तमन्देन च साध्यमन्नम्।।\nरसं न चाप्यत्र भवेत्प्रभूतं नात्यल्पमेतत्कथितं मया ते।।१३।।\nइति श्रीविष्णुधर्मोत्तरे द्वितीयखण्डे मा०सं० श्रीपरशुरामं प्रति पुष्करोपाख्याने भोज्यकल्पनो नाम त्रिषष्टितमोध्यायः।।६३।।\n2.64\nपुष्कर उवाच।।\nशोधनं वसनं चैव तथैव च विरेचनम् ।।\nभावना चैव पाकश्च बोधनं धूपनं तथा ।। १ ।।\nवासनं चैव निर्दिष्टं कर्माष्टकमिदं शुभम् ।।\nकपित्थबिल्वजम्बाम्रबीजपूरकपल्लवैः ।। २ ।।\nकृत्वोदकं तु यद्द्रव्यं शोधितं शौचितं तु तत् ।।\nतेषामभावे शौचं तु मृतदर्शाम्भसा भवेत् ।। ३ ।।\nतदभावे तु कर्तव्यं तदा मुस्ताम्भसा द्विज।।।\nशुष्कं शुष्कं पुनर्द्रव्यं पञ्चपल्लववारिणा ।। ४ ।।\nप्रक्षालितं चाप्यसकृद्वमितं तत्प्रकीर्तितम् ।।\nपञ्चपल्लवतोयेन क्वाथयित्वा  पुनःपुनः ।। ५ ।।\nद्रव्यं संशोषितं कृत्वा चूर्णं तस्य तु कारयेत् ।।\nहरीतकीं ततः पिष्ट्वा पञ्चपल्लववारिणा ।। ६ ।।\nतेन पथ्याकषायेण तच्चूर्णं भावयेत्सकृत् ।।\nशोषितं शोधयेदेतद्विरेकं तत्प्रकीर्तितम् ।। ७ ।।\nततस्तु गन्धद्रव्येण यथेष्टं कुङ्कुमादिना ।।\nभावयेत्तेन तद्द्रव्यं भावना सा प्रकीर्तिता ।। ८ ।।\nतेनैव भावयेद्द्रव्यं पञ्चपल्लववारिणा ।।\nआश्वत्थेनैव तेनाथ द्रव्यं राम तथास्तु तत् ।। ९ ।।\nमृदा पिहितसत्त्वो तु मृण्मये भाजनद्वये।।\nविपचेत्तु विधूमाग्नावर्तधूमः पुनःपुनः ।।2.64.१०।।\nतावेव क्वाथयेत्तावत्तत्रैवानुगतो रसः ।।\nएतत्पाकविधानं ते पञ्चमं परिकीर्तितम् ।।११।।\nततस्तु भावनाद्रव्यं कल्कपिष्टं नियोजयेत् ।।\nकल्कपिष्टे तथा द्रव्ये बोधनं परिकीर्तितम् ।। १२ ।।।\nततस्तु पूजयेद्द्रव्यं पूर्वमेव तु पथ्यया ।।\nततस्तु गुरुशुक्तिभ्यां चन्दनागरुभिस्ततः ।। १३ ।।\nकर्पूरमृगदर्पाभ्यां ततश्चैनं प्रधूपयेत् ।।\nइत्येतद्वासनं राम कर्म तेऽभिहितं मया ।।१४।।\nततस्तु गुलिकां कृत्वा यथाकाममतन्द्रितः ।।\nपुष्पैर्बकुलजातीनां तथान्येषां सुगन्धिभिः ।। १५ ।।\nछायासु शोष्यमाणस्य वासना क्रियते तु या ।।\nवासना सा विनिर्दिष्टा कर्मैतच्चाष्टमं शुभम् ।। १६ ।।\nकर्माष्टकमिदं कृत्वा वचां पिण्डनिभां तथा ।।\nमुस्तं शैलेयकं वापि सेव्यं वा द्विजसत्तम ।। १७ ।।\nशोधयेद्गान्धिको विद्याद्यथान्यत्कर्मसेत्स्यति ।।\nनिर्यासानां च पुष्पाणां कर्माष्टकमिदं शुभम् ।। १८ ।।\nविदुषा नैव कर्तव्यं कार्यमन्यत्र भार्गव ।।\nअशोधितैस्तथा धूपाः कार्या द्रव्यैर्यथाविधि ।। १९ ।।\nअतः परं तु ते योगान्कांश्चिद्वक्ष्यामि ताञ्छृणु ।।\nनखं कुष्ठं धनं मांसीस्पृक्त्वा शैलेयकं जलम् ।। 2.64.२० ।।\nतथैव कुङ्कुमं लाक्षा चन्दनागुरुणी नतम् ।।\nसरला देवकाष्ठं च कर्पूरं कार्तया सह।।२१।।\nबोलं कन्दुरकश्चैव गुग्गुलः श्रीनिवासकः ।।\nसह सर्जरसेनेयं धूपद्रव्यैकविंशतिः ।। २२ ।।\nधूपद्रव्यगणादस्मादेकविंशाद्यथेच्छया ।।\nद्वेद्वे द्रव्ये समादाय सर्जभागे नियोजयेत् ।। २३ ।।\nनवे पिण्याकवलयैः संयोज्य मधुना तथा ।।\nधूपयोग्या भवन्तीह यथावत्स्वेच्छया कृताः ।। २४ ।।\nत्वचं जातीफलं तैलं कुङ्कुमं ग्रन्थिपर्णकम् ।।\nशैलेयं तगरं काष्ठं ताम्बूलं तगरं तथा ।।२५ ।।\nमांसीसरावकुष्ठं च नव द्रव्याणि निर्दिशेत्।।\nएतेभ्यस्तु समादाय द्रव्यं तत्र यथेच्छया ।। २६ ।।\nमृगदर्पयुतं स्नानं कार्यं कन्दर्पवर्धनम् ।।\nद्रुक्सुरानलदैस्तुल्यैर्वान्यकारसमायुतैः ।। २७ ।।\nस्नानमुत्पलगन्धि स्यात्सतैलं कुङ्कुमैर्युतम् ।।\nजातीपुष्पसुगन्धि स्यात्तगरार्धेन योजितम् ५२८ ।।\nबालकाञ्चनसंयुक्तं पाटलाकुसुमायते ।।\nसव्यापकं स्याद्बकुलैस्तुल्यगन्धि मनोहरम् ।। २९ ।।\nनालिकावंशसहितं कुट्टिपादेन चार्यकम् ।।\nद्विकेसरं वेणुपादं कुन्दपुष्पायते तथा ।। 2.64.३०।।\nशैलपादार्थसंयुक्तं व्यक्तं मदनकं भवेत् ।।\nमञ्जिष्ठा तगरं बालं द्वयं व्याघ्रनखं नखम् ।। ३१ ।।\nगन्धपत्रं च विन्यस्य गन्धतैलं भवेच्छुभम् ।।\nतैलं निष्पीडितं राम तिलैः पुष्पाधिवासितैः ।। ३२ ।।\nवासनापुष्पसदृशं गन्धने तु भवेद्द्रुतम् ।।\nपूर्ववच्छोधयित्वा तु मुस्तं सेव्यं वचां निशाम् ।। ३३ ।।\nअभीष्टमन्यत्कलुषं यथावदनुलेपयेत् ।।\nउद्धृत्य चन्दनादिं च शोधनं वमनं तथा ।। ३४ ।।\nवर्जयित्वा विरेकं च शेषकर्माणि कारयेत् ।।\nतद्वा भवति धर्मज्ञ वर्णकं त्रिदिवप्रियम् ।। ३५ ।।\nपटवासांसि कार्याणि वर्णकैः श्लक्ष्णचूर्णितैः ।।\nएलालवङ्गकक्कोलजातीफलनिशाकराः ।। ३६ ।।\nजातिपत्रिकया सार्द्धं स्वतन्त्रं मुखवासकम् ।।\nकर्पूरं कुङ्कुमं कान्तं मृगदर्पं हरेणुकम् ।। ३७ ।।\nकक्कोलैलालवङ्गं च जाती कोशकमेव च ।।\nद्रुक्पत्रं त्रुटिमुस्तं च लताकस्तूरिकं तथा ।। ३८ ।।\nकण्टकानि लवङ्गस्य फलपत्रैश्च जातितः ।।\nकटुकं च फलं राम कर्षिकाण्डां प्रकल्पयेत् ।।३९।।\nतच्चूर्णे खादिरं सारं दद्यात्तुल्यतुलार्पितम् ।।\nसहकण्यारसेनास्य कर्तव्या गुलिकाः शुभाः ।। 2.64.४० ।।\nमुखे न्यस्ताः सुगंधास्ता मुखरोगविनाशनाः ।।\nपूर्वं प्रक्षालितं सम्यक्पद्यपल्लववारिणा ।। ४१ ।।\nशक्त्या तु गुलिकद्रव्यैर्वासिकं मुखवासकम् ।।\nकटुकं दन्तकाष्ठं च गोमूत्रे वासितं त्र्यहम् ।। ४२ ।।\nकृतं च पूगवद्राम मुखसौगन्ध्यकारकम् ।।\nत्वक्पथ्ययोः समावंशौ सितभागार्धसंयुतौ ।। ४३ ।।\nनागवल्लीसमो भाति मुखवासो मनोहरः ।।४४।।\nकटुकफलनताम्बुत्वक्त्रुटिव्याधिपत्त्रैर्नलदनतसुराभिस्तुल्यभागान्वितानि ।।\nद्विगुणितकृतमात्राप्रातिकक्कोलसैम्यैः शशिरसरसमोऽयं गन्धपत्रं विदध्यात् ।। ४५ ।।\nनिहितमिदमनर्घं कर्णपत्रं युवत्याः शमयति विविधानि श्रोत्रपालीगदानि ।।\nअपरमपि च यावत्काममामोदमत्तुं भ्रमदलिपटलेन व्याप्यते वक्त्रभागः ।।४६ ।।\nइति श्रीविष्णुधर्मोत्तरे द्वितीयखंडे मा० सं० रामं प्रति पुष्करोपाख्याने गन्धयुक्तिर्नाम चतुष्षष्टितमोऽध्यायः ।।६४।।\n2.65\nपुष्कर उवाच ।।\nएवं कुर्यात्सदा स्त्रीणां रक्षणं पृथिवीपतिः ।।\nन चेमां विश्वसेज्जातु पुत्रमात्राविशेषतः ।। १ ।।\nन स्वपेत्स्त्रीगृहे रात्रौ विश्वासं कृत्रिमं भजेत् ।।\nराजपुत्रस्य रक्षां च कर्तव्या पृथिवीक्षिता ।। २ ।।\nआचार्यैश्चास्य कर्तव्यं नित्यं युक्त्यैव रक्षणम् ।।\nधर्मार्थकाममोक्षाणां धनुर्वेदं च शिक्षयेत् ।। ३।।\nरथेऽश्वे कुञ्जरे चैनं व्यायामं कारयेत्सदा ।।\nशिल्पानि शिक्षयेच्चैवमाप्तैर्मिथ्या प्रियंवदैः ।। ४ ।।\nशरीररक्षाव्याजेन रक्षिणोऽस्य नियोजयेत् ।।\nन चास्य सङ्गो दातव्यः क्रुद्धलुब्धविमानितैः ।। ५ ।।\nतथा च विनयेदेनं यथायौवनगं सुखे ।।\nविषयैर्यैर्न कृष्येत सतां मार्गात्सुदुर्गमात् ।। ६ ।।\nगुणाधानं न शक्यं तु यस्य कर्तुं स्वभावतः ।।\nबन्धनं तस्य कर्तव्यं गुप्तदेशे सुखान्वितम् ।। ७ ।।\nअविनीतकुमारं हि कुलमाशु विशीर्यते ।।\nअधिकारेषु सर्वेषु विनीतं विनियोजयेत् ।। ८ ।।\nआदौ स्वल्पे ततः पश्चात्क्रमेणाथ महत्स्वपि ।।\nमृगयापानमक्षांश्च वर्जयेच्च महीपतिः ।। ९ ।।\nएतान्संसेवमानास्तु विनष्टाः पृथिवीक्षितः ।।\nबहवो भृगुशार्दूल येषां संख्या न विद्यते ।। 2.65.१० ।।\nदिवास्वापं वृथावादं विशेषेण विवर्जयेत ।।\nवाक्पारुष्यं न कर्तव्यं दण्डपारुष्यमेव च ।। ११ ।।\nपरोक्षनिन्दा च तथा वर्जनीया महीक्षिता ।।\nअर्थस्य दूषणं राम द्विप्रकारं विवर्जयेत् ।। १२ ।।\nअर्थानां दूषणं चैकं तथा चार्थेन दूषणम् ।।\nप्राकाराणां समुच्छेदो दुर्गादीनां समक्रिया ।। १३ ।।\nअर्थानां दूषणं प्रोक्तं विप्रकीर्णत्वमेव च ।।\nअदेशकाले यद्दानमपात्रे दानमेव च ।। १४।।\nअर्थैस्तु दूषणं प्रोक्तमसत्कर्मप्रवर्तनम् ।।\nकामः क्रोधो मदो मानं लोभो हर्षस्तथैव च ।। १५ ।।\nजेतव्यमरिषड्वर्गमाहुस्तु पृथिवीक्षिताम् ।।\nएतेषां विजयं कृत्वा कार्यो भृत्यजयस्ततः ।। १६ ।।\nकृत्वा भृत्यजयं राजा पौरजानपादाञ्जयेत् ।।\nकृत्वा च विजयं तेषां शत्रून्बाह्यांस्ततो जयेत् ।। १७ ।।\nबाह्याश्च त्रिविधा ज्ञेयास्तुल्यानन्तरकृत्रिमाः ।।\nगुरवस्ते यथापूर्वं तेषु यत्नः सदा भवेत् ।। १८ ।।\nपितृपैतामहं मित्रमाश्रितञ्च तथा रिपोः ।।\nकृत्रिमं च महाभाग मित्रं त्रिविधमुच्यते ।। १९ ।।\nतथापि च गुरुः पूर्वं भवेत्तत्रापि चाश्रितम् ।।\nस्वाम्यमात्यजनपदा बलं दुर्गं तथैव च।।2.65.२०।।\nकोशो मित्रं च धर्मज्ञ सप्ताङ्गं राज्यमुच्यते ।।\nसप्ताङ्गस्यापि राज्यस्य मूलं स्वामी प्रकीर्तितः ।।२१।।\nतन्मूलत्वात्तथाङ्गानां स तु रक्ष्यः प्रयत्नतः ।।\nषडङ्गरक्षा कर्तव्या तेन चापि प्रयत्नतः ।। २२ ।। ।।\nअङ्गेभ्यो यस्त्वथैकस्य द्रोहमाचरतेऽल्पधीः ।।\nवधस्तस्य तु कर्तव्यः शीघ्रमेव महीक्षिता ।। २३ ।।\nन राज्ञा मृदुना भाव्यं मृदुर्हि परिभूयते ।।\nन भाव्यं दारुणेनापि तीक्ष्णादुद्विजते जनः ।। २४ ।।\nकाले मृदुर्यो भवति काले भवति दारुणः ।।\nराजा लोकद्वयापेक्षी तस्य लोकद्वयं भवेत् ।। २५ ।।\nभृत्यैः सह महीपालः परिहासं विवर्जयेत् ।।\nभृत्याः परिभवन्तीह नृपं हर्षलसत्कथम् ।। २६ ।।\nव्यसनानि च सर्वाणि भूपतिः परिवर्जयेत् ।।\nलोकसंग्रहणार्थाय कृतकव्यसनी भवेत् ।। ।। २७ ।।\nशौण्डीर्यस्य नरेन्द्रस्य नित्यमुत्क्षिप्तचेतसः ।।\nजनो विरागमायाति सदा दुःसेव्यभावतः ।। २८ ।।\nस्मितपूर्वाभिभाषी स्यात्सर्वस्यैव महीपतिः ।।\nमध्येष्वपि महाभागः भ्रुकुटिं न समाचरेत् ।। २९ ।।\nभाव्यं धर्मभृतां श्रेष्ठ स्थूललक्ष्येण भूभुजा ।।\nस्थूललक्ष्यस्य वशगा सर्वा भवति मेदिनी ।। 2.65.३० ।।\nअदीर्घसूत्रश्च भवेत्सर्वकर्मसु पार्थिवः ।।\nदीर्घसूत्रस्य नृपतेः कर्महानिर्ध्रुवं भवेत् ।। ३१ ।।\nरागे दर्पे च माने च द्रोहे पापे च कर्मणि ।।\nअप्रिये चैव वक्तव्ये दीर्घसूत्रः प्रशस्यते ।। ३२ ।।\nराज्ञा संवृतमन्त्रेण संभाव्यं द्विजसत्तम ।।\nतस्यासंवृतमन्त्रस्य ज्ञेयाः सर्वापदो ध्रुवाः ।। ३३ ।।\nकृतान्येव हि कर्माणि ज्ञायन्ते यस्य भूपतेः. ।।\nनारब्धानि महाभाग तस्य स्याद्वसुधा वशे ।। ३४ ।।\nमन्त्रमूलं सदा राज्यं तस्मान्मन्त्रः सुरक्षितः ।।\nकर्तव्यः पृथिवीपालैर्मन्त्रभेदभयात्सदा ।। ३५ ।।\nमन्त्रवित्साधितो मन्त्रः संयतानां सुखावहः ।।\nमन्त्रभेदेन बहवो विनष्टाः पृथिवीक्षितः ।। ३६।।\nआकारैरिङ्गितैर्गत्या चेष्टया भाषितेन च ।।\nनेत्रवक्त्रविकारैश्च ज्ञायतेऽन्तर्गतं मनः ।। ३७ ।।\nन यस्य कुशलैस्तस्य वशे सर्वा वसुन्धरा ।।\nभवतीह महीभर्तुः सदा भार्गवनन्दन ।। ३८ ।।\nनैकस्तु मन्त्रयेन्मन्त्रं न राजा बहुभिः सह ।।\nबहुभिर्मन्त्रयेत्कामं राजा मन्त्रान्पृथक्पृथक् ।। ३९ ।।\nमन्त्रिणामपि नो कुर्यान्मन्त्री मन्त्रप्रकाशनम् ।।\nक्वचित्कश्चिच्च विश्वास्यो भवतीह सदा नृणाम् ।। 2.65.४० ।।\nनिश्चयश्च तथा मन्त्री कार्य एकेन सूरिणा ।।\nभवेद्वा निश्चयावाप्तिः परबुद्ध्युपजीवनात् ।। ४१ ।।\nएकस्यैव महीभर्तुर्भूयः कार्ये सुनिश्चिते ।।\nब्राह्मणान्पर्युपासीत त्रय्यां राम मुनींश्च तान् ।। ४२ ।।\nनासच्छास्त्ररतान्मूढांस्ते हि लोकस्य कण्टकाः ।।\nवृद्धांश्च नित्यं सेवेत विप्रान्वेदविदः शुचीन् ।। ४३ ।।\nतेभ्यो हि शिक्षेद्विनयं विनीतात्मा हि नित्यशः ।।\nसमग्रां वशगां कुर्यात्पृथिवीं नात्र संशयः ।। ।। ४४ ।।\nबहवोऽविनयान्नष्टा राजानः सपरिच्छदाः ।।\nवनस्थाश्चैव राज्यानि विनयात्प्रतिपेदिरे ।। ४५ ।।\nत्रैविद्येभ्यस्त्रयीं विद्याद्दण्डनीतिं च शाश्वतीम् ।।\nआन्वीक्षिकीं चात्मविद्यां वार्तारम्भं च लोकतः ।। ४६ ।।\nइन्द्रियाणां जये योगं समातिष्ठेद्दिवानिशम् ।।\nजितेन्द्रियो हि शक्नोति वशे स्थापयितुं प्रजाः ।। ४७ ।।\nयजेत राजा क्रतुभिर्बहुभिश्चाप्तदक्षिणैः ।।\nधर्मार्थं चैव विप्रेभ्यो दद्याद्भोगान्धनानि च ।।४८।।\nसांवत्सरिकैराप्तैश्च राष्ट्रादाहारयेद्बलिम् ।।\nस्याच्चाम्नायपरो लोके वर्तेत पितृवन्नृषु ।। ४९ ।।\nआवृतानां गुरुकुलाद्द्विजानां पूजनं भवेत्।।\nनृपाणामक्षयो ह्येष निधिर्ब्राह्मो विधीयते ।।2.65.५०।।\nन तं स्तेना नाप्यमित्रा हरन्ति न च नश्यति।।\nतस्माद्राज्ञा निधातव्यो ब्राह्मणेष्वक्षयो निधिः ।। ५१ ।।\nसमोत्तमाधमै राजा ह्याहूताः पालयन्प्रजाः ।।\nन निवर्तेत संग्रामात्क्षात्रं व्रतमनुस्मरन् ५२।।\nसंग्रामेष्वनिवर्तित्वं प्रजानां परिपालनम् ।।\nशुश्रूषा ब्राह्मणानां च राज्ञां निश्रेयसं परम् ।। ५३।।\nकृपणानां च वृद्धानां विधवानां च योषिताम् ।।\nयोगं क्षेमं च वृत्तिं च तथैव परिकल्पयेत् ।। ।। ५४ ।।\nवर्णाश्रमव्यवस्था तु तथा कार्या विशेषतः ।।\nस्वधर्मप्रच्युतान्राजा स्वधर्मे विनियोजयेत् ।। ५५ ।।\nआश्रमेषु यथाकालं तैलभाजनभोजनम् ।।\nस्वयमेव नयेद्राजा सत्कृतान्नवमन्य च ।। ५६ ।।\nतापसे सर्वकार्याणि राज्यमात्मानमेव च ।।\nनिवेदयेत्प्रयत्नेन देववच्चैनमर्चयेत् ।। ५७ ।।\nद्वे प्रज्ञे वेदितव्ये च ऋज्वी वक्रा च मानवैः ।।\nशठाञ्ज्ञात्वा न सेवेत प्रतिबोधं तदा गतान् ।। ५८ ।।\nनास्यच्छिद्रं परो विद्याद्विद्याच्छिद्रं परस्य तु ।।\nगूहेत्कूर्म इवाङ्गानि रक्षेद्विवरमात्मनः ।। ५९ ।।\nन विश्वसेदविश्वस्ते विश्वस्ते नातिविश्वसेत् ।।\nविश्वासाद्भयमुत्पन्नं मूलान्यपि निकृन्तति ।। 2.65.६० ।।\nविश्वासयेच्चापि परं तत्त्वभूतेन हेतुना ।।\nबकवच्चिन्तयेदर्थान्सिंहवच्च पराक्रमेत् ।। ६१ ।।\nबकवच्चावलुम्पेत शशवच्च विनिष्पतेत् ।।\nदृढप्रहारी च भवेत्तथा सूकरवन्नृपः ।। ६२ ।।\nचित्राकारश्च शिखिवद्दृढभक्तस्तथान्धवत् ।।\nभवेच्च मधुराभाषी शुककोकिलवन्नृपः ।।६३ ।।\nकाकशंकी भवेन्नित्यमज्ञातवसतिं वसेत् ।।\nनापरीक्षितपूर्वं च भोजनं शयनं स्पृशेत् ।। ६४ ।।\nवस्त्रं पुष्पमलङ्कारं यच्चान्यन्मनुजोत्तम ।।\nन गाहेज्जनसंबाधं न चाज्ञातं जलाशयम् ।। ६५ ।।\nनापरीक्षितपूर्वैस्तु पुरुषैराप्तकारिभिः ।।\nनारोहेत्कुञ्जरं व्यालं नादान्तं तुरगं तथा ।। ६६ ।।\nनाविज्ञातां स्त्रियं गच्छेन्नैव चाशुभवाससम् ।।\nनारोहेद्विषमां नावं नापरीक्षितनाविकाम् ।। ६७ ।।\nये चास्य भूमिं जयतो भवेयुः परिपन्थिनः ।।\nतानानयेद्वशं सर्वान्सामादिभिरुपक्रमैः ।। ६८।।\nयथा न स्यात्कृशीभावः प्रजानामनवेक्षया ।।\nतथा राज्ञा विधातव्यं स्वराष्ट्रं परिरक्षता ।। ६९ ।।\nमोहाद्राजा स्वराष्ट्रं यत्कर्षयत्यनवेक्षया ।।\nसोऽचिराद्भ्रंशते राज्याज्जीविताच्च सबान्धवः ।। 2.65.७० ।।\nभृतो वत्सो जातबलः कर्मयोग्यो यथा भवेत् ।।\nतथा राष्ट्रं महाभाग भृतं कर्ममहद्भवेत् ।। ७१ ।।\nयो राष्ट्रमनुगृह्णाति राजा सुपरिरक्षति ।।\nतं प्रजाश्चोपजीवन्ति विन्दते सुमहत्फलम् ।। ७२ ।।\nदुह्याद्धिरण्यं धान्यं च मही राज्ञा सुरक्षिता ।।\nनित्यं स्वेभ्यः परेभ्यश्च यथा माता यथा पिता ।। ७३ ।।\nगोपिनो हि सदा कार्यः संविभागः प्रियाणि च ।।\nअजस्रमुपयोक्तव्यं फलं तेभ्यस्तथैव च ।। ७४ ।।\nसर्वं कर्मेदमायत्तं विधानं चैव पौरुषम् ।।\nतयोर्दैवमचिन्त्यं हि पौरुषे विद्यते क्रिया ।। ७५ ।।\nएवं महीं पालयतोऽस्य भर्तुर्लोकानुरागः परमो भवेत्तु।।\nलोकानुरागप्रभवा हि लक्ष्मीर्लक्ष्म्या भवेच्चैव परश्च लोकः ।।७६।।\nइति श्रीविष्णुधर्मोत्तरे द्वितीयखण्डे मा०सं०राम पुष्करसंवादे राजधर्मवर्णनन्नाम पञ्चषष्टितमोऽध्यायः ।।६५।।"
  }
]
[
  {
    "text": "2.51\nपुष्कर उवाच ।।\nदुर्गमायुधसंघातं कुञ्जरास्तुरगास्तथा ।।\nपुरुषैश्च विना राम सर्वमेतदपार्थकम् ।। १ ।।\nतस्मात्प्रयत्नं कुर्वीत पुरुषाणां समर्जने ।।\nतेषां चैवान्तरज्ञाने मूलमेतद्यतः श्रियः ।।२।।\nसुसहायार्थसम्पन्न बलं यस्य महीपतेः ।।\nसंग्रामे तुमुले राम नूनं तस्य जयो भवेत् ।। ३ ।।\nसकृद्येन कृतं पापं तस्य राजा न विश्वसेत् ।।\nपापं तु सुकरं तस्य सुकृतश्चास्य दुष्करम् ।। ४ ।।\nयथा हि मलिनैर्वस्त्रैर्यत्र तत्रोपविश्यते ।।\nतथा चलितवृत्तस्तु वृत्तशेषं न रक्षति।। ५ ।।\nराजा न वेशयेत्कार्ये जनो यो नास्तिको भवेत् ।।\nआस्तिका अपि तत्सङ्गात्प्राप्नुयुः संशयं द्विज ।। ६ ।।\nअनाहार्यप्रभस्यापि त्रैलोक्योद्भासितात्मनः ।।\nकृष्णता राहुसंसर्गात्किन्न सूर्यस्य वा भवेत् ।।७।।\nअकार्यमित्यकार्याणि कुर्यात्कार्यवशेन यः ।।\nविचिकित्सुर्ध्रुवं राम पश्चादपि निवर्तते ।। ८ ।।\nकार्यं बुद्ध्वा त्वकार्याणि यः करोति नराधमः ।।\nअकार्यकरणे श्रद्धा तस्य भूयोभिवर्धते ।। ९ ।।\nलोकः सर्वो महाभाग परलोकनिबन्धनः ।।\nनिरपेक्षस्य तत्रान्या का गतिः स्यान्निबन्धने ।। 2.51.१० ।।\nमहापातकिनो येऽपि तेभ्योऽपि च महत्तरः ।।\nपापकृन्नास्तिको लोकस्तस्मात्तं परिवर्जयेत् ।। ११ ।।\nआस्तिकानां च साधूनां संग्रहः शस्यते सदा ।।\nते सहाया नरेन्द्राणां तथा ये राम पण्डिताः ।। १२ ।।\nन पण्डितो मतो राम बहुपुस्तकधारणात् ।।\nपरलोकभयं यस्य तमाहुः पण्डितं बुधाः ।। १३ ।।\nअग्निहोत्रफला वेदा दत्तभुक्तफलं धनम् ।।\nरतिपुत्रफला दाराः शीलवृत्तफलं श्रुतम् ।। १४ ।।\nशीलोपपन्नो नृपतिः सहायैः शरैस्तथाल्पैरपि सम्प्रयुक्तः ।।\nप्रभूतनागाश्वबलोत्कटानां   करोत्यरीणां कदनं रणेषु ।। १५ ।। ।।\nइति श्रीविष्णुधर्मोत्तरे द्वितीयखण्डे मा० सं० रामं प्रति पुष्करोपाख्याने पुरुषप्रशंसा नामैकपञ्चाशत्तमोऽध्यायः ।। ५१ ।।\n2.52\n।। पुष्कर उवाच ।। ।।\nअतः परं प्रवक्ष्यामि नराणां ते चिकित्सितम् ।।\nतत्राप्यादौ तथा स्त्रीणां यन्मूलं प्रजनं यतः ।। १ ।।\nमहाजम्बूद्वयं रोध्रं मधुकं मधु शर्करा ।।\nतण्डुलोदकसंयुक्तं शोणितप्रदरे पिबेत् ।। २ ।।\nऊर्ध्वं संवत्सरान्नारीं रक्तगुल्मे विरेचयेत् ।।\nस्निग्धस्विन्नशरीराञ्च राम तीक्ष्णौर्विरेचनैः ।। ३ ।।\nज्वरेण च पलाशस्य संसिद्धं यावकं पिबेत् ।।\nअग्निसन्धुक्षणं चान्यास्तथा कार्यं प्रयत्नतः ।। ४ ।।\nप्रस्थं वृषकमूलस्य तैलं प्रस्थं विपाचयेत् ।।\nयोनीनां परिकोपेषु वेदनामपकर्षति ।।५ ।।\nसौराष्ट्री रोचना रोध्रं मधूकं त्रिफला मधु ।।\nभद्रमुस्तानि चूर्णानि वाजीकरणमुत्तम् ।। ६ ।।\nअश्वगन्धाविपक्वेन वराहस्य तु मेदसा ।।\nग्रन्थीकरणमभ्यङ्गं योषितां परिकीर्तितम् ।। ७ ।।\nएकमामलकं काले सलिलांजलिना पिबेत् ।।\nसृष्टं कृष्णायसे भाण्डे तेन शातोदरी भवेत् ।। ८ ।।\nत्रिफलां चित्रकं शुण्ठीं मधुना तु लिहेत्सदा ।।\nस्थूलानां वरनारीणां कृषीकरणमुत्तमम् ।। ९ ।।\nअश्वगन्धां पयस्यां च संसृज्य पयसा पिबेत् ।।\nमासमेतत्प्रयुञ्जाना कृशा भवति मांसला ।। 2.52.१० ।।\nवराहवसया कार्यमश्वगन्धाविपक्वया ।।\nस्तनानां मर्दनं तेन नारी पीनस्तनी भवेत् ।। ११ ।।\nमूलकस्य च्युतं बीजं तथैव तगरस्य च ।।\nसप्तरात्रं तु गोमूत्रे सिध्मनाशनमुत्तमम् ।। १२ ।।\nक्षारेण हस्तिपिण्डस्य अवल्गुजरसेन च ।।\nएतेन प्रोक्षितं श्वित्रं त्रिरात्रेण विनश्यति ।। १३ ।।\nगुञ्जायाः सफलं मूलं चित्रकं तगरं तथा ।।\nभल्लातकानां च फलं मूलं चैवाश्वमारकम् ।। १४ ।।\nअर्कक्षीरसमं तैलं द्रव्यैरेतैर्विपाचयेत् ।।\nप्रोक्षणेन विनिर्दिष्टं रोमशातनमुत्तमम् ।। १५ ।।\nहस्तिदन्तमयीं पिष्ट्वा पयसा लेपयेच्छिरः ।।\nअजातेष्वपि केशेषु रोमसञ्जननं परम् ।। १६ ।।\nभृङ्गराजरसैस्तैलं सिद्धमभ्यञ्जनाद्द्रुतम् ।।\nदृढमूलानि केशानि कुर्यात्कृष्णासितानि च ।। १७ ।।\nकटुकं दन्तकाष्ठं तु गोमूत्रपरिभावितम् ।।\nभुक्त्वा तैलेन गण्डूषं वक्त्रगन्धहरं परम् ।। ।।१८।।\nइन्दीवराणि शुष्काणि प्राश्यानि तण्डुलैस्सह ।।\nसर्वरात्रं मुखे वाति सुगन्धिविशदं शुचि ।।१९।।\nसर्षपोन्मथितं कृत्वा शाल्मलीनां तु कण्टकैः ।।\nपयःपिष्टैर्मुखे लेपान्मुखं स्यात्कमलोपमम् ।। 2.52.२० ।।\nव्यङ्गानां तिलकानां च शमनं तत्प्रकीर्तितम् ।।\nयौवने पिटकानां च ये च दोषा मुखे स्मृताः ।। २१ ।।\nकषायकल्कसिद्धेन शतावर्या घृतेन च ।।\nअभ्यङ्गपानैर्भवति नारी वर्णयुता परम् ।। २२ ।।\nषोडशर्तुनिशाः स्त्रीणामाद्यास्तिस्रस्तु निन्दिताः ।।\nअस्पृश्या तासु नारी स्यात्स्पृष्ट्वा तां स्नानमाचरेत् ।। २३ ।।\nदिनत्रयं तु तन्नारी स्नानाभ्यङ्गौ विवर्जयेत् ।।\nआहारं गोरसानां च पुष्पालङ्कारधारणम् ।। २४ ।।\nअञ्जनं कङ्कणं गन्धाः पीतं शय्याधिरोहणम् ।।\nमृल्लोहभाण्डवर्ज्येषु तथा भाण्डेषु भोजनम् ।। २५ ।।\nअग्निसंस्पर्शनं चैव वर्जयेत्तु दिनत्रयम् ।।\nचतुर्थेऽहनि कुर्वीत स्नानं सा तु यथाविधि ।। २६ ।।\nअभिषेकोदिताभिश्च मृद्धिरद्भिश्च मानसैः ।।\nओषध्यश्च तथा कुम्भे निक्षिप्य स्नापयेत्तु ताम् ।।२७।।\nज्योतिष्मतीं  त्रायमाणामभयामपराजिताम् ।।\nजीवां विश्वेश्वरीं पाठां समङ्गां विजयां तथा ।। २८ ।।\nसहां च सहदेवीं च पूर्णकोशां शतावरीम् ।।\nअरिष्टां शिवां भद्रां गोलोमीं विजयप्रदाम् ।। २९ ।।\nब्राह्मीं क्षेत्रामजां चैव सर्वबीजानि चाञ्जनम् ।।\nबिल्वं गन्धानि रत्नानि पञ्चगव्यं तथैव च ।। 2.52.३० ।।\nकुम्भे निक्षिप्य कुम्भं च गन्धमाल्यानुलेपनैः ।।\nपूजयित्वा ततो देवं तस्यात्र शुभवर्धनम् ।। ३१ ।।\nमन्त्रं राजाभिषेकोक्तं पठेदत्र च कालवित् ।।\nवस्त्रच्छन्नमुखी स्नाता स्नापके च विनिर्गते ।। ।। ३२ ।।\nपश्येत्तदेव प्रतिमां वासुदेवस्य रूपिणः ।।\nअथवा राम भर्तारं नान्यं कंचन सत्वरम् ।। ३३ ।।\nतत्काले वदनं तस्य पश्यत्यथ यथा विधि ।।\nसा प्रसूते सुतं राम शुभं वाऽप्यथवा शुचिम् ।। ३४ ।।\nपूजनं वासुदेवस्य सा कृत्वात्मन एव च ।।\nमण्डनं च यथान्यायं शुक्लवस्त्रोत्तरच्छदा। ।।३५ ।।\nषष्टिकान्नं तु पयसा समश्नीयाद् घृतेन सा ।।\nघृतस्य पीत्वा प्रसृतिं नागपुष्पावचूर्णितम् ।। ३६ ।।\nऋतुकाले समाप्नोति नारी गर्भं द्विजोत्तम ।।\nउपोषितेन शुचिना शुक्लपक्षे समुद्धृतम् ।। ३७ ।।\nपुष्येण बृहतीमूलमुत्तरां वा मुखे नयेत ।।\nश्वेतपुष्पा तु बृहती द्रुमूलस्यैष निश्चयः ।।३८।।\nनस्या देयाश्च चत्वार उन्मूला द्रुमबिन्दवः ।।\nतस्मिन्नहनि सा तेन गर्भं धत्ते वरांगना ।। ३९ ।।\nएवमप्यभवन्ती तु पुत्रीयां राम सप्तमीम् ।।\nपुत्रीयमथवा स्नानं केशवाराधनं व्रतम् ।। 2.52.४० ।।\nपुत्रीयमेव वा कुर्यात्केशवाराधनं प्रिया ।।\nस्नातानुलिप्ता भर्तारं हृष्टैर्बृंहितमेव च ।। ४१ ।।\nयायाद्रात्रौ तथा नारी गन्धधूपादिवासिता ।।\nआत्तगर्भां चिकित्सेत ततस्तामपराजित ।। ४२ ।।\nमधुरौषधिसिद्धेन पयसा सर्पिषा तथा ।।\nइच्छाविमानगाः काश्चिन्नास्याः कार्या कथञ्चन ।। ४३ ।।\nकटुतिक्तकषायाणि चात्युष्णलवणानि च ।।\nआयासं च व्यवायं च गर्भिणी वर्जयेत्सदा ।। ४४ ।।\nविना कर्म न तिष्ठेत तथा सा राहुदर्शने ।।\nप्रादुर्भावाणि वेदेस्य विष्णोरमिततेजसः ।। ४५ ।।\nशृणुयात्तन्मना भूत्वा चरितं च महात्मनः ।।\nपुन्नाम्नि नामनक्षत्रे ह्यासन्नप्रसवा गृहम् ।। ४६ ।।\nप्रविशेत्सूतिकासंज्ञं कृतरक्षं समन्ततः ।।\nसुभूमौ निर्मितं रम्यं वास्तुविद्याविशारदैः ।। ४७ ।।\nप्राग्द्वारमुत्तरद्वारमथवा सुदृढं शुभम् ।।\nदेवानां ब्राह्मणानां च गवां कृत्वा च पूजनम् ।। ४८ ।।\nविप्र पुण्याहघोषेण शंखवाद्यरवेण च ।।\nप्रसूता बहुशस्तत्र तथा क्लेशक्षमाश्च याः ।। ४९ ।।\nहृद्या विश्वसनीयाश्च परिचरेयुः स्त्रियश्च ताम् ।।\nवातानुलोमनैर्हृद्यैस्तत्रैनामुपचारयेत् ।। 2.52.५० ।।\nआहारैश्च विहारैश्च प्रसवाय सुखं द्विज ।।\nएरण्डमूलमिश्रेण सघृतेन तथैव ताम् ।। ५१ ।।\nसुखप्रसवनार्थाय पश्चात्काये तु म्रक्षयेत् ।।\nबलाकल्ककषायेण सिद्धं क्षीरं चतुर्गुणम् ।। ५२ ।।\nतैलमभ्यञ्जनार्थाय सूतायामुपकल्पयेत् ।।\nअथ जातान्न पानेच्छां पञ्चकोलप्रसादिताम् ।। ५३ ।।\nपिबेद्यवागूं सस्नेहां तथा वै नीलकुञ्चिकाम् ।।\nदशाहं सूतिकागारं चायुधैश्च विशेषतः ।। ५४ ।।\nवह्नि कातिन्दुकालातैः पूर्णकुम्भैः प्रदीपकैः ।।\nमुसलेन तथा द्वारि वर्णकैश्चित्रितेन च ।। ५५ ।।\nरक्षणीया तथा षष्ठी निशा तत्र विशेषतः ।।\nराम जागरणं कार्यं जन्मदानां तथार्चनम् ।। ५६ ।।\nपुरुषाः शस्त्रहस्ताश्च नृत्यगीतैश्च योषितः ।।\nरात्रौ जागरणं कुर्युर्दशमेऽहनि सूतिका ।। ५७ ।।\nस्नाता पूर्वविधानेन रक्षणीया समीरणात् ।।\nबालस्य जातमात्रस्य नाभिं छित्त्वा यथाविधि ।। ५८ ।।\nतालुमुत्तापयेन्नारी पिचुना शोधयेन्मुखम् ।।\nब्राह्मी सुवर्चला सोमं सैन्धवं पिप्पली वचा ।। ५९ ।।\nकनकं सर्पिषा दद्याल्लेह्यमेतद्द्विजोत्तम ।।\nलेह्येनानेन मेधावी शूरः पण्डित एव च ।। 2.52.६० ।।\nदर्शनीयो यशस्वी च सुभगः स भविष्यति ।।\nबिभीतकास्थि क्षौद्रेण घृष्टं श्रेष्ठमथाञ्जनम् ।। ६१ ।।\nनेत्ररोगेषु बालानां सहरिद्रं च गोरसम् ।।\nशारिवा चन्दनं कुष्ठं समभागानि कारयेत् ।।६२।।\nशिरोलेपमिदं दद्यादक्षिरोगविनाशनम् ।।\nआम्रास्थि सैन्धवं लाजा मधुना सह लेहयेत् ।।६३।।\nएष लेहवरः श्रेष्ठश्छर्दिप्रशमनः शुभः ।।\nअपामार्गविडङ्गानि पिप्पली मरिचं तथा ।। ६४ ।।\nसैन्धवं तण्डुलं चैव मधुसर्पिःसमन्वितम् ।।\nव्याघ्रीरसेन लेहोऽयं हिक्काश्वासविनाशनः ।। ६५ ।।\nबिभीतकत्वचा श्रेष्ठं हरितालं मनःशिला ।।\nएतत्तैलं पचेद्दद्रुपामाकिटिभनाशनम् ।। ६६ ।।\nक्षौद्रेण लेह्या तुवरा पिप्पल्यतिविषापहा ।।\nश्लेष्मरोगेषु सर्वेषु बालानां भेषजं परम् ।। ६७ ।।\nरोध्रत्वङ्मधुना सार्धमतीसारविनाशिनी ।।\nसप्त पर्णत्वक् च दूर्वा तथा कटुकरोहिणी ।। ६८ ।।\nएतदुद्वर्तनं श्रेष्ठं सर्वग्रहविनाशनम् ।।\nभङ्गां वचां शङ्खपुष्पीमेरण्डसप्तपर्णकम् ।। ६९ ।।\nसमन्तपुष्पीसंयुक्तमपामार्गं च पुष्करम् ।।\nक्वाथयित्वा च दातव्यं स्नानं सद्यः सुखावहम् ।।2.52.७० ।।\nसर्पिषा निम्बपत्राणि गोविषाणं घृतं मधु ।।\nएतेन धूपितो बालो ग्रहदोषैर्विमुच्यते ।। ७१ ।।\nअपामार्गस्य बीजानि बिल्वमूलफलानि च ।।\nअगुरुं चन्दनं चैव सप्तपर्णस्य वल्कलम् ।। ७२ ।।\nएतदालेपनं कुर्यात्सर्वग्रहविनाशनम् ।।\nमातरश्च ग्रहाश्चैव बालं तु बलिकर्मणा ।। ७३ ।।\nक्षिप्रमेव प्रमुञ्चन्ति तस्माद्यत्नेन कारयेत् ।।\nतरक्ष्वर्क्ष वराहाणां दंष्ट्रा गोरोचना वचा ।। ७४ ।।\nरत्नान्ययस्तथा कृष्णं वस्त्रं धार्यं तु बालकैः ।।\nजातस्य राम बालस्य हेमन्ते प्रथमेऽथवा ।। ७५ ।।\nशिशिरे वापि कर्तव्यं कर्णवेधं तथा शृणु ।।\nग्रहाणां तत्र सर्वेषां दिनवारः प्रशस्यते ।। ७६ ।।\nतिथिं चतुर्थीं नवमीं वर्जयित्वा चतुर्दशीम् ।।\nसावित्रं वैष्णवं त्वाष्ट्रमादित्यं पौष्णमाश्विनम् ।। ७७ ।।\nकर्णवेधे प्रशस्यन्ते सोमदेवं तथैव च ।।\nपूर्वाह्णे पूजनं कृत्वा केशवस्य हरस्य च ।। ७८ ।।\nब्रह्मणश्चन्द्रसूर्याभ्यां दिगीशानां तथैव च ।।\nनासत्ययोः सरस्वत्या ब्राह्मणानां गवां तथा ।। ७९ ।।\nगुरूणां मण्डलं कृत्वा तत्र दत्त्वा सुखासनम् ।।\nदत्त्वोपवेशयेत्तत्र धात्रीं शुक्लाम्बरां तथा ।।2.52.८०।।\nस्वलंकृतां तदुत्संगे बालं कृत्वा तु सान्त्वितम् ।।\nधृतस्य निश्चलं सम्यग्गले कुकरसांकिते।।८१।।\nविध्येद्दैवकृते छिद्रे सकृदेव तु लाघवात् ।।\nप्राग्दक्षिणं कुमारस्य भिषग्वामं तु योषितः ।।\nस्नेहाक्तं सूच्यनुस्यूतं सूत्रं वानुनिधापयेत् ।। ८२ ।।\nतैलाभ्यक्ते ततः कर्णे कार्यमाभरणं भवेत् ।।\nकर्णवेधदिने विप्रं सांवत्सरचिकित्सकौ ।।\nपूज्याश्चाविधवा नार्यः सुहृदश्च तथा द्विजाः ।। ।। ८३ ।।\nचतुर्थे मासि कर्तव्यं शिशोर्निष्क्रमणं गृहात् ।।\nसौरभौमदिनं चैव तिथिं रिक्तां च वर्जयेत् ।। ८४ ।।\nचतुर्थीं नवमीं चैव रिक्तां चैव चतुर्दशीम् ।।\nआर्यम्णं वैष्णवं हस्तमादित्यं पौषमश्विनम् ।। ८५ ।।\nभाग्यं त्वाष्ट्रं च पुष्यं च तत्र कर्मणि शस्यते ।।\nदिगीशानां दिशं तत्र तथा चन्द्रार्कयोर्द्विज ।। ८६ ।।\nपूजनं वासुदेवस्य गगनस्य च कारयेत् ।।\nतत्र स्वलंकृता धात्री बालमादाय पूजितम् ।। ८७ ।।\nबहिर्निष्क्रामयेद्गेहाच्छङ्खपुण्याहनिस्वनैः ।।\nततस्तत्र पठेन्मंत्रं यं तु राम निबोध मे।।८८।।\nचन्द्रार्कयोर्दिगीशानां दिशां च गगनस्य च ।।\nनिक्षेपार्थमिदं दद्मि ते मे रक्षन्तु सर्वदा ।।८९।।\nअप्रमत्तं प्रमत्तं वा दिवा रात्रावथापि वा ।।\nरक्षन्तु सर्वतः सर्वे देवाः शक्रपुरोगमाः ।। 2.52.९० ।।\nस्त्रीणामविधवानां तु द्विजानां सुहृदां तथा ।।\nतदा तु पूजा कर्तव्या गीतनृत्यैस्तथोत्सवैः ।। ९१ ।।\nपञ्चमे च तथा मासि भूमौ तमुपवेशयेत् ।।\nतत्र सर्वे ग्रहाः शस्ता भौमो राम विशेषतः ।। ९२ ।।\nतिथिं च वर्जयेद्रिक्तामृक्षाणि शृणु भार्गव ।।\nउत्तरात्रितयं सौम्यं चाश्वत्थं शक्रदैवतम् ।। ९३ ।।\nप्राजापत्यं च हस्तं च शस्तमाश्विनदैवतम् ।।\nवराहं पूजयेद्देवं पृथिवीं च द्विजोत्तम ।। ९४ ।।\nपूजनं सर्वतः कृत्वा गुरुदेवद्विजन्मनाम् ।।\nभूभागमुपलिप्याथ कृत्वा तत्र तु मण्डलम् ।। ९५ ।।\nशङ्खपुण्याहशब्देन भूमौ तमुपवेशयेत् ।।\nमन्त्रश्चात्र भवेद्राम तन्मे निगदतः शृणु ।। ९६ ।।\nरक्षणं वसुधे देवि सदा सर्वगतं शुभे ।।\nआयुःप्रमाणं सकलं निक्षेपस्ते हरिप्रिये ।। ९७ ।।\nअन्तरादायुषस्तस्य ये केचित्परिपन्थिनः ।।\nजीवितारोग्यवित्तेषु  निर्दहस्वाचिरेण तान् ।। ९८ ।।\nवरेण्याशेषभूतानां माता त्वमसि कामधुक् ।।\nअजरा चाप्रमेया च सर्वभूतनमस्कृता ।। ९९ ।।\nचराचराणां भूतानां प्रतिष्ठा त्वं त्वर्हमसि ।।\nकुमारं पाहि मातस्त्वं बालं तदनुमन्यताम् ।। 2.52.१०० ।।\nतस्योपवेशनं कृत्वा भूमौ ब्राह्मणभोजनम् ।।\nशक्त्या कृत्वा ततः कार्यश्चोत्सवः पूर्ववद्द्विज ।। १०१ ।।\nषष्ठेऽन्नप्राशनं मासि कर्तव्यं भौमवर्जिते ।।\nदिनवारे तिथिं रिक्तां वर्जनीया तथैव च ।। १०२ ।।\nनक्षत्राणि तथैवात्र दारुणोग्राणि वर्जयेत् ।।\nसाधारणे तथा राम ज्येष्ठान्तेष्वपि शस्यते ।। १०३ ।।\nब्रह्माणं शङ्करं विष्णुं चन्द्रार्कौ च दिगीश्वरान् ।।\nभुवं दिशश्च सम्पूज्य हुत्वा वह्नौ तथा चरुम् ।। १०४ ।।\nएतेषामेव देवानां कृत्वा ब्राह्मणपूजनम् ।।\nदेवतापुरतस्तस्य धात्र्युत्सङ्गगतस्य च ।। १०५ ।।\nअलंकृतस्य दातव्यं वीर कांस्ये तु काञ्चने ।।\nमध्वाज्यकनकोपेतं प्राशयेत्पायसं ततः ।। १०६ ।।\nततस्त्वन्नपते राम मन्त्रश्चात्र  विधीयते ।।\nकृतप्राशं तदोत्सङ्गाद्धात्री बालं तु विन्यसेत् ।। १०७ ।।\nदेवाग्रतोऽथ विन्यस्य शिल्पभण्डानि सर्वशः ।।\nशस्त्राणि चैव शास्त्राणि ततः पश्येत लक्षणम् ।। १०५ ।।\nप्रथमं यं स्पृशेद्बालः शिल्पभाण्डं स्वयं तथा ।।\nजीविका तस्य बालस्य तेनैव तु भविष्यति ।। १०९ ।।\nदन्त जन्मनि बालानां तेनैव तु भविष्यति ।।\nदन्तजन्मनि बालानां लक्षणं तु निबोध मे ।। 2.52.११० ।।\nउपरि प्रथमं यस्य जायन्ते च शिशोर्द्विजाः ।।\nदन्तैर्वा सह यस्य स्याज्जन्म भार्गव जायते ।। १११ ।।\nमातरं पितरं वापि खादेदात्मानमेव च.।।\nतत्र शान्तिं प्रवक्ष्यामि तन्मे निगदतः शृणु ।।। ।।११२।।\nगजपृष्ठगतं बालं नौस्थं वा स्थापयेद्द्विज ।।\nतदभावे तु धर्मज्ञ काञ्चने तु वरासने ।।११३।।\nसर्वौषधैः सर्वगन्धैर्बीजैः पुष्पैः फलैस्तथा ।।\nपञ्चगव्ये तु रत्नैश्च पताकाभिश्च भार्गव ।।११४।।\nस्थालीपाकेन धातारं पूजयेत्तदनन्तरम् ।।\nसप्ताहं चात्र कर्तव्यं तथा ब्राह्मणभोजनम् ।। ११५ ।।\nअष्टमेऽहनि विप्राणां तथा देया च दक्षिणा ।।\nकाञ्चनं रजतं गाश्च भुवं चात्मानमेव वा ।। ११६ ।।\nदन्तजन्मनि मासान्यसम्भवे सप्तमादपि ।।\nअष्टमेऽहनि विप्राणां शृणु स्नानमतः परम् ।।११७।।\nभद्रासने निवेश्यैनं मृद्भिर्मूलैः फलैस्तथा ।।\nसर्वौषधैः सर्वगन्धैः सर्वबीजैस्तथैव च ।।११८।।\nस्नापयेत्पूजयेच्चात्र वह्निं सोमं समीरणम् ।।\nपूर्वतश्च तथा ख्यातान्देवदेवं च केशवम् ।।११९।।\nएतेषामेव जुहुयाद्घृतमग्नौ यथाविधि ।।\nब्राह्मणानां च दातव्या ततः पूजा च दक्षिणा ।। 2.52.१२० ।।\nततस्त्वलंकृतं बालं चासने तूपवेशयेत् ।।\nआसनं छत्रमूर्धानं  बीजैस्तं स्नापयेत्ततः ।। १२१ ।।\nसुस्विन्नैर्बालकानां च तैश्च कार्यं च पूजनम् ।।\nपूज्याश्चाविधवा नार्यो ब्राह्मणाः सुहृदस्तथा ।। १२२ ।।\nप्राप्तेऽथ पञ्चमे वर्षे त्वप्रसुप्ते जनार्दने ।।\nप्रतिपदां तथा षष्ठीं वर्जयित्वा तथाष्टमीम् ।।१२३।।\nरिक्तां पञ्चदशीं चैव सौरभौमदिने तथा ।।\nधुवाणि याम्यं च तथा नक्षत्राणि विवर्जयेत्।।१२४।।\nसौम्यवर्गश्चरे लग्ने हिते तत्र नवांशके ।।\nत्रिकोणकेन्द्रगाः सौम्याः पापाश्चोपचये शुभाः ।। १२५ ।।\nनक्षत्राणां विवर्ज्यानां मुहूर्ताश्च विवर्जयेत् ।।\nएवं सुनिश्चिते काले विद्यारम्भं च कारयेत् ।। १२६ ।।\nपूजयित्वा हरिं लक्ष्मीं तथा देवीं सरस्वतीम् ।।\nसुविद्यां सूत्रकाराँश्च स्वां विद्यां च विशेषतः ।। १२७ ।।\nएतेषामेव देवानां नाम्ना तु जुहुयाद्घृतम् ।।\nदक्षिणाभिर्द्विजेन्द्राणां कर्तव्यं चात्र पूजनम् ।। १२८ ।।\nधात्र्युत्सङ्गादथादाय बालं तु कृतवापनम् ।।\nस्वलंकृतं प्रदातव्यमुत्सङ्गे तु तदा गुरोः ।। १२९ ।।\nगुरुश्चात्र भवेद्विद्वान्स्नातः शुक्लाम्बरः शुचिः ।।\nप्रगृह्य तं तु निक्षेपं गुरुरप्यथ भार्गव ।। 2.52.१३० ।।\nप्राङ्मुखः सुमुखासीनो वारुणाशामुखं शिशुम् ।।\nअध्यापयेत्तु प्रथमं कुर्याद्बालोऽपि वन्दनम् ।। १३१ ।।\nब्राह्मणानां गुरूणां च देवतानामनन्तरम् ।।\nततस्तु पूज्या वित्तेन धात्री राम गुरुस्तथा ।। १३२ ।।\nदक्षिणाभिर्द्विजेन्द्राणां कर्तव्यं तर्पणं तथा ।।\nततः प्रभृत्यनध्यायान्वर्जनीयान्विवर्जयेत् ।।१३३ ।।\nअष्टमीद्वितयं राम पक्षान्ते च दिनद्वयम् ।।\nअशौचमिन्द्रयात्रां च भूकम्पं राहुदर्शनम् ।। १३४ ।।\nव्यतीतं चाप्यहोरात्रमुल्कापातं च भार्गव ।।\nअकालस्तनितं चैव निर्ज्योतिषमथाम्बरम् ।। १३५ ।।\nतथा काले प्रचण्डश्च यदा वायुस्तदा भवेत् ।।\nप्रदोषे चाप्यसंश्रद्धे चैत्यवृक्षचतुष्पथे ।। १३६ ।।\nगोयाने कुञ्जरे चाश्वे न च नावि तथा भवेत् ।।\nश्वशृगालरवे घोरे तथा च खरनिस्वने।।१३७।।\nतथा वादित्रशब्दे च तथैव नगरोत्सवे ।। १३८ ।।\nकालेषु देशेषु मयोदितेषु पठन्ति ये नाम न तेषु विद्या ।।\nफलं प्रयच्छेत्यथवाऽरिशत्रोर्लोके परे वा यदि वाऽपि चास्मिन् ।। १३९ ।।\nइति श्रीविष्णुधर्मोत्तरे द्वितीयखण्डे मा० सं० रामं प्रति पुष्करोपाख्याने बालतन्त्रो नाम द्विपञ्चाशत्तमो\nऽध्यायः।।५२।।\n2.53\nश्रीपरशुराम उवाच ।।\nपुत्रीयं भगवन्स्नानं पुत्रीयमथ सप्तमीम् ।।\nपुत्रीयं च समाचक्ष्व तथा वै केशवव्रतम्।।१।।\nपुष्कर उवाच ।।\nउपोषितौ कृत्तिकासु यजमानपुरोहितौ ।।\nरोहिण्यां स्नपनं कुर्युर्यजमानस्य भार्गव ।। २ ।।\nक्षीरवृक्षप्ररोहाभ्यां सितमाल्यविभूषितम्।।\nप्रियङ्गुचन्दनोपेतान्पञ्च कुम्भान्प्रपूजयेत् ।। ३ ।।\nप्राङ्मुखं व्रीहिराशिस्थं कुम्भैस्तैरभिषेचयेत् ।।\nविष्णुं शशाङ्कं वरुणं रोहिणीं च प्रजापतिम् ।। ४ ।।\nपूजयेत्प्रयतः श्रद्धी गन्धमाल्यानुलेपनैः ।।\nधूपः प्रजापतेर्देयस्तथैव शटकेशयाः ।।५।।\nपञ्चपृष्ठवृषान्दिग्धान्दध्ना च विनिवेदयेत् ।।\nप्रजाध्यक्षाय होमञ्च  देवतानां तु कारयेत् ।।६।।\nघृतेन सर्वबीजैश्च शुक्लवासा जितेन्द्रियः ।।\nदक्षिणां गुरवे देयात्काम्यं गौर्वाससी शुभे ।। ७ ।।\nसुवर्णं च महाभाग विप्राणामथ शक्तितः ।।\nशुक्ला च गौर्वृषः शुक्लस्तयोर्लोम शफं तथा ।।८।।\nशृङ्गाणि त्रिवृतं कृत्वा मणिर्धार्यस्ततो भवेत् ।।९।।\nअलंकृतं केशमिदं सदैव स्नानं तु कुर्वन्पुरुषोऽथवा स्त्री ।।\nपुत्रानवाप्नोति तथेष्टतां च पुष्टिं तथाग्र्यां विपुलां च कीर्तिम्।। 2.53.१० ।।\nइति श्रीविष्णुधर्मोत्तरे द्वितीयखण्डे मा० सं० रामं प्रति पुष्करोपाख्याने पुत्रीयरोहिणीस्नानवर्णनंनाम त्रिपञ्चाशत्तमोऽध्यायः ।। ५३ ।।\n2.54\n।। पुष्कर उवाच ।।\nमार्गशीर्षे शुभे मासि शुक्लपक्षे द्विजोत्तम ।।\nपुत्रीयां सप्तमीं राम गृह्णीयात्प्रयतः शुचिः ।। १ ।।\nअथवा पुत्रकामा स्त्री विधिना येन तच्छृणु ।।\nहविष्याशी शिरःस्नातः कृत्वा ब्राह्मणपूजनम् ।। २ ।।\nअधःशायी द्वितीयेऽह्नि गोविषाणोदकेन च ।।\nस्नात्वोपविश्य च तथा शुभे देशे तु मण्डलम् ।। ३ ।।\nतत्राष्टपत्रं कमलं विन्यसेद्वर्णकैः शुभैः ।।\nतस्यैव कर्णिकामध्ये भास्करं चन्दनेन तु ।। ४ ।।\nरक्तेन पूजयेद्देवं गन्धमाल्यानुलेपनैः ।।\nभक्ष्यैर्भोज्यैस्तथा पेयैर्धूपैर्दीपैस्तथैव च।।५।।\nएवं संपूजनं कृत्वा सर्वकामप्रदस्य तु ।।\nनक्तं भुञ्जीत धर्मज्ञ सर्वकर्मविवर्जितः ।।६।।\nदन्तोलूखलको भूत्वा कृत्वा संवत्सरव्रतम् ।।\nव्रतावसाने दातव्या शक्त्या ब्राह्मणदक्षिणा ।।७।।\nतथात्रिमधुरप्रायं कर्तव्यं द्विजभोजनम् ।।\nअधःशाय्यनिशं तां च भूय एव तथा भवेत् ।। ८ ।।\nपुत्रीयमेतद्व्रतमुत्तमं ते मयोदितं कल्मषनाशकारि ।।\nआराधनं देववरस्य राम सर्वामयघ्नं च तथैतदुक्तम् ।। ९ ।।\nइति श्रीविष्णुधर्मोत्तरे द्वितीयखण्डे मा० सं० रामं प्रति पुष्करोपाख्याने पुत्रीयासप्तमीव्रतं नाम चतुष्पञ्चाशत्तमोऽध्यायः ।। ५४ ।।\n2.55\nपुष्कर उवाच ।।\nप्रोष्ठपद्यामतीतायां कृष्णपक्षाष्टमी तु या ।।\nसोपवासो नरस्तस्यां योषिद्वा तनयार्थिनी ।।१ ।।\nस्नाता सरसि धर्मज्ञ तोये चाप्यथ सारसे ।।\nपूजनं वासुदेवस्य यथा कुर्यात्तथा शृणु ।। २ ।।\nघृतप्रस्थेन गोविन्दं स्नापयित्वा जगद्गुरुम् ।।\nक्षौद्रेण च ततः पश्चाद्दध्ना च स्नपयेत्ततः ।। ३ ।।\nक्षीरेण स्नपनं कृत्वा ततः पश्चाद्विवक्षितम् ।।\nसर्वौषधैश्च गन्धैश्च सर्वबीजफलैस्तथा ।। ४ ।।\nस्नापयित्वानुलिप्येत चन्दनागुरुकुङ्कुमैः ।।\nकर्पूरेण तथा राम तथा जातीफलैः शुभैः ।। ५ ।।\nततः कालोद्भवैः पुष्पैः पूजयित्वा जनार्दनम् ।।\nधूपं चागुरुणा दत्त्वा कृत्वा नैवेद्यमुत्तमम् ।। ।। ६ ।।\nविशेषाद्गोरसप्रायं पुन्नागैरन्वितैः फलैः ।।\nपौरुषेण च सूक्तेन हुत्वा चानन्तरं घृतम् ।। ७ ।।\nशूद्रो वाप्यथवा नारी नाम्ना हुत्वा जगद्गुरुम् ।।\nयवपात्राणि दद्यात्तु फल्गुनि कनकं तथा ।। ८।।\nपुत्रार्थं प्राशनं कुर्यात्फलैः पुन्नामभिः शुभैः ।।\nस्त्रीनामभिश्च कन्यार्थी ततो भुक्त्वा यथेप्सितम् ।। ९ ।।\nपुत्रकामानवाप्नोति तथा सर्वमभीप्सितम् ।।\nहविष्यं देवदेवस्य भूमिशोभां तु कारयेत् ।। 2.55.१० ।।\nसंवत्सरमिदं कृत्वा व्रतमाप्नोत्यभीप्सितम् ।।\nपुत्रकामानवाप्नोति तथा सर्वानभीप्सितान् ।। ११ ।।\nपुत्रीयमेतद्व्रतमुत्तमं ते मयेरितं यद्यपि धर्मनित्यम् ।।\nतथाप्यनेनैव समस्त कामान्कृतेन लोके पुरुषा लभन्ते ।। १२ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे रामं प्रति पुष्करोपाख्याने पुत्रीयाष्टमीव्रतं नाम पञ्चपञ्चाशत्तमोऽध्यायः ।। ५५ ।।"
  }
]
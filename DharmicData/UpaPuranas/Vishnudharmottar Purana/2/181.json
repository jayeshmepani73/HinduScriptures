[
  {
    "text": "2.181\nपुष्कर उवाच ।।\nजितहस्तो जितमतिर्जितदृग्लक्ष्यसाधक ।।\nनियतां सिद्धिमासाद्य ततो वाहनमारुहेत् ।। १ ।।\nएष तत्रैव च विधिः कार्त्स्येन परिकीर्तितः ।।\nअधिकं भ्रमतस्तस्य भागे ग्रहणमेव च ।। २ ।।\nएतेषां चैव योगानां विधिर्यस्त्र्यैषुकस्य च ।।\nवाहाश्रितस्य वक्ष्यामि सविशेषेण लक्षणम् ।। ३ ।।\nपाशासियष्टिदण्डानां विधिर्यः परिनिष्ठितः ।।\nक्षेप एव यथान्यायं तस्य वक्ष्यामि या क्रिया ।। ४ ।।\nदशहस्तो भवेत्पाशो वृतः करमुखस्तथा ।।\nशणकार्पासपुञ्जानां भग्न स्नाय्वस्थिचर्मणाम् ।। ५ ।।\nअन्येषां सुदृढानां च सुकृतं परिवेष्टितम् ।।\nत्रयस्त्रिंशत्समं चापं बुधः कुर्यात्सुवर्तितम् ।। ६ ।।\nकर्तव्या शिबिकैस्तस्य स्थानं कक्ष्यासु वै तदा ।।\nवामहस्तेन संगृह्य दक्षिणेनोद्धरेत्तु सः ।। ७ ।।\nकुण्डलस्याकृतिं कृत्वा ग्रामैकं मस्तकोपरि ।।\nक्षिपेत्तृणमये तूर्णं पुरुषे चर्मवेष्टिते ।। ८ ।।\nचलिते च प्लुतं चैव तथा प्रजवितेषु च ।।\nसमायोगविधिं ज्ञात्वा प्रयुञ्जीत सुशिक्षितः ।। ९।।\nविजित्य तु यथान्यायं ततो बन्धं समाचरेत् ।।\nकट्यां बद्ध्वा ततः खड्गं वामपार्श्वावलम्बिनम् ।। 2.181.१० ।।\nदृढं विगृह्य वामेन विकर्मे दक्षिणेन तु ।।\nषडङ्गुलपरीणाहं समहस्तं समुच्छ्रितम् ।। ११ ।।\nअयोमयशलाकाश्च चर्माणि विविधानि च ।।\nअपहस्तं समं चैव तिर्यगूर्द्ध्वहतं तथा ।। १२ ।।\nशोधयेद्विधिना येन तथा मे गदतः शृणु ।।\nतार्णं चर्मावनद्धाङ्गं स्थापयित्वा नरं दृढम् ।। १३ ।।\nकरेणादाय लगुडं दक्षिणाङ्गुष्ठकान्नरः ।।\nउद्यम्य घातयेद्यस्य नाम्नस्तं शिरसो दृढम् ।।\nउभाभ्यामपि हस्ताभ्यां कुर्यात्तस्य निपातनम् ।। १४।।\nबिम्बोयं विधि सहितो हितः सुमुक्तिः शिष्याणां हितमतिकुर्वता मया ते ।।\nवाहानां श्रमरणप्रधारणार्थं योग्यार्हं प्रथमतरं बुधेन वध्यम् ।। १५ ।।\nइति श्रीविष्णुधमोत्तरे द्वितीयखण्डे मार्कण्डेयवज्रसंवादे रामं प्रति पुष्करोपाख्याने धनुर्वेदविद्याकथनो नामैकाशीत्युत्तरशततमोऽध्यायः ।। १८१ ।।\n2.182\nपुष्कर उवाच ।।\nभ्रान्तमुद्भ्रान्तमाविद्धमाप्लुतं निःसृतं सृतम् ।।\nसंपातं समुदीर्णं च सेनापातमनाकुलम् ।। १ ।।\nउद्घातमवधृतं च सव्यदक्षिणमेव च ।।\nअनालक्षिरविस्फोटो करालेन्द्रमहामुखौ ।। २ ।।\nविकरालविपातौ च विभीषणभयङ्करौ ।।\nसमग्रां वा तृतीयां वा पादपादावजारिजाः ।। ३ ।।\nप्रत्यालीढमनालीढं वराहलुलितं तथा ।।\nइति द्वात्रिंशधा ज्ञेया खड्गाश्चर्मविधारणाः ।। ४ ।।\nऋज्वायतविशालं च तिर्यङ्नमितमेव च ।।\nपञ्चकर्म विनिर्दिष्टं व्यस्त्रे प्रासं महात्मभिः ।। ५ ।।\nछेदनं तर्जनं पातो भ्रमणं भ्रामणं तथा ।।\nविकर्तनं कर्तनं च चक्रभ्रमणमेव च ।। ६।।\nआस्फोटक्ष्वेडनं भेदस्त्रासोल्लासितकौ तथा ।।\nशूलकर्माणि जानीहि षष्ठमाघ्रातसंज्ञकम् ।। ७ ।।\nदृष्टिघातं भुजाघातं पार्श्वघातं च भार्गव ।।\nऋज्वावक्षोपमाघातं तोमरस्य प्रकीर्तितम् ।। ८ ।।\nसंहताविततं वामं गोमूत्रं कमलाविलम् ।।\nततोऽर्धभागनमितं वामदक्षिणमेव च ।। ९ ।।\nव्यावृत्तं च परावृत्तं पादोद्धूतमविप्लुतम् ।।\nहंसमार्गविमार्गे च गदाकर्म प्रकीर्तितम् ।। 2.182.१० ।।\nकरालमठपातं च दशोपप्लवमेव च ।।\nक्षिप्तं हस्तस्थितं शून्यं परशोस्तु विनिर्दिशेत् ।। ११ ।।\nताडनं छेदनं राम तथा चूर्णनमेव च ।।\nमुद्गरस्य तु कर्माणि लगुडस्य च तान्यपि ।। १२ ।।\nअन्त्यमध्यं परावृत्तं निदेशार्द्धं तथैव च ।।\nवज्रस्यैतानि कर्माणि पट्टिशस्य तथैव हि ।। १३ ।।\nहरणं छेदनं घातो भेदनं रक्षणं तथा ।।\nकृपाणीकर्म निर्दिष्टं पातनं स्फोटनं तथा ।। १४ ।।\nत्रासनं रक्षणं घातं तलोद्धरणमायतम् ।।\nक्षेपणीकर्म निर्दिष्टं यन्त्रकर्मैतदेव तु ।। १५ ।।\nसन्त्यागमङ्गमर्दञ्च वराहोद्धूतकं तथा ।।\nहस्तार्धहस्तपालीनमेकहस्तार्धहस्तकम्।।१६।।\nद्विहस्तबाहुपाशे च कोटिरेचितकोद्धते ।।\nउरो ललाटघाते च भुजादिवसनं तथा ।। १७ ।।\nकरोद्धतविमार्गं च पादाहति विपादकम् ।।\nगात्रसंश्लेषणं कान्तं तथा गोविधिपर्ययम् ।। १८ ।।\nऊर्ध्वप्रहारं घातं च गोमूत्रं सव्यदक्षिणम् ।।\nपादसञ्चारकं गण्डं कबरीबन्धभाकुलम् ।। १९ ।।\nतिर्यग्गतमपामार्गं भीमवेगं सुदर्शनम् ।।\nसिंहक्रान्तं गजक्रातं वृषभाक्रान्तमेव व ।। 2.182.२० ।।\nगदाकर्म विजानीयाद्धनुर्वेदविशारदः ।।\nआकर्षणं विकर्षं च बाहुनामनमेव च ।। २१ ।।\nग्रीवाविपरिवर्तं च पृष्ठभङ्गं सुदारुणम् ।।\nपर्णासनं विपर्यासः पशुपारमजाविकम् ।। २२ ।।\nपादप्रहारमास्फोटं कविरेचितकं तथा ।।\nगात्रश्लेषं कण्ठगतं महीत्याजनमेव च ।। २३ ।।\nउरोललाटघातं च विस्पष्टकरणं तथा ।।\nउद्धूतमवधूतं च तिर्यग्मार्गगतं तथा ।।२४।।\nगजस्कन्धमवक्षेपमवाङ्मुखकमेव च ।।\nदेवमार्गमधोमार्गममार्गगमनाकुलम।।२५।।\nमुष्टिवातमवक्षेपो वसुधादारणं तथा ।।\nजानुबन्धं भुजाबन्धं ऊरुबन्धं सुदारुणम् ।। २६ ।।\nसंसृष्टं सोदरं शुभ्रं भुजावेल्लितमेव च ।।\nनियुद्धकर्म जानीयान्नियुद्धकुशलो जनः ।। २७ ।।\nप्रधानकर्माणि तवेरितानि न्यस्तप्रधाने पुरुषप्रवीर ।।\nनामानि रूपाणि भवन्ति तानि ज्ञेयानि सर्वाणि यथानुरूपम् ।।।२८ ।।\nइति श्रीविर्प्णुधर्मोत्तरे द्वितीयखण्डे मार्कण्डेयवज्रसंवादे रामं प्रति पुष्करोपाख्याने धनुर्वेदविद्यावर्णनो नाम द्व्यशीत्युत्तरशततमोऽध्यायः ।। १८२ ।।\n2.183\n।। पुष्कर उवाच ।।\nसन्नद्धैश्चर्मिभिर्भाव्यं तथा बद्धकृपाणिभिः ।।\nचर्माणि तत्र वैयाघ्रमाहिषाण्यृषभाणि च ।। १ ।।\nखेटकाद्यथ वा राम चर्माणि प्रभवन्ति तु ।।\nतथा वरणमुख्यानि खड्गानि विविधानि च ।। २ ।।\nबद्धादिभिः सतूणीरैस्तथा राम सतोमरैः ।।\nबद्धगोधाङ्गुलित्राणैर्बद्धादर्शैर्विभीषणैः ।। ३ ।।\nतथा परश्वधोपेतै राम स्वासनयोधिभिः ।। ४ ।।\nगदाधरास्तथैवात्र सकृत्पाणिपरिच्छदाः ।।\nसुसंनद्धा सुमनसो भवेयुर्विपुलौजसः ।। ५ ।।\nयत्र यस्य विशेषेण शस्त्रास्त्रैर्वातकौशलम् ।।\nतदेव तस्य निर्दिष्टं यथावन्मनुजोत्तम ।। ६ ।।\nसखलीनाः सपर्याणास्तथा सास्तरणा हयाः ।।\nकार्याः सकवचा युद्धे चामरापीडधारिणः ।। ७ ।।\nअश्वी भवेत्सुसन्नद्धो रश्मिप्रग्रहकोविदः ।।\nतथा सावरणो राम सकृपाणी परिच्छदः ।। ८ ।।\nबद्धासिर्बद्धजीवश्च तुरगारूढपिण्डकः ।।\nससुप्रासो भवेद्राम नानायुधधरस्तथा ।। ९ ।।\nरथः कार्यस्तथा युक्तः ईषादण्डकबन्धुरैः ।।\nसुचक्रोपस्करयुतः सर्वरूपः पताकराट् ।। 2.183.१० ।।\nत्रिवेणुसंततश्चैव वैयाघ्रपरिवारणः ।।\nकिंकिणीजालनिर्घोषस्तथा वै सुप्रतिष्ठितः ।। ११ ।।\nउपासङ्गैर्निषङ्गैश्च तूणीरैर्वरकार्मुकैः ।।\nसर्वायुधैरुपेतश्च तथा वृक्षादनीयुतः ।।१२।।\nतोयजीरकपिण्डीभिर्युक्तः शृङ्गैस्तथैव च ।।\nसन्नद्धः सारथिस्तत्र भवेद्राम प्रतोदवान् ।। १३ ।।\nरश्मिग्रहणविच्चापि तथा मण्डलकोविदः ।।\nतथाश्वहृदयज्ञश्च दूरदृष्टिः सुयन्त्रितः ।। १४ ।।\nस्वासनः कालविच्चैव बद्धासिः पाशसंयुतः ।।\nपार्ष्णिः स्यादायुधज्ञस्य तथैवायुधकोविदः ।। १५ ।।\nचिरेण मूले यस्य स्यादवस्थानं महाभुजः ।।\nपताकावरणं यस्य आयुधानां समर्पणम् ।। १६ ।।\nसमायान्तं महाभागं तथा सारथिरक्षणम ।।\nस्यातां धनुर्धरौ तत्र तथा च रथिनावुभौ ।। १७ ।।\nयोधौ धनुर्भृतां श्रेष्ठ सर्वायुधविशारदौ ।।\nतुरगाश्च सुसंनद्धा दान्ताः कार्यास्तथा रथे ।। ।। १८ ।।\nतुल्यवेगबलाश्चैव तथा लघुपरिच्छदाः ।।\nअतः परं प्रवक्ष्यामि तव नागेन्द्रकल्पनम् ।। १९ ।।\nकुञ्जरः स्यात्सुसन्नद्धः सपर्याणः कुथा वृतः ।।\nसर्वायुधधरश्चैव तथा योधा वरायुधाः ।।2.183.२० ।।\nपरश्वधकराश्चैव तोयजीरकसंयुताः ।।\nसम्यग्विभाज्याश्च तथा शृङ्खलावततास्तथा ।। २१ ।।\nपताका च तथा कार्या कुञ्जरस्य सुशोभना ।।\nवराङ्कुशधरौ तत्र स्यातां मनुजपुङ्गवौ ।। २२ ।।\nएकः पृष्ठस्थितस्तत्र द्वितीयः स्कन्धगो भवेत् ।।\nयोधौ द्वौ वरधानुष्कौ द्वौ च खड्गधरौ दरौ ।। २३ ।।\nतयोरनुभवेतां वै तथा रक्षापरायणौ ।।\nएकः पार्ष्णिस्थितस्तत्र वरशक्तिपताकधृक् ।। २४ ।।\nपालयेज्जघनं यद्वत्कुञ्जरस्य महामते ।।\nएवं परस्परायत्ता रक्षा तेषां यथा भवेत् ।। २५ ।।\nमहामात्रस्य धर्मज्ञ तथा च गजयोधिनः ।।\nएवमेव तथा रक्ष्यो रथिनः स रथी भवेत् ।। २६ ।।\nकुञ्जरस्य तु रक्षार्थं भवेद्रथचतुष्टयम् ।।\nरथेरथे गजे वापि तुरगाणां त्रयं भवेत् ।। २७ ।।\nधानुष्काणां त्रयं प्रोक्तं रक्षार्थं तुरगस्य च ।।\nधन्विनो रक्षणार्थाय वर्मिणोऽपि नियोजयेत् ।। २८ ।।\nकार्यं सर्वं सुसंबाधं तथा तोरणरक्षणम् ।।\nयोजना च तथा कार्या यथा तु स्याद्धृतिक्रमः ।। २९ ।।\nसंबाधश्च तथा राम न भवेच्च परस्परम् ।। 2.183.३० ।।\nनागेन्द्रकल्पं तव सर्वयुक्तं संक्षेपतो भार्गववंश मुख्य।।\nएतत्तु कृत्वापि नरः सयुद्धे जयत्यवश्यं समुपार्जने च ।। ३१ ।।\nइति श्रीविष्णुमहापुराणे द्वितीयभागे श्रीविष्णुधर्मोत्तरे द्वितीयखण्डे मार्कण्डेयवज्रसंवादे रामं प्रति पुष्करोपाख्याने धनुर्वेदे वाहनसज्जीकरणो नाम त्र्यशीत्युत्तरशततमोऽध्यायः ।। १८३ ।। ।।"
  },
  {
    "text": "समाप्तोऽयं विष्णुधर्मोत्तरद्वितीयखण्डः ।"
  }
]
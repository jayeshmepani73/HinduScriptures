[
  {
    "text": "2.76\nपुष्कर उवाच ।\nद्विजं न निर्हरेत्प्रेतं शूद्रेण तु कथंचन ।\nन च शूद्रं द्विजेनापि तयोर्दोषोऽभिजायते ॥ १ ॥\nअनाथं ब्राह्मणप्रेतं ये वहन्ति द्विजातयः ।\nपदेपदे क्रतुफलं चानुपूर्वाल्लभन्ति ते॥२॥\nसंस्कारार्थमनाथस्य यस्तु काष्ठं प्रयच्छति ॥\nकाष्ठाग्निदाता प्राकाश्यं संग्रामे लभते जयम् ॥३॥\nसंज्वाल्य बान्धवं प्रेतमपसव्येन तां चितिम् ॥\nपरिक्रम्य ततः स्नानं कुर्युः सर्वे स्वबान्धवाः ॥४॥\nप्रेताय च तथा दद्युस्तिस्रो वै चोदकाञ्जलीः ॥\nद्वार्यश्मनि पदं दत्त्वा प्रविशेयुस्तथा गृहम् ।। ।।५।।\nअक्षता निक्षिपेयुश्च तथा वह्नौ समाहिताः ।।\nविदश्य निम्बपत्राणि शयीरंश्च पृथक् क्षितौ।।६।।\nक्रीतलब्धाशनाश्चैव भवेयुः सुसमाहिताः ।।\nन चैव मांसमश्नीयुर्व्रजेयुर्न च योषितम् ।। ७ ।।\nनिवर्तयेयुस्तथैवैकं पिण्डं प्रेतस्य नित्यदा ।।\nअशौचं यावदेव स्यात्तस्मिन्व्यपगते पुनः ।।८।।\nश्मश्रुकर्म तदा कृत्वा स्नाताः सिद्धार्थकैस्तिलैः ।।\nपूजयेयुर्द्विजान्राम परिवर्तितवाससः ।।९।।\nअदन्तजातेस्तनये शिशौ गर्भच्युते तथा ।।\nकार्यो नैवाऽग्निसंस्कारो नैव चास्योदकक्रिया ।।2.76.१०।।\nचतुर्थे च दिने कार्यश्चैवास्थ्नां राम संचयः ।।\nअस्थिसंचयनादूर्ध्वं कुलस्पर्शो विधीयते ।। ११ ।।\nमृतस्य बान्धवैः सार्धं कृत्वाश्रुपतनं नरः ।।\nअस्थिसंचयनादर्वाक् सचैलं स्नानमाचरेत् ।।१२।।\nस्नातश्च शुद्धिमाप्नोति ततः परमिति श्रुतिः ।।\nअस्थ्नां गङ्गाम्भसि क्षेपात्प्रेतस्याभ्युदयो भवेत् ।। १३ ।।\nअस्थ्नां हि प्लावनार्थाय सागराणां महात्मनाम् ।।\nगगनाद्भुवमानीता गङ्गा गगनमेखला ।। १४ ।।\nभगीरथेन धर्मज्ञ तपसा महता पुरा ।।\nसगरस्य सुताः सर्वे नरकस्था भृगूत्तम ।। १५ ।।\nगङ्गातोयाप्लुता राम दिवमक्षय्यमागताः ।।\nगङ्गातोयेन यस्यास्थि यावत्संख्यं निमज्जति ।। १६ ।।\nतावद्वर्षसहस्राणि स्वर्गलोके महीयते ।।\nआत्मनस्त्यागिनां नास्ति पतितानां तथा क्रिया ।। १७ ।।\nतेषामपि तथा गङ्गातोये स्यात्पतनं हितम् ।।\nपतितानां तु यद्दत्तं श्राद्धं चाथ जलाञ्जलिः ।। १८ ।।\nन तत्प्रेतः समाप्नोति गगने प्रविलीयते ।।\nअनुग्रहेण सहिता प्रेतस्य पतितस्य तु ।। १९ ।।\nनारायणबलिः कार्यस्तेनानुग्रहमश्नुते ।।\nअनादिनिधनो देवः शंखचक्रगदाधरः ।। 2.76.२० ।।\nअक्षयः पुण्डरीकाक्षस्तत्र दत्तं न नश्यति ।।\nयथाकथंचिद्यद्दत्तं देवदेवे जनार्दने ।। २१ ।।\nअविनाशि तु तद्विद्धि पात्रमेको जनार्दनः ।।\nपरस्मात्त्रायते यस्मात्तस्मात्पात्रं प्रकीर्तितम् ।।\nपततां त्राणदस्त्वेको देवो मधुनिषूदनः ।।२२।।\nअमितबलपराक्रमो महौजा दुरितभयापहरो हरिर्महात्मा ।।\nअघशतमलिनैश्च सेव्यमानो भवति नृणां त्रिदिवाय वासुदेव।।२३।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्करोपाख्याने प्रेतनिर्हणोनाम षट्सप्ततितमोऽध्यायः ।। ७६ ।।\n2.77\n।। पुष्कर उवाच ।।\nअशौचे तु व्यतिक्रान्ते स्नातः प्रयतमानसः ।।\nस्नातानलङ्कृतान्भक्त्या गन्धवस्त्रोज्ज्वलान्द्विजान् ।।।३।।\nउदङ्मुखान्भोजयीत स्वासीनान्सुसमाहितान् ।।\nमन्त्रोहाश्चात्र कर्तव्यास्तथैकवचनेन च ।। २ ।।\nउच्छिष्टसन्निधावेकं तथा पिण्डं निवेशयेत् ।।\nकीर्तयेच्च तथा तस्य नामगोत्रे समाहितः ।।।३ ।।\nभुक्तवत्सु च विप्रेषु पूजितेषु तथा धनैः ।।\nविसृष्टाक्षयतोयेषु गोत्रनामानुकीर्तनैः ।। ४ ।।\nचतुरङ्गुलविस्तारमुत्खातं तावदन्तरम् ।।\nवितस्तिदीर्घं कर्तव्यं कर्षूणां च तथा त्रयम् ।। ५ ।।\nकर्षूणां तु समीपे च ज्वालयेज्ज्वलनत्रयम् ।।\nसोमाय वह्नये राम यमाय च समाहितः ।। ६ ।।\nजुहुयादाहुतीः सम्यक् तथैव च त्रयस्त्रयः ।।\nपिण्डनिर्वपणं कुर्यात्प्राग्वदेव पृथक्पृथक् ।। ७ ।।\nअन्नेन  दध्ना मधुना तथा मांसेन पूरयेत् ।।\nमध्ये चेदधिवासः स्यात्कुर्यादभ्यधिकं ततः ।। ८ ।।\nअथवा द्वादशाहेन सर्वमेतत्समापयेत् ।।\nसंवत्सरस्य मध्ये चेद्यदि स्यादधिमासकः ।। ९ ।।\nततो द्वादशके श्राद्धे कार्यं तदधिमासिकम् ।।\nततो द्वादशके श्राद्धे कार्यं तदधिकं भवेत्।।2.77.१०।।\nसंवत्सरे समाप्ते तु श्राद्धं श्राद्धवदाचरेत् ।।\nप्रेताय तस्मादूर्ध्वं च तस्यैव पुरुषत्रये ।। ११ ।।\nपिण्डान्विनिर्वपेच्चात्र चतुरः सुसमाहितः ।।\nसंसृजं पृथिवीं दत्त्वा समानावेति चाप्यथ ।। १२ ।।\nयोजयेत्प्रेतपिण्डं तु पिण्डेष्वन्येषु भार्गव ।।\nप्रेतपात्रं च पात्रेषु तथैव विनियोजयेत् ।।१३।।\nपृथक्पृथक् च कर्तव्यं कर्मैतत्कर्मणां त्रये ।।\nमन्त्रवर्जमिदं कर्म शूद्रस्यापि विधीयते ।। १४ ।।\nअमन्त्रोच्चारणं स्त्रीणां कार्यमेतत्तथा भवेत् ।।\nयावज्जीवं तथा कुर्याच्छ्राद्धं तु प्रतिवत्सरम् ।।\nअनेनैव विधानेन भक्त्त्या प्रयतमानसः।।१५।\nप्रेतायान्नं सोदकुम्भं प्रदेयं नित्यं भक्त्या यावदब्दावसानम् ।।\nएतत्कार्यं बान्धवैर्नैव कार्यः शोकः शोचन्नैव किञ्चित्प्रकुर्यात्।।१६।।\nइति श्रीविष्णुधर्मोत्तरे द्वितीयखण्डे मा० सं० रामं प्रति पुष्करवाक्ये प्रेतक्रिया नाम सप्तसप्ततितमोऽध्यायः ।। ७७ ।।\n२.७८\nपुष्कर उवाच ।।\nबुधैराश्वसनीयाश्च बान्धवैर्मृतबान्धवाः ।।\nवचनैर्धर्मसंयुक्तैस्तानि चान्यानि मे शृणु ।। १ ।।\nनित्यमस्मिन्निरालम्बे काले सततयायिनि ।।\nन तद्भूतं प्रपस्यामि स्थितिर्यस्य भवेद्ध्रुवा ।। २ ।।\nगङ्गायाः सिकताधारास्तथा वर्षति वासवे ।।\nशक्या गणयितुं लोके न व्यतीताः पितामहाः ।। ३ ।।\nचतुर्दश विनश्यन्ति कल्पेकल्पे सुरेश्वराः ।।\nसर्वलोकप्रधानाश्च मनवश्च चतुर्दश ।। ४ ।।\nबहूनीन्द्रसहस्राणि दैत्येन्द्रनियुतानि च ।।\nविनष्टानीह कालेन मनुजेष्वथ का कथा ।। ५ ।।\nराजर्षयश्च बहवः सर्वे समुदिता गुणैः ।।\nदेवा ब्रह्मर्षयश्चैव कालेन निधनं गताः ।। ६ ।।\nये समर्था जगत्यस्मिन्सृष्टिसंहारकारणे।।\nतेऽपि कालेन नीयन्ते कालो हि दुरतिक्रमः।।७।।\nआक्रम्य सर्वं कालेन परलोकाय नीयते ।।\nकर्म पश्यति नो जन्तुस्तत्र का परिदेवना ।।८।।\nजातस्य हि ध्रुवो मृत्युर्ध्रुवं जन्म मृतस्य च ।।\nअस्मिन्दुष्परिहार्येऽर्थे नास्ति लोके सहायता ।। ९ ।।\nशोचन्तो नोपकुर्वन्ति मृतस्य हि जना यदा ।।\nअतो न शोचितव्यं स्यात्क्रिया कार्या सुयत्नतः ।। 2.78.१० ।।\nसुकृतं दुष्कृतं चोभौ सहायौ यस्य गच्छतः ।।\nबान्धवैस्तस्य किं कार्यं शोचद्भिरथ वा न वा ।। ११ ।।\nबान्धवानामशौचे तु स्थितिं प्रेतो न विन्दति ।।\nअतस्त्वभ्येति तानेव पिण्डतोयप्रदायिनः ।। १२ ।।\nअर्वाक् सपिण्डीकरणात्प्रेतो भवति यो मृतः ।।\nप्रेतलोकगतस्यान्नं सोदकुम्भं प्रयच्छत ।। १३ ।।\nपितृलोकगतश्चान्नं श्राद्धं भुङ्क्ते सुधासमम् ।।\nपितृलोकगतस्यास्य तस्माच्छ्राद्धं प्रयत्नतः ।। १४ ।।\nदेवत्वे यातनास्थाने तिर्यग्योनौ तथैव च ॥\nमानुष्ये च तथाऽप्नोति श्राद्धे दत्ते स्वबान्धवैः ॥ १५॥\nप्रेतस्य श्राद्धकर्तुश्च पुष्टिः श्राद्धे कृते ध्रुवम् ॥\nतस्माच्छ्राद्धं सदा कार्यं शोकं त्यक्त्वा निरर्थकम् ॥१६॥\nएतावदेव कर्तव्यं सदा प्रेतस्य बन्धुभिः॥\nनोपकुर्यान्नरः शोचन्प्रेतस्यात्मन एव च॥१७॥\nदृष्ट्वा लोकमनाक्रन्दं म्रियमाणांश्च बान्धवान् ॥\nधर्ममेकं सहायार्थे कारयध्वं सदा नराः ॥ १८॥\nमृतोऽपि बान्धवः शक्तो नानुगन्तुं नरैर्यतः ॥\nजायावर्ज्यं हि सर्वस्य यस्या भर्ता विभिद्यते ।। १९ ।।\nधर्म एकोऽनुयात्येनं यत्र कुत्र च गामिनम् ।।\nनन्वसारे त्रिलोके ऽस्मिन्धर्म कुरु मा चिरम् ।। 2.78.२० ।।\nश्वः कार्यमद्य कुर्वीत पूर्वाह्णे त्वपराह्णिकम् ।।\nन हि प्रतीक्षते मृत्युः कृतमस्य न वा कृतम ।। २१ ।।\nक्षेत्रापणगृहासक्तमन्यत्र गतमानसम् ।।\nवृकीवाऽरण्यमासाद्य मृत्युरादाय गच्छति।।२२।।\nन कालस्य प्रियः कश्चिद्वेष्यश्चास्य न विद्यते ।।\nआयुष्ये कर्मणि क्षीणे प्रसह्य हरते   जनम्।।२३।।\nनाप्राप्तकालो म्रियते विद्धः शरशतैरपि ।।\nकुशाग्रेणापि संस्पृष्टः प्राप्तकालो न जीवति ।।२४।।\nनौषधानि न मन्त्राश्च न होमा न पुनर्जपाः ।।\nत्रायन्ते मृत्युनोपेतं जरया वापि मानवम्।।२५।।\nआगामिनमनर्थं तु प्रतिघातशतैरपि ।।\nन निवारयितुं शक्तास्तत्र का परिदेवना ।।२६।।\nयथा धेनुसहस्रेषु वत्सो विन्दति मातरम् ।।\nतथा पूर्वकृतं कर्म कर्तारं विन्दते ध्रुवम् ।।।२७।।\nअव्यक्तादीनि सर्वाणि व्यक्तमध्यानि चाप्यथ ।।\nअव्यक्तनिधनान्येव तत्र का परिदेवना ।।२८।।\nदेहिनोस्मिन्यथा देहं कौमारं यौवनं जरा ।।\nतथा जन्मान्तरप्राप्तिर्धीरस्तत्र न मुह्यति ।। २९ ।।\nगृह्णातीव यथा वस्त्रं त्यक्त्वा पूर्वधृतं नरः।।\nगृह्णात्येवं नवं देहं देहीकर्मनिबन्धनः।।2.78.३०।।\nनैनं छिन्दन्ति शस्त्राणि नैनं दहति पावकः ।।\nन चैनं क्लेदयन्त्यापो न शोषयति मारुतः ।। ३१ ।।\nअच्छेद्योऽयमदाह्योऽयमक्लेद्योऽशोष्य एव च ।।\nनित्यः सर्वगतःस्थाणुरचलोऽयं सनातनः।।३२।।\nअव्यक्तोऽयमचिन्त्योऽयमविकार्योऽयमेव च ।।\nतस्मादेवं विदित्त्वैनं नानुशोचितुमर्हथ ।। ३३ ।।\nआश्चर्यवत्पश्यति कश्चिदेनमाश्चर्यवद्वदति तथैव चान्यः ।।\nआश्चर्यवश्चैनमन्यः शृणोति श्रुत्वाप्येनं वेद न चैव कश्चित् ।।३४।।।\nइति श्रीविष्णुधर्मोत्तरे द्वितीयखण्डे मा० सं० रामं प्रति पुष्करोपाख्याने बान्धवसमाश्वासनं नामाष्टसप्ततितमोऽध्यायः ।। ७८ ।।\n2.79\n।। पुष्कर उवाच । ।\nमृन्मयं भाजनं सर्वं पुनः पाकेन शुध्यति ।।\nमद्यैर्मूत्रपुरीषैर्वा   ष्ठीवनैः पूयशोणितैः।।१।।\nसंस्पृष्टं नैव शुध्येत  पुनःपाकेन मृन्मयम् ।।\nएतैरेव तथा स्पृष्टं ताम्रसौवर्णराजतम्।।२।।\nशुध्यत्यातापितं पश्चादन्यथा केवलाम्भसा।।\nअम्लोदकेन ताम्रस्य सीसस्य त्रपुसस्तथा।।३।।\nक्षारेण शुद्धिं कांस्यस्य लोहस्य च विनिर्दिशेत्।।\nमुक्तामणिप्रवालानां शुद्धिः प्रक्षालनेन तु।।४।।\nअन्येषां चैव भाण्डानां सर्वस्याश्ममयस्य च ।।\nशाकरज्जुमूलफलवैदलानां तथैव च।।५।।\nमार्जनाद्यज्ञभाण्डानां पाणिना चाग्निकर्मणि ।।\nउष्णाम्भसा तथा शुद्धिः सस्नेहानां विनिर्दिशेत् ।। ६ ।।\nशयनासनयानानां स्फ्यशूर्पशकटस्य च ।।\nशुद्धिः संक्षेपणाज्ज्ञेया पलालेन्धनयोस्तथा ।। ७ ।।\nमार्जनाद्वेश्मनां शुद्धिः क्षितौ शोधनतः क्षणात् ।।\nसंमार्जितेन तोयेन वाससां शुद्धिरिष्यते ।। ।। ८ ।।\nबहूनां प्रोक्षणाच्छुद्धिः धान्यानां च विनिर्दिशेत् ।।\nशुद्धिर्द्रुमाणा विज्ञेया नित्यसत्पवनेन तु ।। ९ ।।\nप्रोक्षणात्संहतानां तु दारवाणां च तक्षणात् ।।\nसिद्धार्थकाणां कल्केन शृङ्गदन्तमयस्य च ।। 2.79.१० ।।\nगोवालैः फलपत्राणामस्थ्नां स्याच्छृङ्गवस्तथा ।।\nनिर्यासानां गुडानां च लवणानां तथैव च ।। ११ ।।\nकुसुम्भकुंकुमानां च ऊर्णाकार्पासयोस्तथा ।।\nप्रोक्षणात्कथिता शुद्धिरित्याह भगवान् हि सः ।। १२ ।।\nभूमिष्ठमुदकं शुद्धं तथैव च शिलागतम् ।।\nवर्णगन्धरसैर्दुष्टैर्वर्जितं यदि तद्भवेत् ।। १३ ।।\nशुद्धं नदीगतं तोयं सर्व एव तथाकराः ।।\nशुद्धं प्रसारितं पण्यं शुद्धे चाश्वाजयोर्मुखे ।। १४ ।।\nमुखवर्जं च गौः शुद्धा मार्जारः श्वा च नो शुचिः ।।\nशय्या भार्या शिशुर्वस्त्रमुपवीतं कमण्डलुः ।। ।। १५ ।।\nआत्मनः कथितं शुद्धं न परस्य कथञ्चन ।।\nनारीणां चैव वत्सानां शकुनीनां शुनां मुखम् ।। १६ ।।\nरतौ प्रस्रवणे वृक्षे मृगयायां सदा शुचिः ।।\nशुद्धा भर्तुश्चतुर्थेऽह्नि स्नाता नारी रजस्वला ।। १७ ।।\nदैवकर्मणि पित्र्ये च पञ्चमेऽहनि शुध्यति ।।\nकृत्वा मूत्रपुरीषं वा स्नात्वा भोक्तुमनास्तथा ।। १८ ।!\nभुक्त्वा क्षुत्त्वा तथा सुप्त्वा पीत्वा चाम्भोऽवगाह्य च ।।\nरथ्यामाक्रम्य वाचामेद्वासो विपरिधाय च ।। १९ ।।\nकृत्वा मूत्रपुरीषं च लेपगन्धापहं बुधः ।।\nउद्धृतेनाम्भसा शौचं मृदा शौचं समाचरेत् ।। 2.79.२० ।।\nमेहने मृत्तिकाः पञ्च लिङ्गे द्वे परिकीर्तिते ।।\nएकस्मिन्विंशतिर्हस्ते द्वयो ज्ञेयाश्चतुर्दश ।। २१ ।।\nतिस्रस्तु मृत्तिका ज्ञेयाः कृत्वा तु नखशोधनम् ।।\nतिस्रस्तिस्रः पादयोश्च शौचकामैस्तु नित्यदा ।। २२ ।।\nशौचमेतद्गृहस्थानां द्विगुणं ब्रह्मचारिणाम् ।।\nत्रिगुणं तु वनस्थानां यतीनां च चतुर्गुणम् ।। २३ ।।\nमृत्तिका च विनिर्दिष्टा त्रिपूर्वं पूर्यते यया ।।\nशुद्धिश्च काचभाण्डानां केवलेन तथाम्भसा ।। २४ ।।\nश्रीफलैरंशुपट्टानां क्षौमाणां गौरसर्षपैः ।।\nशुद्धिः पद्माक्षतोयेन मृगलोम्नां प्रकीर्तिता ।।\nपुष्पाणां चन्दनानां च प्रोक्षणाच्छुद्धिरिष्यते ।। २५ ।।\nसिद्धार्थकैः शुद्धिमुदाहरन्ति लोम्नां तथा भार्गववंशमुख्य ।।\nसर्वस्य जीवस्य विशुद्धिरुक्ता मृदा च तोयेन विगन्धलेपात् ।।२६।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्करोपाख्याने द्रव्यशुद्धिर्नामैकोनशीतितमोऽध्यायः ।। ७९ ।।\n2.80\nराम उवाच ।।\nवर्णानामाश्रमाणां च वेत्ति सर्वमिदं भवान् ।।\nपुष्कर उवाच ।।\nअहिंसासत्यवचनं ते स्याद्भूतेष्वनुग्रहः ।। १ ।।\nतीर्थानुसरणं दानं ब्रह्मचर्यममत्सरम् ।।\nदेवद्विजातिशुश्रूषा गुरूणां च भृगूत्तम ।। २ ।।\nश्रवणं सर्वधर्माणां पितॄणां पूजनं तथा ।।\nभक्तिश्च भूपतौ नित्यं तथा सच्छास्त्रनेत्रता ।। ३ ।।\nआनृशंस्यन्तितिक्षा च तथा चास्तिक्यमेव हि ।।\nधर्मसामान्यमेतत्ते कथितं भृगुसत्तम ।। ४ ।।\nयजनं याजनं दानं तथैवाध्यापनक्रिया ।।\nप्रतिग्रहं चाध्ययनं विप्रकर्माणि निर्दिशेत् ।।५।।\nदानमध्ययनं चैव यजनं च यथाविधि।।\nक्षत्त्रियस्य च वैश्यस्य कर्मेदं परिकीर्तितम् ।। ६ ।।\nक्षत्रियस्य विशेषस्तु प्रजानां परिपालनम् ।।\nकृषिगोरक्षवाणिज्यं वैश्यस्य परिकीर्तितम् ।। ७ ।।\nशूद्रस्य द्विजशुश्रूषा सर्वशिल्पानि चाप्यथ ।।\nब्राह्मणः क्षत्रियो वैश्यस्त्रयो वर्णा द्विजातयः ।। ८ ।।\nतेषां जन्माद्वितीयं तु विज्ञेयं मौञ्जिबन्धनम् ।।\nआचार्यस्तु पिता तत्र सावित्री जननी तथा ।।\nब्राह्मणक्षत्रियविशां मौञ्जीबन्धनजन्मनि ।। ९ ।।\nवृत्त्या द्विजाः शूद्रसमा भवन्ति यावन्न वेदे प्रभवन्ति राम ।।\nततः परं ते द्विजतां लभन्ते समस्तकार्येष्वधिदैवतं च ।।2.80.१०।।\nइति श्रीविष्णुधर्मोत्तरे द्वितीयखण्डे मा० सं० रामं प्रति पुष्करोपाख्याने वर्णधर्माध्यायो नामाशीतितमोऽध्यायः ।। ८०"
  }
]
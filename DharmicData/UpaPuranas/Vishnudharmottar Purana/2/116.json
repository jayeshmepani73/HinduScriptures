[
  {
    "text": "2.116\nपुष्कर उवाच ।।\nआयुषि कर्मणि क्षीणे संप्राप्ते मरणे नृणाम् ।।\nऊष्मा प्रकुपितः काये तीव्रवायुसमीरितः ।। १ ।।\nशरीरमुपरुध्याथ कृत्स्नान्दोषान्रुणद्धि वै ।।\nभिनत्ति प्राणस्थानानि पुनर्मर्माणि चैव हि ।। २ ।।\nशैत्यात्प्रकुपितो वायुश्छिद्रमन्विष्यते ततः ।।\nद्वे नेत्रे च तथा कर्णौ द्वौ तु नासापुटौ तथा ।।३।।\nऊर्ध्व तु सप्त च्छिद्राणि सप्तकं वदनं तथा ।।\nएतैः प्राणो विनिर्याति प्रायशः शुभकर्मणाम् ।। ४ ।।\nअधः पायुरुपस्थं च छिद्रद्वयमुदाहृतम् ।।\nछिद्रद्वयेन तेनाथ म्रियन्तेऽशुभकारिणः ।। ५ ।।\nमूर्धानं योगिनां भित्त्वा जीवो व्रजति भार्गव ।।\nअथवा स्वेच्छया राम येन चेच्छन्ति योगिनः ।। ६ ।।\nअन्तकाले तु संप्राप्ते प्राणापानेष्ववस्थितः ।।\nतमसा संवृते ज्ञाने संवृतेषु च मर्मसु ।। ७ ।।\nस जीवो नाभ्यधिष्ठानश्चाल्यते मातरिश्वना ।।\nस जीवश्चाल्यमानस्तु कर्मभिस्तैः पुरातनैः ।। ८ ।।\nअष्टाङ्गां प्राणवृत्तिं तां शनैश्च्यावयते द्विज ।।\nशरीरं प्रजहात्यस्मान्निश्वासस्तु भवेत्ततः ।। ९ ।।\nच्यवन्तं जायमानं वा प्रविशन्तं च योनिषु ।।\nपश्यन्त्येवंविधं सिद्धा जीवं दिव्येन चक्षुषा ।। १० ।।\nस तु देहपरित्यागकाले प्राप्ते तदानघ ।।\nतत्क्षणादेव गृह्णाति शरीरमतिवाहिकम् ।। ११ ।।\nऊर्ध्वं भजन्ति भूतानि त्रीण्यस्मात्तस्य विग्रहात् ।।\nआकाशवायुतेजांसि द्वे चाधो भृगुनन्दन ।। १२ ।।\nसलिलं च महाभाग तथैव च वसुन्धरा ।।।\nएवं पञ्चत्वमापन्नः पुरुषस्त्वभिधीयते ।। १३ ।।\nएवं पञ्चत्वमापन्ने तद्देहमतिवाहिकम् ।।\nभयानकैर्महाघोरैर्नानावेषधरैस्तथा ।। १४ ।।\nउच्चैस्तस्य तदा बद्धं कालपाशेन सत्वरम् ।।\nनीयते कालपुरुषैर्याम्यं मार्गं सुदुस्तरम् ।। १५ ।।\nतप्ताम्बरीषसंकाशं त्वयोगुणनिभं महत् ।।\nसंतप्तसिकतं घोरं ताम्रपर्णनिभं तथा ।। १६ ।।\nषडशीतिसहस्राणि योजनानां महीतलम् ।।\nयमस्य तु पुरी राम घोरा संयमनी स्मृता ।। १७ ।।\nनीयते तेन मार्गेण तादृशेन तु तां पुरीम् ।।\nआकृष्यमाणं पुरुषैर्याम्यैर्घोरैर्महीतले ।। १८ ।।\nपीडामनुभवँस्तत्र म्रियते न च मानद ।।\nअत्यर्थविषमः प्रोक्तः स मार्गो घोरदर्शनः।।।।\nविश्वरूपधरो राम भुवि शीतावृतो महान् ।।\nहिमप्रपातबहुलश्चातिशीतः सुदुस्तरः ।।२०।।\nअन्धकारवृते दुर्गे गर्भवासोपमस्तथा।।\nअग्निसंस्पर्शवदनैः काककाकोलजम्बुकैः ।। २१ ।।\nमक्षिकादंशमशकैरावृतः सर्पवृश्चिकैः ।।\nभक्ष्यमाणोऽपि तैर्जन्तुर्भक्ष्यते चापि राक्षसैः ।। २२ ।।\nउत्कृत्योत्कृत्य सहसा न च प्राणैर्वियुज्यते ।।\nमुद्गरैश्चूर्ण्यते घोरैस्तुद्यते लोहकण्टकैः ।। २३ ।।\nक्षुधया तृषया चैव घोरया चापि पीड्यते ।।\nदह्यमानोऽतिघोरेण सैकतेन च नीयते ।। २४ ।।\nएवं संयाप्यमानस्तु प्राप्यते यममन्दिरम् ।।\nदशभिः स मुहूर्तैस्तु पन्थानमतिदुस्तरम् ।। २५ ।।\nप्राप्नोति भीमनिर्घोषं दुर्गन्धिभयदर्शनम् ।।\nतत्कालं सुमहद्वेत्ति पुरुषो देवमायया ।। २६ ।।\nपापानुरूपं तत्कालं तस्य तत्राभिजायते ।।\nकस्यचिद्विशतं कालं कस्यचिच्छतसम्भवम् ।। २७ ।।\nक्षुत्तृष्णासम्भवाश्चैव भवन्त्यथ महाभयाः ।।\nदण्डपिण्डस्य धर्मज्ञ प्रेतत्वमुपजायते ।। २८ ।।\nप्रेत लोके स वसति ततः संवत्सरं नरः ।।\nसोदकुम्भमतोन्नाद्यं बान्धवैस्तस्य दीयते ।। २९ ।।\nदिनेदिने यद्धर्मज्ञ तद्भुङ्क्ते नात्र संशयः ।।\nन दीयते तु यस्यैतत्स तु तत्र यथा स्वयम् ।। ३० ।।\nपूर्वदत्तमथान्नाद्यं प्राप्नोति स्वयमेव तु ।।\nस्वयमेव न दत्तं तु तथा दाता न विद्यते ।। ३१ ।।\nन चास्त्युदकदाता च स तु तत्परितप्यते ।।\nबान्धवैस्तूदकं दत्त तत्र तत्रास्य जायते।। ३२ ।।\nनदी शीतजला नाम बहुपानीयसंयुता ।।\nमासिमासि च यच्छ्राद्धं तस्य तत्र प्रदीयते ।। ३३ ।।\nतेन तृप्तिमवाप्नोति परमां नात्र संशयः ।।\nमानुष्येण तु मासेन पितृलोके दिनं स्मृतम् ।। ३४ ।।।\nप्रेतलोके तु दिवसो मानुष्येण विधीयते ।।\nतस्माद्दिनेदिने देयं प्रेतायान्नं तु वत्सरम् ।। ३५ ।।\nएवं स याप्यमानस्तु प्राप्नोति यममन्दिरम् ।।\nततः पश्यत्यसौ देवं पापात्मा घोरदर्शनम् ।। ३६ ।।\nचित्रगुप्तस्ततस्तस्य ज्ञात्वा कर्म यथाविधम् ।।\nआज्ञापयति धर्मज्ञ शुभं वा यदि वाशुभम् ।।३७।।\nततः श्मशानिका नाम देवा याम्या भयावहाः ।।\nशीतवातातपोपेतं तदा रक्षन्ति मानवम् ।। ३८ ।।\nयथेह बन्धने कश्चिद्रक्ष्यते विषमैर्नरैः ।।\nप्रेत पिण्डैस्ततो दत्तैर्देहमाप्नोति भार्गव ।। ३९ ।।\nभोगदेहमिति प्रोक्तं क्रमादेव न संशयः ।।\nप्रेतपिण्डा न दीयन्ते यस्य तस्य विमोक्षणम् ।। ४० ।।\nश्मशानिकेभ्यो देवेभ्य आकल्पं नैव विद्यते ।।\nतत्रास्य यातना घोराः शीतवातातपोद्भवाः ।। ४१ ।।\nततः सपिण्डीकरणे बान्धवैश्च कृते नरः ।।।\nपूर्णे संवत्सरे देहमतोऽन्यं प्रतिपद्यते ।। ४२ ।।\nततः स नरकं याति स्वर्गं वा स्वेन कर्मणा ।।\nततः स कालं वसति कर्मणामनुरूपतः ।। ४३ ।।\nअर्वाक् सपिण्डीकरणं यस्य संवत्सरात्कृतम् ।।\nप्रेतत्वमपि तस्यापि प्रोक्तं संवत्सरं धुवम् ।। ४४ ।।\nयैरिष्टं विविधैर्यज्ञैः पूजितो यैश्च केशवः ।।\nप्रेतलोकं न ते यान्ति तथा ये समरे हताः ।। ४५।।\nश्मशानिकानां देवानां भवन्ति वशगा न ते।।\nप्रेतलोकं प्रपद्यन्ते तथा घोरं भयावहम् ।। ४६ ।।।\nएवं याम्येन मार्गेण यान्ति पापा नराधमाः ।।\nआरामसदनं यान्ति तथैव द्रुमरोपकाः ।।४७।।\nशीतलेन तु मार्गेण फलपुष्पवता सुखम् ।।\nछत्रदाश्च सुखं यान्ति मार्गेण ससुखेन ते ।। ४८ ।।\nयानमश्वतरीयुक्तमास्थायोपानहप्रदाः ।।\nविमानैर्यानदा यान्ति तथा शय्यासनप्रदाः ।। ४९ ।।\nगृहदाः सविहारन्तु यान्ति तृप्ता जलप्रदाः ।।\nभक्ष्यैर्भोज्यैस्तथा तृप्ता यान्ति भोजनदायिनः ।। ५० ।।\nदीपप्रदाः प्रकाशेन यान्ति मार्गेण ते सुखम् ।।\nपूज्यमाना यमभटैर्यान्ति भक्ता जनार्दनम् ।। ५१ ।।\nनास्ति तेषां भयं किञ्चिदिहलोके परत्र च ।।\nते तृप्ताः सर्वकामैश्च तरसा यान्ति मानवाः ।। ।। ५२ ।।\nबुद्धिं समास्थाय तु सात्त्विकीं ये भक्ताः सुरेशस्य जनार्दनस्य ।।\nतेषां गतिस्तत्र तु यत्र राम श्वेताः पुमांसो गतसर्वपापाः ।। ५३ ।।\nइति श्रीविष्णुधर्मोत्तरे द्वितीयखण्डे मा० स० रामं प्रति पुष्करोपाख्याने यममार्गवर्णनन्नाम षोडशोत्तरशततमोध्यायः ।।११६।।\n2.117\nराम उवाच ।।\nभगवञ्छ्रोतुमिच्छामि ये नराः स्वर्गगामिनः ।।\nकेन धर्मभृतां श्रेष्ठ तथा निरयगामिनः ।। १ ।।\nपुष्कर उवाच ।।\nआश्रमेषु यथोक्तेषु वर्तन्ते ये द्विजोत्तमाः ।।\nस्वधर्मसक्ताः सततं ते नराः स्वर्गगामिनः।।२।।\nवर्तन्ते ये महीपाल राजधर्मानुसारतः ।।\nपुरोहितमते युक्ता राजानः स्वर्गगामिनः ।। ३ ।।\nप्रजासुखे सुखं येषां तद्दुःखे ये च दुःखिताः ।।\nदुष्टनिग्रहकर्तारो ज्ञेयास्ते स्वर्गगामिनः ।।४।।\nस्वाम्यर्थे ब्राह्मणार्थे वा मित्रकार्ये च ये हताः ।।\nगोग्रहे निहता ये च ते नराः स्वर्गगामिनः ।। ५ ।।\nदेहधातून्परित्यज्य सलिलारण्यवह्निषु ।।\nअनाशने वा धर्मज्ञ मृताः स्युः स्वर्गगामिनः ।। ६ ।।\nतीर्थयात्राप्रसक्ताश्च नित्यमध्वनि कर्षिताः ।।\nतपसा कर्षिता ये च ते ज्ञेयाः स्वर्गगामिनः ।। ७ ।।\nमधुमांसनिवृत्ताश्च निवृत्ता मधुपानतः ।।\nकाममैथुनतश्चापि विज्ञेयाः स्वर्गगामिनः ।। ८ ।।\nमातापितृपरा दान्ता गुरुभक्ताः प्रियंवदाः ।।\nसत्यार्जवरता ये च ते नराः स्वर्गगामिनः ।। ९ ।।\nवैवाहिकानां वस्त्राणां प्रपाणां ये प्रदायिनः ।।\nउद्यानारामकर्तारस्ते नराः स्वर्गगामिनः ।। १० ।।\nतडागकूपकर्तारस्तथा कन्याप्रदायकाः ।।\nछत्रोपानहदातारस्ते नराः स्वर्गगामिनः ।। ११ ।।\nइन्धनानां प्रदातारस्तथा गोग्रामदायिनः ।।\nगवां शुश्रूषका ये च ते नराः स्वर्गगामिनः ।। १२ ।।\nपरोपकारसक्ताश्च परबन्धविवर्जकाः ।।\nपूज्यपूजयितारश्च ते नराः स्वर्गगामिनः ।। १३ ।।\nस्वाध्यायसक्ता धीमन्तो गुरुशुश्रूषणे रताः ।।\nउपासकाश्च वृद्धानां ते ज्ञेयाः स्वर्गगामिनः ।।१४।।\nप्रतिश्रयप्रदातारस्तथा ये सत्रदायकाः ।।\nभक्ता गोदेवविप्राणां ते नराः स्वर्गगामिनः ।। १५ ।।\nश्रोतारो ये च धर्माणां ये तथा यज्ञयाजिनः ।।\nउपवासरता ये च ते ज्ञेयाः स्वर्गगामिनः ।। १६ ।।\nक्लेशाननुभवन्तीह शास्त्राध्ययनतत्पराः ।।\nशास्त्राणां च हिते युक्तास्ते ज्ञेयाः स्वर्गगामिनः ।।१७।।\nआर्तप्राणप्रदा ये च ये च हिंसाविवर्जकाः ।।\nअपीडकाश्च भूतानां ते नराः स्वर्गगामिनः।। ।।१८।।\nदरिद्राय च दातारः प्रभवश्च क्षमान्विताः ।।\nयौवनस्थाश्च ये शान्तास्ते नराः स्वर्गगामिनः ।।१९।।\nपौत्रदौहित्रसंयुक्ता ये तथा चिरजीविनः।।\nप्रियङ्कराश्च बालानां ते नराः स्वर्गगामिनः।।\nपोषकाणामनाथानां ये चैवोद्वाहकारिणः।।\nद्विरागमनदा ये च ते नराः स्वर्गगामिनः।।२१।।\nग्रहाणां पूजका ये च ये तथा श्राद्धकारिणः ।।\nसंविभागकरा ये च ते नराः स्वर्गगामिनः ।। २२ ।।\nसर्वासां देवतानां च ये च पूजारताः सदा ।।\nसर्वदानरता ये च ते नराः स्वर्गगामिनः ।। २३ ।।\nअहताश्च तथा तत्र कृत्वा कर्मातिदुष्करम् ।।\nकालेनापि मृता राम ते नराः स्वर्गगामिनः ।।२४।।\nये भक्तिमन्तो मधुसूदनस्य देवेश्वरस्याप्रतिमस्य नित्यम् ।।\nसत्त्वेन हीना रजसा वियुक्तास्ते यान्ति नाकं सुरसंघपूज्याः।।२५।।\nइति श्रीविष्णुधर्मोत्तरे द्वितीयखण्डे मा० सं० रामं प्रति पुष्करोपाख्याने स्वर्गभाग्वर्णनन्नाम सप्तदशोत्तरशततमोऽध्यायः ।।११७।।\n2.118\nपुष्कर उवाच ।।\nमहापातकिनो ये च ये च पातकिनो जनाः ।।\nमांसाशिनो नरा ये च तथा येऽगम्यागामिनः ।।\nपरदाररता ये च ते वै निरयगामिनः ।। १ ।।\nअतिक्रामन्ति ये भार्यां पीडयन्ति च ये नरान् ।।\nये सभास्ववन्यन्ते ते वै निरयगामिनः ।। २ ।।\nबहुभार्याश्च भार्यासु वर्तन्ते न समं च ये ।।\nऋतुकालहरा ये च ते वै निरयगामिनः।।।।।\nसम्यग्भर्तृषु या नार्यो वर्तन्ते नावलेपतः ।।\nअप्रिये च तथा सक्ता ज्ञेयास्ता निरयङ्गमाः।।४।।\nभर्तारमवमन्यन्ते भाषन्ते विप्रियाणि च ।।\nस्वातन्त्र्येण च वर्तन्ते ज्ञातव्या निरयङ्गमाः ।। ५ ।।\nराजशास्त्रोपदेशं ये संत्यज्य वसुधाधिपाः ।।\nवर्तन्ते सर्वकार्येषु ते वै निरयगामिनः ।। ६ ।।\nवर्णाश्रमोक्तं वर्तन्ते धर्मं त्यक्त्वा तु ये नराः ।।\nबहिःशास्त्रान्महाभाग ते वै निरयगामिनः ।। ७ ।।\nअयाज्ययाजिनो ये च कूटसाक्ष्यप्रदाश्च ये ।।\nतथानृतरता ये च ते वै निरयगामिनः ।। ८ ।।\nव्यवहारेषु ये सक्ताः पक्षपाताभिधायिनः ।।\nअसम्यग्दर्शिनो ये च ते वै निरयगामिनः ।। ९ ।।\nप्रेक्ष्यमाणे परिजने मिष्टमश्नन्ति ये नराः ।।\nअसंविभज्य धर्मज्ञ ते वै निरयगामिनः ।। १० ।।\nभृतकास्तु महाभाग कुर्वन्ते नैव ये भृतम् ।।\nअनिर्दिष्टभुजश्चैव ते वै निरयगामिनः ।।११ ।।\nवञ्चका भृतकानां च तथैवाश्रितवञ्चकाः ।।\nवञ्चकाश्च तथाऽन्येषां ज्ञेया निरयगामिनः ।। १२ ।।\nकृतघ्ना निर्घृणा ये च परस्वादायिनश्च ये ।।\nशठाचाराश्च मित्राणां ते वै निरयगामिनः ।। १३ ।।\nगवां पानप्रवृत्तानां ये तथा विघ्नकारिणः ।।\nतथाऽन्येषां च भूतानां ते वै निरयगामिनः ।। १४ ।।\nधर्मकार्यप्रवृत्तस्य ये नरा विघ्नकारिणः ।।\nपापप्रोत्साहकाश्चैव ते वै निरयगामिनः ।।१५।।\nत्यागिनस्त्वाश्रितानां ये ऋत्विजां त्यागिनश्च ये ।।\nयाज्यानां च गुरूणां च ते वै निरयगामिनः ।। १६ ।।\nत्यागिनो देवतानां च वह्नीनां त्यागिनश्च ये ।।\nशास्त्राणां त्यागिनो ये च ते वै निरयगामिनः ।। १७ ।।\nबालकातिथिविप्राणां सुराणां चैव मानद ।।\nये च पूर्वभुजो नित्यं ते वै निरयगामिनः ।। १८ ।।\nरजस्वलां च ये यान्ति ये च प्रेष्यकरा स्त्रियम् ।।\nवियोनिं ये च गच्छन्ति ते वै निरयगामिनः ।। १९ ।।\nशुक्रं त्यजन्त्ययोनौ ये तथाकाशे च निर्घृणाः ।।\nपर्वस्वपि च धर्मज्ञ ते वै निरयगामिनः ।।२०।।\nअनध्यायेषु ये राम स्वाध्यायमिह कुर्वते ।।\nनिन्दति च गुरून्ये वै ते वै निरयगामिनः ।।२१।।\nदेवतानां च वेदानां ब्राह्मणानां च निन्दकाः ।।\nपुराणचरितानां च ते वै निरयगामिनः ।। २२ ।।\nये नास्तिका नरा राम ये च श्रद्धाविवर्जिताः ।।\nअहङ्कारगृहीताश्च ते वै निरयगामिनः ।।२३।।\nकुकर्मसक्ता मनुजाः सुकर्मपरिवर्जकाः ।।\nस्वामिमित्रद्रुहो ये च ते वै निरयगामिनः ।।२४।।\nये च द्रोहरता राज्ञां ब्राह्मणानां गवामपि ।।\nसुहृदामपि धर्मज्ञ ते वै निरयगामिनः ।।२५ ।।\nये तु पैशुन्यसंसक्ताः परमर्मस्पृशोऽपि च ।।\nअशुचश्च तथा मर्त्यास्ते वै निरयगामिनः ।। २६ ।।\nसोमविक्रयिणो ये च बीजविक्रयिणस्तथा ।।\nआत्मविक्रयिणो ये च ज्ञेया निरयगामिनः ।। २७ ।।\nरजः पश्यन्ति धर्मज्ञ येषां वेश्मनि कन्यकाः ।।\nशुल्के च दत्ता सा यैश्च ते वै निरयगामिनः ।। २८ ।।\nब्रह्मेशकेशवानां च ये नरा भेदवादिनः ।।\nतमोऽभिभूताः परितस्ते वै निरयगामिनः।।२९।।\nकुलजानां सपिण्डानां ये च पिण्डविलोपकाः ।।\nअश्राद्धदाश्च पूर्वेषां ते वै निरयगामिनः ।।३०।।\nकामात्मानो नरा ये च ये तथार्थपरायणाः ।।\nये च धर्मद्विषो लोके ते वै निरयगामिनः ।। ३१ ।।\nनाभिपश्यन्ति ये शक्त्या  दीनमातुरमाश्रितम् ।।\nआर्तं च नाभिधावन्ति ते वै निरयगामिनः ।।३२।।\nये चावहासं कुर्वन्ति दीनानां मानगर्विताः ।।\nअनागसं परिभवन्त्येते निरयगामिनः ।। ३३ ।।\nपीडामथोत्पाद्य नरस्य राम यथाकथंचिन्नरकं प्रयाति ।।\nतस्मात्प्रयत्नेन विवर्जनीया परस्य पीडा मनुजेन राम ।।। ।। ३४ ।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्करोपाख्याने निरयगामिवर्णनन्नामाष्टादशोत्तरशततमोऽध्यायः ।। ११८ ।।\n2.119\n।। राम उवाच ।।\nनामानि नरकाणां च यातना विविधास्तथा ।।\nभगवञ्छ्रोतुमिच्छामि पुंसां नरकगामिनाम् ।। १ ।।\nपुष्कर उवाच ।।\nतामिस्र मन्धतामिस्रं महारौरवरौरवौ ।।\nनरकं कालसूत्रं च महानरकमेव च ।।२।।\nसंजीवनं महावीचिं तपनं संप्रतापनम् ।।\nसंघातं च सकाकोलं कश्मलं पूतिमृत्तिकम् ।। ३ ।।\nलोहशंकुं नृभीमं च मन्थानं शाल्मलिं नदीम् ।।\nअसिपत्रवनं चैव लोहकारं तथैव च ।। ४ ।।\nपातालेषु महाबाहो त्रींस्त्रीन्वृद्धिक्रमेण तु ।।\nएकैकस्य तथैवाष्टौ दिक्षु चापि विदिक्ष्वपि ।। ५।।\nस्थितास्तथा ये विज्ञेया नरका घोरदर्शनाः ।।\nयान्त्येते पापकर्माणो नरा येषु भृगूत्तम।।६।।\nएकस्मिन्नरके केचित्क्रमादन्ये बहुष्वपि ।।\nयांत्येते मानवा राम पीड्यमानाः पुनःपुनः।।७।।\nनरकाणां नराणां तु यातनाकारिणश्च ये।।\nघोररूपास्तु ते प्रोक्ता दृष्टमात्रभयावहाः ।। ८ ।।\nमार्जारोलूकगोमायुगृध्रश्येनखराननाः ।।\nगजाश्वोष्ट्रवराहाणां सिंहानां च तथा परे ।। ९।।\nगोधामहिषकाकानां मद्गुसारसयोस्तथा ।।\nउरभ्राजपतङ्गानां सर्पमूषकयोस्तथा ।। १० ।।\nअन्येषां चैव सत्त्वानां तथान्ये जठरा नराः ।।\nस्कन्दाननास्तथैवान्ये कबन्धाकारदर्शनाः ।। ११ ।।\nभीमानना भयकरा नानायुधधरास्तथा ।।\nउग्रवाचो दुराधर्षाः सर्पवृश्चिकवेष्टिताः ।। १२ ।।\nतैलद्रोण्यां नरान्क्षिप्त्वा ज्वालयित्वा हुताशनम् ।।\nसुसमिद्धं नरान्कांश्चित्क्वाथयन्ति पुनःपुनः ।। १३।।\nअम्बरीषेषु चैवान्यांस्ताम्रपात्रेषु चापरान् ।।\nअयःपात्रेषु चैवान्यान्द्रवद्वह्निकणेष्वपि ।।१४।।\nशूलेषु रोपितानन्याञ्शुष्काग्नावपरांस्तथा ।।\nउत्कृत्य विपचन्त्येतानन्यांश्छित्वा तथा परान् ।। १५ ।।\nकशाभिस्ताडयन्त्यन्यांस्तथान्यानपि मानवान् ।।\nभोजयन्ति महाभाग वह्नितप्तानयोगुडान् ।।१६।।\nपांसूनपि तथैवान्यान्वान्तमन्यत्र चापरम् ।।\nविष्ठामन्यत्र च कफं तथान्यत्र च कण्टकान् ।। १७ ।।\nअन्यत्र वह्निसंकाशास्तथा भार्गव वालुकाः ।।\nपाययन्ति तथान्यत्र वह्निवर्णां च वारुणीम् ।। १८ ।।\nअन्यत्र नारकाणां ते छिन्दन्त्यङ्गानि भागशः ।।\nपाटयन्ति तथान्यत्र करपत्रैः पुनःपुनः ।। १९ ।।\nपीडयन्ति तथान्यत्र कृत्वा यन्त्रेषु नारकान् ।।\nउलूखलकृतानन्यान्मुसलैस्ताडयन्ति च ।। २० ।।\nकुम्भीगतांस्तथान्यत्र कुम्भीतः किञ्चिदुद्गतान् ।।\nघ्नन्ति मुद्गरकूटेन महतीं वेदनां गतान् ।। २१ ।।\nत्वचमुत्कृत्य चान्यत्र शुनां नरकवासिनः ।।\nत्यजन्ति ते च भक्ष्यन्ते तीक्ष्णदन्तैर्मुहुर्मुहुः ।। २२ ।।\nअन्धकारे तथान्यत्र भीमगन्धे भयावहे ।।\nअत्युष्णे तैश्च पात्यन्ते गर्भवाससमे जनाः ।। २३ ।।\nकाकैर्गोमायुभिः सर्पैर्वृश्चिकैर्मूषकैरपि ।।\nमक्षिकाभिश्च भक्ष्यन्ते तेषामन्यत्र शासनात् ।। २४ ।।\nअन्यत्र शाल्मलिं घोरं संतप्तं तीक्ष्णकण्टकम् ।।\nसर्पकीटादिबहुलमारोप्यन्ते नराधमाः ।। २५ ।।\nअन्यत्र च तथा घोरां सन्तप्तामयसः शिलाम् ।।\nआलिङ्गन्ते सुदुःस्पर्शा तेषामेव तु शासनात् ।।२६।।\nअन्यत्रासेव्यवसतौ वसन्ति भयपीडिताः।।\nतत्र तेषां तु नासाक्षिकर्णवक्त्रेषु मानद ।। २७ ।।\nप्रविशन्ति महाभोगाः कृमयो मांसभोजिनः ।।\nक्षारनद्यां तथैवान्ये पात्यन्ते नारकान्मुहुः ।।२८।।\nबहुशीतान्धकारे च पात्यन्ते नरके परे ।।\nरक्ततोयवहामन्ये प्रपद्यन्ते महानदीम् ।।२९।।\nअसिपत्रवने चान्ये कृष्यन्ते भीमदर्शनाः ।।\nतृष्णया क्षुधया चान्ये बाध्यन्ते तत्र मानवाः ।। ३० ।।\nपरान्नपानं लिप्सन्तस्ताड्यन्ते कूटमुद्गरैः ।।\nपाययन्ति तथान्यत्र परान्यमभटास्तथा ।। ३१ ।।\nतीव्रधूममधोवक्त्रान्बद्ध्वा वृक्षेषु मानद ।।\nत्वचोत्कर्तनमन्यत्र तिलशः क्रियते भटैः ।।३२।।\nकाष्ठान्यन्यत्र बध्यन्ते नारकाणां तथास्थिषु ।।\nकूटागारप्रमाणैश्च तथा देहैर्भयार्दिताः ।।३३ ।।\nसूचीवक्त्रांस्तथान्यत्र याप्यन्ते क्षुधया भृशम् ।।\nसिच्यन्ते च तथान्यत्र तैलेन च गुडेन च ।।३४।।\nसन्तप्तेन महाभाग भृशं दुःखप्रदायिनाम् ।।\nअन्यत्र जातपिटकाः स्रस्तजिह्वाः सुविह्वलाः।।३५।।\nघोरातपविनिक्षिप्ता भक्ष्यन्ते च पिपीलकैः।।\nसूत्रेणान्यत्र छिद्यन्ते पादतः प्रभृति क्रमात् ।। ३६ ।।\nतिलशो भृगुशार्दूल नारकाः पर्वतोपमाः ।।\nयावच्च तेषां मूर्धानं तावदेव पुनःपुनः ।। ३७ ।।\nकृत्वा च पिष्टं पचनं पच्यन्तेऽन्ये तथा भृशम् ।।\nअयःपात्रेषु चान्यत्र तीक्ष्णशङ्कुभिरायसैः ।। ३८ ।।\nक्रियन्ते संयता घोरैः सन्तप्तेषु महाभुज ।।\nआपोथ्यन्ते तथान्यत्र विनिगृह्य शिलासु ते ।। ३९ ।।\nगर्तेषु ते मृदं दत्त्वा पूर्यन्ते मुसलैर्भृशम् ।।\nबद्धास्तम्भे तथान्यत्र क्षिप्यन्ते सायकैर्नराः ।। ।। ४० ।।\nशृङ्खलाभिश्च बध्यन्ते लोठ्यन्ते कण्टकेषु च ।।\nगन्धेनान्यत्र बोध्यन्ते विषमेण पुनःपुनः ।। ४१ ।।\nनारकैश्च तथा सत्त्वैर्नानावेषैर्भयानकैः ।।\nयातनाभिश्च बह्वीभिर्याप्यन्ते नरके भृशम् ।। ४२ ।।\nअन्योन्यस्य च मांसानि भक्षयन्त्यपरे तथा ।।\nहा तात मातेति तथा क्रन्दमानाः पुनःपुनः ।। ४३ ।।\nनिन्दन्तः स्वानि कर्माणि ताड्यमानाश्च तैर्भटैः ।।\nयातनाभिश्च बह्वीभिर्याप्यन्ते भृगु नन्दन ।। ४४ ।।\nविमुक्तनारका ह्यन्ये वह्निमन्ये सुशीतलम् ।।\nविजानन्ति महाभाग सुखस्पर्शतमं तथा ।। ४५ ।।।\nविमुक्तो नारकाच्छीतात्सुखोष्णं हिमसंचयम् ।।\nमन्यते सर्वमेवान्यत्सुखस्पर्शतमं तथा ।। ४६ ।।\nनरकेभ्यश्च शस्त्रेभ्यो विमुक्तो यो नराधमः ।।\nशस्त्राण्यन्यानि जातानि सुखस्पर्शसमानि च ।।४७।।\nसुखदुःखे तु मानुष्ये त्रिदिवे केवलं सुखम् ।।\nनरके दुःखमेवोग्रं सततं भृगुनन्दन ।। ४८।।।।\nतृष्णा तत्र क्षुधा तत्र गन्धस्तीव्रो भयङ्करः ।।\nयातना विविधाः प्रोक्ता भयं तत्रातिदारुणम् ।। ४९ ।।\nदुर्गन्धिकंटकाकीर्णं तथा कुणपसंकुलम् ।।।।\nकेशास्थिबहुलं भीमं नरकं दुःखमेव तु ।। ५० ।।\nआर्तनादमहानादकाकक्रव्यादसंकुलम् ।।\nकृमिकीटपतङ्गाढ्यं पूयासृग्बहुलं तथा ।। ५१ ।।।\nअन्योऽन्यक्लेशसंयुक्तमन्योऽन्यकर्षकारकम् ।।\nअन्योऽन्यताडकं घोरं तथाऽन्योन्यभयङ्करम् ।। ५२ ।।\nएवमेतेषु ते पापा नरकेषु समागताः ।।\nबहवः खलु याप्यन्ते मानवाः पापकारिणः ।। ५३ ।।\nयावत्तेषां न पापानि क्षयं यान्ति भृगूत्तम ।।\nतावत्ते न विमुच्यन्ते नरकाद् घोरदर्शनात् ।। ५४ ।।\nअत्यन्तभीमा नरकाः सुघोरा भयावहव्यालगणावकीर्णाः ।।\nभक्तिं वहन्तः पुरुषोत्तमस्य न यान्ति ते भार्गववंशमुख्य ।। ५५ ।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्करोपाख्याने नरकयातनावर्णनन्नामैकोनविंशत्युत्तरशततमोध्यायः।।११९।।\n2.120\nराम उवाच ।।\nकर्मणा केन धर्मज्ञ नरा नरकवासिनः ।।\nकां कां योनिं प्रपद्यन्ते तिरश्चो ब्रूहि तन्मम ।। १ ।।\nपुष्कर उवाच ।।\nअमेध्यमध्ये कृमयो महापातकिनो जनाः ।।\nभवन्ति बहुधा भूम्यां ततश्चैव शिलासु ते ।। २ ।।\nतृणगुच्छलतागुल्मद्रुमत्वं प्राप्यते क्रमात् ।।\nभवन्ति च मृगाः पश्चान्नित्यं व्याधभयार्दिताः ।। ३ ।।\nब्रह्मस्वहारिणो हिंस्रा रौद्राचाराः सदैव तु ।।\nअटव्यां घोररूपायां जायन्ते ब्रह्मराक्षसाः ।। ४ ।।\nपरदाररता मूढाः सन्तप्तायां तथा भुवि ।।\nकृकलासा हि जायन्ते पिशाचाश्चाप्यनन्तरम् ।।\nअटव्यां   घोररूपायां संशुष्कद्रुमकोटरे ।।\nकृष्णाहयो हि जायन्ते ततः पश्चान्न संशयः ।। ६ ।।\nकूटसाक्षिप्रदाः पापास्त्वमेध्ये कृमयश्चिरम् ।।\nकृत्वा भवन्ति सर्पास्ते पिशाचास्तदनन्तरम् ।। ७ ।।\nगुरुमित्रद्रुहः पापा ये च स्वा मिदुहो जनाः ।।\nद्विजशिष्यद्रुहश्चैव कृतघ्ना नास्तिकास्तथा ।। ८ ।।\nत्यागिनो बान्धवानां च त्यागिनः शरणार्थिनाम् ।।\nनिक्षेपहारिणो ये च कन्यकाक्रयिणश्च ये ।। ९ ।।\nअमेध्ये कृमयः सर्पा मृगा व्यालमृगास्तथा ।।\nततो घोरगणोपेता जायन्ते जम्बुकाः खलाः ।। १० ।।\nपरस्वहारिणः पापाः कुञ्जरास्तुरगाः खराः ।।\nबलीवर्दास्तथैवोष्ट्रा जायन्ते नात्र संशयः ।। ११ ।।\nहृतं यस्य तु तैर्द्रव्यं तस्य भाग्यानुरूपतः ।।\nआत्मदोषानुसारेण जायन्ते धनिनस्तु ते ।। १२ ।।\nचन्द्रार्कग्रहणे भुक्त्वा जायन्ते कुञ्जरा नराः ।।\nआमश्राद्धं तथा भुक्त्वा जायन्ते गृध्रयोनिषु ।।१३ ।।\nअसत्प्रतिग्रहं राम गृहीत्वा वानरास्तथा ।।\nआशाभङ्गं तथा कृत्वा शृगालाश्च तथाधमाः ।। १४ ।।\nसूचकस्तु दुराचारो वागुरिर्नाम जायते ।।\nबहु कालं महाभाग भूयोभूय इति श्रुतिः ।।१५ ।।\nमांसभुग्यावतां राम मांसमश्नाति देहिनाम् ।।\nतावतां योनिमाप्नोति भूयोभूयो न संशयः ।। १६ ।।\nभोक्तव्यानि च तैस्तस्य राम मांसान्यसंशयम् ।।\nयावन्तः प्राणिनो येन बहिर्वेद्यां निपातिताः।। १७।।\nतावत्यो योनयस्तेन गन्तव्या भृगुसत्तम ।।।\nयोनौयोनौ च हन्तव्यस्तेनासौ नात्र संशयः ।। १८।।\nवान्ताशी गुणपाशी च पूयभुग्रुधिराशिनः ।।\nस्वकर्मविच्युता वर्णा जायन्ते प्रेतयोनिषु।।१९।।।\nधान्यं हृत्वा भवत्याखुः कांस्यं हंसो जलं प्लवः ।।\nमधु दंशः पयः काको रसं श्वा नकुलो घृतम् ।। २० ।।\nमांसं गृध्रो वसां मद्गुस्तैलं तैलापगः खगः ।।\nचीरीवाकस्तु लवणं बलाका शकुनिर्दधि ।। २१ ।।\nकौशेयं तित्तिरिर्हृत्वा क्षौमं हृत्वा च दर्दुरः ।।\nकर्पासं तान्तवं क्रौञ्चं गां गोधा वागुदो गुडम् ।। २२ ।।\nछुच्छुन्दरिः शुभान्गन्धान्पत्रशाकं शिखी तथा ।।\nमक्षिकास्तु तथैवान्नमकृतान्नं तु शल्यकः ।। २३ ।।\nभेको भवति हृत्त्वाग्निं गृहहारी च तस्करः ।।\nरक्तानि हृत्वा वासांसि जायते जीवजीवकः ।। २४ ।।\nवृको मृगेभं व्याघ्राश्वं फलपुष्पं तु मर्कटः ।।।\nस्त्रियं हृत्वा भवेद्यक्षो यानमुष्ट्रः पशूनजः ।। २५ ।।\nयद्वा तद्वा परद्रव्यमपहृत्य बलान्नरः ।।\nअवश्यं याति तिर्यक्त्वं जग्ध्वा चैवाहुतं हविः ।। ।। २६ ।।\nतिर्यक्षु दुःखं परमं विदित्वा पापानि वर्ज्यानि नरेण नित्यम् ।।\nभक्तिश्च कार्या मधुसूदनस्य तया स दुःखं सकलं जहाति ।। २७ ।।\nइति श्रीविष्णुधर्मोत्तरे द्वितीयखण्डे मा० स० रामं प्रति पुष्करोपाख्याने तिर्यग्योनिवर्णनन्नाम विंशत्युत्तरशततमोऽध्यायः ।। १२० ।।"
  }
]
[
  {
    "text": "2.91\nपुष्कर उवाच।।\nनक्तं गृहीतमुदकं देवकर्मणि वर्जयेत् ।।\nचन्दनागरुकर्पूर मृगदर्पं तथैव च ।। १ ।।\nजातीफलं तथा दद्यादनुलेपस्य कारणात् ।।\nअतोन्यं नैव दातव्यं किञ्चिदेवानुलेपनम् ।। २ ।।\nदारिद्र्यं पद्मकः कुर्यादस्वास्थ्यं रक्तचन्दनम् ।।\nउशीरश्च तु विभ्रंशं मन्ये कुर्युरुपद्रवम् ।। ३ ।।\nन वस्त्रं मलिनं देयं नीलं रक्तं तु यद्भवेत् ।।\nतौ दत्त्वा देवदेवाय शोकमाप्नोत्यसंशयम् ।। ४ ।।\nकृत्रिमं तु न दातव्यं तथैवाभरणं द्विज ।।\nप्रतिरूपकृतं दत्त्वा क्षिप्रं पुष्ट्या वियुज्यते ।। ५ ।।\nपुष्पं कण्टकिसंजातं तथा गन्धविवर्जितम् ।।\nउग्रगन्धं न दातव्यं त्वन्यदेवगृहोद्भवम् ।। ६ ।।\nश्मशानचैत्यद्रुमजं भूमावशनिपातितम् ।।\nकलिका न तु दातव्या देवदेवस्य चक्रिणः ।। ७ ।।\nशुक्लान्यवर्णं कुसुमं न देयं च तथा भवेत् ।।\nसुगन्धि शुक्लं देयं स्याज्जातं कण्टकिते द्रुमे।८।।\nदत्त्वा कण्टकिसंभूतं कुसुमं परिभूयते ।।\nशुक्लान्यवर्णं दातव्यं कुसुमं कुंकुमस्य यत् ।। ९ ।।\nपद्मोत्पले च धर्मज्ञ तथा वै पीतयूथिकाम् ।।\nतथा च वन्यकं दद्याच्चूतकेतकिजं च यत् ।। 2.91.१० ।।\nरक्ताशोकस्य कुसुममतसीकुसुमं तथा ।।\nवृक्षायुर्वेदविद्भिश्च शुक्लं रक्तीकृतं च यत् ।।११।।\nतद्रक्तमपि दातव्यं बिल्वपत्रं तथैव च ।।\nदूर्वाग्रं च तथा देयं पत्रं भृङ्गिरजस्य तु ।। १२ ।।\nपत्राणि च सुगन्धीनि तथा देयानि चक्रिणः ।।\nमध्योऽन्यवर्णो यस्य स्याच्छुक्लस्य कुसुमस्य च ।। १३ ।।\nपुष्पं शुक्लं तु तद्विद्यान्मनोज्ञं केशवप्रियम् ।।\nबन्धुजीवकपुष्पाणि रक्तान्यपि च दापयेत् ।। १४ ।।\nअनुक्तरक्तकुसुम दानाद्दौर्भाग्यमाप्नुयात् ।।\nसुगन्धि दत्त्वा नाप्नोति शुभं वा यदि वाशुभम् ।। १५ ।।\nमृगदर्पं विना किञ्चिदथ चेज्जीवसंभवम् ।।\nदेवदेवस्य दातव्यं दीपे मज्जानमेव वा ।। १६ ।।\nनीलां रक्तां दशां दीपे प्रयत्नेन विवर्जयेत् ।।\nअन्या च दीपमात्रं तु तथा वर्जं प्रयत्नतः ।।१७ ।।\nकृष्णागरुस्तथा देवधूपं देवस्य यत्नतः ।।\nअभक्षं चाप्यहृद्यं च नैवेद्यं न निवेदयेत् ।। १८ ।।\nकेशकीटावपन्नं च नखांशविहितं च यत् ।।\nमूषिकालांगलोपेतमवधूतमवक्षतम्।।१९।।\nन भक्ष्यमन्नमक्षीरं माहिषं क्षीरमेव च ।।\nवराहमत्स्यमांसं च मांसं पञ्चनखस्य च ।।\nदुरामोदौ तथा वर्ज्यौ देवकर्मणि पंडितैः।।2.91.२०।।\nनिवेश्य चित्तं पुरुषोत्तमस्य भक्तिं समास्थाय तथा विशुद्धाम् ।।\nकरोति श्रद्धां सततं यथोक्तां स याति लोकं मधुसूदनस्य ।।२१।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्करोपाख्याने पुष्पादिदेयादेयकथनन्नामैकनवतितमोऽध्यायः ।। ९१ ।।\n2.92\nपुष्कर उवाच ।।\nततोऽग्निशरणं गत्वा स्मार्तेऽग्नौ विधिपूर्वकम् ।।\nवैश्वदेवं तु कर्तव्यं हुतोत्सृष्टं तु लौकिके ।। १ ।।\nयत्र क्वचन वा राम दीप्यमानेऽथ चोदके ।।\nपरिसमूह्य पर्युक्ष्य परिस्तीर्य परिस्तरेत् ।। २ ।।\nसर्वान्नमग्नावुद्धृत्य जुहुयात्प्रयतस्ततः ।।\nवासुदेवाय देवाय प्रभवे नाप्ययेन च ।। ३ ।।\nअग्नये चैव सोमाय मित्राय वरुणाय च ।।\nइन्द्राय च महाभाग इन्द्राग्निभ्यां तथैव च ।। ४ ।।\nविश्वेभ्यश्चैव देवेभ्यः प्रजानां पतये तथा ।।\nअनुमत्यै तथा राम धन्वंतरिण एव च ।। ५ ।।\nवास्तोष्पत्यै तथा देव्यै ततः स्विष्टिकृतेऽग्नये ।।\nचतुर्थ्यन्तेन नत्वा च हुत्वैतेभ्यो बलिं हरेत् ।। ६ ।।\nतक्षोपतक्षावभितः पूर्वेणाग्निमतः परम् ।।\nअम्बानामासि धर्मज्ञ दुर्गा नामानि चाप्यथ ।। ७ ।।\nनिवन्ती च पनीका च प्रभवन्ती तथैव च ।।\nमेधवन्ती च नामासि सर्वेषामेव भार्गव।।८।\nआग्नेयाद्याक्रमेणाथ ततः सूक्तिषु निक्षिपेत् ।।\nनिर्दित्यै वसुभाग्यै च सुमङ्गल्यै च भार्गव ।। ९।।\nभद्रंकर्यै ततो दत्त्वा स्थूणायै च तथा श्रियै ।।\nहिरण्यकेश्यै च तथा वनस्पतय एव च ।।2.92.१०।।\nधर्माधर्माभ्यां च द्वारे गृहमध्ये ध्रुवाय च ।।\nमृत्यवे च बहिर्दद्याद्वरुणायोदकाशये।।११।।\nभूतेभ्यश्च बहिर्दद्याच्छरणे धनदाय च ।।\nइन्द्रायेन्द्रपुरुषेभ्यो दद्यात्पूर्वेण मानवः ।। १२ ।।\nयमाय तत्पुरुषेभ्यो दद्याद्दक्षिणतस्ततः ।।\nवरुणाय तत्पुरुषेभ्यो दद्यात्पश्चिमतस्ततः ।। १३ ।।\nसोमाय सोमपुरुषेभ्य उदग्दद्यादनन्तरम् ।।\nब्रह्मणे ब्रह्मपुरुषेभ्यो मध्ये दद्यात्तथैव च ।। १४ ।।\nआकाशे च तथैवोर्ध्वं स्थण्डिले च तथा क्षितौ ।।\nदिवाचरेभ्यश्च दिवा रात्रौ रात्रिचराय च ।। १५ ।।\nबलिं बहिस्तथा दद्यात्सायं प्रातस्तु प्रत्यहम् ।।\nपिण्डनिर्वापणं कार्यं सायं प्रातर्न कारयेत् ।। १६ ।।\nपित्रे तु प्रथमं पिण्डं तत्पित्रे तदनन्तरम् ।।\nततो दद्याच्च तत्पित्रे मात्रे च तदनन्तरम् ।। १७ ।।\nपितृमात्रे ततो दद्याच्छ्वश्र्वै तदनन्तरम् ।।\nदक्षिणाग्रेषु दर्भेषु सलिलेषु विशेषतः ।। १८ ।।\nयत्किञ्चित्पश्यते गेहे भक्ष्यं वा भोज्यमेव वा ।।\nनिवेदयेच्च तत्सर्वं शुभं पानं विशेषतः ।। १९ ।।\nपुष्पैर्धूपेन दीपेन पूजयेत्सततं पितॄन् ।।\nनामगोत्रे सदा वाच्ये पिण्डनिर्वापणे तथा ।। 2.92.२० ।।\nपिण्डं दद्याच्च काकानां तत्र मन्त्रमिमं पठेत् ।।\nऐन्द्रा वरुणवायव्या याम्या वै नैर्ऋतास्तथा ।। २१ ।।\nते काकाः प्रतिगृह्णन्तु इमं पिण्डं मयोद्धृतम् ।।\nततः पिण्डं शुनां दद्यान्मन्त्रं तत्र निबोध मे ।।२२ ।।\nवैवस्वतकुले जातौ द्वौ श्यामशबलौ शुनौ ।।\nताभ्यां पिण्डं प्रदास्यामि पथि रक्षन्तु मां सदा ।। २३ ।।\nततो ग्रासं गवां दद्यादत्र मन्त्रं निबोध मे ।।\nसौरभेय्यः सर्वहिताः पवित्राः पापनाशिनीः ।।२४।।\nप्रतिगृह्णन्तु मे ग्रासं गावस्त्रैलोक्यमातरः ।।\nततः स्वस्तययनं कार्यं भिक्षा देया च भिक्षवे।।२५।।\nदत्त्वा तु संस्कृतां भिक्षां गोदानफलमाप्नुयात् ।।\nबालः सुवासिनी वृद्धा गर्भिण्यातुरकन्यकाः।।२६।।\nभृत्याँश्च भोजयेद्राम पूजयित्वा तथातिथीन् ।।\nनैकग्रामीणमतिथिं विद्यान्नाब्राह्मणं तथा ।।२७।।\nअतिथिं भोजयेत्पूर्वं ततो भृत्यांश्च पूजयेत् ।।\nराजन्यमथवा वैश्यं शूद्रं वा द्विजसत्तम ।।२८।।\nवैश्वदेवे च संप्राप्तं भृत्यैः सह च भोजयेत्।।\nवयोभ्यश्च तथा दद्याच्चण्डालेभ्यस्तथा भुवि।।२९।।\nसाधारणं तत्सर्वेषां शेषकं गृहिणां गृहे ।।\nवैश्वदेवे च संप्राप्ते न कथंचिदवमानयेत्।।2.92.३०।।\nआदाय सुकृतं याति भग्नाशश्चातिथिर्गतः ।।\nअध्वना यस्तु भग्नाय ब्राह्मणाय तथा दिवि।।३१।।\nसत्कृत्य भोजनं दद्यात्तेन स्वर्गे महीयते ।।\nदेवा ब्राह्मणरूपेण चरन्ति पृथिवीमिमाम्।। ३२।।\nतस्मात्संप्राप्तमतिथिं प्रयत्नेन तु पूजयेत् ।।\nअतिथिं पूजयेच्चाग्रे दशगोदफलं लभेत्।।३३।।\nपादशौचं ततो दत्त्वा प्राप्तायांतिथये गृहे ।।\nगोदानफलमाप्नोति दत्त्वा चैव तथासनम् ।।३४।।\nप्रतिश्रयप्रदानेन नाकपृष्ठे महीयते ।।\nतालवृन्तानिलं कृत्वा तथा प्राप्ताय मानवः ।।३५।।\nगोदानफलमाप्नोति वायुलोकं स गच्छति ।।\nतालव्यजनहस्तस्तु कृत्वा तदभिचारणम्।।३६।।\nअतिथिर्भोजने प्राप्ते गोदानफलमाप्नुयात् ।।\nशीताहतातिथिं प्राप्य काष्ठान्प्रज्वालयेन्नरः ।। ३७ ।।\nप्रतापयेन्महाभाग दशधेनुफलं लभेत् ।।\nकायाग्निदीप्तिमाप्नोति प्राकाश्यं परमं तथा ।। ३८ ।।\nतृष्णार्तायोदकं दत्त्वा पाने गोदानमाप्नुयात् ।।\nश्रान्तसंवाहनं कृत्वा धेनुदानफलं लभेत् ।। ३९ ।।\nरोगिणः परिचर्यां च कृत्वा दशगुणं लभेत् ।।\nपादाभ्यंगं नरः कृत्वा प्राप्तायातिथये गृहे ।।2.92.४०।।\nगोदानफलमाप्नोति नागलोकं च गच्छति।।\nप्रतिश्रयं तथा दीनं दत्त्वा चातिथये नरः।।४१।।\nधेनुदानफलं प्राप्य सूर्यलोके महीयते ।।\nचक्षुष्मांश्च प्रकाशांश्च विरोधश्चैव जायते ।।४२।।\nशयनीयप्रदानेन वसुदानफलं लभेत् ।।\nदन्तकाष्ठप्रदानेन सौभाग्यं महदाप्नुयात्।।४३।।\nशौचोदकप्रदानेन गोदानफलमाप्नुयात् ।।\nमृत्प्रदानेन धर्मज्ञ विरोधो नाभिजा यते।।४४।।\nदत्त्वानुलेपनं मालां परां लक्ष्मीमुपासते ।।\nतथौषधिप्रदानेन विरोगस्त्वभिजायते।। ४५ ।।\nस्नानाभ्यङ्गप्रदानेन रूपवानभिजायते ।।\nतथा स्नानीयदानेन गन्धर्वैः सह मोदते ।। ४६ ।।\nस्नानोदकप्रदानेन वारुणं लोकमाप्नुयात् ।।\nउपानहः प्रदानेन विमानमधिरोहति ।। ४७ ।।\nतथा छत्रप्रदानेन गाणपत्यमवाप्नुयात् ।।\nवस्त्रप्रदानाद्भवति रूपवान्सुभगस्तथा ।। ४८ ।।\nअश्वमेधमवाप्नोति तथा भूमिप्रदो नरः ।।\nयानदः स्वर्गमाप्नोति पौण्डरीकपदं तथा ।।४९।।\nवारिधानीस्तथा दत्त्वा पूर्णाः शीतेन वारिणा ।।\nसर्वा सभक्षाः प्राप्नोति गोलोकं मानुषोत्तम ।। 2.92.५० ।।\nत्रपुषैर्वारुकायुक्तैः शर्कराघृतसंयुतैः ।।\nसक्तुभिर्लवणोपेतैघृर्तैर्हरितसंयुतैः ।। ५१।।\nतर्पयित्वातिथिं सम्यग्वारिधान्यैश्च गोरसैः ।।\nगोलोकं चिरमाप्नोति नात्र कार्या विचारणा ।। ५२ ।।\nतृप्तिमाप्नोति च तथा यत्रयत्राभिजायते ।।\nकिमिच्छकेन संयोज्य चाश्वमेधफलं लभेत् ।। ५३ ।।\nतांबूलस्य प्रदानेन गन्धर्वैः सह मोदते ।।\nउप्तिमासावृतं कृत्वा स्वर्गलोके महीयते ।। ५४ ।।\nइतिहासानथाश्राव्य गोदानफलमाप्नुयात ।।\nगोप्रदानेन वित्तेन तोषयित्वा तथातिथिम् ।। ५५ ।।\nमहत्फलमवाप्नोति गन्धर्वैः सह मोदते ।।\nअनुव्रज्यातिथिं राम गोदानफलमाप्नुयात् ।। ५६ ।।\nतस्मात्सर्वप्रयत्नेन पूजयेदतिथिं सदा ।।\nराजन्या विप्रदैवत्या नार्यश्च पतिदेवताः ।।\nगृहस्थोऽतिथिदैवत्यस्तस्मात्तं पूजयेत्सदा ।।५७।।\nसततमिह नरो यः पूजनं चातिथीनां तृणजलमृदुवाक्यैः सारशक्त्या विदध्यात् ।।\nसुरसदसि स पूज्यो देवतानां तथा स्याद्भवति च नरलोके जायमानः समृद्धः ।। ।। ५८ ।।\nइति श्रीविष्णुधर्मोत्तरे द्वितीयखण्डे मा० सं० रामं प्रति पुष्करवाक्ये वैश्वदेवकथनन्नाम द्विनवतितमोऽध्यायः ।। ९२ ।।\n2.93\n।। पुष्कर उवाच ।।\nचन्द्रस्य यदि वा भानोर्यस्मिन्नहनि भार्गव ।।\nग्रहणं तु भवेत्तत्र न पूर्वं भोजनक्रिया ।। १ ।।\nनाचरेत्सग्रहे तस्मिंस्तथैवास्तमुपागते ।।\nयावत्स्यादुदयं तस्य नाश्नीयात्तावदेव तु ।।२।।\nगोब्राह्मणश्चोपरागे न चाश्नीयात्प्रयत्नतः ।।\nन राज्ञो विप्लवेऽश्नीयात्सुरार्चाविप्लवे तथा ।। ।। ३ ।।\nन हुत्वा न च दत्त्वा च नाशौचे न च गर्हितम् ।।\nनापथ्यं न च बालानां तथा भार्गव पश्यताम् ।। ४ ।।\nप्रार्थितं बालकानां च दातव्यं स्यात्प्रयत्नतः ।।\nबालानां प्रार्थितं दत्त्वा नाकलोके महीयते ।। ५ ।।\nबालका लालनीयाश्च धर्मकामैः सदा नरैः ।।\nतेषां भोज्यप्रदानेन गोदानफलमाप्नुयात् ।। ६ ।।\nतेषां क्रीडनकं दत्त्वा मोदते नन्दने चिरम् ।।\nआह्लादं यान्ति सततं यस्मिन्दृष्ट्वा तु बालकाः ।। ७ ।।\nसौभाग्यं महदाप्नोति यत्रयत्राभिजायते ।।\nतस्मात्सर्वप्रयत्नेन बालानग्रे तु भोजयेत् ।।८।।\nअभुक्तवत्सु बालेषु न चाश्नीयात्कथञ्चन ।।\nयो न दद्यान्न चाश्नी यात्कदाचिदपि तन्मयम् ।। ९ ।।\nय एको मिष्टमश्नाति न ततोऽन्योऽस्ति पातकी ।।\nनैकवासास्तथाश्नीयाद्भिन्नभाण्डे न मानवः ।। 2.93.१० ।।\nभिन्नासनोपविष्टश्च शयनीयगतस्तथा ।।\nअनार्द्रपाणिपादान्तस्तथा चैवार्द्रमस्तकः ।। ११ ।।\nनोत्सङ्गे भक्षयेद्भक्ष्यान्न पाणौ लवणं तथा ।।\nसकृद्दानं पृथक्पानं मांसेन पयसा निशि ।। १२ ।।\nदन्तच्छेदनमुष्णं च सप्तकन्तु सुवर्जयेत् ।।\nदधि रात्रौ न चाश्नीयाज्जलन्नाञ्जलिना पिबेत् ।। ।। १३ ।।\nसर्वं तैलसमृद्धं च नाद्यादस्तमिते रवौ ।।\nवर्जनीया दिवा धानाः कोविदारः सदैव तु ।। १४ ।।\nदिवा धानाः स्वरं हन्ति रात्रौ च दधि सक्तुषु ।।\nअलक्ष्मीः कोविदारेषु नित्यमेव कृतालया ।। १५ ।।\nनिःशेषकृत्तथा राम न स्यादन्यत्र माक्षिकात् ।।\nक्षीरस्य राम सक्तूनां पाथसस्योदकस्य च ।। १६ ।।\nशेषं तु कार्यमन्यस्य न तु निःशेषकृद्भवेत् ।।\nशूद्राय दद्यान्नोच्छिष्टं नोच्छिष्टश्च घृतं स्पृशेत् ।। १७ ।।\nमूर्धानं न स्पृशेद्राम न स्पृशेच्च हुताशनम् ।।\nनानुकुत्सा च कर्तव्या सुमनास्तन्मनास्तथा ।। १८ ।।\nभुञ्जीत प्रयतो भूत्वा दिशश्चानवलोकयन् ।।\nवामहस्तेन पानीयं पीतोच्छिष्टं तथैव च ।। १९ ।।\nन पिबेन्न तथाश्नीयात्कृत्वा पर्यस्तिकं नरः ।।\nपादप्रसारणं कृत्वा न च वेष्टितमस्तकः ।। 2.93.२० ।।\nआचम्य तु ततः कार्यं दन्तकाष्ठस्य भक्षणम् ।।\nभूयोऽप्याचम्य कर्तव्यं ततस्ताम्बूलधारणम् ।।२१ ।।\nश्रवणं चेतिहासस्य ततः कुर्यात्समाहितः ।।\nशास्त्रान्वेषा च कर्तव्या ततः सम्यग्भृगूत्तम ।। २२ ।।\nशास्त्रान्ववेक्षणं कृत्वा कृत्वा चंक्रमणं ततः ।।\nउपास्य पश्चिमां सन्ध्यां तिष्ठेत्प्रयतमानसः ।। २३ ।।।\nपूर्वां सन्ध्यां जपंस्तिष्ठेदुपविष्टश्च पश्चिमाम् ।।\nअर्क्कस्योदयनात्तावद्यावद्भास्करदर्शनम् ।। २४ ।।\nपूर्वां सन्ध्यां जपेत्स्नातः पश्चिमां सति भास्करे ।।\nउपविष्टो जपेत्तावद्यावत्तारकदर्शनम् ।। २५ ।।\nसम्पूजनं देववरस्य कृत्वा ततश्च कुर्यात्खलु वैश्वदेवम् ।।\nभुक्त्वा ततोऽन्नं लघु यच्च हृद्यं ततः स्वपेद्भार्गववंशमुख्य ।।२६।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्करोपाख्याने भोजनविधिर्नाम त्रिनवतितमोध्यायः ।।९३।।\n2.94\nपुष्कर उवाच।।\nशून्यालये श्मशाने वानेकवृक्षे चतुष्पथे ।।\nमहादेवगृहे वापि मातृवेश्मनि वा स्वपेत्।।१।।\nन यक्षनागायतने स्कन्दस्यायतने तथा।।\nकूलच्छायासु च तथा शर्करालोष्टपांसुषु ।।२।।\nप्रस्वपेच्च तथा दर्भे विना दीक्षां व्रतं न च ।।\nधान्यगोदेवविप्राणां गुरूणां च तथोपरि ।। ३ ।।।\nन चापि भिन्नविषये नाशुचौ नाशुचिस्तथा ।।\nनार्द्रपादश्च नग्नश्च नोत्तरापरमस्तकः ।।४।।\nनाकाशे सर्वतः शून्ये न च चैत्यद्रुमे तथा।।\nन गच्छेद्गुर्विणीं नारीं न गच्छेत्सितमूर्धजाम् ।।५।।\nरजस्वलां रोगवतीं नायोनौ न बुभुक्षितः ।।\nनाभ्यक्तो न तथाभ्यक्तां न च पर्वणि भार्गव ।।\nशुक्रमोक्षमथाकाशे तिर्यग्योनौ च वर्जयेत् ।।६।।\nएवं सदा यः कुरुते नृवीर सम्यग्यथोक्तं सुमनास्तरस्वी ।।\nतस्याशु पापं विलयं प्रयाति श्रियं च मुख्यां लभते सुखं च ।। ७ ।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्करोपाख्याने आचारकथनन्नाम चतुर्नवतितमोऽध्यायः ।।९४।।\n2.95\nपुष्कर उवाच।।\nवैवाहिकेऽग्नौ कुर्वीत कर्म स्मार्तं सदा गृही ।।\nदायकालाहृते वापि पितुर्मरणकालिके ।। १ ।।\nमातुर्वा भृगुजश्रेष्ठ श्रौतं वैतानिकाग्निषु ।।\nदेवतानां पितॄणां च ऋषीणां च तथा नरः ।। २ ।।\nऋणवाञ्जायते यस्मात्तन्मोक्षे प्रयतेत्सदा ।।\nदेवानामनृणो जन्तुर्यज्ञैर्भवति मानद ।। ३ ।।\nस्वल्पवित्तश्च पूजाभिरुपवासैर्व्रतैस्तथा ।।\nश्राद्धेन पूजया चैव पितॄणामनृणो भवेत् ।। ४ ।।\nऋषीणां ब्रह्मचर्येण श्रुतेन तपसा तथा ।।\nहुतं चैवाहुतं चैव निर्वाप्यं प्रहुतं तथा ।। ५ ।।\nप्राशितं च महाभाग पञ्चयज्ञान्न हापयेत् ।।\nहुतमग्नौ विजानीयादहुतं बलिकर्म यत् ।।६ ।।\nपिण्डनिर्वापणं राम निर्वाप्यं परिकीर्तितम् ।।\nप्रहुतं च यथायज्ञं पितृयज्ञं तथैव च ।। ७ ।।\nप्राशनं च तथा प्रोक्तं यद्भुक्तं तदनन्तरम् ।।\nपञ्चयज्ञान्सदा कुर्याद् गृही पापापनुत्तये ।। ८ ।।\nदेवयज्ञं भूतयज्ञं पितृयज्ञं तथैव च ।।\nमानुष्यमृषियज्ञं च कुर्यान्नित्यमतन्द्रितः ।। ९ ।।\nदेवयज्ञं हुतं विद्याद्भूतयज्ञं बलिक्रिया ।।\nपितृयज्ञं तथा पिण्डैर्ऋषियज्ञं च भार्गव ।। 2.95.१० ।।\nस्वाध्यायसेवा विज्ञेया तथै वातिथिपूजनम् ।।\nमनुष्ययज्ञो विज्ञेयः पञ्चयज्ञान्न हापयेत् ।। ११ ।।\nविष्णुं यजेत्तथा देवं हविर्यज्ञैश्च सप्तभिः ।।\nअग्न्याधानं महाभाग तथाग्निहवनक्रिया ।। १२ ।।\nदर्शं च पौर्णमासं च चातुर्मास्यं तथैव च ।।\nद्विराग्रहायणेष्टिश्च पाके च यवधान्ययोः ।।१३।।\nविरूढा पशुबन्धश्च तथा सौत्रामणिर्द्विजः ।।\nसप्तभिः सोमसंस्थाभिर्यजेद्देवं सनातनम् ।। १४ ।।\nअग्निष्टोमं  महाभाग  चात्यग्निष्टोममेव च ।।\nउक्थं च पावनीं चैव प्रतिरात्रं तथैव च ।। १५ ।।\nवाजपेयञ्च धर्मज्ञ आप्तोर्यामं तथैव च ।।\nअन्यैश्च विविधैर्यज्ञैः पौण्डरीकादिभिस्तथा ।। १६ ।।\nगोसवेनाश्वमेधेन राजसूयेन वा पुनः ।।\nतथा पुरुषमेधेन सर्वमेधेन भार्गव ।। १७ ।।\nअन्यैश्च विविधैर्यज्ञैर्नामकल्पोचितैस्तथा ।।\nयजनं देवदेवस्य वासुदेवस्य कारयेत् ।। १८ ।।\nयज्ञो विष्णुर्महातेजा यजमानः स एव हि ।।\nत एव यज्ञपात्राणि यज्ञद्रव्याणि यानि च ।। १९ ।।\nतं यजेत्सततं राम सर्वदेवमयं हरिम् ।।\nसत्येन वै यजेद्देवं प्रत्यब्दं मुनिपुङ्गव ।। 2.95.२० ।।\nपशुप्रत्ययनं कुर्याच्चातुर्मासिकमेव च ।।\nइष्टिं वैश्वानरीं कुर्यात्तथा स्वल्पधनो नरः ।। २१ ।।\nअत्येवाल्पे धने सोमं पिबेद्भार्गवसत्तम ।।\nआयुः पुत्रान्यशो मेधां धनमन्त्रगणं तथा ।। ।२२ ।।\nहन्त्यल्पदक्षिणो यज्ञस्तस्मान्नाल्पधनो यजेत् ।।\nयस्य त्रैवार्षिकं भक्तं पर्याप्तं भृत्यतृप्तये ।। २३ ।।\nअधिकं वापि विद्येत स सोमं पातुमर्हति ।।\nप्राजापत्यमदत्त्वा च अग्न्याधेयस्य दक्षिणा ।। २४ ।।\nअनाहिताग्निर्भवति ब्राह्मणो विभवे सति।।\nसर्वदेवमयो विष्णुः प्रत्यहं तस्य पूजनम् ।। २५ ।।\nप्रतिमायामपि तथा कर्तव्यं भृगुसत्तम ।।\nविष्णुमेवाभिजानन्ति   सर्वयज्ञेषु वै द्विजाः ।। २६ ।।\nपायसैः सुमनोभिश्च तस्यापि यजनं स्मृतम् ।।\nतत्तद्देवनिकायेषु तथैव स्वयमेव वा ।। २७ ।।\nपूजा कार्या बहिर्वेदौ श्रद्धया भृगुनन्दन ।।\nनत्वल्पदक्षिणैर्यज्ञैर्यजेतेह कदाचन ।। २८ ।।\nविष्णुं देवनिकायस्थं यथाश्रद्धमरिन्दम  ।।\nतपसा पूजयेन्नित्यं तस्मादल्पधनो नरः ।। २९ ।।\nसंपूज्य देवं परमान्नगन्धैर्धूपैः सुगन्धैश्च फलैश्च मुख्यैः ।।\nतस्मादवाप्नोति स सर्वयज्ञांस्तस्मात्प्रपूज्यः सततं महात्मा।।2.95.३०।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्करोपाख्याने गृहस्थधर्म वर्णनन्नाम पञ्चनवतितमोऽध्यायः ।। ९५ ।।"
  }
]
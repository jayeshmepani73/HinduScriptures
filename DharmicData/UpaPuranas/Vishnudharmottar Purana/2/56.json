[
  {
    "text": "2.56\n।। श्रीपरशुराम उवाच ।।\nभगवञ्च्छ्रोतुमिच्छामि पुरुषाणां चिकित्सितम् ।।\nतन्ममाचक्ष्व देवेश तत्र मे संशयो महान् ।। ३ ।।\nपुष्कर उवाच ।।\nरक्षन्बलं महाभाग लङ्घयेज्ज्वरितं नरम् ।।\nसविश्वं लाजमण्डं तु लंघितं तत्तु भोजयेत् ।। ।।२।।\nमुस्तपर्पटकोशीरचन्दनोद्दीप्यनागरैः ।।\nघृतं शीतं पयश्चात्र दातव्यं तृट्प्रशान्तये ।। ३ ।।\nषडहे च व्यतिक्रान्ते तिक्तकं पाययेद्रसम् ।।\nस्नेहयेत्पाकदोषं च ततस्तं च विरेचयेत् ।। ४ ।।\nजीर्णषष्टिकनीवाररक्तशालिप्रमोदकाः ।।\nतद्विधाश्चतुरः श्रेष्ठाः यवानां विकृतिस्तथा ।। ५ ।।\nमुद्गा मसूराश्चणकाः कुलत्थाः समकुण्ठकाः ।।\nआढकी च फलं मूले यूषार्थं ज्वरिणां हितम् ।। ६ ।।\nकृष्णशुक्लकवन्तीर्कतित्तिरैणकपिञ्जलाः ।।\nलावाद्या जाङ्गलश्रेष्ठाः ज्वरिणां तद्विधाश्च ये ।। ७ ।।\nपटोलं सफलं निम्बं कर्कोटककटिल्लकम् ।।\nशाकं पर्पटकं चाद्यादम्लार्थे दाडिमं हितम् ।। ।। ८ ।।\nअयोगे वमनं शस्तमूर्द्धगे च विरेचनम् ।।\nरक्तपित्ते तथा पाने षडङ्गं शुण्ठिवर्जितम् ।। ९ ।।\nलाजा सिञ्चति कामं तु यवगोधूमशालयः ।।\nमसूरमुद्गचणकाः खण्डिताः समकुष्ठिकाः ।। 2.56.१० ।।\nहृद्या गोधूमिका भक्ष्या घृतक्षीरोपसाधिताः ।।\nसक्षौद्रशर्करोपेतास्तथा वृषरसो हितः।। ११ ।।\nअतीसारे पुराणानां शालीनां भक्षणं हितम् ।।\nअनभिष्यदि वा चान्यद्रौद्रवत्सकसंयुतम् ।। १२ ।।\nमारुतानां जये यत्नः कार्यो गुल्मेषु सर्वथा ।।\nवाट्यक्षीरेण चाश्नीयाद्वस्तुकं घृतसाधितम् ।। १३ ।।\nकुक्कुटा बर्हिणः श्रेष्ठास्तिक्ता गोधूमशालयः ।।\nहिता जठरिणां भोज्ये यवगोधूमशालयः ।।१४ ।।\nमुद्गाः कुलत्थाः कौलानि जाङ्गला मृगपक्षिणः ।।\nपटोलनिम्बधान्यास्तु शुष्कमूलकसैन्धवैः ।। १५ ।।\nमातुलुङ्गरसा जातिहिङ्गुवृक्षाम्लवेतसैः ।।\nआहारं जठरे युक्त्या यथादोषं प्रकल्पयेत्।। १६ ।।\nकुष्ठिनां च तथा शस्तं पानार्थे खदिरोदकम्।।\nमसूरमुद्गौ यूषार्थे भोज्ये जीर्णाश्च शालयः ।। १७ ।।\nनिम्बपर्पटकौ शाकौ छागलानां तथा रसः ।।\nविडङ्गं मरिचं शुण्ठी कुष्ठं रोध्रं ससर्जिकम्।। १८ ।।\nमनःशिलैः कृतो लेपः कुष्ठहा मूत्रपेषितः ।।\nअपूपसक्तुकुल्माषवाज्याद्या मेहिनां हिताः ।। १९ ।।\nयवान्नविकृतिर्मुद्गाः कुलत्थाजीर्णशालयः ।।\nतिक्तरूक्षाणि शाकानि तिक्तानि हरितानि च ।। 2.56.२० ।।\nतिलानि तिलशिग्रुर्वा बिभीतेङ्गुदजानि तु ।।\nअनभिष्यन्दि यच्चान्यद्भोजने तत्प्रशस्यते ।। २१ ।।।\nमुद्गाः सयवगोधूमा धान्यं वर्षस्थितं च यत् ।।\nजाङ्गालस्वरसः प्रोक्तो भोजने राजयक्ष्मिणाम्।। २२।।\nकुलत्थमुद्गकालाबुशुष्कमूलकजाङ्गलैः. ।।\nयूषैर्वा वाष्किरैः स्निग्धैर्दधिदाडिमसाधितैः ।। २३ ।।\nमातुलुङ्गरसक्षौद्रद्राक्षाव्योषादिसंस्कृतैः ।।\nयवगोधूमशाल्यन्नैर्भोजयेच्छावसं परम् ।। २४ ।।।\nदशमूलफलारास्नाकुलत्थैरुपसाधितैः ।।\nपयोव्यूषरसक्वाथः श्वासहिक्कानिवारणः ।। २५ ।।\nशुष्कमूलककौलत्थमौद्गजांगलजै रसैः ।।\nयवगोधूमशाल्यन्नं जीर्णाशोंऽशं समाचरेत् ।। २६ ।।\nजीर्ण पक्वरसं शीधुमार्द्वीकाँस्त्वथ वा पिबेत् ।।\nशोथवान्सगुडां पथ्यां खादेद्वा गुडलावनम् ।। ।। २७ ।।\nचित्रं विचित्रकं चोभौ ग्रहणीरोगनाशनौ ।।\nपुराणयवगोधूमशालयो जाङ्गलं रसम् ।। २८ ।।\nमुद्गामलकखर्जूरमृद्वीकाबदराणि च ।।\nमधुसर्पिःपयस्तक्रं निम्बपर्पटकौ वृषम् ।। २९ ।।\nतक्रवृद्ध्यानुशस्यन्ते सततं वातरोगिणाम् ।।\nहृद्रोगिणे प्रदातव्यं प्रयत्नेन विरेचनम् ।।2.56.३०।।\nपिप्पलीनां प्रयोगश्च प्रमृते धर्मिणस्तथा ।।\nचकार नाडी शीधूनि युक्ता च शिशिराम्भसा ।। ३१ ।।\nयुक्तसौवर्चलाजाक्षिमथ शस्तं मदात्यये ।।\nसक्षौद्रपयसा लाक्षां पिबेत क्षतवान्नरः ।। ३२ ।।\nक्षयं मांसरसाहारो वह्निसंरक्षणाज्जयेत् ।।\nशालयो भोजने शक्ता नीवारकलमादयः ।। ३३ ।।\nयवान्नविकृतिर्मांसं शाकं सौवर्चलं सुधीः ।।\nपथ्यं तथैव तासां च मण्डं तक्रं च वारुणी ।। ३४ ।।\nमुस्ताभ्यासस्तथा लेपः चित्रकेण हरिद्रया ।।\nयवान्नविकृतिः शालिर्वास्तुकी च सुवर्चलम् ।। ३५ ।।\nत्रपुसी चारुगोधूमाः क्षीरेक्षुघृतसंयुताः ।।\nमूत्रकृच्छे च शस्ताः स्युः पाने मण्डसुरादयः .।। ३६ ।।\nलाजा सक्तु तथा क्षौद्रं शाल्यं मांसपरूषकम् ।।\nवृन्ताकालाबुशिखिनश्छर्दिघ्नाः पानकानि च ।। ।। ३७ ।।\nशाल्यन्नं तोयपयसी केवलोष्णश्रितेऽपि वा ।।\nतृष्णाघ्ना मुस्तगुडयोर्गुलिका वा मुखे धृता ।। ३८ ।।\nयवान्नविकृतिर्यूषं शुष्कमूलकजं तथा ।।\nशाकं पटोलवेत्राश्रमूरुस्तम्भविनाशनम् ।। ३९ ।।\nमुक्ताढकमसूराणामतीरैर्जाङ्गलैस्तथा ।।\nससैन्धवघृतद्राक्षाशुण्ठ्यामलकोलजैः ।। 2.56.४० ।।\nयूषैः पुराणगोधूमयवशाल्यन्नमभ्यसेत् ।।\nविसर्पं ससिताक्षौद्रमृद्वीकादाडिमोदरः ।। ४१ ।।\nरक्तषष्टिकगोधूमयवमुद्गादिवल्लघु ।।\nकाचमाची च वेत्राग्रं वास्तुकं च सुवर्चला ।। ४२ ।।\nवातशोषितनाशाय तोयं शस्तं सिता मधु ।।\nनासारोगे च सहितं घृतदूर्वाप्रसाधितम् ।। ४३ ।।\nभृङ्गराजरसे सिद्धे तैलं धात्रीरसोऽपि वा ।।\nन स्यात्सर्वामयेष्विष्टं मूर्धजत्रूद्भवेष्वथ ।। ४४ ।।\nशीततोयान्वपतनं तिलानां राम भक्षणम् ।।\nद्विजदार्ढ्यकरं प्रोक्तं तथा पुष्टिकरं शुभम् ।। ४५ ।।\nगण्डूषस्तिलतैलेन द्विजदार्ढ्यकरः परः ।।\nविडङ्गचूर्णं गोमूत्रं सर्वत्र कृमिनाशनम् ।। ४६ ।।\nधात्रीफलान्यथाज्यं च शिरोलेपनमुत्तमम्।।\nशिरोरोगविनाशाय स्निग्धशीतं च भोजनम्।।४७।।\nतैलं वा वस्ति मूत्रं वा कर्णपूरणमुत्तमम् ।।\nकर्णशूलविनाशाय शुद्धं तैलं निषेचयेत् ।। ४८ ।।\nगिरिभृच्चन्दनं माल्यं मालतीकालिकास्तथा ।।\nसंयोज्य याकृतावर्तिः क्षतचक्रहरीतुसा ।।४९ ।।\nव्योषं त्रिफलयायुक्तं सुरूकं च रसाञ्जनम् ।।\nसर्वाक्षिरोगशमनं तथा चैव रसाञ्जनम् ।। 2.56.५० ।।\nआज्यभृष्टं शिलापिष्टरोथकाञ्जिकसैन्धवैः ।।\nआश्च्योतनविनाशाय सर्वरोगामयेषु च ।। ५१ ।।\nगिरिभृच्चन्दनैर्लेपो बहिर्लेपस्य शस्यते ।।\nनेत्रामयविघातार्थं त्रिफलां शीलयेत्सदा ।। ५२।।\nरात्रौ तु मधुसर्पिभ्यां दीर्घमायुर्जिजीविषुः ।।\nशतावरे रसे सिद्धौ वृष्यौ क्षीरघृतौ स्मृतौ।।५३।।\nकलविङ्कानि माषाश्च वृषौ क्षीरं घृतं तथा ।।\nआयुष्या त्रिफला चैव पूर्ववन्मधुकान्विता ।। ५४ ।।\nमधुकायोरजोपेता वलीपलितनाशिनी ।।\nवचसिद्धं घृतं राम तदा भूतविनाशनम् ।। ५५ ।।\nकण्ठे बुद्धिप्रदं चैव तथा सर्वार्थसाधकम् ।।\nवल्गकल्ककषायेण सिद्धमभ्यञ्जनं हितम्।।५६।।\nरास्ना सहचरैर्वापि तैलं वातविकारिणाम् ।।\nअनभिष्यन्दि यच्चान्यत्तद्व्रणेषु प्रशस्यते ।। ५७ ।।\nपक्वस्य च तथा भेदं निम्बशीलं च रोपणे ।।\nतथा तस्योपचारश्च बलिकर्मार्थिशेषतः ।। ५८ ।।\nसूतिका च तथा रक्षा व्रणिनां तु सदा हिता ।।\nजङ्गमे विषदंशे तु दातव्यं स्थावरं विषम् ।। ।।५९।।\nस्थावरे सर्पदष्टस्य हितं मांसस्य भक्षणम् ।।\nभक्षणं निम्बपत्राणां सर्पदष्टस्य भेषजम् ।। 2.56.६० ।।\nवन्ध्याकार्कोटजं मूलं छागमूत्राभिभावितम् ।।\nनस्यं काञ्चिकसंपिष्टं विषवेगविनाशनम् ।।६१।।\nबन्धनाद्दूषणं छेददाहस्रावाः प्रकीर्तिताः ।।\nपूर्वदष्टस्य पाने च हृदयावरण घृतम् ।। ।।६२।।\nतालनिम्बदलं केशा जीर्णचैलं यवा घृतम् ।।\nधूपो वृश्चिकविद्धस्य शिखिपत्रं घृतेन वा।।६३।।\nअर्कक्षीरेण संपिष्टं लेपबीजं पलाशजम्।।\nवृश्चिकार्त्तस्य कृष्णा वा शिरीषफलसंयुता ।। ६४ ।।\nतिलकास्फोटयोर्दूनं गिरिकर्ण्यास्तिलस्य च ।।\nशर्करामधुसर्पींषि पानमाखुविषापहम् ।। ।।६५।।\nआर्कक्षीरं तिलास्तैलं पललं च गुरु समम् ।।\nपानाज्जयति दुर्वारमविषं शीघ्रमेव च।।६६।।\nपीत्वा मूलं त्रिवृत्तुल्यं तण्डुलीयस्य सर्पिषा।।\nसर्पकीटविषाण्याशु जयत्यतिबलान्यपि ।। ६७ ।।\nचन्दनं पद्मकं कुष्ठं नताम्बूशीरपाटलाः ।।\nनिर्गुण्डीशाखिशैलूषलूताविषहरोऽगदः ।। ६८ ।।\nशिरोविरेचनं शस्तं गुडनागरकं द्विज ।।\nनस्यकर्मणि वस्तौ च तथा भृङ्गे च भार्गव ।। ६९ ।।\nतैलमेव परं विद्यात्स्नेहपाने तथा घृतम् ।।\nस्वेदनीयः परो वह्निः सिताम्भःस्तम्भनं परम् ।। 2.56.७० ।।\nत्रिवृद्धि रेचने श्रेष्ठा वमने मदनं तथा ।।\nवस्तिर्विरेको वमनं तैलं सर्पिस्तथा मधु ।।७१।।\nरक्तपित्ते बला रास्ना क्रमेण परमौषधम् ।।\nशारीरमानसाग्रं तु सहजा व्याधयो मताः ।। ७२ ।।\nशारीरज्वरकुष्ठाद्याः क्रोधाद्या मानसा मताः ।।\nआगन्तवोऽभिघातोत्थाः सहजाः क्षुत्तृषादयः ।। ७३ ।।\nशारीरागन्तुनाशाय सततं सूर्यवासरे ।।\nगुडाज्यलवणोपेतं सहिरण्यं द्विजातये ।।७४।।\nदद्याच्च धूपं धर्मज्ञ प्रीणयेच्च दिवाकरम् ।।\nआरोग्यमेतेनाप्नोति कामाँश्च मनसेप्सितान् ।। ७५ ।।\nसततं दिवसे चान्द्रे स्नानमभ्यङ्गपूर्वकन् ।।\nयः प्रयच्छति विप्राय सोऽपि रोगैर्विमुच्यते ।। ।।७६ ।।\nशनैश्चरदिने दत्त्वा तैलं विप्रेषु शक्तितः।।\nनित्यमेव महाभाग रोगनाशनमाप्नुयात् ।। ७७ ।।\nआश्विनं सकलं मासं प्रत्यहं गोरसैर्द्विजान् ।।\nभोजयित्वा महाभाग रोगनाशनमाप्नुयात् ।।७८।।\nस्नापयित्वा तथा लिङ्गं देवदेवस्य शूलिनः ।।\nघृतेन पयसा चैव सर्वरोगैर्विमुच्यते ।। ७९ ।।\nगायत्र्यावाहयेद्विद्वान्दूर्वां त्रिमधुनाप्लुताम् ।।\nपूतश्च ब्राह्मणाशीर्भिः सर्वरोगैर्विमुच्यते ।। 2.56.८० ।।\nयस्मिन्भे व्याधिमाप्नोति कृत्वा तस्य बलिक्रियाम् ।।\nभपूजाविधिना राम तस्माद्रोगाद्विमुच्यते।।८१।।\nकर्तव्यमथवा स्नानं तथारोग्यविवर्धनम् ।।\nआरोग्यदां द्वितीयां वा प्रतिपद्वा भृगूत्तम ।। ८२ ।।\nकर्तव्यं वैष्णवं वापि व्रतमारोग्यकारकम् ।।\nमानसानां  निजानां च तथा चैवाविपत्तये ।।८३ ।।\nशरणं देवदेवेशं व्रजेत मधुसूदनम् ।।\nसर्वगं तं जगन्नाथमजेयं पुरुषोत्तमम् ।। ८४ ।।\nस्तुवन्नामसहस्रेण व्याधीन्सर्वान्व्यपोहति ।।\nदोषधातुमलाधारं शरीरं प्राणिनां द्विज ।। ८५ ।।\nवातपित्तकफा दोषा धातवश्च तथा शृणु ।।\nभुक्तं पक्वाशयादन्नं द्विधा याति भृगूत्तम ।। ८६ ।।\nअंशेनैकेन किट्टत्वं रसतां चापरेण च ।।\nकिट्टभागो मलस्तत्र विण्मूत्रस्वेददूषकः ।। ८७ ।।\nनासामलं देहमलं तथा कर्णमलं च यत् ।।\nरसभागे रसं तत्र सम्यक्शोणिततां व्रजेत् ।। ८८ ।।\nमांसं रक्तन्ततो मेदो मेदसोस्थ्नां च सम्भवः ।।\nअस्थ्नो मज्जा ततः शुक्रं शुक्राद्राम ततो रसः ।।८९ ।।\nसर्वेषामेव धातूनां सारमोजः प्रकीर्तितम् ।।\nदेशं सात्म्यं च यां शक्तिं कालं प्रकृतिमेव च ।।2.56.९० ।।\nज्ञात्वा चिकित्सितं कुर्याद्भेषजस्य तथा बलम् ।।\nतिथिं रिक्तां दिनेशं च तथैव च कुजार्कजौ।। ।। ९१ ।।\nदारुणोग्राणि चर्क्षाणि वर्जयेद्भेषजे सदा ।।\nहरिगोद्विजचन्द्रार्कसुराग्नीन्प्रतिपूज्य च।। ९२ ।।\nश्रुत्वा मन्त्रमिमं विद्वान्भेषजारम्भमाचरेत् ।।\nब्रह्मत्र्यक्षाश्विरुद्रेन्द्रभूचन्द्रार्कनलानिलाः ।। ९३ ।।\nऋषय ओषधिग्रामा भूतसर्गाश्च पान्तु ते।।\nरसायनमिवर्षीणां देवानाममृतं यथा ।। ९४ ।।\nस्वधेवोत्तमनागानां भैषज्यमिदमश्नुते ।।\nवातश्लेष्मात्मको देशो बहुवृक्षो बहूदकः ।। ९५ ।।\nअनूप इति विख्यातो जाङ्गलस्तद्विवर्जितः ।।\nकिंञ्चिद्वृक्षाधिको देशस्तथा साधारणः स्मृतः ।।९६।।\nजाङ्गलः पित्तबहुलो मध्यः साधारणो मतः।।\nरूक्षशीतश्चलो वातः पित्तमुष्णकटुद्रवम् ।। ९७ ।।\nस्थिराम्लस्निग्धमधुरं बलासं च प्रचक्षते ।।\nवृद्धिः समानैः सर्वेषां विपरीतैर्विपर्ययः ।। ९८ ।।\nसमाः स्वाद्वम्ललवणाः श्लेष्मला वायुनाशनाः ।।\nकटुतिक्तकषायाश्च वातलाः श्लेष्मनाशनाः ।। ९९ ।।\nकट्वम्ललवणा ज्ञेयास्तथा पित्तविवर्धनाः ।।\nतिक्ताः स्वादुकषायाश्च तथा पित्तविनाशनाः ।। 2.56.१०० ।।\nस्वभावतस्तथा कर्म ते च कुर्वन्ति भार्गव ।।\nशिशिरे च वसन्ते च निदाघे च तथा क्रमात् ।। १०१ ।।\nचयप्रकोपप्रशमास्तथा पित्तस्य कीर्तिताः ।।\nनिदाघे वारिदा रात्रे तथा शरदि भार्गव ।। १०२ ।।\nचयप्रकोपप्रशमास्तथा वातस्य कीर्तिताः ।।\nचयप्रकोपप्रशमाः श्लेष्मणश्च प्रकीर्तिताः ।। १०३ ।।\nसंवत्सरो द्वादशाङ्गो मासभेदेन कीर्तितः ।।\nद्विधा तु मतभेदेन भूय एव प्रकीर्तितः ।। १०४ ।।\nआदानश्च विसर्गश्च तत्रापि परिकीर्तितौ ।।\nवर्षादयो विसर्गाश्च हेमन्ताद्याः स्मृतास्त्रयः ।। १०५ ।।\nमेघकाले च शरदि हेमन्ते च यथाक्रमात् ।।\nचयप्रकोपप्रशमस्तथा पित्तस्य कीर्तितः ।। १०६ ।।\nशिशिराद्यास्तथादानं ग्रीष्मान्ता ऋतवस्त्रयः ।।\nसौम्यो विसर्गस्त्वादानं चाग्नेयं परिकीर्तितम् ।। १०७ ।।\nवर्षादीन्स्त्रीनृतून्राम चतुःपर्यायगोरसान् ।।\nविवर्धयेत्तथा तिक्तकषायकटुकान्क्रमात् ।। १०८ ।।\nयथा रजन्यो वर्धन्ते बलमेवं विवर्धते ।।\nक्रमशोऽथ मनुष्याणां हीयमानासु हीयते ।। १०९ ।।\nरात्रिभुक्तं दिनान्ते तु दिवसस्य तथैव च ।।\nआदिमध्यावसानेषु कफपित्तसमीरणाः ।। 2.56.११० ।।\nप्रकोपं यान्ति कोपादौ काले येषां चयः स्मृतः ।।\nप्रकोपान्तरजे काले शमस्तेषां प्रकीर्तितः ।। १११ ।।\nअतिभोजनतो राम तथा चाभोजनेन च ।।\nसर्वेऽपि रोगा जायन्ते वेगोदीरणधारणैः ।। ११२ ।।\nअन्नेन कुक्षेर्द्वावंशौ पानेनैकं प्रपूरयेत् ।।\nआश्रयं पवनादीनां तथैकमवशेषयेत ।। ११३ ।।\nव्याधेर्निदानस्य तथा विपरीतमथौषधम् ।।\nकर्तव्यमेतदेवात्र मया सार्धं प्रकीर्तितम् ।। ११४ ।।\nनाभेरूर्ध्वमधश्चैव गुदश्रोण्योस्तथैव च ।।\nबलासपित्तवातानां देहे स्थानं प्रकीर्तितम् ।। ११५ ।।\nतथापि सर्वगा एते देहे वायुर्विशेषतः ।।\nदेहस्य मध्ये हृदयं स्थानं तु मनसः स्मृतम् ।। ११६ ।।\nकृशोल्पकेशश्चपलो बहुवाग्विषमानलः ।।\nव्योमगश्च तथा स्वप्ने वातप्रकृतिरुच्यते ।। ११७ ।।\nअकालपलितः क्रोधी प्रस्वेदी मधुरप्रियः ।।\nस्वप्ने च दीप्तिमत्प्रेक्षी पित्तप्रकृतिरुच्यते ।। ११८ ।।\nदृढाङ्गः स्थिरचित्तश्च सुप्रजः स्थिरमूर्धजः ।।\nशुक्लाम्बुदर्शौ स्वप्ने च कफप्रकृतिको नरः ।। ११९ ।।\nतामसा राजसाश्चैव सात्त्विकाश्च तथा स्मृताः ।।\nमानुषा भृगुशार्दूल वातपित्तकफाधिकाः ।। 2.56.१२० ।।\nरूक्षशीतव्यवायाध्वगुरु कर्म प्रवर्तते ।।\nकदन्नभोजनाद्वायुर्देहे शोकाच्च कुप्यति ।। १२१ ।।\nविदाहिनां तथोष्णानामुच्चैरध्वनिषेविणाम् ।।\nपित्तं प्रकोपमायाति भयेन च तथा द्विज ।। १२२ ।।\nअत्यंबुपानविषमभोजिनां भुवि शायिनाम् ।।\nश्लेष्मा प्रकोपमायाति तथा ये चाल्पभोजनाः ।। १२३ ।।\nवातपित्तकफोत्थानि सर्वरोगाणि देहिनाम् ।।\nलक्षयेल्लक्षणं विद्वाञ्शमयेत्तदनन्तरम् ।। १२४ ।।\nअस्थिभङ्गः कषायित्वमास्ये शुष्कास्यता तथा ।।\nजृंभणं लोमहर्षश्च वातिकव्याधिलक्षणम् ।। १२५ ।।\nनखनेत्रशिराणां च पीतता कटुता मुखे ।।।\nतृष्णा दाहोऽम्लता चैव पित्तव्याधिनिदर्शनम् ।।। १२६ ।।\nआलस्यं च प्रसेकश्च गुरुता मधुरास्यता ।।\nउष्णाभिलाषिता चेति श्लैष्मिकं व्याधि लक्षणम् ।। १२७ ।।\nस्निग्धोष्णमन्नं ससुखा च शय्या मनोऽनुकूलाः सुहृदः कथाश्च ।।\nअभ्यञ्जनं चाप्यतितैलपानं वातप्रकोपप्रशमाय दृष्टम् ।।। ।। १२८ ।।\nसरांसि वाप्यः सरितः सुशीताश्चन्द्रांशवश्चन्दनपङ्कलेपाः ।।\nसंसेवितेनाशु शमं प्रयाति विलासमग्र्यं मनसः प्रहर्षात् ।। १२९ ।।\nसर्वामयार्तिप्रशमार्थमेकां त्वमोषधीं राम निबोध गुह्याम्।।\nभक्तिः प्रभोर्देववरस्य विष्णोर्या सर्वकामैः पुरुषं युनक्ति ।। 2.56.१३० ।। ।।\nइति श्रीविष्णुधमोत्तरे द्वितीयखण्डे मा० सं० पुरुषचिकित्सानाम षट्पञ्चाशत्तमोऽध्यायः ।। ५६ ।।\n2.57\n।। राम उवाच ।। ।।\nआरोग्यकरणं नाम द्वितीया प्रतिपत्तथा ।।\nआरोग्यदं व्रतं चैव वैष्णवं कथयस्व मे ।। १ ।।\n।। पुष्कर उवाच ।। ।।\nधनिष्ठासु महाभाग यजमानपुरोहितौ ।।।\nउपोष्य वारुणं स्नानं यजमानस्य कारयेत् ।। २ ।।\nकृत्वा कुम्भशतं साग्रं शंखमुक्ताफलोदकैः ।।\nभद्रासनोपविष्टस्तैः स्नातश्चैवाहताम्बरः ।। ३ ।।।\nकेशवं वारुणं चन्द्रं नक्षत्रं वारुणं तथा ।।\nपूजयेत्प्रयतो राम गन्धमाल्यानुलेपनैः ।। ४ ।।\nधूपदीपनमस्कारैस्तथा चैवान्नसम्पदा ।।\nदेवतानां यथोक्तानां कुर्वीत हवनं तथा ।। ५ ।।\nसर्वौषधैस्तथाज्येन यथाशक्ति विधानतः ।।\nगुरवे वाससी देये रसकुम्भं च काञ्चनम्।। ६ ।।\nब्राह्मणानां प्रदातव्या वित्तशक्त्या च दक्षिणा ।।\nशमीशाल्मलिजैः पत्रैवंशाग्रेण तथैव च ।। ७ ।।\nत्रिवृतस्तु बलिः कार्यः सर्वरोगविनाशनः ।।\nशाकानि हरितं माल्यं सर्वसस्यानि वाससी ।।\nवरुणायाशु निक्षिप्य गन्धैर्धूपैर्निवेदयेत् ।।८ ।।\nअलङ्घ्यमानस्य हि वारुणं तं स्नानेन दानेन कृतेन सम्यक् ।।\nरोगाः समस्ताः प्रशमं प्रयान्ति बद्धस्तथा मोक्षमवाप्नुयाच्च ।। ९ ।। ।।\nइति श्रीविष्णुधर्मोत्तरे द्वितीयखण्डे मा० सं० रामं प्रति पुष्करोपाख्याने शतभिषास्नानवर्णनं नाम सप्तपञ्चाशत्तमोऽध्यायः ।। ५७ ।।\n2.58\n।। पुष्कर उवाच ।। ।।\nपौषशुक्लद्वितीयायां गवां शृङ्गोदकेन तु ।।\nस्नात्वा शुक्लाम्बरो भूत्वा सूर्येस्तं समुपागते ।। १ ।।\nबालेन्दोः पूजनं कृत्वा गन्धमाल्यानुलेपनैः ।।\nधूपदीपनमस्कारैस्तथा चैवान्नसम्पदा ।। २ ।।\nदध्ना च परमान्नेन गुडेन लवणेन च ।।\nपूजनैर्ब्राह्मणानां च पूजयित्वा निशाकरम् ।। ३ ।।\nयावदस्तं न यातीन्दुस्तावदेव समाचरेत् ।।\nआहारं गोरसप्रायमधःशायी निशं नयेत् ।। ४ ।।\nततः संवत्सरे पूर्णे सौम्यमासे द्विजोत्तम ।।\nबालेन्दोः पूजनं कृत्वा ब्राह्मणानां च पूजनम् ।। ५ ।।\nवाससी रसकुम्भं च काञ्चनं च द्विजातये ।।\nदत्त्वा च पूजयित्वा च व्रतपारङ्गतो भवेत् ।। ६ ।।\nव्रतेनानेन धर्मज्ञ रोगमेवं व्यपोहति ।।\nसर्वसौख्यं तथा द्रव्यं पुष्टिं च मनुजोत्तम ।। ७ ।।\nकामं समाप्नोत्यथवैकमिष्टं येन व्रतेनाथ समस्तधर्मम् ।।\nअभ्यासतस्तस्य समस्तकामान्नरः समाप्नोति किमत्र चित्रम् ।। ८ ।। ।।\nइति श्रीविष्णुधर्मोत्तरे द्वितीयखण्डे मा० सं० रामं प्रति पुष्करोपाख्याने आरोयद्वितीयानामाष्टपञ्चाशत्तमोऽध्यायः ।। ५८ ।।\n2.59\n।। पुष्कर उवाच ।। ।।\nसंवत्सरावसाने तु पञ्चदश्यामुपोषितः ।।\nपूजयेद्भास्करं देवं वर्णकैः कमले कृते ।। १ ।।\nशुक्लेन गन्धमाल्येन चन्दनेन सितेन च ।।\nतथा कूर्मेण धूपेन घृतदीपेन भार्गव ।। २ ।।\nअपूपैः सैकतैर्दध्ना परमान्नेन भूरिणा ।।\nओदनेन च शुक्लेन सितालवणसर्पिषा ।। ३ ।।\nक्षीरेण च फलैः शुक्लैर्वह्निब्राह्मणतर्पणैः ।।\nपूजयित्वा जगद्धाम दिनभागे चतुर्थके ।। ४ ।।\nआहारं प्रथमं कुर्यात्सघृतं मनुजोत्तमः ।।\nरसं च मनुजश्रेष्ठ घृतहीनं विवर्जयेत् ।। ५ ।।\nभुक्त्वा च सकृदेवान्नं नाहारं समुपाचरेत् ।।\nपानीयपानं कुर्वीत ब्राह्मणानुमते पुनः ।। ६ ।।\nसंवत्सरमिदं कृत्वा ततः कृत्वा त्रयोदशम् ।।\nपूजनं देवदेवस्य तस्मिन्नहनि भार्गव ।। ७ ।।\nसमापयेद्व्रतं पुण्यं राम कुम्भं द्विजातये ।।\nसहिरण्यं सवस्त्रं च तथा दद्याद्द्विजोत्तम ।। ८ ।।\nव्रतेनानेन धर्मज्ञ रोगमेव व्यपोहति ।।\nआरोग्यमाप्नोति गतिं तथाग्र्यां यशस्तथाग्र्यं विपुलांश्च भोगान् ।।\nव्रतेन सम्यक्पुरुषो धनार्थी सम्पूजयेद्यश्च जगत्प्रधानम् ।। ९ ।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्करोपाख्याने अरोग्यप्रतिपन्नामैकोनषष्टितमोऽध्यायः ।। ५९ ।।\n2.60\nपुष्कर उवाच ।।\nशुक्लपक्षावसाने तु यद्राम दिनपञ्चकम् ।।\nतत्र सम्पूजयेद्विष्णुं विधिना येन तं शृणु ।। १ ।।\nगोमूत्रं गोमयं क्षीरं दधिसर्पिस्तथैव च ।\nएकैकेन चरेत्स्नानमेकादश्यादिषु क्रमात ।। २ ।।\nकौपताडागनादेयैः पद्मिनीसारसैर्जलैः ।।\nकर्तव्यं क्रमशः स्नानं स्नातः सम्पूजयेद्धरिम् ।। ३ ।।\nतैलमिक्षुरसं क्षौद्रं क्षीरं सर्पिश्च भार्गव ।।\nस्नपयेद्देवदेवस्य कर्तव्यं स्याद्दिनक्रमात् ।। ४ ।।\nकालागुरुमुशीरं च तथा जातीफलं द्विज ।।\nकर्पूरं चन्दनं चैव कल्पयेदनुलेपने ।।५।।\nकुसुमेष्वम्बुजातेषु गन्धवत्सु सितेषु च ।।\nएकैकं कल्पयेज्जातिं श्रद्धया दिवसक्रमात् ।।६।।\nकृष्णा गौरी तथा ताम्रा कपिला च सिता तथा।। ।।\nया धेनुस्तद्घृतं देयं दीपार्थं दिवसक्रमात् ।। ७\nमाषमुद्गकलापानां चणकस्य तिलस्य च ।।\nभक्ष्याणि विनिवेद्यानि तथैव दिवसक्रमात् ।। ८ ।।\nफाणितं च गुडं चैव तथा मत्स्यण्डिका शुभा ।।\nखण्डं च शर्करां चैव क्रमशो विनिवेदयेत् ।।९ ।।\nक्षीरवृक्षस्य समिधस्तथा दूर्वास्तिलानपि ।।।\nसिद्धार्थकान्यथाज्यं च भावयेद्दिवसक्रमात् ।। 2.60.१० ।।\nअनिरुद्धाय देवाय प्रद्युम्नाय तथैव च ।।\nसंकर्षणाय देवाय वासुदेवाय चाप्यथ ।। ११ ।।\nनाम्ना तु जुहुयाद्वह्निं प्रणवेनान्तिमेऽहनि ।।\nअयः सीसं तथा ताम्रं रजतं कनकं तथा ।। १२ ।।\nदक्षिणार्थं प्रदातव्यं द्विजेभ्यो दिवसक्रमात् ।।\nनक्तं च गोरसप्रायं भोक्तव्यं तैलवर्जितम् ।। १३ ।।\nभूशोधनं च कर्तव्यं देवस्य पुरतस्तथा ।।\nगीतवाद्यस्तवैश्चैव पूजयेद्दिनपञ्चकम् ।। १४ ।।\nएवं संवत्सरं कृत्वा सर्वान्रोगान्व्यपोहति ।।\nग्रहणे च व्रतस्यास्य न कालनियमः स्मृतः ।। १५ ।।\nनित्याभ्यासेन चैवास्य विष्णुलोके महीयते।।\nव्रतं श्रेष्ठमिदं प्रोक्तं मया ते भृगुनन्दन ।। १६ ।।\nधन्यं यशस्यं रिपुनाशकारि सौभाग्यदं पापहरं पवित्रम् ।।\nआयुष्यमग्र्यं सुगतिप्रदं च व्रतोत्तमं विघ्नविनाशनं च ।।१७।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्करोपाख्याने आरोग्यव्रतन्नाम षष्टितमोध्यायः ।। ६० ।।"
  }
]
[
  {
    "text": "2.66\nराम उवाच ।।\nदैवे पुरुषकारे च किं ज्यायस्तद्वदस्व मे।।\nअत्र मे संशयो देव संशयच्छिद्भवाँस्तथा ।। १ ।।\nपुष्कर उवाच ।।\nस्वमेव कर्म दैवाख्यं विद्धि देहान्तरार्जितम् ।।\nतस्मात्पौरुषमेवेह श्रेष्ठमाहुर्मनीषिणः ।।२।।\nप्रतिकूलं तथा दैवं पौरुषेण विहन्यते।।\nमङ्गलाचारयुक्तानां नित्यमुत्थानशालिनाम् ।।३।।\nयेषां पूर्वकृतं कर्म सात्त्विकं मनुजोत्तम ।।\nपौरुषेण विना तेषां केषाञ्चिद्दृश्यते फलम् ।। ४ ।।\nकर्मणा प्राप्यते लोके राजन्सम्यक्तथा फलम् ।।\nपौरुषेणाप्यते राम मार्गितव्यं फलं नरैः ।। ५ ।।\nदैवमेव न जानाति नरः पौरुषवर्जितः ।।\nतस्मात्सत्कार्ययुक्तस्य दैवं तु सफलं भवेत् ।। ६ ।।\nपौरुषं चैव सम्पत्त्या काले फलति भार्गव ।।\nदैवं पुरुषकारश्च कालश्च मनुजोत्तम ।। ७ ।।\nत्रयमेतन्मनुष्यस्य पिण्डितं स्यात्फलावहम् ।।\nकृषिवृष्टिसमायोगाद्दृश्यन्ते फलसिद्धयः ।। ८ ।।\nतास्तु कालेन दृश्यन्ते नैवाकाले कथञ्चन ।।\nतस्मात्सदैव कर्तव्यं सधर्मं पौरुषं नृभिः ।। ९ ।।\nविपत्तावपि यस्येह परलोके फलं धुवम् ।।\nनालसाः प्राप्नुवन्त्यर्थान्न च दैवपरायणाः ।।\nतस्मात्सर्वप्रयत्नेन पौरुषे यत्नमाचरेत् ।।2.66.१ ०।।\nत्यक्तालसान्दैवपरान्मनुष्यानुत्थानयुक्तान्पुरुषान्हि लक्ष्मीः।।\nअन्विष्य यत्नाद्वृणुते द्विजेन्द्र तस्मात्समुत्थानवता हि भाव्यम्।।११।।\nइति श्रीविष्णुधर्मोत्तरे द्वितीयखण्डे मा०सं०  रामपुष्करसंवादे पुरुषकाराध्यायो नाम षट्षष्टितमोऽध्यायः ।। ६६ ।।\n2.67\nराम उवाच ।।\nउपायांस्त्वं समाचक्ष्व सामपूर्वान्महाद्युते ।।\nलक्षणं च तथा तेषां प्रयोगं वरुणात्मज ।। १ ।।\nपुष्कर उवाच ।।\nसामभेदौ तथा राम दण्डं च मनुजोत्तम ।।\nउपेक्षा च तथा माया इन्द्रजालञ्च भार्गव ।। २ ।।\nप्रयोगाः कथिताः सप्त तन्मे निगदतः शृणु ।।\nद्विविधं कथितं साम तथ्यं चातथ्यमेव च ।। ३ ।।\nतत्राप्यतथ्यं साधूनामाक्रोशायैव जायते ।।\nतच्च साधुप्रियं ते च सामसाध्या न राम ते ।। ४ ।।\nमहाकुलीना ऋजवो धर्मनिष्ठा जितेन्द्रियाः ।।\nसामसाध्या न चातथ्यं तेषु साम प्रयोजयेत् ।। ५ ।।\nतथ्यं च साम कर्तव्यं कुलशीलादिवर्णनम् ।।\nतथा तदुभयं राम कृतानां चैव वर्णनम्।।६।।\nअनयैव तथा युक्त्या कृतज्ञख्यापनं स्वकम् ।।\nएवं सान्त्वेन कर्तव्या वशगा धर्मतत्पराः ।। ७ ।।\nसाम्ना यद्यपि रक्षांसि गृह्णन्तीति परा श्रुतिः ।।\nतथाप्येतदसाधूनां प्रयुक्तं नोपकारकम् ।। ८ ।।\nअतिसन्धिकमित्येव पुरुषं सामवादिनम् ।।\nअसाधवो विजानन्ति तस्मात्तत्तेषु वर्जितम्।।९।।\nये शुद्धवंशा ऋजवः प्रतीता धर्मे स्थिताः सत्यपरा विनीताः ।।\nते सामसाध्याः पुरुषाः प्रदिष्टा मानोन्नता ये सततं च राम ।। 2.67.१०।।\nइति श्रीविष्णुधर्मोत्तरे द्वितीयखण्डे मा०सं० रामपुष्करसंवादे सामविधिर्नाम सप्तषष्टितमोऽध्यायः ।।६७।।\n2.68\nपुष्कर उवाच ।।\nपरस्परं तु ये दुष्टाः क्रुद्धा भीतावमानिताः ।।\nतेषां भेदं प्रयुञ्जीत भेदसाध्या हि ते मताः ।। १ ।।\nये तु येनैव दोषेण परस्माद्राम बिभ्यति ।।\nते तु तद्दोषपालेन भेदनीया भृशं ततः ।। २ ।।\nआत्मीयाद्दर्शयेदाशां परस्माद्दर्शयेद्भयम् ।।\nएवं हि भेदयेद्भिन्नान्यथावद्वशमानयेत् ।। ३ ।।\nसंहिता हि विना भेदं शक्रेणापि सदःसहा ।।\nभेदमेव प्रशंसन्ति तस्मान्नयविशारदाः ।।४।।\nस्वमुखेनाथ यद्धेदं भेदं परमुखेन च ।।\nपरीक्ष्य साधु मन्येऽहं भेदं परमुखाच्छ्रुतम् ।। ५ ।।\nभेद्या स्वकार्यमुद्दिश्य कुशलैर्ये हि भेदिताः ।।\nभेदितास्ते विनिर्दिष्टा नैव राजार्थवादिभिः ।। ६ ।।\nअन्तःकोपबहिःकोपौ यत्र स्यातां महीक्षिताम् ।।\nअन्तःकोपो महांस्तत्र नाशनः पृथिवी क्षिताम् ।। ७ ।।\nसामन्तकोपो बाह्यस्तु कोपः प्रोक्तो मनीषिभिः ।।\nमहिषीभ्लवराजाभ्यां   तथा सेनापतेर्द्विज ।। ८ ।।\nअमात्यान्मन्त्रिपुत्राच्च राजपुत्रात्तथैव च ।।\nअन्तःकोपो विनिर्दिष्टो दारुणः पृथिवीक्षिताम् ।। ९ ।।\nबहिःकोपे समुत्पन्ने सुमहत्यपि पार्थिवः ।।\nशुद्धान्तस्तु महाभाग शीघ्रमेव जयेदरीन् ।। 2.68.१० ।।\nअपि शक्रसमो राजा कोपेनान्तर्विनश्यति ।।\nस्वान्तःकोपं प्रयत्नेन तस्माद्यत्नात्परीक्षता ।। ११ ।।\nपरान्तःकोपमुत्पाद्य भेदेन विजिगीषुणा ।।\nरक्ष्यश्चैव प्रयत्नेन ज्ञातिभेदस्तथात्मनः ।। १२ ।।\nज्ञातयः परितप्यन्ते सततं यद्यपि श्रिया ।।\nतथापि तेषां कर्तव्यं सुगम्भीरेण चेतसा ।। १३ ।।\nग्राहणं दानमानाभ्यां भेदस्तेभ्यो भयङ्करः।।।\nनाज्ञातिरनुगृह्णाति नाज्ञातिः स्नेहमिच्छति ।।१४।।।\nज्ञातिभिर्भेदनीयास्तु  रिपवस्तेन पार्थिवैः।।१५।।\nभिन्ना हि शक्या रिपवः प्रभूताः स्वल्पेन सेन्येन निहन्तुमाजौ ।।\nसुसंहितेनाथ ततस्तु भेदः कार्यो रिपूणां नयशास्त्रविद्भिः ।।१६।।\nइति श्रीविष्णुधर्मोत्तरे द्वितीयखण्डे मा० सं० भेदविधानन्नामाष्टषष्टितमोऽध्यायः ।।६८।।\n2.69\nपुष्कर उवाच ।।\nसर्वेषामप्युपायानां दानं श्रेष्ठतमं मतम् ।।\nसुदत्तेनैव भवति दानेनोभयलोकजित् ।।१।।\nस नास्ति राम दानेन वशगो यो न जायते ।।\nदानवान्गोचरं नैति तथा रामापदां क्वचित ।। २ ।।\nदानवानेव शक्नोति संहतान्भेदितुं परान् ।।\nयद्यप्यलुब्धा गम्भीराः पुरुषाः सागरोपमाः ।।३।।\nन गृह्णंति तथाप्येते जायन्ते पक्षपातिनः ।।\nअन्यत्रापि कृतं दानं करोत्यन्यांस्तथा परैः ।। ।। ४ ।।\nउपायेभ्यः प्रयच्छंति दानं श्रेष्ठतमं नराः ।।\nदानं संवर्धनं श्रेष्ठं दानं श्रेयस्करं परम् ।। ५ ।।\nदानवानेव लोकेषु पुत्रवत्प्रीयते सदा ।।\nन केवलं दानपरा जयन्ति भूलोकमेकं पुरुषप्रवीर ।।\nजयन्ति ते राम सुरेन्द्रलोकं सुदुर्जयं यद्विबुधाधिवासम् ।। ६ ।।\nइति श्रीविष्णुधर्मोत्तरे द्वितीयखण्डे मा०सं०रामपुष्करसंवादे दानविधिर्नामैकोनसप्ततितमोऽध्यायः ।।६९।।\n2.70\nपुष्कर उवाच।।\nन शक्या ये स्वयं कर्तुं चोपायत्रितयेन तु।।\nदण्डेन तान्वशीकुर्याद्दण्डो हि वशकृत्परः ।। १ ।।\nसम्यक्प्रणयनं तस्य सदा कार्यं महीक्षिता ।।\nधर्मशास्त्रानुसारेण सुसहायेन धीमता ।। २ ।।\nतस्य सम्यक्प्रणयनं त्रिदशानपि पीडयेत् ।।\nवानप्रस्थांश्च धर्मज्ञ निर्देशान्निष्परिग्रहान् ।। ३ ।।\nस्वदेशे परदेशे च धर्मशास्त्रविशारदाः ।।\nसमीक्ष्य प्रणयेद्दण्डं सर्वं दण्डे प्रतिष्ठितम्।।४।।\nआश्रमी यदि वा वर्णी पूज्योऽथवा गुरुर्महान्।।\nनादण्ड्यो राम राज्ञा तु यः स्वधर्मे न तिष्ठति।।।।।\nअदण्ड्यान्दण्डयन्राजा दण्ड्यांश्चैवाप्यदण्डयन् ।।\nइह राज्यपरिभ्रष्टो नरकं प्रतिपद्यते ।। ६ ।।\nतस्माद्राज्ञा विनीतेन धर्मशास्त्रानुसारतः ।।\nदण्डप्रणयनं कार्यं लोकानुग्रहकाम्यया ।। ७ ।।\nयत्र श्यामो लोहिताक्षो दण्डश्चरति निर्भयः ।।\nप्रजास्तत्र न मुह्यन्ति नेता चेत्साधु पश्यति ।। ८ ।।\nबाल वृद्धातुर यति द्विजाति विकलाबलाः ।।\nमत्स्यन्यायेन भक्षेरन्यदि दण्डो न पालयेत् ।। ९ ।।\nदेवदैत्योरगनराः सिद्धभूतपतत्रिणः ।।\nउत्क्रामेयुः स्वमर्यादां यदि दण्डो न पालयेत् ।। 2.70.१० ।।\nएष ब्रह्माभिशापेषु सर्वप्रहरणेषु च ।।\nसर्वविक्रमकोपेषु व्यवसाये च तिष्ठति ।। ११ ।।\nपूज्यन्ते दण्डिनो देवा न पूज्यन्ते त्वदण्डिनः ।।\nन ब्राह्मणं न धातारं न पूषार्यमणावपि ।। १२ ।।\nयजन्ते मानवाः केचित्प्रशान्ताः सर्वकर्मसु ।।\nरुद्रमग्निं च शक्रं च सूर्याचन्द्रमसौ तथा ।। १३ ।।\nविष्णुं देवगणाँश्चान्ये दण्डिनः पूजयन्ति हि ।।\nदण्डः शास्ति प्रजाः सर्वा दण्ड एवाभिरक्षति ।। १४ ।।\nदण्डः सुप्तेषु जागर्ति दण्डं धर्मं विदुर्बुधाः ।।\nराजदण्डभयादेव पापाः पापं न कुर्वते ।। १५ ।।\nयमदण्डभयादन्ये परस्परभयादपि ।।\nएवं सांसिद्धिके लोके सर्वं दण्डे प्रतिष्ठितम् ।। १६ ।।\nअन्धे तमसि मज्जेयुर्यदि दण्डो न पालयेत् ।। ।।\nतस्माद्दम्यान्दमयति उद्दण्डान्दण्डयत्यपि ।। १७ ।।\nदमनाद्दण्डनाच्चैव तस्माद्दण्डं विदुर्बुधाः ।।\nदण्डस्य भीतैस्त्रिदशैः समस्तैर्भागो धृतः शूलधरस्य  यज्ञे ।।\nचक्रुः कुमारं ध्वजिनीपतिं च वरं शिशूनां च भयाद्बलस्थम् ।। १८ ।।\nइति श्रीविष्णुधर्मोत्तरे द्वितीयखण्डे मा०सं० पुष्करोपाख्यानेषु दण्डप्रशंसा नाम सप्ततितमोऽध्यायः ।। ७० ।।"
  }
]
[
  {
    "text": "2.11\n।। पुष्कर उवाच ।।\nअश्वानामृषिभिः प्रोक्ता महादोषा भृगूत्तम ।।\nयैरन्विता परित्याज्यास्तन्मे निगदतः शृणु ।। १ ।।\nहीनदन्तो द्विदन्तश्च कराली कृष्णतालुकः ।।\nकृष्णजिह्वश्च यमजो जातमुष्कश्च यस्तथा ।। २।।\nद्विशफश्च तथा शृङ्गी नृवर्णो व्याघ्रवर्णकः ।।\nखरवर्णो भस्मवर्णो जातवर्णश्च काकुदी ।। ३ ।।\nश्वित्री च काकसादी च खरशारस्तथैव च ।।\nवानराख्यः कृष्णसटः कृष्णमुष्कस्तथैव च ।। ४ ।।\nकृष्णप्रोथश्च मूकश्च यश्च तित्तिरसन्निभः ।।\nविषमश्वेतपादश्च ध्रुवावर्तविवर्जितः ।। ५ ।।\nअशुभावर्तसंयुक्तो वर्जनीयस्तुरङ्गमः ।।\n।। राम उवाच ।।\nवाजिनः के ध्रुवावर्ताः केषु स्थानेषु शोभनाः ।।\nवाजिनः के तदा शस्तास्तन्ममाचक्ष्व पृच्छतः ।। ६ ।।\nपुष्कर उवाच ।।\nरन्ध्रोपरन्ध्रयोर्द्वौद्वौ द्वौद्वौ मस्तकवक्षसोः ।।\nप्रमाणे च ललाटे च ध्रुवावर्ता दश स्मृतः ।। ७ ।।\nएकोपि न भवेद्यस्य धुवावर्तस्तु वाजिनः ।।\nन तं शंसन्ति धर्मज्ञ तस्मात्तं परिवर्जयेत ।।८।।\nउत्तरोष्ठे भृगुश्रेष्ठ प्रमाणस्य तथोपरि ।।\nनासापुटे तथा प्रोथे गण्डप्रोथाक्षिमध्यगः ।।९ ।।\nकथयोरश्रुपातेन भ्रुवोः कण्ठाग्रयोस्तथा ।।\nनाभ्यां हनुबला कक्षास्कन्धोपस्कन्धसन्धिषु ।। १० ।।\nविदो बाहुप्रदेशे च गलमध्ये तथैव च ।।\nआसने ककुदे प्रोथे जानुजंघासु भार्गव ।। ११ ।।\nकुष्टिकानाभिकक्षासु मुष्कयोर्मूत्रदेशजः ।।\nत्रिके च मूलपुच्छे च उपरि स्थूणयोस्तथा ।। १२ ।।\nपिण्डयोर्जठरे चैव सीवनीयोपकुक्षिषु ।।\nआवर्त्तैर्वर्जनीयाः स्युः प्रयत्नेन तुरङ्गमाः ।। १३ ।।\nककुदे कर्णयोश्चैव यस्यावर्तः कुवाजिनः ।।\nअत्यन्तमप्रशस्तं तं राजा राष्ट्राद्विवासयेत् ।। १४ ।।\nहस्तिदेवमणिः सर्वं पूर्वकायेषु लक्षणः ।।\nसुव्यक्तो रोचमानो वा न तु काकुदिनं क्वचित।।१५।।\nमेखला वाप्यधःकायाद्धन्यादावर्तसम्भवम् ।।\nदोषान्सर्वांस्तुरङ्गस्य न हन्यात्काकसादिनम् ।। १६ ।।\nअतः परं प्रवक्ष्यामि शुभमावर्तलक्षणम् ।।\nसृक्किण्योश्च ललाटे च तथा श्रवणमूलयोः ।। १७ ।।\nनिगाले च तथा कण्ठे स्तुतकेशान्तयोस्तथा ।।\nबाहुमूले तथा शस्ता रोमजातास्तुरङ्गमाः ।। १८ ।।\nआवर्तस्तु निगालस्थो ज्ञेयो देवमणिः शुभः ।।\nकण्ठजो रोचमानश्च सर्वावर्त्तो जनाधिपः ।। १९ ।।\nअर्केन्द्रगोपचन्द्राभा ये च वायस सन्निभाः ।।\nसुवर्णवर्णाः स्निग्धाश्च प्रशस्यन्ते सदैव ते ।। २० ।।\nदीर्घग्रीवाक्षकूटाश्च ह्रस्ववर्णाश्च ये तथा ।।\nह्रस्वप्रोथाश्च शस्यन्ते मेघौघसदृश स्वनाः ।।\nपृथूरुपादजवना मुखपुण्ड्राश्च वै हयाः ।।२१ ।।\nचन्द्रांशुशुक्लास्तुरगाः प्रशस्ताः कर्णान्तकेशैर्गवलालिवर्णैः ।।\nये रक्तवर्णाश्च समग्रपादैः शुक्लाश्च वर्णैश्च महानुभावाः ।। २२ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे अश्वलक्षणं नामेकादशोऽध्यायः ।। ११ ।।\n2.12\nपुष्कर उवाच ।।\nचमरीबालसम्भूताः शशाङ्कांशुसमप्रभाः ।।\nसंहताः स्निग्धदीर्घाश्च तथा स्थालिनिबन्धनाः ।। १ ।।\nदण्डश्च चामरे कार्यो रुक्मरूप्यमयस्तथा ।।\nप्रवालवैडूर्यमयस्तथैव कनकान्वितः ।।२।।\nक्षीरवृक्षस्य वा कार्यो रुक्मरूप्यनिबन्धनः ।।\nरत्नैः प्रशस्तैश्चित्रो वा काञ्चनस्य प्रशस्यते ।। ३ ।।\nचन्दनस्याथ दन्तस्य शार्ङ्गः कार्यो यथा भवेत ।।\nअर्धहस्तान्न चाप्यूनो मध्यर्धान्न तथाधिकः ।। ४ ।।\nकर्तव्यं चामरं राज्ञा न च भार्गव रञ्जितम ।।५।।\nआपीतवर्णं तु भवेत्प्रशस्तं सांवत्सरामात्यपुरोहितानाम् ।।\nनरेन्द्रपत्नीयुवराजसैन्यस्यालस्य शेषस्य जनस्य कृष्णः ।। ६।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे चामरलक्षणं नाम द्वादशोऽध्यायः ।।१२ ।।\n2.13\nपुष्कर उवाच ।।\nहंसपक्षैर्विरचितं मयूरस्य शुकस्य च ।।\nपक्षैरथ बलच्छाया च्छत्रं राज्ञः प्रशस्यते ।। १ ।।\nमित्रपक्षं न कर्तव्यं हीनं परिमितं तथा ।।\nचतुरस्रं तु कर्तव्यं ब्राह्मणस्य भृगूत्तम।। २ ।।\nवृत्तं राज्ञां प्रशस्तं स्याच्छुक्लवस्त्रविभूषितम् ।।\nसितं दूकूलसंछन्नं पताकाभिर्विभूषितम् ।। ३ ।।\nएतस्मिन्दिग्विभागे तु कार्याश्चन्द्रांशुनिर्मलाः ।।\nचतस्रस्तस्य धर्मज्ञ पताका रुक्मभूषिताः ।।४।।\nदण्डं चामरवत्कार्यं वैणवं च प्रशस्यते।।\nत्रिचतुःपञ्चषड्सप्तचाष्टपर्वः प्रशस्यते ।। ५ ।।\nदशद्वादशभिर्वापि शेषैस्तु परिवर्जयेत् ।।\nछत्रं दण्डोग्रपर्वाणं दण्डः सर्वत्र शस्यते ।। ६ ।।\nधारयन्ति च दण्डं वै वैणवं गृहमेधिनः ।।\nराज्ञां प्रशस्तं षड्ढस्तं छत्रदण्डं भृगूत्तम ।। ७।।\nअथ पञ्चोनहस्तं तु महिषीयुवराजयोः ।।\nसेनापतिसुराध्यक्षसांवत्सरपुरोहितैः ।।८।।\nपञ्चहस्तस्तु कर्तव्यश्छत्रदण्डो भृगूत्तम ।।\nचतुर्हस्तस्तु कर्तव्यो मया येऽत्र न कीर्तिताः ।। ९ ।।\nव्यासो दण्डार्धमानेन सदा छत्रस्य शस्यते ।।\nछत्रं विभूषयेद्राज्ञां त्वर्धचन्द्रदिवाकरैः ।।१०।।\nवज्रेन्द्रनीलैः स्फटिकैश्च राम वैदूर्यमुक्ताफलसत्प्रवालैः ।।\nविभूषितं रश्मियुतं प्रशस्तं सदातपत्रं तु महीपतीनाम् ।। ११ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे छत्रलक्षणं नाम त्रयोदशोऽध्यायः ।। १३ ।।\n2.14\nपुष्कर उवाच ।।\nभद्रासनं नरेन्द्रस्य क्षीरवृक्षेण कारयेत् ।।\nउच्छ्रायश्च तथा तस्य अध्यर्धं तु समं भवेत् ।। १ ।।\nहस्तत्रयं तथा विष्टं विस्तरेण तु कारयेत् ।।\nआयामश्चास्य कर्तव्यो विस्तरेणार्धसम्मितः ।। २ ।।\nचतुरस्रं तु कर्तव्यं राज्ञो भद्रासनं शुभम्।।\nनाष्टास्रं न तथा वृत्तं न च दीर्घं भृगूत्तम ।।३।।\nसुवर्णरूप्यताम्रैश्च चित्रं कार्यं विशेषतः ।।\nरत्नैः प्रशस्तैर्न तथा न रत्नप्रतिरूपकैः ।। ४ ।।\nचत्वारः पुरुषास्तत्र विन्यस्ता भृगुनन्दन ।।\nद्विगुणाश्च तथा सिंहास्तेभ्यस्तु द्विगुणास्तथा ।। ५ ।।\nभद्रासनं तत्र भवेन्नृपस्य तलेन पूर्णं ससुखं परार्ध्यम् ।।\nवैयाघ्रचर्मास्तरणं सुखार्थं वरासनं तस्य समामनन्ति ।। ६ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे भद्रासनलक्षणं नाम चतुर्दशोऽध्यायः ।। १४ ।।\n2.15\nपुष्कर उवाच ।।\nवज्रं मरकतं चैव पद्मरागं च मौक्तिकम् ।।\nइन्द्रनीलं महानीलं वैडूर्यमथ सस्यकम् ।। १ ।।\nइन्द्रकान्तं सूर्यकान्तं स्फटिकं पुलकं तथा ।।\nकर्केतनं पुष्परागं तथा ज्योतीरसं द्विज।। २ ।।\nस्फटिकं राजवर्तं च तथा राजमयं शुभम् ।।\nसौगंधिकं तथा सख्यं शङ्खब्रह्ममयं तथा ।। ३ ।।\nगोमेधं रुधिराक्षं च तथा बल्लातकं द्विज ।।\nधूलीमरकतं चैव तुत्तूकं शेषमेव च ।। ४ ।।\nपलुं प्रवालकं चैव गिरिवज्रं च भार्गव ।।\nभुजगेशमणिं चैव तथा वज्रमणिं शुभम् ।। ५ ।।\nटीटिभं च तु तापिच्छं भ्रामरं च तथोत्पलम् ।।\nरत्नान्येतानि धार्याणि सर्वाण्येव महीक्षिता ।। ६ ।।\nसुवर्ण प्रतिबद्धानि जयारोग्यसमृद्धये ।।\nतेषां गुरुत्वं रागश्च स्वच्छत्वं रश्मिमालिता ।। ७ ।।\nसुजातता मसृणता सुसंस्थानत्वमेव च ।।\nगुणवन्तो विनिर्दिष्टा धार्यास्ते गुणसंयुताः ।। ८ ।।\nखंडास्सशर्करा ये च निष्प्रभा मलिनास्तथा ।।\nन ते धार्या नरेन्द्राणां जयश्रीजीवितैषिणाम् ।। ९ ।।\nसमस्तरत्नवर्गेऽपि वज्रधारणमिष्यते ।।\nअम्भस्तरति यद्वज्रमभेद्यं विमलं च यत् ।। १० ।।\nतथा च शुद्धं षट्कोणं लघु भार्गवनन्दन ।।\nप्रभा च शक्रवापाभा यस्यार्काभिमुखी भवेत् ।। ११ ।।\nतं वज्रं धारयन्राजा सर्वाञ्जयति शात्रवान् ।।\nशुक्लपक्षनिभः स्निग्धः कान्तिमान्विमलस्तथा ।। १२ ।।\nसुवर्णचूर्णसंकाशैः सूक्ष्मैर्बिन्दुभिरन्वितः ।।\nशस्तो मरकतो राम गम्भीरश्चोन्नतस्तथा ।। १३ ।।\nधार्यश्च पृथिवीशानां सर्वोपद्रवनाशनः ।।\nकुरुविन्दाद्भवेज्जन्म तथा सौगन्धिकाद्द्विज ।।१४।।\nस्फटिकात्पद्मरागाणां श्रेष्ठास्ते ह्युत्तरोत्तरम् ।।\nजहरङ्गा भवन्तीह कुरुविन्दभवाश्च ये ।।१५।।\nकषायरङ्गा निर्दिष्टा ये च सौगन्धिकोद्भवाः ।।\nस्वच्छाश्च रागवन्तश्च विज्ञेयाः स्फटिकोद्भवाः ।। १६ ।।\nमुक्ताफलाः शुक्तिभव बहवो मत्स्यजास्तथा ।।\nउत्कृष्टा न तथा तेभ्यो ये तु शङ्खोद्भवा द्विज ।।१७।।\nतेभ्यः प्रशस्ता विज्ञेया नागकुम्भसमुद्भवाः ।।\nनिष्प्रभास्ते समुद्दिष्टाः श्रेष्ठाः क्रोडिभवा द्विज ।।१८।।\nतेभ्यो वेणुदलाः श्रेष्ठास्तेभ्यो भुजङ्गसम्भवाः ।।\nतेभ्योऽपि भुविदुष्प्राप्यं मौक्तिकं मेघसम्भवम् ।। १९ ।।\nधारणात्तस्य नृपतेः सर्वसिद्धिः प्रकीर्तिता ।।\nमौक्तिकानां तु सर्वेषां वृत्तत्वं गुण उच्यते ।। २० ।।\nसुष्ठुता च सुशुक्लत्वं महत्त्वं च भृगूत्तम ।।\nइन्द्रनीलस्तु यः क्षीरं राजते भाजने स्थितम्।। २१ ।।\nरञ्जयेत्स्वप्रभावेन तममूल्यं विनिर्दिशेत् ।।\nनीलरक्तं तु वैडूर्यं सर्वतः श्रेष्ठमुच्यते ।। २२ ।।\nसर्वेषामेव रत्नानां धार्यं कर्केतनं स्मृतम् ।।\nपुष्परागास्तथा राम ये चान्ये कीर्तिता मया ।। २३ ।।\nप्रशस्तरत्नैर्भूपानां मुकुटान्यङ्गदानि च ।।\nहाराणि राम कार्याणि केयूराभरणानि च ।। २४ ।।\nअप्रशस्तानि रत्नानि वर्जनीयानि दूरतः ।।\nसर्वरत्नोत्तमं राजा विवर्णं मलिनं तथा ।। २५ ।।\nन धारयेत धर्मज्ञः सुशुद्धं धारयेत्सदा ।।\nधृतिः प्रशस्ता भृगुवंशचन्द्र रत्नोत्तमानां सततं नृपाणाम् ।।\nरत्नांशुदग्धं तु नरस्य देहादनर्थमाशु प्रशमं प्रयाति ।। २६ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे रत्नलक्षणं नाम पञ्चदशोऽध्यायः ।। १५ ।।"
  }
]
[
  {
    "text": "2.96\nराम उवाच ।।\nकर्माणि श्रोतुमिच्छामि काम्यानि गृहिणामहम् ।।\nत्वत्तः समस्तधर्मज्ञ यादोगण नृपात्मज ।। १ ।।\nपुष्कर उवाच ।।\nकृतोपवासो याम्यर्क्षे सोपवासस्य भार्गव ।।\nपुरोधाः स्नपनं कुर्यात्कृत्तिकासु यथाविधि ।।२।।\nअकालमूलैः कलशैर्मृन्मयैरथ काञ्चनैः ।।\nउज्वलैर्लक्षणैः पूर्णैस्तथा तीर्थोदकैः शुभैः ।। ३ ।।\nअग्निमन्थशिरीषाणां न्यग्रोधाश्वत्थयोरपि ।।\nपत्रपूर्णैस्तथायुक्तैस्तिलैः कृष्णैर्द्विजोत्तम ।। ४ ।।\nवह्निं कुमारं शशिनं खङ्गं वरुणमेव च ।।\nपूजयेत्कृत्तिकाश्चैव गन्धमाल्यान्नसम्पदा ।। ५ ।।\nपीतरक्तैस्तथा वर्णैर्घृतदीपैस्तथैव च ।।\nदध्ना गव्येन लाजाभिरग्निमन्थेन चाप्यथ ।। ६ ।।\nकृसरोल्लोपिकाभिश्च अपूपैश्च पृथग्विधैः ।।\nदेवतानां यथोक्तानां प्रियङ्गुं जुहुयात्ततः ।। ७ ।।\nचन्दनञ्च मयूराणां लोमानि मनुजोत्तम ।।\nअग्निमन्थगृहाद्धूमं कृत्वा रुक्माङ्गदं मणिम् ।। ८ ।।\nधारयेद्दक्षिणां दद्याच्छक्त्या कनकमेव च ।।\nश्वेतवासास्ततः पश्चात्पूजयेन्मधुसूदनम् ।। ९ ।।\nकर्मैतत्सततं कृत्वा वह्न्याधानमथाप्नुयात् ।। ।\nकर्मैतदुक्तं रिपुनाशकारि सर्वाग्निकर्मप्रसमृद्धिदं च ।।\nधन्यं यशस्यं च तथैव काम्यं नित्यं कृतं धर्मविदां वरिष्ठ ।। 2.96.१० ।।\nइति श्रीविष्णुधर्मोत्तरे द्वितीयकाण्डे मा० सं० रामं प्रति पुष्करोपाख्याने कृत्तिकास्नानवर्णनन्नाम षष्णवतितमोऽध्यायः ।। ९६ ।।\n2.97\nराम उवाच ।। ।।\nअग्न्याधानमथाप्नोति शत्रुनाशमथापि वा ।।\nस्वेच्छया कर्मणा केन सदा यादोनृपात्मज ।। १ ।।\nशत्रुनाशकरं कर्म कथयस्व ततः परम् ।।\nतदहं श्रोतुमिच्छामि तत्र श्रद्धा सदा मम ।। २ ।।\nपुष्कर उवाच ।।\nकृतोपवासो याम्यर्क्षे कृत्तिकासु सदैव तु ।।\nपूजयेद्वासुदेवं तु कुङ्कुमेन सुग न्धिना ।।३।।\nरक्तैश्च कुसुमैर्हृद्यैर्धूपं दद्याच्च गुग्गुलम् ।।\nघृतेन दीपं दद्याच्च रक्तवर्णं तथैव च।।४।।\nनिवेदनीयं देवाय तथा सर्वं निवेदयेत् ।।\nहोतव्यं सुसमिद्धेऽग्नौ तथैवात्र शुभं हविः ।।\nआयुधानि च देयानि ब्राह्मणेभ्यश्च दक्षिणा ।।५ ।।\nकर्मैतदुक्तं रिपुनाशकारि धार्यं सदा शत्रुगणप्रमाथि ।।\nकृत्वैतदग्र्यं रिपुनाशमाशु प्राप्नोति मर्त्यो न हि संशयोऽत्र ।। ६ ।।\nइति श्रीविष्णुधर्मोत्तरे द्वितीयखण्डे मा०स० रामं प्रति पुष्करोपाख्याने शत्रुनाशकर्मवर्णनन्नाम सप्तनवतितमोऽध्यायः ।। ९७ ।।\n2.98\nराम उवाच ।।\nकाम्यानि त्वं समाचक्ष्व स्नानान्यन्यानि देवज ।।\nकेन स्नानेन धर्मज्ञ कं कं काममवाप्नुयात् ।।१।।\nपुष्कर उवाच ।।\nपुरोधाः सोपवासस्तु सर्वस्नानानि कारयेत् ।।\nसोपवासस्य धर्मज्ञ तथा सर्वत्र मानवः ।। २ ।।\nअकालमूलाः कलशाः कार्याः सर्वेषु भार्गव ।।\nपूजा चन्द्रमसः कार्या वरुणस्य तथैव च ।। ३ ।।\nनक्षत्रदेवतानां च नक्षत्रस्य तथैव च ।।\nसर्वगस्याप्रमेयस्य वासुदेवस्य चाप्यथा।।४।।\nयेषां च पूजा कर्तव्या तेषां च जुहुयाद्धविः ।।\nकाम्यं स्नानं सदा कुर्यान्नक्षत्रं तु न लंघयेत्।।\nमन्त्रयेत्स्नानकलशं मन्त्रेणानेन भार्गव ।।५ ।।\nमन्त्रः-\nआपः सोमाद्याः संबभूवुः पवित्राग्निः पावनः सोमसूर्यसंस्थिता वायुना नष्टदोषाश्च यो नित्य मच्छ्रेयसे सत्कृत्याप्सु स्युः स्वाहा शान्तिः श्रीर्नवपुष्टिर्मह्यं भूयासं सर्वशिरः ।।\nसाधुस्वाहेति सूर्यः संस्थिता वायुनामाष्टदोषा ।।'\nकर्मैतदुक्तं रिपुनाशकारि साधारणं स्नानमिदं पवित्रम् ।।\nअतः परं ते कथयामि राम स्नानानि काम्यानि सुखप्रदानि ।। ६ ।।\nइति श्रीविष्णुधर्मोत्तरे द्वितीयखण्डे मा०स० रामं प्रति पुष्करोपाख्याने साधारणस्नानवर्णनन्नामाष्टनवतितमोऽध्यायः ।। ९८ ।।\n2.99\nपुष्कर उवाच ।।\nकृत्तिकास्नानमुक्तं ते वह्निकर्मप्रसाधनम् ।।\nतथारिनाशनं मुख्यं वह्न्याध्येयप्रदं तथा ।। १।।\nरोहिणीषु तथा स्नानं प्रोक्तं पुत्रप्रदं पुत्रप्रदं तव ।।\nब्रह्मवर्चसकामस्य स्नानं सौम्यमिदं शृणु ।। २ ।।\nपूर्णमौदुम्बरैः पत्रैः कृत्वा राम घटत्रयम् ।।\nपूर्णचन्द्राङ्कितैः शुक्लैः सूत्रमाल्यैरलंकृतम् ।। ३ ।।\nतेन संस्नापितः पश्चात्क्षौमवासा यथाविधि ।।\nदेवतापूजनं कृत्वा घृतं हुत्वा हुताशने ।। ४ ।।\nओङ्कारपूतं सोमाय क्षीरं हुत्वा तथा जले ।।\nनिवेदनीयं सोमाय तथा पृष्ठमृगत्रयम् ।। ५ ।।\nमृगशृङ्गेण धूपं च तथा दद्यादनन्तरम् ।।\nसोमेन च मणिर्धार्यो जातरूपपरिष्कृतः ।। ६ ।।\nदक्षिणा चात्र दातव्या शुभधेनुः पयस्विनी ।।\nकृत्वा तन्नित्यमाप्नोति ब्रह्मवर्चसमुत्तमम् ।। ७ ।।\nघृताम्रमधुपूर्णेन स्नातः कुम्भेन मानवः ।।\nपट्टिशालंकृतेनाथ रक्तचन्दनवारिणा ।। ८ ।। ।\nरुद्राय मांसं रुधिरं तथा च मधु पायसम् ।।\nकृष्णानि वासांसि तथा धूपं गुग्गुलमेव च ।।९।।\nदद्याद्घृतेन च तथा होमो मन्त्रैर्विधीयते ।।\nकृष्णानि वासांसि तथा दातव्या दक्षिणा भवेत् ।। 2.99.१० ।।\nमेषाश्वनरलोमानि गर्दभस्य विशेषतः ।।\nआयसी तु मणौ कृत्वा द्वारि शत्रोर्निधापयेत् ।। ११ ।।\nआर्द्रास्नानमिदं राम सर्वशत्रुविनाशनम् ।।\nसर्वगन्धैः फलैर्बीजैः पूर्णं कृत्वा घटत्रयम् ।। १२ ।।\nस्नापनं तेन कर्तव्यमादित्यैस्तदनन्तरम् ।।\nनवनीतं च कुल्माषं मत्स्यांश्चैव स्वरांस्तथा ।। १३ ।।\nनिवेदयेच्चैव तथा मत्स्यानि सुरभीणि च ।।\nघृताक्षताभ्यां धूपेन होमश्चैव विधीयते ।। १४ ।।\nतद्दिने तु नदी यत्र योगे गच्छतु तां मुदा ।।\nसुवर्णरूप्यगन्धश्च धारणीयस्तथा मणिः ।। १५ ।।\nदक्षिणा चात्र दातव्या राम धेनुः पयस्विनी ।।\nस्नातः पुनर्वसावेव जातिश्रैष्ठ्यमवाप्नुयात् ।। १६ ।।\nपुत्रान्वा सुमहाभाग यदीच्छति तदाप्नुयात् ।।\nगौरसर्षपकल्केन रामोत्सादितविग्रहः ।।१७।।\nगव्याज्यपूर्णकुम्भेन स्नातः स्नातस्तथौषधैः ।।\nअहताम्बरसंवीतः पायसं विनिवेदयेत् ।। १८ ।।\nशुक्लानि चैव माल्यानि वासांस्यपहतानि च ।।\nहोमश्च पायसेनात्र धूपं गन्धैश्च दापयेत् ।। १९ ।।\nमणिः शिरसि धार्यश्च दण्डाग्रे ब्रह्मचारिणः ।।\nसुवर्णगर्भं पुष्पेण स्नानं पुष्टिकरं भवेत् ।।2.99.२०।।।\nदक्षिणा चात्र दातव्या घृतं कनकसंयुतम् ।।\nषड्ध्वजां नीलसूत्रेण नीलपुष्पैश्च वेष्टिताम् ।। २१ ।।\nसर्षपान्वेष्टयेद्राम नागपुष्पेण भूरिणा ।।\nवल्मीकानां सहस्तस्य तथैवाग्रमृदा द्विज।।२२।।\nतै स्नातः सर्वनागेभ्यो मधुलाजां निवेदयेत्।।\nगन्धोदकं तथा धानाः षट्कृत्वाथ पुनःपुनः।।२३।।।\nक्षीरेण होमः कर्तव्यो धूपः सर्वत्वचा तथा ।।\nसर्पत्वङ् नागपुष्पं च सुवर्णं च मणिर्भवेत् ।। २४ ।।\nदक्षिणा चात्र दातव्या शयनीयं मनोहरम् ।।\nस्नानं सार्पेण ते प्रोक्तं भोग्यं सिद्धिकरं भवेत् ।।२५।।\nश्रीप्रदं वा महाभाग कथितं कामतस्तव ।।\nप्लक्षपत्रैस्तिलैः कृष्णैर्घटषट्कं तु पूरयेत् ।।२६।।\nवेष्टयेत्कृष्णमाल्यैश्च तेन स्नातोऽहताम्बरः ।।\nदक्षिणाग्रेषु दर्भेषु सप्तपिण्डानुपाहरेत् ।। २७ ।।\nसुभास्वरो बर्हिषदो ह्यग्निष्वात्तास्तथैव च ।।\nक्रव्यादश्चोपहूताश्च आज्यपाश्च सुकालिनः ।। २८ ।।\nपितरः कथितास्तेषां पिण्डं दद्यात्क्रमेण च ।।\nधूपं व्रीहियवैर्दद्यात्तिलैर्होमं तु कारयेत् ।। २९ ।।।\nदातव्या दक्षिणा चात्र तिलान्रजतमेव च ।।\nवचा च कोरकं चैव त्रिवृतं धारयेन्मणिम् ।। 2.99.३० ।।\nपितृप्रसादं प्राप्नोति कर्मसिद्धिमथापि च ।।\nमघास्नानमिदं कृत्वा नित्यमेव समाहितः ।। ३१ ।।\nमाक्षिकं च मधूकं च तथैव मधुयष्टिकाम् ।।\nकृत्वा कुम्भद्वयं पूर्णं भग्नाङ्गः स्नापयेन्नरम् ।। ३२ ।।\nशालिपिष्टं ततः स्नातो घृतेन मधुना युतम् ।।\nगन्धमाल्यं बहुविधं बहुकृत्वा भगाय तु ।। ३३ ।।\nनिवेदयित्वा देयानि चित्रमांसानि चाप्यथ ।।\nघृतेन धूपो दातव्यो होमः कार्यः प्रियङ्गुना ।। ३४ ।।\nदक्षिणा चात्र दातव्या चित्रवासांसि चाप्यथ ।।\nपारावतस्य पक्षाणि चक्रवाकस्य मानद ।। ३५ ।।\nत्रिवृतानि तथा कृत्वा मणिं शिरसि धारयेत् ।।\nसौभाग्यं महदाप्नोति स्नात्वैव भगदैवते ।। ३६ ।।\nतिलमाक्षिकपूर्णेन स्नातः कुम्भद्वयेन तु ।।\nआर्यक्षे पायसं दद्यात्पीतरक्ते च वाससी ।। ३७ ।।\nधूपे शतावरी देया होमः कार्यस्तथाक्षतैः ।।\nतेजोवन्ती प्रियङ्गुश्च त्रिवृतं धारयेन्मणिम् ।। ३८ ।।\nदक्षिणा चात्र दातव्या तथा रक्ते च वाससी ।।\nउत्तराफल्गुनीस्नानं सर्वारम्भप्रसिद्धिदम् ।। ३९ ।।\nवीर्यस्य वर्धनं चापि कर्तव्यमनुसूनुना ।।\nगजकामस्य ते स्नानं हस्ते पूर्वं मयोदितम् ।। 2.99.४० ।।\nपरसैन्यजयार्थाय स्नानं तदपि शस्यते ।।\nमंजिष्ठां च समङ्गां च मिसिकान्तां च भार्गव ।। ४१ ।।\nकनकं रजतं चैव पूर्णकुम्भे विनिक्षिपेत् ।।\nतेनाभिषिक्तश्चित्राणि माल्यवासांस्यनन्तरम् ।। ४२ ।।\nत्वाष्ट्रे निवेदयेद्भक्त्या होमं क्षीरेण कारयेत् ।।\nदक्षिणा चात्र दातव्या चित्रवस्त्राणि मानद ।। ४३ ।।\nसर्वगन्धैस्तथा धूपं बलिं चित्रं तथैव च ।।\nपृथक्स्रुतिप्रसूतानां पुष्पानां कनकैर्वृतम् ।। ४४ ।।\nअष्टादशानां च तथा मणिं शिरसि धारयेत् ।।\nएवं स्नातस्तु चित्रासु सौभाग्यं महदश्नुते ।। ४५ ।।\nसर्वभूतेषु चाधिक्यं यदिच्छति तदाप्नुयात् ।।\nरुक्ममश्ववत्थपत्रं च खड्गशृङ्गं तथैव च ।। ४६ ।।\nपूर्णकुम्भे विनिक्षिप्य स्नातः शीधुसुरासवम् ।।\nवायव्ये प्रयतो दद्यात्क्षीरं सपललं दधि ।। ४७ ।।\nगन्धं धूपं तथा दद्याद्धोमे कार्यं तथा घृतम् ।। ।\nदक्षिणा चात्र दातव्या वासांसि विविधानि च ।। ४८ ।।\nद्वष्टाश्वश्यामहारीतहंसपक्षैः पयोऽन्वितम् ।।\nधारयेच्च मणिं विद्वान्स्वातावेवं समाचरेत् ।। ।। ४९ ।।\nवाणिज्ये सम्यगाप्नोति सिद्धिं च महतीं नरः ।।\nविशाखासु तथा स्नानं कार्यं कुम्भद्वयेन तु ।। 2.99.५० ।।\nकृत्तिकासु महाभाग ततः शाकं निवेदयेत् ।।\nइन्द्राग्निभ्यां च वासांसि पीतरक्तानि चाप्यथ ।। ५१ ।।\nमाल्यानि च महाभाग धूपं च घृतगुग्गुलम् ।।\nहोमार्थे च घृतं कुर्याद्दक्षिणा कनकं तथा ।। ५२ ।।\nगणाधिपत्यमाप्नोति कृत्वैवं नात्र संशयः ।।\nसहस्रवीर्यं चानन्तां मधूकं च तथा मिसिम् ।। ५३ ।।\nपूर्णकुम्भत्रये कृत्वा कृतस्वस्तिकलक्षणे ।।\nअहताम्बरसंवीतः सर्वगन्धफलाक्षतैः ।। ५४ ।।\nमधुना च बलिं दद्यान्मित्राय च महात्मने ।।\nवृश्चिकेन तथा धूपं यवैर्होमं च मानद ।। ५५ ।।\nपुरद्वारं कटाहाश्च चूडाकाष्ठं सकाञ्चनम् ।।\nधारयेद्दक्षिणां दद्यात्तथा च कनकं द्विज ।। ५६ ।।\nएवं मैत्रे सदा स्नातः सर्वभूतैः समाप्नुयात् ।।\nमैत्रीं मनुजशार्दूल पुरं वा कुरुते वशे ।। ५७ ।।\nतडागपद्मिनीकूलनदीनदसमुद्भवैः ।।\nतोयैः पूर्ण घटान्कृत्वा सर्वबीजसमन्वितान् ।। ५८ ।।\nसर्वरत्नौषधीपूर्णान्स्त्रीस्नानं तैः समाचरेत् ।।\nक्षौमवासास्तु रत्नानि माल्यानि च फलानि च ।। ।। ५९ ।।\nरत्नानि दद्याच्छक्राय प्राङ्मुखः सुसमाहितः ।।\nधूपं दद्याच्च शीर्षेण विशाखावन्मणिर्भवेत् ।। 2.99.६० ।।\nछत्रं च दक्षिणा देया ज्येष्ठायां भृगुनन्दन ।।\nस्नानमेव सदा कृत्वा राज्यमाप्नोत्यकण्टकम् ।। ६१ ।।\nकृषिकामस्य मूलेन स्नानमुक्तं मया पुरा ।।\nतथा वाणिज्यकामस्य प्रागषाढासु भार्गव ।। ६२ ।।\nअथोत्तरासु षाढासु कुर्याद्घटचतुष्टयम् ।।\nपुष्पबीजफलोपेतं तेन स्नातस्तु मानवः ।। ६३ ।।\nक्षौमवासाः सुरां चैव पायसं च निवेदयेत् ।।\nमुद्गमिश्रं च धर्मज्ञ माल्यवासांसि चेच्छया ।। ६४ ।।\nहोमे च पायसं कुर्याद्धूपे गोशृङ्गमेव च ।।\nधात्रीपुष्पशमीबिल्वैर्मणिर्धार्यः सकाञ्चनैः ।। ६५ ।।\nदक्षिणा चात्र दातव्या सुवर्णं रौप्यमेव च ।।\nराजश्रेष्ठत्वमाप्नोति विवादेषु जयं तथा ।। ६६ ।।\nबिल्वं च तगरं चैव चन्दनं मधुयष्टिकाम् ।।\nप्रियङ्गुं च मधूकं च त्रिषु कुम्भेषु निक्षिपेत् ।। ६७ ।।\nसंगमादाहृतं तोयं तन्मृदं च भृगूत्तम ।।\nतेन स्नातस्ततः स्नानं कुर्यात्सर्वौषधैर्द्विज ।। ६८ ।।\nकुलत्थाऽन्नं सशाल्यन्नं मुख्यानि च फलानि च ।।\nबलिं च विष्णवे दद्यान्मुद्गैर्धूपं तथैव च ।। ६९ ।।\nराजच्छत्रस्य दण्डाग्रात्काष्ठं शक्रध्वजात्तथा ।।\nसिंहदंष्ट्रामणिश्चात्र सरुक्मः शिरसि स्मृतः ।। 2.99.७० ।।\nदक्षिणा चात्र दातव्या धेनुः कांस्योपदोहिनी।।\nएवं तु श्रवणस्नायी राज्यमाप्नोत्यकण्टकम् ।। ७१ ।।\nअन्यदेशाधिपत्यं वा राज्यमाप्नोति भार्गव ।।\nअतिमुक्तकपत्राणि बिल्वस्य च तथा क्षिपेत् ।। ७२ ।।\nकुम्भेषु पञ्चसु ततः स्नानं तैस्तु समाचरेत् ।।\nवास्तुभ्यस्तु बलिं दद्यात्सुवर्णं माक्षिके ततः ।। ७३ ।।\nधूपं वायसपक्षैस्तु होमः कार्यो घृतेन तु ।।\nब्रह्मचारिशिलालोपकाकपक्षं तथैव च ।। ७४ ।।\nकाकमाचीं रुक्मयुतां मणिं शिरसि धारयेत् ।।\nदक्षिणा चात्र दातव्या धेनु कांस्योपदोहिनी ।। ७५ ।।\nधनं प्राप्नोति सुमहद्विवाहे वापि कन्यकाम् ।।\nएवं स्नातो धनिष्ठासु नित्यमेव भृगूत्तम ।। ७६ ।।\nआरोग्यकारकं स्नानं पूर्वमुक्तं तु वारुणम् ।।\nरत्नोदकेन स्नातस्तु नरः कुम्भद्वयेन तु ।। ७७ ।।\nअजैकपादाय बलिं छागं दद्यात्तु पायसम् ।।\nशुक्लानि चैव माल्यानि फलानि विविधानि च ।। ७८ ।।\nखट्वाङ्गञ्च तथा धूपं होमं च पयसा तथा ।।\nव्याघ्रदंष्ट्रा तथा लोमनखं कनकमेव च ।। ७९ ।।\nमणिर्धार्यो भवेद्राम छागो देया च दक्षिणा ।।\nअजैकपादे स्नातस्तु नित्यमेव समाहितः ।। 2.99.८० ।।\nउद्धरेत्तु निधिं राम शत्रून्वा विजयेद्ध्रुवम् ।।\nआहिर्बुध्न्यं तथा स्नानं गोदमुक्तं पुरा तव ।। ८१।।\nचन्दनं च हरिद्रा च दर्भमूलं तथैव च।।\nकृत्वा कुम्भे नरः स्नायात्कृत्वा पिष्टेन कन्यकाम्।। ।। ८२ ।।\nस्नानालङ्कारवस्त्राद्यान्पूष्णे दद्याद्बलिं ततः ।।\nमधुलाजास्तथैवात्र धूपं दद्याद्घृतेन च ।। ८३।।\nहोमं घृतेन कर्तव्यं दक्षिणा कनकं भवेत् ।।\nब्राह्मीं सुवर्चलां होमं होमगर्भो मणिर्भवेत् ।। ८४ ।।\nएवं पौष्णे सदा स्नातो यः सदा युज्यते नरः ।।\nआश्विने सुप्रदं स्नानं पूर्वमुक्तं मया तव ।। ।। ८५ ।।\nवैजयन्तीं बलां चैव समङ्गां च भृगूत्तम ।।\nइन्द्रहस्तां मधूकं च कुर्याद्राम घटत्रये ।। ८६ ।।\nतेन स्नातो यमायाथ प्रपद्यात्तिलतण्डुलम् ।।\nमाल्यानि चैव चित्राणि पीतानि वसनानि च ।। ८७ ।।\nउरभ्रशृङ्गं धूपार्थे होमार्थे च तथा तिलम् ।।\nदक्षिणा चात्र दातव्या तिलं कनकमेव च ।। ८८ ।।\nदर्भमूलैर्मणिः कार्यः कनकेन च वेष्टितः ।।\nएवं स्नातो नरो याम्ये दीर्घं जीवितमाप्नुयात् ।। ८९ ।।\nस्नानानि मुख्यानि तवोदितानि काम्यानि पापप्रशमाय राम ।।\nएतानि कार्याणि सदा द्विजेन्द्र धरान्वितेनाथ विचक्षणेन ।।2.99.९०।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्करोपाख्याने नक्षत्रस्नानकथनन्नाम नवनवतितमोऽध्यायः ।। ९९ ।।\n2.100\nपुष्कर उवाच ।।\nउपोष्य चोत्तराषाढां ब्रह्मस्नानं विधीयते ।।\nसूर्ये मध्यमनुप्राप्ते नरेन्द्रो - - - ।।\nसर्वैर्बीजैस्तथा रत्नैः फलैः पुष्पैस्तथौषधैः ।।\nस्नातश्च सोदकैः कुर्यात्ततः पूजां स्वयंभुवः ।। २ ।।\nधूपं च दद्याद्धर्मज्ञ कुशमूलघृताक्षतैः ।।\nहोमं घृताक्षतैः कुर्याद्दद्यात्कनकमेव च ।। ३ ।।\nक्रियमाणे स्रुवे चूर्णं तथा चैव रणो द्विजः ।।\nसोमं चूर्णं च त्रिवृतं मणिं शिरसि धारयेत् ।। ४ ।।\nस्नानं तु राज्यकामस्य प्रोक्तमेतन्मया तव ।।\nब्रह्मवर्चसकामस्य स्वेच्छया च यथोदितम् ।। ५ ।।\nब्राह्मं तव स्नानमिदं प्रदिष्टं सर्वाधिनाशाय भृगुप्रधान ।।\nकार्यं सदा वा दिनमध्ययाते दिवाकरे कामकरं प्रशस्तम् ।। ६ ।।\nइति श्रीविष्णुधर्मोत्तरे द्वितीयखण्डे मा० सं० रामं प्रति पुष्करोपाख्याने अभिजित्स्नानवर्णनन्नाम शततमोऽध्यायः ।। १०० ।।"
  }
]
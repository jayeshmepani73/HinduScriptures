[
  {
    "text": "2.86\nपुष्कर उवाच ।।\nउपनीय गुरुः शिष्यं शिक्षयेच्छौचमादितः ।।\nआचारमग्निकार्यं च सन्ध्योपासनमेव च ।। १ ।।\nप्रयतः कल्यमुत्थाय स्नातो हुतहुताशनः ।।\nभक्त्या गुरोस्तु कुर्वीत अभिगम्याभिवादनम् ।।२।।\nगुरोस्तु वामं चरणं वामहस्तेन संस्पृशेत् ।।\nदक्षिणं दक्षिणेनैव स्वनाम परिकीर्तयन् ।। ३ ।।\nअनुज्ञातस्तु गुरुणा ततोऽध्ययनमाचरेत् ।।\nकृत्वा ब्रह्माञ्जलिं पश्यन्गुरोर्वदनमानतः ।। ४ ।।\nब्रह्मावसाने प्रारम्भे प्रणवं चैव कीर्तयेत् ।।\nअनध्यायेष्वध्ययनं वर्जयेत्तु प्रयत्नतः ।। ५ ।।\nभैक्ष्यचर्यां ततः कुर्याद्ब्राह्मणेषु यथाविधि ।।\nगुरोः कुले न भिक्षेत भुञ्जीत तदनुज्ञया ।। ६ ।।\nआयुष्यं प्राङ्मुखो भुङ्क्ते यशस्यं दक्षिणामुखः ।।\nश्रियः प्रत्यङ्मुखो भुङ्क्ते ऋतं भुङ्क्ते ह्युदङ्मुखः ।। ७ ।।\nहितं प्रियं गुरोः कुर्याद्भक्त्याहंकारवर्जितः ।।\nअन्वास्य पश्चिमां सन्ध्यां पूजयित्वा हुताशनम् ।। ८ ।।\nअभिवाद्य गुरुं पश्चाद्गुरोर्वचनकृद्भवेत् ।।\nमधुमांसाञ्जनं श्राद्धं गीतं नृत्यं च वर्जयेत् ।। ९ ।।\nहिंसां परापवादं च अश्लीलं च विशेषतः ।।\nमेखलामजिनं दण्डं धारयेत्प्रयतः सदा ।। 2.86.१० ।।\nविनष्टानप्सु निक्षिप्य तथान्यान्धारयेत्पुनः ।।\nआदिष्टी नोदकं कुर्यादाव्रतस्य समापनात् ।। ११ ।।\nसमाप्ते तु व्रतं कुर्यात्त्रिरात्रेणैव शुद्ध्यति ।।\nअधःशायी भवेन्नित्यं ब्रह्मचारी समाहितः ।। १२ ।।\nएवं मतं तु कुर्वीत वेदस्वीकरणं द्विजः ।।\nगुरवे दक्षिणां दत्त्वा स्नायाच्च तदनन्तरम्।।१३।।\nआशरीरविमोक्षाद्वा वसेद्गुरुकुले सदा ।।\nनैष्ठिको ब्रह्मचारी च वायुभूतः खमूर्तिमान् ।।१४।।\nतत्पदं समवाप्नोति यत्र गत्वा न शोचति ।।\nस्नाने चैव सगोदाने कालः पूर्वो विधीयते ।।\nपूजनं वासुदेवस्य सर्वत्र च विधीयते।।१५।।\nसंपूज्य देवं गुरवे च दत्त्वा धनं यथावत्परिपूर्णविद्यः ।।\nगृहाश्रमी स्याद्विधिवन्नृसिंह यत्रास्य लोकद्वितयं प्रदिष्टम् ।। १६ ।।\nइति श्रीविष्णुधर्मोत्तरे द्वितीयखण्डे मा० सं० रामं प्रति पुष्करोपाख्याने ब्रह्मचर्यवर्णनो नाम षडशीतितमोऽध्यायः ।। ८६ ।।\n2.87\nपुष्कर उवाच ।।\nविप्रश्चतस्रो विन्देत भार्यास्तिस्रस्तु भूमिपः ।।\nद्वे च वैश्यस्तथा कामं भार्यैकामपि चान्त्यजः ।। १ ।।\nब्राह्मणी क्षत्रिया वैश्या शूद्री विप्रस्य कीर्तिताः ।।\nक्रमेण कामसक्तस्य विवाहाः परिकीर्तिताः ।।२।।\nविवाहमुत्क्रमात्कृत्वा नरकं प्रतिपद्यते ।।\nधर्मकार्याणि सर्वाणि न कार्याण्यसवर्णया ।।३ ।।\nअसवर्णा तु या नारी रत्यर्थे सा प्रकीर्तिता ।।\nआधानं तस्य धर्मार्थं न प्रशंसन्ति साधवः ।। ४ ।।\nपाणिर्ग्राह्यः सवर्णासु गृह्णीयात्क्षत्रिया शरम् ।।\nवैश्या प्रतोदमादद्याद्दशां चैवान्त्यजा तथा।।५।।\nउत्कृष्टवेदनेऽप्येतद्विधानं परिकीर्तितम् ।।\nसकृत्कन्या प्रदातव्या हरंस्तां चौरदण्डभाक् ।। ६ ।।\nन कन्याविकयं कार्यं कदाचिदपि केनचित् ।।\nकेशविक्रयिणो यान्ति नरकानेक विंशतीन्।।७।।\nअपत्यविक्रयात्तस्य निष्कृतिर्न विधीयते ।।\nकन्याप्रजीवनात्किंचिन्नोपजीवति यः पुमान् ।। ८ ।।\nन तच्छुल्कं समुद्दिष्टमानृशंस्यं हि तत्कृतम् ।।\nकन्यादानं शचीयागो विवाहोऽथ चतुर्थिका ।। ९ ।।\nविवाहमेतत्कथितं राम कर्मचतुष्टयम् ।।\nदत्तामपि हरेत्कन्यां वरश्चेद्दोषभाग्भवेत् ।। 2.87.१० ।।\nनष्टे मृते प्रव्रजिते क्लीबेऽथ पतितेऽपतौ ।।\nपञ्चस्वापत्सु नारीणां पतिरन्यो विधीयते ।। ११ ।। ।\nमृते तु देवरे देया तदभावे यदृच्छया ।।\nपूर्वात्रितयमाग्नेयं वायव्यं चोत्तरात्रयम् ।। १२ ।।\nरोहिणी चेति वरुणं भगणः शस्यते सदा ।।\nनैकगोत्रां च वरयेन्नैकार्षीयां च भार्गव ।। १३ ।।\nपितृतः सप्तमादूर्ध्वं मातृतः पञ्चमात्तथा ।।\nवरयेल्लक्षणोपेतां सदा लोकद्वयेच्छया ।। १४ ।।\nब्राह्मो दैवस्तथैवार्षः प्राजापत्यस्तथासुरः ।।\nगान्धर्वो राक्षसश्चैव पैशाचश्चाष्टमः स्मृतः ।। १५ ।।\nआहुः प्रदानं ब्राह्मेण कुलशीलयुताय तु ।।\nतज्जः पुनात्युभयतः पुरुषानेकविंशतीन्।।१६।।\nदैवश्च ऋत्विजे दानं स तु यज्ञः प्रकीर्तितः ।।\nतज्जः पुनाति धर्मज्ञ स्वकुले पुरुषत्रयान्।।१७।।\nशुल्केन चासुरं विद्यात्स तु धर्मादृते मतः ।।\nपरस्परेच्छया राम कन्यकावरयोस्तथा।। १८ ।।\nगान्धर्वो नाम निर्दिष्टः स तु मन्मथलक्षणः ।।\nराक्षसो युद्धहरणात्पैशाचः कन्यकाछलात् ।। १९ ।।\nप्राजापत्यस्तथा ब्राह्मः समवर्णेषु पूज्यते ।।\nदैवस्तु ब्राह्मणस्यैव नैव चान्यस्य कस्यचित् ।। 2.87.२० ।।\nगान्धर्वराक्षसौ श्रेष्ठौ क्षत्त्रियस्यैव भार्गव ।।\nपूर्वं विवाहात्कर्तव्यः शचीयागो भृगूत्तम ।। २१ ।।\nवैवाहिकेन्दौ कुर्वीत कुम्भकारमृदा शचीम् ।।\nसर्वलक्षणसंयुक्तां कुशलेन च शिल्पिना ।। २२ ।।\nतां नयेत्सरसस्तीरं नदीतीरमथापि वा ।।\nसर्वभूषणसंपन्ना सर्वास्त्वविधवाः स्त्रियः ।। २३ ।।\nकौसुंभरक्तवसनाः सर्वाः स्युः शस्त्रपाणयः ।।\nमाल्यानुलेपनैर्भक्ष्यैर्दीपैर्धूपैस्तथैव च ।। २४ ।।\nकौसुंभरक्तैर्वस्त्रैश्च भूषणैश्चैव शक्तितः ।।\nततः शूर्पेण ताः साध्व्यो दिक्षु दत्त्वा बलिं शुभम् ।। २५ ।।\nसंयम्य केशान्प्रयता गृहीत्वा च तथा शचीम् ।।\nवाद्यगीतेन महता द्विजवाचनकेन च ।। २६ ।।\nगृहे प्रवेशयेत्पुंसां शक्रपत्नीमनिंदिताम् ।।\nत्रिसन्ध्यं तत्र सा पूज्या गन्धमाल्यान्नसम्पदा ।। २७ ।।\nवन्दनीयोद्वाहसमये तत्र कालं निबोध मे ।।\nप्रसुप्ते केशवे राम न तु कार्यं कथञ्चन ।। २८ ।।\nन पौषे न तथा चैत्रे न चार्ककुजवासरे ।।\nकृष्णत्रिभागे नैवान्त्ये नाद्ये शुक्लस्य भार्गव।।२९।।\nतथा रिक्ततिथौ नैव न विष्टौ करणे तथा ।।\nन शुक्रेऽस्तमनं प्राप्ते तथा चास्ते बृहस्पतौ ।।2.87.३०।।\nशशांकेऽन्यग्रहाश्चैव विवाहो न प्रशस्यते ।।\nअर्कार्किभौमयुक्ते भे व्यतीपातहते तथा ।।३१।।\nदिव्यान्तरिक्षभौमेन तथोत्पातेन घातिते ।।\nतथा शिखिशिखाध्वस्ते सैंहिकेययुते तथा ।।३२।।\nवैवाहिकान्यतो वक्ष्ये नक्षत्राणि भृगूत्तम ।।\nसौम्यं पित्र्यं च वायव्यं सावित्रं रौहिणं तथा।।३३।।\nउत्तरात्रितयं मूलं मैत्रं पौष्णं तथैव च ।।\nमूहूर्ताश्च तथैतेषां शुभा अभिजिता सह ।।३४।।\nमानुष्याख्यस्तथा लग्नो मानुष्याख्यस्तथांशकः ।।\nअमानुष्याख्ये लग्नेऽपि मानुष्याख्येंशको हितः ।।३५।।\nतृतीये च तथा षष्ठे दशमैकादशाष्टमे ।।\nअर्कार्किभौमतनयाः प्रशस्ता न कुजोष्टमः ।। ३६ ।।\nसप्तान्त्याष्टमवर्ज्येषु शेषाः शस्ता ग्रहोत्तमाः ।।\nतेषामपि तथा सूर्यश्चन्द्रः षष्ठो न शस्यते ।। ३७\nसंकल्पविधिना कार्यो विवाहस्तदनन्तरम् ।।\nवैवाहिकेऽह्नि कर्तव्यास्तथैव   च चतुर्थिके ।। ।। ३८ ।।\nन दातव्या ग्रहास्तत्र चतुराद्यास्तथैकगाः ।।\nअतः परं गृहे गच्छेदृतुकाले सदा स्त्रियम् ।। ३९ ।।\nपर्ववर्ज्यं सदा गच्छेत्स्त्रीणां वा संस्मरन्वरम् ।।\nसर्वकालं रतिर्दत्ता तासां सत्यं भृगूत्तम ।।2.87.४० ।।\nपरस्परातिक्रमणं दंपत्योः परिवर्जयेत् ।।\nनिष्कारणं तथा राम न कार्यमधिवेदनम् ।।४१।।\nअप्रजा रोगिणी मूढा तथा च कलहप्रिया ।।\nकन्याप्रजा तथा या च या चैवाप्रियवादिनी ।। ४२ ।।\nएताः खल्वधिवेत्तव्या गृहकार्यपराङ्मुखीः ।।\nअधिविन्ना विशेषेण पालनीया सुतं भवेत् ।।४३।।\nधर्मकार्येषु सर्वेषु तथा ज्येष्ठां नियोजयेत् ।।\nधर्माधर्मौ समौ राम दम्पत्योरुभयात्मकौ ।। ४४।।\nपोष्या च नित्यं परिपालनीया भार्या भवेद्धर्मपरायणस्य ।।\nधर्मार्थकामान्सततं द्विजेन्द्र तान्रक्षयेत्सम्यगथानया स्वान्।। ४५ ।।\nइति श्रीविष्णुधर्मोत्तरे द्वितीयखण्डे मा० सं० रामं प्रति पुष्करोपाख्याने धर्मवर्णनन्नाम सप्ताशीतितमोध्याम् ।। ८७\n2.88\n।। पुष्कर उवाच ।।\nनिद्रां जह्याद् गृही राम नित्यमेवारुणोदये ।।\nवेगोत्सर्गं ततः कृत्वा दन्तधावनपूर्वकम् ।। १ ।।\nस्नानं समाचरेत्प्रातः सर्वकल्मषनाशनम् ।।\nवेगोत्सर्गं न कुर्वीत फालकृष्टे तथा शुचौ ।। २ ।।\nगोष्ठे न चाग्नौ न तटे द्रुमच्छायासु शाद्वले ।।\nपथि भस्मनि तोये च नांगणे न च गोपथे ।। ३ ।।\nनाग्न्यर्कानागतोयेषु प्रतिवाते तथैव च ।।\nन वेगितो न कार्यस्थो वेगोत्सर्गं समाचरेत् ।। ४ ।।\nउदङ्मुखस्तु सन्ध्यासु दिवा वै भृगुनन्दन ।।\nदक्षिणाभिमुखो रात्रौ नाकाशे तु कथञ्चन ।। ५ ।।\nकर्णस्थब्रह्मसूत्रस्तु वस्त्राच्छादितमस्तकः ।।\nअभ्युद्धृताभिरद्भिस्तु मृद्भिः शौचं समाचरेत् ।। ६ ।।\nकृतशौचः शुचौ देशे प्राङ्मुखः सुसमाहितः ।।\nउदङ्मुखस्तु धर्मज्ञ तथान्तर्जानुरेव च ।। ७ ।।\nउपस्पृशेच्च धर्मज्ञ शुद्धपादकरः सदा ।।\nएकहस्तार्पितेनाऽथ फेणबुद्बुदिना तथा ।। ८ ।।\nअग्निपक्वेन तोयेन ननु नोपस्पृशेद्बुधः ।।\nअङ्गुल्यग्रे भवेद्दैवं ब्राह्ममङ्गुलिमूलके ।।९।।\nपैत्र्यं तर्जनिमूले स्यात्कनिष्ठायाश्च मानुषम् ।।\nब्राह्मेण त्रिः पिबेदापः प्रमृज्यात्तु ततो मुखम् ।।2.88.१० ।।\nखान्यद्भिः संस्पृशेत्पश्चान्मूर्धानं नाभिमेव च ।।\nउपस्पृश्य ततः पश्चाद्भक्षयेद्दन्तधावनम् ।। ११ ।।\nभुक्त्वा च निक्षिपेद्राम नित्यमेव समाहितः ।।\nउदङ्मुखः प्राङ्मुखो वा न याम्याशापराङ्मुखः।।१२।।\nमांसन्न भक्षयेच्चैव नोर्धशुष्कं न पिच्छिलम्।।\nसुशिरं मधुरं चाम्लं वित्वचं पत्रसंयुतम।।१३।।\nसमपूर्वमतिस्थूलं कुब्जकीटविनाशितम् ।।\nशाल्मल्यश्वत्थभव्यानां धवकिंशुकयोरपि ।। १४।।\nकोविदारशमीपीलुश्लेष्मातकबिभीतकान् ।।\nवर्जयेद्दन्तकाष्ठेषु गुग्गुलं क्रमुक तथा ।।१५।।\nवटासनार्कखदिरकरवीरांश्च भक्षयेत् ।।\nजात्यश्वबिल्वबदरं मूलं च ककुभस्य च ।। १६।।\nअरिमेदं प्रियङ्गुं च कण्टकिन्याश्च भार्गव ।।\nप्रक्षाल्य भक्षयेत्पूर्वं प्रक्षाल्यैव च संत्यजेत् ।।१७।।\nपतितेऽभिमुखं शस्तं शान्ताशाभिमुखे दिनम् ।।\nसौभाग्यकामो वामेन भक्षयेत्प्राक् सुसंयतः ।।१८।।\nमुखभागेन धर्मज्ञ वाग्यतश्चैव भक्षयेत् ।।\nमलशौचं ततः कृत्वा सम्यक् स्नानमथाचरेत् ।। १९ ।।\nन स्नानमाचरेद्भुक्त्वा नाविज्ञाते जलाशये ।।\nनातुरो नारुणकरैरनाक्रान्ते नभस्तले ।। 2.88.२०।।\nअप्रशस्तं निशि स्नानं राहोरन्यत्र दर्शनात ।।\nपरांभसि तथैवाल्पे नासिरस्कः कथञ्चन ।।२१।।\nनित्यं नैमित्तिकं काम्यं क्रियाङ्गं मलकर्षणम् ।।\nक्रियास्नानं तथा षष्ठं षोढा स्नानं प्रकीर्तितम् ।। २२ ।।\nखानि रात्रौ शयानस्य स्रवन्ति पुरुषस्य च।।\nतस्मात्सर्वप्रयत्नेन प्रातःस्नानं समाचरेत्।।२३।।\nप्रातःस्नायी सदा राम नरकं न च पश्यति ।।\nयः करोति सदा राम स्नानं तु सवनद्वयम् ।।२४।।\nस तु स्वर्गमनुप्राप्य त्रिदशैरपि पूज्यते ।।\nतथा त्रिषवणस्नायी स्वर्गलोके महीयते ।। २५ ।।\nमानुष्यं प्राप्य भवति रूपयौवनसंयुतः ।।\nधनधान्यवति स्फीते कुले चैव प्रसूयते ।। २६।।\nरूपौदार्यगुणोपेताः स्त्रियश्चाप्नोत्यनिन्दिताः ।।\nधर्मे मतिश्चास्य भवेद्यशसा च विराजते ।। २७ ।।\nतस्मात्सदा धर्मपरेण राम तीर्थेषु मुख्येषु सरस्सु चैव ।।\nस्नानं च कार्यं सुमलापहर्तृ नाकप्रदं कामकरं सुखाय ।।२८।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्करोपाख्याने स्नानवर्णनो नामाष्टाशीतितमोऽध्यायः ।। ८८।।\n2.89\nपुष्कर उवाच।।\nमाल्यं लक्ष्मीकरं नाम नित्यं शिरसि धारयेत् ।।\nनान्यत्र धारयेत्प्राज्ञो बहिर्गन्धं न धारयेत् ।। १।।\nयश्च कण्टकिसम्भूतं कृष्णं रक्तं च भार्गव ।।।\nकण्टकिभ्योऽपि यज्जातं शुक्लं धार्यं तु तद्भवेत् ।।२ ।।\nकृष्णरक्ते तथा धार्ये यदि स्यातां जलोद्भवे ।।\nचन्दनेनानुलिप्तेन कुंकुमागुरुभिस्तथा ।।३ ।।।\nकर्पूरेण तथाङ्गानि शुभेन च प्रियङ्गुना ।।\nवस्त्रं नान्यधृतं धार्यं न रक्तं मलिनं तथा ।। ४ ।।\nजीर्णं नापदशं चैव श्वेतं धार्यं प्रयत्नतः ।।\nउपानहं नान्यधृतं ब्रह्मसूत्रं च धारयेत् ।। ५ ।।\nहीनाङ्गैरधिकाङ्गैश्च बालैर्वृद्धैर्बुभुक्षितैः ।।\nव्यालैरदान्तैर्वाहैश्च न व्रजेच्च कदाचन ।। ६\nस्नानभोजनपानादि तेषामाद्यो न वाचरेत् ।।\nनैकः प्रपद्येदध्वानं नाधार्मिकसहायवान् ।। ७ ।।\nन रात्रौ न च मध्याह्ने न च देवे प्रवर्षति ।।\nन चातिविषमे वाते सन्ध्ययोश्च तथा द्विज ।। ८ ।।\nनासन्निहितपाने वा न वेगान्न   च सन्ततम् ।।\nसातपत्र पदत्राणः सोष्णीषश्च तथा चरेत् ।। ९ ।।\nचतुष्पथं न सः कुर्याद्विख्यातांश्च वनस्पतीन् ।।\nमङ्गल्यानि च सर्वाणि पथि कुर्यात्प्रदक्षिणम् ।। 2.89.१० ।।\nअमङ्गल्यानि वामानि कर्तव्यानि विजानता ।।\nवरस्य भूमिपालस्य स्नातकस्याथ चक्रिणः ।। ११।।\nभाराक्रान्तस्य गुर्विण्याः पन्था देयः प्रयत्नतः ।।\nव्यालयुद्धं न चेक्षेत विना विषममास्थितः ।।१२।।\nन पश्येच्चार्कमुद्यन्तं नास्तं यान्तं न चाम्भसि ।।\nतिरस्कृतं तु वस्त्रेण न कुद्धस्य गुरोर्मुखम् ।।१३।।\nन स्त्रीं स्रवन्तीं नोदक्यां न नग्नां नान्यसङ्गताम् ।।\nन पत्नीं भोजनस्वप्नस्नानासक्तां विभूषणाम् ।। १४ ।।\nनाञ्जयन्तीं स्वके नेत्रे नाश्लीलं किञ्चिदेव तु ।।\nनानास्थानं न पश्येच्च न पश्येच्च महानसम् ।। १५ ।।\nजलाशयतटस्थांश्च न पश्येत्तु कदाचन ।।\nहीनाङ्गैरधिकाङ्गैश्च बालैर्वृद्धैर्बुभुक्षितैः ।। १६ ।।\nव्यालैरदान्तैर्वाहैश्च न व्रजेत्तु कदाचन ।।\nस्नानभोजनपानादि तेषामादौ न चाचरेत् ।। १७ ।।\nचतुष्पथस्तुषाङ्गारशन्यवेश्माटवीस्तथा ।। १८ ।।\nकार्पासास्थि तथा भस्म नाक्रमेद्यश्च कुत्सितम् ।।\nअन्तःपुरं ऋतुगृहं परदूतगृहं तथा ।। १९ ।।\nनारोहेद्विषमां नावं न वृक्षं न च पर्वतम् ।।\nन लोष्टेन न काष्ठेन नाश्मना च फलद्रुमान्।। 2.89.२० ।।\nन पातयेन्न कुर्वीत सर्वत्र च कुतूहलम् ।।\nअर्थायतनशास्त्रेषु सर्वत्र स्यात्कुतूहली ।। २१ ।।\nदण्डेन करपातैर्वा न कुर्यादम्बुवादनम् ।।\nतृणच्छेदं न कुर्वीत न च लोष्टाभिमर्दनम् ।। २२ ।।\nनखानां भक्षणं चैव दन्तानां कुट्टनं तथा ।।\nछेदनं च नखैर्लोम्नां वृथा चेष्टां विवर्जयेत् ।। २३ ।।\nमुखाङ्गवादनं चैव क्ष्वेडोत्क्रुष्टं तथा वृथा ।।\nअवगुंठ्य शिरो रात्रौ न शयीत कदाचन ।।।। ।। २४ ।।\nपर्यटेन्न तथा रात्रौ विना राम प्रदीपिकाम् ।।\nनाद्वारेण पशुगृहे नाद्वारेण रिपोर्गृहम् ।। २५ ।।\nप्रविशेन्न च तिष्ठेच्च निद्रितं न च बोधयेत् ।।\nनाक्षिपेत्परवाक्यं तु न च रक्तं विरागयेत् ।। २६ ।।\nकथाभङ्गं न कुर्वीत न च वासोविपर्ययम् ।।।\nनोर्ध्वजानुश्चिरं तिष्ठेदुत्पतन्तीं न लंघयेत् ।। २७ ।।\nपरक्षेत्रे चरन्तीं गां पाययन्तीं च वत्सकम्।।\nनाचक्षीत तथान्यस्य शक्रचापं न दर्शयेत् ।। २८ ।।\nभद्रं भद्रमिति ब्रूयान्नानिष्टं वर्तयेत्क्वचित् ।।\nपालाशमासनं वर्ज्यं पादपीठं च पादुके ।। २९ ।।\nसुरार्चा गुरुभूपानां ब्राह्मणानां विशेषतः ।।\nनाक्रमेच्च तथा छायां श्वपचस्य च भार्गव ।। 2.89.३० ।।\nद्विजयोश्चैव दम्पत्योर्भूपयोर्युध्यमानयोः ।।\nअग्निब्राह्मणयोश्चैव द्विजभूपालयोस्तथा ।। ३१ ।।\nशिष्योपाध्याययोश्चैव न च मध्ये न पूज्ययोः ।।\nतैले जले तथा वक्त्रमादर्शे च मलान्विते ।। ३२ ।।\nन पश्येन्न तथा पश्येदुपरक्तं दिवाकरम् ।।\nनोच्छिष्टस्तारकाराहुः स्तुतिनाशं हुताशनम् ।। ३३ ।।\nन तिष्ठेत्प्रतिवातं च तथा च प्रतिभास्करम् ।।\nन संहताभ्यां पाणिभ्यां कण्डूयेदात्मनः शिरः ।। ३४ ।।\nरोदनं च तथा नग्नः कुर्यात्तोयावगाहनम् ।।\nनिष्कारणं नदीपारं बाहुभ्यां न तरेत्तथा ।। ३५ ।।\nन प्रशंसेन्नदी तोये नदीमन्यां कथंचन ।।\nन गिरौ पर्वतं राम न राज्ञः पुरतो नृपम् ।।३६।।\nअसंतर्प्य पितुर्देयं नदीपारं न च व्रजेत् ।।\nभोजनं वर्जयेन्नावि ष्ठीवनं च तथांभसि ।। ३७ ।।\nनैवाप्सु प्रक्षिपेद्विद्वानमेध्यं रुधिरं विषम् ।।\nसमाल्यो नाचरेत्स्नानं न द्विवासा विकारणम् ।।३८ ।।\nआत्मनश्च तथा राम  नैव त्वपनयेत्स्रजम् ।।\nस्नातः शिरो नावधुनेन्नांगेभ्यस्तोयमुद्धरेत् ।। ३९ ।।\nतद्दिने चानुलिप्तांगं तथा स्नानं विवर्जयेत् ।।\nशिरःस्नातश्च तैलेन स्पृशेदंगं न किञ्चन ।। 2.89.४० ।।\nवाससा वामभागस्य रजसा पूर्ववाससा ।।\nसंमार्जनं रजोवर्ज्यः खराश्वादेस्तथैव च ।। ४१ ।।\nमेध्यानि च तथा राम गोगजाश्वरजांसि च ।।\nनाधः कुर्वीत दहनं न च पादौ प्रतापयेत् ।। ४२ ।।\nदर्भैर्न मार्जयेत्पादौ न च कांस्ये प्रधापयेत् ।।\nगोगजाश्वाजपुच्छेषु खरस्य च विशेषतः ।। ४३ ।।\nयल्लग्नमुदकं तस्माद्विप्रुषो दूरतस्त्यजेत् ।।\nअकस्मादप्यशस्तास्ताः खञ्जांगस्पर्शनं तथा ।। ४४ ।।\nहीनं वा न वहेद्राम श्रुतरूपधनादिभिः।।\nहीनैर्न च वसेत्सार्धं न देशे वैद्यवर्जिते ।। ४५ ।।\nन भूपालविहीने च न सांवत्सरवर्जिते ।।\nदुष्टकूपान्विते राम तथा च बहुनायके ।। ४६ ।।\nस्त्रीनायके बालपतौ शूद्रराज्ये तथैव च ।।\nम्लेच्छवेषो न कर्तव्यो म्लेच्छभाषा तथैव च ।। ४७ ।।\nचण्डालैः पतितैर्म्लेच्छैर्भाषणं न कदाचन ।।\nनकारं कायतः कृत्वा कीर्तयेत्केशवं विभुम् ।। ४८ ।।\nनासंवृतमुखः कुर्याद्धासं जृम्भां तथा क्षुतम् ।।\nगोपयेज्जन्मनक्षत्रमृणसारं गृहे मलम् ।। ४९ ।।\nप्रभोरप्यवमानं स्वं तस्य दुश्चरितं च यत् ।।\nनानुकूल्यं तथा कार्यमिन्द्रियाणां  सुखेप्सुना ।। 2.89.५० ।।\nयुक्त्या च कामसेवी स्यान्नाकस्मान्निःसुखी भवेत् ।।\nवेगरोधं न कर्तव्यमन्यत्र क्रोधवेगतः ।। ५१ ।।।\nनोपेक्षितव्यो व्याधिः स्याद्रिपुरल्पोऽपि भार्गव ।।\nस्नात्वा भुक्त्वा च धर्मज्ञ भक्तिकामः सुरार्चने ।। ५२ ।।\nमलायनानां संस्पर्शे मलानां चैव भार्गव ।।\nवाससश्च परीधाने रथ्याचंक्रमणे तथा ।। ५३ ।।\nआचमेच्च तथा राम तथा स्वप्नोत्थितो नरः ।।\nन हुंकुर्याच्छिवं पूज्यं बिभृयान्नाग्निचारिणीम्।।५४।।\nन भुक्तमात्रं प्रायस्येन्नीचसेवां विवर्जयेत् ।।\nपादेन नाक्रमेत्पादं न कण्डूयेन्न शौचयेत् ।।५५ ।।\nवर्जयेच्छवधूमं च गिरं चाश्लीलसंयुताम् ।।\nप्रत्यक्षं वा परोक्षं वा कस्यचिन्नाप्रियं वदेत् ।। ५६ ।।\nवेदशास्त्रनरेन्द्रर्षिदेवनिन्दां विवर्जयेत् ।।\nनास्तिक्यमनृतं चैव चेतसो दूषणं तथा ।। ५७ ।।\nस्त्रीणामीर्ष्या न कर्तव्या विश्वासं तासु वर्जयेत् ।।\nलाडितास्ताडिताः कार्या देहे स्वे स्त्रीकुमारिकाः ।। ।। ५८ ।।\nसर्वेषामेव धर्माणां कर्तव्यं श्रवणं तथा ।।\nनमस्कारं च देवानां सर्वेषामेव कारयेत् ।। ५९ ।।\nसर्वेषां चरितं राम धर्मतो न विकुत्सयेत् ।।\nन चाचरेच्च धर्मज्ञ ते हि तेजोपहाहताः ।।2.89.६०।।\nधर्मस्यार्थस्य कामस्य पीडावर्ज्या परस्परम् ।।\nदेवस्य वयसश्चैव शिल्पस्य स्वकुलस्य च ।।६१।।\nआचरेत्सदृशं वेषं व्यवसायानुरूपतः ।।\nस्नात एवाशु बिभृयात्सोष्णीषे धौतवाससी ।। ६२ ।।\nअनुलिप्येत्तथांगानि सितं माल्यं च धारयेत् ।।\nनासंस्कृतं च बिभृयात्काञ्चनं पुरुषोत्तम ।।६३।।\nनिराशनस्य सुप्तस्य शयानस्य तथैव च ।।\nतथा भुक्तवतो राम स्नातस्य भाषितस्य च ।।६४।।\nयात्रायुद्धोत्सुकस्यापि श्मश्रुकर्म विवर्जयेत् ।।\nवैष्णवं वारुणं त्वाष्ट्रं सावित्रं वासवं तथा ।। ६५ ।।\nवायव्यमिन्द्रिकं पौष्णं शाक्रमाश्विनमेव च ।।\nमैत्रादित्ये तथा पुष्यः शंखचक्रगणं भवेत् ।। ६६ ।।\nनक्षत्राणामथैतेषां मुहूर्ताश्च हितप्रदाः ।।\nअर्कार्किभौमवाराश्च रिक्ताश्च तिथयस्तथा ।। ६७ ।।\nप्रतिपच्च तथा षष्ठी वर्जयेत्क्षौरकर्मणि ।।\nवर्जयेज्जन्मनक्षत्रं नानुकूलं तथैव च ।। ६८ ।।\nजन्मनक्षत्रगे सौम्ये शिरःस्नानेन यत्नतः ।।\nपूजा सोमस्य कर्तव्या नक्षत्रस्य तथात्मनः ।। ६९ ।।\nश्राद्धं कुर्यात्प्रयत्नेन वह्निब्राह्मणपूजनम् ।।\nवाहनायुधच्छत्राद्यं पूजनीयं प्रयत्नतः ।। 2.89.७० ।।\nसुराणामर्चनं कार्यं केशवस्य विशेषतः ।।\nसमं स्वलंकृतस्तिष्ठेच्छिरस्नातश्च मानवः ।। ७१ ।।\nनिर्मलानि च कार्याणि दन्तकेशनखानि च ।।\nअष्टमीं च तथा षष्ठीं नवमीं च चतुर्दशीम् ।। ७२ ।।\nशिरोभ्यङ्गं न कुर्वीत पर्वसन्धौ तथैव च ।।\nतथैवामलकस्नानं सप्तमीषु विवर्जयेत् ।।७३।।\nविना तु सततं स्नानं न स्नायाद्दशमीषु च ।।\nअमावस्यां सुरार्चासु नववस्त्रं न धारयेत् ।। ७४ ।।\nन च भौमदिने राम तेष्वनक्तेषु चाप्यथ ।।\nसावित्र रौहिणं मैत्रमादित्यं तिष्यमाश्विनम् ।। ७५ ।।\nउत्तरात्रितयं चित्रा वायव्यं वसुदैवतम् ।।\nइन्द्राग्निदैवतं पौष्णं तानि शस्तानि निर्दिशेत् ।। ७६ ।।\nनक्षत्राणामथैतेषां मुहूर्ताश्च हितप्रदाः ।।\nपरद्रोहं तथा हिंसां प्रयत्नेन विवर्जयेत् ।। ७७ ।।\nकेशग्रहान्प्रहारांश्च शिरस्येतां तथैव च ।।\nदूरादावसन्थामूत्रं पूरीषं च समुत्सजेत् ।। ७८ ।।\nपादप्रक्षालनं चैव भिन्नभाण्डादिकं च यत् ।।\nसर्वमेतत्त्यजेत्प्राज्ञो येन स्यादरिमर्दनम् ।। ७९ ।। ।\nतण्डुलोदकनिक्षेपं विपरीतं तु कारयेत् ।।\nतथैकमनसा कार्यं देवतानां च पूजनम् ।। 2.89.८० ।।\nवह्निसंपूजनं चैव न चास्नातेन भार्गव ।।\nमाल्यानुलेपनादीनि न प्रपद्यात्तु कस्यचित् ।। ८१ ।।\nअन्ये च देवताविप्रगुरूणां भृगुनन्दन ।।\nकोविदारगणाशाकं चतुर्थी पिप्पली तथा ।। ८२ ।।\nवर्जये --न्मांसं सुखार्थी सर्वमेव तु ।।\nराजद्विष्टं न कर्तव्यं विरोधं च महाजनैः ।।८३।।\nशुष्कवैरं विवादं च प्रयत्नेन विवर्जयेत् ।।\nन वसेच्च तथा  वासं वास्तुविद्याविगर्हितम् ।।८४।।\nआगाराद्याखुघातां च परोच्छिष्टां तथैव च।।\nऊषराच्चैव वल्मीकान्मृदं शौचे विवर्जयेत् ।।८५।।\nयेनेच्छेद्विपुलां प्रीतिं तेन सार्धमरिन्दम ।।\nन कुर्यादर्थसंबन्धं दारसंदर्शनं तथा।।८६।।\nआत्माभिष्टवनं निन्दां परस्य च विवर्जयेत् ।।\nदृढभक्तो भवेन्नित्यं कृतज्ञश्च विशेषतः ।।८७।।\nइन्द्रियाणां जये योगमातिष्ठेच्च सदा नरः ।।\nइन्द्रियाणां जयाच्चैव लोकयोः सुखमाप्नुयात् ।।८८।।\nअभिगत्वा तु धर्मज्ञो योगक्षेमार्थमीश्वरम् ।।\nगृहं प्रविश्य कुर्वीत स्वाध्यायं सततं बुधः ।।८९।।\nअर्थलाभेऽपि महति स्वाध्यायं न समुत्सृजेत् ।।\nकुलान्यकुलतां यान्ति स्वाध्यायस्य विवर्जनात् ।। 2.89.९० ।।\nयस्तु वर्षशतं पूर्णं त्वरण्ये तपते तपः ।।\nऋचमेकां च योध्येति समौ स्यातां न चाधिकः ।।\nस्वाध्यायाऽनन्तरं स्नातः कृतजप्यः समाहितः।।९१।।\nसंपूजनं देववरस्य कुर्यात्तस्याप्रमेयस्य जनार्दनस्य ।।\nसंपूजनाद्यस्य समस्तयज्ञैः कृतैः फलं शीघ्रमवाप्नुवन्ति ।। ९२ ।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्करोपाख्याने आचाराध्यायो नामैकोननवतितमोध्यायः ।। ८९\n2.90\n।। पुष्कर उवाच।।\nस्वाचान्तः प्रयतः स्नातः प्रविशेद्देवतागृहम् ।।\nनमस्कारं तु कुर्वीत तत्र भक्त्या समाहितः।।१।।\nआपोहिष्ठेति तिसृभिस्ततोऽर्घ्यं विनिवेदयेत् ।।\nहिरण्यवर्णा इति च पाद्यं च तिसृभिर्द्विजः ।। २ ।।\nशन्न आप इत्यनेन देयं सौदामनं भवेत् ।।\nइदमापः प्रवहत स्नानमन्त्रः प्रकीर्तितः ।।। ।। ३ ।।\nरथे अक्षेषु च तथा चतस्रस्त्वनुलेपने ।।\nयुवा सुवास इति च मन्त्रो वासस ईरितः ।। ४ ।।\nपुष्पं पुष्पवतीत्येव धूपं धूरसि चाप्यथ ।।\nतेजोसि शुक्रमसि दीपं दद्याद्विचक्षणः ।। ५ ।।\nदधिक्राव्णो इति तथा मधुपर्कं निवेदयेत् ।।\nहिरण्यगर्भ इत्यष्टौ ऋचः प्रोक्ता निवेदने ।। ६ ।।\nअन्नस्य मनुजश्रेष्ठ पानस्य च सुगन्धिनः ।।\nचामरव्यजने मात्रां छत्रं यानासने तथा ।।७।।\nयत्किञ्चिदेवमादिः स्यात्सावित्रेण निवेदयेत् ।।\nपौरुषं च जपेत्सूक्तं तदेव जुहुयात्तथा ।। ८ ।।\nअर्चाभावे तथा वेद्यां स्थले पूर्णघटे तथा ।।\nनदीतीरेऽथ कमले केशवं पूजयेन्नरः ।। ९ ।।\nसर्वाशुभानां परिघातकारि संपूजनं देववरस्य विष्णोः ।।\nकृत्वानघान्क्षिप्रमनुप्रयाति यत्रैक्यतां याति पितामहस्य ।।2.90.१०।।\nइति श्रीविष्णुधर्मोत्तरे द्वितीयखण्डे मा० सं० रामं प्रति पुष्करोपाख्याने देवकर्माध्यायो नाम नवतितमोऽध्यायः ।।९०।।"
  }
]
[
  {
    "text": "2.26\n।। पुष्कर उवाच ।। ।।\nराजा सहायसंयुक्तः प्रभूतयवसेन्धनम् ।।\nरम्यमानतसामन्तः पशव्यं देशमावसेत् ।। १ ।।\nवैश्यशूद्रजनप्रायमनाहार्यं तथा परैः ।।\nकिञ्चिद्ब्राह्मणसंयुक्तं बहुकर्मकरं तथा ।। २ ।।\nअदेवमातृकं कर्मस्वनुरक्तजनाचितम् ।।\nकरैरपीडितं चापि बहुपुष्पं फलं तथा ।। ३ ।।\nअगम्यं परचक्राणां तद्वादसहमापदि ।।\nसमदुःखसुखं राज्ञः सततं च प्रिये स्थितम् ।। ४ ।।\nसरीसृपविहीनं च व्याधितस्करवर्जितम् ।।\nएवंविधं यथालाभं राजा विषयमावसेत ।। ५ ।।\nतत्र दुर्गं नृपः कुर्यात्षण्णामेकतमं बुधः ।।\nधन्वदुर्गं महीदुर्गं नरदुर्गं तथैव च ।। ६ ।।\nवार्क्षं चेवांबुदुर्गं च गिरिदुर्गं च भार्गव ।।\nसर्वेषामेव दुर्गाणां गिरिदुर्गं प्रशस्यते ।। ७ ।।\nदुर्गं च परिखोपेतं नृपाट्टालकसंयुतम् ।।\nशतघ्नीयन्त्रमुख्यैश्च शतशश्च तथा युतम् ।। ८ ।।\nगोपुरं सङ्कपाटं च तत्र स्यात्सुमनोहरम् ।।\nसपताकगजारूढो येन राजा विशेत्पुरम् ।। ९ ।।\nचतस्रश्च तथा तत्र कार्याश्चापणवीथयः ।।\nएकस्मिँस्तत्र वीथ्यग्रे देववेश्म भवेद्दृढम् ।। १० ।।\nवीथ्यग्रे च द्वितीये वै राजवेश्माभिधीयते ।।\nधर्माधिकरणं कार्यं वीथ्यग्रे च तृतीयके ।। ११ ।।\nचतुर्थे चैव वीथ्यग्रे गोपुरं च विधीयते ।।\nआयतं चतुरस्रं वा वृत्तं चाकारयेत्पुरम् ।। १२ ।।\nमुक्तिहीनं त्रिकोणं च यवमध्यं तथैव च ।।\nअर्धचन्द्रप्रकारं च वज्राकारं च वर्जयेत् ।। १३ ।।\nअर्धचन्द्रं प्रशंसन्ति नदीतीरं तु तद्वशात् ।।\nअन्यत्र तन्न कर्तव्यं प्रयत्नेन विजानता ।। १४ ।।\nराज्ञः कोशगृहं कार्यं दक्षिणे राजवेश्मनः ।।\nतस्यापि दक्षिणे भागे गजस्थानं विधीयते।।१५।।\nगजानां प्राङ्मुखी शाला कर्तव्या चाप्युदङ्मुखी ।।\nआग्नेये च तथा भागे आयुधागार इष्यते ।। १६।।\nमहानसं च धर्मज्ञः कर्मशालास्तथापराः ।।\nगृहं पुरोधसः कार्यं वामतो राजवेश्मनः ।। १७ ।।\nमन्त्रिदैवविदां चैव चिकित्साकर्तुरेव च ।।\nतत्रैव च तथा भागे कोष्ठागारं विधीयते ।। १८ ।।\nगवां स्थानं तु कर्त्तव्यं तुरगाणां तथैव च ।।\nउत्तराभिमुखी श्रेणी तुरगाणां विधीयते ।। १९ ।।\nप्राङ्मुखी चापि धर्मज्ञ परिशेषा विगर्हिता ।।\nतुरगाश्च तथा धार्या प्रशस्तैः सार्वरात्रिकैः ।। ।। २० ।।\nकुक्कुटान्वानरांश्चैव मर्कटांश्च नराधिप ।।\nधारयेदथ शालासु सवत्सां धेनुमेव च ।। २१ ।।\nअजाश्च धार्या यत्नेन तुरगाणां हितैषिणा ।।\nगोगजाश्वविशालासु तत्पुरीषस्य निष्क्रमम् ।। २२ ।।\nअस्तङ्गते न कर्तव्यं देवदेवे दिवाकरे ।।\nततस्तत्र यथान्यायं राजा विज्ञाय सारवित् ।। २३ ।।\nदद्यादावसथस्थानं  सर्वेषामनुपूर्वशः ।।\nयोधानां शिल्पिनां चैव सर्वेषामविशेषतः ।। २४ ।।\nदद्यादावसथान्दुर्गे मन्त्रकालविदां सताम ।।\nगोवैद्यानश्ववैद्यांश्च गजवैद्यांस्तथैव च ।। २५ ।।\nआहरेत भृशं राजा दुर्गे परबलारुजः ।।\nकुशीलवानां विप्राणां दुर्गे स्थानं विधीयते ।। ।। २०५ ।।\nन बहूनां न तैर्दुर्गं विना कार्यं तथा भवेत् ।।\nदुर्गे च यन्त्राः कर्तव्या नानाप्रहरणान्विताः ।। २७ ।।\nसहस्रघातिनो राम तैस्तु रक्षा विधीयते ।।\nदुर्गे द्वाराणि गुप्तानि कार्याण्यपि च भूभुजा ।। २८ ।।\nसञ्चयश्चात्र सर्वेषां चायुधानां प्रशस्यते ।।\nधनुषां क्षेपणीयानां तोमराणां च भार्गव ।। २९ ।।\nशराणामथ खड्गानां खनकानां तथैव च ।।\nलगुडानां गुडानां च हुडानां परिघैः सह ।। ३० ।।\nअश्मनां च प्रभूतानां मुद्गराणां तथैव च ।।\nकणियानां त्रिशूलानां पट्टिशानां च भार्गव ।। ३१ ।।\nप्रासानां च त्सरूणां च शक्तीनां च नरोत्तम ।।\nपरश्वधानां चक्राणां चर्मणां चर्मभिः सह ।। ३२ ।।\nकुद्दालरज्जुवेत्राणां पिटिकानां तथैव च ।।\nह्रस्वकानां च पात्राणामगरस्य च संश्रयम ।। ३३ ।।\nसर्वेषां चित्रभाण्डानां सञ्चयश्चात्र इष्यते ।।\nवादित्राणां च सर्वेषामौषधानां तथैव च ।। ३८४ ।।\nयवसानां प्रभूतानां चेन्धनस्य च सञ्चयम् ।।\nगुडस्य सर्वशैलानां गोरसानां तथैव च ।। ३९ ।।\nचर्मणां च ससज्जानां स्नायूनामस्थिभिः सह ।।\nगोरसस्य पटानां च धान्यानां सर्वतस्तथा ।। ३६ ।।\nतथैव प्रपटानां च यवगोधूमयोरपि ।।\nरत्नानां सर्ववस्त्राणां लोहानां चाप्यशेषतः ।।३७ ।।\nकलायमुद्गमाषाणां चणकानां तिलैः सह ।।\nतथा च सर्वसस्यानां पांशुगोमययोरपि ।।३८८।।।\nसणसर्जरसं भूर्जजतुलाक्षाकटंकटाम् ।।\nराजा सञ्चिनुयाद्दुर्गे यच्चान्यदपि किञ्चन ।। ३९ ।।\nकुम्भाः साषीविषा धार्या व्याघ्रसिंहादयस्तथा ।।\nमृगाश्च पक्षिणश्चैव पशवश्च पृथग्विधाः ।।४ ० ।।\nसञ्चेयानि विरुद्धानां सुगुप्तानि पृथक्पृथक ।।\nकर्तव्यानि महाभाग यत्नेन पृथिवीक्षिता ।। ४१ ।।\nउक्तानि चाप्यनुक्तानि राजद्रव्याण्यशेषतः ।।\nसुगुप्तानि पुरे कुर्याज्जनानां हित काम्यया ।। ४२ ।।\nजीवकर्षभकाकोलीरामलक्यः परूषकम् ।।\nशालिपर्णी पृश्निपर्णी मुद्गपर्णी तथैव च ।। ४३ ।।\nमाषपर्णी तथा चैव सारिवे द्वे बलाभयम ।।\nवीराश्वगन्धा वृथ्वीका बृहती कण्टकारिका ।।४४।।\nशृङ्गाटिका रोद्रगोधी वर्षाभूदर्भगुन्द्रका ।।\nमधुपर्णीविदार्यौ द्वे महादुर्गा महा तथा ।। ४५ ।।\nधन्वना महऋग्व्याह्या त्रिकोटी रण्डकं विषम् ।।\nपर्णासनाह्वी मृद्वीका फल्गुः खर्जूरयष्टिका ।। ४६ ।।\nशुक्रातिशुक्रकाश्मर्यश्छत्रातिच्छत्रवीरणा ।।\nइक्षुरिक्षुविकारश्च फाणिताद्याश्च भार्गव ।। ४७ ।।\nसहाश्च सहदेवाश्च विश्वेदेवाढरूपकम् ।।\nमधूकपुष्पं हंसाख्या शतपुष्पमधूलिका ।। ४८ ।।\nशतावरी मधूकं च प्रियालं तालमेव च ।।\nआत्मगुप्ता कट्फलाख्या दरदा राजसेरुका ।।४९।।\nराजर्षभकधानक्या ऋष्यप्रोक्ता तथोत्कटा ।।\nकटंकटा पद्मबीजं गोवल्ली मधुवल्लिका ।।५० ।।\nशीतपाकी कुलिङ्गाक्षी काकजिह्वोरुपत्रिका ।।\nएर्वारुम्रपसौ चोभौ मुञ्जातकपुनर्नवा ।।५१ ।।\nकाशेरुका तुगाक्षीरा बिल्वेशालूककेसरम् ।।\nशूकधान्यानि सर्वाणि शम्बीधान्यानि यानि च ।। ५२ ।।\nक्षीरं क्षौद्रं तथा शुक्लं मज्जा तैलं वसा घृतम ।।\nनिकोचाभिषुकाक्षोटं वातापं सोरुखाणकम् ।। ५३ ।।\nएवमादीनि चान्यानि विज्ञेयो मधुरो गणः ।।\nराजा सञ्चिनुयात्सर्वं पुरे निरवशेषतः ।। ५४ ।।\nदाडिमांम्रातकां लीनं तितन्तिडीकाम्लवेतसम् ।।\nभव्यकः कण्डलीकश्च मकरन्दकरूपकम् ।।५५।।\nबीजपूरककाण्डीरमालती राजधन्वना ।।\nकोलकद्वयपर्णानि द्वयोरल्लीकयोरपि।।५६।।\nपालेवतं भागरिकं प्राचीनारूकमेव च ।।\nकपित्थामलकं चुक्रं कलिन्दं च शठस्य च।।५७।।\nजाम्बवं नवनीतं च सौवीरकतुपोचके ।।\nसुरासवं च मद्यानि मण्डं तक्रदधीनि च ।। ५८ ।।\nशुक्लानि चैव सर्वाणि ज्ञेयान्यम्लगणानि वै ।।\nसैन्धवोद्भेदनादेयपाक्यसामुद्ररोचसम् ।।\nकूप्यसौवर्चलविडं वालकैलोपबाहुकम् ।। ५९ ।।\nऊषक्षारं कालभस्म विज्ञेयौ लावणो गणः ।।\nएवमादीनि चान्यानि राजा सञ्चिनुयात्पुरे ।। ६० ।।\nपिप्पली पिप्पलीमूलं चव्यचित्रकनागरम् ।।\nकुठेरकं समरिचं शिग्रुं भल्लात दुर्गं सुगुप्तं नृपतिस्सदैव।।८८।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्कराख्याने दुर्गसम्पत्तिर्नाम षड्विंशतितमोऽध्यायः।।२६।।\n2.27\nराम उवाच ।।\nरक्षोघ्नानि विषघ्नानि यानि कार्याणि भूभुजा ।।\nअगदानि समाचक्ष्व तानि धर्मभृतां वर ।। १ ।।\nपुष्कर उवाच ।।\nबिल्वाढकी यवक्षारपाटलीबाह्लिकोषणाः ।।\nश्रीपर्णी सल्लकीयुक्ता निष्क्वाथः प्रोक्षणं परम् ।। २ ।।\nसविषं प्रोक्षितं तेन सद्यो भवति निर्विषः ।।\nयवसैन्धवपानीयवसुशय्यासनौदनम् ।। ३ ।।\nकवचाभरणच्छत्रबालव्यजनमेव च ।।\nशैलूपाटल्यतिविषाशिग्रुगोपीपुनर्नवाः ।। ४ ।।\nससङ्गावृक्षमूलत्वक्कपित्थं वृक्षशोणितम् ।।\nसहदन्तशठं तद्वत्प्रोक्षिणं विषनाशनम् ।। ५ ।।\nलाक्षा प्रियङुमञ्जिष्ठासमङ्गा सहरेणुका ।।\nसयष्ट्याह्वमधूपेता बभ्रुपित्तेन कल्किताः ।। ६ ।।\nनिखनेद्गोविषाणस्था सप्तरात्रं महीतले ।।\nततः कृत्वा मणिं हेम्ना बद्धं हस्तेन धारयेत् ।। ।। ७ ।।\nसंस्पृष्टस्सविषस्तेन सद्यो भवति निर्विषः ।।\nमनोह्वालशमीपुष्पत्वङ्निशाश्वेतसर्षपाः ।। ८ ।।\nकपित्थकुष्ठमञ्जिष्ठाः पित्तेन श्लक्ष्णकल्किताः ।।\nधनोगवः कपिल्लायाः सौम्याख्योऽयं पुरो गदः ।। ९ ।।\nविषजित्परमः प्रोक्तो मणिरत्र च पूर्ववत् ।।\nमूषकाजिरका चापि हस्ते बद्ध्वा विषापहा ।। १० ।।\nहरेणुमासी मंजिष्ठा रजनीमधुकं मधु ।।\nअक्षत्वक्सुरसं.... ..श्वपित्तं पूर्ववर्मणि ।। ११ ।।\nवादित्राणि पताकाश्च विष्टैरेतैः प्रलेपिता ।।\nश्रुत्वा दृष्ट्वा समाधाय सद्यो भवति निर्विषः ।। १२ ।।\nतत्पूषणं पञ्चलवणं मञ्जिष्ठारजनीद्वयम् ।।\nसूक्ष्मैला त्रिवृतापत्रं विरुङ्गानींद्रवारुणी ।। १३ ।।\nमधुकं चेति सक्षौद्रं गोविषाणैर्निधापयेत् ।।\nतस्मादुष्णाम्बुना मात्रां प्रागुक्तां योजयेत्तथा ।। ।।१४।।\nविषं भुक्तं जरां याति निर्विषोपि न दोषकृत् ।।\nसंतुसर्जरसोशीरसर्षपापत्रवालुकैः ।।१५।।\nसवेल्लारुष्करपुरैः कुसुमैरर्जुनस्य च।।\nधूपोवासो गृहे हन्ति विषं स्थावरजङ्गमम् ।। १६ ।।\nन तत्र कीटा न विषा दर्दुरा न सरीसृपाः ।।\nन कृत्याः कर्म नाऽन्यच्च धूपोयं यत्र दह्यते ।। १७ ।।\nकल्कितैश्चन्दनक्षीरपलाशद्रुमवल्कलैः ।।\nपूर्वैलवालुसुरसानाकुलीतण्डुलीयकैः ।। १८ ।।\nक्वाथः सर्वोदकार्येषु काकमाचीजलैर्वृतः ।।\nरोचनापत्र नैपालीकुंकुमैस्तिलकं वहन् ।। १९ ।।\nविषं न बाधते स्याच्च नरनारीनृपप्रियः ।।\nचूर्णैर्हरिद्रामंजिष्ठाकिणिहीकणनिम्बकैः ।। २० ।।\nजिघ्रं न्निर्विषतामेति गात्रं सर्वविषार्दितम् ।।\nशिरीषस्य फलं पत्रं पुष्पं त्वङ्मलमेव च ।। २१ ।।\nगोमूत्रपिष्टो ह्यगदः सर्वकर्मकरः स्मृतः ।।\nएता वीरमहौषध्यः शृणु चातः परं द्विज ।। २२ ।।\nवन्ध्या कर्कोटकी राम विष्णुक्रान्ता तथोत्कटा ।।\nशतमूला शतानन्दा बलास्फोटा पटोलिका ।। २३ ।।\nसोमा पिण्डा निशा चैव तथा दग्धरुहा जया ।।\nस्थले कमलिनी या च पिंगली शृङ्गमूलिका ।। २४ ।।\nचण्डाली हस्तिचण्डाली गोचण्डाली कवन्धिका ।।\nरक्ता चैव महारक्ता तथा बर्हिशिखा च या ।। २५ ।।\nकोशातकी नक्रमालं पियालं च स्वलक्षणा ।।\nचारणा च सुगन्धा च तथा वै गन्धनाकुली ।। २६ ।।\nईश्वरी च सलिङ्गी च सोमली वंशनालिका ।।\nजतुकारी तथा श्वेता श्वेता च मधुयष्टिका ।। २७ ।।\nवज्जटः पारिभद्रश्च तथा वै सिन्धुवारिका  ।।\nजीवानन्दी वसुमती न तं नागकटं कटम् ।। २८ ।।\nतालना जालपातालं तथा च वटपत्रिका ।।।\nकरक्षीरा महानीली कह्लारं हंसपादिका ।। २९।।\nमण्डूकपर्णी वाराही द्वे तथा तण्डुलीयके ।।\nसर्पाक्षी लवणा ब्राह्मी विश्वरूपा सुखंकरी ।। ३० ।।\nरुजापहा शुद्धिकरी तथा शल्यापहा च या ।।\nपत्रिका रोहिणी चैव रक्तला च महौषधी ।। ३१ ।।\nतथामलकवन्दारु यावचित्रा पटोलिका ।।\nकाकोली क्षीरकाकोली पीलुपर्णी मनोवती ।। ३२ ।।\nकेशनी वृश्चिका काली महानागा शतावरी ।।\nतथा गरुडवेगा च स्थलेकुमुदिनी च या ।। ३३ ।।\nस्थले चोत्पलिनी या च महाभूमिलता च या ।।\nउन्मादिनी सोमराजी सर्वरत्नानि भार्गव ।। ३४ ।।\nविशोषामरकतं तत्र कीटपक्षं विशेषतः ।।\nजीवजाताश्च मणयस्सर्वे धार्या विशेषतः ।। ३५ ।।\nरक्षोघ्नाश्च यशस्याश्च कृत्या वेतालनाशिनः ।।\nविशेषान्तरनागाश्च गोखरोष्ट्रसमुद्भवाः ।। ३६ ।।\nसर्पतित्तिरगोमायुबभ्रुमण्डूकजाश्च ये ।।\nसिंहव्याघ्रर्क्षमार्जारद्वीपवानरसम्भवाः ।। ३७ ।।\nकपिञ्जलाजगोधाविमहिषैणभवाश्च ये ।। ३८ ।।\nइत्येवमेतैस्सकलैरुपेतं द्रव्यैः पुरं रक्षितसञ्चयं च ।।\nराजा वसेत्तत्र गृहं च शुभ्रं गुणान्वितं लक्षणसंप्रयुक्तम् ।। ३९ ।।\nइति श्रीविष्णुधर्मोत्तरे मा०सं० द्वितीयखण्डे अगदङ्कराध्यायो नाम सप्तविंशतितमोऽध्यायः ।। २७ ।।\n2.28\n।। राम उवाच ।।\nराजरक्षारहस्यानि यानि दुर्गे निधापयेत् ।।\nकारयेद्वा महीभर्ता कथयस्वाशु तानि मे ।। १ ।।\nपुष्कर उवाच ।।\nशिरीषोदुम्बरशमीबीजपूरं घृतप्लुतम् ।।\nक्षुद्योगः कथितो राम मासार्धस्य पुरातनैः ।। २ ।।\nकषेरूत्पलमूलानि इक्षुमूलं तथा विमम् ।।\nदूर्वाक्षीरघृतैर्मण्डः सिद्धोऽयं मासिकः परम् ।। ३ ।।\nशूलप्रोतं नरं प्राप्य तस्यास्थ्नामरणी भवेत् ।।\nकल्माषवीणुना तत्र जनयेत्तु विभावसुम् ।। ४ ।।\nगृहे त्रिरपसव्यं तत्क्रियते यत्र भार्गव ।।\nनान्योग्निर्ज्वलते तत्र नात्र कार्या विचारणा ।। ५ ।।\nकर्पासास्थि भुजङ्गस्य तथा निर्मोचनं परम् ।।\nसर्पनिर्वासने धूपः प्रशस्तः सततं गृहे ।। ६ ।।\nसान्द्रसत्त्वा च वयसा विद्युद्दग्धा च मृत्तिका ।।\nतयानुलिप्तं यद्वेश्म नाग्निना दह्यते द्विज ।। ७ ।।\nदिवा च दुर्गे रक्षोऽग्निर्वाति वाते विशेषतः ।।\nविषाच्च रक्ष्यो नृपतिस्तत्र युक्तिं निबोध मे ।। ८ ।।\nक्रीडानिमित्तं नृपतेर्धार्याः स्युर्मृगपक्षिणः ।।\nअन्नं च प्राक्प्ररीक्षेत वह्नावथ नरेषु च ।। ९ ।।\nवस्त्रं पत्रमलङ्कारं भोजनाच्छादने तथा ।।\nनापरीक्षितपूर्वं तु स्पृशेदपि महीपतिः ।। १० ।।\nश्यावास्यवक्त्रः सन्तप्तः सोद्वेगं च परीक्षते ।।\nविषदेन विषं दत्तं यत्र तत्र निरीक्षते ।। ११ ।।\nस्रस्तोत्तरीयो विमनाः स्तम्भकुण्ड्यादिभिस्तथा ।।\nप्रच्छादयति चात्मानं खिद्यते लज्जते तथा ।। १२ ।।\nभुवं विलिखते ग्रीवां तथा चालयते द्विज ।।\nकण्डूयति च मूर्धानं परिलेढ्यधरं तथा ।। १३ ।।\nक्रियासु त्वरते राम विपरीतास्वपि ध्रुवम् ।।\nएवमादीनि चिह्नानि विषदस्य परीक्षयेत् ।। १४ ।।\nततो विचायेदग्नौ तदन्नं त्वरयान्वितः ।।\nइन्द्रायुधसवर्णस्तु वृक्षस्फोटसमन्वितः ।। १५ ।।\nएकावर्तोऽथ दुर्गन्धी भृशं चटचटायते ।।\nतद्धूमसेवनाज्जन्तोः शिरोरोगश्च जायते ।। १६ ।।\nसविषेऽन्ने निलीयन्ते न च भार्गव मक्षिकाः ।।\nनिलीनाश्च विपद्यन्ते दृष्टे च सविषे तथा ।। १७ ।।\nविरज्यति चकोरस्य दृष्टिर्भार्गवसत्तम ।।\nविकृतिं च स्वरो याति कोकिलस्य तथा द्विज ।। १८ ।।\nगतिः स्खलति हंसस्य भृङ्गराजश्च कूजति ।।\nक्रौंचो मदमथाभ्येति कृकवाकुर्विरौति च ।। १९ ।।\nविक्रोशति चकोरश्च शारिका वाशते तथा ।।\nचामीकरोऽन्यतो याति मृत्युं कारण्डवस्तथा ।। २० ।।\nमेहते वानरो राम ग्लायते जीवजीवकः ।।\nहृष्टरोमा भवेद्बभ्रुः पृषतश्चैव रोदिति ।। २१ ।।\nहर्षमायाति च शिखी सविषे दर्शने द्विज ।।\nअन्नं च सविषं राम चिरेण च विपच्यते ।। २२ ।।\nतथा भवत्यतिस्रावं पक्वं पर्युषितोपमम् ।।\nव्यापन्नरसगन्धं च चन्द्रिकाभिस्तथा युतम् ।। २३ ।।\nव्यञ्जनानां च शुष्कत्वं द्रवाणां बुद्बुदोद्भवः ।।\nससैन्धवानां द्रव्याणां जायते फेनमालिका ।। २४ ।।\nरसस्य राजी नीला स्यात्ताम्रा च पयसस्तथा ।।\nकोकिलाभा च सध्यस्य तोयस्य च भृगूत्तम ।। २५ ।।\nधान्याम्लस्य तथा कृष्णा कपिला कोद्रवस्य च ।।\nमधुश्यावा च तक्रस्य नीला पीता तथैव च ।। २६ ।।\nघृतस्योदकसंकाशा कपोताभा च मस्तुनः ।।\nहरिता साक्षिकस्यापि तैलस्य च तथारुणा ।। २७ ।।\nफलानामप्यपक्वानां पाकः क्षिप्रं प्रजायते ।।\nप्रकोपश्चैव पक्वानां माल्यानां म्लानता तथा ।।२८।।\nमृदुता कठिनानां स्यान्मृदूनां च विपर्ययः ।।\nसूक्ष्मतन्तूपसदनं तथा चैवातिरोमता ।।२९।।\nश्याममण्डलता चैव वस्त्राणामविशेषतः ।।\nलोहानां च मणीनां च मलपङ्कोपदिग्धता ।। ३० ।।\nअनुलेपनगन्धानां स्नानानां च भृगूत्तम ।।\nविगन्धता च विज्ञेया पर्णानां म्लानता तथा ।। ३१ ।।\nपीता नीला सिता ज्ञेया तथा रामाञ्जनस्य च ।।\nदन्तकाष्ठत्वचः शान्तास्तन्तुसत्त्वं तथैव च ।। ३२ ।।\nएवमादीनि चिह्नानि विज्ञेयानि भृगूत्तम ।।\nतस्माद्राजा सदा तिष्ठेन्मणिमन्त्रौषधीगणैः ।। ३३ ।।\nआप्तैः संरक्षितो राम प्रमाद परिवर्जकैः ।। ३४ ।।\nप्रजातरोर्मूलमिहावनीशस्तद्रक्षणाद्वृत्तिमुपैति राष्ट्रम् ।।\nतस्मात्प्रयत्नेन नृपस्य रक्षा सर्वेण कार्या भृगुवंशचन्द्र ।। ३५ ।।\nइति श्रीविष्णुधर्मोत्तरे द्वितीयखण्डे मा० सं० राजरक्षावर्णनन्नामाष्टाविंशतितमोऽध्यायः ।। २८ ।।\n2.29\nराम उवाच ।। ।।\nवास्तुविद्यां समाचक्ष्व यादोगणनृपात्मज ।।।\nहिताय मानवेन्द्राणां तथान्येषां च मानद ।। १ ।।\nपुष्कर उवाच ।। ।।\nभूमिमादौ परीक्षेत शुभलक्षणलक्षिताम् ।।\nपूर्वोदक्प्रवणां धन्यां तथा वै दक्षिणोन्नताम् ।।२।।\nन तथा शिकटच्छिन्नां नान्यत्तोयपरिप्लुताम् ।।\nवल्मीकमूषिकावासश्वभ्रकण्टकितैर्द्रुमैः।। ३।।\nविहीनां मृदुसंस्पर्शां कठिनां चाप्यनूषराम् ।।\nन तथा यवसंस्थानां नेभवज्रोपमां तथा ।।४।।\nन शूर्पकूर्मसंस्थानां शक्तिहीनां तथैव च।।\nसम्पूर्यमाणां कृमिभिस्तथाधिकमृदं शुभाम् ।। ५ ।।\nगर्भे च कुसुमं यस्यां न म्लानिमुपगच्छति ।।\nन निर्वाणमवाप्नोति यस्यां दीपश्च भार्गव ।। ६ ।।\nउदकं च तथा यस्यां शीघ्रं राम न जीर्यते ।।\nसा प्रशस्ता क्षितिस्तस्यां निवेशं कारयेद्बुधः ।। ७ ।।\nश्वेता रक्ता तथा पीता कृष्णा चैव यथाक्रमम्।।\nविप्रादीनां प्रशस्ता स्यान्मृत्तिका च ततो द्विज ।।८।।\nघृतासृगन्नमद्यानां तुल्यगन्धा तथैव च ।।\nमधुरा च कषाया च अम्लोषणरसा तथा ।।९।।\nकुशैः शरैस्तथा काशैर्दूर्वाभिर्या च सम्भृता ।।\nपरीक्ष्य यत्नतो भूमिं तिथिनक्षत्रसम्पदा ।।१०।।\nसम्पूज्य ब्राह्मणान्पूर्वं निश्शल्यां तां तु कारयेत्।।\nखातपूर्वां ततः कृत्वा देवभागांश्च कल्पयेत् ।। ११ ।।\nचतुःषष्टिपदं कृत्वा वास्तुपूर्वं यथाविधि ।।\nचतुःषष्टिविभागेन कल्पयित्वा समन्ततः ।। ।। १२ ।।\nएकैकं तु गृहं तत्र तथैव परिकल्पयेत् ।।\nयस्मात्पुरविभागेन द्वारन्यासः प्रकीर्तितः ।। १३ ।।\nअतः परं प्रवक्ष्यामि देवभागान्यथाविधि।।\nमध्ये चतुष्पदः स्वामी ब्रह्मा शुभचतुर्मुखः ।। १४.।।\nप्राक्तथा निग्रहः स्वामी कथितश्च तथार्यमा ।।\nदक्षिणेन विवस्वांश्च मित्रः पश्चिमतः स्थितः ।। १५ ।।\nउदक्पृथ्वीधरश्चैव विकोणेष्वथ मे शृणु ।।\nविकोणे शिवदैवत्ये कामपक्षावुभौ सुरौ ।। १६ ।।\nसावित्रीसवितारौ तु तथाग्नेये प्रकीर्तितौ ।।\nतथा नैर्ऋतकोणे तु जयेन्द्रौ राम कीर्तितौ ।। १७ ।।\nभद्रव्याधी तु वायव्ये कथितौ भृगुनंदन ।।\nदेवतानां तथैतासां भूयो बाह्ये तु मण्डले ।।१८।।\nपूर्वादिषु यथा दिक्षु देवतास्तान्निबोध मे ।।\nमहेन्द्रश्च रविस्सत्यो भृशः प्राग्राम कीर्तिताः ।। १९ ।।\nगृहक्षितो यमो भृङ्गो गन्धर्वश्चैव याम्यतः ।।\nभल्लाटश्च तथा सोम अदितिर्धनदस्तथा ।। २० ।।\nउत्तरेण स्मृता देवा विकोणेष्वथ मे शृणु ।।\nदितिरीशौ मेघजयौ शिवकोणे प्रकीर्तितौ ।। २१ ।।\nव्योमाग्नी पूषवितथौ शिखिकोणे च भार्गव ।।\nमृगपित्रीशदौवारिसुग्रीवाश्चैव नैर्ऋते ।। २२ ।।\nरोगानायुश्च नागश्च मुख्याश्वानिलदिक्स्थिताः ।।\nततोऽपि बाह्यतश्चाष्टौ शृणुष्व गदतो मम ।। २३ ।।\nअष्टावष्टौ विनिर्दिष्टा देवा दिक्षु विदिक्षु च ।।\nआद्यन्तौ तु तयोर्देवौ प्रोक्तावथ ग्रहेश्वरौ।\nपर्जन्यः प्रथमो देवो द्वितीयश्च करग्रहः ।।\nमहेन्द्ररविसत्याश्च भृशोऽथ गमनस्ततः ।। २५ ।।\nपवनश्च महाभागाः पूर्वेणैते प्रकीर्तिताः ।।\nपुष्योऽथ त्रितुदश्चैव तथैव च ग्रहर्क्षतः ।। २६ ।।\nयमो भृशश्च गन्धर्वो मृगोऽथ पितरस्तथा ।।\nदक्षिणेन विनिर्दिष्टा देवा भृगुकुलोद्वह ।। २७ ।।\nदौवारिकश्च सुग्रीवः पुष्पदंतस्तथा सुरः ।।\nवरुणस्तु तथा यक्षो रोगः शोषस्तथैव च ।। २८ ।।\nपश्चिमेन विनिर्दिष्टा देवा दानवनाशनाः ।।\nनागराजस्तथा मुख्यो भल्लाटश्च तथा शशी ।। २९ ।।\nअदितिश्च कुबेरश्च नागश्चाथ हुताशनः ।।\nएते देवा विनिर्दिष्टास्तथा चोत्तरतो द्विज ।। ३० ।।\nएतेषामेव देवानां भागे द्वाराणि कारयेत् ।।\nशुभानि तेषु वक्ष्यामि शेषाणि परिवर्जयेत् ।। ३१ ।।\nमहेन्द्रसोमदैवत्यौ पूर्वतः शुभदौ स्मृतौ ।।\nगृहर्क्षतश्च पुष्पश्च तथा दक्षिणतः शुभौ ।। ३२ ।।\nसुग्रीवः पुष्पदन्तश्च शुभौ पश्चिमतो द्विज ।।\nभल्लाटः सोमदेवश्च द्वारे श्रेष्ठौ तथा ह्युदक् ।।३३।।\nद्वात्रिंशच्च बहिर्देवास्तथान्तर्द्वादश स्मृताः ।।\nमध्ये ब्रह्मा तथा प्रोक्त एवं ते पिण्डदेवताः ।। ३४ ।।\nचत्वारिंशद्विनिर्दिष्टास्तथा पञ्च च भार्गव ।।\nविन्यस्याजिरमेवादौ चतुष्षष्टिपदं द्विज ।। ३५ ।।\nतत्र देवविभागेन गृहकर्म विधीयते ।।\nचन्द्रसुग्रीवपर्जन्यसत्येन्द्रार्यमवारुणे ।। ३६ ।।\nभगवत्संग्रहं कुर्याद्यथासंस्थानतो द्विज ।।\nसूर्यान्तरिक्षसत्याग्निभागेषु च महानसम् ।। ३७ ।।\nवाय्वन्तरिक्षसुग्रीवभल्लाटपितृदैवते ।।\nगंधर्वपुष्पदन्ताख्ये भागे कूपं तु कारयेत् ।। ३८ ।।\nएकवृक्षाधिकं तत्र तथा कुर्याद्द्विजोत्तम ।।\nअथवा दिग्विभागेन गृहकर्म विधीयते ।। ३९ ।।\nऐशान्यां देवतावेश्म तथाग्नेय्यां महानसम् ।।\nअग्न्यागारं च तत्रैव भ्रमं नैर्ऋतके तथा ।। ४० ।।\nकोष्ठागारायुधागारौ वायव्यां च तथा स्मृतौ ।।\nकूपादिस्थोदकं शस्तं दिक्षु चैवोत्तरासु च ।। ४१ ।।\nअन्यासु गर्हितं राम प्रयत्नेन विवर्जयेत् ।।\nपुराणं नवमिश्रं तु दारुवेश्मनि वर्जयेत् ।। ४२ ।।\nसकुड्यं परकुड्यं च नैव कार्यं विजानता ।।\nविनार्कचन्द्रग्रहणं द्वारसम्परिवर्तनम् ।। ४३ ।।\nवृद्धिक्षयौ न कर्तव्यौ भूयः कर्मणि वेश्मनः ।।\nप्रागुत्तरेऽथवा कार्यौ ब्राह्मणानुमते तथा ।।\nब्रह्मस्थानं शुचिर्नित्यं कार्यं भवति भार्गव ।। ४४ ।।\nन पीडनीयं च तथा नागदन्तादिभिर्भवेत् ।।\nमर्माणि राम जानीयाद्देवतापदसन्धिषु   ।। ४५ ।।\nन पीडयेत्तथा तानि नागदन्तादिभिर्द्विज ।।\nये द्रुमा वटसंसिक्तास्तथा ये च सकोटराः ।।४६ ।।\nहस्तिविद्युद्धता ये च देवतावेश्मजाश्च ये ।।\nवह्निस्पृष्टाः श्मशाने च ये च जाताश्चतुष्पथे।।४७।।\nरोकवृक्षाश्च ये केचिन्न ते शस्ताः कथञ्चन ।।\nवृक्षस्य महतीं पूजां कृत्वा तद्वासकस्य च ।। ४८ ।।\nमध्वाज्यदिग्धेन तथा छिन्द्यात्परशुना द्विजः ।।\nपूर्वोत्तरेण पतनं प्रशस्तं परिकीर्तितम् ।।४९।।\nशेषासु पतनं दिक्षु गर्हितं द्विजसत्तम ।।\nवटाश्वत्थौ च निर्गुण्डी कोविदारविभीतकौ ।।५० ।।\nपुष्यकं शाल्मलिश्चैव पलाशं च विवर्जयेत ।।\nविस्तारद्द्विगुणोच्छ्रायं द्वारं कार्यं तथा गृहे।।५१ ।।\nनिधिप्रथमको नागहंससारसचित्रितम् ।।\nद्वारको नेत्रमद्वाभ्र चतुष्पथसुरालयैः।।५२।।\nकूपैकवृक्षरथ्याभिर्विद्धं द्वारं विवर्जयेत्।।\nद्विगुणात्तु गृहोच्छायाद्भूमिं त्यक्त्वा न दोषभाक्।।५३।।\nआध्मातं सकटं राम तथाम्बुप्लवि यद्भवेत्।।\nद्वारं न तत्प्रशंसन्ति तस्मात्तु परिवर्जयेत्।।५४।।\nपुरद्वाराधिकं श्रीदं भागेषु च तथा भ्रमम्।।\nधनदस्य तथा भागैर्धनवेश्म विधीयते।।५५।।\nइन्द्रसत्येन्द्रसुग्रीवद्वारमन्यत्र कारयेत् ।।\nस्तम्भं तु नवधा कृत्वा पीठे भागं तु कारयेत् ।। ५६ ।।\nभागे कुम्भस्तथा कार्यो भागे पद्मं निवेशयेत् ।।\nस्तम्भं भागत्रये कार्यमष्टास्रमथ वर्तुलम् ।। ५७ ।।\nतस्योपरि तथा भागे भवत्यामलसारकम् ।।\nभागदोषे तुला कार्या भागे कार्या तथा तुला ।। ५८ ।।\nएकशालचतुश्शालौ कर्तव्यौ स्वेच्छया सदा ।।\nपूर्वोत्तराभिः शालाभिर्हीनं कार्यं द्विशालकम् ।। ५५ ।।\nअन्यथा गर्हितं राम सुतार्थक्षयदं मतम् ।।\nअष्टहस्तोच्छ्रयादूर्ध्वं भूमिकां तु न कारयेत् ।। ६० ।।\nवास्तूच्छ्रायं न कर्तव्यं तथा हस्तशताधिकम् ।।\nआरम्भं सशिलान्यासं द्वारस्तम्भोच्छ्रयावुभौ ।। ६१ ।।\nतथारोहणनिष्पत्ती तथा वास्तुप्रवेशनम् ।।\nसर्वाण्येतानि कार्याणि दिवसे राम पूजिते ।।६२।।\nशेषेष्वेतेषु कर्तव्यं देवब्राह्मणपूजनम् ।।\nकालज्ञपूजनं चैव स्थपतीनां च भार्गव ।। ६३ ।।\nप्रावृट्काले न कर्तव्यं वास्तुकर्म विजानता।।\nकृष्णपक्षत्रिभागान्ते शुक्लाद्ये च भृगूत्तम ।। ६४ ।।\nतिथिं चतुर्थी नवमीं वर्जयेच्च चतुर्दशीम् ।।\nअङ्गारकदिनं राम करणं विष्टिसंज्ञितम् ।। ६५ ।।\nदिव्यान्तरिक्षक्षितिजैरुत्पातैर्भं च पीडितम् ।।\nग्रहोपस्पृष्टं च तथा व्यतीपातहतं च यत् ।। ६६ ।।\nचन्द्रतारानुकूले भे वास्तुकार्यं विजानता ।।\nध्रुवाणि तानि शस्तानि शाक्रं वै नैर्ऋतं तथा ।।६७।।\nसौम्यं च वैष्णवं पुष्यं पौष्णं सावित्रमेव च ।।\nस्थिरलग्ने स्थिरांशे च कर्तुश्चोपचयात्मके ।।६८ ।।\nयस्य सौम्यग्रहाः केन्द्रे त्रिकोणे चापि भार्गव ।।\nपापाश्चोपचयस्थाने तस्मिन्कार्यं प्रवेशनम् ।। ६९ ।।\nकेन्द्रस्थं वर्जयेत्पापं सर्वयत्नेन कर्मसु ।।\nकेन्द्रं सौम्ययुतं देवं न तु शून्यं कदाचन ।। ७० ।।\nअतः परं प्रवक्ष्यामि शिलान्यासविधिं तव ।।\nचतुःषष्टिपदं कृत्वा समे स्थाने तु मण्डलम् ।।७१।।\nकृत्वा तु देवतान्यासं तत्र मण्डलके द्विज ।।\nश्रियः सम्पूजनं कृत्वा वासुदेवस्य चाप्यथ ।। ७२ ।।\nपूजनं मण्डले कार्यं वास्तुदेवगणस्य च ।।\nगन्धार्धपुष्प नैवेद्यधूपदीपैर्भृगूत्तम ।। ७३ ।।\nतेषां सम्पूजनं कृत्वा समादाय हुताशनम् ।।\nओंकारपूर्वमाज्यं तु जुहुयाच्छ्रीधरस्य तु ।। ७४ ।।\nश्रियः कृत्वा ततो होमं ब्रह्मणः कारयेत्ततः ।।\nब्रह्माणं तु पुरस्कृत्य वास्तुदेवगणस्य च ।। ७५ ।।\nहोतव्यमाज्यं धर्मज्ञ यस्य देवस्य हूयते ।।\nतत्कालमाशु भजते लक्षणेग्नौ द्विजोत्तम ।। ७६ ।।\nतस्य देवस्य यत्स्थानं तत्र शल्यं विनिर्दिशेत् ।।\nशल्यस्योद्धरणं कार्यं राम यत्नेन जानता ।। ७७ ।।\nमध्ये शैलमयं कुम्भं शंकुं च स्थापयेद्बुधः ।।\nऐशाने च ततः कोणे शिलां पूर्वं प्रतिष्ठयेत् ।। ७८ ।।\nप्रदक्षिणं ततो राम शिलान्यासं विधीयते ।।\nकुम्भस्य च शिलानां च ततः स्नानं विधीयते ।।७९।।\nवटाश्वत्थकषायेण सर्वौषधिजलैस्ततः ।।\nततोऽनुलेपनं कार्यं चन्दनेन सुगन्धिना ।।८०।।\nआच्छादनं ततः कार्यं वासोभिः कुसुमैः शुभैः ।।\nधूपं प्रदीपं नैवेद्यं तेषां राम निवेदयेत् ।। ८१ ।।\nदक्षिणाभिर्द्विजेन्द्राणां ततः पूजा विधीयते ।।\nकालवित्स्थपती पूज्यौ ततो राम विजानता ।। ८२ ।।\nततो मन्त्रं जपेत्कर्ता कालज्ञः स्थपतिः स्वयम् ।।\nगृहं पुष्टिकरं राम मुनिवक्त्राद्विनिस्सृतम् ।। ८३ ।।\nनन्दे नन्दय वासिष्ठे वसुभिः प्रजया सह ।।\nजये जयावहे देवि प्रजानां जयमावह ।। ८४ ।।\nपूर्णेऽङ्गिरसदायादे पूर्णकामं कुरुष्व माम ।।\nभद्रे कश्यपदायादे कुरु भद्रां मतिं मम ।। ८५ ।।\nसर्वबीजसमायुक्ते सर्वरत्नौषधैर्वृते ।।\nरुचिरे नन्दने नन्दे वासिष्ठे रम्यतामिह ।। ८६ ।।\nप्रजापतिसुते देवि चतुरग्रे महीमये ।।\nसुभगे सुव्रते भद्रे गृहे काश्यपि रम्यताम् ।। ८७ ।।\nपूजिते परमाचायैर्गन्धमाल्यैरलंकृते ।।\nभवभूतिकरी देवि गृहं भार्गवि रम्यताम् ।। ८८ ।।\nअव्यङ्गे चाकृते पूर्णे सुनेत्र्यङ्गिरसः सुते ।।\nइष्टके त्वं प्रयच्छेष्टं प्रतिष्ठां कामयाम्यहम् ।। ८९।।\nदेशस्वामिपुरस्वामिगृहस्वामिगृहे वस ।।\nमनुष्यधनहस्त्यश्वपशुवृद्धिकरी भव ।। ९० ।।\nगृहप्रवेशेऽपि तथा शिलान्याससमो विधिः ।।\nकर्तव्यः सकलो राम शिलान्यासविवर्जितः ।। ९१ ।।\nपूजितापरलक्ष्मीकं हुत्वाग्निं चाप्यलंकृतम् ।।\nपञ्चरङ्गेन सूत्रेण बद्धप्रतिसरं तथा ।। ९२ ।।\nसफलेषु च बाणेषु दिशासु विदिशासु च ।।\nगवाक्षकेषु कर्तव्याश्चक्रा रक्षोहणास्तथा ।। ९३ ।।\nसर्वस्यास्य तथा न्यासं मन्त्रै रक्षोहणैर्भवेत् ।।\nगोपृष्ठविन्यस्तकरः प्रविशेच्च गृही गृहम् ।। ९४ ।।\nस्वऽनुलिप्तस्सुखी स्रग्वी सपत्नीकस्तथैव च ।।\nद्विजपुण्याहघोषेण वीणावेणुरवेण च ।।\nबन्दिनां च निनादेन पटहानां स्वनेन च ।। ९५ ।।\nकाले शुभे कालविदा प्रदिष्टे सतोरणं पूर्णघटाभिरामम् ।।\nप्रविश्य कालज्ञसमर्चितानां कृत्वार्चनं तत्र सुरोत्तमानाम् ।। ९६ ।।\nसम्पूज्य वह्निं द्विजपुङ्गवांश्च माङ्गल्यमालभ्य च भोजयित्वा ।।\nविप्रान्मधुक्षीरघृतोत्कटान्नैः सदक्षिणांस्तांश्च तथा विसर्ज्य ।। ९७ ।।\nसप्ताहमग्निं परिचर्य तत्र सम्पूज्य विप्रान्विधिवच्च राम ।।\nगृहे वसेत्पूजितदेवविप्रे शुचौ सदा सर्वगुणोपपन्ने ।। ९८ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे रामं प्रति पुष्करकथासु वास्तुविद्यावर्णनन्नामैकोनत्रिंशत्तमोऽध्यायः ।। २९ ।।\n2.30\n।। पुष्कर उवाच ।। ।।\nउत्तरेण शुभः प्लक्षो वटः प्राग्भार्गवोत्तम ।।\nउदुम्बरश्च याम्येन सौम्येनाश्वत्थ एव च ।। १ ।।\nएते क्रमेण नेष्यन्ति दक्षिणादिसमुद्भवाः ।।\nसमीपजाताश्च तथा वर्ज्याः कण्टकिनो द्रुमाः ।। २ ।।\nवामभागे तथोद्यानं कुर्याद्वासगृहाच्छुभम् ।।\nवापयेत्प्राक्तिलांस्तत्र मृन्दीयात्तांश्च पुष्पितान् ।। ३ ।।\nततस्तु रोपयेद्वृक्षान्प्रयतः सुसमाहितः ।।\nस्नातो द्रुममथाभ्यर्च्य ब्राह्मणांश्च शिवं तथा ।। ४ ।।\nध्रुवाणि पञ्च वायव्यं हस्तः पुष्यः सवैष्णवः ।।\nनक्षत्राणि तथा मूलं शस्यते द्रुमरोपणे ५५।।\nउद्यानं सजलं राम नाभिरामं यदा तदा ।।\nप्रवेशयेन्न विपट (कुरुहान् )पुष्करिण्यश्च कारयेत् ।। ६ ।।\nसंस्कार्यमुद्भिदं तोयं कूपाः कार्याः प्रयत्नतः ।।\nहस्तं मघा तथा मैत्रं सौम्यं पुष्यं च वासवम् ।। ७ ।।\nउत्तरात्रितयं राम तथा पूर्वा च फल्गुनी ।।\nजलाशयसमारंभे प्रशस्ते वारुणं तथा ।। ८ ।।\nसम्पूज्य वरुणं देवं विष्णुं पर्जन्यमेव च ।।\nतर्पयित्वा द्विजान्कामैस्तदारंभकरो भवेत् ।। ९ ।।\nअथोद्याने प्रवक्ष्यामि प्रशस्तान्पादपान्द्विज ।।\nअरिष्टाशोकपुन्नागशिरीषाम्रप्रियङ्गवः ।। १० ।।\nपनसाशोकदचलीजम्बूलकुचदाडिमाः ।।\nमाङ्गल्याः पूर्वमारामे रोपणीया गृहेषु वा ।। ११ ।।\nकृत्वा बहुत्वमेतेषां रोप्यास्सर्वे ह्यनन्तरम् ।।\nशाल्मलिं कोविदारं च वर्जयित्वा विभीतकम् ।। १२ ।।\nअसनं देवदारुं च पलाशं पुष्करं तथा ।।\nन विवर्ज्यस्तथा कश्चिद्देवोद्यानेषु जानता ।। १३ ।।\nतत्रापि बहुता कार्या माङ्गल्यानां द्विजोत्तम ।।\nसायं प्रातस्तु घर्मान्ते शीतकाले दिनान्तरे ।। १४ ।।\nवर्षाकाले भुवः शोषे सेक्तव्या रोपिता द्रुमाः ।।\nउत्तमं विंशतिर्हस्तं मध्यमं षोडशांतरम् ।। १५ ।।\nस्थानात्स्थानान्तरं कार्यं वृक्षाणां द्वादशावरम् ।।\nअभ्याशजातास्तरवः संस्पृशन्तः परस्परम् ।। १६ ।।\nअव्यक्तमिश्रमूलत्वाद्भवन्ति विफला द्विज ।।\nतेषां व्याधिसमुत्पत्तौ शृणु राम चिकित्सितम् ।। १७ ।।\nआदौ संशोधनं तेषां किञ्चिच्छस्त्रेण कारयेत् ।।\nविडङ्गघृतपङ्काक्तान्सेचयेच्छीतवारिणा ।। १६ ।।\nफलनाशे कुलुत्थैश्च माषैर्मुद्गैस्तिलैर्यवेः ।।\nश्रितशीतपयस्सेकः फलपुष्पाय सर्वदा ।। ।। १९ ।।\nआविकाजशकृच्चूर्णं यवचूर्णं तिलानि च ।।\nगोमांसमुदकं चेति सप्तरात्रं निधापयेत् ।। २० ।।\nउत्सेकं सर्ववृक्षाणां फलपुष्पादिवृद्धिदम् ।।\nरंगतोयोषितं बीजं रंगतोयाभिषेचितम् ।। २१ ।।\nउदग्रपुष्पं भवति यौवने नात्र संशयः ।।\nमत्स्याम्भसा तु सिक्तेन वृद्धिर्भवति शाखिनाम् ।। २२ ।।\nततः प्रधानतो वक्ष्ये द्रुमाणां दोहदान्यहम् ।।\nमत्स्योदकेन शीतेन चाम्राणां सेक इष्यते ।। २३ ।।\nमृद्वीकानां तथा कार्यस्तेनैवं रिपुसूदन ।।\nपक्वासृग्रुधिरं चैव दाडिमानां प्रशस्यते ।। २४ ।।\nतुषं देयं च भव्यानां मद्यं च बकुलद्रुमे ।।\nविशेषात्कामिनीवक्त्रसंसर्गात्तु गुणं च यत् ।। २५ ।।\nप्रशस्तं चाप्यशोकानां कामिनीपादताडनम् ।।\nसृगालमांसतोयं च नारङ्गाक्षोटयोर्हितम् ।। २६ ।।\nमधुयष्ट्युदकं चैव बदराणां प्रशस्यते ।।\nगन्धोदकं च गोमांसं कतकानां प्रशस्यते।। २७ ।।\nक्षीरसेकेन भवति सप्तपर्णो मनोहरः ।।\nमांसपूतो वसामज्जासेकः कुरबके हितः ।। २८ ।।\nपूतिमत्स्यघृतं पूतिकर्पासाफलमेव च ।।\nअरिमेदस्य सेकोऽयं पाटलेषु च शस्यते ।। २९ ।।\nकपित्थबिल्वयोः सेकं गुडतोयेन कारयेत् ।।\nजातीनां मल्लिकायाश्च गन्धतोयं परं हितम् ।। ३० ।।\nतथा कुब्जकजातीनां कूर्ममांसं प्रशस्यते ।।\nखर्जूरनारिकेराणां वंशस्य कदलस्य च ।। ३१ ।।\nलवणेन सतोयेन सेको वृद्धिकरः स्मृतः ।।\nविडङ्गः तण्डुलोपेतं मत्स्यमांसं भृगूत्तम ।।\nसर्वेषामविशेषेण दोहदं परिकल्पयेत ।। ३२ ।।\nएवङ्कृते चारुपलाशपुष्पाः सुगन्धिनो व्याधिविवर्जिताश्च ।।\nभवन्ति नित्यं तरवः सरस्याश्चिरायुषः साधुफलान्विताश्च ।। ३३ ।। ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे वृक्षायुर्वेदवर्णनं नाम त्रिंशत्तमोऽध्यायः ।। ३० ।।"
  }
]
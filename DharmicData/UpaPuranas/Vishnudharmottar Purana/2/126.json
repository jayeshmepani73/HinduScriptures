[
  {
    "text": "2.126\nपुष्कर उवाच ।।\nसंहितां वैष्णवीं जप्त्वा विष्णुं प्रीणाति मानवः ।।\nसर्वकाममवाप्नोति तथा हुत्वा च भार्गव ।।१।।\nस्कन्दस्य संहितां जप्त्वा स्कन्दात्कामानुपाश्नुते ।।\nआस्यदघ्ने जले तिष्ठन्नघेनाकीर्णमानसः ।।२ ।।\nत्रिःसप्तकृत्वो जप्त्वा च सर्वान्कामानुपाश्नुते ।। ।।\nतथा च संहितां पित्र्यां तत्प्रसादमुपाश्नुते ।। ३ ।।\nगुरुगोब्राह्मणादीनामुक्त्वा नाम प्रियं नरः ।।\nसोपवासो जपेत्तोये त्विदं विष्णुर्विचक्रमे ।। ४ ।।\nसदा गावश्च शुचयः प्रयाज्ययजने जपेत् ।।\nअमेध्यदर्शने जापोः पन्था अमे दिवः ।। ५ ।।\nएतदिन्द्रस्तवामीति सर्वपापहरं जपेत् ।।\nशुक्रं तेऽन्यद्यजतं जप्त्वा स्तेयाद्विमुच्यते ।। ६ ।।\nचक्रानिति तथा जप्त्वा पारयायी विमुच्यते ।।\nसहन्तः सोममित्येतज्जप्त्वा मुच्येत्प्रतिग्रहात् ।। ७ ।।\nयत्तत्सोम इन्द्र इति हिंसादोषविनाशनम् ।।\nअग्नेर्भयात्प्रमुच्येत अग्निस्तिग्मेति वै जपन् ।। ८ ।।\nसर्वपापहरं ज्ञेयं परितो षिञ्चतामिति ।।\nपर्वासुसोमेति जपेज्जीवितुं तु सुकर्मणा ।। ९ ।।\nअविक्रेयं च विक्रेयं जपेद्घृतवतीत्विति ।।\nअप्यानी देवसवितो ज्ञेयं दुःस्वप्ननाशनम् ।। 2.126.१० ।।\nत्रातारमिन्द्रमित्येव महि त्रीणामवोस्त्विति ।।\nउदुत्तमं वरुणपाशेत्यायुष्याणि जपेत्सदा ।। ११ ।।\nशुक्रचन्द्रेति जाप्येन पूतो भवति मानवः ।।\nशुद्धाशुद्धीयमेतच्च तं वचोसूक्तमेव च ।। १२ ।।\nन्यग्रोधशृङ्गमादाय शरमूलं तथैव च ।।\nत्रिवृतं तु मणिं कृत्वा जुहुयाच्च सहस्रशः ।। १३ ।।\nबोध्यासिरिति  मन्त्रेण घृतं राम यथाविधि ।।\nअभ्यज्य घृतशेषेण मेखलाबन्ध इष्यते ।। १४ ।।\nस्त्रीणां यासां तु गर्भाणि पतन्ति भृगुसत्तम ।।\nवणिग्जातस्य बालस्य बध्नीयात्तदनन्तरम् ।। १५ ।।\nगोर्वै स्वरूपवत्सायाः शुक्लाया जुहुयाद्घृतम् ।।\nउग्रप्रिया तु शरणं मंत्रेणानेन मन्त्रवित् ।। १६ ।।\nरक्षसा मुच्यते जन्तुर्मणिं शिरसि धारयेत् ।।\nकौत्स्यं घृतं तु प्राश्नीयान्नित्यमेव विचक्षणः ।। १७ ।।\nविश्वापृतन्निति मन्त्रेण व्याधिभिर्विप्रमुच्यते ।।\nचर्षणीवृतमेतेन घृतं हुत्वा यथाविधि ।। १८ ।।\nशतायारिमणिं बद्ध्वा न सर्पैः परिभूयते ।।\nसमत्यायन्तीति जपेन्न म्रियेत पिपासया ।। १९ ।।\nइष्ट्याहोत्रितयं जप्त्वा सलिले नाप्नुयाद्भयम् ।।\nत्वमेमा ओषधीत्वेतज्जप्त्वा व्याधिं न चाप्नुयात् ।। 2.126.२० ।।\nयत्ते पयांसि पूर्वेण ग्रासं वै प्रक्षिपेन्मुखे ।।\nनिगिरेदुत्तरेणैतन्नित्यमारोग्यमाप्नुयात् ।। २१ ।।\nदेवव्रतेन हुत्वाज्यमुच्छेषेण विचक्षणः ।।\nकरवीरकमभ्यज्य दण्डहस्तगतेन तु ।। २२ ।।\nस्वस्तिमांस्तेन भवति यत्र क्वचन गच्छति ।।\nपथि देवव्रतं जप्त्वा भयेभ्यो विप्रमुच्यते ।। २३ ।।\nयदिन्द्रो अनयत्वेति हुतं सौभाग्यवर्धनम् ।।\nभद्रान्नो अग्निरिति च दन्तकाष्ठं च भक्षयेत् ।। २४ ।।\nसंवत्सरमनिष्ठीवन्मध्वाज्यसहितं सदा ।।\nसौभाग्यं महदाप्नोति यत्र क्वचन गच्छति ।। २५ ।।\nभगो न चित्र एतेन नेत्रयोरञ्जनं स्मृतम् ।।\nसौभाग्यवर्धनं राम नात्र कार्या विचारणा ।। २६ ।।\nजपन्निन्द्रेति वर्गं च तथा सौभाग्यमाप्नुयात् ।।\nकरिप्रियो दिवः कविः काम्यां संश्रावयेत्स्त्रियम् ।। २७ ।।\nसा तं कामयते राम नात्र कार्या विचारणा ।।\nरथन्तरं वामदेव्यं ब्रह्मवर्चसवर्धनम् ।। २८ ।।\nयशसामेति जुहुयात्पुष्पेण तु प्रियङ्गुकम् ।।\nयशसा योगमाप्नोति कर्मणानेन मानवः ।। २९ ।।\nप्राशयेद्बालकं नित्यं वचाचूर्णं घृताप्लुतम् ।।\nइन्द्रमिद्गाथिनं जप्त्वा भवेच्छ्रुतिधरस्त्वसौ ।। 2.126.३० ।।\nहुत्वा रथन्तरं जप्त्वा पुत्रमाप्नोत्यसंशयम् ।।\nगीर्वाणः पाहि सततं जप्तं स्यादघतारकम् ।। ३१ ।।\nमयि श्रीरिति मन्त्रेण जप्तव्यं श्रीविवर्धनम् ।।\nदानाविशति देवोऽपि मन्त्रेणानेन धर्मवित् ।। ३२ ।।\nक्रीत्वा घृतं तु पुष्पेण सुषुमाणीत्यतः पिबेत् ।।\nअलक्ष्मीनाशनं कर्म  मयैतत्ते प्रकीर्तितम् ।। ३३ ।।\nपुष्पेण सर्षपान्गौरांश्चूर्णयित्वा विचक्षणः ।।\nइन्द्रेहिमत्स्यं धर्मेति कुर्यादुत्सादनं बुधः ।। ३४ ।।\nघृतस्नानं बुधः कृत्वा सर्षपाञ्जुहुयात्ततः ।।\nअद्येत्वीडाविन्द्रियेति मन्त्रेणानेन मन्त्रितम् ।। ३५ ।।\nपुष्टिदं कर्म कथितं मयैतत्तव भार्गव ।।\nमिश्रान्व्रीहि यवानग्नौ हुत्वा भृगुकुलोद्भव ।। ३६ ।।\nमुनीशो धाम एतेन धान्यभागी भवेत्सदा ।।\nमध्वाज्यदधिमिश्राणि विप्राणीति जुहोति यः ।। ३७ ।।\nसाष्टं सहस्रं धर्मज्ञ श्रावयन्तीह मानवाः ।।\nमासोपवासी लभते कनकं बहु भार्गव ।। ३८ ।।\nगव्येषुणेति च द्वाभ्यां यस्तु संवत्सरं नरः ।।\nन्यग्रोधजपनिष्ठीवं भक्षयेद्दन्तधावनम् ।। ३९ ।।\nसहस्रसङ्ख्यं स धनं लभते नात्र संशयः ।।\nभद्रो न अग्न इत्येतत्तथा हुत्वा सहस्रशः ।। 2.126.४० ।।\nऔदुम्बरेध्महोमेन मन्त्रेणानेन गां लभेत् ।।\nहुत्वा व्रीहियवानग्नौ धान्यमाप्नोति मानवः ।। ४१ ।।\nएवासि वीरेयुरिति द्वादशाहमुपोषितः ।।\nसर्पिषा त्वयुतं हुत्वा ग्राममाप्नोति मानवः ।। ४२ ।।\nवैरूपाष्टकवन्नित्यं प्रयुञ्जानः श्रियं लभेत् ।।\nश्रान्ताष्टकं प्रयुञ्जानः सर्वान्कामानवाप्नुयात् ।। ४३ ।।\nगव्येषुणेति यो नित्यं सायं प्रातरतन्द्रितः ।।\nउपस्थानं गवां कुर्यात्तस्य स्युस्ताः सदा गृहे ।। ४४ ।।\nअग्ने विवस्वदुषसा मन्त्रेणानेन मन्त्रवित् ।।\nभाजनस्योपनीतस्य यस्त्वग्रं जुहुयात्सदा ।। ४५ ।।\nउत्तरेण बलिं दत्त्वा सर्वान्कामानवाप्नुयात् ।।\nक्षीरैकवृक्षमासाद्य मणिभद्राय मानवः ।। ४६ ।।\nअष्टरात्रोषितः पूजां कृत्वा दद्यात्ततो बलिम् ।।\nसुसंस्कृतेन मांसेन कृष्णपक्षं क्षपेद्बुधः ।। ४७ ।।\nएषस्यतेति मधुमन्निन्द्र एतेन भार्गव ।।\nसुवर्णमाप्नोति नरो यावदिच्छति शत्रुहन् ।। ४८ ।।\nशुक्लपक्षचतुर्दश्यां त्रिरात्रोपोषितो नरः ।।\nमौनं मासं पायसं च रसत्रय समन्वितम् ।। ४९ ।।\nसप्तधेनवो दुदुहुर्मन्त्रेणानेन मन्त्रवित् ।।\nकृष्णपक्षचतुर्दश्यां त्रिरात्रोपोषितस्तथा ।। 2.126.५० ।।\nमत्स्यानुपहरेद्रात्रावासुरीमाप्नुयाच्छ्रियम् ।।\nबलयुक्तश्च भवति दीप्ततेजास्तथैव च ।। २१ ।।\nधानावन्तं करम्भिणं मन्त्रेणानेन पायसम् ।।\nहुत्वा दिगष्टके दद्याद्दिक्पालानां ततो बलिम् ।। ५२ ।।\nवास्तुदोषहरं कर्म मयैतत्परिकीर्तितम् ।।\nराजा समाचरेत्स्नानं पुष्येण श्रवणेन च ।। ५३ ।।\nआप्रातृव्य इति सदा रहस्यं स्नानमाचरेत् ।।\nस्वेच्छापतितजीवन्तीगवां शृङ्गसमुद्भवैः ।। ५४ ।।\nकाशैर्मध्वाज्यसम्पूर्णैर्दधिक्षीरयुतैस्तथा ।।\nनिःसपत्नमवाप्नोति राज्यं निर्गतकण्टकम् ।। ५५ ।।\nघृताक्तं तु यवद्रोणं वात आवतभेषजम् ।।\nअनेन हुत्वा विधिवत्सर्वान्दोषान्व्यपोहति ।।५६।।\nप्रादेवो दास एतेन कृष्णान्हुत्वा तथा तिलान् ।।\nकृत्वा कर्माणि तीर्थोदैः स्तैन्यात्क्षिप्रं विमुच्यते ।।५७ ।।\nअभि त्वा पूर्वपीतं ये वषट्कारसमन्वितम् ।।\nबाधकेध्मसहस्रं तु हुतं युद्धे जयप्रदम् ।। ५८ ।।\nहस्त्यश्वपुरुषान्कुर्याद्बुधः पिष्टमयाञ्छुभान् ।।\nपरकीयानथोद्दिश्य प्रधानपुरुषाँस्तथा ।। ५९।।\nस्वस्त्यन्नापिष्टपचने क्षुरेणोत्कृत्य भागशः ।।\nअभित्वा शूर नो नुमो मन्त्रेणानेन मन्त्रवित् ।। 2.126.६० ।।\nकृत्वा सर्षपतैलाक्तान्क्रोधेन जुहुयात्ततः ।।\nएतत्कृत्वा बुधः कर्म संग्रामे जयमाप्नुयात् ।। ६१ ।।\nआषाढ्यां पौर्णमास्यां तु सोपवासो विचक्षणः ।।\nसायं धान्यानि वस्त्राणि सस्यानि तोलयेद बुधः ।।६२ ।।\nइध्ममिद्देवतामन्ने मन्त्रेणामन्त्रयेत्तु ताम् ।।\nपूजितां वासयेद्रात्रौ देशे परमपूजिते ।। ६३ ।।\nदेशानां भूमिपालानां तथा देवचतुष्पदाम् ।।\nमृन्मयानां तु कर्तव्यं तथा रात्र्याधिवासनम् ।। ६४ ।।\nतुलितानां द्वितीयेह्नि तत्तद्वृद्धि प्रवर्धने ।।\nहीनस्य क्षयमादेश्यं समस्य समता तथा।।६५।।\nगोव्रतं तु बुधः कुर्यादादौ मासचतुष्टयम् ।।\nततस्त्वरण्यं प्रविशेत्तत्र कुर्याज्जपं शुभम् ।।६६।।\nतपः सदृशमासाद्य जाप्त्वैतदिति वै सदा ।।\nसहस्रकृत्वस्तु जपेत्सप्तरात्रत्रये गते।।६७।।\nमनसा कांक्षितान्कामान्ध्रुवमाप्नोति मानवः।।\nअन्तरिक्षेण वा याति रूपान्यत्वं करोति वा ।।६८।।\nअदृश्यत्वमवाप्नोति दैत्यत्वमथ वा पुनः ।।\nतंतं काममवाप्नोति यंयं वा मनसेच्छति ।।६९।।\nसाम्नस्तु देवतां ज्ञात्वा तेन साम्ना तु देवताम् ।।\nआराधयेत्सुप्रसन्ना साम्ना स्यात्संशयं विना।।2.126.७०।।\nअमूषु पूर्वं तु सदा मन्त्रमावर्तयेच्छुचिः ।।\nचन्दनेनानुलिप्तांगो जातिपुष्पधरस्तथा ।। ७१ ।।\nश्वेतोष्णीषः श्वेतवासाः सर्वान्कामानवाप्नुयात् ।।\nएवं दुदुहकेत्येतत्सोपवासस्तु यो जपेत् ।। ७२ ।।\nअक्षतैः सुमनोभिश्च तथा वा गौरसर्षपैः ।।\nअवकीर्य शुभं देशं त्वेकाकी प्रस्वपेन्निशि ।। ७३ ।।\nवाग्यतस्तु तथा स्वप्ने पश्यतीति शुभंशुभम् ।।\nयथावद्भृगुशार्दूल भविष्यद्भूतमेव वा ।। ७४ ।।\nभारुण्डं वामदेव्यं च रथन्तरबृहद्रथौ ।।\nसर्वपापप्रशमनाः कथिताः संशयं विना ।। ७५ ।।\nसाम्नां विधिस्ते कथितो नृवीर संक्षेपतः कर्मकरो मयैषः ।।\nआथर्वणं वच्मि निबोध तन्मे चेतः समाधाय महानुभाव ।। ७६ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे रामं प्रति पुष्करोपाख्याने सामविधिकथनन्नाम षड्विंशत्युत्तरशततमोऽध्यायः ।। १२६ ।।\n2.127\n।। पुष्कर उवाच ।।\nशान्तातीतं गणं हुत्वा शान्तिमाप्नोति मानवः ।।\nभैषज्यं च गणं हुत्वा सर्वान्रोगानपोहति ।। १ ।।\nत्रिषस्तीयं गणं हुत्वा सर्वपापैः प्रमुच्यते ।।\nक्वचिन्नाप्नोति च भयं हुत्वा चैवाभयं गणम् ।। २ ।।\nन क्वचिज्जायते राम गणं हुत्वा पराजयः ।।\nआयुष्यं च गणं हुत्वा चापमृत्यून्व्यपोहति।।३।।\nएते दशगुणाश्चैव होतव्याः स्युर्यथाक्रमम् ।।\nअष्टादशसु धर्मज्ञ दशशान्तिषु भार्गव ।। ४ ।।\nवैष्णवी च तथा चैन्द्री ब्राह्मी रौद्री तथैव च ।।\nवायव्या वारुणी चैव कौबेरी भार्गवी तथा ।। ५ ।।\nप्राजापत्या तथा त्वाष्ट्री कौमारी वह्निदेवता ।।\nमारुद्गणी च गान्धारी शान्तिर्वै रुदती तथा।।६।।\nशान्तिरांगिरसी याम्या पार्थिवी च भृगूत्तम ।।\nएतास्तु शान्तयः प्रोक्ताः सर्वकर्महिताः सदा ।। ७ ।।\nयस्त्वामृत्युरितीत्येतज्जप्तं मृत्युविनाशनम् ।।\nहुत्वा च मातृनामानि कामानेवमवाप्नुयात् ।। ८ ।।\nसुपर्णस्त्विति हुत्वा च भुजगैर्नैव बाध्यते ।।\nयस्येदं भूमिमिति च भूमिकामो जपेत्सदा ।। ९ ।।\nपृथिव्यामुत्तमोसीति हुतं श्रैष्ठ्यप्रदं सदा ।।\nऔदुम्बरं यो न इति तथा वीर्यविवर्धनम् ।। 2.127.१० ।।\nइन्द्रेण दत्तमित्येतत्सर्वबाधाविनाशनम् ।।\nहिरण्यवर्ण इति च स्नानं पापहरं भवेत् ।। ११ ।।\nअसितस्येति सर्वाणि विषघ्नानि भृगूत्तम ।।\nसारस्वतीति मन्त्रांश्च विषघ्नान्निर्विशेद्बुधः ।।१२ ।।\nशरभादीनि सर्वाणि पिशाचक्षपणानि च ।।\nयमस्य लोकादित्येतद्दुःस्वप्नशमनं परम् ।। १३ ।।\nअग्नेर्व इति चाप्येतत्कथितं मन्युनाशनम् ।।\nऊर्ध्वो भवति विज्ञेयः कृत्वा स्थानकरः परः।।१४।।\nइन्द्रं वयं वणिजमिति पण्यलाभकरं परम् ।।\nकामो मे राज्ञीति हुतं स्त्रीणां सौभाग्यवर्धनम्।।१५।।\nभद्राय कर्णमित्येतत्कर्णप्रस्यन्दने जपेत् ।।\nभद्रासाक्षिवधे जाता कर्णप्रस्यन्दने तथा ।। १६ ।।\nतुभ्यमेवाजिरिति आयुष्यं तु हुतं भवेत् ।।\nआयातु पितमित्येतन्मित्रलब्धिकरं हुतम् ।। १७ ।।\nआशासानमिदं जना मिश्रधान्येन होमयेत् ।।\nआधिपत्यमवाप्नोति सर्वत्र मनुजोत्तम ।।१८।।\nअग्निरीशेभिरित्येतद्गवां वृद्धिकरं परम् ।।\nद्वादशाहं तु जुहुयात्पराकेण विशेषतः ।। १९ ।।\nशातो हविरितीत्येतद्ग्रामस्वास्थ्यकरं भवेत् ।।\nतस्माद्ग्रामान्मृदा कृत्वा वेदिसाम्यं समश्नुते ।। 2.127.२० ।।\nविधाय स्वेति सर्वाणि राष्ट्रस्वीकरणानि तु ।।\nत्रिभ्यो भद्रेभ्य इत्येतद्वास्तोष्पतमुदाहृतम् ।। २१ ।।\nध्रुवं ध्रुवेणेति हुतं स्थानलाभकरं भवेत् ।।\nअच्युतापोस्तथा राम कथितं स्थानलाभदम् ।।२२ ।।\nपयो देवेष्विति हुतं रायस्पोषकरं परम् ।।\nयुनक्त सीरेति शुना कृषिलाभकरं भवेत् ।। २३ ।।\nअयं ते योनिरित्येतत्पुत्रलाभकरं भवेत् ।।\nशुने वत्सा तथा ह्येतद्गवां वृद्धिकरं हुतम् ।। २४ ।।\n... ... मेति कथितं सर्वत्र श्रैष्ठ्यकारकम् ।।\nयदग्न इति चाप्येतद्बन्धनान्मोक्षकारकम् ।। २५ ।।\nयो न स्व इति चाप्येतच्छत्रुनाशकरं परम् ।।\nसवन्नहन्निति तथा नात्र कार्या विचारणा।।२६।।\n( त्वमत्वममितीत्येतद्यशसो वर्धनं परम् ।।\nयथा वृषिमितीत्येतत्स्त्रीणां सौभाग्यवर्धनम् ।। ।। २७ ।।\nआनो अग्न इत्येतच्च कथितं पतिलाभदम् ।।\nयेन वेहेति मां चैव गर्भलाभकरं भवेत् ।। २८ ।।\nइमं तपस्विन्निति तथा भवेत्सौभाग्यवर्धनम् ।।\nयत्पृथिव्यामनावृत्तं हुतमेतद्यथाविधि ।।२९ ।।\nकृत्वा तु संशनं ज्ञेयं नात्र कार्या विचारणा ।।\n...........।।2.127.३०।।।)\nशिवं शिवाभिरित्येतद्भवेच्छ्रेयस्करं परम् ।।\nदूत्या दूषणमित्येतत्कृत्यादूषणमुच्यते ।। ३१ ।।\nबृहस्पतिः परिपातु पथि स्वस्त्ययनं भवेत् ।।\nमनो विवन्न भयदं पथि स्वस्त्ययनं भवेत् ।। ३२ ।।\nअयन्नो अग्निरध्यक्षो भवेदग्निप्रसादतः ।।\nसंवत्सरं तु शिरसा धारयेद्यो हुताशनम् ।। ३३ ।।'\nमन्त्रमेतज्जपेन्नित्यमाग्नेयाशामुखः स्थितः ।।\nअनग्निज्वलनं कुर्याद्रामसंवत्सरे गते।।३४।।\nदूत्या दूतिरसीत्येतज्जपेन्मन्त्रमनुत्तमम् ।।\nकुर्यात्प्रदिसराबन्धं सर्वदोषनिबर्हणम्।।३५।।\nप्राणसूक्तञ्च कथितं तथा प्राणविवर्धनम् ।।\nमुञ्चामि त्वेति कथितमपमृत्युविमोक्षणम् ।।३६।।\nअथर्वशिरसोऽध्येता सर्वपापैः प्रमुच्यते ।।\nपरमं पावनं तद्धि सर्वकल्मषनाशनम्।।३७।।\nएवमेते शुभा मन्त्राः प्रतिवेदं मया तव ।।\nसमासात्कथिता राम समुद्धृत्य प्रधानतः ।। ३८ ।।\nएकैकस्य च मन्त्रस्य विनियोगाः सहस्रशः ।।\nकथिता भृगुशार्दूल पुराणैः सुमहात्मभिः ।। ३९ ।।\nन ते शक्या महाभाग वक्तुं वर्षशतैरपि ।।\nप्राधान्येन तु मन्त्राणां किञ्चित्कर्म तवेरितम् ।। 2.127.४० ।।\nहोमे यत्र न निर्दिष्टं मया द्रव्यं पुरा तव ।।\nहवींषि तत्र वक्ष्यामि तानि मे गदतः शृणु ।। ४१ ।।\nवृक्षाणां यज्ञियानान्तु समिधः प्रथमं हविः ।।\nआज्यञ्च व्रीहयश्चैव तथा वै गौरसर्षपाः ।। ४२ ।।\nअक्षतानि तिलाश्चैव दधि क्षीरञ्च भार्गव ।।\nदर्भास्तथैव दूर्वाश्च बिल्वानि कमलानि च ।। ४३ ।।\nशान्तिपुष्टिकराण्याहुर्द्रव्याण्येतानि भार्गव ।।\nतैलेन्धनानि धर्मज्ञ राजिकां रुधिरं विषम् ।। ४४ ।।\nसमिधः कण्टकोपेता अभिचारेषु योजयेत् ।।\nआर्षं वै दैवतं छन्दस्त्वविज्ञाय भृगूत्तम ।। ।। ४५ ।।\nमन्त्रस्य तेन मन्त्रेण जप्यहोमौ न कारयेत् ।।\nछन्दसि ब्राह्मणे सूक्ते यदव्यक्तं प्रदृश्यते ।। ४६ ।।\nविद्वद्भि सह निश्चित्य तद्यज्ञमवतारयेत् ।।\nसम्भारा ये यथा यत्र यानि द्रव्याणि यो विधिः ।। ४७ ।।\nशाखां प्रति तथा तत्र तत्प्रमाणमिति स्थितिः ।।\nयः स्वसूत्रमतिक्रम्य परसूत्रेण वर्तते ।। ४८ ।।\nअप्रमाणमृषिं कृत्वा सोऽप्यधमेण युज्यते ।।\nतस्मात्सर्वप्रयत्नेन स्वसूत्त्रं न विलंघयेत् ।। ४९ ।।\nप्राक्तन्त्रोत्तरतन्त्रे द्वे स्वशाखाप्रत्यया द्विज ।।\nसर्वकर्मसु कर्तव्ये मध्ये कर्म विधीयते ।। 2.127.५० ।।\nअथर्वणोऽयं कथितो विधिस्ते संक्षेपतो भार्गववंशमुख्य ।।\nअतः परं किं कथयामि तुभ्यं तन्मे वदस्वायतलोहिताक्ष ।। ५१ ।।\nइति श्रीविष्णुधर्मोत्तरे द्वितीय खण्डे मार्कण्डेयवज्रसंवादे रामं प्रति पुष्करोपाख्यानेऽथर्वविधिकथनन्नाम सप्तविंशत्युत्तरशततमोऽध्यायः ।। १२७ ।।\n2.128\nराम उवाच ।।\nएकं मन्त्रं समाचक्ष्व देव लक्ष्मीविवर्धनम् ।।\nप्रतिवेदं जगन्नाथ यादोगणनृपात्मज ।। १ ।।\nपुष्कर उवाच ।।\nश्रीसूक्तं प्रतिवेदञ्च ज्ञेयं लक्ष्मीविवर्धनम् ।।\nअस्मिँल्लोके परे वापि यथाकामं द्विजस्य तु।।२।।\nराम उवाच ।।\nप्रतिवेदं समाचक्ष्व श्रीसूक्तं पुष्टिवर्धनम् ।।\nश्रीसूक्तस्य तथा कर्म सर्वधर्मभृतां वर।। ।।३।।\nपुष्कर उवाच ।।\nहिरण्यवर्णा हरिणीमृचः पञ्चदश द्विज ।।\nश्रीसूक्तं कथितं पुण्यमृग्वेदे पुष्टिवर्धनम् ।।४।।\nरथे अक्षेषु वाजेति चतस्रस्तु तथा ऋचः ।।\nश्रीसूक्तं तु यजुर्वेदे कथितं पुष्टिवर्धनम् ४५।।\nश्रायन्तीयं तथा मासं सामवेदे प्रकीर्तितम् ।।\nश्रियं दातुर्मयि देहि प्रोक्तमाथर्वणे तथा ।।६।।\nश्रीसूक्तं यो जपेद्भक्त्या तस्यालक्ष्मीर्विनश्यति ।।\nजुहुयाद्यश्च धर्मज्ञ हविष्येण विशेषतः।।७।।\nश्रीसूक्तेन तु पद्मानां घृताक्तानां  भृगूत्तम ।।\nअयुतं होमयेद्यस्तु वह्नौ भक्तियुतो नरः ।।८।।\nपद्महस्तद्वया लक्ष्मीस्तं नरं तूपतिष्ठति ।।\nदशायुतं तु पद्मानां जुहुयाद्यस्तथा जले ।।९।।\nनापैति तत्कुलाल्लक्ष्मी विष्णोर्वक्षोगता यथा ।।\nघृताक्तानान्तु बिल्वानां हुत्वा रामायुतं तथा ।। 2.128.१० ।।\nबहुवित्तमवाप्नोति स यावन्मनसेच्छति ।।\nबिल्वानां लक्षहोमेन कुले लक्ष्मीमुपाश्नुते ।।११।।\nपद्मानामथ बिल्वानां कोटिहोमं समाचरेत् ।।\nश्रद्दधानः समाप्नोति देवेन्द्रत्वमपि ध्रुवम् ।। १२ ।।\nसंपूज्य देवीं वरदां यथावत्पद्मैः सितैर्वा कुसुमैस्तथान्यैः ।।\nक्षीरेण धूपैः परमान्नभक्ष्यैर्लक्ष्मीमवाप्नोति विधानतश्च ।। १३ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे रामं प्रति पुष्करोपाख्याने श्रीसूक्तमाहात्म्यकथनन्नामाष्टाविंशत्युत्तरशततमोऽध्यायः ।। १२८ ।।\n2.129\nराम उवाच ।।\nएकं मन्त्रं समाचक्ष्व सर्वकर्मकरं शिवम् ।।\nऐहिकं सर्वधर्मज्ञ पारलौकिकमेव च ।। १ ।।\nपुष्कर उवाच ।।\nप्रतिवेदं महाभाग यत्सूक्तं पौरुषं स्मृतम् ।।\nसर्वकर्मकरं ज्ञेयं पवित्रं माधुसूदनम् ।। २ ।।\nएकैकया ऋचा राम स्नातो दत्त्वा जलाञ्जलीः ।।\nपौरुषेण च सूक्तेन मुच्यते सर्वकिल्बिषैः ।।।\nअन्तर्जलगतो जप्त्वा तथा सूक्तं तु पौरुषम् ।।\nसर्वकल्मषनिर्मुक्तो यथेष्टां लभते गतिम् ।। ४ ।।\nएकैकया ऋचा स्नातः पुष्पं पुष्पं निवेदयेत ।।\nपुरुषाय जले राम सर्वपापैर्विमुच्यते ।। ५ ।।\nएकैकया ऋचा स्नातो दत्त्वा राम फलंफलम् ।।\nसर्वान्कामानवाप्नोति यान्कांश्चिन्मनसेच्छति ।। ६ ।।\nपौरुषेण च सूक्तेन प्राणायामो महाफलः ।।\nजपहोमौ तथा राम सर्वकल्मषनाशनौ ।।७।।\nसुरापो ब्रह्महा स्तेनस्तथैव गुरुतल्पगः ।।\nपापेभ्यो विप्रमुच्येत जप्त्वा सूक्तं तु पौरुषम् ।। ८ ।।\nकृच्छैर्विशोधितः पूर्वं मध्याह्ने सलिलापगः ।।\nस्नातस्तु पौरुषं सूक्तं जपेन्नित्यमतन्द्रितः ।। ९ ।।\nसंवत्सरेण देवेशं वासुदेवं प्रपश्यति ।।\nस्वयमेव महाभाग शाकमूलफलाशनः ।।2.129.१०।।\nतस्मात्काममवाप्नोति यद्राम मनसेच्छति ।।\nश्रियमग्र्यां तथा रूपं जीवितं दीर्घमेव च।।११।।\nअणिमां लघिमां प्राप्तिं महिमां च भृगूत्तम ।।\nईशित्वञ्च वशित्वञ्च प्रकाम्यञ्च भृगूत्तम ।। १२।।\nयत्र कामावसायित्वं तस्मात्प्राप्नोति मानद ।।\nदुरवापमथान्यद्वा यत्किञ्चिन्मनसेच्छति ।। १३।।\nअकामः पौरुषं सूक्तं जप्त्वा नित्यमतन्द्रितः ।।\nतत्र याति महाभाग यद्विष्णोः परमं पदम् ।। १४ ।।\nमांगल्यमेतत्परमं पवित्रं संसारदुःखौघविनाशकारि ।।\nसुखप्रदं धर्मविधं नराणां मनोरमावाप्तिकरं प्रदिष्टम् ।। १५ ।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्करोपाख्याने पुरुषसूक्तमाहात्म्यवर्णनन्नामैकोनत्रिंशदुत्तरशततमोऽध्यायः ।। १२९ ।।\n2.130\nराम उवाच ।। ।\nपुरा धर्माणि प्रोक्तानि ब्रह्मचारिगृहस्थयोः ।।\nकर्माण्युक्तानि च ब्रूहि शिष्टमप्याश्रमद्वयम् ।। १ ।।\n(गृहस्थधर्मानाश्रित्य काम्यानि सुरसत्तम ।।।\nकर्माणि तानि मे ब्रूहि शिष्टान्यप्याश्रमद्वये ।। २ ।।\nपुष्कर उवाच ।\nसुखं गृहाश्रमे स्थित्वा विधिवत्स्नातको द्विजः ।।\nवने वसेत्तु नियतो यथावद्विजितेन्द्रियः ।। ३ ।।)\nगृहस्थस्तु यदा पश्येद्वलीपलितमात्मनः ।।\nअपत्यस्यैव चापत्यं तदारण्यं समाश्रयेत् ।। ४ ।।\nसंत्यज्य ग्राम्यमाहारं सर्वञ्चैव परिच्छदम् ।।\nपुत्रेषु भार्यां निक्षिप्य वनं गच्छेत्सहैव वा ।। ५ ।।\nअग्निहोत्रं समादाय गृह्यं चाग्निं परिच्छदम् ।।\nग्रामादरण्यं निःसृत्य निवसेद्विजितेन्द्रियः ।। ६ ।।\nमुन्यन्नैर्विविधैमेध्यैः शाकमूलफलेन वा ।।\nसर्वानेव महायज्ञान्निर्वपेद्विधिपूर्वकम् ।। ७ ।।\nवसीत चर्म चीरं वा सायं स्नायात्प्रगे तथा ।।\nजटाश्च बिभृयान्नित्यं श्मश्रुलोमनखांस्तथा ।।८।।\nयद्यच्च स्यात्ततो दद्याद्बलिं भिक्षाञ्च शक्तितः ।।\nसमूलफलभिक्षाभिरर्चयेदाश्रमागतान् ।। ९ ।।\nस्वाध्यायनित्ययुक्तः स्याद्दान्तो मैत्रः समाहितः ।।\nदाता नित्यमनादाता सर्वभूतानुकम्पकः ।। 2.130.१० ।।\nवैतानिकश्च जुहुयादग्निहोत्रं यथाविधि ।।\nदर्शयन्स्कन्दयन्पर्वं पौर्णमासीञ्च योगतः ।। ११ ।।\nऋक्षेष्ट्याग्रयणश्चैव चातुर्मास्यानि चाहरेत् ।।\nउत्तरायणञ्च क्रमशो दक्षिणायनमेव च ।। १२ ।।\nवासन्तैः शारदैमेध्यैर्मुन्यन्नैः सुसमाहृतैः ।।\nपुरोडाशांश्चरूँश्चैव विधिवन्निर्वपेत्पृथक् ।। १३ ।।\nदेवताभ्यस्तु तद्धुत्वा वन्यं मेध्यतरं हविः ।।\nशेषमात्मनि युञ्जीत लवणञ्च स्वयं कृतम्।।१४।।\nस्थलजोदकशाकानि पुष्पमूलफलानि च ।।\nमध्यवृक्षोद्भवान्यद्यात्स्नेहांश्च फलसंयुतान् ।। १५ ।।\nवर्जयेन्मधुमांसानि भौमानि कवकानि च ।।\nभूस्तृणं शिग्रुकञ्चैव भल्लातकफलानि च ।।१६।।\nत्यजेदाश्वयुजे मासि मुन्यन्नं पूर्वसञ्चितम् ।।\nजीर्णानि चैव वासांसि पुष्पमूलफलानि च ।। १७ ।।\nन फालकृष्टमश्नीयादुत्सृष्टमपि केनचित् ।।\nन ग्रामजातमन्नञ्च पुष्पाणि  च फलानि च ।। १८ ।।\nअग्निपक्वाशनो वा स्यात्कालपक्वभुगेव वा ।।\nअश्मविद्धो भवेद्वापि दन्तोलूखलिकस्तथा ।। १९ ।।\nसद्यः प्रक्षालिको वा स्यान्माससञ्चयिकोऽपि वा ।।\nषण्मासनिचयो वा स्यात्समानिचय एव वा।।2.130.२०।।\nनक्तं वान्नं समश्नीयाद्दिवा चाहृत्य शक्तितः।।\nचतुर्थकालिको वा स्यात्स्याद्वा चाष्टमकालिकः ।। २१ ।।\nचान्द्रायणविधानैर्वा शुक्ले कृष्णे च वर्तयेत् ।।\nपक्षान्तयोर्वाप्यश्नीयाद्यवागूं क्वथितां सकृत् ।। २२ ।।\nपुष्पमूलफलैर्वापि   केवलैर्वर्तयेत्सदा ।।\nकालपक्वैः स्वयं शीर्णैर्वैखानसपथि स्थितः ।। २३ ।।\nभूमौ विपरिवर्तेत तिष्ठेद्वा प्रपदैर्दिनम् ।।\nस्थानासनाभ्यां विहरेत्सवनेषूपयन्नपः ।। २४ ।।\nग्रीष्मे पञ्चतपास्तु स्याद्वर्षासु भावकाशकः ।।\nआर्द्रवासास्तु हेमन्ते क्रमशो वर्धयंस्तपः ।। २५ ।।\nउपस्पृशंस्त्रिषवणं पितॄन्देवांश्च तर्पयेत् ।।\nतपश्चरंश्चोग्रतरं शोषयेद्देहमात्मनः ।। २६ ।।\nअग्नीनात्मनि वैतानान्समारोप्य यथाविधि ।।\nअनग्निरनिकेतश्च मुनिर्मूलफलाशनः ।। २७ ।।\nअप्रपन्नः सुखार्थेषु ब्रह्मचारी धराश्रयः।।\nशरणेषु समश्चैव वृक्षमूलनिकेतनः ।। २८ ।।।\nतापसेष्वेव विप्रेषु यात्रिकं भैक्षमाहरेत् ।।\nगृहमेध्येषु चान्येषु द्विजेषु वनवासिषु ।। २९ ।।\nग्रामादाहृत्य नाश्नीयादष्टौ ग्रासान्वने वसन् ।।।\nविविधाश्चोपनिषदो ह्यात्मसंशुद्धये श्रुतीः ।। 2.130.३० ।।\nऋषिभिर्ब्राह्मणैश्चैव गृहस्थैरेव सेविताः ।।\nविद्यातपोभिवृद्ध्यर्थं शरीरस्य च शुद्धये ।। ३१ ।।\nअपराजितां वास्थाय व्रजेद्दिशमजिह्मगः ।।\nआनिपाताच्छरीरस्य युक्तो वार्यनिलाशनम् ।। ३२ ।।\nत्यक्त्वा तनुं सम्यगथोदितस्य विधेरथैकस्य वने निवासी ।।\nप्राप्नोति लोकं स पितामहस्य त्यक्त्वा भयं नात्र विचारमस्ति ।। ३३ ।।\nइति श्रीविप्णुधर्मोत्तरे द्वितीयखण्डे  मार्कण्डेयवज्रसंवादे रामं प्रति पुष्करोपाख्याने वानप्रस्थाश्रमकथनन्नाम त्रिंशदुत्तरशततमोऽध्यायः ।। १३० ।।"
  }
]
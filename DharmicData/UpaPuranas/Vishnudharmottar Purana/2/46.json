[
  {
    "text": "।। पुष्कर उवाच ।। ।।\nअतः परं प्रवक्ष्यामि शृणु तेषां चिकित्सितम् ।।\nवृषो निम्ब बृहत्यौ च गुडूची च समांसिका ।। १ ।।\nशिङ्घाणकहरापिण्डी स्वेदस्य शिरसस्तथा ।।\nयावशूकं समदनं पिप्पली विश्वभेषजम् ।। २ ।।\nसर्षपा गृहधूमश्च निर्गुण्डी सुरसा वचा ।।\nनिम्बपत्रयुता पायौ वर्तिः शूलविनाशिनी ।। ३ ।।\nहिङ्गु पुष्करमूलं च नागरं साम्लवेतसम् ।।\nपिप्पली सैन्धवयुतं शूलघ्नं तूष्णवारिणा ।। ४ ।।\nनागरातिविषौ मुस्ता सानन्ता बिल्वमालका ।।\nक्वाथो मासं पिबेद्वाजी सर्वातीसारनाशनम् ।। ५ ।।\nप्रियंगुशारिवाभ्यां च युक्तमाजं शृतं पयः ।।\nपर्याप्तशर्करं पीत्वा श्रमाद्वाज्यवमुच्यते ।। ६ ।।\nद्रोणिकायां तु दातव्या तैलवस्तिस्तुरङ्गमे ।।\nकोष्ठजाश्च शिरा वेध्यास्तेन तस्य सुखं भवेत् ।। ७ ।।\nदाडिमं त्रिफलां व्योषं गुडं च समभागिकम् ।।\nपिण्डमेतत्प्रदातव्यमश्वानां कासनाशनम् ।। ८ ।।\nप्रियङ्गुरोध्रमधुभिः पिबन्ति स्म रसं हयाः ।।\nक्षीरं वामं च कालोड्यं कश्मलाद्विप्रमुच्यते ।। ९ ।।\nप्रस्कन्नेषु च सर्वेषु श्रेय आदौ विशोषणम् ।।\nअभ्यङ्गोद्वर्तनस्नेहनस्यवर्तिक्रमस्ततः ।। 2.46.१० ।।\nप्रस्कन्नं प्रशमं याति यदि नानेन कर्मणा ।।\nउरस्युपान्तपार्श्वे च ततो विस्रावयेच्छिराम् ।। ११ ।।\nज्वलितानां तुरङ्गाणामयमेव क्रियाक्रमः ।।\nनस्यमेकं विना राम सर्वमेतत्प्रशस्यते ।। १२ ।।\nरोध्रकरञ्जयोर्मूलं मातुलुङ्गाग्निनागराः ।।\nकुष्ठहिङ्गुवचारास्नालेपोऽयं शोफनाशनः ।। १३ ।।\nसमासेन शिरां विध्याद्देया वापि जलौकसः ।।\nत्र्यहेत्र्यहे वा धर्मज्ञ नस्यकर्म समाचरेत् ।। १४ ।।\nमञ्जिष्ठा मधुकं द्राक्षा बृहत्यौ रक्तचन्दनम् ।।\nत्रपुसीबीजमूलानि शृङ्गाटककशेरुकम् ।। १५ ।।\nअजापयः शृतमिदं सुशीतं शर्करान्वितम्।।\nपीत्वा निरशनो वाजी रक्तमेहात्प्रमुच्यते ।। १६ ।।\nमन्याहनुनिगालस्थः शिरःशोफो गलग्रह ।।\nअभ्यङ्गः कटुतैलेन तत्र तेष्वेव शस्यते ।। १७ ।।\nयवैः स्निग्धकुलत्थैश्च ततः स्वेदं प्रयोजयेत् ।।\nमृदूकृते ततः शोफे नस्यकर्म समाचरेत् ।।१८।।\nवचा- - - - सैन्धवं स्वरसो रसः ।।\nकृष्णाहिङुयुतैरेभिः कृत्वा नस्यं न सीदति ।।१९।।\nनिशा ज्योतिष्मती पाठा कृष्णा कुष्ठा वचा मधु ।।\nजिह्वास्तम्भे च लेपोऽयं गुडमूत्रयुतो हितः ।। 2.46.२० ।।\nतिलैर्युक्ता रजन्या च निम्बपत्रैश्च योजिता ।।\nक्षौद्रेण शोधनी पिण्डी सर्पिषा व्रणरोपिणी ।। २१ ।।\nअभिघातेन खञ्जन्ति येनाश्वास्तीव्रवेदनाः ।।\nपरिषेकक्रिया तेषां तैलेनाशु रुजापहा ।।२२।।\nदोषकोपाभिघाताभ्यां तिलजे जृम्भते सदा ।।\nशान्तिर्मध्वाज्यबन्धाभ्यां पक्वम्भिन्ने व्रणे क्रमः ।। २३ ।।\nअश्वत्थोदुम्बरप्लक्षमधूकवटकल्ककैः।।\nप्रभूतसलिलः क्वाथः सुखोष्णो व्रणशोधनः ।। २४ ।।\nशताह्वा नागरं रास्ना मञ्जिष्ठाकुष्ठसैन्धवैः ।।\nदेवदारुवचायुग्मरजनीरक्तचन्दनैः ।। २५ ।।\nतैलं सिद्धं कषायेण गुडूच्या पयसा सह ।।\nप्रक्षीणे वस्तिनस्ये च योज्यं सर्वत्र लंघने ।। २६ ।।\nरक्तस्रावो जलौकाभिर्नेत्रान्ते नेत्ररोगिणः ।।\nखदिरोदुम्बराश्वत्थकषायेण च धावनम् ।। २७ ।।\nधात्रीदुरालभातिक्ता प्रियङ्गुकुङ्कुमैः समैः ।।\nगुडूच्या कृतकः कल्को हितमुष्णावलम्बिते ।। ।। २८ ।।\nउपान्ते च शिरास्रावे मुष्कशोफे तथैव च ।।\nक्षिप्रकारिणि दोषे च सद्यो वेधनमिष्यते ।। २९ ।।\nगोशकृत्सर्जिकाकुष्ठरजनीतिलसर्षपैः ।।\nगवां मूत्रेण पिष्टैश्च मर्दनं कण्डुनाशनम् ।। 2.46.३० ।।\nसितामधुयुतः क्वाथो वाशिकायाः सशर्करः ।।\nरक्तपित्तहरः पानादश्वकर्णात्तथैव च ।। ३१ ।।\nआमे परिणते पक्वं पक्वमांसे जरां गते ।।\nपक्वमांसयुतं नेष्टं सर्वं जीर्णं प्रशस्यते ।। ३२ ।।\nसप्तमेसप्तमे देयमश्वानां लवणं दिने ।।\nतथा भुक्तवतां देया परिपाने तु वारुणी ।। ३३ ।।\nजीवनीयैः सुमधुरैर्मृद्वीकाशर्करायुतैः ।।\nसपिप्पलीकैः शरदि प्रतिमानं सपद्मकम् ।। ३४ ।।\nविडङ्गपिप्पलीधान्याशताह्वा रोध्रसैन्धवैः ।।\nसावित्रकैस्तुरङ्गाणां प्रतिपानं हिमागमे ।। ३५ ।।।\nरोध्रं प्रियङ्गुका रास्ना पिप्पलीविश्वभेषजैः ।।\nसक्षौद्रैः प्रतिपानं स्याद्वसन्ते कफनाशनम् ।। ३६ ।।\nप्रियङ्गुपिप्पलीरौद्रयष्ट्याह्वैः समहौषधैः ।।\nनिदाघे सगुडा देया मदिराप्रतिपानके ।। ३७ ।।\nभद्रकाष्ठा सलवणं पिप्पल्या विश्वभेषजम् ।।\nभवेत्तैलयुतैरेभिः प्रतिपानं घनागमे ।। ३८ ।।\nनिदाघावृतपित्तानां क्षरन्मदोष्णशोणिताः ।।\nप्रावृड्भिन्नपुरीषाश्च पिबेयुर्वाजिनो घृतम् ।। ३९ ।।\nपिबेयुर्वाजिनस्तैलं कफवाय्वधिकास्तु ये ।।\nस्नेहव्यापद्भवेद्येषां तेषां कार्यं विरूक्षणम् ।। 2.46.४० ।।\nत्र्यहं यवागू रूक्षा स्यात्सुरा च लवणान्विता ।।\nभोजने तक्रसंयुक्तं ह्येष वै रूक्षणे विधिः ।। ४१ ।।\nप्रायोगिकस्तथा देयो वस्तिस्तस्य निरत्ययः ।।\nये पिबन्ति हयाः स्नेहं तेषां वस्तिं न दापयेत् ।। ४२ ।।\nशरन्निदाघयोः सर्पिस्तैलं शीतवसन्तयोः ।।\nवर्षासु शिशिरे चैव वस्तौ देयमिहेष्यते ।। ४३ ।।\nगुर्वभिष्यन्दिभक्तानि व्यायामः स्नानमातपम् ।।\nपायुर्वस्तं च वाहस्य स्नेहपीडस्य वर्जितम्।। ४४ ।।\nस्नानं पानं सकृद्दृष्टमश्वानां सलिलागमे ।।\nअत्यर्थदुर्दिने काले स्नानमेकं प्रशस्यते ।। ४५ ।।\nयुक्तशीतातपे काले द्विः पानं लवणं सकृत् ।।\nग्रीष्मे त्रिः स्नानपानं स्याच्चिरं तस्यावगाहनम् ।। ४६ ।।\nनिस्तुषाणां प्रदातव्यं यवानां चतुराढकम् ।।\nववर्णव्रीहिमौदालाकलनां वापि दापयेत् ।। ४७ ।।\nअहोरात्रेण चान्द्रस्य यवसस्य तुला दश ।।\nअष्टौ शुष्कस्य दातव्याश्चतस्रोऽथ बुसस्य वा ।। ४८ ।।\nदूर्वा पित्तं बुसः कार्श्यं तद्बुसः श्लेष्मसञ्चयम् ।।\nनाशयत्यर्जुनः श्वासं तथा माषो बलक्षयम् ।। ४९ ।।\nवातिकाः पैत्तिकाश्चैव श्लेष्मजाः सान्निपातिकाः ।।\nन रोगाः पीडयिष्यन्ति दूर्वाहारं तुरङ्गमम् ।। 2.46.५०।।\nद्वौ रज्जुबन्धौ दुष्टानां पक्षयोरुभयोरपि ।।\nपश्चाद्बन्धश्च कर्तव्यो हरकीलव्यपाश्रयः ।। ५१ ।।\nकेशानुरूपमास्यस्य केशपुच्छप्रकल्पनम् ।।\nछेदः खुरप्रवृद्धौ च वर्जयेत्तु कनीनिकाम् ।। ५२ ।।\nयत्नोपन्यस्तयवसः कृतधूपनभूमयः ।।\nवसेयुः सम्भृते स्थाने प्रदीपैः सार्वरात्रिकैः ।। ५३ ।।\nशाखामृगोजाः  कृकवाकवश्च धार्याश्च शालासु तथैव धेनुः ।।\nकुर्युर्निशीथे पुरुषाः सशस्त्राः संरक्षणं राम तुरङ्गमाणाम् ।। ५४ ।। ।।\nइति श्रीविष्णुधर्मोत्तरे द्वितीयखण्डे मा० सं० रामं प्रति पुष्करोपाख्याने अश्वचिकित्सा नाम षट्चत्वारिंशत्तमोऽध्यायः ।। ४६ ।। ।। छ ।।\n2.47\n।। पुष्कर उवाच ।। ।।\nनित्यं नैमित्तिकं काम्यं शान्तिकर्म निबोध मे ।।\nपञ्चमीषु च सर्वासु श्रीधरं पूजयेद्भृशम् ।।१।।\nश्रियश्च पूजनं कार्यं हयराज्ञस्तथैव व ।।\nरामोच्चैःश्रवसो नित्यं गन्धमाल्यानुलेपनैः ।। ।। २ ।।\nधूपदीपनमस्कारैस्तथा चैवान्नसम्पदा ।।\nशरद्वसन्तयोः कार्यमेकदन्तस्य पूजनम् ।। ३ ।।\nप्रतिपत्पञ्चमी षष्ठी सप्तमी द्वादशी तथा ।।\nप्रशस्तास्तिथयो राम सूर्यवारो विशेषतः ।। ४ ।।\nकृत्तिकां रोहिणीं भाग्यं चार्यम्णमश्विनीं तथा ।।\nत्वाष्ट्रं सावित्रमादित्यं वायव्यं च भृगूत्तम ।। ।। ५ ।।\nनक्षत्राणि प्रशस्तानि शुक्लपक्षस्तथैव च ।।\nउद्यानेषु विचित्रेषु नदीनां पुलिनेषु च ।। ६ ।।\nदेवतायतनं राम पूजनं तस्य कारयेत् ।।\nअर्घधूपनमस्कारदीपपुष्पान्नसम्पदा ।। ७ ।।\nकुल्माषोल्लोपिकाभक्ष्यमद्यमांससुरासवैः ।।\nओदनैः परमान्नेन फलैः कालोद्भवैः शुभैः ।। ८ ।।\nनृत्य गीतेन वाद्येन शङ्खशब्दैस्तथैव च ।।\nसावित्रैश्च तथैवाज्यं जुहुयाज्जातवेदसि ।। ९ ।।\nॐकारपूर्वं च तथा रेवन्ताय पुनःपुनः ।।\nद्विजातिपूजनं कार्यं माल्यमोदकचन्दनैः ।। 2.47.१० ।।\nदक्षिणाभिश्च धर्मज्ञ यथावदनुपूर्वशः ।।\nनारीषु वर्जयेत्सर्वं रेवन्तस्य निवेदितम् ।। ११ ।।\nएवं सम्पूजितो दद्यात्तुरङ्गमशतान्यपि ।।\nबलं तेजस्तथारोग्यं तुरङ्गाणां च भार्गव ।। १२।।\nअश्वयुक्शुक्लपक्षस्य पञ्चदश्यां नरोत्तम ।।\nतुरङ्गमाणां कर्तव्यं शान्तिकं तन्निबोध मे।।१३।।\nदिगीशानीं विनिष्कृष्य ग्रामाद्देशे मनोरमे।।\nप्रागुदक्प्रवणे राम स्थण्डिलं परिकल्पयेत् ।।१४।।\nनासत्यौ वरुणं देवं तथैवाश्वयुजे द्विज ।।\nपूजयेत्प्रयतो विद्वान्गन्धमाल्यानुलेपनैः।।१५।।\nधूपैर्दीपैर्नमस्कारैस्तथा चान्नेन भूरिणा ।।\nसमुल्लिख्य ततो वेदिं शाखाभिः परिवारयेत् ।।१६।।\nसमन्ततस्तथार्द्राभिर्वस्त्रैश्चाप्यहतैस्तथा ।।\nघटान्सर्वरसैः पूर्णान्दिक्षु दद्याद्यथाविधि ।।१७।।\nविदिक्षु च तथा दद्याद्ध्वजच्छत्राणि बुद्धिमान् ।।\nततः समुपधायाग्निं जयप्रभृतिभिः पुनः ।। १८।।\nहुत्वोक्तदेवतालिङ्गैर्मन्त्रैश्च जुहुयाद्घृतम् ।।\nततः सम्पूजनीयास्तु गन्धमाल्यैस्तुरङ्गमा ।।१९।।\nसन्नद्धपुरुषारूढाः सुसन्नद्धास्तुरङ्गमाः ।।\nसायुधैः पुरुषैः सार्धं वह्निं कुर्युः प्रदक्षिणम् ।।2.47.२०।।\nत्रिः परिक्रामतो वह्निं क्ष्वेडोत्कृष्टनिनादितैः ।।\nशङ्खवाद्यरवोन्मिश्रैर्नेतव्याः स्वगृहं ततः ।। २१ ।।\nरसानि तानि वासांसि गौः कांस्यं कनकं तथा ।।\nदक्षिणायै प्रदातव्यं कर्तुर्द्विजवरोत्तम ।। २२ ।।\nकर्मणानेन भवति प्रभूतं राम वाहनम् ।।\nहृष्टपुष्टं च धर्मज्ञ गदामयविवर्जितम् ।। २३ ।।\nनित्यमेतत्तवोद्दिष्टं शृणु नैमित्तिकं तथा ।।\nअश्वानां मारके प्राप्ते व्याधौ वाप्यतिदारुणे ।। २४ ।।\nप्रकृतेश्च विपर्यासे तथा भृगुकुलोद्भव ।।\nहयचारे शुभे देशे स्थण्डिलं परिकल्पयेत् ।। २५ ।।\nविन्यसेत्कमलं तत्र तन्मध्ये पूजयेद्धरिम् ।।\nश्रियं च देवीं तत्रैव केसरेषु च देवताः ।। २६ ।।\nब्रह्माणं शङ्करं सोममादित्यं च तथाश्विनौ ।।\nरेवन्तमुच्चैःश्रवसं दिक्पालाँश्च दलेष्वपि ।। २७ ।।\nसर्वेषां पूजनं कार्यं गन्धधूपान्नसम्पदा ।।\nदीपमाल्यनमस्कारपुष्पैर्मूलैः सगोरसैः।।२८।।\nप्रत्येकं पूर्णकुम्भैश्च गन्धमाल्याद्यलङ्कृतैः ।।\nतथा पिशितवस्त्रैश्च वर्धमानैः सतण्डुलैः ।। २९ ।।\nतथा प्रतिसरासूत्रैः पताकाभिश्च भार्गव ।।\nतस्यै वोत्तरतो वेदिं कल्पयित्वा यथाविधि ।। 2.47.३० ।।\nततः समुपधायाग्निं यथोक्तानां पृथक्पृथक् ।।\nततोऽग्निहवनस्यानु कांस्यं गां काञ्चनं तथा ।। ३१ ।।\nदेयं वस्त्रयुगं कर्त्रे कारयित्रे तथैव च ।।\nकर्मैतत्सर्वरोगघ्नं सर्वबाधाविनाशनम् ।। ३२ ।।\nउपोषितेन कर्तव्यं ब्राह्मणेन यथाविधि ।।\nउपोषितस्तदा तिष्ठेद्यजमानोऽपि भार्गव ।। ३३ ।।\nअतः परं प्रवक्ष्यामि काम्यं कर्म तवानघ ।।\nउपोषितौ सदा पौष्णे यजमानपुरोहितौ ।।३४।।\nअश्विनर्क्षे सदा स्नानं कुर्युर्यन्मे निबोधत ।।\nअकालमूलौ द्वौ कुम्भौ मधूककुसुमोत्कटौ ।। ३५ ।।\nअश्वगन्धायुतौ कृत्वा स्नाप्यस्ताभ्यां तदा भवेत् ।।\nउत्तमं पूजयेद्विद्वान्नासत्यौ शशिनं तथा ।। ३६ ।।\nअश्विनौ वरुणं चैव शुक्लवासास्तथा हरिम् ।।\nगन्धमाल्यनमस्कारधूपदीपान्नसम्पदा ।। ३७ ।।\nततोऽश्वमिथुनं कार्यं सर्वौषधियुतं मृदा ।।\nप्रणतेन ततो विद्वान्नासत्याभ्यां निवेदयेत् ।। ३८ ।।\nधूपमश्वशफं दद्याद्दैवतानां तथैव च ।।\nयथोक्तानां द्विजश्रेष्ठ जुहुयाच्च पृथक्पृथक् ।। ३९ ।।\nचतुर्थ्यन्तेन नाम्ना तु प्रणवाद्येन भार्गव ।।\nस्वाहान्तेनाथ शतशो मन्त्रपूतं घृतं द्विज ।। 2.47.४० ।।\nअश्वलोम तथा धार्यं फलमूले तथैव च ।।\nएकत्र त्रिवृतं कृत्वा मणिर्धार्यस्तु पूर्ववत् ।। ४१ ।।\nअलंघयन्नश्विनतिं सदैव स्नानं च कुर्यात्प्रयता मनुष्यः ।।\nअश्वानवाप्नोति सहस्रसंख्यान्कुलोद्भवान्वीर्यबलोपपन्नान् ।।४२।।\nइति श्रीविष्णुधर्मोत्तरे द्वितीयखण्डे मा० सं० रामं प्रति पुष्करोपाख्याने अश्वानां शान्तिकर्मविधानन्नाम सप्तचत्वारिंशत्तमोऽध्यायः।।४७।।\n2.48\nपुष्कर उवाच ।।\nकुञ्जराः परमा शोभा शिबिरस्य बलस्य च।।\nआयाति कुञ्जरेष्वेव विजयः पृथिवीक्षिताम् ।। १ ।।\nतेषां संमार्जने यत्नं पालने च भृगूत्तम ।।\nयथावन्नृपतिः कुर्याद्गन्धर्वाः कुञ्जरा मताः ।।२।।\nजयन्ताश्च तथा धार्या यावतां पोषणं सुखम् ।।\nकर्तुं शक्यं न धार्यास्ते क्षुधिता दुःखितास्तथा ।। ३ ।।\nदुःखितास्ते नृणां हन्युः कुलानि च भृगूत्तम ।।\nतस्मात्तेषां सुखं कार्यं यशःश्रीविजयप्रदम् ।। ४ ।।\nसन्नद्धपुरुषारूढैः सुसन्नद्धैस्तुरङ्गमैः ।।\nअनल्पैरपि यद्युक्तं बलं परबलप्रणुत् ।। ५।।।\nतदैकस्यापि समरे कुञ्जरस्य सवर्मणः ।।\nन शक्यं प्रमुखे स्थातुं वेगादापततो द्विज ।।६।।\nअभिन्नानां तु संघानां संहृतानां च भेदनम् ।।\nएकः क्रुद्धो रणे कुर्यात्कुञ्जरः साधु चोदितः ।।७।।\nमदक्लिन्नकपोलस्य किञ्चिदञ्चितचक्षुषः ।।\nबृहदाभोगशुण्डस्य कः शोभां कथितुं क्षमः ।।८।।\nवेगेन धावमानस्य प्रसारितकरस्य च ।।\nकः समर्थः पुरः स्थातुं स्तब्धकर्णस्य दन्तिनः ।।९।।\nयस्य फूत्कारमात्रेण तुरङ्गमशतान्यपि।।\nस्वारूढान्यपि वेगेन विद्रवन्ति  दिशो दश।।2.48.१०।।\nतत्सैन्यं कुञ्जरा यत्र स नृपो यस्य कुञ्जराः ।\nमूर्तिमान्विजयो राम कुञ्जरा मदगर्विताः ।। ११ ।।\nसपक्षा देववाह्यास्ते मनुजानां त्वपक्षकाः ।।\nवाहनार्थं कृता राम स्वयमेव तु वेधसा ।।१२।।\nदृष्ट्वा पताकाभिरलंकृतं तु नागेन्द्रसैन्यं प्रबलं यथाद्रिम्।।\nपतन्ति शीघ्रं हृदयान्यरीणां तस्मात्प्रधानाः सततं गजेन्द्राः १३ ।।\nइति श्रीविष्णुधर्मोत्तरे द्वितीयखण्डे मा० सं० गजप्रशंसा नामाष्टचत्वारिंशत्तमोऽध्यायः ।।४८।।\n2.49\nपुष्कर उवाच ।।\nअतः परं प्रवक्ष्यामि कुञ्जराणां चिकित्सितम् ।।\nपाकलेषु तु सर्वेषु कर्तव्यमनुवासरम् ।। १ ।।\nघृततैलपरीषेकः स्थानं वातविवर्जितम् ।।\nस्कन्धेषु च तथा कार्या क्रिया पाकलवद्द्विज ।।२।।\nगोमूत्रं पाण्डुरोगे तु रजनीभिर्युतं हितम् ।।\nआनाहे तैलसिक्तस्य निवातस्थं प्रशस्यते ।।३।।\nलवणैः पञ्चभिर्मिश्रा प्रतिपानाय वारुणी ।।\nविडङ्गत्रिफलाव्योषसैन्धवैः कवलाः कृताः ।।४।।\nमूर्च्छास्वभोजयेन्नागं क्षौद्रतोयं तु पाययेत् ।।\nअभ्यङ्गः शिरसः कार्यो नस्यश्चैव प्रशस्यते ।। ५ ।।\nनागानां स्नेहकटुकैः पादरोगानुपक्रमेत् ।।\nपञ्चकल्ककषायेण शोधनं च विधीयते ।। ६ ।।\n.......मन्दनं कार्यं मृदुस्निग्धं च भोजयेत् ।।\nशिखितित्तिरलावानां पिप्पलीमरिचान्वितैः ।। ७ ।।\nरसैः सम्भोजयेन्नागं वेपधुर्यस्य जायते ।।\nबालबिल्वं तथा रोध्रं धातुकीं वितुषा सह ।।८।।\nअतीसारविनाशाय पिण्डं भुञ्जीत कुञ्जरः।।\nनस्यं करग्रहे देयं घृतं लवणसंयुतम् ।।९।।\nमागधी मरिचाढ्या च यवागुर्मस्तुसाधितः।।\nतत्कर्णके च दातव्यं वाराहं च तथा रसम्।।2.49.१०।।\nदशमूलकुलत्थाम्ल काकमाची विपाचितम्।।\nतैलमूषणसंयुक्तं गलग्रहगदापहम् ।।११।।\nअष्टभिर्लवणैः पिष्टैः प्रसन्नां पाययेद्युताम् ।।\nमूत्रसंघेऽथवा बीजं क्वथितं त्रपुसस्य च ।। १२ ।।\nत्वग्दोषेषु पिबेन्निम्बं वृषं वा क्वथितं द्विपः ।।\nगवां मूत्रं विडङ्गानि कृमिदोषेषु शस्यते ।। १३ ।।\nशृङ्गबेरकणाद्राक्षाशर्कराभिः शृतं पयः ।।\nक्षतक्षयहरं पानात्तथा मांसरसः शुभः ।। १४ ।।\nमुद्गोदनं व्योषयुतं ह्यरुचौ च प्रशस्यते ।।\nद्रोणिकाशान्तये यूषं पटोलीनिम्बदुर्गजम् ।। १५ ।।\nत्रिवृद्योषाग्निदन्त्यर्कश्यामक्षीरेभपिप्पली ।।\nएष गुल्महरः स्नेहः कृतश्चैव तथासवः ।। १६ ।।\nक्षीरवृक्षनदीजम्बुमल्लकीनां त्वचः शुभाः ।।\nहृद्रोगशान्तये देया विदार्यश्च रसोदनात् ।। १७ ।।\nभेदनश्रावाणभ्यङ्गस्नेहपानानुवासनैः ।।\nसर्वानेव समुत्पन्नान्विद्रवेत्समुपाचरेत् ।। १८ ।।\nयष्टिकं मुद्गयूषेण शारदेषु तथा पिबेत् ।।\nबालबिल्वैस्तथा लेपः कटिरोगेषु शस्यते ।। १९ ।।\nविडंगेन्द्रयवा हिङ्गुसरलं रजनीद्वयम् ।।\nपूर्वाह्णे दापयेत्पिण्डं सर्वशूलोपशान्तये ।। 2.49.२० ।।\nभारेण चलितं दन्तं कुञ्जरस्य समुद्धरेत् ।।\nप्रधाना भोजने तेषां यष्टिकाव्रीहिशालयः ।। २१ ।।\nमध्यमौ यवगोधूमौ शेषाः प्रत्यवराः स्मृताः ।।\nविधौ योगे प्रयत्नेन दग्धिकां तु विवर्जयेत् ।। २२ ।।\nयवसेषु तथैवेक्षुर्नागानां बलवर्धनम् ।।\nनागानां यवसं शुष्कं कफवातप्रकोपनम् ।। २३ ।।\nमदक्षीणस्य नागस्य पयःपानं प्रशस्यते ।।\nजीवनीयैस्तथा द्रव्यैः शृतो मांसरसः शुभः ।। २४ ।।\nमदवृद्धिकरान्योगान्वक्ष्याम्यहमतः परम् ।।\nरणकाले समापन्ने यान्राजा संप्रयोजयेत् ।। २५ ।।\nवायसः कुरवश्चोभौ काकोली नाकुली हरिः ।।\nभवेत्क्षौद्रेण संयुक्तः पिण्डः सद्यः प्रभेदनः ।। २६ ।।\nजातिभंगं समूलश्च कपोतत्वक्तथेङ्गुदी ।।\nअश्वसारकभङ्गश्च पिण्डोऽयमपरस्तथा ।। २७ ।।\nअजशृङ्ग्यर्कमूलाभ्यां सकुञ्जमधुसंयुतः ।।\nमधुमिश्रोप्ययं पिण्डः पुष्पमूलफलान्वितः ।। २८ ।।\nयुद्धकालेऽत्र नागस्य कर्तव्या मदवर्धिनी ।।\nकटुमत्स्या विडङ्गानि क्षारः कोशातकी पयः ।। २९ ।।\nहरिद्रा चेति धूपोऽयं कुञ्जरस्य जयावहः ।।\nपिप्पल्यः श्वेतलशुनं हरितालं मनःशिला ।। 2.49.३० ।।\nअश्वमूत्रोषितो धूपः स्यात्सूर्यपरिशोषितः ।।\nमार्द्वीकं कटुमत्स्याश्च तथा कटुकरोहिणी।।३१।।\nआभयं च त्रयः शैलं धूपोऽयमपरः शुभः ।।\nअग्निकः सर्ववर्णश्च पीलुरित्येष दीपनः।।३२।।\nप्रदेयः कवलो युद्धे मनुष्यास्थिप्रधूपितः ।।\nजीर्णे विधानो देयः स्यात्पिण्डश्च तृट्क्षयङ्करः ।।३३।।\nपिप्पली तण्डुलस्तैलं मार्द्वीकं माक्षिकं तथा ।।\nनेत्रयोः परिषेकोऽयं दीपनीयः प्रशस्यते ।। ३४ ।।\nपुरीषं वृश्चिकायाश्च तथा पारावतस्य च ।।\nक्षीरवृक्षकरीराश्च प्रपन्नाविष्टमञ्जनम् ।। ३५ ।।\nअनेनाञ्जितनेत्रस्तु करोति कदनं  रणे ।।\nउत्पलानि च नीलानि मुस्तं तगरमेव च ।। ३६ ।।\nतण्डुलोदकपिष्टानि नेत्रनिर्वापणं परम् ।।\nप्रवृद्धये नदीजानां पञ्चमेऽब्दे वनौकसाम् ।। ३७ ।।\nदन्तमूलपरीणाहाद्विगुणात्कल्पयेत्परम् ।।\nवनेवृद्धैर्न्नवे च्छेदः कर्तव्यश्च तदा भवेत् ।। ३८।।\nशय्यास्थानं भवेच्चास्य करीषैः पांसुभिस्तथा ।।\nतैलावसेकः शीते स्यान्मासिमासि तथैव च ।। ३९ ।।\nशरन्निदाघयोः सेकः सर्पिषा च तथेष्यते ।।\nराज्यद्विपादभ्यधिकां तु शोभां नागस्य चान्यस्य न जातु कुर्यात् ।।\nशोभाविधानं त्वधिकं सदैव राज्यद्विपस्यैव नृपस्तु कुर्यात् ।। 2.49.४० ।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्करोपाख्याने हस्तिचिकित्सा नामैकोनपञ्चाशत्तमोऽध्यायः ।। ४९ ।।\n2.50\nपुष्कर उवाच ।।\nअतः परं तु नागानां शान्तिकर्म निबोध मे ।।\nनित्यं नैमित्तिकं काम्यं यथावदनुपूर्वशः ।। १ ।।\nपञ्चमीषु च शुक्लासु वासुदेवस्य पूजनम् ।।\nश्रियश्च राम कर्तव्यं नागस्यैरावणस्य च ।। २ ।।\nगन्धमाल्यनमस्कारधूपदीपान्नसम्पदा ।।\nतथा च कृष्णपक्षान्ते मासिमासि द्विजोत्तम ।। ३ ।।\nभूतेज्या सततं कार्या तिलमांसपयोगुडैः ।।\nमत्स्यैः पक्वामिषैर्भक्ष्यैः सुमनोभिश्च भार्गव ।। ४ ।।\nचतुष्पथेषु रथ्यासु तथा शून्यगृहेषु च ।।\nएक वृक्षश्मशानेषु गोपुराट्टालकेषु च ।। ५ ।।\nसङ्गमेषु नदीनां च पर्वतानां गुहासु च ।।\nत्रिकण्टकेषु मुख्येषु शून्यदेवगृहेषु च ।। ६ ।।\nशुक्लपक्षावसानेषु देवतेज्या विधीयते ।।\nगजस्थानोत्तरे भागे प्रागुदक्प्रवणे शुभे ।। ७ ।।\nब्रह्माणं शङ्करं विष्णुं शक्रं वैश्रवणं यमम् ।।\nचन्द्रार्कौ वरुणं वायुं त्वग्निं पृथ्वीं तथा खगम् ।। ८ ।।\nशेषं च नागराजं तु भूधराँश्चैव कुञ्जरान् ।।\nविरूपाक्षं महापद्मं भद्रं सुमनसं तथा ।। ९ ।।\nअष्टौ च दिग्गजा ये वै ते स्मृता देवयोनयः ।।\nकुमदैरावणौ पद्मः पुष्पदन्तोऽथ वामनः ।। 2.50.१० ।।\nसुप्रतीकाञ्जनौ नील एतेऽष्टौ देवयोनयः ।।\nयथोक्तानां सुकर्तव्यं पूजनं  वै पृथक्पृथक् ।। ११ ।।\nगन्धमाल्यनमस्कारधूपदीपान्नसम्पदा ।।\nॐकारपूतेनाज्येन तथाग्निहवनं भवेत् ।। १२ ।।\nपृथक्पृथक् च सर्वेषां चतुर्थ्यन्तैश्च नामभिः ।।\nदक्षिणाभिस्ततो राम ब्राह्मणान्स्वस्ति वाचयेत् ।। १३ ।।\nततः शान्त्युदकं कृत्वा मन्त्रै रक्षोहणैर्द्विपान् ।।\nअभ्युक्षयेत्कुशाग्रेण पूज्यास्ते च तथा तदा ।। १४ ।।\nअतः परं प्रवक्ष्यामि कर्म नैमित्तिकं तव ।।\nगजानां मरणे प्राप्ते तथा व्याधौ च दारुणे ।। १९ ।।\nदन्तच्छेदाशुभोत्पत्तौ मृते गजद्विपे तथा ।।\nदन्तभङ्गे तथा जाते वा सुपक्षमृते गजे ।। १६ ।।\nकृष्णपक्षे मृते नागे वह्निपृष्ठे मृते तथा ।।\nदारुणासु च वेलासु दक्षिणापरमूर्धनि ।। १७ ।।\nहस्तिन्याथ मदे जाते प्रकृतेश्च विपर्यये ।।\nपूर्वोत्तरे च दिग्भागे नगरात्सुमनोहरे ।। १८ ।।\nस्निग्धप्राशन तोयेषु द्रुमवीतवनस्पतौ ।।\nप्रागुदक्प्रवणं राम स्थण्डिलं परिकल्पयेत् ।। १९ ।।\nकमलं विन्यसेत्तत्र कर्णिकाकमले हरिम् ।।\nश्रियं च विन्यसेत्तत्र केसरेषु च विन्यसेत् ।। 2.50.२० ।।\nब्रह्माणं भार्गवं पृथ्वीं तथा स्कन्दं च भार्गव ।।\nअनन्तं खं शिवं सोमं सर्वाण्येतानि भार्गव ।। २१ ।।\nदलेषु तत्र दिक्पालान्विन्यसेत्सह कुञ्जरैः ।।\nपत्रान्तरेषु चास्त्राणि यथावदनुपूर्वशः ।। २२ ।।\nवज्रं तु विन्यसेद्धीमान्शक्रपत्रादनन्तरम् ।।\nततश्चक्रं ततो दण्डं तोरणं तदनन्तरम् ।। २३ ।।\nततश्च विन्यसेत्पाशं तोमरं सशरं धनुः ।।\nततो गदां महाभाग ततः शूलं च विन्यसेत् ।। २४ ।।\nपद्मञ्च सान्तरदलं वृत्तया लेखया भजेत् ।।\nआदित्यैः सह नासत्यौ ततः पूर्वेण विन्यसेत् ।। २५ ।।\nवसूनग्निदिशाभागे साध्यान्याम्ये च विन्यसेत ।।\nतथा च नैर्ऋते भागे देवानङ्गिरसो न्यसेत् ।। २६ ।।\nपश्चिमे भृगवो भागे वायव्ये मरुतस्तथा ।।\nविश्वेदेवास्तथोदक् च रुद्राञ्शिवदिशि न्यसेत् ।। २७ ।।\nकृत्वैतद्देवतान्यासं वृत्तया रेखया भजेत् ।।\nबाह्येन विन्यसेत्तस्याः सूत्रकारानॄषीन्द्विज ।। २८ ।।\nपूर्वेण राम याम्येन तथा देवीं सरस्वतीम् ।।\nनदीः पश्चिमतः शैलांस्तथोदग्भृगुनन्दन।।२९।।\nमहाभूतानि वेदीषु कोणहस्तगतानि तु।।\nपद्मं चक्रं गदां शङ्खमीशान्यादिषु विन्यसेत्।। । ।। 2.50.३० ।।\nचतुरस्रं तथा कार्यं चतुर्द्वारं च मण्डलम् ।।\nप्रमाणं मण्डलस्यात्र भवेद्भूमिवशात्तथा ।।\nविदिक्षु पूर्णकलशान्पूर्णपात्रयुतान्न्यसेत ।। ३१ ।।।\nसप्तहस्तेषु दण्डेषु पताकाश्च तथा न्यसेत् ।।\nसिता रक्ताः सिताः पीता यथावदनुपूर्वशः ।।\nदिक्षु तोरणविन्यासं तोरणानां च वेष्टनम् ।। ३२ ।।\nक्षीरवृक्षद्रुमदलैः कुसुमैः सफलैर्भवेत् ।।\nतोरणस्य प्रमाणं च षड्ढस्तं परिकीर्तितम् ।। ३३ ।।\nउच्छ्रायेण तथा यामाज्ज्ञेयं राम समद्वयम् ।।\nतार्क्ष्यं तालं च मकरं ऋष्यं चैवानुपूर्वशः ।। ३४ ।।\nतोरणोपरि मध्ये तु दानवान्विनिवेशयेत् ।।\nकर्णकैर्लक्षणोपेतान्विन्यसेद्देवतागणान् ।। ३५ ।।\nसायुधान्सपताकाँश्च सातपत्रं शतक्रतुम् ।।\nदिग्गजानां च विन्यासमोषधीभिः प्रकल्पयेत् ।। ३६ ।।\nऐरावणं दले शक्रे लाजाभिर्विन्यसेद्बुधः ।।\nनागं पुष्पमयं पद्ममाग्नेये विन्यसेद्दले ।। ३७ ।।\nपुष्पदन्तस्तथा याम्ये नागः कार्यः प्रियंगुभिः ।।\nतथा च नैर्ऋते भागे नागः पुष्पेण वामनः ।।। ।। ३८ ।।\nवायव्ये चाञ्जनं पत्रे माषैः कुर्याद्विचक्षणः ।।\nनीलश्च पत्रे कौबेरे शतपुष्पामयो भवेत् ।। ३९ ।।\nऐशान्ये कुमुदं कुर्यान्नागेन्द्रं सिततन्दुलैः ।।\nततस्तु पूजनं कार्यं सोपवासेन भार्गव ।। 2.50.४० ।।\nजितेन्द्रियेण दान्तेन शिरःस्नातेन चाप्यथ ।।\nशुक्लवस्त्रावृतेनापि सोष्णीषेण तथैव च ।। ४१ ।।\nकाञ्चनालंकृतेनापि सपवित्रेण भार्गव ।।\nसर्वासां पूजनं कुर्याद्देवतानां पृथक्पृथक ।। ४२ ।।\nअस्त्राणां कुञ्जराणां च पद्मादीनां तथैव च ।।\nतोरणे तु निविष्टानां तार्क्ष्यादीनां पृथक्पृथक् ।। ४३ ।।\nसागराणां तु कुम्भेषु गन्धमाल्यानुलेपनैः ।।\nधूपैर्दीपैर्नमस्कारैर्वासोभिश्च पृथक्पृथक् ।। ४४ ।।\nतथा प्रतिसराभिश्च भूषणैश्च पृथक्पृथक् ।।\nभूरिणा च तथान्नेन पानैश्च विविधैस्तथा ।। ४५ ।।\nकुल्माषपरमान्नाभ्यां  पूज्यास्ते कृसरेण च ।।\nभूदकोल्लोपिकाभक्ष्यैः सितया गुडफाणितैः ।। ४६ ।।\nमासौदनपयःक्षौद्रदधिपायससक्तुभिः ।।\nअपूपफलमूलान्नरागखण्डवकैर्दलैः ।। ४७ ।।\nएवं सम्पूजनं कृत्त्वा शङ्खवाद्यरवैर्द्विज ।।\nगीतेन च महाभाग सुभगानर्तितेन च ।। ४८ ।।\nततस्तु पूजनं कृत्वा पूजास्थानात्तथाप्युदक्।।\nआहिताग्निकुलादग्निं वेदिमुल्लिख्य बोधयेत् ।। ४९ ।।\nदेवतानां तु सर्वासामेकैकं तु पृथक्पृथक् ।।\nचतुर्थ्यन्तेन नाम्ना तु प्रणवाद्येन भार्गव ।। 2.50.५० ।।\nशतमाज्येन जुहयान्महाव्याहृतयस्तथा ।।\nततस्तु पूजिता नागा वह्निं देवगणान्द्विजान्।।५१।।\nकृत्वा प्रदक्षिणं सर्वे व्रजेयुः स्वगृहाणि ते ।।\nउपद्रष्ट्रे तथा कर्त्रे सर्वं तत्र निवेदयेत् ।।५२।।\nभवेन्निष्कं च निष्कं च धेनुधेनुं भुवंभुवम् ।।\nअश्वमश्वं तथान्या च दक्षिणा शक्तितो भवेत् ।। ५३ ।।\nन भवेत्सा महाद्रोणा कथञ्चिदपि कस्यचित् ।।\nतथा च हस्तिभिषजा प्रवृत्तेन च भूरिणा ।। ५४ ।।\nपूजनीयौ तथैवात्र सांवत्सर पुरोहितौ ।।\nहस्तिन्यां मदमत्तायां शान्तिकेऽस्मिन्द्विजोत्तम ।। ५५ ।।\nराष्ट्रान्निर्वास्य तां कुर्याच्छान्तिमेतां द्विजोत्तम ।।\nनागराज्ञि मृते कृत्वा तत्रैवान्यं मतङ्गजम् ।। ५६ ।।\nस्नातं सर्वौषधैर्नागं सर्वगन्धैस्तथैव च ।।\nसर्वबीजैश्च रत्नैश्च सर्वतीर्थजलैस्तथा ।। ५७ ।।\nआहताम्बरसंवीतदर्शनं श्वेतलक्षणम् ।।\nकाञ्चनापीडिते वाद्यगीतपुण्याहनिस्वनैः ।। ५८ ।।\nअर्चितं दैवतो वह्निं कृतविप्रप्रदक्षिणम् ।।\nकरिणीं तु समारुह्य वदेत्कर्णे तु कालवित् ।। ५९ ।।\nश्रीगजस्त्वत्कृते राजा भवस्वास्य गजाग्रणीः ।।\nगन्धमाल्याग्रभक्तैस्त्वां पूजयिष्यति पार्थिवः ।। 2.50.६० ।।\nलोकस्तदाज्ञया पूजां करिष्यति तथानघ ।।\nपालनीयस्त्वया राजा घोरयुद्धे तथाहवे ।। ६१ ।।\nतिर्यग्भावं समुत्सृज्य दिव्यं भावमनुस्मर ।।\nदेवासुराणां युद्धे च श्रीगजस्त्रिदशैः कृतः ।। ६२ ।।\nऐरावणसुतः श्रीमानरिष्टो नाम रावणः ।।\nश्रीगजानां तु तत्तेजः सर्वमेवात्र तिष्ठति ।। ६३ ।।\nतत्तेजस्तव नागेन्द्र दिव्यभागसमन्वितम् ।।\nउपतिष्ठतु भद्रं ते रक्ष राजानमाहवे ।। ६४ ।।\nइत्येवमभिषिक्त्वेन शुभेऽहनि नराधिपः ।।\nनित्यं चैवास्य कर्तव्यं ब्राह्मणैः स्वस्तिवाचनम् ।। ६५ ।।\nतस्यानुगमनं कुर्युः शस्त्रहस्ताश्च मानवाः ।।\nसितवर्णश्च कर्तव्यो राज्ञः पुण्याहकर्मसु ।। ६६ ।।\nएतत्ते सर्वमाख्यातं गजानां शान्तिकर्मसु ।।\nनक्षत्राणि प्रशस्तानि तिथयश्च तथा शृणु ।। ६७ ।।\nचतुर्दशीं चतुर्थीं च नवमीं च विवर्जयेत् ।।\nअङ्गारकदिने राम दिनं भास्करजस्य च ।। ६८ ।।\nऋक्षाणि वैष्णवं त्वाष्ट्रं शस्यते शक्रदैवतम् ।।\nनक्षत्राणि मुहूर्ताश्च एत एव महाबल ।। ६९ ।।\nदेशकालोपसम्पन्नं विधिना च तथा कृतम् ।।\nशान्तिकर्म गजेन्द्राणां सर्वबाधाविनाशनम् ।। 2.50.७० ।।\nधन्यं यशस्यमायुष्यं राज्ञां च विजयावहम् ।।\nभार्गवश्च्यवनः क्रुद्धो यथा शक्रस्य भार्गव ।। ७१ ।।\nमदो नाम समुत्पन्नस्तथा दैत्यः सुदारुणः ।।\nइन्द्रनाशाय शक्रार्थी ततः पश्चात्प्रसादितः ।। ७२ ।।\nमदं स बहुधा चक्रे प्रजापतिसमो द्विज ।।\nस्त्रीष्वक्षेषु तथा पाने मृगयायां धने तथा ।। ७३ ।।\nविद्यासु चैव सर्वासु सर्वशिल्पेषु चाप्यथ ।।\nजीवेषु राम सर्वेषु तथा रूपे बले कुले ।। ७४ ।।\nएकोऽस्य धारणे शक्तो न कश्चिदितिचिन्तयन् ।।\nयथोक्तेष्वधिकं भागं किञ्चित्पाने निवेशयेत् ।। ७५ ।।\nप्राणिनामथ सर्वेषां नागेष्वभ्यधिकं तथा ।।\nमदो यदा समभ्येति नागं ब्राह्मणसत्तम ।। ७६ ।।\nराम शान्तिस्तदा कार्या यादृशी तां निबोध मे ।।\nशालाप्रागुत्तरे भागे स्थण्डिलं कल्पयेद्बुधः ।। ७७ ।।\nस्थण्डिले कमलं कृत्वा दिक्पत्रेषु तथेश्वरान् ।।\nकेसरं च्यवनं नागान्भुवं कं च सरस्वतीम् ।। ७८ ।।\nपूजयेड्डिण्डिमं मध्ये गन्धमाल्यानुलेपनैः ।।\nधूपदीपनमस्कारैर्वासोभिश्च पृथक्पृथक् ।। ७९ ।।\nसर्वासां पूजनं कृत्वा पाद्याद्यनुरतो द्विज ।।\nदेवतानां घृतं हुत्वा यथाश्रद्धमनिन्दितम्।। 2.50.८०\nरसपूर्णो घटो देयो दक्षिणार्थे च काञ्चनम् ।।\nदत्त्वा वासांसि नागस्य गजाध्यक्षं च पूजयेत् ।। ८१ ।।\nहस्तिपं कर्मिणश्चान्यान्दक्षिणाभिर्द्विजोत्तमान् ।।\nसांवत्सरे च वित्तेन यतः सांवत्सरः स्वयम्।।८२।।\nगजाध्यक्षाय तं दद्याद्दिण्डिमं प्रयतः स्वयम्।।\nप्राङ्मुखश्च गजाध्यक्षो वादयेत्तं यथाविधि ।। ८३ ।।\nउच्चैर्गम्भीरनिर्घोषे डिण्डिमे तु शुभं वदेत् ।।\nअन्तरा पातिते तस्मिँस्तथैवाप्यशुभं वदेत् ।। ८४ ।।\nडिण्डिमे सम्यगादत्ते शुभमेव विनिर्दिशेत् ।।\nतदा प्रभृति मत्तस्य तदा नागस्य वै नृप ।। ८५ ।।\nअशुभे लक्षणे जाते भूयस्तत्कर्म चाचरेत् ।।\nशुभे तु लक्षणे जाते गजाध्यक्षस्य डिण्डिमम् ।। ८६।।\nजये संस्थाप्य नन्दाद्याग्रजपाय..........................सर्वबाधाविनाशनम् ।। ८७ ।।\nअतः परं प्रवक्ष्यामि काम्यं कर्म तवानघ ।।\nउपोषितस्तथा याम्ये यजमाने पुरोहितः ।। ८८ ।।\nशुभप्रदमिदं स्नानं यजमानस्य कारयेत् ।।\nन्यग्रोधोदुम्बराश्वत्थमधुकोदकसंयुतैः ।। ८९ ।।\nअकालमूलैः कलशैः पञ्चभिर्गजलक्षणैः ।।\nस्नातः शुक्लाम्बरो विष्णुं चन्द्रार्कौ वरुणं तथा ।। 2.50.९० ।।\nहस्तिनं पूजयेद्विद्वान्गन्धमाल्यान्नसम्पदा ।।\nधूपदीपनमस्कारैर्वासोभिश्च तथैव च ।। ९१ ।।\nहस्तिदन्तेन सूर्याय दत्त्वा धूपमतः परम् ।।\nचतुर्थ्यन्तेन वै नाम्ना प्रणवाद्येन भार्गव ।।\nसहस्रशो गजाश्चात्र दक्षिणा काञ्चनं तथा ।। ९२ ।।\nयः स्वासते स्नानमिदं प्रकुर्वन्गजेन्द्रमुख्यान्गिरिसन्निकाशान् ।।\nबहूनवाप्नोति तथास्य नागा भवन्त्यरोगा विनिमुक्तदोषाः ।।९३ ।।\nइति श्रीविष्णुधर्मोत्तरे द्वितीयखण्डे मा० सं० रामं प्रति पुष्करोपाख्याने गजानां शान्तिकर्मविधानं नाम पञ्चाशत्तमोऽध्यायः ।। ५० ।।"
  }
]
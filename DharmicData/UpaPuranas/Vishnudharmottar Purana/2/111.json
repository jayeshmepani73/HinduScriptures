[
  {
    "text": "2.111\nराम उवाच ।। भगवञ्छ्रोतुमिच्छामि पापानां कर्मणां फलम् ।।\nत्वत्तः कमलपत्राक्ष तन्ममाचक्ष्व पृच्छतः ।।१।।\nपुष्कर उवाच ।।\nभुक्त्वैवान्नमभोज्यं तु नरकं याति मानवः ।।\nव्रतलोपे तदर्धं च प्रकीर्णे तु दशाहकम् ।। २ ।।\nअग्निहोत्रसमिद्यादीन्सहस्रं याति वत्सरान् ।।\nमहापातकिनः सर्वे कल्पं पश्यन्ति भार्गव ।। ३ ।।\nमन्वन्तरं तु तां कृत्वा नरकं प्रतिपद्यते ।।\nचतुर्युगं क्षत्त्रियहा वैश्यहा त्रियुगं तथा।।४।।\nशूद्रं हत्वा महाभाग युगं तु नरकं व्रजेत् ।।\nयावन्ति पशुरोमाणि तावत्कृत्वेह मानवः ।।५।।\nवृथापशुघ्नः प्राप्नोति वर्षाणि नरकं नरः ।।\nद्रव्याणामल्पसाराणां स्तेयं कृत्वान्यवेश्मतः ।। ६ ।।\nयाति संवत्सरशतं गुरुब्राह्मणताडनात् ।।\nतच्छस्त्रवर्ती नृपतिः कल्पं पश्यति मानद ।। ७ ।।\nपक्षपाती तथा सभ्यस्तावदेव भृगूत्तम ।।\nब्राह्मणस्य च शूद्रस्य सहस्रं भृगुसत्तम ।। ८ ।।\n5\nशोणितं यावतः पांसून्निगृह्णाति महीतले ।।\nतावद्वर्षसहस्राणि नरकं प्रतिपद्यते ।। ९ ।।\nराजनि प्रहरेद्यस्तु कृतगाम्याति दुर्मतिः ।।\nअराजा नरकं याति स तु कल्पशतं नरः ।। 2.111.१० ।।\nनित्यान्यकुर्वन्धर्माणि तथा वर्षशतं व्रजेत् ।।\nद्रुमाणां छेदने राम पञ्चाशद्वर्षमेव तु ।। ।। ११ ।।\nगुल्मवल्लीलतानां तु दशवर्षाणि भार्गव ।।\nअनागसामथाक्रोशे तिरश्चामथ ताडने ।। १२ ।।\nतावदेव यथाकालं नरकं प्रतिपद्यते ।।\nअगम्यागामिनः सर्वे महापातकिभिः समाः ।। १३ ।।\nअनिविष्टां भृतिं भुक्त्वा द्वे शते प्रतिपद्यते ।।\nतथा पुस्तकहारी च सहस्रं याति वत्सरान् ।। १४ ।।\nसस्यानां नाशकारी च नरकं प्रतिपद्यते ।।\nअगारवनदाही च नास्तिकश्च तथा नरः ।। १५ ।।\nकल्पमेकं प्रपद्यन्ते नरकं नात्र संशयः।।\nदेवतानां द्विजातीनां शास्त्राणां निन्दकस्तथा।।१६।।\nश्रुतीनां दूषकश्चैव तावदेव द्विजोत्तम।।\nप्रतिश्रुत्य तथा चार्थं यो न दद्यान्महाभुज ।। १७ ।।\nआश्रितस्य परित्यागं वृथा कुर्याद्द्विजोत्तम ।।\nअपराधं तथा राम वृथा भार्यावमन्तकः ।। १८ ।।\nक्रतुहा चैव धर्मज्ञ सहस्रं पतिपद्यते ।।\nबहूनि राम पापानि पापेषूक्तेषु भार्गव ।।\nअन्तर्भावं प्रपद्यन्ते तानि चिन्त्यानि धर्मतः ।।१९ ।।\nनरकाणां गणनमुदितं पापानां ते मया राम ।।\nएतच्च भवति घोरं त्वनुबन्धकृतं मनुष्याणाम्।।२०।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्करोपाख्याने पापनिश्चयो नामैकादशोत्तरशततमोऽध्यायः ।।१११ ।।\n2.112\nराम उवाच ।।\nजन्तुः कथं सम्भवति कथं चैव विपद्यते ।।\nकथं देहान्तरं याति तन्ममाचक्ष्व पृच्छतः ।। १ ।।\nपुष्कर उवाच ।।\nविश्वस्यावरणं राम तथैवाण्डं न हेम यत् ।।\nतथा प्राणिशरीरस्य पार्थिवत्वं महाभुज ।। २ ।।\nआकाशे नरशार्दूल यथैवाण्डं व्यवस्थितम् ।।\nसुषिरं तद्वदेवेह पुरुषस्य शरीरगम् ।। ३ ।।\nधारयन्ति यथा विश्वमण्डस्याभ्यन्तरे स्थिताः ।।\nवाय्वग्निसोमाः सततं तथा देहं शरीरिणाम् ।। ४ ।।\nआधारभूते द्वे भूते आद्यन्ते सर्वदेहिनाम् ।।\nप्रपद्यन्ते महाभाग कललत्वं हि तत्क्षणात् ।। ५ ।।\nकरोति तत्र च ततः प्रवेशं कर्मचोदितः ।।\nवायुभूतस्तथा जीवस्त्यक्त्वा भोगविवर्धनम् ।।\nस्वर्गाद्वा नरकाद्देहं तिर्यग्योनावथापि वा ।। ६ ।।\nएवं प्रवेशं स करोति गर्भे जीवस्तदा कर्मवशानुबन्धात् ।।\nततः प्रविष्टस्तु तथा स मूढो मासांश्च षट् तिष्ठति वेद नित्यः।।७।।\nइति श्रीविष्णुधर्मोत्तरे द्वितीयखण्डे मा०सं०रामं प्रति पुष्करोपाख्याने गर्भसंक्रान्तिवर्णनन्नाम द्वादशोत्तरशततमोऽध्यायः ।। ११२ ।।\n2.113\nराम उवाच ।।\nभोगदेहं कथं त्यक्त्वा जीवो गर्भं प्रपद्यते ।।\nभोगदेहश्च कः प्रोक्तस्तं ममाचक्ष्व पृच्छतः ।। १ ।।\nपुष्कर उवाच ।।\nआतिवाहिका गर्भस्य देहो भवति भार्गव ।।\nकेवलं तं मनुष्याणां मृत्युकाल उपस्थिते ।। २ ।।\nयाम्यैर्नरैर्मनुष्याणां तच्छरीरं भृगूत्तम ।।\n6\nनीयते याम्यमार्गेण नान्येषां प्राणिनां द्विज ।। ३ ।।\nमनुष्याः प्रतिपद्यन्ते स्वर्गं नरकमेव वा ।।\nनैवाऽन्ये प्राणिनः केचित्सर्वं ते फलभोगिनः ।। ४ ।।\nशुभानामशुभानां वा कर्मणां भृगुनन्दन ।।\nसंचयः क्रियते लोके मनुष्यैरेव केवलम् ।। ५ ।।\nतस्मान्मनुष्यस्तु मृतो यमलोकं प्रपद्यते ।।\nनान्यः प्राणी महाभाग फलयोनौ व्यवस्थितः।।६।।\nगच्छँल्लोके प्रपन्नस्य पुरुषस्य तथा यमः।।\nयोनीश्च नरकांश्चैव निरूपयति कर्मणाम्।।७।।\nपूजनीयाश्च ते तेन वैवस्वतमपश्यत।।\nमरणानन्तरं प्रोक्तं तिरश्चां गर्भसम्भवम् ।।८।।\nवायुभूताश्च ते गर्भं प्रपद्यन्ते न संशयः ।।\nमनुष्यस्तु मृतो राम नीयते यममन्दिरम्।।९।।\nतथा कर्मानुरूपेण यमं पश्यत्यसौ ततः ।।\nघोरं पापस्तथा धर्मे निविष्टः सौम्यदर्शनम् ।। 2.113.१० ।।\nधर्मिष्ठः पूज्यते तत्र ह्यासनेनोदकेन च ।।\nपाशबद्धगलः पापः पीड्यते वै यमाग्रतः ।। ११ ।।\nचित्रगुप्तास्ततस्तस्य स्वर्गं नरकमेव च ।।\nनिवेदयन्ति धर्मज्ञ स तु पिण्डाशनस्ततः ।। १२ ।।\nतदा त्यक्त्वा तु तद्देहं प्रेतदेहं प्रपद्यते ।।\nप्रेतलोके तु वसतिर्वर्षं तस्य तु कीर्तिता ।। १३ ।।\nक्षुत्तृष्णे प्रत्यहं तत्र भवतो भृगुनन्दन ।।\nअहोरात्रं तु तत्रापि मानुष्यं परिकीर्तितम् ।। १४ ।।\nआमश्राद्धास्तथा दत्ता भुज्यंते तत्र मानवैः ।।\nअतिवाहिकदेहात्तु प्रेतपिण्डैर्विना नरः ।। १५।।\nन हि मोक्षमवाप्नोति पिण्डांस्तत्रैव सोऽश्नुते ।।\nकृते सपिण्डीकरणे नरः संवत्सरात्परम् ।। १६ ।।\nप्रेतदेहं समुत्सृज्य भोगदेहं प्रपद्यते ।।\nतदादौ भुज्यते तत्र यत्स्तोकं भृगुनन्दन ।। १७ ।।\nभोगदेहावुभौ प्रोक्तौ शुभाशुभकसंज्ञकौ ।।\nभोगदेहं शुभं तस्य देवरूपस्य जायते ।। १८ ।।\nनानाप्रकारमशुभं नीरूपं घोरदर्शनम् ।।\nयादृशं तस्य मानुष्यं रूपमासीत्पुरातनम् ।। १९ ।।\nकिञ्चित्तस्य तु सादृश्यं तत्रापि प्रतिपद्यते ।।\nभुक्त्वा स भोगदेहेन यथाकालं त्रिविष्टपम् ।। 2.113.२० ।।\nकर्मण्यल्पावशेषे तु त्रिदिवाद्विनिपात्यते ।।\nत्रिदिवात्पतितं तस्य भोगदेहं तु राक्षसाः ।। २१ ।।\nभक्षयन्ति तदा भूमौ विकृता भीमदर्शनाः ।।\nपापे तिष्ठति चेत्स्वर्गे तेन भुक्त तथा द्विज ।। २२ ।।\nतदा द्वितीयं गृह्णाति भोगदेहं तु पापिनम् ।।\nभुक्त्वा पापं तु ते पश्चात्तेन भुक्तं त्रिविष्टपम् ।। २३ ।।\nशुचीनां श्रीमतां गेहे स्वर्गभ्रष्टोऽभिजायते ।।\nपुण्ये तिष्ठति चेत्पापं तेन भुक्तं तदा भवेत् ।। २४ ।।\nतस्मिन्सम्भक्षिते देहे शुभं गृह्णाति विग्रहम् ।।\nकर्मण्यल्पावशेषे तु नरकादपि मुच्यते ।। २५ ।।\nयुक्तस्तु नरकाद्याति तिर्यग्योनिमसंशयम् ।।\nतत्राप्यशेषतः पापं न तदश्नाति भार्गव ।।\nततोऽवशेषं मानुष्यं भुंक्तेऽसौ कृतलक्षणः ।।२६।।\nरज्जुर्यथा स्याद्बहुतन्तुबद्धा विकर्षणं शक्तिमनी गुरूणाम् ।।\nस्वर्गाय पुण्यं नरकाय पापं तथा नृणां स्यादिह भार्गवाग्र्य ।। २७ ।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्करोपाख्याने भोगदेहवर्णनन्नाम त्रयोदशोत्तरशततमोऽध्यायः ।। ११३ ।।\n2.114\nपुष्कर उवाच ।।\nजीवः प्रविष्टो गर्भे तु कललं प्रति तिष्ठति ।।\nमूढस्तु कलले तस्मिन्मासमात्रं हि तिष्ठति ।।१।।\nद्वितीयं तु तदा मासं घनीभूतः स तिष्ठति ।।\nतस्यावयवनिर्माणं तृतीये मासि जायते ।। २ ।।\nत्वक्चर्मपञ्चमे मासि षष्ठे रोम्णां समुद्भवः ।।\nसप्तमे च तथा मासि प्रबोधश्चास्य जायते ।। ३ ।।\nस जीवोऽपि हि माण्डूकः शीते शीतादितोभ्यसुः ।।\nमूढस्तिष्ठति धर्मज्ञ षण्मासान्गर्भगस्तथा ।। ४ ।।\nमातुराहारपीतं तु सप्तमे मास्युपाश्नुते ।।\nअष्टमे नवमे मासि भृशमुद्विजते तदा ।। ५ ।।\nजरायुवेष्टितो देहो मूर्ध्नि बद्धाञ्जलिः सदा ।।\nमध्ये क्लीबस्तु वामे स्त्री दक्षिणे पुरुषस्तथा ।। ६ ।।\nतिष्ठत्युत्तरभागे तु पृष्ठस्याभिमुखस्तथा ।।\nयस्यां तिष्ठति सा योनौ तां तु वेत्ति न संशयम् ।। ७ ।।\nसर्वं स्मरति वृत्तान्तं त्वारभ्य जन्मतस्तथा ।।\nअन्धकारे च महति पीडां विन्दति भार्गव ।। ८ ।।\nकीटगन्धेन महता कल्मषं विन्दते परम् ।।\nमात्रानीते जले पीते परं शीतमुपाश्नुते ।। ९ ।।\nउष्णे भुक्ते तदा दाहं परमाप्नोति भार्गव ।।\nव्याधिभिः परमां पीडां तीव्रां प्राप्नोति दुःसहाम् ।। 2.114.१० ।।\nव्यायामे च तथा मातुः क्लमं महदुपाश्नुते ।।\nव्याधितायां तथा तीव्रां वेदनां समुपाश्नुते ।। ११ ।।\nभवन्ति व्याधयश्चास्य तत्र घोराः पुनःपुनः ।।\nन च माता पिता वेत्ति तदा कश्चिच्चिकित्सकः ।। १२ ।।\nसौकुमार्याद्रुजं तीव्रां जनयन्ति तु तस्य ताः ।।\nआधिभिर्व्याधिभिश्चैव पीड्यमानस्य दारुणैः ।। १३ ।।\nस्वल्पमध्येऽथ तत्कालं याति वर्षशतोपमम् ।।\nसन्तप्यते तथा गर्भे कर्मभिश्च पुरातनैः ।। १४ ।।\nमनोरथानि कुरुते सुकृतार्थं पुनःपुनः ।।\nजन्म चेदहमाप्स्यामि मानुष्ये दैवयोगतः ।। १५ ।।\nततः कर्म करिष्यामि येन मोक्षो भवेन्मम ।।\nनास्ति मोक्षं विना सौख्यं गर्भवासे कथञ्चन ।। १६ ।।\nगर्भवासश्च सुमहल्लोके दुःखैककारणम् ।।\nएवं विचिन्तयानस्य तस्य वर्षशतोपमम् ।। १७ ।।\nमासत्रयं तद्भवति गर्भस्थस्य प्रपीड्यतः ।।\nततस्तु काले सम्पूर्णे प्रबलैः सूतिमारुतैः ।। १८ ।।\nभवत्यवाङ्मुखो जन्तुः पीडामनुभवन्पराम् ।।\nअधोमुखः संकटेन योनिद्वारेण वायुना ।। १९ ।।\nनिःसार्यते बाण इव यन्त्रच्छिद्रेण सज्वरः ।।\nयोनिनिष्क्रमणात्पीडां चर्मोत्कर्तनसन्निभाम् ।। 2.114.२० ।।\nप्राप्नोति च ततो जातः तीव्रं शीतमसंशयम् ।।\nजन्मज्वराभिभूतस्य विज्ञानं तस्य नश्यति ।। २१ ।।\nकरसंस्पर्शनान्मातुर्न च जानात्यसौ तदा ।।\nकरपत्रस्य संस्पर्शान्मासमात्रं विमोहितः ।। २२ ।।\nसंभवमेतद्गर्भे प्रोक्तं जन्तोर्मया तुभ्यम् ।।\nक्रमतो वच्मि तवाहं तत्सत्यं ब्रूहि धर्मज्ञ ।। २३ ।।\nइति श्रीविष्णुधर्मोत्तरे द्वितीयखण्डे मा०सं०रामं प्रति पुष्करोपाख्याने सम्भववर्णनन्नाम चतुर्दशोत्तरशततमोऽध्यायः ।। ११४ ।।\n2.115\n।। राम उवाच ।।\nशरीरं सकलं देव तन्ममाख्यातुमर्हसि ।।\nएतदेव परं ज्ञानं त्वं हि वेत्सि महाभुज ।। १ ।।\nपुष्कर उवाच ।।\nभूमिः पञ्चगुणा ज्ञेया जलं ज्ञेयं चतुर्गुणम् ।।\nतेजस्तु त्रिगुणं राम पवनो द्विगुणो मतः ।। २ ।।\nतत्रैकगुणमाकाशं नित्यं ज्ञेयं मनीषिभिः ।।\nशब्दः स्पर्शश्च रूपं च रसो गन्धश्च पञ्चमः ।। ३ ।।\nभूमेर्गुणं विजानीयादुपान्ते गन्धवर्जिताः ।।\nरसगन्धविहीनास्तु तेजसः परिकीर्तिताः ।। ४ ।।\nगन्धो रसस्तथा रूपं नास्ति वायोर्भृगूत्तम ।।\nगन्धो रसस्तथा रूपं स्पर्शः खे न च विद्यते ।। ५ ।।\nरसो गन्धस्तथा रूपं स्पर्शनं शब्द एव च ।।\nभूम्यादीनां गुणाः प्रोक्ताः प्रधाना भृगुनन्दन ।। ६ ।।\nआकाशजानि स्रोतांसि तथा श्रोत्रं विविक्तता ।।\nश्वासोच्छ्वासौ परिस्पन्दो वाक् च संस्पर्शनं तथा ।। ७ ।।\nवायवीयानि जानीयात्सर्वाण्येतानि पण्डितः ।।\nरूपं संदर्शनं पक्तिं पित्तमूष्माणमेव च ।। ८ ।।\nमेधा वर्णं बलं छाया तेजः शौर्यं तथैव च ।।\nसर्वाण्येतानि जानीयात्तैजसानि शरीरिणाम् ।। ९ ।।\nअम्भसानीह रसनं स्वेदः क्लेदो वसा तथा ।।\nरसासृक्छुक्रमूत्रादि देहे द्रवचयस्तथा ।। 2.115.१० ।।\nशैत्यं स्नेहश्च धर्मज्ञ तथा श्लेष्माणमेव च ।।\nपार्थिवानीह जानीहि प्राणकेशनखादि च ।। ११ ।।\nअस्थ्नां समूहो धैर्यं च गौरवं स्थिरता तथा ।।\nमातृजानि मृदून्यत्र त्वक् च मांसं च भार्गव ।। १२ ।।\nहदयं च तथा नाभिः स्वेदो मज्जा यकृत्तथा ।।\nक्लोमान्तं च गुदं राम आमस्याशयमेव च ।। १३ ।।\nपितृजानि स्थिराण्यग्रभूमिजानीह यानि तु ।।\nस्नायुशुक्रशिराश्चैव आत्मजानि निबोध मे ।। १४ ।।\nकामः क्रोधो भयो हर्षो धर्माधर्मात्मता तथा ।।\nआकृतिः स्वरवर्णौ च चेतनाद्यं तथा वयः ।। १५३ ।।\nतामसानि तथा ज्ञानप्रमादालस्यतृट्क्षुधः ।।\nमोहमात्सर्यवैगुण्यशोकायासभयानि च ।। १६ ।।\nकामक्रोधौ तथा शौर्यं यज्ञेप्सा बहुभाषिता ।।\nअहङ्कारः परावज्ञा राजसानि महाभुज ।। ।।१७ ।।\nधर्मेच्छा मोक्षकामित्वं परा भक्तिश्च केशवे ।।\nदाक्षिण्यं व्यवसायश्च सात्त्विकानि विनिर्दिशेत् ।। १८ ।।\nचतुरः क्रोधनो भीरुर्बहुभाषी कलिप्रियः ।।\nस्वप्ने गगनगश्चैव वहुवातो नरो भवेत् ।। १९ ।।\nअकालपलितः क्रोधी महाप्रज्ञो रणप्रियः ।।\nस्वप्ने च दीप्तिमत्प्रेक्षी बहुपित्तो नरो भवेत्।। 2.115.२० ।।\nस्थिरचित्तः स्थिरोत्साहः स्थिराङ्गरचनान्वितः ।।\nस्वप्ने जलसितालोकी बहुश्लेष्मा नरो भवेत् ।। २१ ।।\nरसस्तु प्रीणनो देहे जीवनो रुधिरस्तथा ।।\nलेपनं च तथा मांसे मेदः स्नेहकरं च तत् ।। २२ ।।\nधारणं त्वस्थि कथितं मज्जा भवति पूरणी ।।\nगर्भोत्पादकरं शुक्रं तथा वीर्यविवर्धनम् ।। २३ ।।\nतेजः प्राणकरं नित्यं तत्र जीवो व्यवस्थितः ।।\nशुक्रादपि परं सारमपीतं हृदयोपमम् ।। २४ ।।\nषडङ्गानि प्रधानानि कथयिष्यामि ते शृणु ।।\nद्वौ बाहू सक्थिनी द्वे च मूर्धा जठरमेव च ।। २५ ।।\nषट्त्वचश्च शरीरेऽस्मिन्कीर्त्यमाना निबोध मे ।।\nबाह्यतो ह्यधरा राम त्वचा रुधिरधारिणी ।। २६ ।।\nविलासकारिणी चान्या चतुर्थी कुष्ठकारिणी ।।\nपञ्चमी विद्रधिस्थानं षष्ठी प्राणधरा मता ।। २७ ।।\nकलाः सत्यस्मृता देहे तासांवक्ष्यामि लक्षणम् ।।\nएका मांसधरा राम धमन्यो यत्र संस्थिताः ।। २८ ।।\nअसृग्धरा द्वितीया तु यकृत्प्लीहाश्रया मता ।।\nमेदोधरा तृतीया स्यात्सूक्ष्मस्थूलाश्रया तु या ।। २९ ।।\nमज्जाश्रया चतुर्थी तु तथा श्लेष्मपरा मता ।।\nपुरीषधारिणी  चान्या यथा पक्वाशये स्थितेः ।। 2.115.३० ।।\nषष्ठी पित्तधरा नाम जठराग्नौ समाश्रिता ।।\nशुक्राशया शुकधरा तथा ज्ञेया च सप्तमी ।। ३१ ।।\nबुद्धीन्द्रियाणि पञ्चात्र श्रोत्रं प्राणं च चक्षुषी ।।\nत्वक्तथा रसना चैव महाभूताश्रयाणि तु ।। ३२ ।।\nइन्द्र्यार्थास्तथा पञ्च तेषां नामानि मे शृणु ।।\nश्रोत्रस्य शब्दः कथितो गन्धो प्राणस्य पार्थिवः ।। ३३ ।।\nरूपं च चक्षुषो ज्ञेयं त्वक् च संस्पर्शनं तथा ।।\nरसनस्य रसश्चैव महाभूताश्रयास्तु ते ।। ३४ ।।\nकर्मेन्द्रियाणि पञ्चात्र तेषां नामानि मे शृणु ।।\nपायूपस्थं हस्तपादौ जिह्वा चैवात्र पञ्चमी ।। ३५ ।।\nतेषामर्थास्तथा पञ्च तान्प्रवक्ष्याम्यतः परम् ।।\nउत्सर्गं च तथानन्दं आदानगमने तथा ।। ३६ ।।\nइन्द्रियाणि दशैतानि तेषां वै नायकं मनः ।।\nपञ्च कर्मेन्द्रियाण्यत्र पञ्च बुद्धीन्द्रियाणि च ।। ३७ ।।\nइन्द्रियार्थाश्च पञ्चात्र महाभूतानि पञ्च च ।।\nइन्द्रियेभ्यः पराः प्रोक्ताश्चत्वारो भृगुनन्दन ।। ३८ ।।\nमनो बुद्धिस्तथैवात्मा अव्यक्तश्च महाभुज ।।\nतदाश्रयाणीन्द्रियाणि इन्द्रियेभ्यः पराश्च ते ।। ३९ ।।\nतत्त्वान्येतानि जानीहि चतुर्विंशतिसंख्यया ।।\nयेषामैक्यं महाभाग पुरुषः पञ्चविंशकः ।। 2.115.४० ।।\nसंयुक्तस्तैर्वियुक्तश्च तथा मत्स्योदके उभे ।।\nमनः संशयकृन्नित्यं तथा बुद्धिर्विवेचनी ।। ४१ ।।\nआत्मा जीवः स्मृतो राम यो भोक्ता सुखदुःखयोः ।।\nअव्यक्तो मिश्रितानीह रजःसत्त्वतमांसि च ।। ४२ ।।\nपुरुषस्त्वपरो ज्ञेयो यश्च सर्वगतो महान् ।।\nचतुर्विशतिकात्संख्याद्यः स नित्यः पृथक् स्थितः ।। ४३ ।।\nएकत्रितानि तत्त्वानि पुरुषस्य तथैकतः ।।\nन चैव व्यतिरिक्तानि तत्त्वानि पुरुषात्परम् ।। ४४ ।।\nप्रकृतिः पुरुषो राम निष्फलः पञ्चविंशकः ।।\nविकृतिस्तस्य विज्ञेया शेषस्तत्त्वगणो बुधः ।। ४५ ।।\nसर्वतः पाणिपादोऽसौ सर्वतोक्षिशिरोमुखः ।।\nपुरुषः स परो ज्ञेयः सर्वशक्तिस्तु सर्वतः।।४६।।\nनादिर्न मध्यो नैवान्तो व्याप्तिसम्भवयोर्द्वयोः ।।\nयस्य जानन्ति मुनयो यस्तं वेद स वेदवित् ।। ४७।।\nस याति परमं स्थानं यो वेत्ति पुरुषं परम् ।।\nएतदेव च विज्ञानं प्रस्तुतं शृणु भार्गव ।। ४८ ।।\nसप्ताशयाः स्मृता देहे शृणु तानपि भार्गव ।।\nआशयो रुधिरस्यैकः कफस्य च तथा परः ।। ४९।।\nआमपित्ताशयौ चान्यौ ज्ञेयः पक्वाशयोऽपरः ।।\nवायुमात्राशयौ चान्यौ आशया सप्त कीर्तितः।।2.115.५०।।\nस्त्रीणां गर्भाशयो राम पित्तपक्वाशयान्तरे ।।\nअष्टमः स भवेत्तासां यत्र गर्भः स तिष्ठति ।। ५१ ।।\nऋतौ विकोशा भवति योनिः कमलवत्सदा ।।\nगर्भाशये ततः शुक्र धत्ते रक्तसमन्वितम् ।। ५२ ।।\nअन्यत्र काले मुकुला योनिर्भवति योषिताम् ।।\nन्यस्तं शुक्रमतो योनौ नैति गर्भाशयं मुने ।। ५३ ।।\nऋतावपि च योनिश्चेद्वातपित्तकफावृता ।।\nभवेत्तस्या विशौचार्थं नैव तस्याः प्रजायते ।। ५४ ।।\nवृक्का तु पुष्पसप्लीहं हृत्कोष्ठाङ्गयकृद् घनाः ।।\nतण्डुलश्च महाभाग निबद्धान्याशये तु ते ।। ५५ ।।\nरसस्य पच्यमानस्य साराद्भवति देहिनाम् ।।\nप्लीहा यकृच्च धर्मज्ञ रक्तफेनाच्च पुक्कसः ।। ५६ ।।\nरक्तकिट्टाच्च भवति तथा दण्डकसंज्ञकः ।।\nमेदो रक्तप्रसादाच्च वृक्कयोः सम्भवः स्मृतः ।। ५७ ।।\nरक्तमांसप्रसादाच्च भवन्त्यन्त्राणि देहिनाम् ।।\nसावित्रिव्योमसंख्यानि तानि स्त्रीणां विनिर्दिशेत् ।। ५८ ।।\nत्रिव्योमानि तथा स्त्रीणां प्राहुर्वेदविदो जनाः ।।\nरक्तवायुसमायोगात्कालो यस्योद्भवः स्मृतः ।। ५९ ।।\nकफप्रसादाद्भवति हृदयं पद्मसन्निभम् ।।\nअधोमुखं तत्सुषिरं यत्र जीवो व्यवस्थितः ।। 2.115.६० ।।\nचैतन्यानुगता भावा सर्वे तत्र व्यवस्थिताः ।।\nतस्य वामे तथा प्लीहा दक्षिणे च तथा यकृत् ।। ६१ ।।\nदक्षिणे च तथा क्लोम पद्मस्यैव प्रकीर्तितम् ।।\nस्रोतांसि यानि देहेऽस्मिन्कफरक्तवहानि तु ।।६२।।\nतेषां भूतानुगानां तु भवतीन्द्रियसम्भवः ।।\nनेत्रयोर्मण्डलं शुक्लं कफाद्भवति पैत्तिकम् ।। ६३ ।।\nकृष्णं च मण्डलं वातात्तथा भवति मातृकम्।।\nसर्वहृन्मण्डलं ज्ञेयं मातापितृसमुद्भवम् ।। ६४ ।।\nपक्ष्ममण्डलमेकं तु द्वितीयं वर्त्ममण्डलम् ।।\nशुक्ले तृतीयं कथितं चतुर्थं कृष्णमण्डलम्।।६५।।\nदृङ्मण्डलं पञ्चमं तु नेत्रं स्यात्पञ्चमण्डलम् ।।\nअन्ये तु नेत्रभागे द्वे तथाऽपाङ्गकनीनिके।।६६।।\nयाभ्यां नेत्रस्य जनिता मत्स्यसंस्थानता द्विज ।।\nनासासमीपे कथितं तदपाङ्गेतिसंज्ञितम् ।। ६७ ।।\nकपोलयोः समीपे तु तथा प्रोक्ता कनीनिका ।।\nमांसासृक्कफजा जिह्वा मेदोऽसृक्कफमांसजा ।। ६८ ।।\nवृषणौ च तथा ज्ञेयौ सर्वेषामेव देहिनाम् ।।\nप्राणस्यायतानान्यत्र दशैतानि निबोध मे ।।६९।।\nमूर्धा च हृदयं नाभि कण्ठो जिह्वा निबन्धनम् ।।\nरक्तं शुक्रं गुदो वस्तिस्तथा गुल्फौ च भार्गव ।।2.115.७०।।\nकण्डराः षोडश प्रोक्तास्तथा देहे शरीरिणाम् ।।\nद्वे करस्थे तथा द्वे च चरणस्थे पृथक्पृथक् ।। ७१ ।।\nचतस्रः पृष्ठगा ज्ञेया ग्रीवायां तावदेव तु ।।\nजलानि षोडशैवात्र विभागस्तेषु कथ्यते ।। ७२ ।।\nमांसस्नायुशिरास्थिभ्यः चत्वारस्तु पृथक्पृथक् ।।\nमणिबन्धानि गुल्फेषु निबद्धानि परस्परम् ।। ७३ ।।\nशंकूनि च स्मृतानीह हस्तयोः पादयोस्तथा ।।\nग्रीवायां च तथा मेढ्रे कथितानि मनीषिभिः ।। ७४ ।।\nदेहेऽस्मिंश्च तथा ज्ञेयाश्चतस्रो मांसरज्जवः।।\nपृष्ठवंशोभयगते द्वे द्वे तत्र प्रकीर्तिते ।। ७५ ।।\nतावन्त्यश्च तथाप्येतास्तासां बन्धनकारकाः ।।\nसीवन्यश्च तथा सप्त पञ्च मूर्धानमाश्रिताः ।। ७६।।\nएका मेढ्रगता चैका तथा जिह्वागता परा।।\nअस्थ्नामत्र शतानि स्युस्त्रीणि षष्ट्यधिकानि तु।।७७।।\nसूक्ष्मैः सह चतुःषष्टिं दशना विंशतिर्न्नखाः ।।\nपाणिपादशलाकाश्च तासां स्थानचतुष्टयम् ।। ७८ ।।\nचत्वारिंशत्तथास्थीनि जंघयोस्तावदेव तु ।।\nद्वेद्वे जानुकपोलौष्ठफलकांससमुद्भवे ।। ७९ ।।\nअक्षिस्थलेऽष्टकं श्रोणिफलके  चैवमादिशेत् ।।\nभगास्थ्येकं तथा पृष्ठे चत्वारिंशच्च पञ्च च ।। 2.115.८० ।।\nग्रीवापञ्चदशास्थीनि जत्र्वेकं च तथा हनुः ।।\nभ्रूमूलं द्वे ललाटाक्षिगण्डनासा तथास्थिका ।। ८१ ।।\nसर्जुकास्थालकैः सार्धमर्बुदैश्च द्विसप्ततिः ।।\nद्वौ शङ्खकौ कपालानि चत्वार्येव शिरस्तथा ।। ८२ ।।\nउरः सप्तदशास्थीनि पुरुषस्यास्थिसंग्रहः ।।\nतथा चैवात्र सन्धीनां द्वे शते तु शताधिके ।। ८३ ।।\nअष्टषष्टिश्च शाखासु षष्टिश्चैकविवर्जिता ।।\nअन्तराधौ त्वशीतिश्च कथिता भृगुनन्दन ।। ८४ ।।\nन च स्नायुशतान्यत्र द्वे तु त्रिंशाधिके मते ।।\nअन्तराधौ तु कथिता ह्यूर्ध्वगाश्चैव सप्ततिः ।। ८५ ।।\nषट्कृतानि च शाखासु कथितानि मनीषिभिः ।।\nपञ्चपेशीशतान्यत्र चत्वारिंशत्तथोर्ध्वगाः ।। ८६ ।।\nचत्वारिंशच्छतान्यत्र तथा शाखासु पण्डितैः ।।\nअन्तराधौ तथा षष्टिः पेश्यस्तु कथिता बुधैः।।८७।।\nस्त्रीणां चैवाधिका ज्ञेया त्रिंशतिश्चतुरुत्तरा ।।\nस्तनयोर्दश विज्ञेया योनौ राम तथा दश ।। ८८ ।।\nगर्भाशये तथा ज्ञेयाश्चतस्रो गर्भचिन्तकैः ।।\nत्रिंशच्छतसहस्राणि तथान्यानि दशैव तु ।। ८९ ।।\nषट्पञ्चाशत्सहस्राणि शिराणां कथितानि तु ।।\nता वहन्ति रसं देहे केदारमिव कुल्यकाः ।। 2.115.९० ।।\nअभ्यंगादि तथा सर्वं स्वेदलेपादिकं च यत् ।।\nद्विसप्ततिस्तथा कोट्यो रोम्णां विद्धि महाभुज ।। ९१ ।।\nमज्जाया मेदसश्चैव वसायाश्च तथा द्विज ।।\nमूत्रस्य चैव पित्तस्य श्लेष्मणः शकृतस्तथा ।। ९२ ।।\nरक्तस्य च रसस्याथ क्रमशोञ्जलयः स्मृताः ।।\nअर्धार्धाभ्यधिकाः सर्वाः पूर्वार्धाञ्जलितः स्मृताः ।।९३।।\nअर्धांजलिश्च शुक्रस्य तथार्धा च तथौजसः ।।\nरजसस्तु तथा स्त्रीणां चतस्रः कथिता बुधैः ।।९४।।\nसमधातोरिदं प्रोक्तं प्रमाणं देहचिन्तकैः ।।\nविलक्षणानि देहानि नित्यमेव शरीरिणाम् ।।\nतेषां भेदेन भिद्यन्ते मलदोषानुरूपतः ।। ९५ ।।\nएतच्छरीरं मलदोषपिण्डं धात्वाश्रयं कर्मवशानुबद्धम् ।।\nमोक्षाय यस्येह भवेत्स धन्यो मोक्षे च हेतुः परमो हि विष्णुः ।।९६।।\nइति श्रीविष्णुधर्मोत्तरे द्वितीयखण्डे मा०सं० रामं प्रति पुष्करोपाख्याने शरीरविषयवर्णनन्नाम पञ्चदशोत्तरशततमोऽध्यायः ।। ११५ ।।"
  }
]
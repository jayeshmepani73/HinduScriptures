[
  {
    "text": "2.41\n।। पुष्कर उवाच ।।\nसावित्री च ततः साध्वी जगाम वरवर्णिनी ।।\nयथायथागतेनैव यत्रासौ सत्यवान्मृतः ।। १ ।।\nसा समासाद्य भर्तारं तस्योत्सङ्गगतं शिरः ।।\nकृत्वा विवेश तन्वङ्गी लम्बमाने दिवाकरे ।। २ ।।\nसत्यवानपि निर्मुक्तो धर्मराज्ञा शनैः शनैः ।।\nउन्मीलयति ते नेत्रे प्रस्यन्दत च भार्गव ।। ३ ।।\nततः प्रत्यागतप्राणः प्रियां वचनमब्रवीत् ।।\nक्वाऽसौ प्रयातः पुरुषो यो मामाकृष्य गच्छति ।। ४ ।।\nजानामि न वरारोहे कश्चासौ पुरुषः शुभे ।।\nवनेऽस्मिँश्चारुसर्वाङ्गि सुप्तस्य च चिरं गतम् ।। ५ ।।\nउपवासपरिक्लान्ता कर्षिता भवती मया ।।\nअस्माद्दुर्हृदयेनाद्य पितरौ दुःखितौ तथा ।। ६ ।।\nद्रष्टुमिच्छाम्यहं सुभ्रु गमने त्वरिता भव ।।\nसावित्र्युवाच ।।\nआदित्योऽस्तमनुप्राप्तो यदि ते रुचितं प्रभो ।। ७ ।।\nआश्रमन्तु प्रयास्यावः श्वशुरौ तप्यतो मम ।।\nयथावृत्तं च तत्रैव तव वक्ष्याम्यथाश्रमे ।। ८ ।।\nपुष्कर उवाच ।।\nएतावदुक्त्वा भर्तारं सह भर्त्रा ययौ तदा ।।\nआससादाश्रमं चैव सह भर्त्रा नृपात्मजा ।। ९ ।।\nएतस्मिन्नवकाशे तु लब्धचक्षुर्महीपतिः ।।\nद्युमत्सेनः सभार्यस्तु पर्यतप्यत भार्गव ।। 2.41.१० ।।\nसावित्र्यपि वरारोहा सह सत्यवता तदा ।।\nववन्दे तत्र राजानं सभार्यं भृगुनन्दन ।। ११ ।।\nपरिष्वक्तस्तदा पित्रा सत्यवान्राजनन्दनः ।।\nअभिवाद्य ततः सर्वान्वने तस्मिँस्तपोधनान् ।। १२ ।।\nउवास तां तदा रात्रिमृषिभिः सह धर्मवित् ।।\nसावित्र्यपि जगादाथ यथा वृत्तमनिन्दिता ।। १३ ।।\nव्रतं समापयामास तस्यामेव तदा निशि ।।\nततस्तु राम रात्र्यन्ते शाल्वेभ्यस्तस्य भूपतेः ।। १४ ।।\nआजगाम जनः सर्वो राज्यार्थाय निमन्त्रणे ।।\nआज्ञापयामास तदा तथा प्रकृतिशासनम् ।। १५ ।।\nविचक्षुषस्ते नृपते येन राज्यं पुरा हृतम् ।।\nअमात्यैः सह भोक्तव्यं राज्यमस्तु पुरे नृप ।। १६ ।।\nएतच्छ्रुत्वा ययौ तत्र बलेन चतुरङ्गिणा ।।\nलेभे च सकलं वाक्यं धर्मराज्ञो महात्मनः ।। १७ ।।\nभ्रातॄणां च शतं लेभे सावित्र्यपि वराङ्गना ।।\nएवं पतिव्रता साध्वी पितृपक्षं नृपात्मजा ।। १८ ।।\nउज्जहार वरारोहा भर्तृपक्षं तथैव च ।।\nमोचयामास भर्तारं मृत्युपाशवशीकृतम् ।। १९ ।।\nतस्मात्साध्व्यः स्त्रियः पूज्याः सततं देववज्जनैः ।।\nतासां राम प्रसादेन धार्यते वै जगत्त्रयम् ।। 2.41.२० ।।\nतासां न वाक्यं भवतीह मिथ्या न जातु लोकेषु चराचरेषु ।।\nतस्मात्सदा ताः परिपूजनीयाः कामान्समग्रानभिकामयानैः ।। २१ ।।\nइति श्रीविष्णुधर्मोत्तरे द्वितीयखण्डे मार्कण्डेयवज्रसंवादे सावित्र्युपाख्याने एकचत्वारिंशात्तमोऽध्यायः ।। ४१ ।।\n2.42\nपुष्कर उवाच ।।\nगवां हि पालनं राज्ञा कर्तव्यं भृगुनन्दन ।।\nगावः पवित्राः संगत्या गोषु लोकाः प्रतिष्ठिताः ।। १ ।।\nगावो वितन्वते यज्ञं गावो विश्वस्य मातरः ।।\nशकृन्मूत्रं परं तासामलक्ष्मीनाशनं स्मृतम् ।। २ ।।\nतद्धि सेव्यं प्रयत्नेन तत्र लक्ष्मीः प्रतिष्ठिता ।।\nउद्वेगं च न गन्तव्यं शकृन्मूत्रस्य जानता ।। ३ ।।\nगवां मूत्रपुरीषेषु ष्ठीवनाद्यं न सन्त्यजेत् ।।\nगोरजः परमं पुण्यमलक्ष्मीविघ्ननाशनम् ।। ४ ।।\nगवां कण्डूयनं चैव सर्वकल्मषनाशनम् ।।\nतासां शृङ्गोदकश्चैव जाह्नवीजलसन्निभम् ।। ५ ।।\nगोमूत्रं गोमयं क्षीरं दधि सर्पिश्च रोचनम् ।।\nषडङ्गमेतन्माङ्गल्यं पवित्रं तु पृथक्पृथक् ।। ६ ।।\nगोमूत्रं गोमयं क्षीरं दधि सर्पिः कुशोदकम् ।।\nपवित्रं परमं ज्ञेयं स्नाने पाने च भार्गव ।। ७ ।।\nरक्षोघ्नमेतन्माङ्गल्यं कलिदुःखप्रणाशनम् ।।\nरोचना च तथा धन्या रक्षोरगगदापहा ।।\nयस्तु कल्ये समुत्थाय मुखमाज्ये निरीक्षते ।।\nतस्यालक्ष्मीः क्षयं याति वर्धते न तु किल्बिषम् ।। ९ ।।\nगवां ग्रासप्रदानेन पुण्यं सुमहदश्नुते ।।\nयावत्यः शक्नुयाद्गावः सुखं धारयितुं गृहे ।। 2.42.१० ।।\nधारयेत्तावतीर्नित्यं क्षुधितास्तु न धारयेत् ।।\nदुःखिता धेनवो यस्य वसन्ति द्विज मन्दिरे ।। ११ ।।\nनरकं समवाप्नोति नात्र कार्या विचारणा ।।\nदत्त्वा परगवे ग्रासं पुण्यं सुमहदश्नुते ।। १२ ।।\nशैशिरं सकलं कालं ग्रासं परगवे तथा ।।\nदत्त्वा स्वर्गमवाप्नोति संवत्सरशतानि षट् ।। १३ ।।\nअग्रभक्तं नरो दत्त्वा नित्यमेव तथा गवाम् ।।\nमासषट्केन लभते नाकलोकं समायुतम् ।। १४ ।।\nसायं प्रातर्मनुष्याणामशनं देवनिर्मितम् ।।\nतत्रैवमशनं दत्त्वा गवां नित्यमतन्द्रितः ।। १५ ।।\nद्वितीयं यः समश्नाति तेन संवत्सरान्नरः ।।\nगवां लोकमवाप्नोति यावन्मन्वन्तरं द्विज ।। १६ ।।\nगवां प्रचारे पानीयं दत्त्वा पुरुषसत्तमः ।।\nवारुणं लोकमासाद्य क्रीडत्यब्दगणायुतम् ।।\nपरां तृप्तिमवाप्नोति यत्रयत्राभिजायते ।। १७ ।।\nगवां प्रचारभूमिं तु वाहयित्वा हलादिना ।।\nनरकं महदाप्नोति यावदिन्द्राश्चतुर्दश ।। १६ ।।\nगवां पानप्रवृतानां यस्तु विघ्नं समाचरेत ।।\nब्रह्महत्या कृता तेन घोरा भवति भार्गव ।।\nसिंहव्याघ्रभयत्रस्तां पङ्कमग्नां जले गताम् ।। १९ ।।\nगामुद्धृत्य नरः स्वर्गे कल्पभोगानुपाश्नुते ।।\nगवां यवसदानेन रूपवानभिजायते ।। 2.42.२० ।।\nसौभाग्यं महदाप्नोति लावण्यं च द्विजोत्तम ।।\nऔषधं च तथा दत्त्वा विरोगस्त्वभिजायते ।। ।। २१ ।।\nऔषधं लवणं तोयमाहारं च प्रयच्छतः ।।\nविपत्तौ पातकं नास्य भवत्युद्बन्धनादिकम ।। २२ ।।\nवक्तव्यता दिवापाले रात्रौ स्वामी न तद्गृहे ।।\nतत्रापि तन्नियुक्तश्च कश्चिदन्यो न चेद्भवेत् ।। २३ ।।\nतासां चेदविरुद्धानां चरन्तीनां मिथो वने ।।\nयामुत्पत्य वृको हन्यान्नपालस्तत्र किल्बिषी ।। २४ ।।\nसंरुद्धासु तथैवासु वृकः पाले त्वनायति ।।\nयामुत्पत्य वृको हन्यात्पाले तत्किल्बिषं भवेत ।। २५ ।।\nगोवधेन नरो याति नरकानेकविंशतिम् ।।\nतस्मात्सर्वप्रयत्नेन कार्यं तासां तु पालनम् ।। २६ ।।\nविक्रयाच्च गवां राम न भद्रं प्रतिपद्यते ।।\nतासां च कीर्तनादेव नरः पापाद्विमुच्यते ।। २७ ।।\nतासां  संस्पर्शनं धन्यं सर्वकल्मषनाशनम् ।।\nदानेन च तथा तासां कुलान्यपि समुद्धरेत् ।। २८ ।।\nउदक्या सूतिको दोषो नैव तत्र गृहे भवेत् ।।\nभूमिदोषास्तथान्येऽपि यत्रैका वसते तु गौः ।। २९ ।।\nगवां निश्वासवातेन परा शान्तिर्गृहे भवेत ।।\nनीराजनं तत्परमं सर्वस्थानेषु कीर्तितम् ।। 2.42.३० ।।\nगवां संस्पर्शनाद्राम क्षीयते किल्बिषं नृणाम् ।।\nगोमूत्रं गोमयं क्षीरं दधि सर्पिः कुशोदकम् ।। ३१ ।।\nएकरात्रोपवासं च श्वपाकमपि शोधयेत् ।।\nपृथक्त्वप्रत्ययाभ्यस्तमतिसन्तपनं स्मृतम् ।। ३२ ।।\nसर्वाशुभविमोक्षाय पुरा चरितमीश्वरेः ।।\nप्रत्येकं च त्र्यहाभ्यस्तं चातिसांतपनं स्मृतम् ।। ३३ ।।\nसर्वकामप्रदं राम सर्वाशुभविनाशनम् ।।\nकृच्छ्रातिकृच्छ्रं पयसा दिवसानेकविंशतिम् ।। ३४ ।।\nनिर्मलास्तेन चीर्णेन भवन्ति पुरुषोत्तमाः ।।\nत्र्यहमुष्णं पिबेन्मूत्रं त्र्यहमुष्णं घृतं पिबेत् ।। ।। ३५ ।।\nत्र्यहमुष्णं पयः पीत्वा वायुभक्षः परं त्र्यहम् ।।\nतप्तकृच्छ्रमिदं प्रोक्तं सर्वाशुभविनाशनम् ।। ३६ ।।\nशीतकृच्छ्रस्तथैवैष क्रमाच्छीतैः प्रकीर्तितः ।।\nसर्वाशुभविनाशाय निर्मितो ब्रह्मणा स्वयम् ।। ३७ ।।\nगोमूत्रेण चरेत्स्नानं वृत्तिं कुर्यात्तु गोरसैः ।।\nउत्थितामुत्थितस्तिष्ठेदुपविष्टासु ना स्थितः ।। ३८ ।।\nअभुक्तवत्सु नाश्नीयादपीतासु च नो पिबेत् ।।\nत्राणं तु रामाकृत्वैव तथा देवे प्रवर्षति ।। ३९ ।।\nत्राणं नैवात्मनः कार्यं भया र्त्ताश्च समुद्धरेत् ।।\nआत्मानमपि सन्त्यज्य गोव्रतं तत्प्रकीर्तितम् ।। 2.42.४० ।।\nसर्वपापप्रशमनं मासेनैकेन भार्गव ।।\nव्रतेनानेन चीर्णेन गोलोकं पुरुषो व्रजेत् ।। ४१ ।।\nअभीष्टमथ वा राम यावदिन्द्राश्चतुर्दश ।।\nगवां निर्हारनिर्मुक्तानश्नन्प्रतिदिनं यवान् ।। ४२ ।।\nमासेन तदवाप्नोति यत्कि ञ्चिन्मनसेच्छति ।।\nगोमतीं च तथा विद्यां सायं प्रातस्तथा जपन् ।। ४३ ।।\nगोलोकमाप्नोति नरो नात्र कार्या विचारणा ।।\nउपर्युपरि सर्वेषां गवां लोकः प्रकीर्तितः ।। ४४ ।।\nनिवसन्ति सदा यत्र गावस्त्वाकाशगा दिवि ।।\nविमानेषु विचित्रेषु वृतेष्वप्सरसां गणैः ।। ४५ ।।\nकिङ्किणी जालचित्रेषु वीणामुरजनादिषु ।।\nसदा कामजला नद्यः क्षीरपायसकर्दमाः ।। ४६ ।।\nशीतलामलपानीयाः सुवर्णसिकतास्तथा ।।\nपुष्करिण्यः शुभास्तत्र वैडूर्यकमलोत्पलाः ।। ४७ ।।\nमानसी च तथा सिद्धिः तत्र लोके भृगूत्तम ।।\nतञ्च लोकं नरा यान्ति गवां भक्त्या न संशयः ।। ४८ ।।\nगोमतीं कीर्तयिष्यामि सर्वपापप्रणाशिनीम् ।।\nतां तु मे वदतो विप्र शृणुष्व सुसमाहितः ।। ४९ ।।\nगावः सुरभयो नित्यं गावो गुग्गु लुगन्धिकाः।।।\nगावः प्रतिष्ठा भूतानां गावः स्वस्त्ययनं परम् ।। 2.42.५० ।।\nअन्नमेव परं गावो देवानां हविरुत्तमम् ।।\nपावनं सर्वभूतानां रक्षन्ति च वहन्ति च ।।५१।।\nहविषा मन्त्रपूतेन तर्पयन्त्यमरान्दिवि ।।\nऋषीणामग्निहोत्रेषु गावो होमे प्रयोजिताः ।। ५२ ।।\nसर्वेषामेव भूतानां गावः शरणमुत्तमम् ।।\nगावः पवित्रं परमं गावो मङ्गलमुत्तमम् ।। ५३ ।।\nगावः स्वर्गस्य सोपानं गावो धन्यास्सनातनाः ।।\nॐ  नमो गोभ्यः श्रीमतीभ्यः सौरभेयीभ्य एव च ।। ५४ ।।\nनमो ब्रह्मसुताभ्यश्च पवित्राभ्यो नमोनमः ।।\nब्राह्मणाश्चैव गावश्च कुलमेकं द्विधा स्थितम् ।। ५५ ।।\nएकत्र मन्त्रास्तिष्ठन्ति हविरेकत्र तिष्ठति ।।\nदेवब्राह्मणगोसाधुसाध्वीभिः सकलं जगत् ।। ५६ ।।\nधार्यते वै सदा तस्मात्सर्वे पूज्यतमा सदा ।।\nयत्र तीर्थे सदा गावः पिबन्ति तृषि ता जलम् ।।\nउत्तरन्ति पथा येन स्थिता तत्र सरस्वती ।।५७।।\nगवां हि तीर्थे वसतीह गङ्गा पुष्टिस्तथा तद्रजसि प्रवृद्धा ।।\nलक्ष्मीः करीषे प्रणतौ च धर्मस्तासां प्रणामं सततं च कुर्यात् ।। ५८ ।। ।।\nइति श्रीविष्णुधर्मोत्तरे द्वितीयखण्डे मा० सं० गोमाहात्म्ये गोमतीविद्या नाम द्विचत्वारिं शत्तमोऽध्यायः ।। ४२ ।।\n2.43\n।। पुष्कर उवाच ।। ।।\nअतः परं प्रवक्ष्यामि तव राम चिकित्सितम् ।।\nसंक्षेपेण गवां पुण्यं सारभूतं शृणुष्व तत् ।। ।। १ ।।\nशृङ्गमूलेषु धेनूनां तैलं दद्यात्ससैन्धवम् ।।\nशृङ्गीवीरबलामांसीकल्कसिद्धं समाक्षिकम् ।। २ ।।\nसिमिचूर्णयुतं देयमथवापि तथा घृतम् ।।\nकर्णमूलेषु सर्वेषु मञ्जिष्ठाहिङ्गुसैन्धवैः ।। ३ ।।\nसिद्धं तैलं प्रदातव्यं गोरसो वाथवा पुनः ।।\nमाक्षिकं सैन्धवं शंखं तगरीं पिप्पलीं सिहाम् ।। ४ ।।\nअजाक्षीरेण संपेष्य गुलिकां कारयेद्भिषक् ।।\nएतन्नेत्राञ्जनं श्रेष्ठं घृतमाक्षिकसंयुतम् ।। ५ ।।\nबिल्वमूलमपामार्गं धातकीं च सपाटलाम् ।।\nकुटजं दन्तमूलेषु लेपं तच्छूलनाशनम् ।। ६ ।।\nदन्तशूलहरैर्द्रव्यैर्घृतं राम विपाचितम् ।।\nमुखरोगहरं ज्ञेयं जिह्वारोगेषु सैन्धवम् ।। ७ ।।\nशृङ्गवेरं हरिद्रे द्वे त्रिफलां च गलग्रहे ।।\nशृङ्गवेरं हरिद्रे द्वे वल्कलं कुटजस्य च ।। ८ ।।\nअपामार्गविडंगांश्च लवणेन विमिश्रितम् ।।\nऔषधं मुखरोगघ्नं ज्वरदाहविनाशनम् ।। ९ ।।\nहृच्छूले बस्तिशूले च वातरोगे क्षते तथा ।।\nत्रिफलाघृतसमिश्रं गवां पानं प्रशस्यते ।। 2.43.१० ।।\nशतपुष्पायुतं पक्वं तैलं कुटजचित्रकैः ।।\nगवां राम प्रदातव्यं सर्वहृद्रोगनाशनम् ।। ११ ।।\nअतीसारे हरिद्रे द्वे पाठां चैव प्रदापयेत् ।।\nआनाहे घृतसंयुक्तां दापयेत्पद्मचारिणीम् ।। ।। १२ ।।\nसर्वेषु कुष्ठरोगेषु तथा शाखागदेषु च ।।\nशृङ्गवेरं च दार्वीं च कासे श्वासे प्रदापयेत् ।।१३।।\nदातव्या भग्नसन्धाने प्रियङ्गुर्लवणान्विता ।\nवातरोगेषु सर्वेषु शतपुष्पाविपाचितम् ।। १४ ।।\nगवां तैलं प्रदातव्यं सर्ववातगदापहम् ।।\nयूषणं मधुसंमिश्रं कफरोगेषु दापयेत् ।। १५ ।।\nपित्त रोगेषु सर्वेषु मधुयष्टिविपाचितम् ।।\nगव्यमाज्यं प्रदातव्यं सर्वपित्तगदापहम् ।। १६ ।।\nशाखोटकरमापानं रक्तपित्ते प्रशस्यते ।।\nगोधूमानां च चूर्णानि माषाश्चैव ससर्षपाः ।। १७ ।।\nपयसा च समालोड्य गुरुमिश्राः प्रदापयेत् ।।\nरक्तस्रावेषु कृच्छ्रेषु गवामेतत्प्रशस्यते ।। १८ ।।\nतिलाम्भकरुहांश्चैव हरितालं घृतं तथा ।।\nभग्नक्षतानां धेनूनां लेपने तत्प्रशस्यते ।। १९ ।।\nवत्सानां च सरोगाणां पाठां तक्रेण पाययेत् ।।\nहरिद्रां क्षीरसंयुक्तामथवा रोगशान्तये ।। 2.43.२० ।।\nमाषास्तिलाः सगोधूमाः पशुक्षीरं घृतं तथा ।।\nएषां पिण्डाः प्रदातव्या लवणेन सुसँस्कृताः।।\nपुष्टिप्रदा तु वत्सानां वृषभाणां बलप्रदा ।। २१ ।।\nदेवदारुवचामांसीगुग्गुलुर्हिङ्गुसर्षपाः ।।\nएष धूपः प्रदातव्यः किञ्चिद्घृतपरिप्लुतः ।। २२ ।।\nसर्वग्रह विनाशाय पलङ्कशयुतः शुभः ।।\nघण्टा चापि गवां कार्या धूपेनानेन धूपिता ।। २३ ।।\nअश्वगन्धा तिलं चुक्रं वस्तियोगे प्रशस्यते ।।\nअश्वगन्धायुतं तक्रं तिलान्वस्ति प्रशस्यते ।।\nभवति क्षीरिणी तेन धेनुर्भृगुकुलोद्भव ।। २४ ।।\nपिण्याकमेव निर्दिष्टं गवां राम रसायनम् ।।\nशीतोदपानमार्द्रञ्च यवसं च विवर्जयेत् ।। २५ ।।\nजरान्विता तथा स्थानं तच्च शीतं द्विजोत्तम ।।\nधार्यं चैव गवां मध्ये मत्तोजः सर्वथा भवेत् ।। ।। २६ ।।\nगवां वेश्मनि दीपास्तु दातव्या राम रात्रिकाः ।। २७ ।।\nगवां हि रोगोपशमाय शस्तं गतेऽर्धमासे लवणं सदैव ।।\nआनाहशूलारुचिनाशनं तदजाविकस्यापि तथा प्रशस्तम् ।।२८।।\nइति श्रीविष्णुधर्मोत्तरे द्वितीयखण्डे मा०सं०- रामं प्रति पुष्करोपाख्याने गोचिकित्सितं नाम त्रिच\nत्वारिंशत्तमोऽध्यायः ।। ४३ ।।\n2.44\nपुष्कर उवाच ।।\nअतः परं प्रवक्ष्यामि शान्तिकर्म गवां तव ।।\nनित्यं नैमित्तिकं काम्यं तथा पुष्टिविवर्धनम् ।। ऽ ।।\nपञ्चमीषु च शुक्लासु श्रियः पूजा विधीयते ।।\nगवां पुरीषे धर्मज्ञ धूपदीपान्नसम्पदा ।। २ ।।\nवन्यैः सुकुसुमैर्भक्त्या ब्राह्मणानां च पूजनम् ।।\nतत्रैवाहनि कर्तव्यं वासुदेवस्य पूजनम् ।। ३ ।।\nस हि सर्वगतो देवः क्षीरोदधिनिकेतनः ।।\nत्रैलोक्याधारभूतानां विशेषेण तथा गवाम् ।। ४ ।।\nआश्वयुक्शुक्लपक्षस्य पञ्चदश्यां भृगूत्तम ।।\nवृत्रान्तकस्य कर्तव्यस्तदा यागस्तु गोमता ।। '५ ।।\nगन्धधूपनमस्कारपुष्पदीपान्नसम्पदा ।।\nइह प्रजायाः साम्राधः पृषदश्वा तथैव च ।। ६ ।।\nघृतप्रतीकश्च तथा रौद्रीभिश्च भृगूत्तम ।।\nनित्याभिश्च तथा वह्निं घृतेन जुहुयाद्बुधः ।। ७ ।।\nअम्भस्थेति च मन्त्रेण लवणं चाभिमन्त्रयेत् ।।\nदध्ना संप्राशनं कार्यं दधिक्राव्णेत्यनन्तरम् ।। ८ ।।\nयजमानेन देया च धेनुः स्याच्छतधेनुना ।।\nतदूनवित्तो दद्याच्च होत्रे शक्त्यैव दक्षिणाम्।।९।।\nगावः स्वलंकृताः पश्चाद्गन्धमाल्यफलादिभिः ।।\nस्वाशिता मुक्तवत्साश्च कुर्युर्वह्निं प्रदक्षिणम् ।। 2.44.१० ।।\nक्ष्वेडाकिलकिलाशब्दैः शङखवाद्यरवैस्तथा ।।\nवृषाणां योजयेद्युद्धं गोपालानां तथैव च ।। ११ ।।\nद्वितीयेऽहनि धेनूनां वृषाणां सह वत्सकैः ।।\nलवणं तत्प्रदातव्यं ब्राह्मणेनाभिमन्त्रितम।।१२।।\nभोजनं गोरसप्रायं ब्राह्मणांश्चात्र भोजयेत् ।।\nस्वस्ति वाच्यं ततः पश्चाद्दत्तदायान्विसर्जयेत ।। १ ३।।\nनित्यमेतत्तु वो दिष्टं शान्तिकर्म शुभं गवाम् ।।\nअतः परं प्रवक्ष्यामि कर्म नैमित्तिकं तव ।। १४ ।।\nधेनूनां मारके प्राप्ते तथा रोगाऽद्युपद्रवे ।।\nक्षीरक्षये तथान्यस्मिन्प्रकृतेस्तु विपर्यये ।। १५ ।।\nत्रिरात्रोपोषितो विद्वानेकरात्रोषितोऽथ वा ।।\nगवां मध्ये शुभे देशे स्थण्डिलं परिकल्पयेत।।१६।।\nअष्टपत्रं लिखेत्पद्मं कर्णिकाकेसरान्वितम् ।।\nपूजयेत्कर्णिकामध्ये वासुदेवं श्रिया सह ।। १७ ।।\nकृसरैः पूजन कार्यं देवतानां यथाक्रमम् ।।\nयासां तासां प्रवक्ष्यामि तव नामानि भार्गव ।। १८ ।।\nसुभद्रां नाम दिग्धेनुं पूर्वभागे समर्चयेत् ।।\nपूजनीयस्ततो ब्रह्मा सुरभिस्तदनन्तरम् ।। ।। १९ ।।\nततः सूर्यस्ततो धेनुर्बहुरूपा द्विजोत्तम ।।\nततस्तु पृथिवीं देवीं ततोऽनन्तं प्रपूजयेत् ।। 2.44.२० ।।\nततश्च विश्वरूपाक्षं दिग्धेनुं तदनन्तरम् ।।\nततः सिद्धिं ततो ऋद्धिं ततः शान्तिं समर्चयेत् ।। २१ ।।\nरोहिणी नाम दिग्धेनुस्ततः पूज्या द्विजोत्तम ।।\nततश्चन्द्रमसं देवं महादेववृषं ततः ।। २२ ।।\nमहादेवं ततो देवं पूजयेत्तदनन्तरम् ।।\nइत्येता देवताः प्रोक्ताः कृसरे तव षोडश ।। २३ ।।\nपत्रेषु पूजनीयाश्च दिक्पालाश्च यथादिशम् ।।\nगन्धमाल्यनमस्कारधूपदीपान्नसम्पदा ।। २४ ।।\nप्रत्येकां पूजयेद्राम देवतां प्रयतो द्विजः ।।\nपूर्णकुम्भानि सर्वाणि प्रत्येकं विनिवेदयेत ।। २५ ।।\nभक्त्यास्थगितवक्त्राणि वर्धमानैस्सतण्डुलैः ।।\nसहिरण्यैर्यथाशक्ति ततो होमं समारभेत् ।। २६ ।।\nवेदिं कृत्वा यथशास्त्रं समिध्य च हुताशनम् ।।\nएकैकं दैवतं राम समुद्दिश्य यथाविधि ।। २७ ।।\nचतुर्थ्यन्तेन धर्मज्ञ नाम्ना तु प्रणवादिना ।।\nहोमद्रव्यैस्तथैकैकं शतसंख्यं तु होमयेत् ।। २८ ।।\nसमिधः क्षीरवृक्षस्य अक्षतानि तिलाँस्तथा ।।\nसिद्धार्थकान्यथाज्यं च प्रत्येकं जुहुयात्क्रमात् ।। २९ ।।\nततो रक्षोहणैर्मन्त्रैर्जुहुयाद्गौरसर्षपान् ।।\nततः समापयेद्विद्वानग्निकर्म यथाविधि ।। 2.44.३० ।।\nसुवर्णं च तथा कांस्यं धेनुं वस्त्रयुगं तथा ।।\nकर्तुर्देयमुपस्रष्टुर्वस्त्रयुग्मं गुरोस्तथा ।। ३१ ।।\nभोजनं गोरसप्रायं ब्राह्मणांश्चात्र भोजयेत् ।।\nस्वस्ति वाच्यं ततः पश्चाद्दत्तदाया द्विजोत्तमाः ।। ३२ ।।\nरक्षोहणैस्तथा मन्त्रैः कुर्युरभ्युक्षणं गवाम् ।।\nगवां च पूजा कर्तव्या गन्धमाल्यानुलेपनैः ।। ३३ ।।\nमोक्तव्याश्च तदा वत्सा यथाकामं द्विजोत्तम ।।\nशान्तिकर्म गवामेतत्सर्वोत्पातप्रशान्तये ।। ३४ ।।\nकर्तव्यं भृगुशार्दूल परमं कर्म दारुणम् ।।\nअतः परं प्रवक्ष्यामि काम्यं कर्म तवानघ ।। ३५ ।।\nकर्ता तूपवसेत्तत्र कारकैश्च तथैव च ।।\nपूर्वभाद्रपदायोगमाहिर्बुध्न्यगते तथा ।। ३६ ।।\nस्नानं निशाकरे कुर्याद्द्वितीयेऽहनि शास्त्रवित् ।।\nउदुम्बरस्य पत्राणि पञ्चगव्यं कुशोदकम् ।। ३७ ।।\nरोचनां च समंगां च क्षिपेत्कुम्भद्वये ततः ।।\nकुम्भद्वयं बुधः कुर्याद्गन्धमाल्योज्ज्वलं दृढम् ।। ३६ ।।\nअकालमूलं संस्थाप्य कर्ता तेन तदा भवेत् ।।\nस्नात्वा गोवालचीराणि परिधाय समाहितः ।। ३९ ।।\nपूजयेच्चाप्यहिर्बुध्न्यमादित्यं च तथैव च ।।\nवरुणं च शशाङ्कं च गन्धमाल्यान्नसम्पदा ।। ।। 2.44.४० ।।\nधूपदीपनमस्कारैस्तथैव बलिकर्मणा ।।\nअक्षतानां च पात्राणि ततो राम चतुर्दश ।। ४१ ।।\nअहिर्बुध्न्याय रुद्राय सफलांश्च निवेदयेत्।।\nखट्वांगेन तु दातव्यं तथा धूपं द्विजोत्तम ।। ४२ ।।\nततस्तु पूजा कर्तव्या देवदेवस्य चक्रिणः ।।\nॐकारपूर्वमाज्यं च सर्वासां जुहुयात्ततः ।। ४३ ।।\nदेवतानां यथोक्तानामेकैकस्य शतंशतम् ।।\nगोवालशफशृङ्गैश्च त्रिवृतं कारयेन्मणिम् ।। ४४ ।।\nधारणं तस्य कर्तव्यं कण्ठे मूर्ध्न्यथवा भुजे ।।\nकर्त्रे चैवोपद्रष्ट्रे च शक्त्या देया च दक्षिणा ।। ४५ ।।\nब्राह्मणानां च सर्वेषां यथावदनुपूर्वशः ।।\nअलंघयन्भद्रपदामथान्त्यां करोति यः स्नानमिदं सदैव ।।\nभवन्ति तस्यायुतशश्च गावः परामवाप्नोति तथैव वृद्धिम् ।। ४६ ।।\nइति श्रीविष्णुधर्मोत्तरे द्वितीयखण्डे मा० व० सं० रामं प्रति पुष्करोपाख्याने गवां शान्तिकर्म नाम चतुश्चत्वारिंशत्तमोऽध्यायः ।। ४४ ।।\n2.45\nपुष्कर उवाच ।।\nराज्ञां तुरङ्गमायत्तो विजयो भृगुनन्दन ।।\nतस्मात्सर्वं प्रयत्नेन तुरङ्गाणां समर्जनम् ।। १ ।।\nराज्ञा यत्नवता भाव्यं पालने च विशेषतः ।।\nतावन्तस्तुरगा धार्या यावतां पोषणं सुखम् ।। २ ।।\nकर्तुं शक्यं न धार्यास्ते दुःखिताः क्षुधितास्तथा ।।\nदुःखितास्ते श्रियं लोके विनिघ्नन्ति जयं तथा ।। ३ ।।\nधारणीयाः सुविहिता विधिना यवसादिताः।।\nविधृतास्ते तथा कुर्युर्लोकद्वयजयं तथा ।।४।।\nमङ्गल्यास्ते पवित्रास्ते रजस्तेषां तथैव च ।।\nकैवल्यस्यैव ते भक्ता देवस्य परमेष्ठिनः ।।५।।\nअन्ति मध्ये तथा तेन नानुज्ञाता दिवौकसाम् ।।\nततोऽश्वमेधतुरगस्तस्यैवैकस्य हूयते ।। ६ ।।\nसर्वरत्नाधिको जातस्तुरगोऽमृतमन्थनात् ।।\nउच्चैःश्रवास्तेन हयः सर्वरत्नोत्तमः स्मृतः ।। ७ ।।\nसपक्षा देववाह्यास्ते मनुष्याणामपक्षकाः ।।\nपद्मना शालिहोत्रेण वाहनार्थं पुरा कृताः ।। ८ ।।\nनीराजयन्ति ते देशान्ह्रेषितैर्बलशालिनः ।।\nगन्धर्वास्ते विनिर्दिष्टाः श्रियः पुत्रा जितश्रमाः ।। ९ ।।\nप्रधानमंगं सैन्यस्य शोभा च परमा हयाः ।।\nसुदूरगमने युद्धे यानश्रेष्ठास्तुरङ्गमाः ।। 2.45.१० ।।\nवल्गन्तमुच्चैस्तुरगं चामरापीडधारिणम् ।।\nआरुह्य या भवेत्तुष्टिर्न सा राम त्रिविष्टपे ।। ११ ।।\nसन्नद्धपुरुषारूढैः सुसन्नद्धैस्तुरङ्गमैः ।।\nदृष्टैरेवारिसैन्यस्य पतन्ति हृदयान्यलम् ।। १२ ।।\nतुरङ्गपादोद्धृतधूलिदण्डं यस्यातपत्रानुकृतिं करोति ।।\nनभः समग्रा वसुधा तु तस्य शैलावतंसा भवतीह वश्या ।। १३ ।।\nइति श्रीविष्णुधर्मोत्तरे द्वितीयखण्डे मा० व० सं० रामं प्रति पुष्करोपाख्याने अश्वप्रशंसा नाम पञ्चचत्वारिंशत्तमोऽध्यायः ।। ४५ ।।"
  }
]
[
  {
    "text": "3.206\nवज्र उवाच।।\nभगवन्कर्मणा केन प्रज्ञायुक्तो भवेन्नरः ।।\nएतदेव मनुष्याणां मनुष्यत्वमुदाहृतम्।।१।।\nमार्कण्डेय उवाच ।।\nचैत्र्यां तु समतीतायां यावन्मासं दिनेदिने ।।\nपूर्ववत्पूजयेद्देवं नृसिंहमपराजितम् ।। २ ।।\nहोमं च प्रत्यहं कुर्यात्तथा सिद्धार्थकैर्नृप ।।\nब्राह्मणान्भोजयेच्चात्र तथा त्रिमधुरं सदा।। ३ ।।\nवैशाख्यां कनकं दद्यात्रिरात्रोपोषितो नरः ।।\nज्ञानावाप्तिप्रदं ह्येतद्व्रतं बुद्धिविवर्धनम् ।। ४ ।।\nकृत्वा व्रतं मासमिदं मयोक्तमासाद्य नाकं सुचिरं मनुष्यः ।।\nमानुष्यमासाद्य च बुद्धियुक्तो ज्ञानेन युक्तश्च तथा भवेत्तु ।। ५ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे बुद्ध्यावाप्तिव्रतवर्णनो नाम षडुत्तरद्विशततमोऽध्यायः ।। २०६ ।।\n3.207\nवज्र उवाच ।।\nभगवन्कर्मणा केन विद्यावान्पुरुषो भवेत् ।।\nसुविद्य एव विज्ञेयः पुरुषः पशुरन्यथा ।। १ ।।\nमार्कण्डेय उवाच ।।\nपौष्यान्तु समतीतायां प्रतिपत्प्रभृति क्रमात् ।।\nप्राग्वत्संपूजयेद्देवं तुरंगशिरसं हरिम्।।२।।\nतिलाँश्च जुहुयाद्वह्नौ तिलैर्देवं समर्चयेत्।।\nत्रिरात्रोपोषितो माघ्यां तिलान्कनकमेव च।।३।।\nदद्याद्ब्राह्मणमुख्याय सम्यक्प्रयतमानसः।।\nमुख्यं यज्ञोपवीतञ्च प्रभूतमपि चेन्धनम्।।४।।\nकृत्वा व्रतं मासमिदं मयोक्तं विद्यान्वितः स्यात्पुरुषः सदैव।।\nस्वर्लोकमासाद्य सुखानि भुक्त्वा कामानभीष्टान्पुरुषोश्नुते च।।५।।\nइति श्रीविष्णुधर्मोत्तरे तृतीयखण्डे मा० वज्रसंवादे विद्यावाप्तिव्रतवर्णनो नाम सप्तोत्तरद्विशततमोऽध्यायः।।२०७।।\n3.208\nवज्र उवाच।।\nभगवन्कर्मणा केन शीलवान्पुरुषो भवेत् ।।\nकुलजातिश्रुतिभ्यश्च शीलमेव विशिष्यते ।। १ ।।\nमार्कण्डेय उवाच ।।\nआग्रायण्यामतीतायां मासमेकं दिनेदिने ।।\nपूर्ववत्पूजयेद्देवं वराहमपराजितम्।।२।।\nघृतेन स्नापयेद्देवं घृतेन जुहुयाद्धविः ।।\nघृतं द्विजेभ्यो दद्याच्च घृतमेव निवेदयेत् ।।३।।\nत्रिरात्रोपोषितः पौष्यां घृतपात्रेण च द्विजान् ।।\nपूजयेत्ससुवर्णेन यथाशक्ति नराधिप ।। ४ ।।\nकृत्वा व्रतं मासमिदं मयोक्तं चासाद्य नाकं सुचिरं मनुष्यः ।।\nमानुष्यमासाद्य च शीलवान्स्यात्प्राप्नोति पुष्टिं चिरजीवितं च ।।५।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे शीलावाप्तिव्रतवर्णनो नामाष्टोत्तरद्विशततमोऽध्यायः ।। २०८ ।।\n3.209\nवज्र उवाच ।।\nभगवन्कर्मणा केन नित्यं धर्मपरो भवेत् ।।\nधर्म्मविच्च महाराज धर्म्मसा फल्यकारणात् ।। १ ।।\nमार्कण्डेय उवाच ।।\nआषाढ्यां समतीतायां प्रतिपत्प्रभृति क्रमात् ।।\nपूर्व्ववत्पूजयेद्देवं धर्म्मविग्रहधारिणम् ।।२।।\nमासस्य चान्ते नृप पौर्णमास्यां कृत्वा त्रिरात्रं कनकञ्च दद्यात् ।।\nव्रतोत्तमं धर्म्मकरं तवोक्तं सर्व्वार्थदं नात्र विचारणास्ति ।। ३ ।।\nइति श्रीविष्णुधर्म्मोत्तरे तृ० ख० मार्कण्डेयवज्रसंवादे धर्म्मप्राप्तिव्रतवर्णनो नाम नवोत्तरद्विशततमोऽध्यायः ।। २०९ ।।\n3.210\nवज्र उवाच ।।\nभगवन्कर्मणा केन धनवान्पुरुषो भवेत् ।।\nधनवानेव लोकेषु पूज्यो भवति मानवः ।। १ ।।\nमार्कण्डेय उवाच ।।\nश्रावण्यां समतीतायां प्रतिपत्प्रभृति क्रमात् ।।\nपूर्ववत्पूजयेद्विष्णुं देवं सङ्कर्षणं प्रभुम् ।। २ ।।\nनीलोत्पलैस्तथा पत्रैर्नृप भृंगिरजस्य च ।।\nघृतेन परमान्नेन तथा बिल्वैश्च शक्तितः ।। २ ।।\nत्रिरात्रोपोषितः सम्यक् प्रोष्ठपद्यां ततो नरः ।।\nगां च दद्याद्द्विजेन्द्राय व्रतान्ते मनुजोत्तमः ।। ४ ।।\nकृत्वा व्रतं मासमिदं यथोक्तं चासाद्य नाकं सुचिरं मनुष्यः ।।\nमानुष्यमासाद्य धनान्वितः स्याद्व्रतेन चीर्णेन नरेन्द्रसिंह ।। ५ ।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे धनावाप्तिव्रतवर्णनो नाम दशोत्तर द्विशततमोऽध्यायः ।। २१० ।।"
  }
]
[
  {
    "text": "3.311\nहंस उवाच ।।\nनरस्त्वासनदानेन स्थानं सर्वत्र विन्दति ।।\nशय्यादानेन चाप्नोति भार्यां ब्राह्मणसत्तमाः ।। १ ।।\nदत्त्वा द्विजाय शयनं स्वास्तीर्णं सोत्तरच्छदम् ।।\nकुले महति सम्भूतां रूपद्रविणसंयुताम् ।।२।।\nतथा पक्षवतीं भव्यां प्राप्नोति वशगां तथा ।।\nअनेनैव प्रदानेन भार्या पतिमवाप्नुयात् ।। ३ ।।\nवितानकप्रदानेन सर्वपापैः प्रमुच्यते ।।\nछत्रदश्च तथा विप्रा नात्र कार्या विचारणा ।। ४।।\nछत्रं शतशलाकं तु दत्त्वैवातपवारणम् ।।\nसर्वतापविनि र्मुक्तः स्वर्गलोके महीयते ।। ५ ।।\nयाम्यं मार्गं तथा याति सुखेन द्विजसत्तमाः ।।\nउपानहे तथा दत्त्वा श्लक्ष्णे स्नेहसमन्विते ।। ६ ।।\nरथमश्वतरी युक्तं त्रिदिवं प्रतिपद्यते।।\nसर्वपापविनिर्मुक्तो याम्यमार्गं सुखं व्रजेत् ।। ७ ।।\nतालवृन्तप्रदानेन सर्वपापैः प्रमुच्यते ।।\nपादुकानां प्रदानेन गतिमाप्नोति शोभनाम् ।। ८ ।।\nपादपीठप्रदानेन स्थानं सर्वत्र विन्दति ।।\nस्थानमेव तथाप्नोति दण्डं दत्त्वा द्विजातये ।। ९ ।।\nयज्ञोपवीतदानेन वस्त्रदानफलं लभेत् ।।\nउष्णीषदानस्य तथा फलमेतदुदाहृतम् ।। 3.311.१० ।।\nदन्तकाष्ठप्रदानेन सौभाग्यं महदाप्नुयात् ।।\nमृत्तिकायाः प्रदानेन शुचिः सर्वत्र जायते ।। ११ ।।\nशौचस्नानोदकं दत्त्वा विरोगस्त्वभिजायते ।।\nरोगनाशमवाप्नोति तथाभ्यङ्गप्रदः सदा ।। १२ ।।\nतथैवौषधदानेन रोगनाशमुपाश्नुते ।।\nस्थानीयानि सुगन्धीनि दत्त्वा सौभाग्यमश्नुते ।। १३ ।।\nअनुलेपनदानेन रूपवानभिजायते ।।\nकायाग्निदीप्तं प्राकाश्यं गतिञ्चैव तथोत्तमाम् ।। १४ ।।\nयस्तु संसाधनार्थाय ब्राह्मणाय प्रयच्छति ।।\nस याति वह्निसालोक्यं शत्रुनाशं च विन्दति ।। १५ ।।\nतैजसानि तु पात्राणि दत्त्वा सलवणानि च ।।\nपात्रतामेति कामानां लावण्यं चाप्नुयान्महत् ।। १६ ।।\nतैजसानि तु पात्राणि सतैलानि प्रयच्छतः ।।\nआरोग्यमुत्तमं प्रोक्तं लावण्यमपि चोत्तमम् ।। १७ ।।\nतैजसानि तु पात्राणि समधूनि प्रयच्छतः ।।\nलावण्यमुत्तमं प्रोक्तं सौभाग्यमपि चोत्तमम् ।। ।। १८ ।।\nनरश्चन्दनदानेन सर्वपापैः प्रमुच्यते ।।\nतथैवागुरुदानेन यशसा भुवि राजते ।। १९ ।।\nसौभाग्यकारकं प्रोक्तं प्रदानं कुङ्कुमस्य तु ।।\nतथा कर्पूरदानेन सर्वान्कामानवाप्नुयात् ।। 3.311.२० ।।\nमृगचर्मप्रदानेन यशसा भुवि राजते ।।\nदत्त्वा जातीफलं विप्राः सफलां विन्दते क्रियाम् ।। ।। २१ ।।\nस्नानानां मुखवासानां धूपानां च प्रदायकाः ।।\nलोके प्रयान्ति प्रियतां भवन्ति च सुगन्धिनः ।। २२ ।।\nदत्त्वा पूगफलान्विप्राः सफलां विन्दते क्रियाम् ।।\nताम्बूलस्य प्रदानेन सौभाग्यमपि विन्दति ।। २३ ।।\nसमुद्रजानां भाण्डानां शङ्खादीनां प्रदायकः ।।\nपात्री भवति कामानां यशसश्च न संशयः ।। २४ ।।\nकङ्कतस्य प्रदानेन परां वाचं प्रमुञ्चति ।।\nशय्याप्रदानो लोकेषु तथा स्थानकरं परम् ।। २५ ।।\nअर्थिने यदभीष्टं स्यात्स्वल्पं वा यदि वा बहु ।।\nतद्दत्त्वा पुण्यमाप्नोति राजसूयाश्वमेधयोः ।। २६ ।।\nकिम्च्छिकैः पूजकैर्ब्राह्मणानां लोकं गत्वा ब्रह्मणो ब्राह्मणेभ्यः ।।\nदेवैर्विप्रैः पूज्यमानः सुखी स्यात्तस्माद्देयं प्रार्थितं ब्राह्मणेभ्यः ।। २७ ।।\nइति श्रीविष्णुधर्मोत्तरे तृतीयखण्डे मार्कण्डेवज्रसंवादे मुनीन्प्रति हंसगीतास्वनेकवस्तुदानप्रशंसावर्णनो नामैकादशाधिकत्रिशततमोऽध्यायः ।। ३११ ।।\n3.312\n।। हंस उवाच ।। ।।\nनृवाहान्पुरुषो यस्तु द्विजे सम्यक्प्रयच्छति ।।\nअश्वमेधफलं तस्य कथितं द्विजसत्तमाः ।। १ ।।\nशिबिकायाः प्रदानेन वह्निष्टोमफलं तथा ।।\nदासं कर्मकरं दत्त्वा गोसवस्य फलं लभेत् ।। २ ।।\nस याति शक्रसालोक्यं यस्तु योधं प्रयच्छति ।।\nयस्तु कर्मकरीं दासीं ब्राह्मणाय प्रयच्छति ।। ३ ।।\nलोकास्तु सुभगास्तस्य वसूनां समुदाहृताः ।।\nतरुणीं रूपसम्पन्नां दासीं यस्तु प्रयच्छति ।। ४ ।।\nसोप्सरोभिर्मुदायुक्तः क्रीडते नन्दने वने ।।\nउष्ट्रं वा गर्दभं विप्रा यो यच्छति द्विजातये ।।५।।\nअलकां स समासाद्य यक्षेन्द्रैः सह मोदते ।।\nदानानामुत्तमं प्रोक्तं प्रदानं तुरगस्य तु ।।६ ।।\nवडवायाः प्रदानेन तथा बहुफलं स्मृतम् ।।\nतुरङ्गं ये प्रयच्छंति सूर्यलोकं व्रजन्ति ते ।। ७ ।।\nयावन्ति तस्य रोमाणि तावद्वर्षशतानि च ।।\nशुक्लं तुरङ्गमं दत्त्वा फलं दशगुणं लभेत् ।। ८ ।।\nगौर्यथा कपिला श्रेष्ठा तथैव तुरगस्य तु ।।\nतुरङ्गमं सपर्याणं सालङ्कारं प्रयच्छति ।। ९ ।।\nपुण्डरीकफलं प्रोक्तं नात्र कार्या विचारणा ।।\nचतुर्भिस्तुरगैर्युक्तं सर्वोपकरणैर्युतम् ।। 3.312.१० ।।\nरथं द्विजाये दत्त्वा राजसूयफलं लभेत् ।।\nप्रदाय करिणीं सम्यगेतदेव फलं लभेत् ।। ११ ।।\nकुञ्जरस्य प्रदानेन स्वर्गलोके महीयते ।।\nराजा भवति लोकेस्मिन्यशोविक्रमसंयुतः ।। १२ ।।\nसुवर्णकक्ष्यं मातङ्गं दत्त्वा विप्राय वै द्विजाः ।।\nराजसूयाश्वमेधाभ्यां फलं विन्दत्यसंशयम्।। १३ ।।\nचतुर्भिः कुञ्जरैर्युक्तं रथं दत्त्वा द्विजातये ।।\nसमग्रभूमि दानस्य फलं प्राप्नोत्यसंशयम् ।। १४।।\nभूमिः सशैला सवना सतोया दत्ता हि लोके भवतीह तेन ।।\nइष्टाँश्च लोकान्पुरुषः प्रयाति  सम्पूज्यमानस्त्रिदशैर्महात्मा ।। १५ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु वाहनदानविधिवर्णनो नाम द्वादशाधिकत्रिशततमोऽध्यायः ।। ३१२ ।।\n3.313\nहंस उवाच ।।\nदानानामुत्तमं लोके वस्त्रदानं प्रकीर्तितम् ।।\nवासो हि सर्वदैवत्यं सर्वप्रायोज्यमश्नुते ।।१ ।।\nवस्त्रदाता सुवेशः स्याद्रूपद्रविणसंयुतः ।।\nयुक्तो लावण्यसौभाग्यैर्विरोगश्च तथा द्विजाः ।। २ ।।\nनीलं रक्तं तथा जीर्णं न देयं ब्राह्मणस्य तु ।।\nदेयं वरञ्चाङ्गिरसं क्षौमं दत्त्वा बृहस्पतेः ।।३।\nदत्त्वा कार्पासिकं वस्त्रं स्वर्गलोके महीयते ।।\nदत्त्वा सरोमं तदपि फलं दशगुणं भवेत् ।। ४।।\nआविकं वसनं दत्त्वा भृगूणां लोकमाप्नुयात् ।।\nछागं दत्त्वा चाङ्गिरसं क्षौमं दत्त्वा बृहस्पतेः ।। ५ ।।\nवसूनां लोकमाप्नोति कुशकौशेयवाससी। ।।\nक्रिमिजञ्च ततो दत्त्वा सोमलोके महीयते ।। ६ ।।\nअग्निष्टोममवाप्नोति दत्त्वैव मृगलोमिकाम् ।।\nदत्त्वा वल्कलजं वासो वसूनां लोकमाप्नुयात् ।। ७ ।।\nसुमेरकदल्यादीनां दत्त्वा चैव तथाजिनम् ।।\nवारवाणं शिरस्त्राणं हस्तत्राणं तथैव च ।। ८ ।।\nपादत्राणं च ददतः पृथग्यफलं स्मृतम् ।।\nवस्त्रदानं पवित्रन्तु पितॄणामपि तारणम् ।।९।।\nकौसुंभरक्तं दत्त्वा तु सौभाग्यं महदाप्नुयात् ।।\nदानात्कुङ्कुमरक्तस्य लावण्यं महदाप्नुयात् ।।3.313.१० ।।\nरङ्गैरन्यैरनीलैश्च रक्तं दत्त्वा सुखी भवेत् ।।\nयथायथा तु वस्त्रस्य भवतीह महर्घता ।। ११ ।।\nयथायथा शुभ्रता च तथा पुण्यफलं लभेत्।।\nअन्येषामपि दानानामेतदेव प्रकीर्तितम् ।। १२ ।।\nसर्वदो वस्त्रदः प्रोक्तो यतः सर्वत्र वस्त्रवान् ।।\nपूजामाप्नोति धर्मज्ञास्तद्धि तस्माद्विशिष्यते ।। १३ ।।\nवस्त्रदः सुचिरं कालं भुक्त्वा देवसुखान्दिवि ।।\nविमानेनार्कवर्णेन हंसयुक्तेन भास्वता ।। १४ ।।\nमानुष्यमासाद्य भवत्यरोगः शौचान्वितः सौख्यपरो विनीतः ।।\nजनाभिरामश्च तथा सुवेशः पूज्यश्च लोके विदुषां सदैव ।। १५ ।।\nइति श्रीविष्णुधर्मोत्तरे तृतीयखण्डे भार्कण्डेयवज्र संवादे मुनीन्प्रति हंसगीतासु वस्त्रदानप्रशंसावर्णनो नाम त्रयोदशाधिकत्रिशततमोऽध्यायः ।। ३१३ ।।\n3.314\nहंस उवाच ।।\nधान्यानामुत्तमं दानं कथितं द्विजपुङ्गवाः ।।\nधान्येभ्योऽपि परं धान्यं रक्तशालिः प्रकीर्तितः ।। १ ।।\nरक्तशालिं नरो दत्त्वा सूर्यलोके महीयते ।।\nदत्त्वा तथा सुगन्धाँश्च गन्धर्वैः सह मोदते ।। २ ।।\nकलमानां प्रदानेन शक्रलोके महीयते ।।\nमहाशालेः प्रदानेन वसूनां लोकमाप्नुयात् ।। ३ ।।\nकाष्ठशालिं तथा दत्त्वा अलकायां प्रसीदति ।।\nव्रीहीनां चान्यधान्यानां दानात्स्वर्गमवाप्नुयात् ।। ४ ।।\nयव प्रदानेन नरः शक्रलोके महीयते ।।\nतथा गोधूमदानेन वसूनां लोकमाप्नुयात् ।। ५ ।।\nप्रियो भवति लोकस्य प्रियङ्गुं यः प्रयच्छति ।।\nददाति यस्तु श्यामाकं तस्य प्रीयन्ति देवताः ।। ६ ।।\nअन्येषां शूकधान्यानां प्रदानाभिरतो नरः ।।\nस्वर्गलोकमवाप्नोति नात्र कार्या विचारणा ।। ७ ।।\nमुद्गदः शक्रलोकन्तु यमलोकन्तु माषदः ।।\nयथेष्टं लोकमाप्नोति तथा विप्रास्तिलप्रदः ।। ८ ।।\nषष्टिकानां प्रदानेन लोकं नैर्ऋतकं लभेत् ।।\nसचीणचणकं दत्त्वा लोकं वारुणमाप्नुयात् ।। ९ ।।\nवायव्यञ्च मसूराणि राजमाषाणि धानदम् ।।\nअन्येषां शिंबिधान्यानां दानात्स्वर्गमवाप्नुयात् ।। 3.314.१० ।।\nइक्षुमृद्वीकयोर्दानात्परं सौभाग्यमाप्नुयात् ।।\nगुडप्रदस्तथारोग्यं सितादः काममीप्सितम् ।। ११ ।।\nफाणितस्य प्रदानेन परां तृप्तिमवाप्नुयात् ।।\nखण्डप्रदश्च सौभाग्यं सर्वान्कामान्मधुप्रदः ।। १२ ।।\nघृतदो जीवितं दीर्घं चारोग्यं तैलदस्तथा।।\nसर्वान्कामानवाप्नोति लवणं यः प्रयच्छति ।। १३ ।।\nसक्तुदस्तृप्तिमाप्नोति सिकतादस्तथा श्रियम् ।।\nअकीर्तितानामन्येषां दानात्स्वर्गमवाप्नुयात् ।। १४ ।।\nपक्वान्नदानात्फलदं नृलोके शुष्कान्नमुक्तं हि तदाप्य यस्मात्।।\nयजन्ति यज्ञैः सततं द्विजेन्द्रास्तस्माच्च तत्पुण्यतमं प्रदिष्टम् ।। १५ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु धान्यदानप्रशंसा नाम चतुर्दशाधिकत्रिशततमोऽध्यायः ।। ३१४ ।।\n3.315\n।। हंस उवाच ।।\nसर्वेषामेव दानानामन्नदानं विशिष्यते ।।\nअन्नदानात्परं दानं न भूतं न भविष्यति ।।१।।\nनात्र पात्रपरीक्षा स्यान्न कालनियमस्तथा ।।\nन च देशः परीक्ष्योऽत्र देयमन्नं सदैव तत्।।२।।\nश्वभ्यश्च श्वपचेभ्यश्च पतितेभ्यस्तथैव च ।।\nक्रिमिकीटपतङ्गानां देयमन्नं सदैव तु ।।३।।\nअन्नं हि जीवितं लोके प्राणाश्चान्ननिबन्धनाः ।।\nअन्नदः प्राणदो लोके सर्वदश्च तथान्नदः ।। ४।।\nभुक्त्वा तथा च यस्यान्नं सन्ततिः स्याद्द्विजोत्तमाः ।।\nज्ञातव्यं ब्राह्मणश्रेष्ठा यस्यान्नं तस्य सन्ततिः।।५।।\nदातव्यं सर्ववर्णेभ्यो भोक्तव्यं ब्राह्मणस्य च ।।\nयस्यान्नेनोदरस्थेन ब्राह्मणो म्रियते द्विजाः ।।६।।\nतान्तु योनिमवाप्नोति नात्र कार्या विचारणा ।।\nभक्ष्यदः स्वर्गमाप्नोति शक्रलोकन्तु भोज्यदः ।। ७ ।।\nलेह्यदोप्सरसां लोकं वसूनामपि चोष्यदः ।।\nवारुणं लोकमाप्नोति तथा पानप्रदो नरः ।। ८ ।।\nपानकानि सुगन्धीनि शीतलानि प्रयच्छतः ।।\nसर्वकामसमृद्धः स्यान्नात्र कार्या विचारणा ।। ९ ।।\nपरमान्नप्रदानेन तृप्तिर्भवति शाश्वती ।।\nपिपासमानो म्रियते गवां लोके महीयते ।।3.315.१०।।\nयो दद्यादपरिक्लिष्टमन्नमध्वनि वर्तते ।।\nश्रान्तायादृष्टपूर्वाय तस्य पुण्य फलं महत् ।। ११ ।।\nसहस्रपरिवेष्यन्तु नरकं स न गच्छति ।।\nविमानेनार्कवर्णेन स्वर्गलोके महीयते ।। १२।।\nअपहन्यात्तथा विप्रा एकस्यार्त्तस्य यत्क्षुधा ।।\nतेनासौ कर्मणा प्रेत्य महत्फलमुपाश्नुते।।१३।।\nयद्यदिष्टतमं लोके यश्चास्य दयितं गृहे।।\nतत्तद्गुणवते देयं तदेवाक्षय्यमिच्छता।। १४ ।।\nदानान्यनेकानि फलञ्च तेषां बहुप्रकारं पुरुषः समीक्ष्य ।।\nश्रद्धान्वितो ब्राह्मणसात्प्रकुर्याद्भूयस्तदेवाप्तमना नृलोके ।। १५ ।।\nइति श्रीविष्णुधर्मोत्तरे तृ० खण्डे मार्कण्डेयवज्रसंवादे मुनीन्प्रति हंसगीतास्वन्नदानप्रशंसा नाम पञ्चदशाधिकत्रिशततमोऽध्यायः ।। ३१५ ।।"
  }
]
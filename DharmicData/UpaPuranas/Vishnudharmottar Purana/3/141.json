[
  {
    "text": "3.141\nमार्कण्डेय उवाच ।।\nइदमन्यत्प्रवक्ष्यामि चतुर्मूर्तिव्रतं तव ।।\nविद्याकामेन कर्तव्यं नरेण सुविपश्चिता ।। १ ।।\nबहिः स्नानं नरः कृत्वा कृतऋग्वेदपूजनः ।।\nऋग्वेदं  शृणुयान्नित्यं मासमात्रमतन्द्रितः ।। २ ।।\nचैत्रादारभ्य धर्मज्ञः नित्यं नक्ताशनो द्विजः ।।\nयस्माच्छ्रुतं द्विजात्तस्य ज्येष्ठस्य चरमेहनि ।। ३ ।।\nवासोयुगं हिरण्यं च तथा धेनुं पयस्विनीम ।।\nघृतपूर्णं कांस्यपात्रं सहिरण्यं च दक्षिणा ।। ४ ।।\nआषाढादिषु मासेषु यजुर्वेदव्रतं भवेत ।।\nआश्विनादिषु मासेषु सामवेदव्रतं भवेत् ।। ५ ।।\nतथा सर्वव्रतं नाम पौषादिषु विधीयते ।।\nसर्वेषु सर्वं कर्तव्यमृग्वेदव्रतकीर्तितम् ।। ६ ।।\nवेदात्मनो वासुदेवस्य पूजां कृत्वा नरो द्रादशवत्सराणि ।।\nविष्णोलोकं याति लोके विशिष्टं यस्तं प्राप्तः सर्वदुःखं जहाति ।। ७ ।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे पञ्चमचतुर्मूर्तिकल्पे वेदव्रतो नामैकचत्वारिंशदुत्तरशततमोऽध्यायः ।। १४१ ।।\n3.142\nमार्कण्डेय उवाच ।।\nइदमन्यत्प्रवक्ष्यामि चतुर्मूर्तिव्रतं तव ।।* चतुर्व्यूह\nसर्वात्मनां तु कर्तव्या यथा पूजा जगद्गुरोः।।\nचैत्रशुक्लचतुर्थ्यां तु सोपवासो जितेन्द्रियः ।। १ ।।\nचतुर्थ्यां वासुदेवस्य कृत्वा संपूजनं शुभम ।।\nकाञ्चनं दक्षिणां दद्याद्द्विजाय ब्रह्मचारिणे ।। २ ।।\nतथा सङ्कर्षणं देवं पूजयित्वा जगद्गुरुम् ।।\nवैशाखे तु गृहस्थाय दद्याच्छय्यां सुसंस्कृताम् ।। ३ ।।\nसंपूज्य देवं प्रद्युम्नं ज्येष्ठे मासि यथाविधि ।।\nवनस्थाय तथा दद्यात्फलमूलं सगोरसम् ।। ४ ।।\nअनिरुद्धं तथाषाढे पूजयित्वा जगद्गुरुम् ।।\nदद्यादलाबुपात्रं च योगस्थाय द्विजातये ।। ५ ।।\nइत्येवं पारणं प्रोक्तं स्वर्गलोके महीयते ।।\nद्वितीये पारणे प्राप्ते शक्रलोके महीयते ।। ६ ।।\nसालोक्यमायात्यथ केशवस्य प्राप्ते तृतीये त्वथ पारणे च ।।\nइत्याश्रमाख्यं व्रतमुत्तमं ते मयेति कल्मषनाशकारि ।। ७ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे चतुर्मूर्तिकल्पे आश्रमव्रतवर्णनो नाम द्विचत्वारिंशदुत्तरशततमोऽध्यायः ।। १४२ ।।\n3.143\nमार्कण्डेय उवाच ।।\nइदमन्यत्प्रवक्ष्यामि चतुर्मूर्तिव्रतं तव ।।\nचतुरात्मा हरिः प्रोक्तश्चत्वारस्तु हुताशनाः ।। १ ।।\nआहिताग्निर्द्विजो यस्य विद्यतेऽग्निचतुष्टयम् ।।\nसोपवासश्चतुर्थ्यां तु शुक्लपक्षस्य फाल्गुने ।। २।।\nअभ्यर्च्य चतुरात्मानं वासुदेवमतन्द्रितः ।।\nतस्मै दद्याद्द्विजेन्द्राय तिलप्रस्थानि षोडश ।। ३ ।।\nसुवर्णस्य सुवर्णं च वस्त्रं घृततुलामपि ।।\nएवं संवत्सरं कृत्वा व्रतमेतदतन्द्रितः ।।४ ।।\nसर्वकामसमृद्धस्य यज्ञस्य फलमश्नुते ।।\nविमानेनार्कवर्णेन स्वर्गलोकं च गच्छति ।। ५ ।।\nमानुषो दीप्ततेजाः स्याद्दीप्ताग्निः प्रमदाप्रियः ।।\nरिपूञ्जयति संग्रामे धनवांश्च तथा भवेत् ।। ६ ।।\nये त्वग्नयो वै चतुरः प्रदिष्टाः स वासुदेवः कथितश्चतुर्धा ।।\nयः पूजयेद्ब्राह्मणमाहिताऽग्निं देवः स तेनाप्यथ पूजितः स्यात् ।। ।।७ ।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे सप्तमचतुर्मूर्तिकल्पे अग्निव्रतवर्णनो नाम त्रिचत्वारिंशदुत्तरशततमोऽध्यायः ।। १४३ ।।\n3.144\nमार्कण्डेय उवाच ।।\nइदमन्यत्प्रवक्ष्यामि चतुर्मूर्तिव्रतं तव ।।\nचैत्रशुक्लसमारम्भे प्रथमेऽह्नि पूजयेत ।। १ ।।\nकृतं शुक्लेन सर्वेण गन्धमाल्यादिना द्विजः ।।\nद्वितीयेऽहनि रक्तेन तथा त्रेतां तु पूजयेत् ।। २ ।।\nतृतीयेऽहनि पीतेन द्वापरं पूजयेद्बुधः ।।\nचतुर्थेऽहनि कृष्णेन तिष्यं संपूजयेद्युगम् ।। ३ ।।\nसिद्धार्थकैः कुंकुमेन तथैव च हरिद्रया ।।\nतथैवामलकस्नानमाचरेद्दिवसक्रमात् ।। ४ ।।\nसिद्धार्थकाक्षततिलैर्घृतेन जुहुयात्तथा ।।\nमुक्ताफलं तथा वज्रं पद्मरागं च यादव ।। ।। ५ ।।\nइन्द्रनीलं तथा दद्याद्विप्रेषु दिवसक्रमात् ।।\nक्षीरेण प्राणयात्रां तु कुर्यात्प्रत्यहमेव तु ।। ६ ।।\nकृत्वा व्रतं वत्सरमेतदेकं चतुर्युगं मोदति नाकपृष्ठे ।।\nसंपूज्य देवं युगमूर्तिसंज्ञं चतुर्युगं शास्ति महीं समग्राम् ।।७।।\nइति श्रीविष्णुधर्मोत्तरे तृ० ख० माकण्डेयवज्रसंवादे अष्टमचतुर्मूर्ति कल्पे चतुर्युगव्रतवर्णनो नाम चतुश्चत्वारिंदुत्तरशततमोऽध्यायः ।। १४४ ।।\n3.145\nमार्कण्डेय उवाच ।।\nइदमन्यत्प्रवक्ष्यामि चतुर्मूर्तिव्रतं तव ।।\nनित्यं चतुर्षु मासेषु श्रावणाद्येषु यादव ।। १ ।।\nचतुःसागरचिह्नानि पूर्णकुम्भानि पूजयेत ।।\nचतुरात्मा हरिर्ज्ञेयः सागरात्मा विचक्षणैः ।।\nस्नानं समाचरेन्नित्यं नदीतोयेषु यादव ।। २ ।।\nहोमं च प्रत्यहं कुर्याद् गव्येन पयसा तथा ।।\nतानि कुम्भानि विप्रेभ्यः प्रत्यहं विनिवेदयेत् ।। ३ ।।\nसोपहाराणि धर्मज्ञ भक्त्या शक्त्या तथैव च ।।\nनक्तं च प्राशनं कुर्य्यात्सततं तैलवर्जितम् ।। ४ ।।\nकार्तिकस्यावसानेऽह्नि भोजयित्वा द्विजोत्तमान् ।।\nधेनुं दत्त्वा च विप्राय नाकपृष्ठे महीयते ।।\nसर्वकामसमृद्धस्य यज्ञस्य फलमश्नुते ।।५।।\nमानुष्यमासाद्य महीपतिः स्याद्भुक्त्वा महीं सागरमेखलान्ताम् ।।\nतत्रापि धर्मस्य पतिर्निविष्टो भवत्यरोगश्च बलेन युक्तः ।। ६ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे विष्णुचतुर्मूर्तिकल्पे सागरव्रतवर्णनो नाम पञ्चचत्वारिंशदुत्तरशततमोऽध्यायः।।१४५।।"
  }
]
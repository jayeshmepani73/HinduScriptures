[
  {
    "text": "3.6\nमार्कण्डेय उवाच ।।\nअथ तन्त्रयुक्तयो भवन्ति अधिकरणं योगः पदार्थः हेत्वर्थ उद्देशो निदेशः प्रदेशोतिदेशः अपवर्गो वाक्यविशेषोर्थापत्तिः प्रसंग एकान्तो नैकान्तः पूर्वपक्षो निर्णयो विधानपर्यायोतिक्रान्तावेक्षणं संशयो व्याख्यानमनुमतिस्वसंज्ञानिर्वचनं दृष्टान्तो वियोगो विकल्पः समुच्चयोर्थ इति ।\nतदधिकरणं येन वाक्यार्थो युज्यते संयोगो योर्थो विकृतसूत्रपदं स पदार्थो यदन्यत युक्तिमदर्थस्य साधनं स हेत्वर्थः ।\nसमासवचनमुद्देशो विस्तरवचनं निर्देश एवमेवेत्युपदेशोनेन कारणेनेत्यपदेशः ।। प्रकृतस्यानागतेन साधनं प्रदेशोतिक्रामणेन सति देशोभिप्रायानुकर्षणमपवर्गो येनार्थः परिसमाप्यते ।\nपदेनाहार्येण स वाक्यशेषो यदकीर्तितमर्यादामापद्यते सार्थापत्तिः । प्रकरणाभिहितोक्तः केनचिदुपोद्धातेन पुनरुद्दिश्यमानः प्रसंगः सर्वत्र यत्तथा स एकान्तः क्वचित्तथा क्वचिदन्यथासावनेकान्तः प्रतिषेधवचनं निर्णयः प्रकरणानुपूर्वं विधानं तस्य प्रातिलोम्यं विपर्यय इत्युक्तम्।।\nअतिक्रान्ताय क्षणं परत्र वक्ष्यामि इत्यनागतावेक्षणमुभयतो हेतुदर्शनं संशयः तत्रातिशयवर्णनातिव्याख्यानं परमतमप्रतिषिद्धमनुमतं परैरसंमतः शब्दः स्वसंज्ञा लोके प्रती तमुदाहरणं निर्वचनं तद्युक्तिनिदर्शनं दृष्टान्त एवेति नियोग इदं वेदं वेति विकल्प इदं चेदं चेति समुश्चयोत्र यदनिर्दिष्टं युक्तिगम्यं तदू ह्यमिति ।।\nप्रयोजनं संशयनिर्णयौ च व्याख्याविशेषो गुणलाघवश्च ।।\nकृतव्युदासो कृतशासनं च सांवर्तिको धर्मगुणोष्टकश्च ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे तन्त्रशुद्धिर्नाम षष्ठोऽध्यायः ।। ६ ।।\n3.7\n।। मार्कण्डेय उवाच ।।\nअथातः संप्रवक्ष्यामि तव प्राकृतलक्षणम् ।।\nऋ ऋॄ लृ लॄ न संत्यत्र नष्मा न च मषावुभौ ।। १ ।।\nसकारहीना च तथा नासिक्याश्च तथा नृप ।।\nरेफश्च शयवा राजन् संयोगे नास्ति कर्हिचित् ।। २ ।।\nएकारश्च तथौकारः पदमध्ये महाबलः ।।\nदृढयोगे वकारोत्र डगयोगे तथैव च ।।३।।\nगययोगे गकारोऽत्र लोप मायाति नित्यदा ।।\nदमौ युक्तौ पृथक् कृत्वा दुमौ कार्यौ तथैव च ।। ४ ।।\nऋतयोगे दकारस्यात्तकारस्त्वभिधीयते ।।\nककारः पदमध्योत्र वक्तव्यो हल्विवर्जितः ।। ५ ।।\nनकारस्य णकारः स्यात्क्षकारस्य ख इष्यते ।।\nतकारश्च थकारश्च ज्ञकारश्च ण एव च ।। ६ ।।\nक्वचित्क्वचित्स्या त्तदा हकारश्च तथा क्वचित् ।।\nक्षकारस्य तु वक्तव्यं वांकारस्य ह इष्यते ।। ७।।\nचकारस्य छकारः स्थात्युकरे हल् च लुप्यते ।।\nयुक्ते षकारे तद्धीभे हकारोऽपि विधीयते ।। ८ ।।\nचतुर्थो नात्र विज्ञेया न च द्विवचनं क्वचित् ।।\nपदादौ यो गुरुः सोत्र लघुरेव विधीयते ।। ९ ।।\nद्विमात्रमेतदुद्दिष्टं मध्या प्राकृतलक्षणम् ।।\nप्रयोगादनुकर्तव्यो विस्तरो ह्यतिविस्तरः ।।3.7.१०।।\nदेशेषु देशेषु पृथग्विभिन्नं न शक्यते लक्षणतस्तु वक्तुम् ।।\nलोकेषु यत्स्यादपभ्रष्टसंज्ञं ज्ञेयं हि तद्देशविदोधिकारम् ।। ११ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे प्राकृतभाषालक्षणं नाम सप्तमोऽध्यायः ।। ७ ।।\n3.8\nमार्कण्डेय उवाच ।।\nदेवा दिवौकसो दिव्या गीर्वाणास्त्रिदशाः सुराः ।।\nहरिर्जनार्दनो विष्णुर्वासुदेवस्त्वधोक्षजः ।। १ ।।\nनारायणो हृषीकेशश्चक्री गरुडवाहनः ।।\nबलः संकर्षणोऽनन्तः शेषस्तालध्वजो हली ।। २ ।।\nप्रद्युम्नः कामदेवश्च चापी मकरकेतनः ।।\nखङ्गायुधोऽनिरुद्धश्च तथा वै ऋष्यकेतनः ।।३।।\nलक्ष्मीः करीषिणी श्रीश्च तथा देवी विभावरी ।।\nचक्रः सुदर्शनः प्रोक्तः शार्ङ्गं चापस्तु वैष्णवम्।।४।।\nमाहेश्वरं पिनाकाख्यं वारुणं गण्डिवं भवेत् ।।\nशाक्रमाजगवं प्रोक्तं वज्रः कुलिश उच्यते ।। ५ ।।\nवैष्णवी तु गदा प्रोक्ता तथा कौमोदकी नृप ।।\nहलो ललाम इत्युक्तः सानन्दं मुसलं स्मृतम् ।। ६ ।।\nपाञ्चजन्यः स्मृतः शङ्खः यं बिभर्ति जनार्दनः ।।\nकरेऽस्य कमलं प्रोक्तं तथास्त्रालोक्यसंज्ञितम् ।। ७ ।।।\nभूमिर्वसुंधरा पृथ्वी क्षमा क्षोणी धरा मही ।।\nनभः खं गगनं चैव तथाकाशं हरेः क्रमम् ।। ८ ।।\nतार्क्ष्यः सुपर्णो गरुडो हरिकेतनवाहनः ।।\nनागानंतो हलधरः शेषः तालध्वजी हली ।। ९ ।।\nब्रह्मा पितामहः शंभुः स्वयंभूर्भूतभावनः ।।\nमहादेवो भवः शंभुस्त्र्यंबकः पार्वतीपतिः ।। 3.8.१० ।।।\nउमा सती पर्वतजा मेनकाजा तथोच्यते ।।\nभद्रकाली स्मृता दुर्गा गणाश्च प्रमथाः स्मृताः ।। ११ ।।\nविनायको गणपतिः कुमारः स्कन्द इष्यते ।।।\nइन्द्रः शक्रः कौशिकश्च पुरुहूतः पुरन्दरः ।। १२ ।।\nअग्निर्वैश्वानरो वह्निर्जातवेदो हुताशनः ।।\nविवस्वतो यमश्चैव कीनाश प्रेतनायकः ।। १३ ।।\nविरूपाक्षो निर्ऋतिश्च तथा रात्रिंचराधिपः ।।\nयादसामीश्वरो देवः प्रचेता वरुणोंबुपः ।।१४।।\nतोयमंबु जलं चापः पानीयं सलिलं पयः ।।\nवायुः समीरणो वातः पावनः सर्वगोऽनिलः ।। १५ ।।\nराजराजो धनाध्यक्षस्तथैवैडविडः स्मृतः ।।\nईशानः शङ्करः शर्वः तथा पशुपतिः शिवः ।। १६ ।।\nनासत्यावश्विनौ प्रोक्तौ वसवो वसुसंज्ञिताः ।।\nतथैवांगिरसो नागा विश्वे सत्राग्रभोजिनः ।। १७ ।।\nवृषभावगमारुद्ध भृगवो मरुतो मताः ।।\nसाध्या धर्मसुताः प्रोक्ता आदित्या कश्यपात्मजाः ।। १८ ।।\nमारुतो मातरिश्वानो ग्रहास्त्रिभुवनेश्वराः ।।\nनक्षत्राणि तथा तानि ऋक्षाणि च उडूनि च ।। १९ ।।\nआदित्यो भास्करः सूर्यः सविता रविरर्यमा ।।\nचन्द्रः शीतकरः सोमः शशांको मृगलाञ्छनः ।। 3.8.२० ।।\nवक्रः क्षितिसुतो भौमो बुधो ज्ञः सोमनन्दनः ।।\nबृहस्पतिर्गुरुर्जीवः शुक्र आस्फुजिरेव च ।। २१ ।।\nसारणः पञ्चमः प्रोक्तो प्रमन्थेषु विचक्षणः ।।\nअसुरा दानवा दैत्या गंधर्वा देवनायकाः ।। २२ ।।\nयक्षाः पुण्यजनाः प्रोक्ता यातुधानाश्च राक्षसाः ।।\nअदृश्याश्च तथा भूताः पिशाचाः पिशिताशनाः ।। २३ ।।\nकिन्नराख्याः किंपुरुषा नागाः कद्रुसुता मताः ।।\nसिद्धा विद्याधरा प्रोक्ता देवरामास्तथाप्सराः ।। २४।।\nमहर्षयो भूतकृतः तथा ब्रह्मर्षयोमलाः ।।\nप्रोक्ताः सप्तर्षयो लोके तथा चित्रशिखंडिनः ।। २५ ।।\nध्रुवः स्थास्नुस्तथा प्रोक्तः कृकलासस्तथैव च ।।\nआशा दिशस्तथा काष्ठा भचक्रं भगणं स्मृतम् ।। २६ ।।\nकृतानि शास्त्राणि नरेन्द्र पूर्वैः स्मृतिस्तथोक्ता श्रुतिरेव वेदः ।।\nसम्यग्यदाचारमिति प्रदिष्टं वृत्तं हि यच्छास्त्रविदां नरेन्द्र ।। २७ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे देवादिशब्दपर्यायिवर्णनं नामा ऽष्टमोऽध्यायः ।। ८ ।।\n3.9\nसंवत्सरोऽब्दो वर्षं च समा हायन एव च ।।\nदिवसो वासरश्चैव दिनं चाहस्तथैव च ।। १ ।।\nदोषा विभावरी रात्रिः शर्वरी यामिनी क्षपा ।।\nसंधिः प्रोक्ता तथा सन्ध्या अन्धकारं तमः स्मृतम् ।। २ ।।\nचन्द्रिका च तथा ज्योत्स्ना चैत्रो मधुरिति स्मृतः.।।\nवैशाखो माधवः प्रोक्तः शुचिर्ज्येष्ठ उदाहृतः ।। ३ ।।\nशुक्लः प्रोक्तस्तथाषाढो नभः श्रावण इष्यते ।।\nप्रौष्ठपादो नभस्यश्च इषश्चाश्वयुजः स्मृतः ।। ४ ।।\nऊर्जाख्यः कार्तिकः प्रोक्तो मार्गशीर्षः सहस्तथा ।।\nसहस्यः पौष इत्युक्तो माघः स्यात्तप एव च ।। ५ ।।\nफाल्गुनश्च तपस्याख्यो मासो यदु कुलोद्वह ।।\nतुलामेषगते भानौ विषुवद्दिनमुच्यते ।। ६ ।।\nधन्वतो मिथुनान्तश्च अयने सोस्य दक्षिणे ।।\nमेषान्ते च तुलान्ते च युगादिदिवसौ स्मृतौ ।। ७ ।।\nतथा विष्णुपदं प्रोक्तं कुलीरमकरान्तयोः ।।\nकन्या मिथुनमीनानां प्रवेशे धनुषस्तथा ।। ८ ।।\nषडशीतिमुखं नाम ज्ञेयं दिन चतुष्टयम् ।।\nरश्मिर्गभस्तिर्भद्रा च करो दीधितिरेव च ।। ९ ।।\nसूर्योदयास्तमययोः स दीर्घः परिधिर्भवेत् ।।\nतिर्यग्गतां मेघराजीं तदेव परिघो भवेत् ।। 3.9.१० ।।\nतदेव दण्डसंस्थानो मेघो दण्डोभिधीयते ।।\nशक्रचापं शक्रधनुः तद्दीर्घं रोहितं भवेत् ।।१ १।।\nतदेव दण्डसंस्थानो मेघो दण्डोऽभि धीयते ।।\nशक्रं चापं शक्रधनुः तद्दीर्घं रोहितं मतम्।।१२।।\nतत्पीतःमथाल्पं क दुपास्यं प्रतिसूर्यकम्।।\nचन्द्रार्कयोर्मेघराजितपरिवेषस्तु मण्डलात् ।।१३।।\nस्वर्गाच्छुभफले क्षीणे पतन्नुल्केति कथ्यते ।।\nअनित्यः सशिखो दृष्टः तारकः केतुरिष्यते ।।१४।।\nअग्निवर्णा तु दिङ्मृष्टा दिग्दाह इति विश्रुतः ।।\nनगरं शून्यतो दृष्टं गन्धर्वनगरं स्मृतम् ।। १५।।\nनिर्घातं स्तनितं प्रोक्तं विना मेघनिदर्शनात् ।।\nयतोयतो यवं दृष्टिः कथिता मृगतृष्णिका ।। १६।।\nमेघो घनं वारिदं च जीमूतं च बलाहकम् ।।\nस्तनितं गर्जितं विद्याद् वृष्टिः प्रोक्ताः प्रवर्षणे ।। १७ ।।\nआसारो वेगवद्वर्षं पृषतो मंद उच्यते ।।\nदृश्यमाने तथा सूर्ये दिव्यं प्रोक्तं च वर्षणम्।।१८।।\nदृश्यमाने तथा चन्द्रे सामृतं परिकीर्तितम् ।।\nवात्या वातसमुत्था स्यान्नीहारं  तम उच्यते ।।१९।।\nशीकराख्यमवश्यायं तुषारस्तुहिनं हिमम् ।।\nविद्युत्तडित्तथा लोला चञ्चला च शतह्रदा ।। 3.9.२० ।।\nसमुद्राश्चाम्बुनिधयः सागरा लवणोदकाः ।।\nनद्यः कुटिलगामिन्यो निम्नगाः सरितस्तथा ।। २१ ।।\nगङ्गाविष्णुपदी प्रोक्ता जाह्नवी त्रिपथा तथा ।।\nकालिन्दी यमुना प्रोक्ता रेवा प्रोक्ता च नर्मदा ।।\nविपाशा च सनन्दाख्या शतद्रुः शौरिसंज्ञिका ।। २२।।\nबुद्धिस्तथा सूर्य इति प्रदिष्टो भूतानि चोक्तानि तथेन्द्रियाणि ।।\nवाणी तथोक्ता च सरस्वती च मनस्तथोक्तं नृप चन्द्रसंज्ञम् ।। २३ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे अभिधानकोशो नाम नवमो ऽध्यायः ।। ९ ।।\n3.10\n।। मार्कण्डेय उवाच ।। ।।\nमनुष्यो मनुजश्चैव पुरुषः पुरुषस्तथा ।।\nरामा योषित्तथा स्त्री च ललना च तथा स्मृता ।। १ ।।\nवरारोहा पुरन्ध्रिश्च श्रेष्ठा सा मत्तकाशिनी ।।\nब्राह्मणश्च तथा विप्रो राजन्यः क्षत्रियो मतः ।। २ ।।\nकीनाशश्च स्मृतो वैश्यः शूद्रश्चान्त्यज उच्यते ।।\nचण्डालः पुक्ककः प्रोक्तो मातङ्गश्च तथोच्यते ।। ३ ।।\nहस्ती द्विप इभो दन्ती मातङ्गः कुञ्जरो गजः ।।\nअश्वश्च तुरगः सप्तिर्हयो वाजी हरिस्तथा ।। ४ ।।\nगौरुक्षाच्छागलोऽजश्च उरभ्रोऽविस्तथोच्यते ।। ५ ।।\nअसिर्विशसनः खड्गस्तीक्ष्ण धारो दुरासदः ।।\nश्रीगर्भो विजयश्चैव धर्माधारस्तथाष्टमः ।। ६ ।।\nसुवर्णं कनकं रुक्मं हेमं कार्तस्वरं तथा ।।\nजाम्बूनदं तद्देवानां रूप्यं रजतमिष्यते ।। ७ ।।\nउदुम्बरं स्मृतं ताम्रमयोलोहं प्रकीर्तितम ।।\nआरकूटं तथा रीती रत्नं माणिक्यमुच्यते ।। ८ ।।\nआतपत्रं स्मृतं छत्रं कम्बुः शंख उदाहृतः ।।\nपङ्कजं कमलं पद्मं पुण्डरीकं प्रकीर्तितम् ।।९।।\nतथा तामरसं चैव शतपत्रं तु दैवतम् ।।\nइन्दीवरं चोत्पलं स्यात्कह्लारं शुक्लमेव तत्।।3.10.१०।।\nसंग्राममाजिर्युद्धं च जन्यमाहव एव च ।।\nदानं संवननं प्रोक्तं विवाहो विनिवेशनम् ।।११।।\nपत्नी भार्या तथा जाया सुतः पुत्रस्तनूद्भवः ।।\nमाता जनित्री जननी जनिता जनकः पिता ।। १२ ।।\nक्षयं च भवनं प्रोक्तं मन्दिरं गृहमेव च ।।\nभाण्डागारः स्मृतः कोशो धन्वनं गुप्तिरिष्यते ।। १३।।\nवाहनं पत्रसंज्ञं स्यादमत्रं पात्रमुच्यते ।।\nवर्धमानं शरावे स्याच्चापं च धनुरुच्यते।।१४।।\nसायकश्च शरः प्रोक्त इषुर्बाणः शिलीमुखः ।।\nहस्तमोच्यः स एवोक्तो बृहन्तश्चैव तोवरः।।१५।।\nपुष्पप्रकरमित्युक्तमुपकारं नराधिप।।\nबालव्यजनमप्युक्तं तथा चारमसंज्ञितम्।।१६।।\nमृजा शोभा विनिर्दिष्टा अलङ्कारो विभूषणम् ।।\nप्रसाधनं मण्डनं स्याद्बलः सार उदाहृतः ।।१७।।\nअर्भकश्च स्मृतो बालो बालश्चाश्वः किशोरकः।।\nहस्ती कलभ इत्युक्तो वत्सश्चोक्षा प्रकीर्तितः ।। १८ ।।\nसर्वथा केशरी सिंहः शार्दूलो व्याघ्र उच्यते ।।\nविपिनं निर्जनं प्रोक्तमजिरं स्याद्गृहाङ्गणम् ।। ।। १९ ।।\nउपनीय ददद्वेदमाचार्यः स उदाहृतः ।।\nएकदेशमुपाध्यायो ऋत्विग्यज्ञकृदुच्यते ।। 3.10.२०।।\nसांवत्सरो ज्यौतिषविद् वृतो भवति भूभुजा ।।\nतस्यैव यज्ञकृद्यस्तु स पुरोहित इष्यते ।। २१।।\nअमात्यश्च स्मृतो मन्त्री देशो निचय उच्यते ।।\nराजा नरेन्द्रो नृपतिस्तथैव सिंहासनं तस्य तथासनं स्यात् ।।\nक्षत्ता प्रतीहार इति प्रदिष्टस्तद्धस्तदण्डः कथितं तु वेत्रम् ।। २२ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे अभिधानकोशे चण्डालादिपर्य्यायवर्णनो नाम दशमोऽध्यायः ।। १० ।।"
  }
]
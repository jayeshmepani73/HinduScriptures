[
  {
    "text": "3.181\nमार्कण्डेय उवाच ।।\nमनो मन्तस्तथा प्राणो नरो यानश्च वीर्यवान् ।।\nचितिर्हयो नयश्चैव हंसो नारायणस्तथा ।। १ ।।\nविभुश्चापि प्रभुश्चैव साध्या द्वादश कीर्तिताः ।।\nपूजयेच्छुक्ललपक्षे तान्द्वादश्यां मार्गशीर्षतः ।।२ ।।\nकृत्वा व्रतं वत्सरमेतदिष्टं प्राप्नोति तेषां तु सलोकमेव ।।\nतत्रोष्य कालं सुचिरं नरेन्द्र राजा भवेद्बाह्मणपुङ्गवो वा ।। ३ ।।\nइति श्रीविष्णु०ध० तृतीयखण्डे मा०व०सं० साध्यव्रतवर्णनो नामैकाशीत्युत्तर  शततमोऽध्यायः ।। १८१ ।।\n3.182\nमार्कण्डेय उवाच ।।\nधाता मित्रोर्यमा पूषा शक्रेशो वरुणो भगः ।।\nत्वष्टा विवस्वान्सविता विष्णुर्द्वादशकस्तथा।।  १ ।।\nपूजयेद्द्वादशादित्याञ्छुक्लपक्षे ह्युपोषितः ।।\nमार्गशीर्षादथारभ्य गन्धमाल्यान्नसम्पदा ।। २ ।।\nदत्त्वा व्रतान्ते पुरुषः सुवर्णमाप्नोति लोकान्सवितुर्नृवीर ।।\nमानुष्यमासाद्य भवत्यरोगो जितेन्द्रियश्चैव धनान्वितश्च ।। ३ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे कामदेव  व्रतवर्णनो नाम द्व्यशीत्युत्तरशततमोऽध्यायः ।। १८२ ।।\n3.183\nमार्कण्डेय उवाच ।।\nशुक्लपक्षे महाराज त्रयोदश्यामुपोषितः ।।\nपूजयेत्कामदेवन्तु वैशाखात्प्रभृति प्रभो ।। १ ।।\nगन्धमाल्यनमस्कारधूपदीपान्नसम्पदा ।।\nदद्याद्व्रतान्ते विप्राय गन्धवस्त्रयुगं तथा ।। २ ।।\nकृत्वा व्रतं वत्सरमेतदिष्टमासाद्य लोकं सुचिरं मनुष्यः ।।\nमानुष्यमासाद्य भवत्यरोगो सुखान्वितो रूपसरूपता च ।। ३ ।।\nइति श्री वि०ध० तु०ख० मा०व०सं० कामदेवव्रतवर्णनो नाम त्र्यशीत्युत्तरशततमोध्यायः ।। १८३ ।।\n3.184\nमार्कण्डेय उवाच ।।\nशुक्लपक्षे महाराज त्रयोदश्यामुपोषितः ।।\nफाल्गुनात्तु समारभ्य नित्यं संपूजयेन्नरः ।। १ ।।\nगन्धमाल्यनमस्कारधूपदीपान्नसम्पदा ।।\nसुवर्णं ब्राह्मणेन्द्राय व्रतान्ते प्रतिपादयेत् ।। २ ।।\nकृत्वा व्रतं वत्सरमेतदिष्टं यक्षेषु राजन्सुचिरं तथोष्य ।।\nमानुष्यमासाद्य धनान्वितः स्यात्सौभाग्ययुक्तश्च तथा विरोगः ।। ३ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे धनव्रतवर्णनो नाम चतुरशीत्युत्तरशततमोऽध्यायः ।। १८४ ।।\n3.185\nशुक्लपक्षचतुर्दश्यां ज्येष्ठा दारभ्य यादव।।\nवायुं संपूजयेद्देवं सोपवासो जितेन्द्रियः ।।१।।\nगन्धमाल्यनमस्कारधूपदीपान्नसंपदा।।\nसंवत्सरान्ते दातव्यं वस्त्रयुग्मं द्विजातये ।। २।।\nकृत्वा व्रतं वत्सरमेतदिष्टं चासाद्य लोकं मरुतां मनुष्यः ।\nसुखानि भुक्त्वा सुचिरं महीप मानुष्यमासाद्य भवत्यरोगः ।। ३ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे वायुव्रतवर्णनो नाम पञ्चाशीत्युत्तराशीतितमोऽध्यायः।।१८५।।"
  }
]
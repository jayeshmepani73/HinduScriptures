[
  {
    "text": "3.341\n।। ऋषय ऊचुः ।। ।।\nवर्णानामाश्रमाणां च प्रोक्ता धर्मास्त्वयानघ ।।\nरहस्यभूता ये धर्मा ये च स्वल्पा महाफलाः ।। १ ।।\nयेभ्यश्चाभ्यधिकं नास्ति सर्वेषां तु समाश्रये ।।\nतान्धर्मान्कथयस्वाद्य सर्वेषां विनतिर्द्विज ।। २ ।। ।।\n।। हंस उवाच ।। ।।\nआश्रित्य देवदेवेशं जगद्योनिं जगद्गुरुम् ।।\nविष्णुं जिष्णुं हरिं कृष्णं कृता धर्मा महाफलाः ।। ३ ।।\nपतनात्त्रायते यस्मात्तस्मात्पात्रेति कीर्त्यते ।।\nपततां त्राणदस्त्वेकः स देवो मधुसूदनः ।। ४ ।।\nस्मरणात्कीर्तनाद् ध्यानान्नमस्कारात्प्रदक्षिणात् ।।\nतथाभिस्तुवनाद्यस्य मुच्यते सर्वकिल्बिषैः ।। ५ ।।\nकृत्वा देवगृहं तस्य देवस्य परमेष्ठिनः ।।\nराजसूयाश्वमेधानां फलेन स तु युज्यते ।। ६ ।।\nसुरवेश्मानि यावन्ति द्विजेन्द्राः परमाणवः ।।\nतावद्वर्षसहस्राणि स्वर्गलोके महीयते ।।७।।\nप्रासादे मृन्मये पुण्यं मयैतत्कथितं द्विजाः ।।\nतस्माद्दशगुणं पुण्यं कृतं दण्डमये भवेत् ।। ८ ।।\nततो दशगुणं पुण्यं तथा शैलकृते भवेत् ।।\nततो दशगुणं लोहे ताम्रे शतगुणं ततः ।। ९।।\nसहस्रगुणितं रौप्ये तस्मात्फलमुपाश्नुते ।।\nततः शतसहस्रं च सौवर्णे द्विजसत्तमाः ।। 3.341.१० ।।\nअनन्तफलमाप्नोति रत्नचित्रे मनोहरे ।।\nप्रतिमां कारयित्वा तु देवदेवस्य चक्रिणः ।।\nन दुर्गतिमवाप्नोति विष्णुलोकं च गच्छति ।। ११ ।।\nदेवस्य प्रतिमायां तु यावंतः परमाणवः ।।\nतावद्वर्षसहस्राणि विष्णुलोके महीयते ।। १२ ।।\nप्रासादवत्तथा तस्य फलसंपदुदाहृता ।। १३ ।।\nउत्तरोत्तरतो दिव्यैर्विना पक्वेष्टिकी द्विजाः ।।\nयथोक्तविधिना देवं प्रतिष्ठाप्य जनार्दनम् ।। १४ ।।\nअक्षयं लोकमाप्नोति विष्णोरमिततेजसः ।।\nइज्याविधिपुरस्कारकृते तत्र तथा भुवम् ।। १५ ।।\nतस्यैवानुचरेल्लोकस्तस्यैवाप्नोति चाक्षयम् ।।\nकरोति देवप्रासादं यावद्वारं सुधासितम् ।। १६ ।।\nजन्मान्तराणि तावंति यशस्वी भुवि जायते ।।\nचित्रं लक्षणसंयुक्तं कारयित्वा हरेर्गृहम् ।। १७ ।।\nगन्धर्वलोकमाप्नोति बहून्यब्दगणानि तु ।।।\nदत्त्वा च गीतं धर्मज्ञा गन्धर्वैः सह मोदते ।। १८ ।।\nस्वयं गीतेन संपूज्य तस्य चानुचरो भवेत् ।।\nवाद्यं दत्त्वा तथा विप्रा शक्रलोकमवाप्नुयात् ।।। ।। १९ ।।\nस्वयं वाद्येन संपूज्य तस्यैवानुचरो भवेत ।।\nवाद्यानामपि देवस्य तन्त्रीवाद्यं सदा प्रियम् ।। 3.341.२० ।।\nतेन संपूज्य वरदं गाणपत्यमवाप्नुयात् ।।\nनृत्यं दत्त्वा तथाप्नोति रुद्रलोकमसंशयम् ।। २१ ।।\nस्वयं नृत्येन संपूज्य तस्यैवानुचरो भवेत् ।।\nप्रेक्षणीयप्रदानेन शक्रलोकमवाप्नुयात्। ।। २२ ।।\nअभ्यर्चनां कारयित्वा ब्रह्मलोकं प्रपद्यते ।।\nतोयेनाभ्युक्षणं कृत्वा देवदेवाजिरे नरः ।। २३ ।।\nसर्वपापविनिर्मुक्तो वारुणं लोकमश्नुते ।।\nयस्तु सम्मार्जनं कुर्याद्देवदेवाजिरे नरः ।। २४ ।।\nसपापजं मलं देहादपामार्जति सत्वरः ।।\nकरोति परमाणूनां यावतामपमार्जनम् ।।। ।। २५ ।।\nतावद्वर्षाणि नाकस्थस्त्रिदशैः सह मोदते ।।\nकृत्वोपलेपनं विष्णोर्गोमयेनालये नरः ।। २६ ।।\nगवां लोकमवाप्नोति यत्रयत्राभिजा यते ।।\nकृत्वा च विविधैर्गन्धैर्गन्धर्वैः सह मोदते ।। २७ ।।\nबहून्यब्दसहस्राणि भूमिशोभां हरेर्गृहे ।।\nगन्धोदकेन यः कुर्याद्विष्णोरभ्युक्षणं गृहे ।। २८ ।।\nदशवर्षसहस्राणि गन्धर्वैः सह मोदते ।।\nदत्त्वोपकारं कुसुमैर्गन्धर्वत्वमवाप्नुयात् ।। २९ ।।\nपुष्पतुल्यानि वर्षाणि दिव्याभरणरूपवान् ।।\nकृत्वा शीर्णस्य संस्कारं तथा देवेशवेश्मनि।।3.341.३०।।\nद्विगुणं फलमाप्नोति नात्र कार्या विचारणा ।।\nसायं प्रातस्तथा कृत्वा वासुदेवस्य कीर्त नम्।।३१।।\nसर्वपापविनिर्मुक्तः स्वर्गलोके महीयते ।।\nशयनादुत्थितो यस्तु कीर्त्तयेन्मधुसूदनम्।।३२।।\nकीर्तनात्तस्य पापानि नाशमायान्त्यशेषतः ।।।\nअहोरात्रस्य शान्तिश्च तथा तेन कृता भवेत् ।। ३३ ।।\nप्रभवश्चाप्यनर्थानां नास्य स्यात्तदहर्निशम् ।।\nकीर्तनाद्देवदेवस्य विष्णोरमिततेजसः ।। ।। ३४ ।।\nयक्षराक्षसवेतालभूतप्रेतविनायकाः ।।\nडाकिन्यो विद्रवन्ति स्म ये तथा ये च हिंसकाः ।। ३५ ।।\nसर्वानर्थहरं तस्य नामसङ्कीर्तनं स्मृतम् ।।\nदेवदेवस्य नामानि बहूनीह विदुर्बुधाः ।। ३६ ।।\nतेषामनर्थशमनं यदेवेष्टं महात्मनः ।।\nएकं नाम जपेद्यस्तु देवदेवस्य चक्रिणः ।। ३७ ।।।\nस च पापविनिर्मुक्तः स्वर्गलोके महीयते ।।\nहृदि कृत्वा तथा काममभीष्टं द्विजपुङ्गवाः ।। ३८ ।।\nएकं नाम जपेद्यस्तु स तान्कामानवाप्नुयात् ।।"
  },
  {
    "text": "नामसंकीर्तनं कृत्वा क्षुतप्रस्खलनादिषु ।। ३९ ।।\nवियोगं शीघ्रमाप्नोति सर्वानर्थैरसंशयम् ।।\nकृत्वा नामसहस्रेण स्तुतिं तस्य महात्मनः ।। 3.341.४० ।।\nवियोगमाप्नोति नरः सर्वानर्थैरसंशयम् ।।\nसाम्ना ऋभिर्यजुर्भिश्च तथैवाथर्वणेन तु ।। ४१ ।।\nकृत्वाभिष्टवनं तस्य दिव्यैरार्षैस्तथा स्तवैः ।।\nसर्वानर्थविनिर्मुक्तः कामानाप्नोति शाश्वतान् ।। ४२ ।।\nअभ्रष्टलक्षणैः कृत्वा स्वयं स्वरचिताक्षरैः ।।\nस्तवं ब्राह्मणशार्दूलास्तस्मात्कामानवाप्नुयात्। ।।। ४३ ।।\nन वित्तदाननिचयैर्बहुभिर्मधुसूदनः ।।\nतथा तोषमुपायाति यथा स्तोत्रैर्द्विजोत्तमाः ।। ४४ ।।\nस्तुतिः पवित्रा मङ्गल्या सर्वपापप्रणाशिनी ।।\nसर्वानर्थप्रशमनी देवदेवस्य कीर्तिता ।। ४५ ।।\nतत्कथाश्रवणं कृत्वा सर्वानर्थैर्विमुच्यते ।।\nतत्स्तोत्रश्रवणात्पापं जहाति सकलं तथा ।। ४६ ।।\nयत्र विष्णुकथा दिव्याः श्रुतयश्च सुसंहिताः ।।\nतच्छ्रोतव्यं मनुष्येण परमं पदमिच्छता ।। ४७ ।।\nविष्णोरायतने दत्त्वा तत्कथापुस्तकं नरः ।।\nब्रह्मलोकमवाप्नोति बहवो वत्सरान्द्विजाः ।। ४८ ।।\nपुस्तकाँश्च तथैवान्यान्यः प्रदद्यान्नरस्त्विह ।।\nसारस्वतमवाप्नोति लोकं कालं तथा बहु ।। ४९ ।।\nतत्कथां श्रावयेद्यस्तु तद्भक्तान्मानवोत्तमः ।।\nगोदानफलमाप्नोति स नरस्तेन कर्मणा।।3.341.५०।।\nश्रावके तु कृतं पुण्यं स फलांशेन युज्यते।।\nसुकृतं वाचकं कृत्वा देवागारे तथा नरः ।। ५१ ।।\nविद्यादानफलं प्राप्य ब्रह्मलोकं प्रपद्यते ।।\nविष्णुं शङ्खप्रदानेन निर्वाणं लोकमश्नुते ।। ५२ ।।\nमानुष्यमासाद्य तथा ख्यातशब्दश्च जायते ।।\nघण्टाप्रदानेन तथा महद्यश उपाश्नुते।। ५३ ।।\nसौभाग्यमथवाप्नोति किङ्किणीः प्रददन्हरेः ।।\nकूटागारं तथा दत्त्वा नगराधिपतिर्भवेत् ।। ५४।।\nकीर्त्या युक्तस्तथा लोके धार्मिकश्चापि जायते ।।\nबहून्यब्दसहस्राणि नाकलोके स मोदते ।।५५ ।।।\nपताकां ये प्रयच्छन्ति कूटागारे मनोहराम् ।।\nसन्त्यज्य सकलं पापं वायुलोके व्रजन्ति ते ।। ५६ ।।\nपताकां च शुभां दत्त्वा तथा केशववेश्मनि ।।।\nवायुलोकमवाप्नोति बहून्यब्दगणानि तु ।। ५७ ।।\nदोधूयते यथा सा च वायुना केशवालये ।।\nतथातथा हि सकलं देहात्पापं विधूयते ।। ५८ ।।\nयथायथा च सा शोभां करोति त्रिदशालये ।।\nतथातथा स यशसा महता भुवि राजते ।। ५९ ।।\nवितानकप्रदानेन सर्वपापैः प्रमुच्यते ।।।\nपरां निर्वृतिमाप्नोति यत्रयत्राभिजायते ।। 3.341.६० ।।\nदत्त्वा तु देवकर्मार्थं नवां वेदीं दृढां शुभाम् ।।\nपार्थिवत्वमवाप्नोति वेदिर्हि पृथिवी यतः।।६१।।\nयः कुम्भं देवकर्मार्थं नरो दद्यान्नवं शुभम् ।।\nस लोकमाप्नोति नरो वारुणं गतकल्मषः ।। ६२ ।।\nचतुरः कलशान्दद्याद्यस्तु देवगृहे नरः ।।\nचतुस्समुद्रवलयां स च भुङ्क्ते वसुन्धराम् ।। ६३ ।।\nदत्त्वैकमपि विप्रेन्द्राः कलशं सुसमाहितः ।।\nराजा भवति धर्मात्मा भूतले नात्र संशयः ।। ६४ ।।\nवारिधानीं तथा दत्त्वा वारुणं लोकमश्नुते ।।\nकमण्डलुप्रदानेन गोदानफलमाप्नुयात् ।।६५।।\nउशीरकूर्चकं दत्त्वा सर्वपापैः प्रमुच्यते ।।\nदत्त्वा गोपालकान्विप्राः सर्वपापानपोहति ।। ६६ ।।\nदत्त्वा चामरजं कूर्चं श्रियमाप्नोत्यनुत्तमाम् ।।\nआसनानां प्रदानेन स्थानं सर्वत्र विन्दति ।। ६७ ।।\nपादपीठप्रदानेन गतिमाप्नोत्यनुत्तमाम् ।।\nगोदानफलमाप्नोति तथा पाद्यप्रदो नरः ।। ६८ ।।\nलोकेषु ध्वजभूतः स्याद्विष्णोर्दत्त्वा तथा ध्वजम् ।।\nशक्रलोकानवाप्नोति बहूनब्दगणान्नरः ।। ६९ ।।\nनरस्त्वाचमनीयस्य दानाद्भवति निर्मलः ।।\nमुखलेपप्रदानेन परं रूपमिहाप्नुयात् ।। 3.341.७० ।।\nदर्पणस्य प्रदानेन दर्पवान्रूपवान्भवेत् ।।\nदर्शयित्वा तथा तं च सुभगस्त्वभिजायते ।। ७१ ।।\nमात्रां तु परिचर्यार्थे निवेद्य विधिवत्तथा ।।\nसर्वकामसमृद्धस्य यज्ञस्य फलमश्नुते ।। ७२ ।।\nधान्यानामथ सस्यानां बीजानामथ धार्मिकः ।।\nसुवर्णरौप्यलोहानां रूपकाणां तथैव च ।।७३ ।।\nसहस्रगुणमाप्नोति फलमन्यत्र कीर्त्तनात् ।।\nरूप्यदो रूपमाप्नोति विशेषाद्भुवि दुर्लभम् ।। ७४ ।।\nनरः सुवर्णदानेन सर्वान्कामानुपाश्नुते ।।\nनड दानेन लोकेषु ग्रामण्यमुपगच्छति ।। ७५ ।।\nगवां लोकमवाप्नोति धेनुं दत्त्वा पयस्विनीम् ।।\nअनडुहः प्रदानेन दशधेनुफलं लभेत् ।।७६ ।।\nअजाविमहिषोष्ट्राणां दानमश्वतरस्य च ।।\nसहस्रगुणितं दानं पूर्वं प्रोक्तं प्रकीर्तितम् ।। ७७ ।।\nआरण्यमृगजातीनां तथा दानाच्च पक्षिणाम् ।।\nअग्निष्टोममवाप्नोति सुभगश्च तथा भवेत् ।। ७८।।\nमृद्भोगदानाद्देवस्य भूमिमाप्नोत्यनुत्तमाम् ।।\nदन्तकाष्ठप्रदानेन तथा सौभाग्यमर्हति ।। ७९ ।।\nजिह्वा निर्लेखनं दत्त्वा विरोगस्त्वभिजायते ।।\nयुक्तः पीतपताकाभिर्निवेद्य गरुडध्वजम् ।। 3.341.८० ।।\nकेशवं यो द्विजश्रेष्ठाः शक्रलोके महीयते ।।\nयुक्तं नीलपताकाभिस्तालं दत्त्वा द्विजोत्तमाः।।८१।।\nयस्माल्लोकात्परिभ्रष्टो विरागस्त्वभिजायते ।।\nयुक्तं श्वेतपताकाभिरगारं यः प्रयच्छति।।८२।।\nराजा भवति लोकेस्मिन्भुक्त्वा लोकान्प्रचेतसः ।।\nयुक्तं रक्तपताकाभिर्दत्वा ऋष्यमनुत्तमम् ।। ८३ ।।\nअलकां समवाप्नोति तथा पापक्षयं नरः ।।\nतोरणं कारयेद्यस्तु देवदेवालये नरः ।। ८४ ।।\nलोकेषु तस्य द्वाराणि भवन्ति विवृतानि तु ।।\nशयनासनदानेन स्थितिं विन्दति शाश्वतीम् ।।८९।।\nउत्तरच्छददानेन सर्वान्कामानवाप्नुयात् ।।\nदेववेश्मोपभोगानि शिल्पभाण्डानि यो नरः ।। ८६ ।।\nदद्याद्वा वाद्यभाण्डानि गणेशत्वमवाप्नुयात् ।।\nदेवश्रितेषु यत्किञ्चिद्दद्याद्भक्तिसमन्वितः ।। ८७ ।।\nतदेवाक्षयमाप्नोति देवदेवप्रसादतः ।।\nदत्त्वा धान्यानि बीजानि सस्यानि विविधानि च ।।८८।।\nरूपकाणि च तान्येव प्राप्नोत्ययुतशः पुनः ।।\nदत्त्वा शाकानि रस्याणि विशोकस्त्वभिजायते ।। ८९ ।।\nदत्त्वा च व्यंजनार्थाय तथोपकरणानि च ।।\nपुष्पवृक्षं ततो दत्त्वा ग्रामस्याधिपतिर्भवेत्।।3.341.९०।।\nफलवृक्षं तथा दत्त्वा नगराधिपतिर्भवेत्।।\nआरामं कारयित्वा तु राजा वै पार्थिवो भवेत।।९१।।\nजलाशयं तथा कृत्वा सर्वपापैः प्रमुच्यते ।।\nसपुष्पैस्सफलैर्वृक्षैर्युक्तं कृत्वा जलाशयैः ।। ९२ ।।\nउद्यानैः पद्मिनीखण्डैरैश्वर्यैश्च मनोहरैः ।।\nश्वेतद्वीपमवाप्नोति बहून्यब्दगणानि तु ।। ९३ ।।\nप्रीणयेद्देवदेवेशं गवां ग्रामेण यो नरः ।।\nतस्य प्रीतः स भगवानभीष्टफलदो भवेत् ।। ९४ ।।\nअतीव दयितास्तस्य ब्राह्मणा द्विजसत्तमाः ।।\nब्रह्मणैः पूजतैर्विष्णुः स्वयं भवति पूजितः ।। ९५ ।।\nदीनांधकृपणानाथ बहूनामपि दानतः ।।\nयः प्रीणाति जगन्नाथं तस्य देवः प्रसीदति ।। ९६।।\nउपवासव्रतैः स्नानैस्तीर्थानुसरणेन च।।\nआयतस्थानसंस्थानां पशूनां च विवर्जनात् ।। ९७।।\nगुरुशुश्रूषया क्षान्त्या तथा वै श्राद्धकर्मणा ।।\nआहारनियमैस्तैस्तैः परापीडैर्विशेषतः ।। ९८ ।।\nपूजयित्वा जगन्नाथं श्वेतद्वीपमवाप्नुयात् ।।\nपरं पदमवाप्नोति प्रसन्ने मधुसूदने ।। ९९ ।।\nअभिवाद्य जगन्नाथं कृतार्थश्च तथा भवेत् ।।\nनमस्कारक्रिया तस्य सर्वपापप्रणाशिनी ।। 3.341.१०० ।।\nप्रणामं पापशमनं तथैव परिकीर्तितम् ।।\nजानुभ्यां चैव पाणिभ्यां शिरसा च विचक्षणः ।।१०१।।\nकृत्वा प्रणामं देवेभ्यः सर्वान्कामानवाप्नुयात् ।।\nपरमाणूनि वर्तन्ते ललाटे पुरुषस्य च ।। १०२ ।।\nपार्थिवानि भवंतीह नमतो मधुसूदनम् ।।\nतावन्त्यब्दानि विप्रेन्द्राः स्वर्गलोके महीयते।।१०३।।\nदेवार्चादर्शनादेव प्रणमेन्मधुसूदनम् ।।\nस्थानापेक्षा न कर्तव्या दृष्ट्वार्चां द्विजसत्तमाः ।। १०४ ।।\nदेवार्चादृष्टिपूतं हि शुचिः सर्वं प्रकीर्तितम् ।।\nदेवार्चादृष्टिपूतेन स्नानं कृत्वा जलाशये ।। १०५।।\nसर्वपापविनिर्मुक्तः क्षणाद्भवति निर्मलः ।।\nतीर्थानां तत्र सर्वेषां सन्निधानं प्रकीर्तितम्।।१०६।।\nपादोदकेन वाभ्युक्ष्य तथा मूर्द्धानमात्मनः ।।\nस्नातो भवति धर्मात्मा नात्र कार्या विचारणा ।।१०७।।\nपादोदकं शान्तिकरममङ्गल्यविनाशनम् ।।\nदुष्टदुःस्वप्नशमनं सर्वपापविनाशनम् ।।१०८।।\nधन्यं पवित्रं मङ्गल्यं सर्वपापहरं शिवम् ।।\nशिरसा मानवश्रेष्ठाः काल्यपुण्याय धारयेत्।।१०९।।\nसर्वा ङ्गप्रणिपातेन सर्वकामयुतां नरः ।।\nसर्वानर्थविनिर्मुक्तो गोदानफलमाप्नुयात् ।। 3.341.११० ।।\nरुक्ममाषकदानस्य फलं विप्राः पदेपदे ।।\nपुरुषस्तु समाप्नोति यः करोति प्रदक्षिणाम् ।। १११ ।।\nध्यानं तु देवदेवस्य सर्वबाधाविनाशनम् ।।\nयावत्कालं करोतीह ध्यानं वै निश्चलं नरः ।। ११२ ।।\nतावद्वर्षसहस्राणि स्वर्गलोके महीयते ।।\nनिराशीर्निर्ममो यस्तु विष्णोर्ध्यानरतो भवेत् ।। ११३ ।।\nतत्पदं समवाप्नोति यत्र गत्वा न शोचति ।।\nयज्ञानां तपसां चैव ध्यानमेव परं स्मृतम् ।।११४।।\nदेवाग्रे कारयेद्यस्तु रम्यामापणवीथिकाम्।।\nराजा भवति लोकेषु विजितारिर्महायशाः।।११५।।\nनगरं च तथा कृत्वा साम्राज्यमधिगच्छति ।।\nयानवाहनदानेन सर्वकालं सुखी भवेत् ।।११६।।\nशिबिकां ये प्रयच्छंति ते प्रयान्त्यमरावतीम् ।।\nअश्वस्थाः सूर्यलोकस्था राजन्ते दिवि सूर्यवत् ।।११७।।\nकरीन्द्रदानाच्छक्रस्य चिराल्लोकाच्च्युतो नरः ।।\nराजा भवति धर्मात्मा पृथिव्यां पृथिवी पतिः ।। ११८ ।।\nदासं दत्त्वा सुखी लोके स्वर्गभ्रष्टोभिजायते ।।\nदासीं दत्त्वा तथा विप्रा नात्र कार्या विचारणा ।। ११९ ।।\nगणिकां ये प्रयच्छंति नृत्यगीतविशारदाम् ।।\nसर्वदुःखविनिर्मुक्तास्ते प्रयान्त्यमरावतीम् ।। 3.341.१२० ।।\nदुन्दुभिं ये प्रयच्छन्ति कीर्तिमन्तो भवन्ति ते ।।\nराजा भवति लोकेस्मिञ्छत्रं दत्त्वा द्विजोत्तमाः ।। १२१ ।।\nनाप्नोति रिपुजं दुःखं संग्रामे रिपुजिद्भवेत् ।।\nतालवृन्तप्रदानेन निर्वृतिं प्राप्नुयात्पराम् ।। १२२ ।।\nतथाचमनदानेन श्रीमान्भवति भूतले ।।\nमुच्यते च तथा पापैः स्वर्गलोकं च गच्छति ।। १२३ ।।\nउपानत्संप्रदानेन विमानमधिगच्छति ।।\nयथेष्टं तेन लोकेषु विचरत्यमरप्रभः ।। १२४ ।।\nयथादेशं यथाकालं राजलिङ्गं सुरालये ।।\nदत्त्वा भवति राजैव नात्र कार्या विचारणा ।। ।। १२५ ।।\nधारणीयोपयोग्यानि दत्त्वात्यन्तं सुखी भवेत् ।।\nमाल्याधारं तथा दत्त्वा धूपाधारं तथैव च ।। १२६ ।।\nगन्धाधारं तथा पात्रं कामानां पात्रतां व्रजेत् ।।\nसमुद्रजानि पात्राणि दत्त्वा वै तैजसानि वा ।। १२७ ।।\nपात्रं भवति कामानां  विद्यानां च धनस्य च ।।\nयत्किञ्चिद्देवदेवाय दद्याद्भक्तिसमन्वितः ।। १२८ ।।\nतदेवाक्षय्यमाप्नोति स्वर्लोकं च गच्छति ।।\nविस्मापनीयं यत्किञ्चित्कृत्वात्यन्तं सुखी भवेत् ।। १२९ ।।\nस्नानशाटकदानेन वह्निष्टोमफलं लभेत् ।।\nतैलेन स्नपनं कृत्वा सौभाग्यमधिगच्छति ।। 3.341.१३० ।।\nगंधतैलानि दिव्यानि सुगन्धीनि शुचीनि च ।।\nकेशवाय नरो दत्त्वा गन्धर्वैः सह मोदते ।। १३१ ।।\nघृतेन स्नपनं कृत्वा सर्वपापान्व्यपोहति ।।\nघृतप्रस्थेन देवेशं पौषपुष्यमितेतरः ।। १३२ ।।\nस्नापयित्वाश्वमेधस्य फलं प्राप्नोत्यसंशयम् ।।\nएतदेव फलं प्रोक्तमुत्तरायणवासरे ।। १३३ ।।\nघृतं पवित्रमतुलं घृतमन्नमनुत्तमम् ।।\nतेन गव्येन संस्नाप्य प्रतिमां वैष्णवीं नरः ।। १३४ ।।\nसर्वकामसमृद्धस्य यज्ञस्य फलमश्नुते ।।\nगवां लोकमवाप्नोति क्षीरोदमथ वा पुनः ।। १३५ ।।\nरोगार्तो मुच्यते रोगाद्बद्धो मुच्येत बन्धनात् ।।\nभयान्मुच्येत भीतश्च घृतेन स्नपयेद्धरिम् ।। १३६ ।।\nसर्वान्कामानवाप्नोति सर्वानर्थविवर्जितः ।।\nमधुना स्नापनं कृत्वा सौभाग्यमधिगच्छति ।। १३७ ।।\nलोके मित्राण्यवाप्नोति नरश्चेक्षुरसेन च ।।\nदुग्धेन स्नपनं ज्ञेयममंगल्यविनाशनम् ।। १३८ ।।\nक्षीरेण स्नपनं विप्राः क्षीराम्भोधिप्रदं तथा ।।\nदेयानि देवे वाद्यानि दधिक्षीरघृतान्यथ ।।१३९।।\nगोधूमयवचूर्णैस्तु ततोत्सार्य जनार्दनम् ।।\nरोधवर्णकसंकीर्णैर्वरं रूपं तथाप्नुयात् ।। 3.341.१४० ।।\nस्नपनं माषचूर्णेन वह्निष्टोमफलप्रदम् ।।\nमसूरचूर्ण दानं च तथा सौभाग्यवर्धनम् ।। १४१ ।।\nमसूरमाषचूर्णं तु कुंकुमक्षोदसंयुतम् ।।\nनिवेद्य देवदेवाय गन्धर्वैः सह मोदते ।। १४२ ।।\nतदा कलशदानेन प्रियामाप्नोत्यनुत्तमाम् ।।\nरोध्रस्नानप्रदानेन वर्णं शुभमवाप्नुयात ।। १४३ ।।\nकालीयकप्रदानेन परां निर्वृतिमाप्नुयात् ।।\nदोपूरकप्रदानेन सर्वान्रोगान्व्यपोहति ।। १४४ ।।\nतथा वर्णकदानेन सर्वमेव शुभं वदेत ।।\nतगरस्नानदानेन सौभाग्यमधिगच्छति ।। १४५ ।।\nप्रियत्वमाप्नुयाल्लोके प्रियङ्गुस्नानदो नरः ।।\nसदा भवति सिद्धार्थः सिद्धार्थस्नानदस्तथा ।। १४६ ।।\nसर्वौषधिप्रदानेन वाजिमेधफलं लभेत् ।।\nस्नानार्थं देवदेवस्य यस्तु गन्धान्प्रयच्छति ।। १४७ ।।\nभवन्ति वशगास्तस्य नार्यः सर्वत्र सर्वदा ।।\nदत्त्वा जातीफलं मुख्यं सकलं विन्दते श्रियम् ।। १४८ ।।\nशमीपत्रप्रदानेन सौभाग्यमधिगच्छति ।।\nत्वक्प्रदानात्तथा लोके भवतीह बलान्वितः ।। १४९ ।।\nदत्त्वा मृगमदस्नानं सर्वान्कामानवाप्नुयात् ।।\nरत्नोदकप्रदानेन श्रियमाप्नोत्यनुत्तमाम् ।। 3.341.१५० ।।\nबीजोदकप्रदानेन क्रियासाफल्यमाप्नुयात ।।\nपुष्पतोयप्रदानेन श्रीमान्भवति मानवः ।। ।। १५१ ।।\nफलतोयप्रदानेन सफलां विन्दते क्रियाम् ।।\nपुन्नामवारिभिर्युक्तं कलशं पूजितं नरैः ।। १५२ ।।\nसोपवासो हरेर्दत्त्वा पुत्रमाप्नोत्यसंशयम् ।।\nक्षीरपल्लवसंयुक्तान्कलशान्सुविभूषितान् ।। १५३ ।।\nदत्त्वैव देवदेवाय वाजपेयमवाप्नुयात् ।।\nजयकारं नरो यस्तु करोति द्विजपुङ्गवाः ।। ।।५४ ।।\nबन्दिनां स भवत्येव सदा स्तव्यो नरोत्तमाः ।।\nतीर्थोदकानि पुण्यानि स्वयमानीय मानवः ।। १५५ ।।\nदेवस्य स्नपनं दत्त्वा सर्वपापैः प्रमुच्यते ।।\nअर्चितान्कलशान्कृत्वा परिभ्राम्य तथैव च ।। १५६ ।।\nयस्त्यजेत्सलिलं तत्र तस्य पुष्टिः सदा भवेत् ।।\nतीर्थतोयं तथा दत्त्वा देवस्याचमनं पुनः ।। १५७ ।।\nस्वर्गलोकमवाप्नोति सर्वपापविवर्जितः ।।\nउत्सादनमथाभ्यङ्गं स्नानं कृत्वा स्वयं हरेः ।। १५८ ।।\nगाणपत्यमवाप्नोति तथा लोके सुखी भवेत् ।।\nनिष्पुंसनार्थे देवस्य यस्तु वस्त्रं प्रयच्छति ।। १५९ ।।\nचन्द्रलोकमवाप्नोति सुखं प्राप्नोति चोत्तमम् ।।\nचन्दनेनानुलिप्यैनं चन्द्रलोकमवाप्नुयात् ।। 3.341.१६० ।।\nशारीरमानसैर्दुःखैस्तथा चैव विमुच्यते ।।\nकुंकुमेनानुलिप्यैनं सूर्यलोके महीयते ।। १६१ ।।\nसौभाग्यमुत्तमं लोके तथा प्राप्नोति मानवः ।।\nकर्पूरेणानुलिप्यैनं वारुणं लोकमाप्नुयात् ।। ।। १६२ ।।\nशारीरैर्मानसैर्दुखैस्तथैव च विमुच्यते ।।\nभवन्ति वशगास्तस्य तथैव सततं स्त्रियः ।। १६३ ।।\nदत्त्वा मृगमदं मुख्यं यशसा भुवि राजते ।।\nदत्त्वा जातीफलक्षोदं क्रियासाफल्यमश्नुते ।। १६४ ।।\nरम्येणागुरुसारेण त्वनुलिप्य जनार्दनम् ।।\nसौभाग्यमुत्तमं लोके बलं प्राप्नोति चोत्तमम् ।। १६५ ।।\nतथा बकुलनिर्यासैर्वह्निष्टोमफलं लभेत् ।।\nबकुलागुरुमिश्रेण चन्दनेन सुगन्धिना ।। १६६ ।।\nसमालभ्य  जगन्नाथं पौण्डरीकफलं लभेत् ।।\nएकीकृत्य तु सर्वाणि समालभ्य जनार्दनम् ।। १६७ ।।\nअश्वमेधस्य मुख्यस्य फलं प्राप्नोत्यसंशयम् ।।\nकामगः सर्वलोकेषु विचरत्यमरप्रभः ।। १६८ ।।\nयोऽनुलिप्येत देवेशं कीर्तितैरनुलेपनैः ।।\nपार्थिवानि च यानि स्युः परमाणूनि तत्र  ।। १६९ ।।\nतावत्यब्दानि लोकेषु कामचारी भवत्यसौ ।।\nन दातव्यं द्विजश्रेष्ठाः अतोन्यदुपलेपनम् ।। 3.341.१७० ।।\nअनुलेपनमुख्यं च चन्दनं परिकीर्तितम् ।।\nअनुलिप्य जगन्नाथं तालवृन्तेन वीजयेत् ।। १७१ ।।\nवायुलोकमवाप्नोति पुरुषस्तेन कर्मणा ।।\nकेशसौगन्ध्यजननं दत्त्वा मृगमदं नरः ।। १७२ ।।\nसर्वकामसमृद्धस्य यज्ञस्य फलमश्नुते ।।\nयच्छते यस्तु गन्धानि गन्धयुक्तिकृतानि तु ।। १७३ ।।\nगन्धर्वत्वं स्मृतं तस्य सौभाग्यं च तथोत्तमम् ।।\nचामरैर्वीजयेद्यस्तु देवदेवं जनार्दनम् ।। १७४ ।।\nतिलप्रस्थप्रदानस्य फलं प्राप्नोत्यसंशयम् ।।\nएकवस्त्रप्रदानेन सर्वान्कामानवाप्नुयात्।।१७५।।\nकार्पासिकं वस्त्रयुग्मं यः प्रदद्याजनार्दने ।।\nयावन्ति तस्य तन्तूनि हस्तमात्रमितानि तु ।।१७६ ।।\nतावद्वर्षसहस्राणि स्वर्गलोके महीयते ।।\nमहार्घता तथा तस्य साधुवेशोद्भवो यथा ।।१७७।।\nसूक्ष्मता च तथा विप्रास्तथा प्रोक्तं फलं महत् ।।\nस्वर्गभ्रष्टस्य वक्ष्यामि वस्त्रदस्य फलान्यतः ।। १७८ ।।\nशुक्लक्स्त्रप्रदानेन श्रियमाप्नोत्यनुत्तमाम् ।।\nमहारजतदत्तेन सौभाग्यं महदश्नुते ।। १७९ ।।\nनीलरक्तं विना रक्तं शेषै रक्तैर्द्विजोत्तमाः ।।\nदत्त्वा भवति धर्मात्मा सर्वव्याधिविवर्जितः ।। 3.341.१८० ।।\nनीलरक्तं तथा जीर्णं वस्त्रमन्यधृतं तथा ।।\nदेवदेवाय यो दद्यात्सर्वपापैर्विमुच्यते ।।१८१।।\nदुकूलकप्रदानेन वह्निष्टोमफलं लभेत् ।।\nकौशेयानि च वस्त्राणि सुमृदूनि लघूनि च ।।१८२ ।।\nयः प्रयच्छति देवाय सोऽश्वमेधफलं लभेत् ।।\nसलोमानि च वस्त्राणि यः प्रयच्छति धर्मवित् ।। १८३ ।।\nकृतानि वारवाणानि सोऽश्वमेधफलं लभेत् ।।\nराङ्क वा मृगलोमाश्च कदल्यश्च तथा शुभाः ।। १८४ ।।\nयो दद्याद्देवदेवाय सोश्वमेधफलं लभेत् ।।\nनानाभक्तिविचित्राणि चीनजानि नवानि च ।। ।। १८५ ।।\nदत्त्वा वासांसि शुभ्राणि राजसूयफलं लभेत् ।।\nदत्त्वा निस्त्रिंशकं मुख्यं शत्रुभिर्नाभिभूयते ।। १८६ ।।\nदत्त्वा तद्वद्धनुर्मुख्यमग्निमेधफलं लभेत् ।।\nयज्ञोपवीतदानेन ब्रह्मदानफलं लभेत् ।। १८७ ।।\nकर्णपूरप्रदानेन श्रुतिं विन्दति सर्वतः ।।\nदत्त्वा प्रतिसरं मुख्यं न भूतैरभिभूयते ।। १८८ ।।\nकूर्चप्रसाधनं दत्त्वा सुखमत्यंतमश्नुते ।।\nकङ्कतस्य प्रदानेन विरोगस्त्वभिजायते ।। १८९ ।।\nरूपवांश्च सुवेशश्च सुभगस्सर्वभागपि ।।\nवस्त्रप्रदानाद्भवति सर्वकामसमन्वितः ।। 3.341.१९० ।।\nविभूषणप्रदानेन राजा भवति भूतले ।।\nरम्याणि रत्नचित्राणि सौवर्णानि द्विजोत्तमाः ।। १९१ ।।\nदत्त्वाभरणजातानि राजसूयमवाप्नुयात ।।\nप्रतिरूपकरत्नानि न देयानि कदाचन ।। १९२ ।।\nपादाङ्गुलीयदानेन गुह्यकाधिपतिर्भवेत् ।।\nपादाभरणदानेन स्थानं सर्वत्र विन्दति ।। १९३ ।।\nश्रोणीसूत्रप्रदानेन महीं सागरमेखलाम् ।।\nप्रशास्ति निहतामित्रो नात्र कार्या विचारणा ।। १९४ ।।\nहस्ताङ्गुलीयदानेन परं सौभाग्यमाप्नुयात् ।।\nतथैवाङ्गद दानेन राजा भवति भूतले ।। १९५ ।।\nकेयूरदानाद्भवति शत्रुपक्षक्षयङ्करः ।।\nग्रैवेयकानि दत्त्वा च सर्वशास्त्रार्थविद्भवेत् ।। १९६ ।।\nनार्यः सुवशगास्तस्य भवन्ति द्विजपुङ्गवाः ।।\nश्रियमाप्नोति परमां राजसूयं च विन्दति ।। १९७ ।।\nकर्णाभरणदानेन भवेच्छ्रुतिधरो नरः ।।\nअश्वमेधमवाप्नोति सौभाग्यं चैव विन्दति ।। १९८ ।।\nमूर्धाभरणदानेन राजसूयफलं लभेत् ।।\nमुकुटस्य प्रदानेन मूर्धन्यो भूतले भवेत् ।।१९९।।\nचतुःसमुद्रवलयां प्रशास्ति च वसुन्धराम् ।।\nअनुक्तान्यपि विप्रेन्द्रा वासांस्याभरणानि च ।। 3.341.२०० ।।\nदत्त्वैव देवदेवाय वह्निष्टोमफलं लभेत् ।।\nदानं सुमनसां श्रेष्ठं तथैव परिकीर्तितम् ।। २०१ ।।\nअलक्ष्म्या शमनं मुख्यं परं लक्ष्मीविवर्द्धनम् ।।\nधन्यं यशस्यमायुष्यं मङ्गल्यं बुद्धिवर्द्धनम् ।। २०२ ।।\nस्वर्गदं च तथा प्रोक्तं वह्निष्टोमफलप्रदम् ।।\nपुष्पालाभेपि यो दद्यादपि दूर्वांकुराणि च ।। २०३ ।।\nसोपि पुण्यमवाप्नोति हेमदानस्य वै द्विजाः ।।\nपुष्पालाभेऽपि देयानि पत्राण्यपि जनार्दने ।।२०४।।\nपत्रालाभे जलं दद्यात्तेन पुण्यमुपाश्नुते ।।\nपत्रं पुष्पं फलं तोयं भक्त्या देयं जनार्दने ।। २०५ ।।\nतेन लोकानवाप्नोति भक्तिरेवात्र कारणम् ।।\nभृङ्गराजस्य बिल्वस्य चक्रपुष्पस्य च द्विजाः ।। २०६ ।।\nतथैव बीजपूराणि पत्राणि तु निवेदयेत् ।।\nएतेषामपि चैकस्य पत्रदानं महाफलम् ।।२०७।।\nपत्राणि तु सुगन्धीनि पल्लवानि मृदूनि च ।।\nतेन पुण्यमवाप्नोति पुष्पदानसमुद्भवम् ।। २०८ ।।\nउग्रगन्धीन्यगन्धीनि कुसुमानि न दापयेत् ।।\nअन्यायतनजातानि कण्टकीनि तथैव च ।। २०९ ।।\nउक्तानि यानि धर्मज्ञाश्चैत्यवृक्षोद्भवोनि च ।।\nतथा श्मशानजातानि यानि चाकालजानि च ।।3.341.२ १० ।।\nदानं विवर्जयेद्यत्नात्पुष्पाणामसुगन्धिनाम् ।।\nसुगन्धीनि मनोज्ञानि कुसुमानि द्विजोत्तमाः ।। २११ ।।\nकृत्रिमेनोपपाद्यानि गन्धितानि सुगन्धिना ।।\nधूपेन एव वासेन चंदनाद्यैश्च लेपनैः ।। २१२ ।।\nकण्टकीन्यपि देयानि शुक्लानि सुरभीणि च ।।\nतथा रक्तानि देयानि जलजानि विशेषतः ।। २१३ ।।\nकुङ्कुमस्य च पुष्पाणि बन्धुजीवस्य चाप्यथ ।।\nचम्पकस्य च देयानि तथा भूचम्पकस्य च ।। २१४ ।।\nपीतयूथिकजान्येव माषबन्माल्यजान्यपि ।।\nमञ्जर्यः सहकारस्य तथा देया जनार्दने ।। २१५ ।।\nमल्लिकाकुन्दकुसुममतिमुक्तकमेव च ।।\nसर्वाश्च यूथिकाजात्यो मल्लिकाजात्य एव च ।। २१६ ।।\nयाश्च कुप्यकजाताश्च कदम्बकुसुमानि च ।।\nकेतकीपाटलं पुष्पं बाणपुष्पं तथैव च ।। २१७ ।।\nएवमादीनि देयानि गन्धवन्ति शुभानि च।।\nकरवीरस्य पुष्पाणि तथा धत्तूरकस्य च ।। २१८ ।।\nकृष्णकुञ्चटकं नार्कं नैव देयं जनार्दने ।।\nसर्वासां पुष्पजातीनां जातिः श्रेष्ठा तथा स्मृता ।। २१९ ।।\nजातीनामपि सर्वासां शुक्लाजातिः प्रशस्यते ।।\nकेचिद्वर्णगुणा देयाः केचिद्गन्धगुणास्तथा ।। 3.341.२२० ।।\nअनुक्तान्यपि नामानि तथा देयानि कानिचित् ।।\nदेशे देशे यथा काले यानि पुष्पाण्यनेकशः ।।२२१।।\nगन्धवर्णोपपन्नानि तथा देयानि नित्यशः ।।\nसुगन्धिपुष्पैर्यः कुर्यात्पूजां मधुरिपोर्नरः ।।२२२।।\nतस्य प्रसादमायाति देवश्चक्रगदाधरः ।।\nधन्याश्चोरन्ध्रिमंजर्यो दयितास्तस्य नित्यशः ।। २२३ ।।\nपुरन्ध्रिपुष्पं यो दद्यादेकमप्यथ पण्डितः ।।।\nतिलप्रस्थप्रदानस्य फलं प्राप्नोत्यसंशयम् ।। २२४ ।।\nपुरन्ध्रिमञ्जरीपुष्पसहस्रेणार्चयेद्धरिम् ।।\nअग्निष्टोममवाप्नोति कुलमुद्धरते तथा ।। २२५ ।।\nकर्पूरपटवासेन पुरन्ध्रिमथ वासिताम् ।।\nमहारजतरक्तेन तथा सूत्रे निवेशिता।।२२६।।\nमालापुष्पसहस्रेण यः प्रयच्छति भक्तितः ।।\nअश्वमेधफलं तस्य नात्र कार्या विचारणा ।। १२७ ।।\nशतेन वाजपेयस्य फलमाप्नोत्यसंशयम् ।।\nलक्षपूजां तथा कृत्वा सर्वान्यज्ञानवाप्नुयात् ।। २२८ ।।\nनन्दनाद्येषु मुख्येषु देवोद्यानेषु चाप्यथ ।।\nक्रीडते देवरामाभिर्देवदुन्दुभितश्चिरम् ।। २२९ ।।\nदत्त्वा नीलोत्पलयुतं कुसुमं कुङ्कुमस्य च ।।\nतुल्यं फलमवाप्नोति बंधुजीवस्य च द्विजाः ।। 3.341.२३० ।।\nसुवर्णयवदानस्य फलं प्राप्नोति मानवः ।।\nदत्त्वा नीलोत्पलं विष्णोर्नात्र कार्या विचारणा ।। ।। २३१ ।।\nनोलोत्पलशतं दत्त्वा वह्निष्टोमफलं लभेत् ।।\nनीलोत्पलसहस्रेण पुण्डरीकमवाप्नुयात् ।। २३२ ।।\nलक्षपूजां तथा कृत्वा राजसूयफलं लभेत् ।।\nरूप्यमाषप्रदानेन फलं कुंकुमदो लभेत् ।।२३३।।\nकुमुदानां शतं दत्त्वा चंद्रलोके महीयते ।।\nसहस्रं च तथा दत्त्वा यथेष्टां गतिमाप्नुयात् ।। २३४ ।।\nअश्वमेधमवाप्नोति लक्षपूजाविधायकः ।।\nस्वयं चैनं तथा लक्ष्मीर्भजते नात्र संशयः ।।२३५ ।।\nरक्तपद्मप्रदानेन रुक्ममाषप्रदो भवेत् ।।\nलतां दत्त्वा च धर्मात्मा वह्निष्टोमफलं लभेत् ।। २३६ ।।\nसहस्रं च तथा दत्त्वा सूर्यलोके महीयते ।।\nविष्णुलोकमवाप्नोति लक्षपूजाविधायकः ।। ।। २३७ ।।\nस्वयमेनं तथा लक्ष्मीर्भजते नात्र संशयः।।\nरक्तपद्मप्रदो विष्णोस्तस्य स्याद्द्विगुणं फलम् ।। २३८ ।।\nनीलोत्पलसमं दानं चम्पकस्य प्रकीर्तितम् ।।\nमल्लिकापुष्पजातीनां यूथिकायास्तथैव च ।। २३९ ।।\nतथा कुप्यकजातीनां फलस्यार्धं प्रकीर्तितम् ।।\nजातीपुष्पप्रदानेन गन्धर्वैः सह मोदते ।।3.341.२४० ।।\nजातीपुष्पाष्टकं दत्त्वा वह्निष्टोमफलं लभेत।।\nजातीपुष्पसहस्रेण यथेष्टाङ्गतिमाप्नुयात् ।। २४१ ।।\nश्वेतद्वीपमवाप्नोति लक्षपूजाविधायकः ।।\nजातीपुष्पयुतां मालां कर्पूरपटवासिताम् ।।२४२।।\nनिवेद्य देवदेवाय यत्फलं प्राप्नुयान्नरः ।।\nश्वेतैः पुष्पैः समभ्यर्च्य सर्वान्कामानवाप्नुयात् ।। २४३ ।।\nआश्चर्यमाप्नुयाल्लोके पीतैर्देवं समर्चयन् ।।\nशत्रूणामभिचारेषु तथा कृष्ण समर्चयेत् ।। २४४ ।।\nसुवर्णपुष्पैरभ्यर्च्य राजसूयफलं लभेत् ।।\nरत्नैर्देवमथाभ्यर्च्य राजा भवति भूतले ।। २४५ ।।\nकृत्वा पुष्पगृहं विष्णोः पुष्पैर्वाथ वितानकम् ।।\nफलेन योगमाप्नोति राजसूयाश्वमेधयोः ।। २४६ ।।\nकिङ्किणीजालसंयुक्तं देवरामागणोज्वलम् ।।\nवीणामुरजगीताढ्यं विमानमधिरोहति ।। २४७ ।।\nपुष्पप्रदानं मङ्गल्यमलक्ष्मीविप्रणाशनम् ।।\nलक्ष्मीवृद्धिकरं ज्ञेयं सौमनस्यविवर्द्धनम् ।। २४८ ।।\nसौभाग्यजननं चैव तेजोबलविवृद्धिदम् ।।\nन रत्नैर्न सुवर्णेन न च वित्तेन भूरिणा ।। २४९ ।।\nतथा प्रसादमायाति यथा पुष्पैर्जनार्दनः ।।\nवासन्तीमल्लिकापुष्पं तथा च वार्षिके च वा ।। 3.341.२५० ।।\nकुप्यकं यूथिका चैव तथा चैवातिमुक्तकम् ।।\nकेतकीं चम्पकं चैव माषवृणकमेव च ।। २५१ ।।\nपुरन्ध्रमञ्जरीपुष्पं चूतपुष्पं तथैव च ।।\nबन्धुजीवकपुष्पं च कुसुमं कुङ्कुमस्य च ।। २५२ ।।\nजातीपुष्पाणि सर्वाणि कुन्दपुष्पं तथैव च ।।\nपाटली च तथा वृत्तान्नीलमिन्दीवरं तथा ।। २५३ ।।\nकुमुदं श्वेतरक्तं च श्वेतरक्तौ तथा शुभौ ।।\nएवमादीनि पुष्पाणि दातव्यानि सदा हरेः ।। २५४ ।।\nस्वयमाहृत्य यो दद्यादारण्यकुसुमानि च ।।\nस राज्यं स्फीतमाप्नोति लोके निहतकण्टकम् ।। २५५।।\nपत्रं रम्यं फलं रम्यं पल्लवं वा द्विजोत्तमाः ।।\nभक्त्या निवेद्य देवाय फलस्यानन्त्यमश्नुते ।। ३५६ ।।\nकर्पूरबोधितानीव पट्टवासांसि यो नरः ।।\nददाति देवदेवाय सोश्वमेधफलं लभेत् ।। २५७ ।।\nपट्टवासांसि मुख्यानि दत्त्वा स्वर्गमुपाश्नुते ।।\nयशश्चाप्नोति विपुलं नाकपृष्ठे महीयते ।। २५८ ।।\nतथा सौभाग्यमाप्नोति पट्टवासप्रदो नरः ।।\nयूपेनाभ्यर्च्य देवेशं स्वर्गलोके महीयते।।२५९।।\nधूपानामुत्तमं धूपं गुग्गुलं क्षौद्रसर्पिमत्।।\nदत्त्वा गुग्गुलुजं धूपं नाकपृष्ठे महीयते ।।3.341.२६०।।\nमधुसर्पिःसमायुक्तं द्वादशाहात्फलं लभेत् ।।\nदत्त्वा चन्दनसारेण सौभाग्यं परमाप्नुयात् ।।२६१।।\nतथैवागुरुसारेण परां सिद्धिमवाप्नुयात् ।।\nधूपानामुत्तमं तद्वत्सर्वकामफलप्रदम् ।। ।।२६२।।\nधूपं तुरुष्ककं दत्त्वा वह्निष्टोमफलं लभेत् ।।\nदत्त्वा च कृत्रिमं मुख्यं सर्वान्कामानवाप्नुयात् ।।२६३।।\nगन्धयुक्तिकृतं दत्त्वा यज्ञं गोसवमाप्नुयात् ।।\nदत्त्वा कर्पूरनिर्यासं वाजिमेधफलं लभेत् ।। २६४ ।।\nवसन्ते गुग्गुलुं दत्वा वह्निष्टोममवाप्नुयात् ।।\nग्रीष्मे चन्दनसारेण द्वादशाहात्फलं लभेत् ।।२६५।।\nतुरुष्कदानेन तथा प्रावृष्यमरतां व्रजेत् ।।\nकर्पूरदानाच्छरदि राजसूयमवाप्नुयात् ।। २६६ ।।\nहेमन्ते मृगदर्पेण वाजिमेधफलं लभेत् ।।\nशिशिरेऽगुरुसारेण सर्वमेधमवाप्नुयात् ।। २६७ ।।\nविना मृगमदाद्धूपं जीवजातं विवर्जयेत् ।।\nधूपदः स्वर्गमाप्नोति धूपदः पुष्टिमश्नुते ।।।२६८।।\nधूपलेखा यथैवोर्ध्वं नित्यमेव प्रसर्पति ।।\nतथैवोर्ध्वगतिं नित्यं धूपदाता भवेन्नरः ।।२६९।।\nधूपराजिर्यदोर्ध्वं स्यादेकादीनां द्विजोत्तमाः ।।\nसन्निधानं तथा विद्याद्देवदेवस्य चक्रिणः।।3.341.२७०।।\nदीपं चक्षुःप्रदं दद्यात्तथैवोर्ध्वगतिप्रदम् ।।\nउर्ध्वं यथा धूपशिखा दाता चोर्ध्वगतिस्तथा ।।२७१।।\nख्यातो भवति लोकेषु स्वर्गलोकं च गच्छति ।।\nयावदक्षिनिमेषाणि दीपो देवालये ज्वलेत् ।। २७२ ।।\nतावद्वर्षसहस्राणि धर्मात्मा लोकमश्नुते ।।\nमहावर्तिप्रदानेन कुले देशे तथैव च ।। २७३ ।।\nश्रैष्ठ्यमाप्नोति सर्वत्र यथा सर्वं विराजते ।।\nमधुपर्कप्रदानेन परं पदमिहाश्नुते ।।२७४।।\nघृतं दधि तथा क्षौद्रं मधुपर्कं विजानता ।।\nततस्त्वर्हणदानेन सर्वपापैः प्रमुच्यते ।। २७५ ।।\nतथैवाचमनीयस्य दानाद्ब्राह्मणसत्तमाः ।।\nअनन्ततृप्तिमाप्नोति स्वर्गलोकं च गच्छति ।। २७६ ।।\nदत्त्वा चासंविभागाय तथैवान्नमतन्द्रितः ।।\nत्रैलोक्यतर्पिते पुण्यं तत्क्षणात्समवाप्नुयात् ।। २७७ ।।।\nअक्षय्यमन्नदानं च पितॄंस्तस्योपतिष्ठते ।।\nओदनं व्यञ्जनोपेतं दत्त्वा स्वर्गमवाप्नुयात् ।। २७८ ।।\nपरमान्नप्रदानेन तृप्तिं विन्दति शाश्वतीम् ।।\nविष्णुलोकमवाप्नोति कुलमुद्धरति स्वकम् ।। २७९ ।।\nघृतौदनप्रदानेन दीर्घमायुरवाप्नुयात् ।।\nदध्योदनप्रदानेन श्रियमाप्नोत्यनुत्तमाम् ।। 3.341.२८०।।\nक्षीरौदनप्रदानेन दीर्घं जीवितमाप्नुयात ।।\nइक्षूणां चैव दानेन परं सौभाग्यमाप्नुयात् ।।२८१।।\nरसानां चैव भागी स्यात्स्वर्गलोकं च गच्छति ।।\nसर्वान्कामानवाप्नोति क्षौद्रं यस्तु प्रयच्छति ।। २८२ ।।\nतदेव तुहिनोपेतं राजसूयमवाप्नुयात् ।।\nफाणितस्य प्रदानेन वह्नयादेयं फलं लभेत् ।। २८३ ।।\nतथा गुडप्रदानेन दशगोदो भवेन्नरः ।।\nमुख्यं दण्डं तथा दत्त्वा मैत्रीं सर्वेण विन्दति ।। २८४ ।।\nस्त्रीषु वल्लभतामेति दत्त्वा च गुडिकां तथा ।।\nसितायाश्च प्रदानेन सर्वान्कामानवाप्नुयात् ।। २८५ ।।\nनिवेद्येक्षुरसं भक्त्या परं सौभाग्यमाप्नुयात ।।\nवह्निष्टोममवाप्नोति यावकस्य निवेदकः ।। २८६ ।।\nअतिरात्रमवाप्नोति तथा धूपनिवेदकः ।।\nवैदलानां च भक्ष्याणां दानात्काममवाप्नुयात ।। २८७ ।।\nदीर्घजीवितमाप्नोति घृतपूरनिवेदकः ।।\nमोदकानां प्रदानेन कामानाप्नोत्यभीप्सितान् ।। २८८।।\nनानाविधानां भक्ष्याणां दानात्स्वर्गमवाप्नुयात् ।।\nरागषांडवदानेन पौण्डरीकमवाप्नुयात् ।। २८९ ।।\nभोजनीयप्रदानेन तृप्तिमाप्नोत्यनुत्तमाम् ।।\nतथा लेह्यप्रदानेन सौभाग्यमधिगच्छति ।। 3.341.२९० ।।\nबलवर्णमवाप्नोति चोष्याणां विनिवेदकः ।।\nपेयानां च प्रदानेन तृप्तिमाप्नोत्यनुत्तमाम् ।।२९१।।\nपानकानि सुगन्धीनि शीतलानि विशेषतः ।।\nनिवेद्य देवदेवाय वाजिमेधमवाप्नुयात् ।। २९२ ।।\nत्वगेलानागकुसुमकर्पूरसितसंयुतैः ।।\nसिताक्षौद्रगुडोपेतैर्गन्धवर्णसमन्वितैः ।। २९३ ।।\nराजसूयमवाप्नोति पानकैर्विनिवेदितैः ।।\nनिवेद्य नालिकेराम्बु वह्निष्टोमफलं लभेत् ।। २९४ ।।\nधान्यानां क्षौद्रयुक्तानां लाजानां च निवेदकः ।।\nमुख्यानां चैव सक्तूनां वह्निष्टोममवाप्नुयात् ।। २९५ ।।\nवानप्रस्थाश्रितं पुण्यं लभेच्छाकनिवेदकः ।।\nदत्त्वा हरितकं चैव तदेव फलमाप्नुयात् ।।। २९६ ।।\nसुकुले प्राप्नुयाज्जन्म कन्दमूलनिवेदकः ।।\nनीलोत्पलविदारीणां तरूटस्य तथा द्विजाः ।। २९७ ।।\nकंददानादवाप्नोति वानप्रस्थफलं लभेत् ।।\nत्रपुञ्च चारुकं दत्त्वा पुण्डरीकफलं लभेत् ।। २९८ ।।\nकर्कन्धुबदरौ दत्त्वा तथा पालेवतं धवम् ।।\nपारूषकं तथा प्रोक्तं पनसं नारिकेलकम् ।। २९९ ।।\nभव्यं मोचं तथा चौचं खर्जूरमथ दाडिमम् ।।\nआम्रकादिषु चाक्षोटमारनालप्रियालुजम् ।। 3.341.३०० ।।\nजाम्बू बिल्वामले चैव जात्यश्रीनारुकस्तथा ।।\nनारङ्गबीजपूरौ च राजफल्गुफलान्यपि ।। ३०१ ।।\nतथा फल्गूनि मुख्यानि देवदेवाय भक्तितः ।।\nएवमादीनि चान्यानि यः फलानि प्रयच्छति ।।३०२।।\nक्रियासाफल्यमाप्नोति स्वर्गलोकं तथैव च ।।\nउदुम्बरं कपित्थं च तथा दन्तशठं च यत् ।। ३०३ ।।\nएवमादीनि देवाय न देयानि कदाचन ।।\nप्राप्नोति बलमारोग्यं मृद्वीकाविनिवेदकः ।।३०४ ।।\nरसान्मुख्यानवाप्नोति सौभाग्यमपि चोत्तमम् ।।\nआम्रैरभ्यर्च्य देवेशमश्वमेधफलं लभेत्।। ३०५ ।।\nपूगजातीफले दत्त्वा जातीपत्रं तथैव च ।।\nलवङ्गमथ कङ्कोलमेलां कटुफलं तथा ।। ३०६ ।।\nताम्बूलीनां किसलयं स्वर्गलोकमवाप्नुयात् ।।\nसौभाग्यमुत्तमं लोके तथा रूपमनुत्तमम् ।। ३०७ ।।\nमुखवासप्रदानेन स्त्रीणां वल्लभतां व्रजेत् ।।\nमात्राणां च प्रदानेन नरकं नैव गच्छति ।। ३०८ ।।\nमात्राभिः पूरयेद्भोज्यांस्तथा भक्ष्यानसम्भवे ।।\nयत्किञ्चिद्भक्तिसंयुक्तो देवदेवे प्रयच्छति ।। ३०९ ।।\nतदेवाक्षय्यमाप्नोति स्वर्गलोकं च गच्छति ।।\nन देवस्तोषमायाति प्रभूतैर्धनसञ्चयैः ।। 3.341.३१० ।।\nयथा तोषमवाप्नोति भक्त्या भक्तजनप्रियः ।।\nभक्त्या कामानवाप्नोति भक्त्या स्वर्गं च गच्छति ।। ३११ ।।\nभक्त्या तत्पदमाप्नोति यत्र गत्वा न शोचति ।।\nसामान्यभक्त्या यद्दत्तं तद्धि पद्भ्यां प्रयच्छति ।। ३१२ ।।\nएकान्तभावोपगमैर्मूर्ध्ना द्विजवरोत्तमाः ।।\nश्वेतेन वस्त्रयुग्मेन तथा मुक्ताफलैः शुभैः ।। ।। ३१३ ।।\nमुख्यकर्पूरधूपेन पयसा पायसेन च ।।\nपद्मसूत्रस्य वर्त्या च घृतधूपेन चाप्यथ ।। ३१४ ।।\nपूजयन्सर्वशुक्ला स्यात्सर्वकामप्रदा शिवा ।।\nकृत्वेमां मुच्यते रोगी रोगाच्छीघ्रमसंशयम् ।।३१५।।\nदुःखार्तो मुच्यते दुःखाद्बद्धो मुच्येत बन्धनात् ।।\nराजग्रस्तश्च मुच्येत तथा राजभयान्नरः ।। ।।३१६।।\nक्षेमेण गच्छेदध्वानं तथानर्थविवर्जितः ।।\nतैलेन स्नापितं देवं कुङ्कुमेनानुलेपयेत् ।। ३१७ ।।\nरक्तैर्वस्त्रैः समभ्यर्च्य विद्रुमैश्च तथा नरः ।।\nबन्धुजीवकपुष्पैश्च धूपेनागुरुजेन च ।। ३१६ ।।\nतैलदीपेन वर्त्या च महारजतरक्तया ।।\nद्राक्षापानकयुक्तेन वटकैः कृसरेण च ।। ३१९ ।।\nपूजयेत्सर्वरक्ता स्याच्छत्रुपक्षक्षयङ्करी ।।\nसौभाग्यजननी लोके धनधान्यविवर्द्धनी ।। 3.341.३२० ।।\nस्वर्गदा फलदा चैव नरनारीवशङ्करी ।।\nएवं दानफलं प्रोक्तं राजसानां मया द्विजाः।।३२१।।\nअकामः सात्त्विके लोके यत्किञ्चिद्विनिवेदयेत् ।।\nतेनैव स्थानमाप्नोति यत्र गत्वा न शोचति ।।३२२।।\nधर्म वाचनिका मूढाः फलकामा नराधमाः ।।\nयेर्चयन्ति जगन्नाथं ते कामान्प्राप्नुवन्त्यथ ।। ३२३ ।।\nअन्तवत्तु फलं तेषां तद्भवत्यल्पमेधसाम् ।।\nअकामानां मनुष्याणां सात्त्विकानां द्विजोत्तमाः ।। ३२४ ।।\nसर्वदुःखविमोक्षाय भवन्तीयमपि ध्रुवम् ।।\nअनन्तो भगवान्विष्णुस्तस्य कामविवर्जितैः ।।। ।।३२५।।\nयदेव दीयते किञ्चित्तदेवाक्षय्यमुच्यते ।।\nपद्भ्यां प्रतीच्छते देवः सकामेन निवेदितम् ।। ३२६ ।।\nमूर्ध्ना प्रपद्यते दत्तमकामेन द्विजोत्तमाः।।।\nनैवेद्येनाथ पुष्पैर्वा विविधैर्धनसंचयैः ।। ३२७ ।।\nनास्ति प्रयोजनं तस्य सर्वगस्यामितात्मनः ।।\nभक्त्या प्रतीच्छते दत्तं भक्तानुग्रहकारणात् ।। ।। ३२८ ।।\nतस्मात्सर्वास्ववस्थासु भक्तिरेवात्र कारणम् ।।\nएकान्तभावोपगताः सर्वकामविवर्जिताः ।।३२९।।\nवैष्णवं पदमासाद्य न निवर्तेत कर्हिचित्।।\nन भयं नारकं तेषां न च व्याधिकृतं भयम्।।3.341.३३०।।\nन वृत्तिशत्रुजं वापि ये प्रपन्ना जनार्दनम्।।३३१।।\nनिवेद्य भक्त्या मधुसूदनाय दुरच्छदं वाप्यथ तत्प्रसूनम् ।।\nदूर्वाङ्कुरं वा सलिलं द्विजेन्द्राः प्राप्नोति लोकान्मनसा यथेष्टान् ।। ३३२ ।।\nइति श्रीविष्णुधर्मोत्तरे तृतीयखण्डे मार्कण्डेय वज्रसंवादे मुनीन्प्रति हंसगीतासु दानधर्मनिरूपणो नामैकचत्वारिंशदुत्तरत्रिशततमोऽध्यायः ।। ३४१ ।।\n3.342\nऋषय ऊचुः ।।\nनमस्ते देवदेवेश वासुदेव जनार्दन ।।\nभक्तानुकंप वरद पुण्डरीकाक्ष सुव्रत ।। १ ।।\nब्रह्मण्य पुरुषाचिन्त्य सृष्टिसंहारकारक ।।\nत्रैलोक्यनाथ गोविन्द शरणागतवत्सल ।।। ।। २ ।।\nसर्वेश सर्वगेशान सर्वव्यापिन्नमोस्तु ते ।।\nनमोस्तु ते जगन्नाथ जगतामीश्वरेश्वर ।। ३ ।।\nसुरार्तिहर देवेश पितामहहरस्तुत ।।\nविष्णो जिष्णो हरे कृष्ण विभो सूर्येन्दुलोचन ।। ४ ।।\nसहस्रसूर्यप्रतिम जगत्पालनतत्पर ।।\nवराहनरसिंहाद्य वामनानंतविक्रम ।। ५ ।।\nत्रिविक्रम क्रमाक्रांतब्रह्माण्डतटमण्डल ।।\nचक्रधाराहताशेषदेवशत्रुगणेश्वर ।। ६ ।।\nस्मृतिमात्रसमस्ताद्यविप्रनाशनकारक ।।\nशास्त्रोपदेशादस्माकं हृदि स्थिततमोन्तक ।। ७ ।।\nवैकुण्ठकुण्ठिताशेष दानवास्त्रबलानघ ।।\nजठरान्तरसंलीन समस्तभुवनत्रय ।।८।।\nशशाङ्कलेखासंकाश दंष्ट्रोद्धृतवसुंधर ।।\nमहावराह विध्वस्तहिरण्याक्षमहासुर ।। ९ ।।\nदैत्येन्द्रवक्षोरुधिररक्तीकृतनखाङ्कुर ।।\nज्वालामालापरिक्षिप्तनरसिंहवपुर्धर ।। 3.342.१० ।।\nलक्ष्मीकटाक्षविक्षेपशबलीकृतविग्रह ।।\nकौस्तुभोद्भासितोरस्क तथा चामीकरांबर ।। ११ ।।\nभोगिभोगासनासीन तार्क्ष्यप्रवरकेतन ।।\nशशाङ्कशतसङ्काश सप्तकन्धर वेदप।।१२।।\nमधुकैटभविध्वंसमेदोवर्धितभूतल ।।\nनाभीसरोजसंभूतचतुर्मुख नमोस्तु ते ।।१३।।\nसर्वतः पाणिपादान्त सर्वतोक्षिशिरोमुख ।।\nसर्वेन्द्रियगुणोपेत सर्वत्र पुरुषोत्तम ।।१४।।\nयोगिनां त्वं परं चक्षुर्योगिनां त्वं गतिः परा ।।\nयोगिनस्त्वां च संप्राप्य निवर्तन्ते न कर्हिचित् ।।१५।।\nनमस्ते पुरतो देव पृष्ठतश्च नमोस्तु ते ।।\nतिर्यङ्नमोस्तु ते देव सर्वत्र च नमोस्तु ते।।१६।।\nमार्कण्डेय उवाच ।।\nएवं स्तुतः स भगवानृषिभिस्तैस्तदानघः।।\nदिव्यं चक्षुर्ददौ तेषामृषीणां भावितात्मनाम् ।। १७ ।।\nतेपश्यन्सकलं देहे तस्य त्रिभुवनं ततः ।।\nहंसरूपधरस्याथ विष्णोरमिततेजसः। १८ ।।\nविश्वरूपधरं हंसं दृष्ट्वा रूपं तपोधनाः ।।\nमूर्धभिः प्रणता जग्मुस्ततः सर्ववसुंधराम् ।। १९ ।।\nततस्तानब्रवीत्सर्वान्देवो मधुरया गिरा ।।\nमेघदुन्दुभिनिर्घोषः प्रणतार्तिविनाशनः।।3.342.२०।।\nउत्तिष्ठत द्विजश्रेष्ठा वरं वरयतानघाः ।।\nअमोघदर्शनं दृष्ट्वा समेता मनसेप्सितम् ।।२१।।\nऋषय ऊचुः ।।\nनष्टो मोहः स्मृतिर्लब्धा ज्ञानं प्राप्तं जनार्दन ।।\nविश्वरूपो भवान्दृष्टः किमन्येन वरेण नः ।। २२ ।।\nतथापि यदि देवेश देयोऽस्माकं वरस्त्वया ।।\nभक्तिर्भवतु निर्विघ्ना त्वयि नित्यं जनार्दन।।२३।।\nत्वया सह च योस्माकं संवादमिममुत्तमम् ।।\nपठेत्समस्तपापेभ्यो मोक्षस्तस्य तथा भवेत्।। २४ ।।\nरोगाद्रोगी भयाद्भीतो बद्धो मुक्तस्तु बन्धनात् ।।\nधर्मार्थी प्राप्नुयाद्धर्ममर्थार्थी चार्थमाप्नुयात् ।।२५।।\nकामानवाप्नुयात्कामी मोक्षार्थी मोक्षमाप्नुयात् ।।\nयश्चेदं धारयेद्विद्वान्स याति परमां गतिम् ।। २६ ।।\nश्रवणादस्य शास्त्रस्य स्वर्गलोकं च गच्छति ।।\nधन्यं यशस्यमायुष्यं पुत्रीयं सर्वकामदम् ।। ।।२७ ।।\nपुण्यमस्तु तथैवैतच्छास्त्रं मधुनिषूदन ।।\nविष्णोः प्रसादात्संवृत्ताच्छ्रुत्वैतच्छास्त्रमुत्तमम् ।।२८।।\nशास्त्रात्समग्रादपि सारभूतं संवादमेतत्पुरुषोत्तमस्य ।।\nद्विजोत्तमानां पुरुषस्त्वधीत्य कामानभीष्टान्मनसा लभेत ।। २९ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु मुनिदृष्टहंसविश्वरूपदर्शनो नाम द्विचत्वारिंशदुत्तरत्रिशततमोऽध्यायः ।। ३४२ ।। हंसगीता समाप्ता ।।\n3.343\nवज्र उवाच ।\nअतीव सुमुखाराध्यो देवो विष्णुरुरुक्रमः ।।\nस्तुतेन दर्शयामास विश्वरूपं द्विजन्मनाम् ।। १ ।।\nप्रसादं परमं तस्य ब्रूहि भक्तजने मम ।।\nतृप्तिं ब्रह्मन्न गच्छामि शृण्वन्नेतत्कथामृतम् ।। २ ।।\nमार्कण्डेय उवाच ।।\nस विधिज्ञो महाराज मातलिः शक्रसारथिः ।।\nतस्यास्ति सदृशी कन्या गुणकाशीति विश्रुता ।। ३ ।।\nमातलिर्नारदश्चैव अन्वेष्टुं   तद्वनं पुरा ।।\nचंक्रम्यमाणौ सकलमार्घकस्यात्मजात्मजम् ।। ४ ।।\nसुमुखाख्यं ददृशतुस्तौ गृहीत्वा गतावुभौ ।।\nनागे शक्रं ततः शक्रादयाचेतां तु तावुभौ ।। ५ ।।\nसुमुखस्याभयं तार्क्ष्यात्तयोः शक्रो ददौ वरम् ।।।।\nवीर्यज्ञस्तार्क्ष्यवीर्यस्य स ययौ केशवान्तिकम् ।। ६ ।।\nसुमुखस्याभयं प्रादात्तार्क्ष्यं मधुनिषूदनः ।।\nआजगाम ततस्तार्क्ष्यः सरोषः केशवान्तिकम् ।। ७ ।।\n।। गरुड उवाच ।। ।।\nकिमवज्ञाय मां कृष्ण सुमुखे दीयते वरः ।।\nमम पृष्ठगतः शत्रूंस्त्वं निहंसि च बुद्ध्यसे ।।\nकुटुम्बाभरणं शत्रुं पन्नगं मम रक्षसि ।। ८ ।।\n।। मार्कण्डेय उवाच ।। ।।\nएवमुक्तस्तदा तेन विष्णुर्गरुडमब्रवीत् ।। ।। ९ ।।\nन मे शक्तो जगद्वोढुं सकलं विहगेश्वर ।।\nअहमेवात्मनात्मानं धारयामि रणेरणे ।। 3.343.१० ।।\nशक्तिश्चेदस्ति वोढुं ते भुजमेकं वहस्व मे ।।\nएवमुक्त्वा ददौ पृष्ठे तस्य सव्यं भुजं हरिः ।।११ ।।\nततो विषण्णवदनः पक्षत्यागात्खगोत्तमः ।।\nक्लान्तो दीनश्च तुष्टाव देवेशं मथुसूदनम् ।। १२ ।।\n।। ।। गरुड उवाच ।। ।।\nनमस्ते देवदेवेश सुरासुरनमस्कृत ।।\nअजेय पुण्डरीकाक्ष शरणागतवत्सल ।। १३ ।।\nन मया त्वद्बलं ज्ञातमात्मसम्भावितात्मना ।।\nत्वमेव देव त्रैलोक्यं सदा धारयसेऽनघ ।।१४।।\nआत्मानमात्मना देव त्वमेव वहसे सदा ।।\nयस्य ते देव सकलं देहे त्रिभुवनं स्थितम् ।। १५ ।।\nतस्य वोढुं कथं शक्ता मद्विधा हि सहस्रशः ।।\nतस्मात्प्रसीद भगवन्मम ध्वजनिवासिनः ।। १६ ।।\nनास्त्यन्तस्तव देवेश कर्मणां भुवनत्रये ।।\nकस्ते कीर्तयितुं शक्तः कर्माण्यनवशेषतः ।। १७ ।।\nकर्मणां कीर्तनं वा ते का स्तुतिः परमेश्वर ।।\nसर्वत्र सर्वशक्तिस्त्वं प्रसीद मम शत्रुहन् ।। १८ ।।\nसर्वभूतकृतावास वासुदेव जगत्पते ।।\nकल्पान्ताम्भोधिशयन नारायण महाद्युते ।। १९ ।।\nनाभीकमलकिंजल्कपिञ्जरी कृतविग्रह ।।\nप्रसीद मे नमस्तेऽस्तु पक्षिणो ध्वजवासिनः ।। 3.343.२० ।।\n।। श्रीभगवानुवाच ।। ।।\nआत्मसम्भावना तार्क्ष्य न कार्या ते कदाचन ।।\nअहमेवात्मनात्मानं वहामि त्वां च धारये ।। २१ ।।\nप्रीता न च त्वया भार्या यदपक्षः कृतो ह्यसि ।।\nमया त्रिभुवनं न्यस्तं त्वदर्थमखिलं भुजे ।। २२ ।।\nत्वया तुल्यो हि बलवाँल्लोकेऽन्यो नास्ति कश्चन ।।\nयस्य दोर्दण्डसंस्पर्शाज्जीवितं न च निर्गतम् ।। २३ ।।\nयद्वश्शरीरजो भूत्वा बलवान्खगसत्तम ।।\nविशेषवन्तः पक्षांते भविष्यन्ति न संशयः ।। २४ ।।\n।। मार्कण्डेय उवाच ।। ।।\nएवमुक्तः सुपर्णस्तु सुपर्णान्प्राप्तवान्पुनः ।।\nतेजोबलाधिकत्वं वा लेभे देवप्रसादतः।। २५ ।।\nएवं पुरुषवत्तार्क्ष्यः स्तूयमानश्च शार्ङ्गिणम् ।।\nभूय एव सुपर्णत्त्वं गमितोऽतिबलः कृतः ।। २६ ।।\nशक्रयाचितमात्रेण सुमुखोऽप्यमरः कृतः ।।\nतस्माद्राजन्विजानीहि तस्य दानवविद्विषः ।।२७।।\nनास्त्यदेयं हि भक्तेषु देवराज्यमपि ध्रुवम् ।।\nमृत्युपाशगृहीतानां पतनान्नरके तथा ।।\nस्मृतमात्रः स देवेशस्तद्भयाद्विनिवर्तकः ।।२८ ।।\nनिहतसकलदुःखो भक्तिभाजां नराणां द्विज विबुधवराणां पूजनीयोऽरिहन्ता ।।\nखगपनृपतियायी नीरसंजातवर्णो भवतु मधुरिपुस्ते भक्तिनम्रस्य तुष्टः ।। २९ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे सुमुखोपाख्यानवर्णनो नाम त्रिचत्वारिंशदुत्तरत्रिशततमोऽध्यायः ।। ३४३ ।।\n3.344\n।। वज्र उवाच ।।\nश्रोतुमिच्छाम्यहं त्वत्तः प्रसादं परमं हि यत् ।।\nकृतं भक्तजने तेन विष्णुना प्रभविष्णुना ।।१।।\nमार्कण्डेय उवाच ।।\nहते त्रिभुवने राजञ्शक्रस्य बलिना पुरा ।।\nजगाम शक्रः शरणं कश्यपं पितरं ततः ।।२ ।।\nकश्यपः शक्रमादाय जगामाथ पितामहम् ।।\nतमाह वरदो ब्रह्मा गच्छ कश्यप केशवम् ।।३।।\nक्षीरोदशायिनं देवं शरणं मधुसूदनम् ।।\nतं च प्रार्थय पुत्रत्वे स ते पुत्रो भविष्यति ।।४।।\nततः स सर्वं त्रैलोक्यं देवराजस्य दास्यति ।।\nएवं चोक्तः कश्यपस्तु सार्धं त्रिदशपुङ्गवैः ।। ५ ।।\nक्षीराब्धिं स ततो गत्वा ददर्श तपसा हरिम् ।।\nदृष्ट्वा स्तवेन तुष्टाव ततस्तस्य तदा हरिः ।। ६ ।।\nप्रसन्नः पुत्रतामेत्य देवो वामनरूपधृक् ।।\nत्रिभिर्न्नतैस्त्रिभुवनं सर्वमाक्रम्य विश्वधृक् ।। ७ ।।\nप्रादाच्छक्राय राजेन्द्र बद्ध्वा दैत्येश्वरं बलिम् ।।\nकश्यपेन स्तुतस्त्वेवं तस्य पुत्रत्वमागतः ।।८।।\nवज्र उवाच ।।\nस्तवेन येन तुष्टाव कश्यपो मधुसूदनम् ।।\nतं स्तवं त्वं समाचक्ष्व सर्वपापहरं शिवम् ।। ९ ।।\nमार्कण्डेय उवाच ।।\nशृणु राजन्स्तवं पुण्यं कश्यपेन प्रकीर्तितम् ।।\nक्षीरोदशयनाद्दृष्ट्वा देवदेवं समुत्थितम् ।। 3.344.१० ।।\nकश्यप उवाच ।।\nओं नमोऽस्तु ते देवदेव एकशृङ्ग वृषार्चित सिन्धुवृक्ष वृषाकपे सुरप अनिन्दित भद्र कपिल विष्वक्सेन ध्रुव धर्म धर्मध्वज वैकुण्ठ वृषावर्त अनादिमध्यनिधन जनप्रिय वृष्णिज अमृतेशय सनातन त्रिधामन् त्रिधाम तुषित दुन्दुभे महतांलोक\nलोकनाभे पद्मनाभ विरिञ्च बहुरूप अक्षणादक्षय हव्यभुक् खण्डपरशो चक्र मुण्डकेश हंस महादक्षिण हृषीकेश सूक्ष्म महामुनिस्तोम विरज स्तम सर्वलोकप्रतिष्ठ शिपिविष्ट अतपा अग्रज धर्मज धर्मनाभ गभस्तिनाभ चन्द्ररथ अपाप्मन् त्वमेव समुद्रवास अज एकपात् सहस्ररंभित महाशीर्ष सहस्रदृक् सहस्रपाद अयोमुख महापुरुष सहस्रबाहो सहस्रमूर्ते सहस्राक्ष सहस्रप्रभव सहस्रशस्त्वामाहुर्वेदविदो वेदविदम् ।। सर्वेषामेव विश्वत्वमाहुः पुष्पहास परमचरत्वमेव वौषट् वषटकार स्वाहा मखेषु भागाप्राशिनं शतधारं सहस्रधारं च भूर्वा भुवर्वा त्वमेव ब्रह्ममय ब्राह्मणेय ब्रह्मा दिशस्त्वमेव द्यौरसि पृथिव्यसि मातरिश्वासि होता पोता मन्ता नेता होम्यहेतुस्त्वमेवाग्र्य विश्वधाम्ना त्वमेव दिग्भिः स्रग्भाण्ड ईज्योऽसि समाधासि सेमिंधिस्त्वमेव गतिर्मतिमतामसि योगोऽसि मोक्षोऽसि परमसि स्रुगसि धातासि यज्ञोऽसि सोमोऽसि धूमोऽसि दीक्षासि दक्षिणासि विश्वमसि स्थविर तुराषाड् हिरण्यगर्भ नारायण अनंत वृणसमे आदित्यवर्ण आदित्यतेजाः महापुरुष पुरुषोत्तम आदिदेव पद्मनाभ पद्महास पद्मशय पद्माक्ष हिरण्याग्रकेश शुक्ल विश्वात्मन्विश्वदेव विश्वतोमुख विश्वास्य विश्वसम्भव विश्वभुक्त्वमेव भुविकम अतिभूः प्रभाकर शम्भुः भवःस्वयम्भू भूतादिः महाभूत विश्वग विश्वं त्वमेव विश्वगोप्तासि पवित्रमसि हविः विश्वधात ऊर्ध्वकर्म अमृतत्त्वाग्र भुवःपात घृताक्त अग्ने द्रुहिण अनन्तकर्मन्वशं प्राग्यं विश्वपार्श्व पार्श्व त्वमेव विश्व वरार्थिनस्त्राहीति ।।\nस्तोत्रेण यः काश्यपनिर्मितेन स्तोत्रं सदा देववरस्य कर्ता ।।\nकाल्यं शुचिस्तद्गतमानसेन गन्ता स लोकान्पुरुषोत्तमस्य ।। ११ ।।\nइति श्रीविष्णु धर्मोत्तरे तृ० ख० मार्कण्डेयवज्रसंवादे कश्यपस्तोत्रवर्णनो नाम चतुश्चत्वारिंशदधिकत्रिशततमोऽध्यायः ।। ३४४ ।।\n3.345\n।। वज्र उवाच ।। ।।\nप्रसादं परमं तस्य केशवस्य महात्मनः ।।\nब्रूहि भक्तजने मह्यं देवदेवस्य चक्रिणः ।। १ ।।\nन हि तृप्याम्यहं तस्य शृण्वानः श्रवणामृतम् ।।\nहस्तत्राणप्रदो लोके य एकः पततां नृणाम् ।। २ ।।\n।। मार्कण्डेय उवाच ।। ।।\nदेवाश्च ऋषयश्चैव विवदन्तः पुरानघ ।।\nबीजैर्यष्टव्यमित्येतत्त्रिवर्षपरमोषितैः ।। ३ ।।\nअजसंज्ञानि बीजानि छागं घ्नन्तुमथार्हसि ।।\nपक्षोऽयमासीद्धर्मज्ञ ऋषीणां भावितात्मनाम् ।। ४ ।।\nदेवानां तु पशुः पक्षस्ततो मार्गागतोभवत् ।।\nराजोपरिचरो नाम वसुर्वसुमतां वरः ।। ५ ।।\nदेवाश्च ऋषयश्चैव पपृच्छन्तस्तदा वसुम् ।।\nयथोपनीतैर्यष्टव्यमित्युक्तं वसुना पुरा ।। ६ ।।\nगतेनानृतवाक्येन राजा हिंसाप्रवर्तिना ।।\nनित्यमाकाशगो भूत्वा भूमेर्विवरगोभवत् ।। ७ ।।\nभूमेर्विवरगस्याथ देवपक्षार्थवादिनः ।।\nनिधनार्थं मतिं चक्रुर्देवभक्तस्य दानवाः ।। ८।।\nतेषां चिकीर्षितं श्रुत्वा देवाः शीघ्रपराक्रमाः ।।\nन्यवेदयँस्तथा चक्रं देवाचार्ये बृहस्पतौ ।। ९ ।।\nबृहस्पतिस्ततो गत्वा भूमेर्विवरगं नृपम् ।।\nरक्षामध्यापयामास वैष्णवीमपराजिताम् ।। 3.345.१० ।।\nभूतभव्यभविष्याणां कर्मणामनु कीर्तनैः ।।\nनिर्मिता ब्रह्मणा विद्या सर्वबाधाक्षयङ्करी ।।\nअध्याप्य तं च राजानमिदमाह बृहस्पतिः ।। ११ ।।\nबृहस्पतिरुवाच ।।\nइहस्थो भोक्ष्यसे राजन्वसोर्धारां<sup class=\"reference\" id=\"cite_ref-1\"><a href=\"#cite_note-1\">[१]</a></sup> हुतां द्विजैः ।।\nदेवतानां प्रसादेन तया चाप्यायितः सदा ।। १२ ।।\nविद्यया चानया राजन्नवध्यस्त्वं भविष्यसि ।।\nभूमेर्विवरसंस्थोऽपि दैत्यदानवराक्षसान् ।।\nएवमुक्त्वा स राजानं तत्रैवान्तरधीयत ।। १३ ।।\nवज्र उवाच ।।\nरक्षां तु तां मे कथय द्विजेन्द्र कृता तु या देव पुरोहितेन ।।\nराज्ञो वसोर्भूमिबिलस्थितस्य रक्षा हि साग्र्या परमा मता मे ।। १४ ।।\nइति श्रीविष्णुधर्मोत्तरे तृ० खं० मार्कण्डेयवज्रसंवादे भूविवरस्थितराज्ञो रक्षावर्णनो नाम पञ्चचत्वारिंशदधिकत्रिशततमोऽध्यायः ।। ३४५ ।।"
  }
]
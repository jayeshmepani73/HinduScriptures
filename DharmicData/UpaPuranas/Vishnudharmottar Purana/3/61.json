[
  {
    "text": "3.61\nमार्कण्डेय उवाच ।।\nशुकवर्णा मही कार्या दिव्याभरणभूषिता ।।\nचतुर्भुजा सौम्यवपुश्चन्द्रांशुसदृशाम्बरा ।।१।।\nरत्नपात्रं सस्यपात्रं पात्रमोषधिसंयुतम् ।।\nपद्मं करे च कर्तव्यं भुवो यादवनन्दन ।। २ ।।\nदिङ्नागानां चतुर्णां सा कार्या पृष्ठगता तथा ।।\nसर्वौषधियुता देवी शुक्लवर्णा ततः स्मृता।।३।।\nधर्मं वस्त्रं सितं तस्याः पद्ममर्थं तथा करे ।।४।।\nहेतुश्च शेषो विदितो बुधानामतो मया ते कथितोऽद्य राजन् ।।\nरूपं त्वरूपस्य तु वच्म्यतोहं प्रकर्षितं यद्गगनस्य सिद्धैः ।। ५ ।।\nइति विष्णुधर्मोत्तरे तृतीयखण्डे मार्कण्डेयवज्रसंवादे भूमिरूपनिर्माणो नामैकषष्टितमोऽध्यायः ।। ६१ ।।\n3.62\nमार्कण्डेय उवाच ।।\nनीलोत्पलाभं गगनं तद्वर्णाम्बरधारिणम् ।।\nचन्द्रार्कहस्तं कर्तव्यं द्विभुजं सौम्यदर्शनम् ।।१।।\nएतद्धि रूपं गगनस्य राजन्प्रोक्तं मया ते परिकल्पितं यत ।।\nरूपं प्रवक्ष्याम्यथ ते निबोध पितामहस्याप्रतिमस्य तस्य ।। २ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे गगनरूपवर्णनो नाम द्विषष्टितमोऽध्यायः ।। ६२ ।।\nमार्कण्डेय उवाच ।।\nपद्मपत्रासनस्थस्तु ब्रह्मा कार्यश्चतुर्मुखः ।।\nसावित्री तस्य कर्तव्या वामोत्सङ्गगता तथा ।। १ ।।\nआदित्यवर्णा धर्मज्ञ साक्षमालाकरा तथा ।।\nरूपं पूर्वोदितं कार्यं सर्वमन्यज्जगत्पते ।। २ ।।\nएतद्धि रूपं वरदस्य कार्यं पितामहस्याप्रतिमस्य सौम्य ।।\nपूर्वोदितं वा वरदस्य तस्य लोकं समग्रं वशगं हि यस्य ।। ३ ।।\nइति श्रीविष्णुधर्मोत्तरे तृतीय खण्डे मार्कण्डेयवज्रसंवादे ब्रह्मरूपनिर्माणो नाम त्रिषष्टितमोऽध्यायः ।। ६३ ।।\n3.64\nमार्कण्डेय उवाच ।।\nदेवी सरस्वती कार्या सर्वाभरणभूषिता ।।\nचतुर्भुजा सा कर्तव्या तथैव च समुत्थिता ।। १ ।।\nपुस्तकं चाक्षमालां च तस्या दक्षिणहस्तयोः ।।\nवामयोश्च तथा कार्या वैष्णवी च कमण्डलुः ।। २ ।।\nसमपादप्रतिष्ठा च कार्या साममुखी तथा ।।\nवेदास्तस्य भुजा ज्ञेयाः सर्वशास्त्राणि पुस्तकम् ।। ३ ।।\nसर्वशास्त्रामृतरसो देव्या ज्ञेयः कमण्डलुः ।।\nअक्षमाला करे तस्याः कालो भवति पार्थिव ।। ४ ।।\nसिद्धिर्मूर्तिमती ज्ञेया वैष्णवी नात्र संशयः ।।\nसावित्री वदनं तस्याः सर्वाद्या परिकीर्तिता ।। ५ ।।\nचन्द्रार्कलोचना ज्ञेया सा च राजीवलोचना ।। ६ ।।\nसारस्वतं ते कथितं मयैतद्रूपं पवित्रं परमं मनोज्ञम् ।।\nध्येयं च कार्यं च महीपमुख्य सवार्थसिद्धिं समभीप्समानैः ।। ७।।\nइति विष्णुधर्मोत्तरे तृतीयखण्डे मार्कण्डेयवज्रसंवादे सरस्वतीरूपनिर्माणो नाम चतुःषष्टि तमोऽध्यायः ।। ६४ ।।\n3.65\nवज्र उवाच ।।\nआचक्ष्व रूपनिर्माणं ममानन्तस्य देवज ।।\nविष्णोरमितवीर्यस्य शेषस्य धरणीभृतः ।। १ ।।\nमार्कंडेय उवाच ।।\nकुर्याच्छशाङ्कसङ्काशं रत्नोज्ज्वलफणान्वितम्।।\nनीलवस्त्रं चतुर्बाहुं सर्वाभरणधारिणम् ।।२।।\nफणाश्च बहवः कार्या यत्फणं तस्य मध्यमम।।\nतत्र रूपवती कार्या वसुधा यदुनन्दन।।३।।\nपद्मं समुसलं कार्यं देवदक्षिणहस्तयोः ।।\nवामयोस्सीरशंखे च करे तस्य सुराम्बुधिः ।।४।।\nतालवृक्षं जगत्सर्वं कथितं तु महाभुज ।।\nविख्यातौ सीरमुसलौ पूर्वमेव मया तव ।। ५ ।।\nवनमाला च विख्याता तथा यदुकुलोद्वह ।।\nपृथिवी धार्यते तेन सशैलवनकानना ।। ६ ।।\nपृथिवी तेन कर्तव्या फणे तस्य तु मध्यमे ।। ७ ।।\nफणावलिप्तस्य तया प्रतिष्ठा कामास्तु ते यादववंशमुख्य ।।\nएतद्धि रूपं परमेश्वरस्य विष्णोरचिन्त्यस्य मयेरितं ते ।। ८ ।।\nइति श्रीविष्णुधमोत्तरे तृतीयखण्डे मार्कण्डेयवज्रसंवादेऽनन्तरूपनिरूपणो नाम पञ्चषष्टितमोऽध्यायः ।।६५।।"
  }
]
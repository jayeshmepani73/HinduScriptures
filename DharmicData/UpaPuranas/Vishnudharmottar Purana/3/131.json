[
  {
    "text": "3.131\n।। मार्कण्डेय उवाच ।।\nइमां तथान्यां वक्ष्यामि द्वितीयां सर्वकामदाम् ।।\nयामुपोष्य नरः कामान्सर्वानाप्नोत्यभीप्सितान् ।। १ ।।\nचैत्रद्वितीयां संप्राप्य शुक्लपक्षस्य मानवः ।।\nदिनावसाने कुर्वीत सम्यक् स्नानं नदीजले ।। २ ।।.\nबालेन्दुमण्डलं कृत्वा पूजयेच्छ्वेतवर्णकैः ।।\nश्वेतैः पुष्पैः  फलैश्चैव परमान्नेन भूरिणा ।। ३ ।।।\nईक्षुनेक्षुविकारैर्वा गुडेन लवणेन वा ।।\nदिनावसाने देवेशं पूजयित्वा निशाकरम् ।।४।।\nघृतेन हवनं कृत्वा नक्तं भुञ्जीत वाग्यतः ।।\nततस्तैलेन हरितं भक्षयेत्सकृदेव च ।।५।।\nएतद्व्रतं नरः कृत्वा सम्यक् संवत्सरं शुचिः ।।\nसौभाग्यं महदाप्नोति स्वर्गलोकं च गच्छति ।।६।।\nएतत्पवित्रं रिपु नाशकारि सौभाग्यदं रोगहरं च राजन्।।\nप्रोक्तं व्रतं यादववंशमुख्य कार्यं प्रयत्नेन तथा स्त्रियापि।।७।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे बालेन्दुद्वितीयाव्रतवर्णनो नामैकत्रिंशदुत्तरशततमोऽध्यायः ।। १३१ ।।\n3.132\nमार्कण्डेय उवाच ।।\nअशून्यशयनां राजन्द्वितीयां शृण्वतो मम ।।\nयामुपोष्य न वैधव्यं प्रयाति स्त्री कथञ्चन ।। १ ।।\nपत्नीवियोगं च नरो नासादयति कर्हिचित् ।।\nकृष्णपक्षद्वितीयायां ग्राह्या सा श्रवणे तिथिः ।। २ ।।\nस्वास्तीर्णे शयने विष्णुं लक्ष्मीं देवीं तथैव च ।।\nसंपूजयेत्फलैः पुष्पैर्गन्धैरर्घैश्च भार्गव ।। ३ ।।\nनैवेद्यं च ततो दद्याद्दीपं धूपं च शक्तितः ।।\nततः संपूज्य देवेशं जपेन्मन्त्रमिमं शुचिः ।।४।।\nश्रीवत्सधारिञ्श्रीकान्त श्रीवास श्रीपतेऽच्युत ।।\nगार्हस्थं मा प्रणाशं मे यातु धर्मार्थ कामदम् ।। ५ ।।\nअग्नयो मा प्रणश्यन्तु मा प्रणश्यन्तु देवताः ।।\nपितरो मा प्रणश्यन्तु मत्तो दांपत्यभेदतः ।। ६ ।।\nलक्ष्म्या वियुज्यते देव न कदाचिद्यथा भवान् ।।\nतथा कलत्रसंबन्धो देव मा मे विनश्यतु ।। ७ ।।\nलक्ष्म्या न शून्यं वरद यथा ते शयनं सदा ।।\nशय्या ममाप्यशून्यास्तु तथैव मधुसूदन ।। ८ ।।\nएवं प्रसाद्य देवेशं नक्तं भुञ्जीत वाग्यतः ।।\nब्राह्मणाय द्वितीयेह्नि प्रदद्याच्चैव दक्षिणाम्।।९।।\nशयने च द्विजेन्द्राय गते मास चतुष्टये।।\nतस्य जन्मत्रयं राजन्गृहभङ्गो न जायते।।3.132.१०।।\nअशून्यशयनश्चासौ धर्मकर्मार्थसाधकः ।।\nभवत्यव्याहतैश्वर्यः पुरुषो नात्र संशयः।।११।।\nवैधव्यहीना सुभगा विरोगा पतिव्रता धर्मपरा च साध्वी ।।\nरूपेण युक्ता न भयान्विता च नारी भवेत्सर्वगुणोपपन्ना ।।१२।।\nइति श्रीविष्णुधमोत्तरे तृतीयखण्डे मार्कण्डेयवज्रसंवादे अशून्यशयनद्वितीयाव्रतकथनो नाम द्वात्रिंशदुत्तरशततमोऽध्यायः ।। १३२ ।।\n3.133\nमार्कण्डेय उवाच ।।\nशुक्लपक्ष तृतीयायां सोपवासो जितेन्द्रियः ।।\nमण्डलत्रितयं कुर्याद्वर्णकेन पृथक्पृथक् ।। १ ।।\nमण्डलं दक्षिणे भागे श्वेतं कुर्यान्नरो भवेत ।।\nरक्तं मध्येऽप्यधः कुर्यादुदक्छ्वेतं ध्रुवस्य तु।। २ ।।\nविष्णोः पदत्रयं तेषु पूज्यं स्यान्मण्डलेषु च ।।\nभूमौ च प्रथमं पादं द्वितीयं सूर्यमण्डले ।। ३ ।।\nतृतीयं तु ध्रुवे देवे पूजयेत्प्रयतः शुचिः ।।\nयथा मण्डलवर्णाङ्को गन्धमाल्यादिभिर्द्विज ।। ४ ।।\nतद्विष्णोः परमित्येव होममन्त्रो विधीयते ।।\nत्रिविक्रमायेति तथा स्त्रीशूद्रस्य द्विजोत्तम ।। ५ ।।\nअक्षतानि तिलान्याज्यं होमयेत्संयुतं त्रयम् ।।\nताम्ररौप्यसुवर्णानि शक्त्या दद्यात्तु दक्षिणाम् ।। ६ ।।\nभोजनं च त्रिमधुरं भोजयेद्ब्राह्मणोत्तमम् ।।\nप्राणयात्रां च कुर्वीत त्रिगव्येन च तद्दिनम् ।। ७ ।।\nएवं वर्षत्रयं कृत्वा व्रतान्ते वै त्रिहायनम् ।।\nब्राह्मणाय तु गां दत्त्वा सर्वान्कामानवाप्नुयात् ।। ८ ।।\nभूमौ तथान्तरिक्षे च दिवि चैव नरोत्तम ।।\nगतिस्तस्या प्रतिहता भवत्यरिनिषूदन ।। ९ ।।\nत्रीणि वर्षसहस्राणि सर्वगस्याविचारिणः ।।\nमानसं वाचिकं चैव कायिकं च विमुञ्चति ।। 3.133.१० ।।\nसर्वपापं महाभाग मनुष्यो जायते तया ।।\nकुले धनाढ्यो भवति रूपद्रविणसंयुते ।। ११ ।\nविरोगः सर्वसिद्धार्थस्त्रिवर्गस्य च साधकः ।।\nकृत्वा द्वादशवर्षाणि विष्णुलोके महीयते ।। १२ ।।\nतत्रापि नित्यं वरदं वरेण्यं लक्ष्मीसहायं पुरुषं पुराणम् ।।\nपश्यत्यमोघं विभुमप्रतर्क्यं सनातनं दुःखविनाशहेतुम।। ।। १३ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे त्रिविक्रमव्रतवर्णनो नाम त्रयस्त्रिंशदुत्तरशततमोऽध्यायः ।। १३३ ।।\n।। मार्कण्डेय उवाच ।।\nद्वितीयं तव वक्ष्यामि शृणु त्रैविक्रमं व्रतम् ।।\nभूमिस्तु प्रथमः पादो ह्यन्तरिक्षं तथा परम् ।। १ ।।\nतृतीयश्च दिवं ज्ञेयो देवदेवस्य चक्रिणः ।।\nभुवः पतिः स्मृतो वह्निरन्तरिक्षं तथा परम् ।। २ ।।\nदिवः पतिस्तथा सूर्यस्तच्च विष्णोः पदत्रयम् ।।\nज्येष्ठशुक्लतृतीयायां सोपवासो जितेन्द्रियः ।। ३ ।।\nकल्ये कूपजलस्नातो वह्निं सम्पूजयेन्नरः ।।\nगन्धमाल्यनमस्कारधूपदीपान्नसंपदा ।। ४ ।।\nनदीजले तत. स्नात्वा मध्यं प्राप्ते दिवाकरे ।।\nवायोः संपूजनं कृत्वा सक्तून्दद्याद्द्विजातये ।। ५ ।।\nस्नात्वा च सरसीतोये सायं सूर्यं समर्चयेत् ।।\nततश्च नक्तं चाश्नीयाद्धविष्यं वाग्यतः शुचिः ।। ६ ।।\nएवं संवत्सरे राजन्कृत्वा व्रतमतन्द्रितः ।।\nसमापयित्वा वैशाखे दद्याद्विप्रेषु दक्षिणाम् ।। ७ ।।\nताम्रं रूप्यं सुवर्णं च त्रीणि लोहानि यादव ।।\nवासोयुगं च सोष्णीषं त्रीणि वासांसि चाप्यथ ।। ८ ।।\nउपानहो युगं छत्रं त्रीणि चेमानि भक्तितः ।।\nएतत्संवत्सरं कृत्वा नरस्त्रैविक्रमं व्रतम् ।। ९ ।।\nसर्वकामसमृद्धस्य यज्ञस्य फलमश्नुते ।।\nविमानेनार्कवर्णेन किङ्किणीजालमालिना ।। 3.134.१० ।।\nदेवराजगणाढ्येन वीणामुरजनादिना ।।\nअन्नमायुः सुताश्चैव प्रसन्ने गरुडध्वजे ।।११।।\nआक्रान्तलोकत्रितयस्य तस्य पदत्रयं धर्मभृतां वरिष्ठ ।।\nसंपूज्य कामान्मनुजा लभन्ते गतिं यथेष्टां पुरुषप्रवीर ।। १२ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे द्वितीयत्रैविक्रमव्रतकथनो नाम चतुस्त्रिंशदुत्तरशततमोऽध्यायः ।। १३४ ।।\n3.135\nमार्कण्डेय उवाच ।।\nव्याख्यातं ते महाभाग तव त्रैविकमं व्रतम ।।\nतृतीयं नृपशार्दूल तन्मे निगदतः शृणु ।। १ ।।\nज्येष्ठ शुक्लतृतीयायां नरः सम्यगुपोषितः ।।\nभुवस्संपूजनं कुर्याद्धूपमाल्यानुलेपनैः ।। २ ।।\nदीपैरन्नैश्च विविधैर्दद्याद्विप्रेषु दक्षिणाम् ।।\nबीजपूर्णानि पात्राणि सहिरण्यानि शक्तितः ।। ३ ।।\nपूजैवमन्तरिक्षस्य ह्याषाढेति विधीयते ।।\nदक्षिणा तत्र दातव्या वासोयुग्मं द्विजातये ।। ४ ।।\nदिवः पूजा च कर्तव्या श्रावणे प्राग्वदेव तु ।।\nछत्रं चोपानहो युग्मं दक्षिणां तत्र दापयेत् ।। ५ ।।\nएवं मासत्रयेणेह पारणं प्रथमं भवेत् ।।\nमासत्रयेण चान्यत्तु मासत्रय्यं पुनस्ततः ।। ६ ।।\nततो मासत्रयेणान्यमेनमब्देन चानघ ।।\nविज्ञेयं धर्मनित्यस्य पारणानां चतुष्टयम् ।। ७ ।।\nप्रथमं पारणं कृत्वा अग्निष्टोमफलं लभेत ।।\nअतिरात्रफलं राजन्द्वितीये पारणे तथा ।। ८ ।।\nतृतीये पारणे विद्वान्वाजपेयफलं लभेत ।।\nचतुर्थे पारणे प्रोक्तं राजसूयस्य यत्फलम् ।। ९ ।।\nविमानेनार्कवर्णेन किङ्किणीजालमालिना ।।\nहंसयुक्तेन दिव्येन वीणामुरजनादिना ।। 3.135.१० ।।\nवराप्सरोगणाढ्येन कामुकेनापि चारुणा ।।\nयथेष्टगामी भवति बहुकालमसंशयम् ।। ११ ।।\nमानुष्ये जन्म चासाद्य त्रिशुक्लत्वमवाप्नुयात् ।।\nविद्या जन्म तथा कर्म नात्र कार्या विचारणा ।। १२ ।।\nत्रिविक्रमस्याप्रतिमस्य तस्य चराचरेशस्य पदत्रयं च ।।\nयः पूजयेत्तस्य भवन्ति कामाः सर्वे समृद्धा न हि संशयोऽत्र ।। १३ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे तृतीयत्रैविक्रमव्रतवर्णनो नाम पञ्चत्रिंशदुत्तरशततमोऽध्यायः ।। १३५ ।।"
  }
]
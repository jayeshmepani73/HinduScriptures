[
  {
    "text": "3.161\nमार्कण्डेय उवाच ।।\nअथातः संप्रवक्ष्यामि तव शैलव्रतं शुभम् ।।\nमहेन्द्रो मलयः सह्यः शुक्तिमानृक्षवानपि ।। १ ।।\nविन्ध्यश्च पारियात्रश्च सप्तैते कुलपर्वताः ।।\nचैत्रशुक्लसमारम्भात्प्रत्यहं दिनसप्तकम्।।२।।\nतेषां संपूजनं कुर्याद्बहिः स्नानं समाचरेत् ।।\nगन्धमाल्यनमस्कारधूपदीपान्नसंपदा ।। ३ ।।\nयवैर्होमस्तथा कार्यो दद्याद्विप्रेषु दक्षिणाम् ।।\nनक्तं यवान्नमश्नीयात्कुर्यात्संवत्सरं व्रतम् ।। ४।।\nव्रतावसाने दद्याच्च यवस्थालीश्च विंशतिम् ।।\nवाचकाय द्विजेन्द्राय सुवर्णं गां च तस्य तु।। ५ ।।\nद्रतेनानेन चीर्णेन सर्वां सागरमेखलाम् ।।\nभुनक्ति वसुधां राजा वशीकृत्वा रिपून्नृप ।। ६ ।।\nभोगांश्च भुक्त्वा त्रिदिवे च राजन्मानुष्यमासाद्य यथोक्तमेतत् ।।\nप्राप्नोति सर्वं हि मयेरितं यज्जन्मान्तराण्येव नरेन्द्र सप्त ।। ७ ।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे सप्तशैलव्रतवर्णनो नामैकषष्ट्युत्तरशततमोऽध्यायः ।। १६१ ।।\n3.162\nमार्कण्डेय उवाच ।।\nअतः परं प्रवक्ष्यामि तव लोकव्रतं शुभम् ।।\nयास्तु व्याहतयः सप्त त्रैलोक्यां तु प्रकीर्तिताः ।। ।। १ ।।\nआचरेत्प्रत्यहं स्नानं बहिर्नित्यमतन्द्रितः ।।\nचैत्रशुक्लादथारभ्य क्रमेण दिनसप्तकम् ।। २ ।।\nगोमूत्रं गोमयं क्षीरं दधि सर्पिः कुशोदकम् ।।\nएकरात्रोपवासश्च क्रमेणैवं समाचरेत् ।। ३ ।।\nमहाव्याहतिभिर्होमस्तिलैः कार्यो दिनेदिने ।।\nसंवत्सरान्ते दद्याच्च तथा विप्रेषु दक्षिणाम् ।। ४ ।।\nसुवर्णमहतं वासः कांस्यं धेनुं पयस्विनीम् ।।\nसंवत्सरमिदं कृत्वा व्रतं पुरुषसत्तम।। ५ ।।\nसर्व लोकचरः श्रीमान्स्वेच्छया स्यान्नराधिप ।।\nयावत्कल्पावसानं तु कल्पादौ पार्थिवो भवेत् ।। ६ ।।\nस चक्रवर्ती नृपवर्यपूज्यः सुरासुराणामधिकप्रभावः ।।\nसंवत्सराणामयुतं शतानां सम्पाति पृथ्वीं सकलाभिरामः ।। ७ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे सप्तव्याहृति सप्तलोकव्रतवर्णनो नाम द्वाषष्ट्युत्तरशततमोऽध्यायः ।। १६२ ।।\n3.163\n।। मार्कण्डेय उवाच ।। ।।\nचैत्रशुक्लादथारभ्य प्रत्यहं दिनसप्तकम् ।।\nह्लादिनीं ह्रादिनीं चैव पावनीं चैव पूजयेत् ।। १ ।।\nसीतां रामं तथा सिन्धुं तथा भागीरथीं क्रमात् ।।\nबहिःस्नानं ततः कुर्यान्नित्यं नक्ताशनो भवेत् ।। २ ।।\nजले तु जुहुयात्क्षीरं तासां नाम्ना दिनेदिने ।।\nक्षीरपूर्णा च दातव्या वारिधान्यो द्विजातिषु ।। ३ ।।\nक्षीराशनस्तु तिष्ठेत्तु तत्तथा दिनसप्तकम् ।।\nएवं संवत्सरं कृत्वा पूर्णे संवत्सरे नरः ।। ४।।\nद्विजातिषु ततो दद्याद्रजतस्य पलंपलम् ।।\nफाल्गुनस्य सिते पक्षे सप्तम्यां दिवस क्रमात् ।। ५ ।।\nतल्लोकमाप्नोति नरो यत्र पायसकर्दमम् ।।\nनद्यः क्षीरवहा दिव्याः सर्वकामफलप्रदाः।।६।।\nतत्रोष्य कालं सुचिरं महात्मा मानुष्यमासाद्य भवत्यरोगः।।\nरूपेण शीलेन धनेन युक्तो राजाथ वा ब्राह्मणपुङ्गवश्च।।७।।\nइति श्रीविष्णुधर्मेत्तरे तृतीयखण्डे मार्कण्डेयवज्रसंवादे नदीव्रतवर्णनोनाम त्रिषष्ट्युत्तरशततमोऽध्यायः ।। १६३ ।।\n3.164\n।। मार्कण्डेय उवाच ।। ।।\nचैत्रशुक्लादथारभ्य प्रत्यहं दिनसप्तकम् ।।\nसुप्रभां काञ्चनाक्षीं च विशालां मानसं ह्रदम् ।। १ ।।\nतां त्रिनादां सुवेणुं च तथैव विमलोदकाम् ।।\nनित्यं संपूजयेद्भक्त्या बहिः स्नानं समाचरेत् ।। २ ।।\nतासां च प्रत्यहं नाम्ना दध्ना होमं समाचरेत् ।।\nब्राह्मणान्भोजयेच्चात्र दध्ना मिश्रं च भोजनम् ।। ३ ।।\nघृतौदनं तथाश्नीयात्सकृदेव तथा निशि ।।\nएवं संवत्सरं कृत्वा पूर्णे संवत्सरे नरः ।। ४ ।।\nफाल्गुनामलपक्षे तु प्रत्यहं दिवसक्रमात् ।।\nवस्त्राणां सप्तकं दद्यात्तीर्थस्नाते द्विजोत्तमे ।। ५ ।।\nएवं संवत्सरं कृत्वा व्रतं सारस्वतं जपेत् ।।\nतत्रोष्य सुचिरं कालं मनुष्यो जायते तदा ।। ६ ।।\nतदा नरेन्द्रो विजितारिपक्षो द्विजोत्तमो वा बहु यज्ञयाजी ।।\nरूपेण शीलेन धनेन युक्तः श्रुतान्वितः स्याच्च जनाभिरामः ।।७।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे सारस्वत व्रतवर्णनोनाम चतुःषष्ट्युत्तरशततमोऽध्यायः ।। १६४ ।।\n3.165\n।। मार्कण्डेय उवाच ।। ।।\nचैत्रशुक्लादथारभ्य प्रत्यहं दिनसप्तकम् ।।\nमरीचिमत्र्यङ्गिरसौ पुलस्त्यं पुलहं क्रतुम् ।। १ ।।\nवसिष्ठं च महाभाग पूजयेद्दिवसक्रमात् ।।\nकालोद्भवैः फलैः पुष्पैर्गोरसैश्च पृथक्पृथक् ।। २ ।।\nआचरेत्प्रत्यहं स्नानं बहिर्नक्ताशनो भवेत् ।।\nमहाव्याहृतिभिर्होमं फलैर्मूलैः सगोरसैः ।। ३ ।।\nवारिधान्यश्च दातव्याः क्षीरपूर्णा द्विजातिषु ।।\nएवं संवत्सरं कृत्वा व्रतान्ते चाहिताग्नये ।।४।।\nदद्यात्कृष्णाजिनं राजन्यथापूर्वं मयेरितम् ।।\nव्रतमेतन्नरः कृत्वा मोक्षोपायं च विन्दति ।। ५ ।।\nमोक्षोपायं समासाद्य मोक्षं प्राप्नोत्यसंशयम् ।।६।।\nप्राप्नोति लोकं यदि वा मुनीनां देवस्य विष्णोर्यदि वेश्वरस्य ।।\nपितामहस्याप्रतिमस्य वापि व्रतेन चीर्णेन महानुभाव ।। ७ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे सप्तर्षिव्रतवर्णनो नाम पञ्चषष्ट्युत्तरशततमोऽध्यायः ।।१६५।। ।।"
  }
]
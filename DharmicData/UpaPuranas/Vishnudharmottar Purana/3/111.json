[
  {
    "text": "3.111\nमार्कण्डेय उवाच ।।\nअथ प्रतिष्ठितस्य भगवतो बृहत्स्नपनमारभेत् ततो गायत्रीं पठेत् ।।\nइषेत्वेत्यनेन पतद्ग्रहं दद्यात् ।।\nवैष्णवगायत्र्या पादुके ।\nभूम्यावृत्वा यनोसीति मृदम् ।।\nशन्न आप इत्यर्हणम् ।\nदेवेभ्यो वनस्पत इति दन्तकाष्ठम् ।।\nयामालिखेति जिह्वानिर्लेखनम् ।।\nआपोहिष्ठेत्याचमनम् ।।\nपात्रेणार्घ्यम् ।।\nयुवासुवासा इति स्नानशाटकम् ।।\nध्रुवा द्यौरित्यासनम् ।\nप्रतिष्ठासाम्ना पादपीठम् ।।\nकनिक्रदेति बीजपात्रम् ।।\nतेजोशुक्रमसीति दीपम् ।।\nमुखादिन्द्रेत्यादर्शम् ।।\nतथैव मुखालेपः ।।\nरोध्रम् ।। त्वक् कोलमज्जा ।। वचा ।। कुष्ठम् ।। नीलोत्पलानि कुंकुमं चेति मुखालेपः ।।\nसहस्रशीर्षेति तैलम् ।।\nभद्रं कर्णेत्यनेनोद्वर्तनम् ।।\nसुप्रतीकेन चमसा स्नानम्।।\nऋषभेन निष्पुंसनस्नानम् ।।\nघृतवतीति घृतस्नानम्।।\nदधिक्राव्ण इति दध्ना ।।\nपयस्वतीति पयसा ।।\nगंधद्वारेति गोमयेन ।।\nगायत्र्या गोमूत्रेण।।\nअघमर्षणेन पञ्चगव्येन ।\nध्रुवा द्यौरिति ध्रुवं निष्पुंसनेन ।।\nमधुवाता ऋतायते इति मधुना ।।\nसुप्रतीकेनेति इक्षुरसेन।\nभौमेन गुडोदकेन।।\nअथर्वशिरसा शर्करोदकेन।।\nवामदेवेनेति नद्युभयकूलमृदा ।।\nशांता द्यौरिति संगममृदा ।।\nप्राणसूक्तेन सरोमृदा ।।\nवाराहेणेति वराहोद्धृतमृदा।।\nवामदेवेनेति गजदन्तमृदा ।।\nवृषभेणेति वृषभशृंगोद्भवमृदा ।।\nअश्वक्रान्तेति सर्वाभिः ।।\nभारुन्देनेत्यामलकैः ।।\nविकर्णेनेति रोध्रेण ।\nज्येष्ठसाम्नेति कालेयकेन ।।\nबृहत्साम्नेति बीजपूरकेण ।।\nकृष्णाजिनेनेति वर्णकस्नानीयेन ।\nअग्न आयुरसीति तगरेण ।\nश्रीसूक्तेनेति प्रियङ्गुना।।\nविष्णोरराटमिति सिद्धार्थकैः ।।\nकृष्णमणिनेति कृष्टेन ।।\nशिरिभिटेनेति कुशोदकेन ।\nया ओषधय इति सर्वौषधीभिः ।।\nआब्रह्मन्ब्राह्मण इति बीजैः ।।\nपुष्पवतीति पुष्पैः ।।\nवनस्पते वीड्वंग इति वनस्पतिकलापैः ।।\nपुष्पवतीति फलैः।।\nआशुः शिशान इति रत्नैः ।।\nगन्धद्वारेति गन्धैः ।\nॐकारनमस्कारपवित्रैः शिरःस्नानौषधीभिः यथा कुष्ठम्, रोध्रम्, मुस्ता, वचा, सर्षपाः, जयन्ती, विष्णुक्रान्ता, पुनर्नवा, ब्राह्मी, तगरम्, अतिबला, नवबला, नागबला, त्वक्पत्रम् ,अगुरुबालकम्, हरेणुकम्, लवङ्गम्, अगुरम्, उशीरम्, नालिका चूरकम्, द्वे हरिद्रे चेति ।।\nएवं स्नानस्य कलशदानं भवति ।।\nतत्रादावेवोङ्कारनमस्कारपवित्राभिर्ज्ञात्वा दशाध्यात्ममृत्पिण्डमाधुरैः सात्त्वतो दद्यात् ।।\nततः सामविन्महावामदेवलक्षरथन्तरशाक्वरभारुण्डबृहत्सामभिः ।।\nअथर्वविदथर्वशिराः प्रत्यङ्गिरः शङ्खमणिप्राणसूक्तमणिप्रतिसरमणिभिः ।।\nऋग्वेदवित् गायत्रीसावित्रीगोसूक्ताश्च ।।\nसूर्यसूक्तपुरुषसूक्तश्रीसूक्तैर्यजुर्वेदवित् ।।\nकृष्णाजिनचमसषट्कषड्ऋतुकूष्माण्डरुद्रद्रविणैः ।\nततः स्वशक्त्या कलशसहस्रकलशाष्टशत पञ्च वा शतानि चत्वारि वा शतमष्टाधिकं वा अष्टाविंशतिर्वाष्टौ वा स्वर्चितान्वनस्पतिकालापगर्भशङ्खध्वनिस्वनेन वाद्यशब्देन जयजयकारवंदिशब्देन प्रसुभगानर्तितेन देयाः ।।\nततः पवित्रेणोपकलशान्विश्राम्य वेद्यां क्षिपेत् ।।\nघृतवतीति घृतावेक्षं दर्शयेत् ।।\nसहस्रशीर्षेण शिखण्डोदग्रहणशाटकं दद्यात् ।।\nयुवासुवास इति प्रतिनिर्वसनशाटकम् ।।\nइदमापः प्रवहत इत्याचमनीयं ततो जानुभ्यां पाणिभ्यां शिरसा च नमस्कारं कुर्यात् ।।\nबृहत्स्नपनमेतद्धि यः करोति नरो हरेः।।\nसर्वपापविनिर्मुक्तो विष्णुलोके महीयते।।\nन केवलं प्रतिष्ठायां सर्वदैवं समाचरेत् ।।\nशान्तिदं पौष्टिकं काम्यं बृहत्स्नपनमुत्तमम ।।\nदिव्यान्तरिक्षभौमानामुत्पातानां समुद्भवे ।।\nदेवदेवस्य राजेन्द्र बृहत्स्नपनमाचरेत् ।।\nनास्ति लोके समुत्पातो यो ह्यनेन न शाम्यति ।।\nआरोग्यकामः श्रीकामो मोक्षकामश्च बन्धनात् ।।\nसौभाग्यशान्तिकामश्च बृहत्स्नपनमाचरेत् ।।\nविद्यार्थी प्राप्नुयाद्विद्यां पुत्रकामस्तथात्मजान् ।।\nप्रियाश्च मुख्याः प्राप्नोति याश्च कामयते यदि ।।\nअकामकामः प्राप्नोति तद्विष्णोः परमं पदम् ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे बृहत्स्नपनप्रशंसावर्णनो नामैकादशोत्तरशततमो ऽध्यायः ।। १११ ।।\n3.112\n।। मार्कण्डेय उवाच ।। ।।\nस्नातं श्रीभगवन्तं समर्चयेत् ।।\nचन्दनबहुलनिर्यासजातीफलमृगमदकर्पूराणि समस्तानि व्यक्तानि वानुलेपनं कुर्यात् ।।\nगन्धद्वारेति श्रीभगवन्तमनुलिम्पेत्। ।।\nवायुरग्रेगा इति तालवृन्तं निवेदयेत् ।।\nवात आवातभेषजमिति वीजयेत् ।।\nसावित्राणि सावित्रस्येति चामरं निवेदयेत् ।।\nश्रीविष्णुगायत्र्या बीजानि निवेदयेत् ।।\nयुवासुवास इति महार्हैर्वस्त्रैः श्रीभगवन्तं आच्छादयेत् ।।\nनोपभुक्तैर्न नीलैः हिरण्यवर्णैराभरणैरर्चयेत् ।\nकङ्कतो न कङ्कत इति कङ्कतेन इन्द्राविश्वेति कङ्कतेन दूष्यादूशिरसि प्रतिसंख्या अञ्जन मणिना प्रैजनेन आत्मव्यूहेन कूर्चप्रसादनेन पुष्पवतीति पुष्पैः प्रथितैरग्रास्थितैश्च ।।\nप्रजापते न त्वदेतान्यन्य इति पटवासेन।।\nअग्निमूर्धेति दीपेन।।\nधूरसि धूर्वमिति धूपेन ।।\nअभित्वा शूर नोनुम इति च्छत्रेण।।\nविष्णुगायत्र्या उपानद्भ्याम् ।।\nइदं विष्णुर्विचक्रमे इति यानेन तेनैव प्रवहणेन ।\nकेतुं कृण्वन्निति ध्वजैः तेनैव पताकादिभिः ।\nततः स्तोत्रैः श्रीभगवन्तमर्चयेत् ।।\nततो अग्निर्मूर्धेति सर्वभोगपूरणार्थीयमात्रया ।।\nततस्तन्त्रीवाद्यैः ततः शंखपटहभेरीनिनादैः सुभगातेनवेति ।।\nअनेन विधिना भोगैः समभ्यर्च्य जनार्दनम् ।।\nसर्वान्कामानवाप्नोति विष्णुलोकं च गच्छति ।। १ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे भोगदानवर्णनो नाम द्वादशोत्तरशततमोऽध्यायः ।। ११२ ।।\n3.113\nमार्कण्डेय उवाच ।।\nअथ मधुपर्केण श्रीभगवन्तमभ्यर्चयेत् ।।\nहिरण्यवर्णेत्यर्हणां दद्यात् ।\nदधिक्राव्णेति दधि ।\nघृतवतीति घृतम् ।।\nमधुवाताऋतायते इति मधु ।।\nत्रिसुवर्णेन संयोज्य सावित्रेण नियोजयेत ।।\nआपोहिष्ठेति तर्पणं दद्यात्।।\nवात आवातु भेषजमिति निष्पुंसनम्।।\nशन्न आप इति आचमनीयम्।।\nअष्टकविधिना पशुम् हिरण्यवर्णेति वा मात्राम् ।\nतेन बिम्बशंखपद्माद्यानि मङ्गल्यानि निवेदयेत्।।\nमधुपर्कविधिस्त्वेष कथितस्ते मयानघ ।।\nएतत्कृत्वा महाराज विष्णुलोके महीयते ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मधुपर्कनिवेदनो नाम त्रयोदशोत्तरशततमो ऽध्यायः ।। ११३ ।।\n3.114\nमार्कण्डेय उवाच ।।\nहिरण्यवर्णेत्यर्हणां दद्यात् ।।\nततः सभक्ष्यं सव्यञ्जनं सहचरितकं सावदंशं सफलं सावित्रेण निवेदयेत्।।\nशक्त्या सुगन्धीनि सुस्वादूनि अम्बुपानानि च आपोहिष्ठेति च तर्पणेन, वात आवातु भेषजमिति निष्पुंसनेन, शन्न आप इत्याचमनीयेन, अग्निर्मूर्धेति पुनरनेनैव विधानेन, संविभागार्थीयेन अनुयज्ञेन श्रीभगवन्तमर्चयेत् ।।\nमुखादिन्द्रश्च तांबूलं दद्यात् ।।\nतेनैव सुगन्धीनि, मुखवासांसि, तेनैव दर्पणम् ।।\nपुनरपि श्रीभगवन्तं गीतवादित्रनृत्तैः समभ्यर्चयेत् ।।\nअन्नयज्ञेन संपूज्य देवदेवं सनातनम् ।।\nसर्वान्कामानवाप्नोति विष्णुलोकं च गच्छति ।।\nइति श्रीविष्णुधर्मोत्तरे तृ० खण्डे मार्कण्डेयवज्रसंवादे इज्यावर्णनो नाम चतुर्दशोत्तरशततमोऽध्यायः ।। ११४।।\n3.115\nमार्कण्डेय उवाच ।।\nततः शङ्करगीतोक्तेन विधानेनेज्यां सात्त्वतः कुर्यात् ।।\nकारिणश्च भोगैः शचिं भजेत् ।।\nदेवपुरत एवर्त्विजां प्रत्येकं सुवर्ण महत्वं वासो गोवत्सकृतं कास्यं दद्यात ।।\nस्वशक्त्या च तानभ्यर्चयेत् ।।\nततो ब्राह्मणान्भोजयेत् ।।\nभुञ्जानांश्च श्रीभगवन्माहात्म्यं श्रावयेत् ।।\nततो हविष्यं यजमानस्त्वश्नीयात् ।।\nततो देवागारे गीतनृत्यवाद्यपुस्तकश्रवणे तिष्ठेत् ।।\nअनेन विधिना कृत्वा प्रतिष्ठां शार्ङ्गिणो नरः ।।\nसर्वान्कामानवाप्नोति विष्णुलोकं च गच्छति ।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे सात्त्वतेज्यावर्णनो नाम पञ्चदशोत्तरशततमोऽध्यायः ।। ।। ११५ ।।"
  }
]
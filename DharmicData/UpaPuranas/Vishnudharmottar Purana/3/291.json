[
  {
    "text": "3.291\n।। हंस उवाच ।।\nगावः पवित्रा मङ्गल्या गोषु लोकाः प्रतिष्ठिताः ।।\nयथा देवा यथा वेदा ब्राह्मणाश्च यथा द्विजाः ।। १ ।।\nतथा गावो विनिर्दिष्टाः सर्वलोकसुखावहाः ।।\nएकैकं ब्राह्मणं ज्ञेयं तयोर्यज्ञः प्रतिष्ठितः ।। २ ।।\nविप्रेषु मन्त्रास्तिष्ठन्ति गोषु सन्तिष्ठते हविः ।।\nगवां दानं द्विजश्रेष्ठा दुष्कृतान्यपकर्षति ।।३।।\nगोमूत्रं गोमयं क्षीरं दधि सर्पिश्च पञ्चमम् ।।\nपवित्रमेतन्निर्दिष्टं नराणां शोधनं परम् ।। ४ ।।\nमङ्गल्याश्च पवित्राश्च रक्षोघ्ना रोचनास्तथा ।।\nतासां शृङ्गोदकं विप्रा जाह्नवीसलिलोपमम् ।। ५ ।।\nगवां काण्डूयनान्मर्त्यः सर्वं पापं व्यपोहति ।।\nतासां ग्रासप्रदानेन महत्पुण्यमवाप्नुयात् ।। ६ ।।\nतासां च प्रचरं कृत्वा तथैव सलिलाशयम् ।।\nस्वर्गलोकमुपाश्नन्ति बहून्यब्दगणानि तु ।। ७ ।।\nतासां प्रचारभूमिं तु कृत्वा प्राप्नोति मानवः ।।\nअश्वमेधस्य यज्ञस्य फलं प्राप्नोत्यसंशयम् ।। ८ ।।\nतासामावसथं कृत्वा नगराधिपतिर्भवेत् ।।\nतथा लवणदानेन सौभाग्यं महदश्नुते ।। ९ ।।\nआतुरां पङ्कलग्नां वा चोरव्याघ्रभयार्दिताम् ।।\nमोक्षयित्वा द्विजश्रेष्ठास्त्वश्वमेधफलं लभेत् ।। 3.291.१० ।।\nतासामौषधदानेन विरोगस्त्वभिजायते ।।\nविप्रमोच्य भयेभ्यश्च न भयं विद्यते क्वचित् ।। ११ ।।\nक्रीत्वा चण्डालहस्ताच्च गोमेधस्य फलं लभेत् ।।\nगोपकस्त्वस्य चान्यस्य क्रीत्वा हस्तात्तथैव च ।। १२ ।।\nकृत्वा शीतातपत्राणं तासां स्वर्गमवाप्नुयात् ।।\nउत्थितासूत्थितस्तिष्ठेद्विष्ठितासु च विष्ठितः ।। १३ ।।\nभुक्तवत्सु तु चाश्नीयाज्जले पीते पिबेत्तु च ।।\nगोमूत्रेणाचरेत्स्नानं गोपुरीषात्तथा यवैः ।। १४ ।।\nशरीरयात्रां कुर्वीत गोरसैरथ वा द्विजाः ।।\nएतद्धि गोव्रतं मासात्सर्वकल्मषनाशनम् ।। १५ ।।\nएकां गां धारयेन्मासं दद्यात्तस्यास्तथा यवान् ।।\nगोमयात्तान्समश्नीयान्मासमेकमतः शुचिः ।। १६ ।।\nमासान्ते तां तथा धेनुं दद्याद्विप्राय भक्तिमान् ।।\nव्रतमेतत्समुद्दिष्टं सर्वकल्मषनाशनम् । ।। १७ ।।\nराजसूयाश्वमेधाभ्यां व्रतमेतत्तथाधिकम् ।।\nव्रतेनानेन चीर्णेन कामानिष्टानवाप्नुयात् ।। १८ ।।\nविमानेनार्कवर्णेन ब्रह्मलोकं च गच्छति ।।\nविनापि गोप्रदानेन व्रतमेतन्महाफलम्।।१९।।\nत्रिरात्रं सप्तरात्रं वा शक्तिं ज्ञात्वा तथा स्वकाम्।।\nगवां निर्हारनिर्मुक्तैर्वृत्तिं कृत्वा तथा यवैः।।3.291.२०।।\nपापमोक्षमवाप्नोति पुण्यं च महदश्नुते ।।\nरजश्च गोखुरोद्भूतं सर्वकल्मषनाशनम् ।।२१।।\nयादृशात्तादृशाद्देशान्नात्र कार्या विचारणा ।।\nमङ्गल्यं च पवित्रं च तदलक्ष्मीविनाशनम् ।।२२।।\nगवां हि परिवासेन भूमिः शुद्धिमवाप्नुयात् ।।\nतद्धि शुद्धं यदा वेश्म यत्र तिष्ठन्ति धेनवः ।।२३।।\nतासान्निःश्वासवातेन पुरं नीराजनं भवेत् ।।\nतासां संस्पर्शनं पुण्यं दुःस्वप्नाघविनाशनम्।।२४।।\nग्रीवामस्तकसन्धौ तु तासां गङ्गा प्रतिष्ठिता ।\nसर्वदेवमया गावः सर्व तीर्थमयास्तथा।।२५।।\nतासां लोमानि पुण्यानि पवित्राणि तथा द्विजाः ।।\nगोमयेनोपलिप्तं तु शुचि स्थानं प्रकीर्तितम् ।। २६ ।।\nअग्न्यागारसुरागारान्गोमयेनोपलेपयेत् ।।\nगोमये तु सदा लक्ष्मीः स्वयमेव व्यस्थिता ।।२७।।\nगोमूत्रे च तथा गङ्गा दधिक्षीरघृतेषु च ।।\nसदा व्यवस्थितं सोमं रोचनायां सरस्वती।।२८।।\nविष्णुर्यज्ञः समाख्यातः स च गोषु प्रतिष्ठितः ।।\nतस्माद्गावो विनिर्दिष्टा विष्णुरेव पुरातनैः ।। २९ ।।\nपूज्यास्तास्तु नमस्कार्याः कीर्तनीयाश्च तास्तथा ।।\nतासामाहारदानं च कार्यं शुश्रूषणं तथा।।3.291.३०।।\nशुश्रूषणेनेह गवां द्विजेन्द्राः प्राप्नोति लोकानमलान्विशोकान्।।\nतस्मात्प्रयत्नेन गवां हि कार्यं शुश्रूषणं धर्मपरैर्मनुष्यैः।।३१।।\nइति श्रीविष्णुधर्मोत्तरे तृतीयखण्डे मा० सं० मुनीन्प्रति हंसगीतासु गोशुश्रूषा नामै कनवत्यधिकद्विशततमोऽध्यायः।।२९१।।\n3.292\nहंस उवाच ।।\nयो दयावान्स पुरुषो निर्घृणो राक्षसो मतः ।।\nराक्षसानामपि घृणा विद्यते द्विजसत्तमाः ।। ।।१।।\nनिर्घृणाः प्रतिपद्यन्ते घोरं नरकमञ्जसा ।।\nवधबन्धपरिक्लेशान्मानुष्येऽथ लभन्ति ते ।।२।।\nव्याध्यार्ता दुःखिता दीना दरिद्राश्च भवन्ति ते ।।\nदयान्विता विराजन्ते नाकमासाद्य मानवाः ।।३।।\nतस्माद्दयावता भाव्यं तृणेष्वपि विपश्चिता ।।\nतृणान्यपि सजीवानि तेषां कुर्यान्न पीडनम् ।। ।। ४ ।।\nकीटे पतङ्गे च पशौ दया कार्या तथा मृगे ।।\nवर्णोत्तमे वर्णहीने पतिते वर्णसङ्करे ।। ५ ।।\nसर्वत्रैव दया कार्या सर्वकामफलप्रदा ।।\nव्रतानामपि सर्वेषां श्रेष्ठमेकं दयाव्रतम् ।। ६ ।।\nदुःखार्तं प्राणिनं किञ्चिदुःखान्मोक्षयते द्विजाः ।।\nवह्निष्टोमफलं प्रोक्तं नात्र कार्या विचारणा ।। ७ ।।\nपरिचर्यां तथा कृत्वा सान्त्वयेत्प्राणिनो द्विजाः।।\nब्रह्मलोकमवाप्नोति दयावान्तेन कर्मणा ।। ८ ।।\nश्लेष्ममूत्रपुरीषाणां व्याधितस्याजुगुप्सकः ।।\nसर्वकामसमृद्धस्य यज्ञस्य फलमश्नुते ।।९।।\nमृतस्य वाप्यनाथस्य न जुगुप्सन्ति ये नराः ।।\nकुर्वन्ति चैव संस्कारान्ते नराः स्वर्गगामिनः ।।3.292.१०।।\nअग्निदाहाज्जलाच्छस्त्रात्तथान्यस्मादुपद्रवात् ।।\nप्राणिनो मोक्षणं कृत्वा स्वर्गलोके महीयते ।। ११ ।।\nबन्धनात्प्राणिनः कृत्वा मोक्षणं च तथा द्विजाः।।\nसर्वकामसमृद्धस्य यज्ञस्य फलमश्नुते।।१२।।\nयस्माद्धि प्राणिनं दुःखात्पुरुषो मोक्षयेत्क्वचित्।।\nन तद्दुःखमवाप्नोति यत्रयत्राभिजायते ।।१३।।\nसर्वभूतेषु यो दानं चैकसत्त्वे च या दया ।।\nसर्वसत्त्वप्रदानाद्धि दया ज्ञेया महाफला।।१४।।\nदयान्वितानां त्रिदशेन्द्रलोका दयान्वितानां च पितामहस्य ।।\nदयान्वितानां च समस्तकामा लोकद्वये विप्रवरा प्रदिष्टाः।।१५।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु दयावर्णनो नाम द्विनवत्यधिकद्विशततमोऽध्यायः ।। २९२ ।।\n3.293\n।। हंस उवाच ।। ।।\nदाक्षिण्यं परमं लोके नृणां संवननं परम् ।।\nदाक्षिण्ययुक्तस्य तथा परेषां प्रियकारिता ।। १ ।।\nप्रियाण्याचरते यस्तु परेषां मनुजोत्तमः ।।\nसमाप्नोति प्रियाण्येव लोकयोरुभयोर्द्विजाः ।। २ ।।\nप्रत्यक्षं च परोक्षं च परेषामाचरेत्प्रियम् ।।\nप्रियेण विप्रियं हंति प्रियेण प्रियमाप्नुयात् ।। ३ ।।\nमृदुना दारुणं हन्ति मृदुना हंति मार्दवम् ।।\nसर्वं हि मृदुना हन्ति तस्मात्तीक्ष्णतरो मृदुः ।। ४ ।।\nमृदोरिह वदान्यस्य देवा निघ्नन्ति शात्रवान् ।।\nअभिचारः स शत्रूणां नरस्य मृदुता तथा ।।५।।\nनरेण मृदुना दग्धा मार्दवेनाभितस्तु ये ।।\nन प्ररोहंति ते विप्रा बीजा दग्धा यथा तथा ।। ६ ।।\nदाक्षिण्यमेकं सुभगत्वहेतुर्दाक्षिण्यमेकं त्रिदिवस्य हेतुः ।।\nदाक्षिण्यमास्थाय जयेदरातीन्दाक्षिण्ययुक्तस्तु सदा भवेच्च।।७।।\nइति श्रीविष्णुधर्मोत्तरे तृतीयखंडे मार्कण्डेयवज्रसंवादे मुनीन्प्रति हंसगीतासु दाक्षिण्यवर्णनो नाम त्रिनवत्यधिकद्विशततमोऽध्यायः ।। २९३ ।।\n3.294\n।। हंस उवाच ।। ।।\nसंरोहतीषुणाविद्धं वनं परशुना हतम् ।।\nवाचा दुरुक्तं बीभत्सं न संरोहति वाक्कृतम् ।। १ ।।\nमित्राणि यांति शत्रुत्वं नरस्याप्रियवादिनः ।।\nअनर्थाः स्वयमायांति मृतो नरकमृच्छति ।। २ ।।\nतस्माद्भाव्यं मनुष्येण स्मितपूर्वाभिभाषिणा ।।\nप्रत्यक्षं च परोक्षं च सर्वेषां प्रियभाषिणाम् ।। ३ ।।\nमित्रतां यांति रिपवो नराणां प्रियभाषिणाम् ।।\nरक्षांस्यपि निगृह्यन्ते पुरुषैः सान्त्ववादिभिः ।। ४ ।।\nप्रियवाक्यात्परं लोके नास्ति संवननं परम् ।।\nप्रियो भवति लोकानां प्रियवादी तथा नरः ।। ५ ।।\nप्रियंवदानां सकलं जगदेतत्स्थितं वशे ।।\nप्रियंवदानां शत्रुत्वे नास्ति कश्चिज्जगत्त्रये ।। ६ ।।\nप्रियंवदाः सौख्यमिहाप्नुवंति प्रियंवदा नाकमथ प्रयांति ।।\nप्रियंवदाः सर्वमथाप्नुवंति प्रियंवदः स्यादत एव नित्यम् ।।७।।\nइति श्रीविष्णुधर्मोत्तरे तृ० खंडे मार्कण्डेयवज्रसंवादे मुनीन्प्रति हंसगीतासु प्रियंवदप्रशंसा नाम चतुर्नवत्यधिकद्विशततमोऽध्यायः ।। २९४ ।।\n3.295\n।। हंस उवाच ।।\nअलसानां मनुष्याणां सदा दुःखं दरिद्रता ।।\nआलस्यं पातकं लोके आलस्यं भूतिनाशनम् ।। १ ।।\nनाधिगच्छन्ति भोक्तव्यमलसा ये नराधमाः ।।\nअलसानां मनुष्याणां प्राप्तोप्यर्थो विनश्यति ।।२।।\nतस्मान्नित्यं मनुष्येण दाक्ष्यं कार्यं विजानता ।।\nदक्षः सर्वमवाप्नोति यत्किञ्चिन्मनसेच्छति ।। ३ ।।\nधर्मे चार्थे च कामे च मोक्षे च द्विजसत्तमाः ।।\nभाजनं सर्वकालेषु दक्ष एव सदा नरः।।।।\nआकृष्य दक्षः केशेषु विमुखामपि च श्रियम् ।।\nस्वीकरोति महाभागा दक्षे सर्वं प्रतिष्ठितम् ।। ५ ।।\nउत्थानधीरः पुरुषो वाग्वीरानधितिष्ठति ।।\nउत्थानधीरं वाग्धीरा रमयन्त उपासते ।। ६ ।।\nउत्थानवानेव दिवं प्रयाति उत्थानवानेव परं पदञ्च ।।\nउत्थानवानेव नरो जयी स्यात्तस्मात्सदोत्थानपरेण भाव्यम् ।। ७ ।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे मुनीन्प्रति हंसगीतासु उत्थानप्रशंसा नाम पञ्चनवत्यधिकद्विशततमोऽध्यायः ।। २९५ ।।"
  }
]
[
  {
    "text": "3.296\nऋषय ऊचुः ।।\nबहिर्वेदित्वमाचक्ष्व पुण्यान्यस्माकमच्युत ।।\nत्वया हि ज्ञानदानेन भूय एव स्म वर्धिताः ।। १ ।।\nहंस उवाच ।।\nपानीयमेतत्सकलं त्रैलोक्यं सचराचरम् ।।\nविकारः सलिलस्येदं स्थावरं जङ्गमं तथा ।।२।।\nपानीयेन विना वृत्तिर्लोके नास्तीह कर्हिचित् ।।\nक्रिमिकीटपतङ्गानां जलमेव परायणम् ।। ३ ।।\nयत्रोदकं तत्र सुराः सर्व एव प्रतिष्ठिताः ।।\nयत्रोदकं तत्र तथा ऋषयश्च महाव्रताः ।। ४ ।।\nदुर्लभं तच्च लोकानां परलोके द्विजोत्तमाः ।।\nउदकेन विना वृत्तिर्नास्ति लोकद्वये सदा ।। ५ ।।\nतदा जलाशयाः कार्याः पुरुषेण विपश्चिता ।।\nअग्निष्टोमसमाः कूपास्त्वश्वमेधसमं सरः ।। ६ ।।\nकूपः प्रवृत्तपानीयस्त्वर्धं हरति दुष्कृतम् ।।\nकूपकृत्स्वर्गमासाद्य देवभोगान्समश्नुते ।। ७।।\nतत्रापि भोगवैकल्यं स्थानाभ्यासाच्च कीर्तितम् ।।\nदशकूप समा वापी तथा च परिकीर्तिता ।। ८ ।।\nकृत्वा तडागं च तथा वारुणं लोकमश्नुते ।।\nदशवर्षसहस्राणि नल्वमात्रं द्विजोत्तमाः ।।९ ।।\nतत्रापि पुण्यमाप्नोति स्थानत्यागात्तथा बहु ।।\nगवां प्रचारे तत्कृत्वा गोलोकं प्राप्नुयाद् ध्रुवम् ।। 3.296.१० ।।\nशक्रलोकमवाप्नोति तडागकरणात्पथि ।।\nमरौ तडागे पानीयं यस्य तिष्ठति वै द्विजाः ।।११।।\nविमानेनार्कवर्णेन ब्रह्मलोकं स गच्छति ।।\nप्रावृट्काले तु पानीयं तडागे यस्य तिष्ठति ।। १२ ।।\nअग्निष्टोमफलं तस्य पुरुषस्य प्रकीर्तितम् ।।\nद्वादशाहे फलं तस्य शरत्काले तु यस्य वै ।। १३ ।।\nगोसवस्य तु हेमन्ते फलं प्राप्नोति मानवः ।।\nपौण्डरीकफलं तस्य शिशिरे यस्य तिष्ठति।।१४।।\nवाजपेयफलं तस्य वसन्ते यत्र च द्विजाः ।।\nअश्वमेधफलं तस्य निदाघे यस्य तिष्ठति ।। १५ ।।\nसस्यानां सेचनार्थाय नदीवाहे तथा कृते ।।\nअन्नदः प्राणदश्चैव त्राणदश्च तथा भवेत् ।।१६।।\nभगीरथस्य लोकांस्तान्समवाप्नोत्यसंशयम् ।।\nपानीयशोधनं कृत्वा प्रदेशे देवनिर्मिते।।१७।।\nपुरुषः फलमाप्नोति दशगोदानजं द्विजाः ।।\nदानपाषाणरचितं सुखसेव्यञ्जलाशयम् ।। १८ ।।\nपुराणं मानवः कृत्वा नाकलोके महीयते ।।\nप्रणालकानां करणात्तृप्तिमाप्नोत्यनुत्तमाम् ।। १९ ।।\nमहत्पुण्यमवाप्नोति तथा कृत्वामलं जलम् ।।\nतृष्णापनोदनं कृत्वा चैकस्यापीह देहिनः ।। 3.296.२० ।।\nमहत्फलमवाप्नोति नाकलोके च मोदते ।।\nस्वबाहुखातं यः कुर्यात्तडागं मतिमान्नरः ।। २१ ।।\nनल्वात्फलमवाप्नोति राजसूयाश्वमेधयोः ।।\nनदीस्नानमवाप्नोति स्नानसेतुर्जलाशये ।।२२।।\nवहुखाते ततः (नरः) स्नातो गङ्गास्नानमवाप्नुयात्।।\nसरस्तु पुण्यं यः कुर्यात्किञ्चित्तस्य जलाशये।।\nपुण्यांशभागी भवति यस्य तद्धि जलाशयम्।।२३।।\nप्राप्नोति तृप्तिं परमां मनुष्यो लोकांस्तथाग्र्यान्सलिलाधिपस्य ।।\nजलाशयेऽल्पेऽपि कृते द्विजेन्द्रास्तस्मात्तु कार्यं सलिलं नृलोके ।। २४ ।।\nइति श्रीविष्णुधर्मोत्तरे तृतीयखंडे मा० संवादे मुनीन्प्रति हंसगीतासु जलाशयनिर्माणो नाम षण्णवत्यधिकद्विशततमोऽध्यायः ।। २९६ ।।\n3.297\nहंस उवाच ।।\nवृक्षसंरोपणान्मर्त्यो महत्फलमुपाश्नुते ।।\nगुल्मवल्लीलतानां च रोपणात्पुरुषो द्विजाः ।।१।।\nप्रत्येकं फलमाप्नोति गोदाने यत्प्रकीर्तितम् ।।\nअग्निष्टोममवाप्नोति पुष्पवृक्षस्य रोपणात् ।। २।।\nपौण्डरीकमवाप्नोति फलवृक्षस्य रोपणात् ।।\nआराममपि यः कुर्यात्परेषां नामकारणात् ।। ३ ।।\nतथा हरितकार्थं च सोऽग्निष्टोमफलं लभेत् ।।\nपुष्पारामं नरः कृत्वा देवतार्थं मनोहरम् ।। ४ ।।\nदेवोद्यानेषु सर्वेषु नन्दनादिषु मोदते ।।\nयथाकामं विहारी स्यान्नात्र कार्या विचारणा ।। ५ ।।\nफलारामं ततः कृत्वा विन्दत्यभ्यधिकं फलम् ।।\nकृत्वा द्रुमशतारामं सोश्वमेधफलं लभेत् ।। ६ ।।\nफलं दशशतारामे लक्षारामे च कल्पयेत् ।।\nचम्पकं मल्लिकां जातीं श्रेष्ठाः पुष्पाकरा मताः ।। ७ ।।\nअन्योऽधिकमवाप्नोति दत्त्वैतान्नात्र संक्षयः ।।\nगुल्मेषु कथितौ श्रेष्ठौ तथोभौ भव्यदाडिमौ ।। ८ ।।\nपथि श्रेष्ठतमौ विप्रा वटाश्वत्थौ प्रकीर्तितौ ।।\nनारङ्गदानाद्भवति नरो रूपसमन्वितः ।। ९ ।।\nबीजपूरकदानेन सौभाग्यं महदाप्नुयात् ।।\nदत्त्वा पालेवताम्रौ तु तृप्तिमाप्नोत्यनुत्तमाम् ।। 3.297.१० ।।\nआम्राक्षोटप्रदानेन सर्वकामानवाप्नुयात् ।।\nलक्षारामं तु यः कुर्यादाम्राणामिह मानवः ।। ११ ।।\nदेवोद्यानेषु रम्येषु क्रीडत्यमरसन्निभः ।।\nअप्सरोभिः परिवृतो न च तस्मान्निवर्तते ।। १२ ।।\nएकोऽपि रोपितो वृक्षः पुत्रकार्यकरो भवेत् ।।\nदेवान्प्रसूनैः प्रीणाति छायया चातिथींस्तथा ।। १३ ।।\nफलैर्मनुष्यान्प्रीणाति नारक्यं नास्ति पादपे ।।\nअपि पुष्पफलैर्हीने द्रुमे पान्थस्य विश्रमः ।। १४ ।।\nछायायां स्तोककालेन बहुपुण्यं प्रयच्छति ।।\nदेवे वर्षति यद्वृक्षात्पत्रेभ्यः स्रवते जलम् ।। १५ ।।\nतेन तृप्तिमवाप्नोति परलोकगतो ध्रुवम् ।।\nतेन नाकमवाप्नोति वृक्षरोपयिता नरः ।। १६ ।।\nसेचनादपि वृक्षस्य रोपितस्य परेण तु ।।\nमहत्फलमवाप्नोति नात्र कार्या विचारणा ।। १७ ।।\nवृक्षायुर्वेदविधिना व्याधितन्तु यथाक्रमम् ।।\nनीरुजं मानवः कृत्वा स्वर्गलोकमवाप्नुयात् ।। १८ ।।\nशीतवातातपक्लेशं तथा च्छेदनभेदने ।।\nसहन्ते परमं वृक्षास्तद्धि तेषां महत्तपः ।। १९ ।।\nपत्रपुष्पफलैर्नित्यं छायया चैव शाखिनः ।।\nपरेषामुपयुज्यन्ते तद्धि तेषां महत्तपः ।। 3.297.२० ।।\nतेषां सदा दया कार्या भक्तिः कार्या तथैव च ।।\nयस्तेषां भक्तिमान्नित्यं तस्य सा वनदेवता ।। २१ ।।\nतोषमायाति परमं तथा कामान्प्रयच्छति ।।\nवानस्पत्यं तथा लोकं देहभेदे समश्नुते ।। २५२ ।।\nवानस्पत्ये शुभे लोके सर्वेषामेव शाखिनाम् ।।\nशरीरवत्प्रतिष्ठन्ति देवता नात्र संशयः ।। २३ ।।\nयाः प्रोक्तास्त्वभिमानिन्यः परां शोभामथास्थिताः ।।\nयाम्यलोके तथा लोकं वानस्पत्यं प्रकीर्तितम् ।। २४ ।।\nयमलोकमुपासन्ते सर्वास्ता द्रुमदेवताः ।।\nद्रुमरोपयितारं च परलोकमुपागतम् ।। २५ ।।\nदिव्येन गीतनृत्येन रमयन्त उपासते ।।\nरोपितस्य द्रुमस्येह यथा भवति देवता ।।२६।।\nयाम्ये तु फलदा लोके तथा लोके तु वारुणे ।।\nदेवता स्यान्महाभागाः कृते पुण्ये जलाशये ।। २७ ।।\nकृते शास्त्रे तथा सम्यग्ब्रह्मलोके तथा द्विजाः ।।\nक्षिप्रमेव महाभागा जायन्ते शास्त्रदेवताः ।। २८ ।।\nशास्त्रं जलाशयं वृक्षं सुरवेश्म तथैव च ।।।\nमृतस्यापि मनुष्यस्य शरीरमिह कीर्तितम्।।२९।।\nकीर्त्यते येन चान्येन मानवः स्वर्गमाप्नुयात् ।।\nतत्तत्कार्यं मनुष्येण स्वर्गमक्षय्यमिच्छता।।3.297.३०।।\nपुत्राः प्रदिष्टाः पुरुषस्य वृक्षाः स्वयंकृतास्तेषु नरेण भाव्यम् ।।\nस्नेहेन नित्यं पुरुषं मृतन्ते कामैस्तु दिव्यैः परितर्पयन्ति ।। ३१ ।।\nइति श्रीविष्णुधर्मोत्तरे तृतीयखण्डे मा०सं० मुनीन्प्रति हंसगीतासु वृक्षारोपणफलनिरूपणो नाम सप्तनवत्यधिकद्विशततमोऽध्यायः ।। २९७।।\n3.298\nहंस उवाच ।।\nजलेन नाशमायाति यत्र सम्यद्विजोत्तमाः ।।\nजलौघवारणार्थाय तत्र सेतुं करोति यः ।। १ ।।\nभूमिदाने तु ये लोकाः स तान्प्राप्नोति शाश्वतान् ।।\nमार्गसेतुं सुखं कृत्वा वह्निष्टोमफलं लभेत् ।। २।।\nजलप्रतरणे सेतुं यः करोति नरोत्तमः ।।\nस तीर्णः सुखदुःखेभ्यः स्वर्ग लोकं प्रपद्यते ।। ३ ।।\nप्रपां पथि तथा कृत्वा नाकलोके महीयते ।।\nप्रपास्थानं शुभं कृत्वा स्थानमाप्नोति शाश्वतम् ।। ४ ।।\nतस्य स्थानात्तथा त्यागात्फलवृद्धिः प्रकीर्तिता ।।\nतस्योपलेपनं कृत्वा सर्वपापैः प्रमुच्यते ।। ५ ।।\nदत्त्वा रज्जुमपां स्थाने गोदो भवति मानवः ।।\nवारिधानीं तथा दत्त्वा तदेव फलमाप्नुयात् ।। ६।।\nकुम्भप्रदानाद्भवति सदा पूर्णमनोरथः ।।\nप्रपायाश्च तथा कृत्वा पुरुषं परिचारकम्।।७।।\nसर्वकामसमृद्धस्य यज्ञस्य फलमश्नुते ।।\nवर्धमानानि यो दद्यात्प्रपायां द्विजसत्तमाः ।। ८ ।।\nत्रिविधां वृद्धिमाप्नोति तेजसा यशसा श्रिया ।।\nलवणस्य प्रदानेन रसानाप्नोति शाश्वतान् ।। ९ ।।\nतत्र हरितदानेन गवां लोकमवाप्नुयात् ।।\nफलप्रदानेन तथा वह्निष्टोमफलं लभेत् ।। 3.298.१० ।।\nसक्तूनां च प्रदानेन गोसवस्य फलं नरः ।।\nगोरसानां प्रदानेन गवां लोकमवाप्नुयात् ।। ११ ।।\nशय्याश्च विविधाः कृत्वा प्रपायामासनानि च ।।\nस्वर्गलोकमवाप्नोति मानुष्ये स्थानमेव च ।। १२ ।।\nकृत्वा निवातं शरणं प्रपास्थाने मनोहरम् ।।\nस्वारक्षं लोकमाप्नोति वसूनां नात्र संशयः ।। १३ ।।\nतत्र वह्निं तथा कृत्वा शीतत्राणाय मानवाः ।।\nकायाग्निदीप्तिं प्राकाश्यं सौभाग्यं च तथाप्नुयात् ।। १४ ।।\nइन्धनानां प्रदानेन रिपुभिर्नाभिभूयते ।।\nतत्रापि योग्यभाण्डानां दानात्स्वर्गमवाप्नुयात ।। १५ ।।\nचन्द्रलोकमवाप्नोति स्थापनात्तुहिनस्य तु ।।\nशर्करालोष्टपाषाणकण्टकाँश्च तथा नरः ।। ।। १६ ।।\nमार्गादपास्य यत्नेन गोदानफलमाप्नुयात् ।।\nश्रान्तसंवाहनं कृत्वा तदेव फलमश्नुते ।। १७ ।।\nवीजयित्वा परिश्रान्तं तालवृन्तेन मानवः ।।\nस्कन्धेन श्रान्तमृढ्वापि वाजपेयफलं लभेत् ।। १८ ।।\nवाहनेनाथ यानेन स्वेन श्रान्तं तथा नयन् ।।\nसाध्यानां लोकमासाद्य देवभोगानुपाश्नुते ।। १९ ।।\nश्रान्तस्य भोजनं दत्त्वा कामानाप्नोति शाश्वतान् ।।\nश्रान्तस्तु तर्पितस्तोयैस्तृप्तिमाप्नोति मानवः ।। ।। 3.298.२० ।।\nउपानहाभ्यां छत्रेण श्रान्तं संयोज्य मानवः ।।\nस्वाभ्यां विषमदेशेषु क्षणाद्बहुफलं लभेत् ।। २१ ।।\nभारश्रान्तात्तथा भारं गृहीत्वा वहते च यः ।।\nकर्मणा तेन विप्रेन्द्राः स्वर्गलोकमुपाश्नुते ।। २२ ।।\nमूल्येन वाहयित्वापि परभारं विचक्षणः ।।\nतस्य मूल्यस्य दानेन फलं दशगुणं लभेत् ।। २३ ।।\nरक्षणं पथि यः कुर्यात्पान्थानां मानवोत्तमः ।।\nप्राप्ताद्वृत्तिमयाद् घोराद्रुद्रलोके महीयते ।। २४ ।।\nनदीतीरेषु सन्तार्य पान्थान्पथि तथा नरः ।।\nशीघ्रं तरति दुर्गाणि क्षुरधाराँश्च पर्वतान् ।। २५ ।।\nसदा शौचं तथा नावं यः करोति नदीतटे ।।\nअश्वमेधफलं तेन नरः प्राप्नोति कर्मणा ।। २६ ।।\nसभास्थानानि रम्याणि यः करोति विचक्षणः ।।\nउद्यानानि विचित्राणि शक्रलोके महीयते ।।२७ ।।\nप्रेक्षणीय प्रदानेन स्मृतिं मेधां च विन्दति।।\nपान्थानां हि दया कार्या कर्मणा येन केनचित्।।२८।।\nकृपास्थानं परं पान्थः स्वगृहाद्यो विनिस्सृतः।।\nलिङ्गी चाप्यथवा वर्णी पान्थं प्रति विचक्षणैः।।\nअपेक्षा नैव कर्तव्या पान्थाः पूज्यास्तु सर्वशः।।२९।।\nपान्थस्य पूजां पुरुषस्तु कृत्वा स्थानं समासाद्य पुरंदरस्य।।\nप्राप्नोति पुण्यान्दिवि देवभोगान्पान्थास्ततः पूज्यतमा नृलोके ।।3.298.३०।।\nइति श्रीविष्णुधर्मोत्तरे तृ० ख० मा० सं० मुनीन्प्रति हंसगीतासु प्रपाप्रशंसा नामाष्टनवत्युत्तरद्विशततमोऽध्यायः ।। २९८ ।।\n3.299\n।। हंस उवाच ।। ।।\nचतुर्धा सर्वपुण्यानां फलमुक्तं मनीषिभिः ।।\nकृतानि विधिहीनानि वञ्चनार्थं परस्य वा ।। १ ।।\nक्रोधलोभाभिभूतेन तामसानि विनिर्दिशेत् ।।\nकृतानि परमानेन राजसानि भवन्ति तु ।। २ ।।\nसात्त्विकानि भवन्तीह श्रद्धया परया द्विजाः ।।\nगुणान्तराणि विज्ञाय विधिकामं कृतानि तु ।। ३।।\nतामसानां फलं भुंक्ते तिर्यक्त्वे मानवः सदा ।।\nवर्णसंकरभावेन वार्धक्ये यदि वा पुनः ।। ४ ।।\nबाल्ये वा दासभावे वा नात्र कार्या विचारणा ।।\nअतोऽन्यथा तु मानुष्ये राजसानां फलं लभेत् ।। ५ ।।\nसात्त्विकानां फलं भुंक्ते देवत्वे नात्र संशयः ।।\nगुणोत्तरकृतानाञ्च फलमोक्ष उदाहृतः ।। ६ ।।\nकर्मणां धनसाध्यानां धनञ्च त्रिविधं स्मृतम् ।।\nकृष्णश्च शबलश्चैव शुक्लश्च द्विजसत्तमाः ।। ७ ।।\nत्रिविधस्य फलं तस्य त्रिविधं परिकीर्तितम् ।।\nकृष्णेन यत्कृतं किञ्चित्तिर्यक्त्वे तद्धि भुज्यते ।। ८ ।।\nवर्णानां हि धनं शुक्लमर्जितं यत्स्वकर्मणा ।।\nशबलन्तु समुद्दिष्टं तथानन्तरकर्मणा ।। ९ ।।\nवर्णोत्तमस्य हीनस्य कर्मणा कृष्णमुच्यते ।।\nतथापि शुक्लं वक्ष्यामि वर्णानान्तु द्विजोत्तमाः ।।3.299.१ ० ।।\nप्रतिग्रहेण यल्लब्धं याज्यतः शिष्यतस्तथा ।।\nगुणान्वितेभ्यो विप्रस्य शुक्लं तत्त्रिविधं धनम् ।। ११ ।।\nयुद्धोपलब्धं कारञ्च दण्डाच्च व्यवहारतः ।।\nक्षत्त्रियस्य धनं शुक्लं त्रिविधं परिकीर्तितम् ।। १२ ।।\nकृषिवाणिज्यगोरक्षाः कृत्वा शुक्लं तथा विशः ।।\nद्विजशुश्रूषया लब्धं शुद्धं शूद्रस्य कीर्तितम् ।।१३।।\nन कथञ्चन कुर्वीत ब्राह्मणः कर्म वार्षलम् ।।\nवृषलः कर्म वा ब्राह्मं पतनीयेतरेतरम् ।। १४।।\n(उत्कृष्टं चापकृष्टं च तयोः कर्म न विद्यते ।।\nमध्यमे कर्मणी हित्वा सर्वसाधारणे हिते।।१५।।\nसर्वेषामेव वर्णानां वक्ष्यामि विविधं धनम्।।)\nपार्श्विक द्यूतचौर्यात्तु प्रतिरूपकसाहसैः ।। १६ ।।\nव्याजेनोपार्जितं यत्तत्सर्वेषां कृष्णमुच्यते ।।\nशिल्पानुवृत्त्या यत्प्राप्तं कुसीदेन तथा धनम् ।। १७ ।।\nकृतोपकारादाप्तं च शबलं समुदाहृतम् ।।\nक्रमागतं प्रीतिदायं प्राप्तं च सह भार्यया ।। १८ ।।\nअविशेषेण सर्वेषां धनं शुक्लमुदाहृतम् ।।\nशुक्लेन वित्तेन कृतं पुण्यं बहुफलं भवेत् ।।१९।।\nन्यायागतेनाथ धनेन विद्वान्पुण्यानि कृत्वा दिवि देवभोगान् ।।\nचिरं समश्नाति महानुभावो न्यायेन तस्माद्धनमजर्नीयम् ।।3.299.२०।।\nइति श्रीविष्णुधर्मोत्तरे तृ० ख० मा० सं० मुनीन्प्रति हंसगीतासु धनविचारो नाम नवनवत्युत्तरद्विशततमोऽध्यायः ।।२९९।।\n3.300\nहंस उवाच ।।\nदानं देवाः प्रशंसन्ति मनुष्याश्च तथा द्विजः ।।\nदानेन कामानाप्नोति यान्काँश्चिन्मनसेच्छति ।। १ ।।\nअदत्तदानात्कृपणा दृष्ट्वेह परतन्त्रकान् ।।\nपारत्रिकं धनं कुर्याद्दानं विप्रेषु मानवः।।२।।\nअमनुष्ये समं दानं गोषु ज्ञेयं महाफलम् ।।\nद्विगुणं च तदेवोक्तं तथा वै वर्णसङ्करे ।। ।। ३ ।।\nशूद्रे चतुर्गुणं प्रोक्तं विशि चाष्टगुणं भवेत् ।।\nक्षत्त्रिये षोडशगुणं ब्रह्मबन्धौ तदेव तु ।। ४ ।।\nद्वात्रिंशता स्मृतं दानं वेदाध्ययनतत्परे ।।\nशतधा तद्विशिष्टं तु प्राधीते लक्षसम्मितम् ।। ५ ।।\nअनन्तं च तदेवोक्तं ब्राह्मणे वेदपारगे ।।\nआत्मनस्तु भवेत्पात्रं नान्यस्य तु पुरोहितः ।। ६ ।।\nपुरोहिते तु स्वं दत्तं दानमक्षयमुच्यते ।।\nयाजके ऋत्विजे चैव गुरावपि च मानवः ।। ७ ।।\nवर्णापेक्षा न कर्तव्या मातरं पितरं प्रति ।।\nमातृष्वसां स्वसां चैव तथैव च पितृष्वसाम् ।। ८ ।।\nमातामहीं भागिनेयीं भागिनेयं तथैव च ।।\nदौहित्रं विट्पतिं चैव तेषु दत्तमथाक्षयम् ।। ९ ।।\nश्रीभ्रष्टे यत्तथा दत्तं तदप्यक्षयमुच्यते ।।\nस्थानभ्रष्टस्य यः कुर्याद्भूयस्त्वारोपणं नरः ।। 3.300.१० ।।\nनाकलोकमवाप्नोति चिरन्तेनेह कर्मणा ।।\nभूपालं यश्च्युतं राज्यात्स्वराज्ये स्थापयेत्पुनः ।। ११ ।।\nस याति शक्रसालोक्यं यावच्छक्राश्चतुर्दश ।।\nततो मानुष्यमासाद्य राजा भवति धार्मिकः ।। १२ ।।\nतस्माद्दानं श्रीविहीनं दातव्यं भूतिमिच्छता ।।\nश्रीविहीनेषु यद्दत्तं तदनन्तं प्रकीर्तितम् ।। १३ ।।\nकाले पात्रे तथा देशे धनं न्यायागतं तथा ।।\nयद्दत्तं ब्राह्मणश्रेष्ठास्तदनन्तं प्रकीर्तितम् ।। १४ ।।\nद्वादशीषु तु यद्दत्तं शुक्लासु तु विशेषतः ।।\nश्रवणेन तु युक्तासु तत्रापि द्विजसत्तमाः ।। १५ ।।\nविशेषाद्बुधयुक्तासु पक्षान्तेषु च यत्तथा ।।\nतृतीयासु तु शुक्लासु सर्वासु च विशेषतः ।। १६ ।।\nवैशाखशुक्लपक्षे तु विशेषेण च मानदाः ।।\nआषाढे कार्तिके चैव फाल्गुने च विशेषतः ।। १७ ।।\nतिस्रस्त्वेताः पौर्णमास्यो दाने विप्रा महाफलाः ।।\nव्यतीपातेषु यद्दत्तं जन्मर्क्षे तु द्विजोत्तमाः ।। १८ ।।\nग्रहसंक्रमकाले तु त्यागे च मिथुनस्य तु ।।\nरत्रेर्महाफलं दत्तन्तेभ्योऽपि स्यान्महाफलम् ।। १९ ।।\nयदा प्रविशते भानुर्मकरं द्विजसत्तमाः ।।\nआषाढेऽश्वयुजे पौषे चैत्रे शुक्ले तथैव च ।। 3.300.२० ।।\nद्वादशीप्रभृति प्रोक्तं पुण्यं दिनचतुष्टयम् ।।\nमिथुनं च तथा कन्या धन्विनं मीनमेव च ।। २१ ।।\nप्रविष्टे भास्करे पुण्यं प्रत्येकं कथितं द्विजाः ।।\nषडशीतिमुखं नाम दाने दिनचतुष्टयम् ।। २२।।\nअच्छिन्ननाड्यां यद्दत्तं पुत्रे जाते द्विजोत्तमाः ।।\nसंस्कारेषु च पुत्रस्य तदक्षय्यं प्रकीर्तितम् ।। २३ ।।\nचन्द्रे वा यदि वा सूर्ये दृष्टे राहौ महाग्रहे ।।\nअक्षयं कथितं दत्तं तत्राप्येकं विशेषतः ।। २४ ।।\nपुष्करेषु प्रयागे च प्रभासे नैमिषे तथा ।।\nधर्मारण्ये गयायाञ्च तथैवामरकण्टके ।। २५ ।।\nगङ्गाद्वारे कुशावर्ते बिल्वके नीलपर्वते ।।\nतथा कनखले तीर्थे शालिग्रामे तथैव च ।। २६ ।।\nवाराणस्यां सरस्वत्यां गङ्गासागरसङ्गमे ।।\nसिन्धुसागरसन्धौ च त्रितकूपे तथानघाः ।। २७।।\nप्लक्षप्रस्रवणे पुण्ये चमसोन्मज्जने तथा ।।\nमहालयेऽथ केदारे भृगुतुङ्गे तथैव च ।। २८ ।।\nमानसे च तथा पुण्ये तथैवोत्तरमानस ।।\nएतेष्वन्येषु च तथा दधितीर्थेषु यद्भवेत् ।। २९ ।।\nनिम्नगानां च तीरेषु ज्ञेयं बहुफलं हि तत् ।।\nदीनान्धकृपणानाथवाग्विहीनेषु यत्तथा ।। 3.300.३० ।।\nविकलेषु तथान्येषु जडवामनपङ्गुषु ।।\nरोगार्त्तेषु च यद्दत्तं तत्स्याद्बहुफलं धनम् ।। ३१ ।।\nयद्दत्तं धर्मसाहाय्ये क्रियमाणे तथा क्रतौ ।।\nविवाहकरणार्थाय तदक्षय्यं प्रकीर्तितम् ।। ३२ ।।\nयत्प्राप्तेन तु वित्तेन नरः स्यादुत्सवे सुखे ।।\nउत्सवानां स भागी स्याद्यत्र तत्राभिजायते ।। ३३ ।।\nयद्दत्तेन च वित्तेन व्यसनादुत्तरेत्पुरः ।।\nन स किञ्चिदवाप्नोति व्यसनं मनुजोत्तमः ।। ३४ ।।\nस्त्रियं मेषमजं चैव गामश्वं तुरगन्नरम् ।।\nएकमेकं तु दातव्यमेकस्य बहवोऽपि वा ३५ ।।\nएकं बहूनां तद्दत्तं ध्रुवं नरकमृच्छति ।।\nआदातुर्नरकाय स्यात्तदा दातुर्द्विजोत्तमाः ।। ३६ ।।\nविक्रयं तु समापन्ना यो दत्त्वा जीवदक्षिणाम् ।।\nएवं काले च पात्रे च देशे शुद्धागमं धनम् ।। ३७ ।।\nदत्त्वा धनमवाप्नोति देवब्राह्मणक्षत्त्रियान् ।।\nधनं बहिश्चराः प्राणा धने सर्वं प्रतिष्ठितम् ।। ३८ ।।\nधनादन्नं तथान्नेन सर्वो जीवति वै जनः ।।\nयावन्ति लोके पुण्यानि तेभ्यो दाता विशिष्यते ।।\nदानेन तदवाप्नोति यत्किञ्चिन्मनसेप्सितम् ।। ३९ ।।\nदानेन लोके प्रियतामुपैति दानेन नाकं पुरुषः प्रयाति ।।\nमानुष्यमासाद्य च दानशीलो भोगानवाप्नोति मनोभिरामान् ।। 3.300.४० ।।\nइति श्रीविष्णुधर्मोत्तरे तृतीयखंडे मार्कण्डेयवज्रसंवादे मुनीन्प्रति हंसगीतासु दानप्रशंसा नाम त्रिशततमोऽध्यायः ।। ३०० ।।"
  }
]
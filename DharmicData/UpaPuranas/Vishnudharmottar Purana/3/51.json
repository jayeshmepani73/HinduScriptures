[
  {
    "text": "3.51\nमार्कण्डेय उवाच ।।\nसजलाम्बुदसच्छायस्तप्तचामीकराम्बरः ।।\nमहिषस्थश्च कर्तव्यः सर्वाभरणवान्यतः ।। १ ।।\nनीलोत्पलाभा धूमोर्णा वामोत्सङ्गे च कारयेत् ।।\nधूमोर्णा द्विभुजा कार्या यमः कार्यश्चतुर्भुजः ।। २ ।।\nदण्डखड्गावुभौ कार्यौ यमदक्षिणहस्तयोः ।।\nदण्डोपरि मुखं कार्यं ज्वालमालाविभूषणम् ।।३।।\nधूम्रोर्णापृष्ठगं वामं चर्मयुक्तं तथापरम् ।।\nधूमोर्णादक्षिणं हस्तं यमपृष्ठगतं भवेत् ।। ४ ।।\nवामे तस्याः करे कार्यं मातुलुङ्गं सुदर्शनम् ।।\nपार्श्वे तु दक्षिणे तस्य चित्रगुप्तं च कारयेत् ।। ५ ।।\nउद्दिश्य वेशं स्वाकारं द्विभुजं सौम्यदर्शनम् ।।\nदक्षिणे लेखिनी तस्य वामे पत्रं तु कारयेत् ।। ६ ।।\nवामे पाशधरः कार्यः कालो विकटदर्शनः ।।\nयमं सङ्कर्षणं विद्धि तामसीं तनुमाश्रितम् ।। ७ ।।\nमर्यादापालनार्थाय लोकसंहारकारणम् ।।\nनीलोत्पलदलच्छायस्तामसत्वात्प्रकीर्तितः ।। ८ ।।\nवसनं तस्य विख्यातं वासुदेवेन शत्रुहन् ।।\nचतुर्भुजत्वं विख्यातं ब्रह्मणा परमात्मनः ।। ९ ।।\nब्रह्मणा तस्य निर्दिष्टं सर्वाभरणधारणम् ।।\nयो मोहो मरणं नॄणां विज्ञेयो महिषस्तु सः ।।3.51.१०।।\nअमोघं तु करे दण्डं मृत्युं धारयते यमः ।।\nअनिरुद्धेन तस्योक्तं धारणं खड्गचर्मणोः ।। ११ ।।\nकालरात्री तु विज्ञेया धूमोर्णा यदुनन्दन ।।\nतस्यास्तु शूलिना प्रोक्तं बीजपूरकधारणम् ।। १२ ।।\nचित्रगुप्तो विनिर्दिष्टस्तथात्मा सर्वदेहगः ।।\nपत्रं धर्ममधर्मं च करस्था तस्य लेखिनी ।। १३ ।।\nकाल एव स्वरूपेण कालो यमसमीपगः ।।\nतस्य पाशः करे घोरो यममार्गः सुदुष्करः ।। १४ ।।\nवज्र उवाच ।।\nसंहारहेतुकी मूर्तिर्विष्णोः सङ्कर्षणो मतः ।।\nस तु देवस्त्वया प्रोक्तश्चन्द्रशुक्लवपुर्महान् ।। १२ ।।\nतल्पे संहारकर्तृत्वे कृष्णमूर्तिः कथं यमः ।।\nएतं मे संशयं छिन्धि भृगुवंशविवर्धन ।।१६।।\nमार्कंडेय उवाच ।।\nमूर्तिः साङ्कर्षिणी विष्णो रुद्रः संहारकारकः ।।\nकल्पक्षये तु संहारे करोति जगतां हि सा ।। १७ ।।\nप्रकृतो याति धर्मज्ञ संहृतं तु तदा जगत ।।\nतेन प्रकृतिवर्णस्थः करोति जगतां क्षयम् ।। १८ ।।\nकृत्वापि प्राणिसंहारं यमरूपी पुनःपुनः ।।\nप्राणिनां प्रकृतौ योगं न विधत्ते कदाचन ।। १९ ।।\nविकारे योजयत्येव सुखदुःखात्मके तदा ।।\nविकाररूपवर्णं तु तेन संहरते जगत् ।। 3.51.२० ।।\nरूपमिदं कथितं तव याम्यं पापविनाशकरं विबुधानाम् ।।\nरूपमतः कथयामि महात्मंस्तोयपतेर्वरुणस्य तवाहम् ।। २१ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे यमरूपनिर्माणो नामैकपञ्चाशत्तमोऽध्यायः ।। ५१।।\n3.52"
  }
]
[
  {
    "text": "3.246\nहंस उवाच ।।\nक्रोध एकः परः शत्रुः क्रोध एको विनाशकृत् ।।\nक्रोधाभिभूतः पुरुषस्त्वात्मानमपि घातयेत् ।। १ ।।\nअर्थानर्थौ न जानाति कार्याकार्यौ तथैव च ।।\nनरः क्रोधसमाविष्टो नान्यं मित्रमपि द्विजान् ।। २ ।।\nगुरूनाक्षिपति क्रोधान्नैनं हि नमते जनः ।।\nअनर्थैः सह संसर्गस्तस्मात्क्रोधं विवर्जयेत् ।। ३ ।।\nक्रोधं मूलमनर्थानां द्वारं हि नरकस्य च ।।\nआपदामास्पदं घोरन्तं प्रयत्नेन वर्जयेत् ।। ४ ।।\nक्रोधेन विजितो यस्तु कथमन्यं स जेष्यति।।\nक्रोधे जिते जितं विद्धि त्रैलोक्यं सचराचरम् ।। ५ ।।\nअनर्थकारिणं क्रोधं यदा तेजस्विता मता ।।\nक्रोधे दोषमतः कृत्वा जितः क्रोधो महात्मभिः ।। ६ ।।\nयज्ञश्च दानानि तपः पवित्रं तीर्थोपसेवा च तथैव वेदाः ।।\nक्रोधाभिभूतस्य भवन्ति मिथ्या नरस्य तस्मात्परिवर्जयेत्तम् ।। ७ ।।\nइति श्रीविष्णुधर्मोत्तरे तृतीय खण्डे मार्कण्डेयवज्रसंवादे मुनीन्प्रति हंसगीतासु क्रोधदोषवर्णनो नाम षट्चत्वारिंशदुत्तरद्विशततमोऽध्यायः ।। २४६ ।।\n3.247\n।। हंस उवाच ।। ।।\nसर्वेषामेव पापानां नास्तिक्यं पातकं परम् ।।\nनास्तिक्याद्धि परं नास्ति किञ्चिन्पापं द्विजोत्तमाः ।। १ ।।\nअकार्यमिति कार्याणि कृत्वा कार्यवशान्नरः   ।।\nपश्चात्तापेन संयुक्तः क्षिप्रं पापं व्यपोहति ।। २ ।।\nकार्यबुद्ध्या त्वकार्याणि यः करोति नराधमः ।।\nकथं निवर्तनं तेभ्यो जायते तस्य वै द्विजाः ।। ३।।\nनास्तिक्यस्य तथा मूलं त्वसच्छास्त्रावगाहनम् ।।\nतस्मात्सर्वप्रयत्नेन तद्विवर्ज्यं विजानता ।।४।।\nसर्वो हि मानवो लोके परलोकनिबन्धनः ।।\nतत्रापि निरपेक्षस्य किन्नु लोके निबन्धनम् ।।५।।\nये तु वै नास्तिका लोके नरा लोकं प्रति द्विजाः ।।\nनरके ते हि पच्यन्ते बहुकालं न संशयः ।।६।।\nनास्तिक्यमेकं पुरुषस्य लोके विनाशनं विप्रवराः प्रदिष्टम् ।।\nतस्मात्प्रयत्नेन विवर्जनीयो नास्तिक्यभावः सुखमीप्समानैः।।७।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे मुनीन्प्रति हंसगीतासु नास्तिक्यदोषवर्णनो नाम सप्तचत्वारिंशदुत्तरद्विशततमोऽध्यायः ।। २४७ ।।\n3.248\nहंस उवाच ।।\nअहङ्कारात्परं नास्ति लोके किञ्चिद्विनाशनम् ।।\nअहङ्कारेण भूपालाः शतशो निधनङ्गताः ।। १ ।।\nअहंकृतास्तथा नष्टा ब्राह्मणाश्च सहस्रशः ।।\nमान्यामान्यन्न जानन्ति कार्याकार्यं त्वहंकृताः ।। २ ।।\nअहंकृतस्तथा लोके न विद्यामधिगच्छति ।।\nविपन्नकार्यश्च तथा न प्राज्ञान्परिपृच्छति ।। ३ ।।\nन शृणोति तथान्येषां दर्पपूर्णो विचक्षणः ।।\nपातादन्यन्नभैषज्यं दर्पान्नास्त्येह कीर्तनम् ।। ४ ।।\nबलाधिकैस्तथा वीरैर्गुरुभिश्च तथैव च ।।\nमरणे संनिकृष्टेपि मरणस्य विचक्षणः ।। ५ ।।\nहेतुभूतानि कर्माणि निन्दितानि निषेवते ।।\nस्थिते स्थितांस्तथा प्राज्ञान्भाषमाणान्विनिन्दति ।। ६ ।।\nअहंकृतानां नरके प्रदिष्टा गतिर्ध्रुवं लोकविनिन्दितानाम् ।।\nप्राज्ञेन तस्मात्परिवर्जनीयो दर्पो विनाशैककरः सदैव ।।७।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे हंसगीतास्वहंकारदोषवर्णनो नामाष्टचत्वारिंशदुत्तरद्विशतमोऽध्यायः ।। २४८ ।।\n3.249\nहंस उवाच ।।\nदत्तं यच्छौचहीनेन न तद्गृह्णन्ति देवताः ।।\nबुभुत्सवश्च धर्मज्ञाः शुचिकामाश्च देवताः ।। १ ।।\nयक्षैश्च राक्षसैश्चैव पिशाचैश्च निशाचरैः ।।\nडाकिनीभिश्च धर्मज्ञाः शौचहीनोऽभिभूयते ।। २ ।।\nशौचहीनमथाभ्येति स्वयं निन्दति कं द्विजाः ।।\nव्याधिहीनो ह्यशौचश्च सर्वैरेवाभिभूयते ।। ३ ।।\nवर्धते च तथानर्थाः समर्थाश्च व्रजन्ति च ।।\nशौचहीनस्य रिपवो यान्ति वृद्धिं परां द्विजाः ।। ४ ।।\nस्त्रीशौचमर्थशौचं च वाक्छौचमपि च द्विजाः ।।\nएतानि यस्य शौचानि स शुचिः परिकीर्तितः ।। ५ ।।\nयोर्थे शुचिः स हि शुचिर्न मृद्वारिशुचिः शुचिः ।।\nततश्चाप्यधिकं शौचमहिंसा  परिकीर्तिता ।। ६ ।।\nशौचेन हीना नरकं व्रजन्ति शौचेन हीना विभजन्त्यनर्थान् ।।\nशौचेन हीनाश्च भवन्ति निन्द्यास्तस्मादशौचं परिवर्जनीयम् ।। ७ ।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे मुनीन्प्रति हंसगीतासु शौचवर्णनो नामैकोनपञ्चाशदुत्तरद्विशततमोऽध्यायः ।। २४९ ।।\n3.250\nहंस उवाच ।।\nआचारहीनाः पुरुषा भवन्त्यल्पायुषो द्विजाः ।।\nआचारहीनश्च तथा राक्षसैरभिभूयते ।। १ ।।\nयक्षैः पिशाचैर्गन्धर्वैस्तथा चान्यैर्निशाचरैः ।।\nडाकिनीभिः सुराणां च तथा पार्षगणाः पृथक ।।२ ।।\nदत्तमाचारहीनेन न प्रतीच्छन्ति देवताः ।।\nपितरश्च महाभाग ऋषयश्च तपोधनाः ।। ३ ।।\nसर्वलक्षणयुक्तोऽपि नरस्त्वाचारवर्जितः ।।\nन प्राप्नोति तथा विद्यां न च किञ्चिदभीप्सितम् ।।\nआचारहीनः पुरुषो नरकं प्रतिपद्यते ।। ४ ।।\nआचारहीनं न पुनन्ति वेदा यद्यप्यधीताः सह षड्भिरङ्गैः ।।\nआचारहीनेन तु धर्मकार्यं कृतं हि सर्वं भवतीह मिथ्या ।। ५ ।।\nइति श्रीविष्णुधर्मोत्तरे तृ० ख० मा र्कण्डेयवज्रसंवादे मुनीन्प्रति हंसगीतास्वनाचारदोषवर्णनो नाम पञ्चाशदुत्तरद्विशततमोऽध्यायः ।। २५० ।।"
  }
]
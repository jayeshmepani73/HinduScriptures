[
  {
    "text": "3.231\n।। ।। हंस उवाच ।। ।।\nपाषाणरुक्मरजतसन्नतोयाजवर्मणाम् ।।\nपत्रमूलफलानां च तृणानां च तथा द्विजाः ।। १ ।।\nवैदलानां च रज्जूनां वारिणा शुद्धिरिष्यते ।।\nउष्णेन पात्रचमसस्रुक्स्रुवाणां विधीयते ।। २ ।।\nभूशुद्धिर्मार्जनाद्दाहात्कालाङ्गोक्रमाणात्तथा ।।\nअम्लोदकेन ताम्रस्य तथा कांस्यस्य भस्मना ।। ३ ।।\nनिर्मलीकरणाच्छुद्धिः सर्वलोहस्य चेष्यते ।।\nस्फ्यशूर्पाजिनधान्यानां मुसलोलूखलाश्मनाम् ।। ४ ।।\nप्रोक्षणं संहतानां च बहूनां धान्यवाससाम् ।।\nगोमूत्रेण च शृङ्गास्थ्नां तक्षणाद्दारवस्य च ।। ५ ।।\nद्रवाणामपि द्रव्याणां शुद्धिरुत्प्लवनात्स्मृता ।।\nसोष्णैरुदकगोमूत्रैः शुद्ध्यन्त्याविककौशिकाः ।। ६।।\nसश्रीफलैरंशुपट्टं माञ्जिष्ठैः कुतपं तथा ।।\nसगौरसर्षपैः क्षौमाः पुनः पाकैर्महीमयम् ।। ७ ।।\nमलैर्मद्यैः सुराभिश्च स्पृष्टं पाकान्न शुद्ध्यति ।।\nवसाशुक्रमसृङ्मञ्जामूत्रविट्कर्णविण्णखाः ।। ८ ।।\nश्लेष्माश्रुदूषिकाः स्वेदो द्वादशैते नृणां मलाः।।\nखार्जूरमैक्षवण्टाङ्कं मृद्वीकारसमेव च ।। ९ ।।\nमद्यान्येतानि जानीयाच्छुक्तमासवमेव च ।।\nगौडी पैष्टी च माध्वी च विज्ञेया त्रिविधा सुरा ।। 3.231.१० ।।\nअमेध्याङ्गस्य मृत्तोयशुद्धिर्गन्धापकर्षणात् ।।\nकृत्वा मूत्रपुरीषं च भुक्त्वा सुप्तोत्थितस्तथा ।। ११ ।।\nरथ्यामाक्रम्य चाचामेदुपविष्ट उदङ्मुखः ।।\nशावं तदङ्गधूपं च चाण्डालं सूतिकां तथा ।। १२ ।।\nशवस्पृशं तथा स्पृष्ट्वा कटधूमे समैथुने ।।\nस्नानमेतेषु कर्तव्यमश्रुपाते च दुःखजे ।। १३ ।।\nसर्वेषां वायुना शुद्धिर्गृहाणां लेपनेन च ।।\nआकराः शुचयः सर्वे मुखजायाश्च विप्लुषः ।। १४ ।।\nराजा न दुष्टो न तथा च वायुर्दुष्टा द्विजेन्द्रा न च मक्षिका वै ।।\nअदुष्टमुक्तं च तथाप्यदृष्टसदृष्टमुक्तं च तथांशुजालम् ।। १५ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे हंसगीतायां द्रव्यशुद्धिवर्णनो नामैकत्रिंशदुत्तरद्विशततमोऽध्यायः ।। २३१ ।।\n3.232\nहंस उवाच ।।\nदशाहं शावमाशौचं सपिण्डेषु विधीयते ।।\nब्राह्मणस्य द्विजश्रेष्ठ द्वादशाहं महीभुजः ।। १ ।।\nपक्षं वैश्यस्य शूद्रस्य मासं चैव विधीयते ।।\nजनने चैव मरणे नैपुण्याच्छु द्धिमिच्छताम् ।। २ ।।\nप्रथमान्ते विशुद्धिः स्यात्समानस्य द्विजोत्तमाः ।।\nद्वितीयान्ते तथा ज्ञेया असमानस्य नित्यदा ।। ३ ।।\nअव्यतीते दशाहे तु श्रुत्वा मरणजन्मनी ।।\nयच्छेषं दशरात्रस्य तावदेवाशुचिर्भवेत् ।। ४ ।।\nअतीते दशरात्रे तु वर्षस्याभ्यन्तरे तथा ।।\nत्रिरात्राच्छुद्धिरुद्दिष्टा स्नातस्य तु ततः परम् ।। ५ ।।\nरात्रिभिर्मासतुल्याभिर्गर्भस्रावे विशोधनम् ।।\nआदन्तजन्मनः सद्य आचूडस्याप्यहर्निशम् ।। ६ ।।\nत्रिरात्रमाव्रतादेशाद्दशरात्रमतः परम् ।।\nकन्यानां तु व्रतस्थाने विवाहः परिकीर्तितः ।। ७ ।।\nविवाहितासु नाशौचं पितृपक्षे विधीयते ।।\nमातामहे त्रिरात्रं स्याद्भार्यास्वन्यगतासु च ।। ८ ।।\nपरपूर्वासु च स्वासु पुत्रेष्वन्यगतेषु च ।।\nआचार्ये च तथा प्रेते निवासवसुधाधिपे ।। ९ ।।\nआचार्यपत्निपुत्रेषु शिष्ये सब्रह्मचारिषु ।।\nएकरात्रमशौचं स्यादन्नदे तु तथा मृते ।। 3.232.१० ।।\nभृग्वग्निनाशकाम्भोभिर्हतानामात्मघातिनाम् ।।\nपतितानां च नाशौचं विद्युच्छस्त्रहताश्च ये ।। ११ ।।\nछञिव्रतिब्रह्मचारिनृपकोशकदीक्षिताः ।।\nनाशौचभाजः कथिता राजाज्ञाकारिणश्च ये ।। १२ ।।\nअतीत वार्षिके शूद्रे पञ्चाहाच्छुद्धिरिष्यते ।।\nद्वादशाहेन शुद्धिः स्यादतीते वत्सरत्रये ।। १३ ।।\nगतैः संवत्सरैः षडभिर्मासेन परिकीर्तिता ।।\nप्रेतानुगमने स्नानं घृतप्राशश्च शोधनम् ।।१४।।\nजननमरणयोर्दशाहेन भवति न शौचविधिर्न विप्रभोज्यम्।।\nन च भवति प्रतिग्रहेपि दोषो द्विपदचतुष्पदधान्य दक्षिणासु ।। १५ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे हंसगीतायामाशौचविधिवर्णनो नाम द्वात्रिंशदुत्तरद्विशततमोऽ ध्यायः ।। २३२ ।।\n3.233\nहंस उवाच ।।\nअङ्गुल्यग्रे स्मृतं दैवं पित्र्यं तर्जनिमूलगम् ।।\nअङ्गुष्ठमूले ब्राह्मं तु कनिष्ठायाश्च मानुषम् ।। १ ।।\nउपस्पृशेत्तु ब्राह्मेण देवा दिव्येन तर्पयेत् ।।\nपितॄन्पित्र्येण धर्मज्ञ मानुष्येण तथा पिबेत्।।२।।\nअविकार्ये तथा जप्ये यजने याजने तथा ।।\nअध्यापने चाध्ययने भवेन्नान्यमना नरः।।३।।\nएतेष्वेव तु कार्येषु गुरूणामपि सन्निधौ ।।\nउद्धरेद्दक्षिणं पाणिं गृह्णीयान्न च पादुके ।।४।।\nअग्निकार्यं देवकार्यमुपस्पर्शनमेव च ।।\nभोजनं पितृकार्यं च बहिर्जानु न कारयेत् ।।५।।\nन नाम दीक्षितस्येह गृह्णीयाद् वृष्टयः क्वचित् ।।\nगुरोर्न केवलं नाम गृहीतव्यमथापि च।।६।।\nयाचमानं यथाशक्त्या न कुर्याद्विमुखं क्वचित् ।।\nदैवं पूर्वाह्णिकं कार्यं त्वपराह्णे तु पैतृकम् ।। ७ ।।\nअतिथीनां तथा पूजा सर्वकालं विधीयते ।।\nयद्विशिष्टतमं लोके यच्चास्ति दयितं गृहे ।। ८ ।।\nतत्तद्गुणवते देयं तदेवाक्षयमिच्छता ।।\nप्रियाणि लभते लोके प्रियदः प्रियकृत्तथा ।। ९ ।।\nप्रतिश्रुतं प्रयत्नेन दातव्यमृषिसत्तमाः ।।\nअप्रयच्छंस्तदाप्नोति मूर्तीष्टकृतसंशयम् ।। 3.233.१० ।।\nनरकं महदाप्नोति शृगालश्चैव जायते ।।\nमाता पिता गुरुश्चैव ज्येष्ठो भ्राता तथा स्वसा ।। ११ ।।\nपितृव्यो मातुलश्चैव तथा मातृष्वसा द्विजाः ।।\nपितृष्वसा तथा श्वश्रूर्गुरुभार्या तथैव च।। ।। १२ ।।\nमातामहश्च श्वशुरः पूजनीयाः प्रयत्नतः ।।\nप्रत्युत्थानश्च कर्तव्यं तेषां पूर्वाभिवादनम् ।। १३ ।।\nमातुलश्च पितृव्यश्च यदा स्यातां कनी यसौ ।।\nनाभिवाद्यास्तु ते पूर्वं प्रत्युत्थानं तु कारयेत् ।। १४ ।।\nउच्छिष्टो न स्पृशेच्छीर्षं सर्वे प्राणास्तदाश्रयाः ।।\nपूर्वां सन्ध्यां जपंस्तिष्ठेदासीनश्चैव पश्चिमाम् ।। १५ ।।\nमध्यन्दिने निशाकाले त्वर्धरात्रे विशेषतः ।।\nचतुष्पथं न सेवेत उपसन्ध्ये तथैव च ।। १६ ।।\nनास्तिक्यं वेदनिन्दाञ्च देवतानाञ्च कुत्सनम् ।।\nद्वेषस्तम्भातिमानौ च तैक्ष्ण्यं चैव विवर्जयेत ।। १७ ।।\nपरस्य दण्डं नोद्यच्छेत्क्रुद्धो नैनं निपातयेत् ।।\nअन्यत्र पुत्राच्छिष्याद्वा शिष्ट्यर्थं ताडनं स्मृतम् ।। १८ ।।\nन ब्राह्मणं परिवदेन्नक्षत्राणि न निर्दिशेत् ।।\nतिथिं पक्षस्य न ब्रूयात्तथास्यायुर्न रिष्यते ।। १९ ।।\nप्रागस्तशायी न भवेन्न चाभ्युदयशायिकः ।।\nअवलोक्यो न चादर्शो मलिनो बुद्धिमत्तरैः ।। 3.233.२० ।।\nअकृत्वा देवतापूजां नान्यं गच्छेत्कदाचन ।।\nअन्यत्र  तु गुरुं वृद्धं धार्मिकं वा विचक्षणम्।।२१।।\nवर्जयेच्च तथा प्राज्ञाश्चासनाकर्षणं सदा ।।\nस्नात्वा तु नावमाजेत गात्राणि तु विचक्षणः ।। २२।।\nविपर्ययं न कुर्वीत वाससो बुद्धिमान्नरः ।।\nतथा नान्यधृतं धार्यं न चापदशमेव च ।। २३ ।।\nअन्यदेव भवेद्वासः शयनीये द्विजोत्तमाः ।।\nअन्यद्रथ्यासु देवानां त्वर्चायामन्यदेव तु ।। २४ ।।\nउपवासं तु कुर्वीत स्नातः शुचिरलंकृतः ।।\nपर्वकालेषु सर्वेषु ब्रह्मचारी तथा भवेत् ।। २५ ।।\nपिप्पलं च वटञ्चैव शणशाकं तथैव च ।।\nउदुम्बरं न खादेत भव्यार्थी पुरुषः सदा ।।२६ ।।\nपुत्रमांसोपमं मांसं पृष्ठमांसं च वर्जयेत् ।।\nपाणौ च लवणं रात्रौ दधिसक्तूंस्तथैव च ।। २७ ।।\nसायं प्रातश्च भुञ्जीत नान्तराले कदाचन ।।\nसायं प्रातर्मनुष्याणामशनं देवनिर्मितम् ।। २८ ।।\nभूमौ सदैव चाश्नीयान्न चासीनो च शब्दवत् ।।\nतोयपूर्णं यदा पानमतिथिभ्यो द्विजोत्तमाः ।। २९ ।।\nपश्चाद्भुञ्जीत मेधावी न चाप्यन्यमना नरः ।।\nन धावेद्वर्षमाणे तु नदीं मत्तां न लङ्घयेत् ।।3.233.३०।।\nगां चरन्तीं पिबन्तञ्च वत्सकं न निषेधयेत ।।\nसमानमेकपङ्क्त्यां तु देयमन्नं तथा भवेत्।।३१।।\nपङ्क्त्यान्तु विषमं दत्त्वा नरकं प्रतिपद्यते ।।\nविषं हालाहलं भुङ्क्ते यो प्रदाय सुहृज्जने ।। ३२ ।।\nलोष्ठमर्दी तृणच्छेदी नखखादी च यो नरः ।।\nनित्योच्छिष्टो भवेद्यः स नेहायुर्विन्दते महत् ।। ३३ ।।\nपरं ज्ञेयमनायुष्यं परदाराभिमर्शनम् ।।\nउदक्यागमनं ज्ञेयमलंघ्यं परमं सुखम् ।। ३४ ।।\nपुरीषमूत्रे नोदीक्षेन्नाधितिष्ठेत्कदाचन ।।\nउदक्यया तु संभाषां न तु कुर्वीत कर्हिचित् ।। ३५ ।।\nनाधितिष्ठेत्तुषं जातु केशभस्मकपालिकाः ।।\nअन्यस्य चाप्युपस्थानं दूरतः परिवर्जयेत् ।। ३६ ।।\nत्रीणि तेजांसि नोच्छिष्टो नालभेत कदाचन ।।\nअग्निं गां ब्राह्मणं चैव तथा ह्यायुर्न रिष्यते ।। ३७ ।।\nत्रीणि तेजांसि चोच्छिष्टो नोदीक्षेत कदाचन ।।\nसूर्याचन्द्रमसौ चैव नक्षत्राणि च सर्वशः ।। ३८ ।।\nनावमन्येत धर्मज्ञ त्रीणि तेजांसि पण्डितः ।।\nअग्निं च कुलपुत्रं च ब्राह्मणञ्च द्विजोत्तमाः ।। ३९ ।।\nत्रीन्कृशान्नावजानीयाद्दीर्घमायुर्जिजीविषुः ।।\nब्राह्मणं क्षत्रियं सर्पं सर्वे ह्याशीविषास्त्रयः ।। 3.233.४० ।।\nनाध्यापयेदथोच्छिष्टो नाधीयीत कदाचन ।।\nसर्वं च तिलसंबद्धन्नाद्यादस्तमिते रवौ ।। ४१ ।।\nऊर्ध्वप्राणा ह्युत्क्रमन्ति यूनः स्थविर आयति ।।\nप्रत्युत्थानाभिवादाभ्यां पुनस्तान्प्रतिपद्यते ।। ४२ ।।\nअभिवादयेत वृद्धांश्च आसनं चैव दापयेत् ।।\nकृताञ्जलिरुपासीत गच्छतः पृष्ठतोऽन्वियात् ।। ४३ ।।\nनासीत चासने भिन्ने भिन्नं कास्यं च वर्जयेत् ।।\nनैकवस्त्रेण भोक्तव्यं न नग्नः स्नानमर्हति ।। ४४ ।।\nगुरुणा वैरनिर्बन्धो न कर्त्तव्यः कदाचन ।।\nअनुमान्यः प्रसाद्यश्च गुरुः क्रुद्धो विजानता ।। ४५ ।।\nदूरादावसथान्मूत्रं दूरादात्मावसेचनम् ।।\nउच्छिष्टोन्मार्जनं चैव दूरात्कार्यं विजानता ।। ४६ ।।\nउपानहो च वस्त्रं च धृतमन्यैर्न धारयेत् ।।\nपादं पादेन नाक्रामेन्न कण्डूये्न शौचयेत् ।। ४७ ।।\nहीनाङ्गानतिरिक्ताङ्गान्विद्याहीनान्विगर्हितान् ।।\nरूपद्रविणहीनांश्च सत्त्वहीनांश्च नाक्षिपेत् ।। ४८ ।।\nभुञ्जानो ब्राह्मणश्रेष्ठो नैव शङ्कां समाचरेत् ।।\nदधि चाप्यनुपानं च न कर्त्तव्यं भवार्थिना ।। ४९ ।।\nआचम्य चैव हस्तेन परिस्राव्यं तथोदकम् ।।\nअङ्गुष्ठचरणस्याग्रे दक्षिणस्य तथोपरि ।। 3.233.५० ।।\nपरापवादं न ब्रूयान्नाप्रियश्च कदाचन ।।\nन मन्युः कस्यचित्कार्यः कदाचिदपि वै द्विजः ।। ५१ ।।\nहोमश्चानुदिते सूर्ये दातव्यो द्विजपुङ्गवाः ।।\nतावद्भवति वह्निस्थो यावन्नोदेति भास्करः ।। ५२ ।।\nपरीप्सितं च वह्निस्थः सम्यग्दत्तामथाहुतिम् ।।\nतदा भासयते सर्वं त्रैलोक्यं सचराचरम् ।। ५३ ।।\nपतितैस्तु कथां नेच्छेद्दर्शनं चापि वर्जयेत् ।।\nसंसर्गं न च गच्छेत्तु तथास्यायुर्न रिष्यते ।। ५४ ।।\nवृद्धो ज्ञातिस्तथा मित्रं दरिद्रं च कुलोद्गतम् ।।\nगृहे वासयितव्यानि धन्यानि मुनिसत्तमाः ।। ५५ ।।\nब्राह्मणस्य पदाभ्यां तु वसेत्पूजितमालयम् ।।।\nसन्ध्यास्वध्ययनं वर्ज्यं भोजनं स्वपनक्रिया ।। ५६ ।।\nनक्तं न कुर्यात्पित्र्याणि भुक्त्वा चैव प्रसाधनम् ।।\nपानीयस्य क्रिया नक्तं न कार्या भूतिमिच्छता ।। ५७ ।।\nअनिमन्त्रितो न गच्छेत्तु यज्ञं गच्छेत्तु दर्शकः ।। ५८।।\nचरितानि पुराणानां श्रोतव्यानि पुनःपुनः ।।\nश्रुतिस्मृत्युदितं धर्मं त्वनुतिष्ठेत्तथा सदा ।। ५९ ।।\nसुखी स्यात्तत्प्रसक्तस्तु इह लोके परत्र च ।। 3.233.६० ।।\nश्रुतिस्तु वेदो विज्ञेयो धर्मशास्त्रं तथा स्मृतिः ।\nते सर्वार्थेषु मीमांस्ये ताभ्यां धर्मो हि निर्बभौ ।। ६१ ।।\nयोऽवमन्येत भूतेभ्यो हेतुशास्त्राश्रयाद्द्विजाः ।।\nसाधुभिः स बहिष्कार्यो नरकाग्नेस्तु भाजनम् ।। ६२।।\nवेदः स्मृतिः सदाचारः स्वस्य च प्रियमात्मनः ।।\nएतच्चतुर्विधं प्राहुः साधूनां धर्मलक्षणम् ।।६३।।\nचातुर्वर्ण्यव्यवस्थानं यस्मिन्देशे न विद्यते ।।\nस म्लेच्छविषयो ज्ञेय आर्यावर्त्तमतः परम् ।।६४।।\nसरस्वतीदृषद्वत्योर्देवनद्योर्यदन्तरम् ।।\nतं देवविहितं देशं ब्रह्मावर्तं प्रचक्षते ।। ६५ ।।\nयस्मिन्देशे य आचारः पारम्पर्यक्रमागतः ।।\nवर्णानां सान्तरालानां स सदाचार उच्यते ।। ६६ ।।\nवैदिकैः कर्मभिः पुण्यैर्निषेकादिर्द्विजन्मनाम् ।।\nकार्याः शरीरसंस्काराः पावनाः प्रेत्य चेह च।।६७।।\nगार्भैः कृत्यैर्जातकर्मचौलमौञ्जीनिबंधनैः ।।\nवैजिकं गार्भिकं चैनो द्विजानामपहन्यते ।। ६८ ।।\nस्वाध्यायेन व्रतैहोंमैस्त्रैविद्येनेज्यया सुतैः ।।\nमहायज्ञैश्च यज्ञैश्च ब्राह्मीयं क्रियते तनुः।।६९।।\nगर्भाष्टमेब्दे कुर्वीत ब्राह्मणस्योपनायनम् ।।\nगर्भादेकदशे राज्ञो गर्भात्तु द्वादशे विशः।।3.233.७०।।\nआषोडशाद्ब्राह्मणस्य सावित्री नातिवर्तते।।\nआद्वाविंशात्क्षत्त्रबन्धोराचतुर्विजतेर्विशः।।७१।।\nअत ऊर्ध्वं त्रयोप्येते यथाकालमसंस्कृताः।।\nसावित्रीपतिता व्रात्या भवन्ति च विगर्हिताः।।७२।।\nब्रह्मणः प्रणवं कुर्यादादावन्ते च सर्वदा।।\nस्रवत्यनोंकृतं पूर्वं परस्ताच्च विशीर्यते ।। ७३ ।।\nइन्द्रियाणां विचरतां विषयेष्वपहारिषु ।।\nसंशये यत्नमातिष्ठेद्विद्वान्यन्तेव वाजिनाम् ।। ७४ ।।\nवशीकृत्वेन्द्रियग्रामं संयम्य च मनस्तथा ।।।\nसर्वान्संसाधयत्यर्थानक्षिण्वन्योगतस्तनुम् ।। ७५ ।।\nन जातु कामः कामानामुपभोगेन शाम्यति ।।\nहविषा कृष्णवर्त्मेव भूय एवाभिवर्धते ।।७६।।\nया दुस्त्यजा दुर्मतिभिर्या न जीर्यति जीर्यतः ।।\nयासौ प्राणान्तिको रोगस्तां तृष्णां त्यजतः सुखम् ।।७७।।\nत्रिविधं नरकस्येदं द्वारं नाशनमात्मनः।।\nकामः क्रोधस्तथा लोभस्तस्मादेतत्त्रयं त्यजेत् ।। ७८ ।।\nइन्द्रियाणां प्रसङ्गेन दोषमन्वेत्यसंशयम् ।।\nसंनियम्य तु तान्येव ततः सिद्धिं स गच्छति ।। ७९ ।।\nअभिवादनशीलस्य नित्यं वृद्धोपसेविनः ।।\nचत्वारि संप्रवर्धन्ते ह्यायुर्मेधा यशो बलम् ।। 3.233.८० ।।\nब्राह्मणं कुशलं पृच्छेत्क्षत्त्रबन्धुमनामयम् ।।\nवैश्यं क्षेमं समागम्य शूद्रं त्वारोग्यमेव च ।। ८१ ।।\nवित्तं बन्धुर्वयः कर्म विद्या भवति पञ्चमी ।।\nएतानि मान्यस्थानानि गरीयो यद्यदुत्तरम् ।। ८२ ।।\nन हायनैर्न पलितैर्न वित्तेन न बन्धुभिः ।।\nऋषयश्चक्रिरे धर्मं योऽनूचानः स नो महान् ।। ८३ ।।\nविप्राणां ज्ञानतो ज्यैष्ठ्यं क्षत्रियाणां च वीर्यतः ।।\nवैश्यानां धान्यधनतः शूद्राणामेव जन्मतः ।। ८४ ।।\nअहिंसयैव भूतानां कार्यं श्रेयोऽनुपालनम् ।।\nवाक् चैव मधुरा ह्यस्याः प्रयोज्या धर्मकांक्षिणा ।। ८५ ।।\nयस्य वाऽङ्मनसी शुद्धे सम्यग्गुप्ते च सर्वदा ।।\nस वै सर्वमवाप्नोति वेदान्तगमनात्फलम् ।।८६।।\nवेदमेव सदाभ्यस्येत्तपस्तप्तुं द्विजोत्तमाः ।।\nवेदाभ्यासो हि विप्रस्य तपः परमिहोच्यते ।। ८७ ।।\nयोऽनधीत्य द्विजो वेदानन्यत्र कुरुते श्रमम् ।।\nस जीवन्नेव शूद्रत्वमाशु गच्छति सान्वयः ।। ८८ ।।\nमातुरग्रेऽधिजननं द्वितीयं मौञ्जिबन्धनम् ।।\nतृतीयं यज्ञदीक्षायां द्विजस्य श्रुतिचोदनात् ।। ८९ ।।\nन ह्यस्मिन्सज्जते कर्म किञ्चिदामौञ्जिबन्धनात ।।\nनाभिव्याहारयेद्ब्रह्म स्वधानियमनादृते ।।। 3.233.९० ।।\nशूद्रेण हि समस्तावद्यावद्वेदं न जानते ।।\nकृतोपनयनस्यास्य व्रतादेशनमिष्यते ।। ९१ ।।\nगुरोर्यत्र परीवादो निन्दा चापि प्रवर्तते ।।\nकर्णौ तत्र पिधातव्यौ गन्तव्यं वा ततोऽन्यतः ।।९२।।\nखरो भवेत्परीवादी श्वा वै भवति निन्दकः ।।\nपरिभोक्ता क्रिमिर्भवति कीटो भवति मत्सरी ।।९३।।\nदूरस्थो नार्चयेदेनं न क्रुद्धो नान्तिके स्त्रियाः ।।\nएकासनस्थो न भवेदापन्नोऽपि कदाचन।। ९४।।\nगोश्वोष्ट्रयानप्रासादस्वस्तरेषु कटेषु च ।।\nनासीत गुरुणा सार्धं शिलाफलकनौषु च ।। ९५ ।।\nगुरोर्गुरौ सन्निहिते गुरुवद्वृत्तिमाचरेत् ।।\nअध्यापयन्गुरुसुतो गुरुवन्मानमर्हति ।। ९६ ।।\nन कुर्याद्गुरुपुत्रस्य पादयोश्चावनेजनम ।।\nगुरुवत्प्रतिपूज्यास्तु सवर्णा गुरुयोषितः।।९७।।\nअसवर्णास्तु सम्पूज्याः प्रत्युत्थानाभिवादनैः ।।\nअभ्यञ्जनं स्थापनं च गात्रोत्सादनमेव च।।९८।।\nगुरुपत्न्या न कार्याणि केशानां च प्रसाधनम्।।\nगुरुपत्नी च युवतिर्नाभिवाद्येह पादयोः।।९९।।\nपूर्णा विंशतिवर्षेण गुणदोषौ विजानता।।\nमात्रा स्वस्रा दुहित्रा वा न विविक्तासनो भवेत्।।3.233.१००।।\nबलवानिन्द्रियग्रामो विद्वांसमपि कर्षति ।।\nविप्रोष्य पादग्रहणं त्वन्वहञ्चाभिवादनम् ।।१०१।।\nगुरुदारेषु कुर्वीत सतां धर्ममनुस्मरन् ।।\nस्त्रियो रत्नान्यथो विद्या धर्मस्सत्यं सुभाषितम्।।१०२।।\nशिल्पानि चाप्यदुष्टानि समादेयानि सर्वतः।।\nअब्राह्मणादध्ययनं चापत्काले विधीयते।।१०३।।\nअनुव्रज्या च शुश्रूषा यावदध्ययनं गुरौ ।।\nनाब्राह्मणगुरौ शिष्यो वासमात्यन्तिकं वसेत् ।। १०४ ।।\nब्राह्मणे वाननूचाने काङ्क्षन्गतिमनुत्तमात् ।।\nपितृभिर्मातृभिर्नार्यः पतिभिर्देवरैस्तथा।।१०५।।\nभूष्या भूषयितव्याश्च बहुकल्याणमीप्सुभिः।।\nयत्र नार्यस्तु पूज्यन्ते रमन्ते तत्र देवताः ।। १०६ ।।\nयत्रैतास्तु न पूज्यन्ते सर्वास्तत्राफलाः क्रियाः ।।\nसन्तुष्टो भार्यया भर्ता भार्या भर्त्रा तथैव च ।। १०७ ।।\nयस्मिन्नेतत्कुले नित्यं कल्याणं तत्र वै धुवम् ।।\nकुविवाहैः क्रियालोपैर्वेदानध्ययनेन च ।। १०८ ।।\nकुलान्यकुलतां यान्ति ब्राह्मणातिक्रमेण च ।।\nशिल्पेन व्यवहारेण शूद्रापुत्रैश्च केवलैः ।।१०९ ।।\nगोभिरश्वैश्च यानैश्च कृष्या राजोपसेवया ।।\nअयाज्य याजनाच्चैव नास्तिक्येन च कर्मणा ।। 3.233.११०\nकुलान्यकुलतां यान्ति यानि हीनानि मन्त्रतः ।।\nमन्त्रतस्तु समृद्धानि कुलान्यल्पधनान्यपि ।। ।। १११ ।।\nकुलसंख्यान्तु गच्छन्ति कर्षन्ति च महद्यशः ।।\nऋषयः पितरो देवा भूतान्यतिथयस्तथा ।। ११२ ।।\nआशासते कुटुम्बिभ्यस्तेभ्यः कार्यं विजानता ।।\nस्वाध्यायेनार्चयेतर्षीन्होमैर्देवान्यथाविधि ।। ११३ ।।\nपितॄञ्छ्राद्धेन नॄनन्नैर्भूतानि बलिकर्मणा ।।\nदद्यादहरहः श्राद्धमन्नाद्येनोदकेन च ।। ११४ ।।\nपयोमूलफलैर्वापि पितृभ्यः प्रीतिमाहरन् ।।\nएकमप्याशयेद्विप्र पित्रर्थे पाञ्चयज्ञिके ।। ११५ ।।\nन चैवात्राशायेत्कञ्चिद्वैश्वदेवं प्रति द्विजम् ।।\nवैश्वदेवस्य सिद्धस्य गृह्येऽग्नौ विधिपूर्वकम् ।। ११६ ।।\nस्वसूत्रविहितं कुर्याद्वैश्वदेवमतन्द्रितः ।।\nप्रणीते वाप्राणीते वा हुतोत्सृष्टे जलेऽपि वा ।। ११७ ।।\nवैश्वदेवं ध्रुवं कार्यं ब्राह्मणेन विपश्चिता ।।\nपरं स्थानमवाप्नोति कृत्वैवं सततं गृही ।।\nभोजयेदतिथिं पश्चाद्भिक्षां दद्याच्च भिक्षवे ।। ११८ ।।\nयत्पुण्यफलमाप्नोति गां दत्त्वा विधिवद्गुरौ ।।\nतत्पुण्यफलमाप्नोति भिक्षां दत्त्वा यथार्चिताम् ।। ११९ ।।\nविद्यातपःसमृद्धेषु हुतं विप्रमुखाग्निषु ।।\nनिस्तारयति दुर्गेषु भवत्यक्षयमेव च ।। 3.233.१२० ।।\nसंप्राप्ताय त्वतिथये प्रदद्यादासनोदकम् ।।\nअन्नं चैव यथाशक्ति सत्कृत्य विधिपूर्वकम् ।। १२१ ।।\nशिलान्यप्युञ्छतो नित्यं पञ्चाग्नीनपि जुह्वतः ।।\nसर्वं सुकृतमादत्ते ब्राह्मणोऽनर्चितो वसन् ।। १२२ ।।\nतृणानि भूमिरुदकं वाक् चतुर्थी च सूनृता ।।\nएतान्यपि सतां गेहे नोच्छिद्यंते कदाचन ।। १२३ ।।\nएकरात्रन्तु निवसन्नतिथिर्ब्राह्मणः स्मृतः ।।\nनैकग्रामीणमतिथिं विप्रं साङ्गतिकं तथा।।१२४।।\nउपासते ये गृहस्थाः परपाकमबुद्धयः ।।\nतेन ते प्रेत्य पशुतां व्रजन्त्यन्नाद्यदायिनाम् ।।।।२९।।\nअप्रीणन्योतिथिः सायं सूर्यान्ते गृहमेधिना ।।\nकाले प्राप्तस्त्वकाले वा नास्यानश्नन्गृहे वसेत ।। १२६ ।।\nन वै स्वयं तदश्नीयादतिथिं यन्न भोजयेत् ।।\nधन्यं यशस्यमायुष्यं स्वर्ग्यञ्चातिथिपूजनम् ।।१२७ ।।\nवैश्वदेवे तु निर्वृत्ते यद्यन्योऽतिथिराव्रजेत् ।।\nतथा चान्नं यथाशक्ति प्रदद्याच्च बलिं हरेत् ।। १२८ ।।\nन भोजनार्थे स्वे विप्रः कुलगोत्रे निवेदयेत् ।।\nभोजनार्थे तु शंसन्वा वान्ताशीत्युच्यते बुधैः ।। १२९ ।।\nयदि त्वतिथिधर्मेण क्षत्त्रियो गृहमाव्रजेत् ।।\nभुक्तवत्सु च विप्रेषु कामं तमपि पूजयेत् ।।3.233.१३०।।\nवैश्यशूद्रावपि प्राप्तौ कुटुम्बे ऽतिथिधर्मिणौ ।।\nभोजयेत्सह भृत्यैस्तानानृशंस्यं प्रयोजयन् ।।१३१।।\nसख्यादीन्भार्यया सार्धं भोजयेद्गृहमागतान् ।।\nपतितश्वपचेभ्यस्तु श्वभ्यस्तु भुवि निर्वपेत् ।। १३२ ।।\nसुवासिनीः कुमारांश्च रोगिणो गर्भिणीस्तथा ।।\nअतिथिभ्योऽग्र एवैनान्भोजयेदविचारयन् ।। १३३ ।।\nअदत्त्वा तु य एतेभ्यः पूर्वं भुंक्ते विचक्षणः ।।\nस भुञ्जानो न जानाति श्वगृद्धैर्जग्धमात्मनः ।। १३४।।\nभुक्तवत्सु तु विप्रेषु स्वेषु भृत्येषु चैव हि ।।\nभुञ्जीयातां ततः पश्चादवशिष्टं तु दम्पती ।। १३५।।\nगृहस्थैर्धार्यते विप्रास्तैर्लोक्यं सचराचरम् ।।\nपाकः कार्यो गृहस्थेन भूतोद्धरणकाम्यया ।। १३६ ।।\nअघं स केवलं भुंक्ते यः पचत्यात्मकारणात्।।\nविघसाशी भवेन्नित्यं नित्यं चामृतभोजनः ।।१३७।।\nविघसं भुक्तशेषं तु यज्ञशेषं तथामृतम् ।।\nराजर्षिस्नातकाचार्यप्रियश्वशुरमातुलान् ।।१३८।।\nअर्हयेन्मधुपर्केण परिसंवत्सरोषितान् ।।\nद्वौ कालौ गृहिणः पाको वैश्वदेवश्च कीर्त्यते ।। १३९ ।।\nवेदोदितं स्वकं कर्म नित्यं कुर्यादतंद्रितः ।।\nसर्वान्समुत्सृजेदर्थास्वान्ध्यायस्य विरोधिनः ।।3.233.१४०।।\nबुद्धिवृद्धिकराण्याशु धन्यानि च हितानि च ।।\nनित्यं शास्त्राण्यवेक्षेत निगमांश्चैव वैदिकान् ।।१४१।।\nऋषियज्ञं देवयज्ञं भूतयज्ञं तथैव च ।।\nनृयज्ञं पितृयज्ञं च पञ्चयज्ञान्न हापयेत् ।।१४२।।\nअग्निहोत्रं च जुहुयादाद्यंते द्युनिशोः सदा ।।\nदर्शेन चार्धमासांते पौर्णमासे तथैव च ।।१४३।।\nतयोः कालः स्मृतः क्षीणे पूर्णे च शशलक्षणे ।।\nपशुनाप्यायनान्ते च मासान्ते सौमिकैर्मखैः।।१४४।।\nनानिष्ट्वा नवसस्येष्ट्या पशुना वाग्निमान्द्विजः।।\nनवान्नमद्यान्मासं वा दीर्घमायुर्जिजीविषुः।।१४५।।\nनवेनानर्चितो ह्यस्य पशुहव्येन चाग्नयः।।\nप्राणानेवात्तुमिच्छन्ति नवान्नामिषगर्द्धिनः।।१४६।।\nआसनाशनशय्याभिरद्भिर्मूलफलेन वा।।\nनास्य कश्चिद्वसेद्गेहे शक्तितो ऽनर्चितोऽतिथिः।।१४७।।\nपाषण्डिनो विकर्मस्थान्वैडालव्रतिकाञ्शठान्।।\nहैतुकान्बकवृत्तींश्च वाङ्मात्रेणापि नार्चयेत्।।१४८।।\nन दानं यशसे दद्यान्नो भयान्नोपकारिणे ।।\nन नृत्तगीतशीलेभ्यो हासकेभ्यश्च धार्मिकः ।। १४९ ।।\nवेदविद्याव्रतस्नाताञ्श्रोत्रियान्गृहमेधिनः ।।\nपूजयेद्धव्यकव्येषु विपरीताँस्तु वर्जयेत् ।। 3.233.१५० ।।\nशक्तितो यजमानस्य दातव्यो गृहमेधिनः ।।\nसंविभागश्च भूतेभ्यः कर्तव्योऽनुपरोधतः ।। १५१ ।।\nराजतो धनमन्विच्छेत्संसीदन्स्नातकः क्षुधा ।।\nयाज्यान्तेवासिनो वापि न त्वन्यत इति स्थितिः ।। १९२ ।।\nन जीर्णमलवद्वासा भवेच्च विभवे सति ।।\nस्वाध्याये नित्ययुक्तः स्यान्नित्यमात्महितेषु च।।१५३।।\nवैणवीं धारयेद्यष्टिं सोदकं च कमण्डलुम् ।।\nयज्ञोपवीतं वेदं च शुभे रौक्मे च कुण्डले ।। १५४ ।।\nशुक्लवासा भवेन्नित्यं परिमृष्टपरिच्छदः ।।\nन चैव प्रलिखेद्भूमिं नात्मनोपहरेत्स्रजम् ।। १५५ ।।\nनाप्सु मूत्रं पुरीषं वा ष्ठीवनं वा समुत्सृजेत् ।।\nअमेध्यलिप्तमन्यद्वा लोहितं वा विषाणि वा ।। १५६ ।।\nएतान्येव तथा वह्नौ निक्षिपेन्नैव च द्विजः ।।\nनैकः शून्यगृहे स्वप्याच्छयानं नैव बोधयेत् ।। १५७ ।।\nन दिवीन्द्रायुधं दृष्ट्वा कस्यचिद्दर्शयेद्बुधः ।।\nन शूद्रराज्ये निवसेन्नाधार्मिकजनावृते ।। १५८।।\nन पाषण्डिजनाकीर्णे नोपसृष्टे न पर्वते ।।\nवैद्यसांवत्सरैर्हीने तथा प्रबलनायके ।। १५९ ।।\nन कुर्वीत वृथा चेष्टां न वार्यञ्जलिना पिबेत् ।।\nनोत्सङ्गे भक्षयेद्भक्ष्यान्न जातु स्यात्कुतूहली ।। 3.233.१६० ।।\nन नृत्येदथ वा गायेद्वादित्राणि न वादयेत् ।।\nनास्फोटयेन्न च क्ष्वेडेन्न च रक्तां विरागयेत्।।१६१।।\nन पादौ धावयेत्कांस्ये न च पादौ प्रतापयेत् ।।\nन च्छिन्द्यान्नखरोमाणि दन्तैर्नोत्पाटयेन्नखान् ।। १६२ ।।\nपादयोर्नैव कुर्वीत दर्भेषु परिमार्जनम् ।।\nपालाशमासनं वर्ज्यं पादुके दन्तधावनम् ।। १६३ ।।\nन कर्मविफलं कुर्यादायत्यां वा सुखोदयम् ।।\nन विगर्ह्यकथाः कुर्याद्बहिर्माल्यं न धारयेत्।।१६४।।\nअद्वारेण न चातीयाद्ग्रामं वा वेश्म चैव वा।।\nरात्रौ च वृक्षमूलानि दूरतः परिवर्जयेत् ।।१६९।।\nआर्द्रपादस्तु भुञ्जीत नार्द्रपादस्तु संवि शेत ।।\nन शूद्राय मतिं दद्यान्नोच्छिष्टं न हविष्कृतम् ।।१६६।।\nन चास्योपदिशेद्धर्मं न चास्य व्रतमादिशेत् ।।\nन राज्ञः प्रतिगृह्णीयाल्लुब्धस्योच्छास्त्रवर्तिनः।।१६७।।\nनरकाणि च सर्वाणि दद्याद्राजप्रतिग्रहः ।।\nदशसूनासमश्चक्री दशचक्रसमो ध्वजी।।१६८।।\nदशध्वजसमा वेश्या दशवेश्यासमो नृपः ।।\nएतद्विज्ञाय वै राज्ञां न प्रगृह्णन्ति साधवः ।। १६९ ।।\nउपाकर्मणि चोत्सर्गे त्रिरात्रं न पठेद् द्विजः ।।\nवेदाङ्गानि पठेत्कृष्णे शुक्ले वेदमतन्द्रितः ।। ।। 3.233.१७० ।।\nनाविस्पष्टमधीयीत न शूद्रजनसन्निधौ।।\nन निशान्ते परिश्रान्तो ब्रह्माधीत्य पुनः स्वपेत्।।१७१।।\nसायं निशीथे नाध्ययनं वादित्रे न च वाद्यति।।\nअतिथिञ्चाननुज्ञाप्य मारुते वाति वा भृशम्।।१७२।।\nपशुमण्डूकमार्जारश्वसर्पनकुलादिभिः।।\nकृतेऽन्तरालगमने रुधिरे च तथा स्रुते।।१७३।।\nद्वावेतौ वर्जयेन्नित्यमनध्यायौ द्विजोत्तमः ।।\nस्वाध्यायभूमिं चाशुद्धां चात्मानमशुचिं द्विजाः ।।१७४।।\nदेवतानां गुरो राज्ञः स्नातकाचार्ययोस्तथा।।\nनाक्रमेत्कामतश्छायां बभ्रुणो दीक्षितस्य च।।१७५।।\nनात्मानमवमन्येत पूर्वाभिरसमृद्धिभिः।।\nआमृत्योः श्रियमन्विच्छेन्न तां मन्येत दुर्लभाम्।।१७६।।\nसत्यं ब्रूयात्प्रियं ब्रूयान्न ब्रूयात्सत्यमप्रियम् ।।\nप्रियं च नानृतं ब्रूयादेष धर्मः सनातनः ।। १७७ ।।\nभद्रं भद्रमिति ब्रूयाद्भद्रमित्येव वा वदेत् ।।\nशुष्कवैरं विवादं च न कुर्यात्केनचित्सह ।। १७८ ।।\nअनातुरः स्वानि खानि न स्पृशेदनिमित्ततः ।।\nगणान्नं गणिकान्नं च सूतकान्नं च वर्जयेत् ।।\nसर्वं परवशं दुःखं सर्वमात्मवशं सुखम् ।।१७९।।\nसावित्रशान्तिहोमांश्च कुर्यात्सर्वत्र नित्यशः ।।\nपितृंश्चैवाष्टकास्वर्चेन्नित्यमन्वष्टकासु च ।। 3.233.१८० ।।\nमङ्गलाचारयुक्तानां नित्यञ्च प्रयतात्मनाम् ।।\nजपतां जुह्वतां चैव विनिपातो न विद्यते ।। १८१ ।।\nन पादपाणिचपलो न नेत्रचपलो द्विजः ।।\nन स्याद्वाक्च पलश्चैव न परद्रोहकर्मधीः ।। १८२ ।।\nयेनास्य पितरो याता येन याताः पितामहाः ।।\nतेन यायात्सतां मार्गं तेन गच्छन्न रिष्यते ।। १८३ ।।\nऋत्विक्पुरोहिताचार्यमातुलातिथिसंश्रितैः ।।\nबालवृद्धातुरैर्वैद्यैर्ज्ञातिसम्बन्धिबान्धवैः ।। १८४ ।।\nमातापितृभ्यां जामीभिर्भ्रात्रा पुत्रेण भार्यया ।।\nदुहित्रा दासवर्गेण विवादं न समाचरेत् ।। १८५ ।।\nएतैर्विवादं सन्त्यज्य सर्वांल्लोकाञ्जयेद् गृही ।।\nतस्मादेतैरधिक्षिप्तः सहेतासंज्वरं सदा ।। १८६ ।।\nप्रतिग्रहणसमर्थोऽपि प्रसंगं तत्र वर्जयेत् ।।\nप्रतिग्रहेण विप्राणां ब्राह्मं तेजो विनश्यति ।। १८७ ।।\nन च द्रव्यमविज्ञाय विधिं धर्म्यं प्रतिग्रहे ।।\nप्राज्ञः प्रतिग्रहं कुर्यादवसीदन्नपि क्षुधा ।। १८८।।\nअतपास्त्वनधीयानः प्रतिग्रहरुचिर्द्विजः ।।\nअम्भस्य संप्लवेनैव सह तैनैव मज्जति ।। १८९ ।।\nतस्मान्न विद्वान्गृह्णीयाद्यस्मात्तस्मात्प्रतिग्रहम् ।।\nअल्पकेनाप्यविद्वांस्तु पङ्के गौरिव सीदति ।। 3.233.१९० ।।\nप्रतिग्रहसमर्थोऽपि नादत्ते यः प्रतिग्रहम् ।।\nये लोका दानशीलानां स तानाप्नोति शाश्वतान् ।। १९१ ।।\nगुरून्भृत्यानुज्जिहीषुरर्चिष्यन्देवतातिथीन् ।।\nसर्वतः प्रतिगृह्णीयान्न तु तृप्येत्स्वयं ततः ।। १९२ ।।\nगुरुष्वभ्यवतीतेषु विना वातैर्गृहे वसन् ।।\nआत्मनो वृत्तिमन्विच्छन्गृह्णीयात्साधुतः सदा ।। १९३ ।।\nधर्मध्वजोऽथ वा लुब्धश्छद्मस्थो लोकनिन्दकः ।।\nवैडालव्रतिको ज्ञेयो हिंस्रः सर्वातिसाधकः ।। १९४ ।।\nअधोदृष्टिर्नैकृतिकः स्वार्थसाधनतत्परः ।।\nशठो मिथ्याविनीतश्च बकव्रतचरो द्विजः ।। १९५ ।।\nये बकव्रतिनो विप्रा ये च मार्जारलिङ्गिनः ।।\nते पतन्त्यन्धतामिस्रं सह पापेन कर्मणा ।। १९६ ।।\nन धर्मस्यापदेशेन पापं कृत्वा व्रतं चरेत् ।।\nव्रतेन पापं प्रच्छाद्य कुर्वन्स्त्रीशूद्रदम्भनम ।।\nप्रेत्येह तादृशो विप्रो गृह्यते ब्रह्मवादिभिः ।। १९७ ।।\nछद्मना चरितं तच्च व्रतं रक्षांसि गच्छति ।।\nअलिङ्गो लिङ्गिवेशेन यो वृत्तिमुपजीवति ।। १९८ ।।\nस लिङ्गिनां हरत्येनस्तिर्यग्योनौ च जायते ।।\nपरकीयनिपानेषु न स्नायाद्धि कदाचन ।।\nनिपानकर्तुः स्नात्वा तु दुष्कृतांशेन लिप्यते ।। १९९ ।।\nयानं शय्यासनं वस्त्रं कूपोद्यानगृहाणि तु।।\nअदत्तान्युपभुञ्जानो ह्येनसः स्यात्तुरीयभाक् ।।3.233.२००।।\nयमान्सेवेत सततं न नित्यं नियमान्बुधः ।।\nयमान्संत्यज्य कुर्वाणो नियमान्केवलान्भजन् ।।२०१।।\nशौचमिज्या तपो दानं स्वाध्यायोपस्थनिग्रहः ।।\nव्रतोपवासो मौनं च स्नानं च नियमा दश ।।२०२ ।।\nआनृशंस्यं क्षमा सत्यमहिंसा च दमः स्पृहा ।।\nध्यानं प्रसादो माधुर्यं चार्जवं च यमा दश ।।२०३।।\nनाश्रोत्रियतते यज्ञे ग्रामयाजिहुते तथा ।।\nस्त्रिया क्लीबेन च हुते भुञ्जीयाद्ब्राह्मणः क्वचित् ।।२०४।।\nयज्ञोऽनृतेन क्षरति तपः क्षरति विस्मयात् ।।२०५।।\nआयुर्विप्रापवादेन दानं च परिकीर्त्तनात् ।।\nधर्मं शनैः सञ्चिनुयाद्वल्मीकमिव पुत्तिकाः ।। २०६ ।।\nपरलोकसहायार्थं परपीडां विवर्जयेत् ।।\nउत्तमैरुत्तमैर्निऽत्यं सम्बन्धानाचरेत्सह ।।२०७ ।।\nनिनीषुः कुलमुत्कर्षमधमानधमाँस्त्यजेत् ।।\nएधोदकं मूलफलमन्नमभ्युद्धृतं च यत् ।। २०८ ।।\nसर्वतः प्रतिगृह्णीयान्मध्वथाभयदक्षिणाम् ।।\nआहृत्याभ्युद्यतां भिक्षां गृह्णीयादप्रचोदिताम् ।।\nअन्यत्र कुलटाषण्ढपतितस्तेनविद्विषः ।। २०९ ।।\nशय्यां गृहाञ्शुभान्गन्धानापः पुष्पमणीर्दधि ।।\nधाना मत्स्याः पयो मांसं शाकं चैव तु निर्णुदेत ।। 3.233.२१० ।।\nयोऽन्यथासन्तमात्मानमन्यथा सत्सु भाषते ।।\nकिं तेन न कृतं पापं चौरेणात्मापहारिणा ।। २११ ।।\nवाच्यर्था नियतास्सर्वे वाङ्मूला वाग्विनिस्सृताः ।।\nतां तु यः स्तेनयेद्वाचं स सर्वस्तेयकृन्नरः ।। ।। २१२ ।।\nसन्तानिकं यक्ष्यमाणमध्वगं सर्ववेदगम् ।।\nगुर्वर्थं पितृमात्रर्थं स्वाध्यायार्थमतापिनः ।। २१३ ।।\nन चैतान्स्नातकान्विन्द्याद्ब्राह्मणान्धर्मभैक्षुकान् ।।\nनिःस्वेभ्यो देयमेतेभ्यो दानं विद्या विशेषतः ।। २१४ ।।\nएतेभ्यो हि द्विजाग्रेभ्यो देयमन्नं सदक्षिणम् ।।\nइतरेभ्यो बहिर्वेद्यां कृतान्नं देयमुच्यते ।। २१५ ।।\nकृतदारोऽपरान्दारान्भिक्षित्वा योऽधिगच्छति ।।\nरतिमात्रं फलं तस्य द्रव्यदातुस्तु सन्ततिः ।। २१६ ।।\nयस्य त्रैवार्षिकं भक्तं पर्याप्तं भृत्यवृत्तये ।।\nअधिकं वापि विद्येत स सोमं पातुमर्हति ।। २१७ ।।\nअतः स्वल्पीयसि द्रव्ये यः सोमं पिबति द्विजः ।।\nस पीतसोमपूर्वोऽपि तस्य नाप्नोति तत्फलम् ।। २१८ ।।\nसक्तः परजने दाता स्वजने दुःखजीविनि ।।\nमध्वापीतौ विषास्वादः स धर्मप्रतिरूपकः।। २१९ ।।\nभृत्यानामुपरोधेन यः करोत्यौर्ध्वदैहिकम् ।।\nतद्भवत्यमुखोदर्कं जीवतोऽस्य मृतस्य वा ।। 3.233.२२० ।।\nन यज्ञार्थे द्विजः शूद्राद्भिक्षां लिप्सेत धर्मवित् ।।\nयजमानो हि भिक्षित्वा चण्डालः प्रेत्य जायते ।। २२१ ।।\nयज्ञार्थमर्थं भिक्षित्वा यो न सर्वं प्रयच्छति ।।\nस याति भासतां विप्रः काकतां वा शतं समाः ।। २२२ ।।\nदेवस्वं ब्राह्मणस्वं च यो लोभान्नोपजीवति ।।\nस पापात्मा परे लोके गृद्ध्रोच्छिष्टेन जीवति ।। २२३ ।।\nइष्टिं वैश्वानरीं विप्रो निर्वपेदब्दपर्यये ।।\nकृतानां पशुसोमानां निष्कृत्यर्थमसम्भवे ।। २२४ ।।\nआपत्कल्पेन यो धर्मं कुरुतेऽनापदि द्विजः ।।\nसमाप्नोति फलं तस्य परत्रेति विचारितम् ।। २२५ ।।\nप्रभुः प्रथमकल्पस्य योऽनुकल्पेषु वर्तते ।।\nधर्मेण योगं नाप्नोति नरकं चैव गच्छति ।। २२६ ।।\nक्षत्त्रियो बाहुवीर्येण तरेदापदमात्मनः ।।\nधनेन वैश्यशूद्रौ तु जपहोमैर्द्विजातयः ।। २२७ ।।\nन वै कन्या न युवतिर्नाल्पविद्यो न बालिशः ।।\nहोता स्यादग्निहोत्रेषु नार्तो नासंस्कृतस्तथा ।। २२८ ।।\nप्राजापत्यमदत्त्वाश्वमग्न्याधेयस्य दक्षिणाम् ।।\nअनाहिताग्निर्भवति ब्राह्मणो विभवे सति ।।२२९।।\nपुण्यान्यन्यानि कुर्वीत श्रद्दधानो जितेन्द्रियः ।।\nन त्वल्पदक्षिणैर्यज्ञैर्यजेतेह कथंचन ।। 3.233.२३० ।।\nहन्त्यल्पदक्षिणो यज्ञस्तस्मान्नाल्पधनो यजेत् ।।\nबालातपं न सेवेत न दिवा मैथुनं व्रजेत् ।। २३१ ।।\nप्रायश्चित्तीयतां प्राप्य प्रायश्चित्तं समाचरेत् ।।\nमातुः स्वसारं वा पुत्रीं परभार्यां प्रकीर्तयेत् ।।२३२।।\nनदीं तरेन्न बाहुभ्यां वर्जयेत्कूपलङ्घनम् ।।\nयथाकथंचिन्नोदीक्षेदादित्यं तेजसां निधिम् ।। २३३ ।।\nन क्रुद्धस्य गुरोर्वक्त्रं नैवादर्शममार्जितम् ।।\nस्नानभोजनपानानि वाहेभ्यो नाचरेत्पुनः ।। २३४ ।।\nयत्नेन बिभ्रियाद्दारान्वाग्मिनोऽकृपणान्द्विजान् ।। २३५ ।।\nबद्धङ्गवादिकं यस्तु यवसेनोदकेन च।।\nप्रतिजागर्ति नो विप्रः स याति नरकं महत् ।। ।। २३६ ।।\nनारोहेद्विषमं शैलं नावं संशयितांस्तरून् ।।\nन पातयेत लोष्टेन न काष्ठेन फलं द्रुमात् ।। २३७ ।।\nशिरःस्नातस्तु तैलेन नाङ्गं किञ्चिदपि स्पृशेत् ।।\nवहेन्न भारं शिरसा युगपन्नाग्निवारिणी ।। ३३८ ।।\nन तोयं प्रक्षिपेद्वह्नौ वह्निं तोये तथैव च ।।\nवर्जयेदतिसौहार्दं भोज्यान्नस्य च कुत्सनम् ।। २३९ ।।\nराजद्विष्टं गणद्विष्टं लोकद्विष्टं विवर्जयेत् ।।\nसायं प्रातश्च विदुषां शृणुयात्पुष्कला गिरः ।। 3.233.२४० ।।\nसंस्कृतं पायसं नित्यं यवाग्वां कृसरं वदेत् ।।\nश्मश्रुकर्मणि चायुष्यं जीवितेन तथा कृतिः ।। २४१ ।।\nव्याधितानां तु सर्वेषामायुषः प्रतिनन्दनम् ।।\nश्रान्तस्य विश्रमश्चेति चाढ्यतां सीरिणस्तथा ।। २४२ ।।\nआसीनस्य सुखं चापि पुण्याहमपि गच्छतः ।।\nदेवकर्मप्रवृत्तस्य प्रासादं परिकीर्तयेत् ।। २४३ ।।\nन जातु त्वमिति ब्रूयादापन्नोपि महत्तरम् ।।\nत्वंकारो वा वधो वेति विद्वत्सु न विशिष्यते ।। २४४ ।।\nअवराणां समानानां शिष्याणाञ्चैतदिष्यते ।।\nएक एव चरेद्धर्मं न धर्मध्वजिको भवेत् ।। २४५ ।।\nअर्चेद्देवान्न दम्भेन सेवेतामायया गुरून् ।।\nनिधिं विदध्यात्पारक्यं यत्रार्थः शब्दवानिति ।। २४६ ।।\nकर्म वै सफलं कृत्वा गुरूणां प्रतिपादयेत् ।।\nवृद्धान्नाति वदेज्जातु न तु सम्प्रेषयेत्क्वचित् ।।२४७।।\nन वेगितोऽन्यकार्यः स्यान्नादित्वान्नानि कुत्सयेत्।।\nमुक्तकेशो न गच्छेत्तु स्वप्नाहारसभास्त्रियः।।२४८।।\nपाणिनालभ्य निष्क्रामेद्रत्नपूज्याज्यमण्डलम् ।।\nप्रदक्षिणन्तु कुर्वीत मंगल्यं सर्वदा यतिः।।२४९।।\nसूनाञ्च बन्धनागारं नृपनृत्यगृहे तथा ।।\nअन्तः पुरं च ऋषयो दूरतः परिवर्जयेत् ।। 3.233.२५० ।।\nत्रिः पक्षस्य कृतश्मश्रुर्नखलोमानि कल्पयेत् ।।\nन प्रतिस्फालयेदम्बु पाणिना चरणेन वा ।। २५१ ।।\nनासंवृतमुखः कुर्यात्क्षुतमंगविजृम्भणम् ।।\nनाद्वारेण सुहृद्वेश्म न द्वारेण रिपोर्विशेत् ।। २५२ ।।\nन सर्पशस्त्रैः क्रीडेत्तु नदीवेगं विवर्जयेत् ।।\nविद्यात्प्रतिक्षणं मृत्योरयथातथचेष्टितम् ।। २५३ ।।\nआहरेज्ज्ञानमर्थांश्च नरो ह्यमरवत्सदा ।।\nकेशैरिव गृहीतस्तु मृत्युना धर्ममाचरेत् ।। २५४ ।।\nप्रविशेज्जनसंबाधं तथातिगहनं न च ।।\nहेम नासंस्कृतं धार्यं निशि लोष्टं न च क्षिपेत् ।।२५५।।\nआदौ पङ्क्त्यां न चाश्नीयाद्वर्जयेद्भूमिताडनम्।।\nवर्जयेच्छात्रशबलं दिवा निद्रां तथैव च ।। २५६ ।।\nकामः क्रोधो भयो हर्षं लोभो दर्पस्तथैव च ।।\nरिपवः षड् विजेतव्या पुरुषेण विपश्चिता ।। २५७ ।।\nअरिषड्वर्गसंन्यासात्कुर्यादिन्द्रियनिग्रहम ।।\nयोगक्षेमं सदोत्थानात्प्रज्ञां वृद्धोपसेवनात् ।। २५८ ।।\nप्रश्रयेण जयेन्मानं दैन्यं दृष्टांत संश्रयात् ।।\nअक्रोधेन जयेत्क्रोधं विनयेन त्वनार्यताम् ।। २५९ ।।\nशीघ्रत्वाद्धस्तपादं च वाचमुच्चारणाज्जयेत् ।।\nअज्ञानं ज्ञानसंयोगात्कामं कामांगवर्जनात् ।। 3.233.२६० ।।\nधर्मिष्ठैरागमैर्लोभं क्रोधं मैत्र्याद्विवर्जयेत् ।।\nकारुण्येन जयेन्मानं कालं कार्योपपत्तिभिः ।। २६१ ।।\nआत्मानं सुखदुःखाद्यं त्वनभिज्ञाय योजयेत् ।।\nधृत्या शिश्नोदरं रक्षेत्पाणिपादं च चक्षुषा ।। २६२ ।।\nचक्षुःश्रोत्रे च मनसा मनो वाचं च कर्मणा ।।\nदेश कालानुबन्धार्थं धर्माणामविरोधि यत् ।। २६३ ।।\nतत्तत्सुखं निषेवेत नाकस्मान्निःसुखी भवेत् ।।\nरूपसंदर्शनश्रव्यरसगन्धान्सदा जयेत्।।२६४।।\nवसन्नपि सदोमध्ये ह्यसक्तो मनसा भवेत् ।।\nपरेषान्तत्र संदध्यात्प्रतिकूलं यदात्मनः ।। २६५ ।।\nकृच्छ्रेष्वपि न तत्कुर्यात्साधूनां यदसम्मतम् ।।\nजीर्णाशी च मिताशी च हिताशी च तथा भवेत् ।।२६६।।\nशस्यते यैर्गुणैरन्यैर्येरन्यैरर्जितं यशः ।।\nउञ्छवृत्तिर्भवत्येव विपरीतमतस्त्यजेत् ।। २६७ ।।\nसुकारुणिकमात्मानं ख्यापयेन्नापि निर्घृणम् ।।\nदेशकालौ च शक्तिं च जनताञ्चावलोकयेत् ।। २६८ ।।\nन मृदुः स्यान्न च क्रूरो ह्युभावेव समाश्रयेत् ।।\nमृदुर्भवत्यवज्ञातः तीक्ष्णादुद्विजते जनः ।। २६९ ।।\nअनालक्षितचित्तः स्यान्नैकान्ते किञ्चिदाचरेत् ।।\nविद्यात्परस्य रन्ध्राणि स्वरंध्रं छादयेत्पुनः ।। 3.233.२७० ।।\nगूहेत्कूर्म इवाङ्गानि रक्षेदात्मानमात्मना ।।\nवागादीनि सहायानि कृत्वा प्रज्ञां च मन्त्रिणम् ।। २७१ ।।\nधर्मकामसमृद्ध्यर्थं दासाद्यर्थः पुमान्भवेत् ।।\nअर्थानर्थौ समासाद्य हर्षदैन्ये विवर्जयेत्।।२७२।।\nदुःखे दुःखाधिकान्पश्येत्सुखे पश्येत्सुखाधिकान ।।\nनत्वेवं मूढवद्दध्यादात्मानं सुखदुःखयोः।।२७३।।\nहर्षस्थानसहस्राणि शोकस्थानशतानि च ।।\nदिवसेदिवसे मूढमाविशन्ति न पण्डितम्।।२७४ ।।\nन तत्कुर्वीत यस्यान्ते हर्षोपालम्भमाप्नुयात् ।।\nअज्ञानप्रभवो मोहस्तस्माद्रागः प्रवर्तते ।।२७५।।\nरागाद्वेषस्ततः क्रोधः क्रोधान्मानोऽभिजायते ।।\nमानादपार्थकं कर्म कर्मतोऽशुभलक्षणम् ।। २७६ ।।\nजन्ममृत्युजराव्याधिदुःखशोकप्रवर्त्तनम् ।।\nअप्रमादो वृद्धसेवा तत्प्रज्ञामूलमिष्यते ।। २७७ ।।\nज्ञानाद्धर्मः सुखं धर्मान्निःश्रेयोऽभ्युदयात्मकम् ।।\nइष्टेन्द्रियार्थसंयोगो भवेदुदयलक्षणम् ।। २७८ ।।\nनारुन्तुदः स्यादनृशंसवादी नहीनतः परमभ्याददीत ।।\nययास्य वाचा पर उद्विजेत न तां वदेदुषतीं पापलोकाम् ।। २७९ ।।\nवाक्सायका वदनान्निष्पतन्ति यैराहतः शोचति रात्र्यहानि।।\nपरस्य नुर्मर्मसु ते पतन्ति न तान्धीरोऽवसृजेद्वै परेषु।।3.233.२८०।।\nप्रियाणि लोके शृणुते प्रियंवदः प्रियाणि चाप्नोति प्रियाणि चाश्नुते ।।\nप्रियश्च सर्वस्य जनस्य जायते जनानुरागप्रभवा हि संपदः ।। २८१।।\nआचारयुक्तस्त्रिदिवं प्रयाति आचारवानेव भवत्यरोगः ।।\nआचारवानेव चिरन्तु जीवेदाचारवानेव भुनक्ति लक्षणम् ।। २८२ ।।\nइति श्रीविष्णुधर्मोत्तरे  तृतीयखण्डे मार्कण्डेयवज्रसंवादे हंसगीतासु आचारवर्णनो नाम त्रयस्त्रिंशदधिकद्विशततमोऽध्यायः ।। २३३।।\n3.234\nहंस उवाच ।।\nप्रायश्चित्तीयतां प्राप्य दैवात्पूर्वकृतेन वा ।।\nन संसर्गं व्रजेत्सद्भिः प्रायश्चित्तेऽकृते नरः ।। १ ।।\nब्रह्महत्या सुरापानं स्तेयं गुर्वाङ्गनागमः ।।\nमहान्ति पातकान्याहुः संयोगमपि तैः सह ।। २ ।।\nअनृतं च समुत्कर्षे राजगामि च पैशुनम् ।।\nगुरोश्चालीकनिर्बन्धः समानि ब्रह्महत्यया।।३।।\nब्रह्मोज्झता वेदनिन्दा कौटसाक्ष्यं सुहृद्वधः।।\nगर्हितान्नाद्ययोर्जग्धिः सुरापानसमानि षट् ।।४।।\nनिक्षेपस्यापहरणं नराश्वरजतस्य च।।\nभूमिवज्रमणीनां च रुक्मस्तेयसमं स्मृतम् ।।५।।\nरेतसेकः सयोनीषु कुमारीष्वन्त्यजासु च।।\nसख्युः पुत्रस्य च स्त्रीषु गुरुतल्पसमं विदुः ।। ६ ।।\nगोवधोऽयाज्यसंयाज्यं पारदार्यात्मविक्रयः ।।\nगुरुमातृपरित्यागः स्वाध्यायाग्न्योः सुतस्य च ।।७।।\nपरिवित्तितानुजेनूढे   परवेदनमेव च ।।\nतयोर्दानं च कन्यायास्तयोरेव च याजनम् ।। ८ ।।\nकन्यायादूषणं चैव वार्धुष्यं व्रतलोपनम् ।।\nतडागागमदाराणामपत्यस्य च विक्रयः।। ९ ।।\nव्रात्यता बान्धवत्यागो भृताध्यापनमेव च ।।\nभृताच्चाध्ययनादानमपण्यानां च विक्रयः।।3.234.१०।।\nसर्वकार्येष्वधीकारो महायन्त्रप्रवर्तनम् ।।\nहिंस्रोषधिस्त्रियाजीवोऽभिचारो मूलकर्म च।।११।।\nइन्धनार्थमशुष्काणां द्रुमाणामवपातनम् ।।\nआत्मार्थं च क्रियारम्भो निन्दिनान्नादनं तथा ।।१२।।\nअनाहिताग्निता स्तेयमृणानां चानपाक्रिया ।।\nअसच्छास्त्राभिगमनं कौशीलव्यस्य च क्रिया ।। १३।।\nधान्यकुप्यपशुस्तेयं मद्यपस्त्रीनिषेवणम् ।।\nस्त्रीशूद्रविट्क्षत्त्रवधो नास्तिक्यं चोपपातकम् ।। १४ ।।\nब्राह्मणस्य रुजःकृत्यं घ्रातिरघ्रेयमद्ययोः ।।\nजैह्म्यं पुंसि च मैथुन्यं जातिभ्रंशकरं स्मृतम्।।१५।।\nखराश्वोष्ट्रमृगेभानामजाविकवधस्तथा ।।\nसंकरीकरणं ज्ञेयं मीनाहिमहिषस्य च ।। १६ ।।\nनिन्दितेभ्यो धनादानं वाणिज्यं शूद्र सेवनम् ।।\nअपात्रीकरणं ज्ञेयमसत्यस्य च भाषणम् ।। १७ ।।\nकृमिकीटवयोहत्या मद्यानुगतभोजनम् ।।\nफलैधःकुसुमस्तेयमधैर्यं च मलापहम् ।। ।। १८ ।।\nएतान्यन्यानि सर्वाणि यथोक्तानि पृथक्पृथक् ।।\nधैर्यव्रतैरपोह्यन्ते तानि मे सन्निबोधत ।। १९ ।।\nब्रह्महा द्वादशसमाः कुटिं कृत्वा वने वसेत् ।।\nभैक्ष्याश्यात्मविशुद्ध्यर्थं कृत्वा शवशिरोध्वजम् ।। 3.234.२० ।।\nलक्षं शस्त्रभृतां वा स्याद्विदुषामिच्छयात्मनः ।।\nप्राश्येदात्मानमग्नौ वा समिद्धे त्रिरवाक्शिराः ।। २१ ।।\nयजेत वाश्वमेधेन स्वर्जिता गोसवेन वा ।।\nअभिजिद्विश्वजिद्भ्यां वा त्रिवृताग्निष्टुतापि वा ।। २२ ।।\nजपन्वान्यतमं वेदं योजनानां शतं व्रजेत् ।।\nब्रह्महत्यापनोदाय मितभुङ नियतेन्द्रियः ।। २३ ।।\nसर्वस्वं वा वेदविदे ब्राह्मणाश्चोपपादयेत् ।।\nधनं हि जीवनायालं गृहं वा सपरिच्छदम् ।। २४।।\nहविष्यभुग्वानुसरेत्प्रतिस्रोतः सरस्वतीम् ।।\nजपेद्वा नियताहारस्त्रिर्वै वेदस्य संहिताम् ।। २५ ।।\nकृतवापनो निवसेद्ग्रामान्ते गोव्रजेऽपि वा ।।\nआश्रमे वृक्षमूले वा गोब्राह्मणहिते रतः ।। २६ ।।\nब्राह्मणार्थे गवार्थे वा सम्यक् प्राणान्परित्यजेत् ।।\nमुच्यते ब्रह्महत्याया गोब्राह्मणहिते रतः ।। २७ ।।\nत्रिवारं प्रतिरोद्धा वा सर्वस्वमवजित्य वा ।।\nविप्रस्य तन्निमित्ते वा प्राणालाभे विमुच्यते ।। २८ ।।\nएवं दृढव्रतो नित्यं ब्रह्मचारी समाहितः ।।\nसमाप्ते द्वादशे वर्षे ब्रह्महत्यां विमुञ्चति ।। २९ ।।\nशिष्ट्वा वा भूमिदेवानां नरदेवसमागमे ।।\nस्वमेनोऽवभृथस्नातो हयमेधे विमुच्यते ।। 3.234.३० ।।\nधर्मस्य ब्राह्मणो मूलमग्रं राजन्य उच्यते ।।\nतस्मात्समागमे तेषामेनो विख्याप्य शुध्यति ।। ३१ ।।\nब्राह्मणः सम्भवेनैव देवानामपि दैवतम् ।।\nप्रमाणं चैव लोकस्य ब्रह्मात्रैव हि कारणम् ।। ३२ ।।\nतेषां वेदविदो ब्रूयुस्त्रयोऽप्येनःसु निष्कृतिम् ।।\nस तेषां पावनाय स्यात्पवित्रा विदुषां हि वाक् ।। ३३ ।।\nअतोऽन्यतममास्थाय विधिं विप्रः समाहितः ।।\nब्रह्महत्याकृतं पापं व्यपोहत्यात्मवत्तया ।।३४।।\nहत्वा गर्भमविज्ञातं चैतदेवव्रतं चरेत्।।\nराजन्यवैश्यौ चेज्ज्ञानावात्रेयीमेव च स्त्रियम् ।।३५।।\nउक्त्वा चैवानृतं साक्ष्ये प्रतिरुध्य गुरूंस्तथा ।।\nअपहृत्य च निक्षेपं कृत्वा च स्त्रीसुहृद्वधम् ।। ३६ ।।\nइयं विशुद्धिरुदिता प्रमाप्याकामतो द्विजम् ।।\nकामतो ब्राह्मणवधे निष्कृतिर्न विधीयते ।। ३७ ।।\nसुरां पीत्वा द्विजो मोहादग्निवर्णा सुरां पिबेत् ।।\nतया स काये निर्दग्धे मुच्यते किल्बिषात्ततः।। ।।३८।।\nगोमूत्रमग्निवर्णं वा पिबेदुदकमेव वा ।।\nपयो घृतं वा मरणाद्गोशकृद्रसमेव वा ।। ३९ ।।\nकणान्वा भक्षयेदब्दं पिण्याकं वा सकृन्निशि ।।\nसुरापानोपनोदार्थं वालवासा जटी ध्वजी ।। 3.234.४० ।।\nसुरा वै मलमन्नानां पाप्मा च मलमुच्यते ।।\nतस्माद्ब्राह्मणराजन्यौ वैश्यस्तु न सुरां पिबेत् ।। ४१ ।।\nगौडी माध्वी च पैष्टी च विज्ञेया त्रिविधा सुरा ।।\nयथैवैका तथैवान्या न पातव्या द्विजातिभिः ।। ४२ ।।\nयक्षरक्षःपिशाचान्नं मद्यं मांसं सुरासवम् ।।\nतद्ब्राह्मणेन नाक्तव्यं देवानामश्नता हविः ।। ४३ ।।\nअमेध्ये वा पतेन्मत्तो वैदिकं वाप्युदाहरेत् ।।\nअकार्यमन्यत्कुर्याद्वा ब्राह्मणो मदमोहितः ।। ४४ ।।\nयस्य कायगतं ब्रह्म मद्येनाप्लाव्यते सकृत् ।।\nतस्य व्यपैति ब्राह्मण्यं शूद्रत्वं च स गच्छति ।। ४५ ।।\nएषा विचित्राभिहिता सुरापानस्य निष्कृतिः ।।\nअत ऊर्ध्वं प्रवक्ष्यामि सुवर्णस्तेयनिष्कृतिम् ।। ४६ ।।\nसुवर्णस्तेयवान्विप्रो राजानमभिगम्य तु ।।\nस्वकर्म ख्यापयन्ब्रूयाद्भवान्मामनुशास्त्विति ।। ४७ ।।\nगृहीत्वा मुसलं राजा सकृद्धन्यात्तु तं स्वयम् ।।\nवधेन शुध्यति स्तेनो ब्राह्मणस्तपसैव वा ।। ४८ । ।\nतपसापनुनुत्सुस्तु   सुवर्णस्तेयजं मलम् ।।\nचीरवासा द्विजोरण्ये चरेद्ब्रह्महणो व्रतम् ।। ४९ ।।\nएतैर्व्रतैरपोहेत पापं स्तेयकृतं द्विजः ।।\nगुरुस्त्रीगमनीयं तु व्रतैरेतैरपानुदेत् ।। 3.234.५० ।।\nगुरुतल्प्यभिभाष्यैनः कुंभे स्वप्यादयोमये ।।\nसूर्मीं ज्वलन्तीं वाश्लिष्य मृत्युना स विशुध्यति ।। २३ ।।\nस्वयं वा शिश्नवृषणावुत्कृत्याधाय चाञ्जलौ ।।\nनैर्ऋतीं दिशमातिष्ठेदानिपातादजिह्मगः ।। ५२ ।।\nखट्वांगी चीरवासा वा श्मश्रुलो विजने वने ।।\nप्राजापत्यं चरेत्कृच्छ्रं त्वब्दमेकं समाहितः ।। ५३ ।।\nचान्द्रायणं वा त्रीन्मासानभ्यसेन्नियतेन्द्रियः ।।\nहविष्येण यवाग्वाहवा गुरुतल्पापनुत्तये ।। ५४ ।।\nएभिर्व्रतैरपोहेयुर्महापातकिनो मलान् ।।\nउपपातकिनस्त्वेवं विविधैर्नियमैरपि ।। ५५ ।।\nउपपातकसंयुक्तो गोघ्नो मासं यवान्पिबेत् ।।\nकृतवापो वसेद्गोष्ठे चर्मणा तेन संवृतः ।। ५६ ।।\nचतुर्थकालमश्नीयादक्षारलवणं मितम् ।।\nगोमूत्रेणाचरेत्स्नानं द्वौ मासौ नियतेन्द्रियः ।। ५७ ।।\nदिवानुगच्छेत्ता गास्तु तिष्ठन्नूर्ध्वं रजः पिबेत् ।।\nशुभ्रूषित्वा नमस्कृत्य रात्रौ वीरासनं वसेत् ।। ५८ ।।\nतिष्ठन्तीष्वेव तिष्ठेत चरन्तीष्वप्यनुव्रजेत्   ।।\nआसीनासु तथासीत नियतो वीतमत्सरः ।। ५९ ।।\nआतुरामभिशस्तां वा सिंहव्याघ्रादिभिर्भयैः ।।\nपतितां पंकमग्नां च सर्वप्राणैर्विमोचयेत् ।। 3.234.६० ।।\nउष्णे वर्षति शीते वा मारुते वाति वा भृशम् ।।\nन कुर्वीतात्मनस्त्राणं गोरकृत्वा तु शक्तितः ।।६१।।\nआत्मनो यदि वान्येषां गेहे क्षेत्रेऽथ वा खले ।।\nभक्षयन्तीं न कथयेत्पिबन्तीं चैव वत्सकम् ।। ६२ ।।\nअनेन विधिना यस्तु गोघ्नो गा अनुगच्छति ।।\nस गोहत्याकृतं पापं त्रिभिर्मासैर्व्यपोहति ।। ६३ ।।\nवृषभैकादशा गाश्च दद्यात्सुचरितव्रतः ।।\nअविद्यमाने सर्वस्वं वेदविद्भ्यो निवेदयेत् ।। ६४ ।।\nएतदेव व्रतं कुर्युरुपपातकिनो द्विजाः ।।\nअवकीर्णिविशुद्ध्यर्थं चान्द्रायणमथापि वा ।।६५।।\nअवकीर्णी तु काणेन गर्दभेन चतुष्पथे।।\nपाकयज्ञविधानेन यजेत निर्ऋतिं निशि।।६६।।\nहुत्वाग्नौ विधिवद्धोमानन्ततश्च समित्यृचा ।।\nवातेन्द्रगुरुवह्नीनां जुहुयात्सर्पिषाहुतीः ।।६७।।\nकामतो रेतसस्सेकं व्रतस्थस्य द्विजन्मनः ।।\nअतिक्रमं व्रतस्याहुर्धर्मज्ञा ब्रह्मवादिनः ।। ६८ ।।\nमरुतः पुरुहूतं च गुरुं पावकमेव च ।।\nचतुरो व्रतिऽनोभ्येति ब्राह्मं तेजोऽवकीर्णिनः ।। ६९ ।।\nएतस्मिन्नेनसि प्राप्ते वसित्वा गर्दभाजिनम् ।।\nसप्तागारांश्चरेद्भैक्ष्यं स्वकर्म परिकीर्तयेत्।। 3.234.७० ।।\nतेभ्यो लब्धेन भैक्ष्येण वर्तयन्नेककालिकम् ।।\nउपस्पृशंस्त्रिषवणं चाब्देन स विशुद्ध्यति ।।७१।।\nजातिभ्रंशकरं कर्म कृत्वान्यतममिच्छया ।।\nचरेत्सान्तपनं कृच्छ्रं प्राजापत्यमनिच्छ्रया ।।७२।।\nसङ्करापात्रक्रृत्यासु मासं गोधनमैन्दवम् ।।\nमलिनीकरणीयेषु तप्तः स्याद्यावकस्त्र्यहम् ।। ७३ ।।\nतुरीयं ब्रह्महत्यायाः क्षत्त्रियस्य वधे स्मृतम् ।।\nवैश्येऽष्टमांशं वृत्तस्थे शूद्रे ज्ञेयं तु षोडशम्।। ७४ ।।\nअकामतस्तु राजन्यं विनिपात्य द्विजोत्तमः ।।\nवृषभैकं सहस्रं गा दद्याच्छुद्ध्यर्थमात्मनः।।७५।।\nत्र्यब्दं चरेद्वा नियतो जटी ब्रह्महणो व्रतम् ।।\nवसन्दूरतरे ग्रामे वृक्षमूलनिकेतनः ।।७६।।\nएतदेव चरेदब्दं प्रायश्चित्तं द्विजोत्तमः ।।\nप्रमाप्य वैश्यं वृत्तस्थं दद्याद्वै शतकं गवाम् ।। ७७।।\nएतदेव व्रतं कृत्स्नं षण्मासाञ्छूद्रहा चरेत् ।।\nवृषभैकादशा वापि दद्याद्विप्राय गाः सिताः ।।७८।।\nमार्जारनकुलं हत्वा चाषं मण्डूकमेव च।।\nश्वगोधोलूककाकांश्च शूद्रहत्याव्रतं चरेत् ।।७९।।\nपयः पिबेत्त्रिरात्रं वा योजनं वाध्वनो व्रजेत् ।।\nउपस्पृशेत्स्रवन्त्यां वा सूक्तं वाब्दैवतं जपेत् ।।3.234.८०।।\nअभ्रिं कार्ष्णायसीं दद्यात्सर्पं हत्वा द्विजोत्तमः ।।\nपलालभारकं शण्ढे सैसकं चैकमाषकम् ।। ८१ ।।\nघृतकुम्भं वराहे तु तिलद्रोणन्तु तित्तिरौ ।।।\nशुके द्विहायनं वत्सं कौञ्चं हत्वा त्रिहायणम्।।८२।।\nहत्वा हंसं बलाकां च बकं बर्हिणमेव च ।।\nवानरं श्येनभासौ च स्पर्शयेद्ब्राह्मणाय गाम् ।।८३।।।\nवासो दद्याद्धयं हत्वा पञ्च नीलान्वृषाँश्च   वा ।।\nअजमेषावनड्वाहं खरं हत्वैकहायनम् ।। ८४ ।।\nक्रव्यादं तु मृगं हत्वा धेनुं दद्यात्पयस्विनीम् ।।।\nअक्रव्यादं वत्सतरीमुष्ट्रं हत्वा तु कृष्णलम् ।।८५।।\nजीनाकार्मुकवस्तावीन्पृथग्दयाद्विशुद्धये ।।\nचतुर्णामपि वर्णानां नारीं हत्वा वनस्थिताम् ।।८६।।\nदानेन वधनिर्णेकः सर्पादीनामशक्नुवन् ।।\nएकैकशश्चरेत्कृच्छ्रं द्विजः पापापनुत्तये ।।८७।।\nअस्थिमतां तु सत्त्वानां सहस्रस्य प्रमापणे।।\nपूर्णे चानस्यनस्थ्नां तु शूद्रहत्याव्रतं चरेत।।८८।।\nकिञ्चिदेव तु विप्राय दद्यादस्थिमतां वधे ।।\nअनस्थ्नां चैव सत्त्वानां प्राणायामो विशोधनम् ।।८९।।\nफलदानां तु वृक्षाणां च्छेदने जप्यमृक्च्छतम् ।।\nगुल्मवल्लीलतानां च पुष्पितानां च वीरुधाम् ।।3.234.९०।।\nअन्नाद्यजातसत्त्वानां रसजानां च सर्वशः ।।\nफलपुष्पोद्भवानां च घृतप्राशो विशोधनम्।। ९१।।\nकृष्टजानामौषधानां जातानाञ्च स्वयं वने।।\nवृथालम्भेनुगच्छेद्वा दिनमेकं पयोव्रतम्।।९२।।\nएतैर्व्रतैरपोह्यं   स्यादेनो हिंसासमुद्भवम्।।\nज्ञानाज्ञानकृतं कृत्स्नं शृणुतान्नाद्यभक्षणे ।।९३।।\nअज्ञानाद्वारुणीं पीत्वा संस्कारेणैव शुद्ध्यति।।\nमतिपूर्वमनिर्देश्यं प्राणान्तिकमिति स्थितिः ।।९४।।\nअपः सुराभाजनस्था मद्यभाण्डस्थितास्तथा ।।\nपञ्चरात्रं वसेत्पीत्वा शङ्खपुष्पीशृतं पयः ।।९५ ।।\nस्पृष्ट्वा दत्त्वा च मदिरां विधिवन्प्रतिगृह्य च ।।\nशूद्रोच्छिष्टाश्च पीत्वापः कुशवारि पिबेत्त्र्यहम्।।९६।।\nब्राह्मणस्तु सुरापस्य गन्धमाघ्राय सोमपः ।।\nप्राणानप्सु त्रिराचम्य घृतं प्राश्य विशुद्ध्यति ।।९७।।\nअज्ञानात्प्राश्य विण्मूत्रं सुरासंस्पृष्टमेव च ।।\nपुनः संस्कारमर्हन्ति त्रयो वर्णा द्विजातयः।।९८।।\nवसनं मेखला दण्डं भैक्ष्यचर्या व्रतानि च ।।\nनिवर्तन्ते द्विजातीनां पुनःसंस्कारकर्मणि ।।९९।।\nअभोज्यानान्तु भुक्तान्नं स्त्रीशूद्रोच्छिष्टमेव च ।।\nजग्ध्वा मांसमभोज्यं च सप्तरात्रं पयः पिबेत् ।। 3.234.१०० ।।\nशुक्तानि च कषायाँश्च पीत्वामेध्यानपि द्विजः ।।\nतावद्भवत्यप्रयतो यावत्तन्न व्रजत्यधः ।। १०१ ।।\nविड्वराह खरोष्ट्राणां गोमायोः कापकाकयोः ।।\nप्राश्य मूत्रपुरीषाणि द्वित्रिश्चान्द्रायणं चरेत् ।। १०२ ।।\nशुष्काणि भुक्त्वा मांसानि भौमानि कवकानि वा ।।\nअज्ञातं चैव सूपस्थं चैतदेव व्रतं चरेत् ।। १०३ ।।\nक्रव्यादसूकराणां च कुक्कुटानां च भक्षणे ।।\nनरकाकखराणाञ्च तप्तकृच्छ्रं विशोधनम् ।। ।। १०४ ।।\nमासिकान्नञ्च योऽश्नीयादवृत्त्या कर्षितो द्विजः ।।\nस त्रीण्यहान्युपवसेदेकाहं चोदके वसेत् ।। १०५ ।।\nव्रतचारी तु योऽश्नीयान्मधुमासे कथञ्चन ।।\nस कृत्वा प्राकृतं कृच्छ्रं व्रतशेषं समापयेत् ।। १०६ ।।\nबिडालकाकाखूच्छिष्टं जग्ध्वा श्वनकुलस्य च।।\nकेशकीटावपन्नञ्च पिबेद्ब्राह्मसुवर्चलम् ।। १०७ ।।\nअभोज्यमन्नं नात्तव्यं चात्मनः शुद्धिमिच्छता।।\nअज्ञानभुक्तं तूत्तार्यं शोध्यं वाप्याशु शोधनैः ।। १०८ ।।\nएषोऽनाद्यादनस्योक्तो व्रतानां विविधो विधिः ।।\nस्तेयदोषापहर्तॄणां व्रतानां श्रूयतां विधिः ।। १०९ ।।\nधान्यान्नधनचौर्याणि कृत्वा कामाद्द्विजोत्तमः ।।\nस्वजातीयगृहादेव कृच्छ्राब्देन विशुद्धति ।। 3.234.११० ।।\nमनुष्याणान्तु हरणे स्त्रीणां क्षेत्रगृहस्य च ।।\nकूपवापीजलानाञ्च शुद्धिश्चान्द्रायणं स्मृतम् ।। १११ ।।\nद्रव्याणामल्पसाराणां स्तेयं कृत्वान्यवेश्मतः ।।\nचरेत्सान्तपनं कृच्छ्रन्तन्निर्यात्यात्मशुद्धये ।। ११२ ।।\nभक्ष्यभोज्यापहरणे यानशय्यासनस्य च ।।\nपुष्पमूलफलानाञ्च पञ्चगव्यं विशोधनम्।। ११३ ।।\nतृणकाष्ठद्रुमाणाञ्च शुष्कान्नस्य गुडस्य च ।।\nचैलचर्मामिषाणाञ्च त्रिरात्रं स्यादभोजनम् ।। ११४ ।।\nमणिमुक्ताप्रवालानां ताम्रस्य रजतस्य च ।।\nअयःकांस्योपलानाञ्च द्वादशाहं कणान्नतः ।। ११५ ।।\nकार्पासकीटजीर्णानां द्विशफैकशफस्य च ।।\nपक्षिगन्धौषधीनाञ्च रज्ज्वाश्चैव त्र्यहं पयः ।। ११६ ।।\nएभिर्व्रतैरपोह्येत पापं स्तेयकृतं द्विजः ।।\nअगम्यगमनीयन्तु व्रतैरेभिरपानुदेत् ।। ११७ ।।\nगुरुतल्पव्रतं कुर्याद्रेतः सिक्त्वा स्वयोनिषु ।।\nसख्युः पुत्रस्य च स्त्रीषु कुमारीष्वन्त्यजासु च।।११८।।\nपैतृष्वस्रेयां भगिनीं स्वस्रीयां मातुरेव च।।\nमातुश्च भ्रातुराप्तस्य गत्वा चान्द्रायणं चरेत् ।।११९।।\nएताः स्त्रियस्तु भार्यार्थे नोपयच्छेत्तु बुद्धिमान्।।\nज्ञातित्वेनानुपेयास्ताः पतन्ति ह्युपयन्नधः ।।3.234.१२०।।\nअमानुषीषु पुरुष उदक्यायामयोनिषु ।।\nरेतः सिक्त्वा जले चैव कृच्छ्रं सान्तपनं चरेत् ।। १२१ ।।\nमैथुनं तु समासेव्य पुंसि योषिति वा द्विजः ।।\nगोयानेप्सु दिवा चैव सवासा स्नानमाचरेत् ।। १२२ ।।\nचाण्डालान्त्य स्त्रियं गत्वा भुक्त्वा च प्रतिगृह्य च ।।\nपतत्यज्ञानतो विप्रो ज्ञानात्साम्यन्तु गच्छति ।। १२३ ।।\nविप्रदुष्टां स्त्रियं भर्ता निरुन्ध्यादेकवेश्मनि ।।।\nयत्पुंसः परदारेषु तच्चैनां चारयेद्व्रतम्।।१२४।।\nसा चेत्पुनः प्रदुष्येत सदृशेनोपयन्त्रिता।।\nकृच्छ्रं चान्द्रायणं चैव तदस्याः पावनं स्मृतम् ।।१२५।।\nयत्करोत्यैकरात्रेण वृषलीसेवनं द्विजः ।।\nतद्भैक्ष्यभुग्जपन्नित्यं त्रिभिर्वषैर्व्यपोहति ।।१२६।।\nएषा पापकृतामुक्ता चतुर्णामपि निष्कृतिः ।।\nपतितैः संप्रयुक्तानां चेमाः शृणुत निष्कृतीः ।। १२७ ।।\nसंवत्सरेण पतति पतितेन सहाचरन् ।।\nयाजनाध्यापनाद्यौनान्न तु यानासनाशनात् ।। १२८ ।।\nयो येन पतितेनैवं संसर्गं याति मानवः ।।\nस तस्यैव व्रतं कुर्यात्तत्संसर्गस्य शुद्धये ।। १२९।।\nपतितस्योदकं कार्यं सपिण्डैर्बान्धवैर्बहिः ।।\nनिन्दिते ऽहनि सायाह्ने ज्ञात्यृत्विग्गुरुसन्निधौ ।। 3.234.१३० ।।\nदासीघटमपां पूर्णं पर्यस्येत्प्रेतवत्सदा ।।\nअहोरात्रमुपासीरन्नशौचं बान्धवैः सह ।। १३१ ।।\nनिवर्तयेरंस्तस्मात्तु सम्भाषणसहाशने ।।\nदायादस्य प्रदानश्च यात्रामेव च लौकिके ।।१३२।।\nज्येष्ठता च निवर्त्तेत ज्येष्ठं वापि च यद्वसु ।।\nज्येष्ठांशं प्राप्नुयाच्चास्य यवीयान्गुणतोऽधिकः ।। १३३।।\nप्रायश्चित्ते तु चरिते पूर्णकुम्भमपां नवम् ।।\nतेनैव सार्धं प्राश्येयुः स्नात्वा पुण्यजलाशय ।।१३४ ।।\nस त्वप्सु तं घटं प्रास्य प्रविश्य भवनं स्वकम् ।।\nसर्वाणि ज्ञातिकार्याणि यथापूर्वं समाचरेत् ।। १३५ ।।\nएतमेव विधिं कुयार्द्योषित्सु पतितास्वपि ।।\nवस्त्रान्नपानं देयं तु वसेयुश्च गृहान्तिके ।। १३६ ।।\nएनस्विभिरनिर्णिक्तैर्नार्थं कञ्चित्समाचरेत् ।।\nकृतनिर्णेजनाश्चैनान्न जुगुप्सेत कर्हिचित् ।।१३७।।\nबालघ्नांश्च कृतघ्नांश्च विशुद्धानपि धर्मतः ।।\nशरणागतहन्तॄँश्च स्त्रीहन्तॄँश्च न संवसेत्।।१३८।।\nयेषां द्विजानां सावित्री नानूच्येत यथाविधि ।।\nताँश्चारयित्वा त्रीन्कृच्छ्रान्यथाविध्युपनाययेत् ।। १३९ ।।\nप्रायश्चित्तं चिकीर्षन्ति विकर्मस्थास्तु ये द्विजाः ।।\nब्रह्मणा च परित्यक्तास्तेषामप्येतदादिशेत् ।। 3.234.१४० ।।\nयद्गर्हितेनार्जयन्ति कर्मणा ब्राह्मणा धनम् ।।\nतस्योत्सर्गेण शुद्ध्यन्ति जप्येन तपसैव च ।। १४१ ।।\nजपित्वा त्रीणि सावित्र्याः सहस्राणि समाहितः ।।\nमासं गोष्ठे पयः पीत्वा मुच्यतेऽसत्प्रतिग्रहात् ।। १४२ ।।\nउपवासकृशन्तं तु गोव्रजात्पुनरागतम् ।।\nप्रणतं परिपृच्छेयुः साम्यं सौम्येच्छसीति किम् ।। १४३ ।।\nसत्यमुक्त्वा तु विप्रेभ्यो विकिरेद्यवसङ्गवाम् ।।\nगोभिः प्रवर्तिते तीर्थे कुर्युस्तेऽस्य परिग्रहम् ।। १४४ ।।\nव्रात्यानां याजनं कृत्वा परेषामन्त्यकर्म व ।।\nअभिचारमहीनं च त्रिभिः कृच्छ्रैर्विशुद्ध्यति ।। १४५ ।।\nशरणागतं परित्यज्य वेदं विप्लाव्य च द्विजः ।।\nसंवत्सरं यवाहारस्तत्पापमपसेधति ।। १४६ ।।\nश्वसृगालखरैर्दष्टो ग्राम्यैः क्रव्याद्भिरेव च ।।\nखराश्वोष्ट्रैर्वराहैश्च प्राणायामेन शुद्ध्यति ।। १४७।।\nषष्ठान्नकालता मासं संहिताजप एव वा ।।\nहोमाश्च सकला नित्यमपाङ्क्त्यानां विशोधनम् ।। १४८ ।।\nउष्ट्रयानं समारुह्य खरयानञ्च कामतः ।।\nस्नात्वा च विप्रो दिग्वासाः प्राणायामेन शुद्ध्यति ।। १४९ ।।\nविनाद्भिरप्सु वाप्यन्तः शरीरे संनिवेश्य तु ।।\nसचैलो बहिराप्लुत्य गामालभ्य विशुद्ध्यति ।। 3.234.१५० ।।\nवेदोदितानां नित्यानां कर्मणां समतिक्रमे ।।\nस्नातकव्रतलोपे च प्रायश्चित्तमभोजनम् ।। ।। १५१ ।।\nहुङ्कारं ब्राह्मणस्योक्ता त्वङ्कारं तु गरीयसः ।।\nस्नात्वानश्नन्नहःशेषं चाभिवाद्य प्रसादयेत् ।। १५२ ।।\nताडयित्वा तृणेनापि कण्ठे बद्ध्वा च वाससा ।।\nविवादे वापि निर्जित्य प्रणिपत्य प्रसादयेत् ।। १५३ ।।\nअवगूर्य त्वब्दशतं सहस्रमभिहन्य तु ।।\nजिघांसया ब्राह्मणस्य नरकं प्रतिपद्यते ।। १५४ ।।\nशोणितं यावतः पांसून्संगृह्णाति द्विजन्मनः ।।\nतावन्त्यब्दसहस्राणि तत्कर्त्ता नरकं वसेत् ।। १५५ ।।\nअवगूर्याचरेत्कृच्छ्रमतिकृच्छ्रं निपातने ।।\nकृच्छ्रातिकृच्छ्रं कुर्वीत विप्रस्योत्पाद्य शोणितम् ।। १५६ ।।\nवेदाभ्यासोन्वहं शक्त्या महायज्ञक्रिया क्षमा ।।\nनाशयन्त्याशु पापानि महापातकजान्यपि ।। १५७ ।।\nयथैव तेजसा वह्निः प्राप्तान्निर्दहति क्षणात् ।।\nतथा ज्ञानाग्निना पापं कृत्स्नं दहति वेदवित् ।। १५८ ।।\nपापानुबन्धं पुरुषस्य शक्तिं देशं च कालं च तथा विदित्वा ।।\nअनुक्तशुद्धिः प्रविचार्य देया उक्ते तथैतच्च निरूपणीयम् ।।१५९।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे हंसगीतासु प्रायश्चित्तवर्णनो नाम चतुस्त्रिंशदधिकद्विशततमोऽध्यायः ।। २३४ ।।\n3.235\nहंस उवाच ।।\nइत्येतदेनसामुक्तं प्रायश्चित्तं यधाविधि ।।\nअत ऊर्ध्वं रहस्यानां प्रायश्चित्तं निबोधत ।। १ ।।\nसव्याहृतीकाप्रणवाः प्राणायामास्तु षोडश ।।\nअपि भ्रूणहनं मासात्पुनन्त्यहरहः कृताः ।। २ ।।\nकौत्सं जप्त्वाज इत्येतद्वासिष्ठं च त्र्यृचं प्रति ।।\nमाहित्रं शुद्धवत्यश्च सुरापोऽपि विशुध्यति ।। ३ ।।\nसकृज्जप्त्वास्यवामीयं शिवसंकल्पमेव च ।।\nअपहृत्य सुवर्णं तु क्षणाद्भवति निर्मलः ।। ४ ।।\nहविष्मन्तीयमभ्यस्य न तमंह इतीति च ।।\nजप्त्वा तु पौरुषं सूक्तं मुच्यते गुरुतल्पगः ।। ५ ।।\nएनसां स्थूलसूक्ष्माणां चिकीर्षन्नपनोदनम् ।।\nअपेत्यृचं जपेदब्दं यत्किञ्चेदमितीति च ।। ६ ।।\nप्रतिगृह्याप्रतिग्राह्यं भुक्त्वा चान्नं विगर्हितम् ।।\nजपंस्तरत्समन्दीयं पूयते मानवस्त्र्यहात् ।।७ ।।\nसोमारौद्रं तु बह्वेना मासमभ्यस्य शुध्यति ।।\nस्रवन्त्यामाचरन्स्नानमर्यम्णमिति च त्यृचम् ।। ८ ।।\nअब्दार्धमिन्द्रमित्येतदेनस्वी सप्तकं जपेत् ।।\nअप्रशस्तन्तु कृत्वाप्सु मासमासीत भैक्ष्यभुक् ।। ९ ।।\nमन्त्रैः शाकलहोमीयैरब्दं हुत्वा घृतं द्विजः ।।\nसुगुर्वप्यपहन्त्येनो जप्त्वा वा नम इत्यृचम् ।। 3.235.१० ।।\nउपपातकसंयुक्तोनुगच्छेद्गाः समाहितः ।।\nअभ्यस्याब्दं पावमानीर्भैक्ष्याहारो विशुध्यति ।। ११ ।।\nअरण्ये वा त्रिरभ्यस्य प्रयतो वेदसंहिताम् ।।\nमुच्यते पातकैः सर्वैः पराकैः शोधितस्त्रिभिः ।। १२ ।।\nत्र्यहं तूपवसेद्यस्तु त्रिरह्नोभ्युपयन्नपः ।।\nमुच्यते पातकैः सर्वैस्त्रिजपित्वाघमर्षणम् ।। १३ ।।\nऋक्संहितां त्रिरभ्यस्य यजुषां वा समाहितः ।।\nसाम्नां वा सरहस्यानां सर्वपापैः प्रमुच्यते ।। १४ ।।\nयद्वाचिकं तस्य परस्य पुंसो यस्मिन्निबद्धं भुवनं समग्रम् ।।\nजपन्तमोङ्कारमतन्द्रितात्मा पापानि शीघ्रं प्रजहाति मर्त्यः ।। १५ ।।\nइति श्रीविष्णुधर्मोत्तरे तृ० ख० मार्कण्डेय वज्रसंवादे हंसगीतासु रहस्यप्रायश्चित्तवर्णनो नाम पञ्चत्रिंशदधिकद्विशततमोऽध्यायः ।। २३५ ।।"
  }
]
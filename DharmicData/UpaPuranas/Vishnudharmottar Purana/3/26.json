[
  {
    "text": "3.26\n।। मार्कण्डेय उवाच ।। ।।\nपताकस्त्रिपताकश्च तथा वैकर्तरेमुखः ।।\nअर्धचन्द्रो ह्यटालश्च गुरुतुण्डस्तथापरः  ।। १ ।।\nमुष्टिश्च शिखिराख्यश्च कपित्थः खटकामुखः ।।\nसूच्यर्धः पद्मकोशश्च मृगशीर्षो मृगस्य च ।। २ ।।\nलाङ्गूलः कालपद्मश्च चतुरो भ्रमरस्तथा ।।\nहंसास्यो हंसपक्षश्च संदंशो मुकुलस्तथा ।। ३ ।।\nअसंयुताः करा ह्येते द्वाविंशतिरुदाहृताः ।।\nअथ संयुक्ततो हस्तान्गदतस्तान्निबोध मे ।। ४ ।।\nअंजलिश्च कपोतश्च कर्कटः स्वस्तिकस्तथा ।।\nखटको वर्धमानश्च उत्सङ्गो निषिधस्तथा ।। ५ ।।\nदोलः पुष्पपुटश्चैव तथा मकर एव च ।।\nगजदन्तोऽवहित्थश्च वर्धमानस्तथैव च ।। ६ ।।\nएते वै संयुता हस्ता मया प्रोक्तास्त्रयोदश ।।\nनृत्तहस्तार्युपश्चैव भूयो नाम्नि निबोधत ।। ७ ।।\nचतुरस्रस्तथा वृत्तस्तथा लघुमुखौ स्मृतौ ।।\nतथा चैव तु विज्ञेयौ ह्यरालखटकामुखौ ।। ८ ।।\nआविद्धवक्रसंव्यास्वौ रेचितावर्द्धरेचितौ ।।\nअवहित्थः पल्लवितो नितम्बः केशवर्धनौ ।। ९ ।।\nलताख्यौ करिहस्तौ च पक्षोद्योताऽर्थवर्धितौ ।।\nज्ञेयौ गरुडपक्षौ च दण्डपक्षौ तथैव च ।।।3.26.१०।।।\nऊर्ध्वमण्डलजौ चैव पार्श्वमंडलाजावपि ।।\nपार्श्वार्धमण्डलौ चैव उरोमण्डलकौ तथा।।११।।\nइष्टस्वस्तिककावन्यौ तथा वै पद्मकौशिकौ ।।\nअल्लिपल्लवसंज्ञौ च तथा चोल्वनसंज्ञितौ ।। १२ ।।\nललितौ वलितौ चैव ज्ञेया नृत्यकराः सदा ।।\nअतः परं प्रवक्ष्यामि कराणां कर्मलक्षणम् ।। १३ ।।\nप्रसारिताग्रा सहिता यस्याङ्गुल्यो भवन्ति हि ।।\nकुञ्चितश्च तथाङ्गुष्ठः स पताक इति स्मृतः ।। १४ ।।\nएष प्रहारग्रहणे रोधने स्यात्प्रतापने ।।\nचलिताङ्गुलिरप्येष वायुवृष्टिनिरूपणे ।। १५ ।।\nऊर्ध्वगश्च तथोत्साहे छत्रादिष्वप्यधोमुखः ।।\nपुष्करप्रहितस्ताले समः प्रचलिताङ्गुलिः ।। १६ ।।\nपक्ष्मोत्क्षेपे रेचितक उत्क्षिप्तश्चैव धारणे ।।\nअस्यैकानामिका वक्रा त्रिपताका तथा भवेत् ।। १७ ।।\nआवाहने प्रयुञ्जीत मुकुटाभिनयेऽप्युत ।।।\nअचलाङ्गुलिरप्येष लघुपक्षिनिरूपणे ११८ ।।\nतयानासिकया कार्यं तथैवाश्रुप्रमार्जनम् ।।\nमङ्गलस्पर्शनं कार्यं शिरसश्च निवेशनम् ।। १९ ।।\nश्रोत्रसंवरणं चैव कार्यं भूमिमुखेन तु ।।\nभुजङ्गानामाभिनयं भ्रमराणां तथैव च ।। 3.26.२० ।।\nत्रिपताका यदा हस्ते भवेत्पृष्ठावलोकिनी ।।\nतर्जनी तु तदा ज्ञेयः कर्तरीमुखसंज्ञकः।।२१।।\nकार्योऽयं परिवारेषु भिन्नश्च पतनेषु च।।\nअनामिका तु साङ्गुष्ठा अर्धचन्द्रे करे भवेत्।।२२।।\nबालचन्द्राभिनयने बालस्यात्तरवस्तथा।।\nमेखलां जघनं चैव कुर्याच्चानेन कुण्डलम्।।२३।।\nखण्डप्रदेशिनी कार्या अङ्गुल्यः कुंचितास्तथा।।\nशेषा भिन्नोर्ध्ववलिता म्ररालेङ्गुलयः करे ।। २४ ।।\nगाम्भीर्यसत्त्वशौंडीर्यकेशसंग्रहणादिषु ।।\nस्वेदस्य चापनयने शेषे चैष करो भवेत् ।। । ।। २५ ।।\nम्ररालः शुकतुण्डश्च वक्रितानामिकाङ्गुलिः ।।\nनाहन्त्वमित्यथैतेन नित्यं चाभिनयेद्बुधः ।। २६ ।।\nअङ्गुल्यो यस्य हस्तस्य तलमध्येऽग्रसंस्थिताः ।।\nतासामुपरिताङ्गुष्ठः स मुष्टिरिति संज्ञितः ।। २७ ।।\nएष प्रहारे व्यायामे निर्दयस्तनपीडने ।। ।\nसन्धारणेऽसियष्ट्योश्च ग्रहणे कुन्तदण्डयोः ।। २८ ।।\nऊर्ध्वाङ्गुष्ठोऽयमेव स्यात्करः शिखरसंज्ञितः ।।\nएष रश्मिग्रहे कार्यश्चापाङ्कुशधनुर्ग्रहे ।।२९।। ।\nमुष्टिमध्यगतोङ्गुष्ठः कपित्थ इति कीर्तितः ।।\nअनेनाभिनयः कार्यो मध्ये चक्रे शरे तथा ।। 3.26.३० ।।\nउत्क्षिप्तवक्रा तु यदानामिका सकनीयसी ।।।\nअस्यैव तु कपित्थस्य ततः स्यात्खटकामुखः ।।३१।।\nहोत्रे छत्रग्रह चैव कर्षणे व्यजने तथा ।।\nस्रग्दामधारणे कार्यो ह्यसङ्कोचोस्य संग्रहः ।।३२।।।\nप्रसृता तर्जनी चात्र यदा सूचीमुखस्तदा ।।\nनिष्पादने चाभिनयेन्नेत्रशक्रमहेशयोः ।। ३३ ।।\nअस्याङ्गुल्यस्तु विपुलाः सहांङ्गुष्ठेन कुञ्चिताः ।।।\nऊर्ध्वाहंसनखस्यैव स भवेत्पद्मकोशकः ।। ३४ ।।\nश्लिष्टोङ्गुष्ठो निम्नमध्यः पताकोहिशिरो भवेत् ।।\nसलिलस्य प्रदाने तु कार्या तेन च सूचनम् ।। ।। ३५ ।।\nअधोमुखीनां सर्वासामङ्गुलीनां यदा भवेत् ।।\nकनिष्ठाङ्गुष्ठका चोर्ध्वा तदा स्यान्मृगशीर्षकः ।। ३६ ।।\nसूचिते च्छेदिते कार्यं शक्या स्वोच्चालने तथा ।।\nत्रेताग्निसंस्थिता मध्या तर्जन्यङ्गुष्ठयोर्यदा ।। ३७ ।।\nकाङ्गुले नामिका वक्रा तथा चोर्ध्वा कनीयसी ।।\nअनेन खलु कर्तव्यं  फलानां तु निरूपणम् ।। ३८ ।।\nआवर्त्यन्ते करतले यस्याङ्गुल्यः करस्य वै ।।\nपार्श्वागतविकीर्णाश्च कोलपद्म इति स्मृतः ।। ३९ ।।\nप्रतिषेध कृते योज्यो नास्ति शून्येषु चाप्यथ ।।\nतिस्रः प्रसारिताङ्गुल्यस्तथा चोर्ध्वा कनीयसी ।। 3.26.४० ।।\nतस्या मध्याश्रितोङ्गुष्ठः करः स चतुरः स्मृतः ।।\nवचसां विनियोगे च माध्ये चैव प्रयोजयेत्।।४१।।\nअनेनैव तथा कार्यं वर्णानां तु निरूपणम् ।।\nऊर्ध्वस्थे च नवे च्श्वेतं रक्ते स्यादर्धमण्डलम् ।।४२।।\nमण्डलं न भवेत्पीतं नीलं च मृदितं भवेत् ।।\nस्वभावस्थेन कृत्स्नं च शेषा वर्णास्तथैव च ।। ४३ ।।\nमध्यमाङ्गुष्ठसन्देशो वक्रा चैव प्रदेशिनी ।।\nऊर्ध्वमन्याः प्रकीर्णाश्च भ्रमरश्च तदा भवेत् ।। ४४ ।।\nपद्मादिग्रहणे कार्यं कर्णपूरे तथाप्ययम् ।।\nतर्जनीमध्यमाङ्गुष्ठा त्रेताग्निस्था निरन्तरम् ।। ।। ४५ ।।\nभवेयुर्हंसवक्त्रस्य शेषा ह्यन्याः प्रसारिताः ।।\nश्लक्ष्णलाघवनिःसारमार्दवेषु प्रयोजयेत् ।। ४६ ।।\nतिर्यक् पिण्डीकृता यस्मिनुन्नता च कनिष्ठिका ।।\nअङ्गुष्ठः कुञ्चितस्त्वेवं हंसपक्ष इति स्मृतः ।। ४७ ।।\nगण्डसंश्रयमेतेन भोजनः सपरिग्रहः ।।\nस्पर्शे चैवानुलापार्थे कार्ये संवाहने तथा ।। ४८ ।।\nतर्जन्यङ्गुष्ठसंदंशस्त्वरालस्य यदा भवेत् ।।\nनिर्भुग्नतलमध्यश्च ससन्दंश इति स्मृतः ।। ४९ ।।\nसंदंशस्त्रिविधो ज्ञेयस्त्वग्रहो मुखजस्तथा ।।\nतथा पार्श्वकृतश्चैव तस्य कर्माणि मे शृणु ।। 3.26.५० ।।\nसन्दंशग्रहणे कार्यः शल्योद्धारे तथाग्रजः ।।\nआलेखारञ्जने चैव तर्जनीपीडने तथा ।। ५१ ।।\nयज्ञोपवीती पार्श्वस्थः शिरःसंदर्शने तथा ।।\nसमागताग्राङ्गुलिको मुक्तलः पद्मकोशकः ।। ५२ ।।\nदेवार्चाकरणे कार्यो बलो पद्मनिरूपणे ।।\nअसंयुताः करा ह्येते यथावत्कीर्तिता मया ।। ५३ ।।\nपताकाभ्यां तु हस्ताभ्यां सस्फुटोञ्जलिरुच्यते ।।\nदेवतानां गुरूणां च पितॄणां चेष्यते पुनः ।। ५४ ।।\nअन्योन्यपार्श्वसक्ताभ्यां कराभ्यां स्यात्कपोतकः ।।\nशीते भये च कार्योऽयं विनियोगगमे तथा ।। ५५ ।।\nअङ्गुल्यो यस्य हस्तस्य अडुल्यन्तरनिःसृताः ।।\nस कर्कट इति ज्ञेयः कर्तव्यस्तु विजृम्भिते ।। ५६ ।।\nमणिबन्धन विन्यस्तावरालौ वर्धमानकः ।।\nउत्तानौ नतपार्श्वस्थौ स्वस्तिकः परिकीर्तितः ।। ५७ ।।\nविस्तीर्णं सर्वमेतेन ऋतवो गगनं घनम् ।।\nसमुद्रश्चाभिनेयः स्याद्भूमिश्च मनुजेश्वर ।। ५८ ।।\nखटकः खटके न्यस्य खटका वर्धमानकः ।।\nशृङ्गारार्थे प्रयोक्तव्यः प्रणामकरणेषु च ।। ५९ ।।\nअरालौ तु विपर्यस्तावुत्तानौ वर्धमानकौ ।।\nउत्सङ्ग इति विज्ञेयः स्पर्शस्य ग्रहणे परः ।। 3.26.६० ।।\nमुक्तलं तु यदा हस्तं कपित्थं परिवेष्टयेत् ।।\nस विज्ञेयस्तदा हस्तो निषधो नाम नामतः ।। ६१।।\nसंक्षिप्ते चैव निक्षिप्ते तथा कार्यः प्रपीडिते ।।\nपताकौ लम्बितौ हस्तौ दोलेति परिकीर्तिताः ।। ।। ६२ ।।\nध्यानादिदाने कर्तव्यो भक्ष्यादिकरणेषु च ।।\nद्वितीयपार्श्वसंश्लिष्टः पूर्वः पुष्पपुटः स्मृतः ।। ६३ ।।\nपूर्वाणि चाभिनेयानि करणानेव पार्थिव ।।\nपताकौ तु यदा हस्तौ मूर्तहस्तावधोमुखौ ।। ६४ ।।\nउपर्युपरि विन्यस्तौ तदा समकरः करः ।।\nसिंहव्याघ्रमृगाद्यानां कर्तव्योऽभिनयो भवेत् ।।६५।।\nअञ्चितौ कूर्परासा तु यदा स्यात्सर्पशीर्षके ।।\nगजदन्तस्तथा नाम्ना कार्यः शैलनिबर्हणे ।।६६।।\nशुकतुण्डौ करौ कृत्वा वक्षस्यभिमुखाञ्चितौ ।।\nशनैरधोमुखौ विद्धाववहित्थ इति स्मृतः।।६७।।\nदौर्बल्यश्च सिते कार्यो गात्राणां च निदर्शने।।\nज्ञेयो वै वर्धमानस्तु हंसपक्षौ पराङ्मुखौ ।। ६८ ।।\nजालवातायनादीनां प्रयोगस्तेन चेष्यते ।।\nसंयुतानां कराणां तु लक्षणं कथितं मया ।। ६९ ।।\nएवं ज्ञेयाः कराः सर्वे नानारससमुद्भवाः ।।\nअत ऊर्ध्वं प्रवक्ष्यामि नुस्तुहस्तमपाश्रयम् ।। 3.26.७० ।।\nवक्षसोऽष्टांगुलस्थौ तु प्राङ्मुखौ खटकामुखौ ।।\nसमानकूर्परासौ तु चतुरस्रो प्रकीर्तितौ।।७१।।\nहंसपक्षौ स्मृतौ हस्तौ व्यावृत्तौ तालवृन्तवत् ।।\nउद्वृत्ताविति विज्ञेयावथ व. तालवृन्तकौ ।। ७२ ।।\nचतुरस्रीकृतौ हस्तौ हंसपक्षीकृतौ तथा ।।\nतिर्यङमुखावूर्ध्वतलौ ज्ञेयौ लघुमुखाविति ।। ७३ ।।\nतावेव मणिधन्वांतावरालकचितौ करौ ।।\nज्ञेयावभिनये त्वेतौ ह्यरालखटकामुखौ ।। ७४ ।।\nभुजौ सकूर्पराग्रौ तु कुटिलावर्तितौ करौ ।।\nअधोमुखतलाविद्धावाविद्धाविति कीर्तितौ ।। ७५ ।।\nसर्पशीर्षौ यदा हस्तौ भवतां स्वस्तिक स्थितौ ।।\nतिर्यक्प्रसारितास्यौ च ज्ञेयौ सूचीमुखाविति ।। ७६ ।।\nरेचितौ चापि विज्ञेयौ हंसपक्षाद्भुतभ्रमौ ।।\nप्रसारितोत्तानतलौ रचितावेव सं ज्ञितौ ।। ७७ ।।\nचतुरस्रो भवेद्वामः सव्यहस्तश्च रेचितः ।।\nविज्ञेयो नाट्यतत्त्वज्ञैरेवं रेचितसंज्ञितः ।। ७८ ।।\nअञ्चितौ कूर्पराभ्यां तु त्रि पताकौ यदा करौ ।।\nकिंचित्तिर्यग्गतावेतावावहित्थ प्रकीर्तितः ।। ७९ ।।\nमणिबन्धननिर्मुक्तौ शिथिलौ पल्लवौ स्मृतौ ।।\nबाहु शीविनिष्क्रान्तौ नितम्बौ परिकीर्तितौ ।। 3.26.८० ।।\nअंसदेशे प्रवृत्तौ तु परिपार्श्वोत्थितौ तथा ।।\nविज्ञेयौ केशबंधाख्यौ करावाचार्यसम्मतौ ।। ८१ ।।\nतिर्यक्प्रसारितावेव पार्श्वसंस्थौ तथैव च ।।\nलताख्यौ तु करौ ज्ञेयौ नृत्ताभिनयनं प्रति ।। ८२ ।।\nसमुन्नता लताहस्तः पार्श्वात्पार्श्वविलोडितः ।।\nद्वितीयः खटकाख्यश्च करिहस्तः प्रकीर्तितः ।। ८३ ।।\nकटिशीर्षनिविष्टाग्रौ त्रिपताकौ यदा करौ ।।\nपक्षावञ्चितकौ वामे तदा ज्ञेयौ प्रयोक्तृभिः ।। ८४ ।।\nतावेव तु परावृत्तौ पक्षाघातौ कराविति ।।\nअधोमुखतलाविद्धौ ज्ञेयौ गरुडपक्षकौ ।। ८५ ।।\nतथा प्रसारितभुजौ दण्डपक्षाविति स्मृतौ ।।\nतौ चोर्ध्वमण्डलौ ज्ञेयौ गुरुदेशविवर्तनात् ।। ८६ ।।\nतावेव पार्श्वविन्यस्तौ विज्ञेयौ पार्श्वमण्डलौ ।।\nवेष्टितावेष्टितौ हस्तौ तयोर्मण्डलकौ स्मृतौ ।। ८७ ।।\nतावेव मणिबन्धान्तौ स्वस्तिकाकृतिसंज्ञितौ ।।\nस्वस्तिकाविति विख्यातौ विख्यातौ च प्रकी र्णकौ ।। ८८ ।।\nद्वावेव पद्मकोशाभौ पद्मकोशाविति स्मृतौ ।।\nकरावुद्धे जिताग्रौ तु विज्ञेयावलिपल्लवौ ।। ८९ ।।\nऊर्ध्वप्रसारितौ विद्धौ विज्ञेयावुल्वणाविति ।।\nपल्लवौ तु शिरोदेशे सम्प्राप्तौ ललिताविति ।। 3.26.९० ।।\nकूर्परस्वस्तिकन्यस्तौ ललितावलितौ स्मृतौ ।।\nसंयुता वियुताश्चैव नृत्तहस्ताः प्रकीर्तिताः ।। ९१ ।।\nनानार्थरससंयुक्तं प्रयोगकालसंश्रयम् ।।\nविज्ञेयं नृत्तहस्तानां तेन नाभिहितं मया ।। ९२।।\nआधिग्रस्ते जगन्ते च नियमस्थे जगर्दिते ।।\nमत्ते प्रमत्ते चिन्तायां  नाभिनेयः करो भवेत् ।। ९३ ।।\nउद्वेष्टं समवेष्टं च विचेष्टितविवर्तिते ।।\nकर्मेदं नृत्तहस्तानां विज्ञेयं च चतुर्विधम् ।। ९४ ।।\nकार्या ललितसंचारा नृत्तहस्तापरा बुधैः।।\nलालित्यमेव विज्ञेयं वृत्तस्य प्रतिबोधनम् ।।९५।।\nदेशं कालं प्रयोगं च ह्यर्थयुक्तिमवेक्ष्य च ।।\nहस्ता एते प्रयोक्तव्या स्त्रीणां नॄणां च नर्तके ।। ९६ ।।\nहस्ता मयैते कथिता नृवीर सर्वं करायत्तमिदं हि नृत्तम् ।।\nयत्नश्च कार्यस्तु करेषु तस्माच्चातुर्यलास्याभिनयोपपन्नम् ।।९७ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे नृत्तहस्तव्यवस्थावर्णनो नाम षड्विंशतितमो ऽध्यायः ।। २६ ।।\n3.27\nमार्कण्डेय उवाच ।।\nवाचिकश्च तथा हार्यस्त्वाङ्गिकस्सात्त्विकस्तथा ।।\nचतुष्प्रकारोऽभिनयः कीर्तितो नाट्यकोविदैः ।। ।। १ ।।\nवाचिको वचसा प्रोक्तः शृणु हार्यं नराधिप ।।\nचतुर्विधं तु विज्ञेयं प्रस्तोलङ्कार एव च ।। २ ।।\nतथाङ्गरचना चैव ज्ञेया सज्जीवमेव च ।।\nमृदा वा दारुणा वापि वस्त्रेणाप्यथ चर्मणा ।। ३ ।।\nलोहैरनुकृतिर्वापि प्रस्त इत्यभिधीयते ।।\nदेवदानवयक्षाणां गजाश्वमृगपक्षिणाम् ।। ४ ।।\nकार्याणि प्रतिशीर्षाणि नाट्यज्ञैः प्रस्तकर्मणा ।।\nअलङ्कारस्तु विज्ञेयो माल्याभरणवाससाम् ।। ५ ।।\nनानाविधः समायोगे ह्यङ्गोपाङ्गविनिर्गतः ।।\nतच्च कार्यो नयो बुद्ध्वा नियोगं जातिमेव च ।। ६ ।।\nआधिपत्यं तथा स्थानं देशे च नृपसत्तम ।।\nअतोङ्गरचना तुभ्यं वक्ष्यामि नृप वर्णजाम् ।। ७ ।।\nश्वेतो रक्तस्तथा पीतः कृष्णो हरितमेव च ।।\nमूलवर्णाः समाख्याताः पञ्च पार्थिवसत्तम।। ८ ।।\nएकद्वित्रिसमायोगाद्भावकल्पनया तथा ।।\nसङ्ख्यैवांतरवर्णानां लोके कर्तुं न शक्यते ।। ९ ।।\nअत्यर्थसमयोगित्वाल्लोकेऽहं नृपपुंगव ।।\nविभागं सम्प्रवक्ष्यामि वर्णयोः श्यामगौरयोः ।। 3.27.१० ।।\nद्विप्रकारा छविर्यस्मात्सर्वस्येह प्रकीर्तिता ।।\nगौरी पञ्चविधा तत्र श्यामा द्वादशधा भवेत् ।। ।। ११ ।।\nरुक्मगौरी दन्तगौरी स्फुटचन्दनगौर्यपि ।।\nशरद्घनचन्द्रकवद्गौरी पञ्चविधा स्मृता ।।१२।।\nरक्तश्याम्या भवेत्पूर्वं मुद्गश्यामा निरन्तरम्।।\nततो दूर्वांकुरश्यामा पाण्डुश्यामा च पार्थिव ।।१३ ।।\nततश्च हरितश्यामा पीतश्यामा ततो भवेत् ।।\nततः प्रियङ्गुकश्यामा कपिश्यामा च पार्थिव ।। ।।१४।\nततो नीलोत्पलश्यामा चाषश्यामा ततः परम्।।\nततो रक्तोत्पलश्यामा घनश्यामा तथा परा।।१५।।\nद्रव्यानुरूपवर्णैस्तु तासां व्यक्तिरुदाहृता ।।\nरङ्गव्यतिकरैः शोभामधिकृत्य महीयते ।।१६।।\nवक्ष्यामि वर्णान्देवानां मत्वापतु विनिश्चयम् ।।\nतत्र येषां न वक्ष्यामि ते कार्या गौरवर्णकाः ।।१७।।\nश्यामस्तु वासुकिः कार्यो नागा गौरास्तु द्वापरे।\nदैत्याश्च दानवाश्चैव राक्षसा गुह्यकानुगाः ।।१८ ।।\nपिशाचा जलसङ्काशा सम्मितानि तु वर्णतः।।\nषट्सु द्वीपेषु पुरुषाः  कर्तव्याः कनकप्रभाः ।। ।। १९ ।।\nजम्बूद्वीपस्य वर्षेषु मुक्त्वैकं भारतं नृप ।।\nभारतेषु तथा कार्या नानादेशभवास्तथा ।। ।। 3.27.२० ।।\nपुलिन्दा दाक्षिणात्याश्च प्रायशो वर्णतोऽसिताः ।।\nशकाश्च यवनाश्चैव पह्लवा वाह्लिकाश्च ये ।। २१ ।।\nप्रायेण गौराः कर्तव्याः उत्तरापथसम्भवाः ।।\nपाञ्चालाः शूरसेनाश्च तथा ये चात्र मागधाः ।। २२ ।।\nअङ्गा वङ्गाः कलिङ्गाश्च प्रायशो वर्णतोऽसिताः ।।\nचन्द्रवर्णा द्विजाः कार्या राजन्याः पद्मसन्निभाः ।। २३ ।।\nआपाण्डुरास्तथा वैश्याः श्यामा शूद्राश्च वर्णतः ।।\nनानावर्णाः स्मृता भूता गन्धर्वाप्सरसस्तथा ।। २४ ।।।\nराजानः पद्मवर्णाभा ये चापि सुखिनो जनाः ।।\nकुकर्माणो ग्रहग्रस्ता व्याधितास्तप आश्रिताः ।। २५ ।।\nआयस्तकर्मणश्चैव असिताः कुलजालयः ।।\nवर्णः प्रत्यक्षदृष्टस्य कर्तव्यः सदृशस्तथा ।। २६ ।।\nदेवगन्धर्वसिद्धानां कुमाराणां च पार्थिव ।।\nश्मश्रु तेषां न कर्तव्यं ये च दीक्षां समाश्रिताः ।। २७ ।।\nदिव्या ये पुरुषाश्चैव तथा विद्याधराश्च ये ।।\nशृङ्गारिणो नरेन्द्राश्च चित्रश्मश्रुधरास्तथा ।। २८ ।।\nशुद्धं तु लिङ्गिनां कार्यं तथामात्यपुरोधसाम् ।।\nमध्यस्था ये च पुरुषा ये च दीक्षां समाश्रिताः ।। २९ ।।\nअनिर्णीतप्रतिज्ञानां दुःखितानां तपस्विनाम् ।।\nमुनीनां चिरबद्धानां दीर्घं श्मश्रु प्रकीर्तितम् ।। 3.27.३० ।।\nधर्मप्रवृत्तेर्वंशश्च भवेच्छूद्रो नराधिप ।।\nवणिजां कंचुकीयानां ब्राह्मणानां तथैव च ।। ३१ ।।\nराज्ञां विचित्रो वेशः स्याद्वेश्यास्त्रीणां च यादव ।।\nयथालिङ्गं भवेद्वेशस्तथान्येषां तु लोकतः ।। ३२ ।।\nत्रिविधा मुकुटा ज्ञेया देवपार्थिवसंश्रयाः ।।\nदेवानां पार्थिवानां च कर्तव्यास्तु किरीटकाः ।। ३३ ।।\nदेवानां सप्तशिखराः पञ्चभिर्भूभृतां तथा ।।\nत्रिभिश्च शिखरैः कार्या महिषीयुवराजयोः ।। ३४ ।।\nसेनाध्यक्षस्य कर्तव्यस्तथैकशिखरो नृप ।।\nदैत्यदानवयक्षाणां पन्नगानां सरक्षसाम् ।। ३५ ।।\nएकपट्टास्तु विस्तीर्णा कर्तव्या मुकुटाः शुभाः ।।\nविद्याधराणां सिद्धानां वानराणां तथैव च ।।३६।।\nग्रन्थिमन्तस्तु कर्तव्या मुकुटास्तु प्रयोक्तृभिः ।।।\nदेवदानवगन्धर्वाः कृष्णपक्षाः प्रकीर्तिताः ।। ३७ ।।\nदैत्यदानवयक्षाश्च पिशाचनागराक्षसाः ।।\nहरिश्मश्रुकचाः कार्यास्तथा पिङ्गेक्षणा नृप ।। ३८ ।।\nकञ्चुकीयाश्च कर्तव्यास्तथा शुक्लशिरोरुहाः।।\nअमात्यकञ्चुकीयानां तथा श्रेष्ठपुरोधसाम्।।३९।।\nवेष्टनापट्टबद्धानि प्रतिशीर्षाणि कारयेत्।।\nपिशाचोन्मत्तभूतानां तापसानां तथैव च।।3.27.४०।।\nअनिस्तीर्णप्रतिज्ञानां लम्बकेशं भवेच्छिरः।।\nबालानामपि कर्त्तव्यं शिखिण्डकविभूषणम् ।।४१।।\nजटाजूटयुतं कार्यं मुनीनामपि पार्थिव ।।\nचेटानामपि कर्त्तव्यं त्रिशिरः खण्डमेव च।।४२।।\nविदूषकस्य खलतिः स्यात्काकपदमेव च।।\nशेषाणामुक्तयोगेन शेषजातिसमाश्रयम्।।४३।।\nसज्जीव इति यत्प्रोक्तं तस्य वक्ष्यामि लक्षणम्।।\nप्रवेशस्तु तिरश्चां वै सज्जीव इति संज्ञितः।।४४।।\nतेषां प्रस्तेन कर्तव्या प्रकृतिः पुरुषांतरा।।\nतथैवायुधहस्तानां कर्तव्या हेतयः शुभाः ।।४५।।\nएवं लोकोपचारेण स्वबुद्ध्या विभवेन च ।।\nनाट्योपकरणानीह यथावत्परिकल्पयेत् ।। ४६ ।।\nहेतिप्रमोक्षो न तु रङ्गमध्ये कार्यो भवेत्पार्थिववंशमुख्य ।।\nआहार्यमेतत्कथितं समासाद्वक्ष्याम्यतश्चाङ्गिकमेव तुभ्यम् ।। ४७ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे आहार्याभिनयो नाम सप्तविंशोऽध्याय. ।। २७ ।।\n3.28\nमार्कण्डेय उवाच ।।\nअतः परं प्रवक्ष्यामि सामान्याभिनयं तव ।।\nतस्मिन्कार्यः प्रयत्नस्तु नाट्यान्तरप्रतिष्ठितम् ।। १ ।।\nशब्दं स्पर्शश्च रूपं च रसो गन्धस्तथैव च ।।\nइन्द्रियाणींद्रियार्थास्तु भावेनाभिनयेद् बुधः ।। २ ।।\nकृत्वा साचीकृतां दृष्टिं शिरः किंचिन्नतं भवेत् ।।\nतर्जनीकर्णदेशे तु शब्दन्त्वभिनयेद्बुधः ।। ३ ।।\nकिञ्चिदाकुञ्चिते नेत्रे कृत्वोत्फुल्ला त्वनामिकाम् ।।\nएकश्वासो भवेच्चापि गन्धमेवं विनिर्दिशेत् ।।४।।\nइन्द्रियार्थास्तु पञ्चैते त्रिविधाः परिकीर्त्तिताः ।।\nइष्टास्तथा ह्यनिष्टाश्च मध्यस्था नृपसत्तम ।। ५ ।।\nगात्रप्रह्लादनेनेह तथा पुलकितेन च ।।\nनितान्तास्रक्रियाभिश्च सर्वमिष्टं निरूपयेत् ।। ६ ।।\nपरावृत्तेन शिरसा तथा चानेन चक्षुषा ।।\nनेत्रनासाञ्चितत्वेन ह्यनिष्टमिति निर्दिशेत् ।। ७ ।।\nमध्यस्थेनैव भावेन मध्यस्थकरणं भवेत् ।।।\nआत्मानुभावी योऽर्थः स्यादात्मस्थ इति संज्ञितः ।। ८ ।।\nपरार्थवर्णनं यच्च परस्थेति च कीर्तितम् ।।\nउत्तानौ तु करौ कृत्वा स्वस्तिकौ पार्श्वसंस्थितौ ।। ९ ।।\nउद्वाहितेन शिरसा तथा चोर्ध्वनिरीक्षणम् ।।\nप्रभातं गगनं रात्रिः प्रदोषं दिवसं तथा ।। 3.28.१० ।।\nऋतून्घनान्धरां चैव विस्तीर्णाश्च जलाशयान् ।।\nदिशोग्रहान्सुनक्षत्राद्यच्चान्यत्स्वगतं नृप ।। ११ ।।\nतस्य त्वभिनयः कार्यो नानादृष्टिसमन्वितः ।।\nएभिरेव करैर्भूयः स्तनैश्च शिरसा तथा ।। १२ ।।\nअधोनिरीक्षितेनाथ भूमिष्ठान्सम्प्रयोजयेत् ।।\nचन्द्रं ज्योत्स्नां मुखं वायुं स्पर्शेनाभिनयेद्बुधः ।। १३ ।।\nवस्त्रावगुण्ठनात्सूर्यं रजोधूमानलांस्तथा ।।\nभूमितापमथोष्णं च कुर्याच्छ्वासाभिलापतः ।। १४ ।।\nऊर्ध्वकेकरदृष्ट्या तु मध्या ह्वस्थं दिवाकरम् ।।\nउदयास्तगतं चैव विस्मयार्थे प्रदर्शयेत् ।। १५ ।।\nचन्द्रं विस्मितया दृष्ट्या तथा ताराश्च दर्शयेत् ।।\nसुखस्पृश्यानि सर्वाणि रोमांचं न तु दर्शयेत् ।। १६ ।।\nदुःखानि च तथोद्वेगं मुखस्य तु विकूणनैः ।।\nगम्भीरोदात्त संयुक्तानर्थान्सौष्ठवसंयुतान्।।१७।।\nयज्ञोपवीतदेशस्थमवालं हस्तमादिशेत् ।।\nहारावहारयागेषु स्रग्दामस्य च दर्शने ।। १८ ।।\nभ्रमरेण प्रदेशिन्या दृष्टेः परिगमेन च  ।।\nअलंपद्माकपीडायाः सर्वार्थग्रहणं भवेत् ।। १९ ।।\nश्रव्यं श्रवणयोगेन दृश्यं दृष्टिविलोकनैः ।।\nआत्मसंस्थं परस्थं वा मध्यस्थं वा विनिर्दिशेत् ।। 3.28.२० ।।\nविद्युदुल्काघनरवो विस्फुलिङ्गविषस्तथा ।।\nप्रतोदोऽक्षिनिमेषश्च तेभिनेयाः प्रयोक्तृभिः ।। २१ ।।\nमुखावगुण्ठनं कार्यं भ्रमरादिनिवारणे ।।\nकृत्वा स्वस्तिकसंस्थानौ पद्मकोशावधोमुखौ ।। २२ ।।\nसिंहर्शवानरादीनां कर्तव्यं तु निरूपणम् ।।\nस्वस्तिकौ त्रिपताकौ  तु गुरूणां पादवन्दने ।। २३ ।।\nखटकास्वस्तिकौ चापि प्रतोदग्रहणे भवेत् ।।\nएकाद्यानां दशान्तानां संख्या त्वंगुलिभिर्भवेत् ।। २४ ।।\nदशाख्या च शताख्या च स्थानसंख्या ततः परम् ।।\nपताकाभ्यां तु हस्ताभ्यां वाचा चाभिनयो भवेत् ।। २५ ।।\nछत्रध्वजपताकाश्च विज्ञेया दण्डधारणात् ।।\nनाना प्रहरणं चैव विज्ञेयमिह वारणैः ।। २६ ।।\nएकचित्तो ह्यधोदृष्टिः शिरः किञ्चिन्नतं भवेत् ।।\nसव्यहस्तश्च संदंशस्मिते व्याने वितङ्किते ।। २७ ।।\nउद्वाहितं शिरः कृत्वा हंसपक्षं प्रदक्षिणम् ।।\nअपत्यरूपणे कार्यमुश्वायं च प्रयोक्तृभिः ।। २८ ।।\nअरालं च शिरः स्थाने समुद्वाह्या च वामतः ।।\nगते निवृत्ते ध्वस्ते च श्रान्तं वाक्यं नियोजयेत् ।। २९ ।।\nजितेन्द्रियतया युक्तं प्रसन्नवदनं तथा ।।\nविचित्रकुसुमालोकां शरदं तु निरूपयेत् ।। ।।। 3.28.३० ।।\nगात्रस्य कम्पनात्तज्ज्ञैस्तथा चान्याभिलाषितः ।।\nहेमन्तस्त्वभिधेयः स्यात्पुरुषैर्मध्यमाधमैः ।।३१।।\nशिरोदन्तौष्ठकम्पेन गात्रसंकोचकेन ।च ।।\nकूजितैश्च ससीत्कारैः शीतस्याभिनयो भवेत् ।। ३२ ।।\nप्रसादजननारम्भैरुपभोगैः ससम्भ्रमैः ।।\nवसन्तस्त्वभिनेतव्यो नानापुष्पप्रदर्शनात्।। ।।। ३३ ।।\nस्वेदापमार्जनाच्चापि भूमिपातोपजीविनः ।।\nउष्णस्य वायोः स्पर्शश्च ग्रीष्मस्याभिनयो भवेत् ।। ३४ ।।\nगम्भीरनादश्रवणात्प्रावृष्यभि नयो भवेत ।।\nवचसाभिनयः कार्यो ऋतूनां सुखदुःखयोः ।। ३५ ।।\nस्वभावाभिनये स्थानं पुंभिः कार्यं तु वैष्णवम् ।।\nआयुतं चावहित्यं च स्त्रीभिः कार्यं स्वभावतः ।। ३६ ।।\nधैर्यशीलाङ्गसम्पन्नं पुरुषाणां विचेष्टितम् ।।\nमृतशीलाङ्गहारैस्तु स्त्रीणां कार्यं विचेष्टितम् ।। ३७ ।।\nआलिङ्गन तु कर्तव्यं स्मितरोमाञ्चसंयुतम् ।।\nरोमाञ्चेन तु हर्षः स्यात्क्रोधमुद्वृत्तचक्षुषा ।। ३८ ।।\nईर्ष्या क्रोधस्तु कर्तव्यो माल्याभरणवर्जितम् ।।\nशिरसा कम्पनं चैव मर्मभंगैस्तथैव च ।। ३९ ।।\nअधोमुखः सनिःश्वासो दुःखं सन्दर्शयेन्नरः ।।\nभूमिहस्ताभिघातेन स्त्रीणां स्याद्रुदितेन तत् ।।। 3.28.४० ।।\nआनन्देतिसमुद्भूतं रुदितं द्विविधं स्मृतम् ।।\nहृष्टेन चाप्यहृष्टेन तं मुखेन निरूपयेत् ।। ४१ ।।\nसम्भ्रमावेगचेष्टाभिः पुरुषाणां भयं भवेत् ।।\nत्रातुरन्वेषणादेव उच्चैराक्रन्दितेन च ।। ४२ ।।\nनरालिङ्गनतश्चैवं भयं कार्यं भवेत्स्त्रियः ।।\nत्रिपताकांगुलीभ्यां तु चलिताभ्यां प्रयोजयेत् ।। ४३ ।।\nशुकश्च शारिका चैव सूक्ष्मा ये चैव पक्षिणः ।।\nशिखिसारसहंसाद्याः स्थला ये च स्वभावतः ।। ४४ ।।\nपक्षाङ्गहारैर्द्विविधैस्तैषामभिनयो भवेत्।।\nभूताः पिशाचा यक्षाश्च दानवा राक्षसास्तथा ।। ४५ ।।\nअङ्गहारैर्विनिर्देश्याः प्रत्यक्षा न भवन्ति ये ।।\nप्रत्यक्षा अभिनेयाः स्युस्तथोद्वेगैः सविस्मयैः ।। ४६ ।।\nदेवान्प्रणामकरणैः प्रत्यक्षे तु नराधिप ।।\nपरोक्षे विविधैश्चिह्नैस्तथानुकरणैः शुभैः ।। ४७ ।।\nसव्योत्थितेन हस्तेन त्वरालेन शिरः स्पृशेत् ।।\nनरेभिवादनं ह्येतत्कपोलेन तथा स्त्रियाः ।। ४८ ।।\nमहाजनं सखिवरं विटधूर्तजनं तथा ।।\nपरिमण्डलसंज्ञेन हस्तेनाभिनयेद्बुधः ।। ४९ ।।\nप्रवृत्तान्प्रांशुयोगेन वृक्षांश्चैव समुत्थितान् ।।\nप्रसारिताभ्यां बाहुभ्यामुत्क्षिप्ताभ्यां प्रदर्शयेत् ।। 3.28.५०।।\n( समूहं सुमहत्सेनां बहुविस्तीर्णमेव च ।।\nपताकाभ्यां तु हस्ताभ्यां चोत्क्षिप्ताभ्यां प्रदर्शयेत् ।।)\nशौर्यं च धैर्यदर्पं च गर्वमौदार्यमुच्छ्रयम् ।।\nललाटस्थानसंस्थेन त्वरालेन प्रदर्शयेत् ।। ५१ ।।\nप्रज्ञो देहामदाविद्धौ करौ तु मृगशीर्षकौ ।।\nविस्तीर्णप्रद्रुतोत्क्षेपौ योज्यौ यत्स्यादुपावृतम्।। ।। ५२ ।।\nअधोमुखोत्तानतलं हस्तं किंचित्प्रसारितम् ।।\nकृत्वा चाभिनयो द्वे च बिलग्राहं गृहं गृहम् ।। ५३ ।।\nकामार्ताञ्ज्वरितांश्चैव शापोपहतचेतसः ।।\nतेषामभिनयः कार्य उच्छ्वासैः कम्पनैस्तथा ।।५४।।\nप्रत्यक्षाभिनयः कार्यो दोलायाः परिदोलने ।।\nआकाशरचनानीह वक्ष्याम्यात्मगतानि च ।। ५५ ।।\nअपवारितकं चैव जनान्तिकमथापि च ।।\nपरसम्भाषणं यत्स्यात्तदाकाशवचः स्मृतम् ।। ५६।।\nअन्यैरश्रवणीयं तु जनान्ति कमिहोच्यते।।\nअपवारितकं कर्णे पुनरुक्तं प्रचक्षते।।५७।।\nहस्तमन्तरितं कृत्वा त्रिपताकं प्रयोक्तृभिः।\nजनांतिकं प्रयोक्तव्यमपवारितकं तथा।।।५२।।\nस्वप्नायते चाभिनये वाचा गद्गदया भवेत् ।।\nवृद्धानां योजयेत्षाठ्यं गद्गदस्खलिताक्षरम् ।।५९।।\nअसमाप्ताक्षरं चैव बालानां तु कलस्वनम्।।\nदीर्घोच्छ्वासयुतं ग्लानं व्याधितानां तु योजयेत् ।। 3.28.६० ।।\nउच्छ्वासेन तु दीर्घेण मृत्युकालं तु नाटयेत्।।\nगात्रनिस्पंदभावेन मृतस्याभिनयो भवेत ।।\nसात्त्विकाभिनयं वक्ष्ये रसभावेषु पार्थिव ।।६१।।\nएतावदेवाभिनये तु तुभ्यं शक्यं मया पार्थिवमुख्य वक्तुम् ।।\nनाट्यं हि विश्वस्य यतोऽनुकारं कृत्स्नं  ततो वक्तुमशक्यमीश ।। ६२।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे सामान्याभिनयो नामाष्टाविंशतितमोऽध्यायः ।।२८।।\n3.29\nमार्कण्डेय उवाच ।।\nअतः परं प्रवक्ष्यामि गीतानां लक्षणं तव ।।\nस्वभावेनोत्तुङ्गगतौ कार्यं जानुकटीसमम् ।। १ ।।\nयुद्धचारी प्रचारेषु जानुस्तनसमं न्यसेत् ।।\nज्वरान्ते च क्षुधान्ते च तपःश्रान्ते रुजान्विते ।। २ ।।\nविकृते चावहित्थे च तथौत्सुक्यसमन्विते ।।\nशृङ्गारे चैव शोके च स्वच्छन्द गमने तथा ।। ३ ।।\nएतेष्वेव तु सर्वत्र स्थिरा कार्या गतिर्बुधैः ।।\nअस्वस्थे कम्पिते नैव भये वित्रासिते तथा ।। ४ ।।\nआवेगे चैव हर्षे च कार्यं यच्च त्वरान्वितम् ।।\nअनिष्टश्रवणे चैव क्षेपे चाद्भुतदर्शने ।। ५।।\nअपि चात्ययिके कार्ये तथा चैवारिमार्गणे ।।\nअपराधानुसारेण श्वापदानुगतौ तथा ।। ६ ।।\nएवंविधेषु कार्येषु गतिं शीघ्रां   प्रयोजयेत् ।।\nगतिः शृङ्गारिणी कार्या स्वस्थकामितसम्भवे ।। ७ ।।\nदूतीदर्शितमार्गस्तु हृद्यवेशपरिक्रमे ।।\nससौष्ठवसमायुक्तैर्लयतालवशोनुगैः ।। ८ ।।\nपादयोरनुगौ चापि हस्तौ कार्यौ प्रयोक्तृभिः ।।\nप्रच्छन्नकामिते गच्छन्न चात्यर्थं विभूषितः ।। ९ ।।\nकृष्णवासाः पदैर्मंदैः शब्दाशङ्की मुहुर्मुहुः ।।\nवेपमानशरीरश्च शङ्कितः प्रस्खलन्मुहुः ।। 3.29.१० ।।\nअङ्गस्वभावनेपथ्यो रौद्रस्तु त्रिविधो मतः ।।\nरुधिरक्लिन्नदेहस्तु पद्मांत्राङ्गधरस्तथा ।। ११ ।।\nबह्वायुधधरो रौद्रनेपथ्येन प्रकीर्तितः ।।\nरूक्षो निर्भर्त्सनकथो निर्घृणस्तु स्वभावतः ।। १२ ।।\nविविधस्यापि रौद्रस्य चतुस्तालान्तरागतिः ।।\nअहृद्या तु मही यत्र श्मशानरणसङ्कुला ।।१३।।\nआसन्ना च विकृष्टा च तत्र बीभत्सिका गतिः ।।\nगतिर्वीरे च कर्त्तव्या पादविक्षिप्तसंयुता ।। १४ ।।\nविस्मये चैव हर्षे च विक्षिप्तपदविक्रमा ।।\nगतिः स्थिरपदा प्रोक्ता तथैव करुणारसे ।। १५ ।।\nन तत्र सौष्ठवं कार्यं न प्रमाणं तथाविधम् ।।\nविघूर्णितशरीरा च स्तब्धा च शिथिला गतिः ।। १६ ।।\nगाढप्रहारिते कार्या गतिः पिण्डितविग्रहा ।।\nद्रुता भयानके कार्या स्तब्धा कार्यवशादथ ।। १७ ।।\nसत्त्वे तु विकृते दृष्टे गतिर्विस्फुरितेक्षणा ।।\nतापसानां भवेन्मन्दा युगमात्रेक्षणा गतिः ।।। १८ ।।\nहस्तसंस्पर्शनान्मन्दाप्यन्धकारे गतिर्भवेत् ।।\nरथस्थस्यापि कर्त्तव्या गतिर्मन्दपदैरथ ।।१९।।\nसमपादं बुधस्थानं कृत्वा रथगतिं व्रजेत्।।\nधनुर्गृहीत्वा हस्तेन तथा चैकेन कूबरम् ।। 3.29.२० ।।\nसूतश्चास्य भवेदेव प्रतोदग्रहणाकृतिः ।।\nविमानस्थस्य कर्तव्या गतिरानंदिनी भवेत् ।। २१ ।।\nआरोहाश्चावरोहाश्च ऊर्ध्वाधोवीक्षणैर्गतैः ।।\nमण्डलावर्तनैः कार्यमाकाशगमनं तथा ।। २२ ।।\nऋज्वागतोन्नतैः पादैर्भ्रश्यमानस्तु खाद्भवेत् ।।\nउच्छ्रितारोहणं कार्यमपक्रान्तपदैरथ ।। २३ ।।\nतथावतरणं कार्यं शंकितैरिव संहितैः ।।\nउत्क्षिप्तपदसञ्चारा सलिले च गतिर्भवेत् ।। २४ ।।\nउत्क्षिप्तहस्तसञ्चारा  पादपारोहणे भवेत् ।।\nसूचीविद्धैरपक्रान्तैः पदैः पार्श्वगतैरथ ।। २५ ।।\nअङ्कुशग्रहणान्नागं खलीनग्रहणाद्भयम् ।।\nप्रग्रह ग्रहणादेव अन्येषां कारयेद्गतिम् ।। २६ ।।\nअश्वयाने गतिः कार्या वैशाखस्थानकेन ह ।।\nपन्नगानां गतिः कार्या पदैः स्वस्तिकसंयुतैः ।। ।।। २७ ।।\nविटस्यापि तु कर्तव्या गतिर्ललितविक्रमा ।।\nकंचुकीयस्य कर्तव्या कम्पिता स्खलिता गतिः ।।२८।।\nविष्टम्भनगतिप्राणा कृशस्यापि गतिर्भवेत् ।।\nव्याधिग्रस्तस्य च तथा तपःश्रान्तस्य चैव हि ।। २९ ।।\nदीर्घाध्वनि गतस्यापि शनैर्मन्दपरिक्रमा ।।\nमत्तस्य तु गतिः कार्या स्खलिता पार्श्वयोर्द्वयोः ।। 3.29.३० ।।\nउन्मत्तस्यापि कर्तव्या गतिस्त्वभिनयक्रमा ।।\nअसम्बद्धप्रलापी स्यान्मलिनो लोमशस्तथा ।। ३१ ।।\nविकलानां गतिः कार्या यथा कार्यानुरूपतः ।।\nस्थूलदेहस्य कर्तव्या गतिर्देहानुकर्षिणी ।। ३२ ।।\nविदूषकस्य कर्तव्या गतिर्हास्यप्रदा तथा ।।\nस्वभावजातं विन्यस्य कुटिलं वामके करे ।। ३३।।\nगतौ रमेत चेटानां दृष्टिश्चार्यविचारिणी ।।\nनानादेशसमुद्भूता पुरुषाणां स्वभावतः ।। ३४ ।।\nश्वापदानां पशूनां च गतिः कार्या नराधिप ।।\nशेषाणामर्थयोगेन स्थानकानि प्रयोजयेत् ।। ३५ ।।\nधैर्योपपन्ना गतिरुत्तमानां मध्या गतिर्मध्यमसंमितानाम् ।।\nद्रुता गतिश्च प्रचुराधमानां लयत्रयं सत्त्ववशेन योज्यम् ।। ३६ ।।\nरंगे विकृत्ता तु नृपप्रधान गतागतैः पादगतिप्रचारः ।।\nकार्या वशादेव गृहस्य नित्यं समीक्ष्य रङ्गं तु यथानुरूपम् ।। ३७ ।।\nस्त्रीणां गतिः स्याल्ललितप्रचारा धीरा नराणां च तथोद्धता स्यात् ।।\nगति प्रचारोऽर्थवशेन योज्यश्चैतावदुक्तं तव राजसिंह।।३८।।\nवयोनुरूपः प्रथमस्तु वेशो वेशानुरूपश्च गतिप्रचारः ।।\nगतिप्रचारानुगतं च नाट्यं नाट्यानु रूपोऽभिनयश्च कार्यः ।। ३९ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे गतिप्रचारवर्णनो नामैकोनत्रिंशत्तमोऽध्यायः ।। २९ ।।\n3.30\nमार्कण्डेय उवाच ।।\nहास्यशृंगारकरुणारौद्रघोरभयानकाः ।।\nबीभत्साद्भुतशान्ताख्या नव नाट्ये रसाः स्मृताः ।। १ ।।\nशान्तो रसः स्वतन्त्रोत्र पृथगेव व्यवस्थितः ।।\nशृङ्गाराद्धि भवेद्धास्यो रौद्राच्च करुणोदयः ।।२।।\nवीराच्चैवाद्भुतोत्पत्तिर्बीभत्साच्च भयानकः ।।\nएतेषामङ्गवर्णाश्च सात्त्विकोभि नयः स्मृतः ।। ३ ।।\nशान्तस्वभाववर्णस्तु रसः प्रोक्तो नराधिप ।।\nशृङ्गारस्तु भवेच्छ्यामो रक्तो रौद्रः प्रकीर्तितः ।। ४ ।।\nसितो हास्यश्च विज्ञेयः कृष्णश्चैव भयानकः ।।\nगौरो वीरस्तु विज्ञेयः पीतश्चैवाद्भुतः स्मृतः ।। ५ ।।\nकापोतः करुणश्चैव नीलो बीभत्समेव च ।।\nहास्यः  प्रमथदेवस्तु शृङ्गारो विष्णुदैवतः ।। ६ ।।\nरौद्रो रौद्राधिदेवश्च करुणो यमदैवतः ।।\nबीभत्सस्य महाकालः कालदेवो भयानकः ।। ७ ।।\nवीरो महेन्द्रदेवः स्यादद्भुतो ब्रह्मदैवतः।। शा\nन्तस्य देवो विज्ञेयः परः पुरुष एव तु।।८।।\nशान्तस्य तु समुत्पत्तिर्नृप वैराग्यतः स्मृता।।\nस चाभिनेयो भवति लिङ्गग्रहणतस्तथा।।९।।\nसर्वभूतदयाध्यानमोक्षमार्गप्रर्तनैः।।\nनास्ति यत्र सुखं दुःखं न द्वेषो नापि मत्सरः।।3.30.१०।।\nसमः सर्वेषु भूतेषु स शान्तः प्रथितो रसः।।\nहास्यस्य तु समुत्पत्तिरसम्बद्धप्रलापतः ।। ११ ।।\nअसम्बद्धात्तथा वेशाद्भवतीति विनिश्चयः ।।\nआत्मस्थश्च परस्थश्च द्विविधः स च कीर्तितः ।। १२ ।।\nआत्मस्थश्च स्वयं हासात्परस्थः परहासनात् ।।\nउत्तमाधममुख्यानां त्रिविधः स भवेत्तदा ।। १३ ।।\nईषद्विकम्पितैर्गण्डैः कटाक्षैस्सौष्ठवान्वितैः ।।\nअलक्षितद्विजं चैव उत्तमानां स्मितं भवेत् ।। १४ ।।\nतथा दर्शितदन्तन्तु मध्यमानां प्रकीर्तितम् ।।\nसास्रं तदधमानां स्यात्सस्वनं च महीभुजाम् ।। १५ ।।\nशृङ्गारो द्विविधः प्रोक्तः सम्भोगाद्विरहात्तथा   ।।\nविप्रलम्भकृतस्यात्र निर्वेदोऽभिनयक्रियः ।। १६ ।।\nविप्रलम्भे तु निर्दिष्टाः कामावस्थास्तथा दश ।।\nचक्षुःप्रीतिर्विनिर्दिष्टा प्रथमायां नराधिप ।। १७ ।।\nमनसश्च तथा सङ्गो द्वितीयायां प्रकीर्तितः ।।\nस्मरणं च तथा प्रोक्तं तृतीयायां निरन्तरम् ।। १८ ।।\nनिद्राभेदश्चतुर्थ्यां तु पंचम्यां तनुता तथा ।।\nव्यावृत्तिविषयेभ्यस्तु षष्ठ्यां प्रोक्ता नराधिप ।। १९ ।।\nलज्जाप्रणाशः सप्तम्यामुन्मादस्तदनन्तरम् ।।\nनवम्यां तु तथा मूर्च्छा दशम्यां मरणं भवेत् ।।3.30.२०।।\nद्वयोरुज्ज्वलयोस्तत्र सम्भोगाभिनयो भवेत ।।\nसुखप्रायेष्टसंपन्नो यत्र माल्यानुलेपकः ।। २१।।\nपुरुषप्रमदायुग्मं शृंगार इति संज्ञितः ।।\nशोकाद्भवति राजेन्द्र तथैव करुणो रसः ।। २२ ।।\nत्रस्तगात्राद्विनिःश्वासपरिदेवितरोदनैः ।।\nमुखवैवर्ण्य  शोषैश्च तस्येहाभिनयो भवेत् ।। २३ ।।\nक्रोधाद्भवति रौद्रस्य रसस्य तु समुद्भवः ।।\nरक्तत्वनेत्रभ्रुकुटिक्रोधामर्षैः ससाहसैः ।। २४ ।।\nपीडनैः शस्त्रसङ्घातैस्तस्येहाभिनयो भवेत ।।\nजुगुप्सया  भवति बीभत्सस्य समुद्भवः ।। २५ ।।\nनासाविघूर्णनात्तस्य चोद्वेगेन तथैव च ।।\nआश्चर्येण समुत्पत्तिरद्भुतं तत्प्रकीर्तितम् ।। २६ ।।\nप्रस्फुरिताक्षिरोमाञ्चैरङ्गुलीभ्रमणादिभिः ।।\nस्वेदेन चाभिनेयः स्यादद्भुतस्तु तथा रसः ।। २७ ।।\nनाट्यस्य मूलं तु रसः प्रदिष्टो रसेन हीनं न हि वृत्तमस्ति ।।\nतस्मात्प्रयत्नेन रसाश्रयस्य वृत्तस्य यत्नं पुरुषेण कार्यम् ।। २८ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे रसवणर्नो नाम त्रिंशत्तमोऽध्यायः ।। ३० ।।"
  }
]
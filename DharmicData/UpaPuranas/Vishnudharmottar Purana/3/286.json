[
  {
    "text": "3.286\nहंस उवाच ।।\nसर्वकर्मप्रधानस्य व्यवसायस्य मानदाः ।।\nमूलमेकं विनिर्दिष्टं संकल्पो नात्र संशयः ।। १ ।।\nसंकल्पमूलः कामो वै ज्ञानं संकल्पबन्धनम् ।।\nसंकल्पबन्धना वेदा धर्मः सङ्कल्पबन्धनः ।। २ ।।\nसंकल्पबन्धनश्चार्थो मोक्षः संकल्पबन्धनः ।।\nसंकल्पबन्धनं सर्वं जगदेतच्चराचरम् ।। ३ ।।\nआदौ निश्चित्य यत्कर्म मनसा बुद्धिमान्नरः ।।\nयुनक्ति व्यवसायेन पश्चाज्ज्ञेयः स पंडितः ।। ४ ।।\nयावन्तो निश्चितास्त्वर्था मनसा केनचित्क्वचित् ।।\nतावन्न शक्यते कर्तुं संकल्पोऽतः परो मतः ।। ५ ।।\nसंकल्पितानां मनसा तु पूर्वं सिद्धिः प्रदिष्टा व्यवसाययुक्ता ।।\nकार्याणि सर्वाणि ततस्तु लोके संकल्पमूलानि वदंति सन्तः ।। ६ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु संकल्पनिर्वचनो नाम षडशीत्युत्तरद्विशततमोऽध्यायः ।। २८६ ।।\n3.287\nऋषय ऊचुः ।।\nनैःश्रेयसपदावाप्तौ प्रत्याहारस्त्वयेरितः ।।\nधारणाध्यानयोगश्च समाधिरपि चोत्तमा ।। १ ।।\nभूय एव त्वमाचक्ष्व नृणां संसारसारिणाम् ।।\nहितार्थमुत्तमं मार्गं लोकद्वयसुखावहम् ।। २ ।।\n।। हंस उवाच ।। ।।\nअग्निर्मुखं देवतानां सर्वभूतपरायणम् ।।\nतस्य शुश्रूषणादेव सर्वान्कामान्समश्नुते ।। ३ ।।\nसा मूर्तिः परमा विष्णोस्तद्दत्तं प्राप्नुते रविः ।।\nसूर्याद्वृष्टिस्ततस्त्वन्नमन्नात्प्रभवते जगत् ।। ४ ।।\nअधःप्रवर्षिणो देवा भौमास्तूर्ध्वं प्रवर्षिणः ।।\nऊर्ध्वप्रवर्षिणं मुख्यं भौमं दत्तं हुताशने ।। ५ ।।\nॐकारं पूर्वमुद्दिश्य यांयां विप्रस्तु देवताम् ।।\nहविर्जुहोति सा तस्य प्रीता भवति नित्यदा ।। ६ ।।\nवह्निदत्तेन हविषा तृप्तिमायान्ति   देवताः ।।\nतास्तृप्तास्तर्पयन्त्येनं नरं कामसमृद्धिभिः ।। ७ ।।\nसूर्ये होमः परः पुण्यस्तेन स्वर्गे महीयते ।।\nतस्मादष्टगुणं पुण्यमिध्मभिः प्राप्नुयाद्धुते ।। ८ ।।\nतस्माद्दशगुणं सस्यैर्व्रीहिभिर्द्विगुणं ततः ।।\nतावदेव तथा पुण्यं होमे सिद्धार्थकैः स्मृतम् ।। ९ ।।\nयवैश्चतुर्गुणं तस्मात्तिलैर्दशगुणं ततः ।।\nतावदेव फलं ज्ञेयं बिल्वैर्दशगुणं ततः ।। ।। 3.287.१० ।।\nपद्मैश्च तावदेवोक्तं दध्ना क्षीरेण च द्विजाः ।।\nपरमान्नेन धर्मज्ञा घृतेनाष्टगुणं ततः ।। ११ ।।\nमन्त्रेणोङ्कारपूतेन स्वाहान्तेन विचक्षणः ।।\nस्वाहावसाने जुहुयाद्ध्यायन्वै मन्त्रदेवताम् ।। १२ ।।\nयया त्वङ्गुलिपर्वाणि पूर्यन्ते तावदाहुतिः ।।\nअङ्गुष्ठमात्रं स्थौल्येन वितस्तिश्चेध्म इष्यते ।। १३ ।।\nदुःस्वप्ने च दुरिष्टे च दुर्निमित्ते तथैव च ।।\nनास्ति होमसमन्त्राणं तथा पापविनाशनम् ।। १४ ।।\nहोमेन पापं पुरुषो जहाति होमेन नाकं च तथा प्रयाति ।।\nहोमस्तु लोके दुरितं समग्रं विनाशयत्येव न संशयोऽत्र ।। १५ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु होमविधिवर्णनो नाम सप्ताशीत्युत्तरद्विशततमोऽध्यायः ।। २८७ ।।\n3.288\nहंस उवाच ।।\nदैवाधीना प्रजाः सर्वा देवायत्तमिदं जगत् ।।\nसुखदुःखे मानुषाणां देवायत्ते तथैव च ।। १ ।।\nदेवैर्विहितमश्नन्ति मनुष्यास्तु शुभाशुभम् ।।\nतस्मात्सर्वप्रयत्नेन देवपूजापरो भवेत् ।। २ ।।\nदेवाश्च भक्त्या तुष्यन्ति श्रद्धया परया तथा ।।\nपूजिताः शुचिना चैव देवास्तुष्यन्ति नान्यथा ।। ३ ।।\nदेवशुश्रूषया स्वर्गो देवशुश्रूषया सुखम् ।।\nदेवशुश्रूषया राज्यं मोक्षं चाप्यथवाप्यते ।। ४ ।।\nदेवताः कामयन्तीह तथा भक्तं जनं सदा ।।\nभक्तानुकम्पिनो देवाः परत्रेह तथा ध्रुवम् ।। ५ ।।\nत्राणं कुर्वन्ति भक्तस्य ध्रुवं देवा द्विजोत्तमाः ।।\nदेवतोषादवाप्नोति यान्कामान्मनसेच्छति ।। ६ ।।\nजातप्रभृति यं देवं भक्त्या नित्यमथार्चयेत ।।\nअन्तकाले तु संप्राप्ते सोऽपि त्राता भवेद् ध्रुवम् ।।७।।\nकिं वा पापविहीनस्य क्षिप्रं तुष्यन्ति देवताः ।।\nतस्मात्पापं न कर्त्तव्यं नरेण त्रिदशाश्रयात् ।। ८ ।।\nदेवाश्रितानां पापानां क्षिप्रं पापं विनश्यति ।।\nनत्वेव पातकं कर्म वृथा तेषां प्रजायते ।। ९ ।।\nतथा बहु फलं लोके कथितं त्रिदशाश्रयम् ।।\nसर्वान्समर्चयेद्देवानेकं वा देवमाश्रयेत् ।। 3.288.१० ।।\nदेवार्चां श्रद्धया कृत्वा ध्रुवं तल्लोकमाप्नुयात् ।।\nकृत्वा देवगृहं विप्रा नरस्तल्लोकमाप्नुयात् ।। ११ ।।\nपरमाणूनि यावन्ति भवन्ति सुरवेश्मनः ।।\nतावतोऽब्दानवाप्नोति तल्लोकान्नात्र संशयः ।। १२ ।।\nयावद्वारं करोतीह देववेश्म सुधासितम् ।।\nजन्मान्तराणि तावन्ति यशसा स विराजते ।। १३ ।।\nप्रतिपाद्य तथा भक्त्या ध्वजं त्रिदशवेश्मनि ।।\nनिर्णुदत्याशु पापानि महापातकजान्यपि ।। १४ ।।\nचित्रकर्म तथा कृत्वा गन्धर्वै सह मोदते ।।\nदेवमाल्यापनयनाद्गोदानफलमाप्नुयात्। ।। १५ ।।\nपापैर्विमुच्यते सर्वैः प्रोक्षणाद्देववेश्मनः ।।\nसम्मार्जनात्तथा पापं व्यपोहति न संशयः ।। १६ ।।\nकामानभीष्टानाप्नोति देववेश्मोपलेपनात् ।।\nसुधारेखान्वितं कृत्वा मर्यादां नातिवर्तते ।। १७ ।।\nवर्णकैश्चित्रितं कृत्वा सौभाग्यं महदाप्नुयात् ।।\nगन्धर्वत्वमवाप्नोति गन्धैरभ्युक्ष्य मानवाः ।। १८ ।।\nपुष्पैर्विकिरणं कृत्वा रूपवानभिजायते ।।\nअभ्यज्य देवप्रतिमां सर्वदुःखैर्विमुच्यते ।। १९ ।।\nविरूक्षयित्वा तामेव पापेभ्यो विप्रमुच्यते ।।\nओषधीभिस्तथा स्नाप्य नासत्यैः सह मोदते ।। 3.288.२० ।।\nलोके प्रजापतेर्याति वेदैः संस्नाप्य देवताम् ।।।\nपुष्पोदकेन स्नपनात्सौभाग्यं महदश्नुते ।। २१ ।।\nफलोदकेन संस्नाप्य सफलां विन्दते क्रियाम् ।।\nनागवल्लीजलैः स्नाप्य नागलोकं स गच्छति ।। २२ ।।\nरत्नोदकेन स्नपनाद्धानदं लोकमाप्नुयात् ।।\nगन्धोदकेन मुख्येन गन्धर्वैः सह मोदते ।। २३ ।।\nतीर्थोदकेन पुण्येन स्वर्गलोकमवाप्नुयात् ।।\nतथानुलिप्य गन्धैश्च शक्रलोके महीयते ।। २४ ।।\nविभूषणप्रदानेन राजा भवति भूतले ।।\nराजलिङ्गप्रदानेन राजा भवति हि क्षितौ ।। २५ ।।\nवस्त्रदानेन लोकेऽस्मिन्सुवेशस्त्वभिजायते ।।\nदेवे माल्यप्रदानेन परा लक्ष्मीं समश्नुते ।। २६ ।।\nधूपप्रदानेन तथा गतिमग्र्यामवाप्नुयात् ।।\nदीपदानेन चक्षुष्मान्प्रकाशश्चैव जायते ।। २७ ।।\nऊर्ध्वां गतिमवाप्नोति सर्वत्र च तथाग्र्यताम् ।।\nदेवताभ्यस्तथा विप्रा निवेद्यान्नमतन्द्रितः ।। २८ ।।\nसर्वकामसमृद्धस्य यज्ञस्य फलमश्नुते ।।\nपरितोषमथायाति देवता बलिकर्मणा ।। २९ ।।\nतास्तुष्टास्तर्पयन्येनं सर्वकामसमृद्धिभिः ।।\nहृद्यपानप्रदानेन तृप्तिमाप्नोति शाश्वतीम् ।। 3.288.३० ।।\nदेवतानां नमस्कारात्किञ्चित्पापं प्रणश्यति ।।\nतथैवाभ्यधिकं पापं प्रणिपातेन नश्यति ।। ३१ ।।\nततोऽप्यभ्यधिकं किञ्चित्कृत्वा देवे प्रदक्षिणाम् ।।\nस्तुतिक्रिया देवतानां सर्वकामफलप्रदा ।। ३२ ।।।\nगीतेन देवतास्तोषमुपयान्ति द्विजोत्तमाः ।।\nतथा वाद्येन नृत्येन पुरुषस्य विशेषतः ।।३३ ।।\nनृत्तं गीतं तथा वाद्यं स्वयमाचरते द्विजा ।।\nदेवसालोक्यमाप्नोति पुरुषस्य विपश्चितः ।। ३४ ।।\nवाचनादितिहासानां पापमोक्षमवाप्नुयात् ।।\nमूल्येन कारयेद्गीतं गन्धर्वत्वमथाप्नुयात् ।। ३५ ।।\nवाद्यं दत्त्वाथ धर्मज्ञं वसूनां लोकमश्नुते ।।\nनृत्तेन लोकमाप्नोति शङ्करस्य महात्मनः ।। ३६ ।।\nइतिहासप्रदानेन बुद्धिमाञ्जायते नरः ।।\nआहुतिं देवमुद्दिश्य यो ददाति हुताशने ।। ३७ ।।\nस देवस्तर्पयत्येनं कामैर्वा तेन तर्पितः ।।\nदेवमुद्दिश्य विप्राणां यो ददातीह भोजनम् ।। ३८ ।।\nस देवः प्रीतिमानस्य कामानिष्टान्प्रयच्छति ।।\nदेवमुद्दिश्य यत्किञ्चिद्ब्राह्मणेभ्यः प्रदीयते ।।३९।।\nतदेव प्राप्यते लोके प्रसन्ने त्रिदशे बहु ।।\nयानं शय्यासनं छत्रं पादुके चाप्युपानहौ ।। 3.288.४० ।।\nवाहनं गां च धर्मज्ञास्त्रिदशभ्यो ददाति यः ।।\nएकैकस्मादवाप्नोति वह्निष्टोमफलं नरः ।। ४१ ।।\nदत्त्वा फलानि देवेभ्यः सफलां विन्दते क्रियाम् ।।\nनिवेद्य सस्यानि तथा गतिमाप्नोत्यनुत्तमाम् ।। ४२ ।।\nनैति देवस्तथा प्रीतिं दानैर्नृत्यैस्तथा फलैः ।।\nप्रीतिमेति यथा विप्राः स्वाश्रितानान्तु पूजनैः ।। ४३ ।।\nदेवता नैव तुष्यन्ति दानेन बहुधा द्विजाः ।।\nयथा भक्त्या तु तुष्यन्ति तस्माद्भक्तिं समाश्रयेत् ।। ४४ ।।\nघृतपूर्णानि पात्राणि दत्त्वा श्राद्धे तथा नरः ।।\nदीर्घं जीवितमाप्नोति न रोगैश्चाभिभूयते ।। ४५ ।।\nमधुपूर्णानि पात्राणि दत्त्वा सौभाग्यमाप्नुयात् ।।\nयथाकथञ्चित्पात्राणां दानाद्भवति सत्तमाः ।।४६।।\nपात्रं नु सर्वकामानां नात्र कार्या विचारणा ।।\nपुष्पवृक्षप्रदानेन गृहमाप्नोति मानवः ।। ४७ ।।\nफलवृक्षप्रदानेन ग्रामस्याधिपतिर्भवेत् ।।\nगृहप्रदानाद्धवति खेटकाधिपतिस्तथा ।। ४८ ।।\nगृहं शय्यासनोपेतं यानवाहनसंयुतम् ।।\nधनधान्ययुतं स्फीतं दासीदाससमाकुलम् ।। ४९ ।।\nसर्वकामयुतं रम्यं प्रदाय श्राद्धकर्मणि ।।\nस्वर्गलोकात्परिभ्रष्टो राजा भवति पार्थिवः ।। 3.288.५० ।।\nपितॄनुद्दिश्य यद्दानं किञ्चिदेव प्रयच्छति।।\nतस्याभ्यधिकमाप्नोति पुण्यं तेषां प्रसादतः ।। ५१ ।।\nतस्माच्छ्राद्धानि कार्याणि तीर्थेष्वायतनेषु च ।।\nदानानि चैव देयानि पितॄनुद्दिश्य शक्तितः।।५२।।\nश्राद्धेषु पुष्टिं मनुजा लभन्ते श्राद्धेन विप्रास्त्रिदिवे च वासः।।\nश्राद्धं प्रयत्नेन ततश्च कुर्यात्स्वकल्पसूत्राभिहितं यथावत् ।।५३।।\nइति श्रीविष्णुधर्मोत्तरे तृ० खं० मार्कण्डेयवज्रसंवादे मुनीन्प्रति हंसगीतासु पितृपूजाविधानं नामाष्टाशीत्युत्तरद्विशततमोऽध्यायः ।। २८८ ।।\n3.289\nहंस उवाच ।।\nशूद्राणां दैवतं वैश्या वैश्यानां क्षत्रियास्तथा ।।\nब्राह्मणाः क्षत्रियाणां च तेषामपि हुताशनः ।। १ ।।\nगुरुदेवो ब्रह्मचारी नार्यश्च पतिदेवताः ।।\nगृहस्थोऽतिथिदैवत्यस्तस्मात्तं पूजयेत्सदा ।। २ ।।\nवैश्वदेवं गृहे कृत्वा सायं प्रातः समाहितः ।।\nपिण्डनिर्वपणं कृत्वा भिक्षां दत्त्वा तु भिक्षवे।। ।।\nसत्कृत्य भिक्षादानेन गोदानफलमाप्नुयात् ।।\nश्वभ्यश्च श्वपचेभ्यश्च वयोभ्यश्चावपेद्भुवि ।। ४ ।।\nगृहस्थमुपजीवन्ति प्रजाः स्थावरजङ्गमाः ।।\nगृहस्थः पोषणं कुर्यान्मृतानां जीवतामपि ।। ५ ।।\nपोषणान्नित्यमेवेह तेन स्वर्गे महीयते ।।\nकीटः पतङ्गः पतितः शत्रवो द्विजपुङ्गवाः।।६।।\nगृहिणा नावमन्तव्या वैश्वदेवे ह्युपस्थिते ।।\nअतिथिं पूजयेद्यत्नागृहस्थो गृहमागतम् ।। ७ ।।\nउत्थायास्य व्रजन्पूर्वे  गोदानफलमाप्नुयात् ।।\nआसनं च तथा दत्त्वा स्थानलाभं नरोत्तमः ।। ८ ।।\nकृत्वा च कुशल प्रश्नं बुद्धिमाञ्जायते नरः ।।\nपादशौचेन तस्याथ श्रान्तसंवाहनेन च ।। ९ ।।\nवीजनाच्चामरेणापि तालवृन्तेन वीजनात् ।।\nपादाभ्यङ्गप्रदानेन दीपदानेन वाप्यथ ।। 3.289.१० ।।\nरात्रौ शयनदानेन तथा संवाहनेन च ।।\nएकैकस्मादवाप्नोति गोदानफलमुत्तमम् ।। ११ ।।\nउपास्यैनं कथाभिश्च यशसा  योगमाप्नुयात् ।।\nसंश्राव्य चेतिहासानि तथैनं च तदिच्छया ।। १२ ।।\nनाकलोकमवाप्नोति गीतनृत्योत्सवादिभिः ।।\nपूजयित्वा तथाप्नोति गन्धर्वत्वमसंशयम् ।। १३ ।।\nप्रतिश्रयप्रदानेन सर्वान्कामान्समश्नुते ।।\nमृदं च दन्तकाष्ठं च दत्त्वा शौचोदकं तथा ।। १४ ।।\nकाले यथासुखं दत्त्वा सौभाग्यं महदाप्नुयात् ।।\nप्रताप्य चैनं शीतार्तं सर्वत्र सुखमश्नुते ।। १५ ।।\nअभ्यङ्गपूर्वकं दत्त्वा तस्य स्नानमतन्द्रितः ।।\nआरोग्यरूपलावण्यधनधान्यमुपाश्नुते ।। १६ ।।\nदत्त्वा सकलमुख्यानि स्नानानि द्विजसत्तमाः ।।\nनासत्यलोकमाप्नोति नात्र कार्या विचारणा ।।१७ ।।\nसुगन्धीनि तथा दत्त्वा गन्धर्वैः सह मोदते ।।\nकंकणस्य प्रदानेन सौभाग्यं महदश्नुते ।। १८ ।।\nअतिथिस्नापनात्पुण्यं दशगोदानजं भवेत् ।।\nकिमिच्छुकेन संयोज्य वाजपेयफलं लभेत् ।। १९ ।।\nस्वेच्छितं च प्रदायास्य तदेवाक्षयमश्नुते ।।\nसर्वशक्त्या नरस्तस्मादतिथिं पूजयेत्सदा ।। 3.289.२० ।।\nतृप्तोऽतिथिर्यत्पुरुषस्य किञ्चिद्विचिन्तयत्येव महानुभावः ।।\nतत्सर्वमाप्नोत्यचिरेण तस्मात्पूज्योऽतिथिर्धर्मपरेण नित्यम् ।। २१ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतास्वतिथिपूजा नामैकोननवत्यधिकद्विशततमोऽध्यायः ।। २८९ ।।\n3.290\n।। हंस उवाच ।। ।।\nब्राह्मणा दैवतं भूमौ ब्राह्मणा दिवि दैवतम् ।।\nब्राह्मणेभ्यः परं नास्ति भूतं किंञ्चिज्जगत्त्रये ।। १ ।।\nअदैवं दैवतं कुर्युः कुर्युर्दैवमदैवतम् ।।\nब्राह्मणा हि महाभागाः पूज्यन्ते सततं द्विजाः ।। २ ।।\nब्राह्मणेभ्यः समुत्पन्ना देवाः पूर्वमिति श्रुतिः ।।\nब्राह्मणेभ्यो जगत्सर्वं तस्मात्पूज्यतमाः सदा ।। ३ ।।\nएषामश्नन्ति वक्त्रेण देवताः पितरस्तथा ।।\nऋषयश्च महाभागाः किम्भूतमधिकं ततः ।। ४ ।।\nयदेव मनुजो भक्त्या ब्राह्मणेभ्यः प्रयच्छति ।।\nतदेवाप्नोति धर्मज्ञा बहु जन्मनिजन्मनि ।। ५ ।।\nतालवृन्तानिलेनैवं श्रान्तसंवाहनेन च ।।\nउन्मार्जनेन गात्राणां तथाप्यञ्जनकर्मणा ।। ६ ।।\nपादशौचप्रदानेन पादयोः शौचनेन च ।।\nपरिचर्यया यथाकाममेकेनैव द्विजोत्तमाः ।। ७ ।।\nअग्निष्टोममवाप्नोति स्वर्गलोकं च गच्छति ।।\nब्राह्मणाज्ञां शुभां कृत्वा नाकलोके महीयते ।।८।।\nयद्ब्राह्मणास्तुष्टतमा वदन्ति तद्देवताः प्रत्यभिनन्दयन्ति ।।\nतुष्टेषु तुष्टाः सततं भवन्ति प्रत्यक्षदेवेषु परोक्षदेवाः।।९।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु ब्राह्मणशुश्रूषा नाम नवत्यधिकद्विशततमोऽध्यायः ।। २९० ।।"
  }
]
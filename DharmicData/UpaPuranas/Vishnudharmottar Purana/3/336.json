[
  {
    "text": "3.336\n।। हंस उवाच ।। ।।\nपाषण्डनैगमश्रेणी पूर्वाव्रतगणादिषु ।।\nसंरक्षेत्समये राजा दुर्गे जनपदे तथा ।। १ ।।\nयो धर्मः कारयेच्चैषां चोपस्थान विधिश्च यः ।।\nयश्चैषां वृत्त्युपादानं चानुमन्येत तत्तथा ।। २ ।।\nप्रतिकूलं तु यद्राज्ञः प्रकृत्यवसतं च यत् ।।\nबाधकं च यदर्थानां तत्तेभ्यो विनिवर्तयेत् ।। ३ ।।\nमिथः संघातकरणं त्विह ते शस्त्रधारणम् ।।\nपरस्परोपघातं च तेषां राजा न मर्षयेत् ।। ४।।\nपृथग्गणांश्च यो भिन्द्यात्ते विनेया विशेषतः ।।\nआवहेयुर्भयं घोरं व्याधिं वा ते ह्यपेक्षिताः ।। ५ ।।\nदोषवत्करणं यत्स्यादनाम्नायं प्रकल्पितम् ।।\nप्रवृत्तमपि तद्राजा श्रेयःकामो निवर्तयेत् ।। ६ ।।\nगणमुद्दिश्य यत्किञ्चिन्मध्यश्चैव समुद्धरेत् ।।\nआत्मार्थे वा नियुक्तं वा देयं तैरेव तद्भवेत् ।। ७ ।।\nयस्यापृथग्भूतकृतं द्विजेन्द्राः क्षितीशकृत्येन कृतं च यद्वा ।।\nभृत्ये कृतं ज्ञेयमृणं भवेद्धि समोक्तिभिस्तत्त्वविदो वदन्ति ।। ८ ।।\nइति श्रीविष्णुधर्मोत्तरे तृ० ख० मार्कण्डेयवज्र संवादे मुनीन्प्रति हंसगीतासु श्रेणिविभागवर्णनो नाम षट्त्रिंशदधिकत्रिशततमोऽध्यायः ।।३३६।।\n3.337\nहंस उवाच ।।\nसीमाविवादे सम्प्राप्ते सामन्ताः स्थविरा गणाः ।।\nगोपा सीमाकृषाणा ये यद्ब्रूयुस्तत्तथा भवेत् ।।१।।\nरक्तस्रग्वसनाः सर्वे शिरसा क्षितिधारिणः ।।\nसीमां नयेयुस्ते ज्येष्ठे प्रकाशेषु समेषु च ।।२।।\nसीमावृक्षांश्च कुर्वीत शाल्मलाश्वत्थकिंशुकान्।।\nतुषांगारकपालास्थिशर्कराणि च यानि च ।।३।।\nशीममध्ये तु जातानां वृक्षाणां क्षेत्त्रयोर्द्वयोः ।।\nफलं पुष्पं च सामान्यं क्षेत्रस्वामिषु निर्दिशेत्।।४।।\nअन्यक्षेत्रेषु जातानां शाखा यान्यत्र संस्थिता ।।\nस्वामिनं तं विजानीयाद्यस्य क्षेत्रमुपस्थिता।।५।।\nगन्धरूपरसाभ्यान्तु प्रसृताप्रौढगाढका ।।\nवाकारक्षप्रवाहस्था चिरस्थातिविशुद्धये।।६।।\nसंचारापहृता भूमिर्नदीवेगेन चिह्निता ।।\nसमुक्ता स्वामिने देया पूर्वभुक्तिर्व्यवस्थिता ।।७।।\nगृहीत्वा कर्षको भूमिं यदि कश्चन वापयेत् ।।\nफलं क्षेत्रस्य दाप्योसौ क्षेत्रं चान्येन कारयेत् ।। ।। ८ ।।\nविण्मूत्रोदकमाक्रम्य वह्निं चित्रे निवेशयेत ।।\nअ ..... समुत्सृज्य परकुड्ये निवेशयेत् ।।९।।\nभ्रमद्वारगवाक्षाढ्यं परपीडाकरं तु यत् ।।\nनिवेशसमयादूर्ध्वं न तत्कार्यं कदाचन ।। 3.337.१० ।।\nपरस्थाने तु निर्वासं गृहाद्यं यदि कारयेत् ।।\nतद्व्ययं प्राप्नुयात्काले स्वामिना चेन्निवारितः ।। ११ ।।\nअजातेषु तु सस्येषु कार्या खलु धृतिर्भवेत् ।।\nमासं दद्यात्तु महिषी तदावांगस्तथा भवेत् ।। १२ ।।\nअजाविकं तदर्धन्तु खरोष्ट्रं महिषीसमम् ।।\nअश्वं च विप्रप्रवराः सस्यनाशं प्रदापयेत् ।। १३ ।।\nभक्षयित्वोपविष्टेषु द्विगुणं प्रोच्यते दमः ।।\nपालश्च दण्डं दाप्यः स्यात्तदभावे पतिस्तथा ।।\nसूतिकोत्सृष्टपशवः त्वदंड्या गर्भिणी च या ।। १४ ।।\nपथस्तथा ग्रामविनीतकान्ते न दोषमल्पे प्रवदन्ति काले।।\nयः कामकारेण करोति राज्ञे विवासनीयः स भवेद्द्विजेन्द्राः ।। १५।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु सस्यहानिदण्डवर्णनो नाम सप्तत्रिंशदधिकत्रिशततमोऽध्यायः ।। ३३७ ।।\n3.338\n।। हंस उवाच ।।\nधनं धर्मार्थकामानां मूलमाहुर्मनीषिणः ।।\nनृणां बहिश्चरा प्राणा द्रविणं च प्रकीर्तितम् ।।१।।\nतस्माद्धर्मविदा राज्ञा घातनीयास्तु तस्कराः ।।\nते हि घातनमर्हन्ति सर्वा बाधा विशेषतः ।। २ ।।\nराज्ञो धर्मं न पश्यामि तस्करस्य वधादृते ।।\nस्नेहाद्वा धनलोभाद्वा राजा चेत्तस्करं त्यजेत् ।। ३ ।।\nब्रह्मवध्याशतं तस्य प्राहुर्धर्मविदो जनाः ।।\nन हन्याद्ब्राह्मणं राजा सर्वपापेष्ववस्थितम् ।। ४ ।।\nस्तेनं विवासयेद्राष्ट्रात्समग्रधनमक्षतम् ।।\nमहापातकिनं विप्रं कृतचिह्नं विवासयेत् ।। ५ ।।\nग्रामसीम्नि हृतं द्रव्यं ग्राम्यो दाप्यस्तथा भवेत् ।।\nयस्मिन्ग्रामे पदं गच्छेत्स च दाप्यस्तथा भवेत् ।। ८ ।।\nग्रामे द्वौ दण्डनीयौ तु सीमामध्ये हृतं यदि ।।\nअटव्यां तं नियुक्तं  तु नगरे नगराधिपः।। ७ ।।\nमहापातकिनः सर्वे घातनीया महीक्षिता ।।\nकबन्धेनाङ्कयेद्विप्रं ललाटे ब्रह्मघातकम् ।।८ ।।\nसुरापं तद्व्रजेनाथ कृतं चाश्वपदेन तु ।।\nअगम्यगामिनं विप्रं भगाङ्केनाङ्कयेन्नृपः ।।९।।\nघातनीयास्तथा राज्ञा नरस्त्रीबालघातिनः ।।\nअग्निगरदाश्चैव भूम्यर्थे कूटसाक्षिणः।।3.338.१०।।\nसेतुभेदकरा ये च राज्ञो व्यङ्कचराश्च ये।।\nते चाङ्गहीनाः कर्तव्या राज्ञा कूटाक्षदेवकाः।।११।।\nकरहीनस्तथा कार्यो यश्चेहोपधिदेविता।।।\nउत्क्रोशतां जनानां च ह्रियमाणे धने वधे ।। १२ ।।\nश्रोता यस्तु न वावर्तेद्राजा तानपि घातयेत् ।।\nगजाश्वघातिनो वध्यास्तथा गोघातिनश्च ये ।।।१३।।\nपरिशेषपशूनां तु घातिनां छेदयेत्करम् ।।\nकार्षापणशतं दण्ड आरण्यपशुघातने ।।१४।।\nपक्षिघाती तदर्धं तु इति धर्मविदो विदुः ।।\nफलो पगद्रुमच्छेदे दण्ड उत्तमसाहसम् ।। १५ ।।\nपुष्पप्रदस्य यश्छेदी मध्यमं दण्डमर्हति ।।\nकार्षापणशतं दंड्या लतामुल्मादिभेदकाः ।। १६ ।।\nसवर्णगः पारजायी दंड्या उत्तमसाहसम् ।।\nहीनवर्णागमे दण्ड्यास्तथा प्रथमसाहसम् ।। १७ ।।\nतथैवोत्तमवर्णाया गमने घातमर्हति ।।\nहीनवर्णगमे नारी वधमर्हत्यसंशयम् ।। १८ ।।\nसमवर्णागमे त्याज्या उत्कृष्टामथ गच्छति ।।\nहृताधिकारां मलिनां तां तु संवासयेद्गृहे ।। १९ ।।\nयेनयेन तथांगेन हीनवर्णो नरोधमः ।।\nउत्कृष्टस्यापकुरुते तत्तदेवास्य घातयेत्।।3.338.२०।।\nश्वपाकपंडुचण्डालेष्वन्येषु वधवृत्तिषु ।।\nहस्तिप्रव्राज्यदासेषु गुरुदाराभिगेषु च।।२१।।\nमर्यादातिक्रमे सद्यो घात एवानुशासनम् ।।\nमला ह्येते मनुष्येषु धनमेषां सदात्मकम्।।२२।।\nतस्मात्तान्घातयेद्राजा नार्थदण्डेन दण्डयेत् ।।\nशतं ब्राह्मणमाक्रम्य क्षत्त्रियो दण्डमर्हति ।।२३।।\nविप्रः पंचशतं दण्ड्यः क्षत्रियस्याभिशंसने।।\nवैश्यः स्यादर्धपञ्चाशच्छूद्रे द्वादशके दमः ।।२४।।\nक्षत्त्रियस्य तु पंचाशद्दंडो वैश्येऽभिशंसने।।\nशूद्रः स्यादर्धपंचाशद्वैश्यः शूद्राभिशंसने।।२५।।\nकार्षापणं भवेद्दंड्यस्तथा वै पञ्चविंशतिः ।।\nआक्रोशे स सवर्णानां द्वादशैव व्यतिक्रमः।।।।\nवादेषु वचनीयेषु तदेव द्विगुणं भवेत् ।।\nकाणं वाप्यथ वा खंजं त्वन्यद्वापि तथाविधम् ।।२७ ।।\nतथ्येनापि ब्रुवन्दाप्यो दण्डः कार्षापणं नरम् ।।\nन किल्बिषेनापवदेच्छास्त्रतः कृतवासनम्।।२८।।\nन राज्ञा धृतदण्डं तु दण्डता तद्व्यतिक्रमात् ।।\nराजा च ब्राह्मणश्चैव लोके पूज्यतमौ मतौ ।। २९ ।।\nनामजातिग्रहं तेषां त्वभिद्रोहेण कुर्वतः ।।\nनिधेयोयोमयः शंकुर्ज्वलन्नास्ये दशाङ्गुलः । ।। 3.338.३० ।।\nधर्मोपदेशे धर्मेण द्विजानामस्य कुर्वति ।।\nतप्तमासेचयेत्तैलं वक्त्रे श्रोत्रे च पार्थिवः ।। ३१।।\nसहासनमभिप्रेप्सुरुत्कृष्टस्यावकृष्टजः ।।\nकट्यां कृतांको निर्वाप्यः कृतं चैवास्य कीर्तयेत् ।। ३२ ।।\nअवनिष्ठीवतो दर्पाद्द्वावोष्ठौ च्छेदयेन्नृपः ।।\nअवमूत्रयतः शिश्नमवशद्वयतो गुदम् ।। ।। ३३ ।।\nतमुपाक्रम्य राजानं जिह्वाच्छेदनमर्हति ।।\nराजा न प्रहरेद्यस्तु कृतागस्यपि दुर्मतिः ।।३४।।\nतमग्नौ विपचेच्छूले ब्रह्महत्याशतातिगम् ।।\nगुरुं वा बालवृद्धं वा ब्राह्मणं वा बहुश्रुतम् ।।\nआततायिनमायांतं हन्यादेवाविचारयन् ।। ३५ ।।\nसंक्षेपतो धर्मभृतां वरिष्ठा राज्ञो मयैते कथितास्तु धर्माः ।।\nअतः परं यत्र च संशयोस्ति तं मे वदध्वं तपसि प्रधानाः ।। ३६ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु दण्डानुशासनवर्णनो नामाष्टात्रिंशदधिकत्रिशततमोऽध्यायः ।। ३३८ ।।\n3.339\nऋषय ऊचुः ।।\nअतः परं द्विजश्रेष्ठ वदास्माकमतंद्रितः ।।\nवने निवसतां धर्मं धर्ममाश्रमिणामपि ।। १ ।।\nहंस उवाच ।।\nगृहस्थस्तु यदा पश्येद्वलीपलितमात्मनः ।।\nअपत्यस्यैव चापत्यं तदारण्यं समाश्रयेत् ।। २ ।।\nपुत्रेषु भार्यां निक्षिप्य तया वानुगतो वने ।।\nअग्नीनुपचरन्नित्यं वन्यमाहारमाहरेत् ।। ३ ।।\nयथाहारो भवेत्तेन पूजयेत्पितृदेवताः ।।\nतेनैव पूजयेद्विद्वानतिथिं समुपागतम् ।। ४ ।।\nग्रामादाहृत्य वाश्नीयाद्वासानष्टौ समाहितः ।।\nस्वाध्यायं च तथा कुर्याज्जटाश्च बिभृयात्तथा ।। ५ ।।\nतपसा शोषयेन्नित्यं तथा चैव कलेवरम् ।।\nआर्द्रवासास्तु हेमंते ग्रीष्मे पञ्चतपास्तथा ।। ६ ।।\nप्रावृष्याकाशशायी च नक्ताशी च तथा भवेत् ।।\nचतुर्थकालिको वा स्यात्षष्ठकालिक एव वा ।। ७ ।।\nकृच्छ्रैर्वापि नयेत्कालं ब्रह्मचर्यं च पालयेत् ।।\nएवं नीत्वा वने कालं द्विजो ब्रह्माश्रमी भवेत्।।८।।\nवने विमुच्याथ शरीरधातून्प्राप्नोति लोकान्प्रपितामहस्य ।।\nपुनात्यतीतान्पुरुषांश्च सप्त भविष्यतो यानथ सप्त विप्राः।।९ ।।\nइति श्रीविष्णुधर्मोत्तरे तृतीयखण्डे मा० वज्रसंवादे मुनीन्प्रति हंसगीतासु वानप्रस्थधर्मवर्णनोनामैकोनचत्वात्रिंशदधिकत्रिशततमोऽध्यायः।।३३९।।।\n3.340\n।। हंस उवाच ।।\nचतुर्थमायुषो भागमन्त्यं यत्याश्रमे वसेत् ।।\nकृत्वेष्टिं विधिवत्पश्चात्सर्ववेदीसदक्षिणाम् ।। १ ।।\nआत्मन्यग्नीन्समारोप्य द्विजो ब्रह्माश्रमी भवेत् ।।\nग्रामैकरात्रिकः स स्यान्नगरे पाञ्चरात्रिकः ।। २ ।।\nविधूमे न्यस्तमुसले व्यङ्गारे भुक्तवज्जने ।।\nअतीते पात्रसञ्चारे भिक्षां नित्यं यतिश्चरेत् ।। ३ ।।\nसप्तागारं चरेद्भैक्ष्यं भिक्षुकान्नानुभिक्षयेत् ।।\nन व्यथेत तथाऽलाभे यथालाभेन वर्तयन् ।। ४ ।।\nनास्वादेत रसान्भिक्षुर्नाश्नीयात्कस्यचिद्गृहे ।।\nमृन्मयालाबुपात्राणि दारुवैदलकानि च ।।\nतेषां सम्मार्जनाच्छुद्धिरद्भिश्चैव प्रकीर्तयेत् ।। ५ ।।\nकौपीनाच्छादनं वासो रथ्याविद्धमपाहरेत् ।। ६ ।।\nशून्यागारनिकेतः स्याद्यत्र सायं गृही मुनिः ।।\nकर्मदण्डं मनोदण्डं वाग्दण्डं च तथा न्यसेत् ।।७ ।।\nदृष्टिपूतं न्यसेत्पादं वस्त्रपूतं पिबेज्जलम् ।।\nसत्यपूतां वदेद्वाचं मनःपूतं समाचरेत् ।। ८ ।।\nचन्दनेनोक्षितो बाहुं वास्यैकमपि तक्षतः ।।\nकल्याणं चाप्यकल्याणं तयोरपि न चिन्तयेत्।।९।।\nप्राणायामैर्दहेद्दोषान्धारणाभिस्तु किल्बिषम् ।।\nप्रत्याहारेण संसर्गान्ध्यानेनानीश्वरान्गुणान्।। 3.340.१० ।।\nनिराशीर्निर्नमस्कारः समलोष्टाश्मकाञ्चनः ।।\nसर्वभूतसमो मैत्रः परमं पदमश्नुते ।। ११ ।।\nजन्मना यस्तु निर्विण्णः मरणेन तथैव च ।।\nआधिभिर्व्याधिभिश्चैव तं देवा ब्राह्मणं विदुः ।।\nअशुचित्वं शरीरस्य प्रियाप्रियविपर्ययः ।। १२ ।।\nगर्भवासे च वसतिं पश्यन्मुच्यति नान्यथा ।।\nजन्ममृत्योश्च नानन्दं न त्वसारमनर्थकम् ।। १३ ।।\nभोक्तव्यमिति निर्विण्णः प्रत्यहमुच्यते वचः ।।\nएवं वैराग्यमास्थाय नित्यं ध्यानपरायणः ।। १४।।\nचतुर्विंशतिकं लंघ्य प्रपश्येत्पञ्चविंशकम ।।\nपृथिव्यापस्तथा तेजो वायुराकाशमेव च ।। १५ ।।\nपञ्चेमानि विजानीयान्महाभूतानि सर्वतः ।।\nश्रोत्रं चक्षु स्पर्शनं च रसनं प्राणमेव च ।। १६ ।।\nबुद्धीन्द्रियाणि जानीयात्पञ्चैवास्मिञ्छरीरके ।।\nशब्दो रूपं तथा स्पर्शो रसो गन्धस्तथैव च ।। १७ ।।\nकर्मेन्द्रियाणि पञ्चैव नित्यमस्मिञ्छरीरके ।।\nमनोबुद्धी तथैवात्मा ह्यव्यक्तं च तथा द्विजाः ।। १८ ।।\nइन्द्रियेभ्यः पराणीह चत्वारि कथितानि तु ।।\nचतुर्विंशत्यथैतानि पुरुषः पञ्चविंशकः ।। १९ ।।\nयं ज्ञात्वा प्रतिमुच्यंते ये नराः शान्तबुद्धयः ।।\nगन्धो रसस्तथा वायुः स्पर्शः शब्दस्तथा द्विजाः ।। 3.340.२० ।।\nएते पञ्चगुणा भूमेः स्थूला भूमेषु लक्ष्यते ।।\nरसो रूपस्तथा स्पर्शः शब्दाश्चाम्बुगुणा मताः ।। २१ ।।\nरूपं स्पर्शस्तथा शब्दः तेजसस्तु गुणाः स्मृता ।।\nस्पर्शः शब्दस्तथा वायोः शब्दश्च नभसस्तथा ।।२२।।\nआकाशाज्जायते शब्दो वायोः स्पर्शगुणस्तथा ।।\nरूपं तु तेजसः प्रोक्तो रसश्चाम्बुगुणो मतः।।।२३।।\nपार्थिवं गन्धमित्याहुरिन्द्रियार्थाः प्रकीर्तिताः ।।\nइन्द्रियेभ्यः परा अर्था अर्थेभ्यस्तु परं मनः ।।२४।।\nमनसस्तु परा बुद्धिर्बुद्धेरात्मा महान्परः ।।\nमहतः परमव्यक्तं त्वव्यक्तात्पुरुषः परः।।२५।।\nपुरुषान्न परं किञ्चित्सा काष्ठा सा परा गतिः ।।\nएतत्परतरं गुह्यमेतदक्षरमुत्तमम्।।२६।।\nॐकारवाचकं ह्येतद्गुणातीतं सनातनम् ।।\nअशब्दमरसस्पर्शमरूपं गन्धवर्जितम् ।। २७।।\nनिर्दुःखमसुखं दुःखं तद्विष्णोः परमं पदम् ।।\nवालाग्रशतशो भागः कल्पितस्तु सहस्रधा।।२८।।\nतस्यापि शतशो भागो जीव इत्यभिधीयते ।।\nहृद्यर्कचन्द्रमाः सूर्यः सोममध्ये हुताशनः।।२९।।\nतस्य मध्ये स्थितं सत्त्वं सत्त्वमध्ये स्थितोच्युतः ।।\nस्वदेहमरणिं कृत्वा प्रणवं चोत्तरारणिम् ।। 3.340.३० ।।\nध्याननिर्मथनाभ्यासाद्विष्णुं पश्येद्धदि स्थितम् ।।\nएष देवस्तु मर्त्यानां वणैरेव विधीयते ।। ३१ ।।\nअज्ञानपटसंवीतैरिन्द्रियैर्विषयेप्सुभिः ।।\nएष वै पुरुषो विष्णुर्व्यक्ताव्यक्तः सनातनः ।। ।। ३२ ।।\nएष धाता विधाता च प्रमाणो निष्कलः शिवः ।।\nद्वे ब्रह्मणी वेदितव्ये शाब्दब्रह्म परं च यत् ।।३३।।\nशाब्दब्रह्मणि निष्णातः परं ब्रह्माधि गच्छति ।।\nसूक्ष्मं नित्यमुपासीत शुभं च सततं द्विजाः ।। ३४ ।।\nसूक्ष्मस्योपासनाच्छ्रेष्ठां याति तेजोमयीं गतिम् ।।\nतत्त्वं वहति वै बुद्धिं बुद्धिस्तु परमाङ्गतिम् ।। ३५ ।।\nगतिर्वहति चंद्रार्कौ तपसा परमेष्ठिनः ।।\nतयोर्वहति वै सत्त्वं सत्त्वं च वहति प्रभुम् ।। ३६ ।।\nप्रभुवर्हति सौक्ष्म्यं तु परमात्मानमात्मनः ।।\nतयोर्वृत्तिरजः सत्त्वं सत्त्वस्य परमा गतिः ।। ३७ ।।\nसत्त्वं वहति सूक्ष्मत्वात्परं नारायणं प्रभुम् ।।\nपरमात्मानमासाद्य हरिं वैकुण्ठमीश्वरम् ।। ३८ ।।\nअमृतत्वाय कल्पेत ततो नैव निवर्त्तते ।।\nदशार्धयुक्तेन रथेन युक्तो मनोनुगेनार्यपथानुवर्तिना ।।\nतञ्चेद्रथं नापवहंति वाजिनस्तथागतं नावजयेति शक्तः ।। ३९ ।।\nअणोरणीयान् महतो महीयानात्मा गुहायां निहितोऽस्य जन्तोः ।।\nतेजोमयं पश्यति वीतशोको धातुः प्रसादान्महिमानमात्मनः ।। 3.340.४० ।।\nवेदाहमेतं पुरुषं महान्तं चादित्यवर्णं तमसः परस्तात् ।।\nयं वै विदित्वा न बिभेति मृत्योर्नान्यः पन्था विद्यतेऽयनाय ।। ४१ ।।\nएको ह्यात्मा महिमा ब्राह्मणस्य स्वकर्मणा वै जायतेऽसौ कनीयान् ।।\nयस्मात्परं नापरमस्ति किञ्चित्सौक्ष्म्यान्महत्त्वाच्च ततश्च नान्यः ।। ४२ ।।\nवृक्ष इव स्तब्धो दिवि तिष्ठत्येकस्तेनेदं पूर्णं पुरुषेण सर्वम् ।।\nसुस्वादुपर्णः सुच्छायो दृश्यते स वृक्षः परिषस्वजाते।।\nतयोरन्यत्पिप्पलं नाम स्वाद्वन्यदश्नन्यो अभिचाकशीति ।। ४३ ।।\nअकामधीरमृतः स्वयंभू रसेन तृप्तो न च कश्चिद्द्रुमाणाम् ।।\nपरेण नाकं नापतिर्न गृहाय विभ्राजते तं नियता विशन्ति । ४४ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु यतिधर्म वर्णनो नाम चत्वारिंशदधिकत्रिशततमोऽध्याय. ।। ३४० ।।"
  }
]
[
  {
    "text": "3.86\n।।वज्र उवाच।।\nप्रोक्तं त्वया द्विजश्रेष्ठ प्रतिमालक्षणं शुभम् ।।\nप्रासादलक्षणं सम्यक्कथयस्वामितद्युते ।।१ ।।\nमार्कण्डेय उवाच ।।\nहस्तप्रमाणन्तत्प्रोक्तं प्रासादानां तु लक्षणम् ।।\nसंस्थानतो विनिर्दिष्टं हस्तमानानुकीर्तनम्।।२।।\nतदहं ते प्रवक्ष्यामि तन्मे निगदतः शृणु ।।\nप्रासादलक्षणं श्रेष्ठं विजयारोग्यवर्धनम् ।।३।।\nभागं तु जगती कार्या प्रासादो भागमेव च ।।\nकर्तव्या जगती मात्रतल्पोच्छ्रायत्रिभृमिका ।।४ ।।\nउच्छ्राया तेन कर्तव्या ह्येकैका भूमिका गतिः ।।\nभद्रपीठाकृतिः कार्या भूमिका भूमिका पुनः ।। ५ ।।\nप्रसादार्थं कटिः कार्या कूटमेव तथैव च ।।\nकटिमूलाष्टभागेन सोपानविस्तरा भवेत् ।। ६ ।।\nसमसंख्यं तु कर्तव्यं सोपानं भूमिकां प्रति ।।\nकूटः कार्यस्त्रिधोच्छेदः शुभामलकसारकः ।। ७ ।।\nचतुरस्रस्तथा राजन्क्रमोपचयसंयुतः ।।\nविच्छेदाश्चात्र कर्तव्याः सिंहमालाविभूषिताः ।। ८ ।।\nद्वारोच्छ्रायाश्च कर्तव्या देवाश्चाष्टांशसंयुताः ।।\nविस्तारं द्विगुणं चात्र द्वारोच्छ्रायं तु कारयेत् ।। ९ ।।\nद्वारशोभावती कार्या चन्द्रशाला समुच्छ्रिता ।।\nकूटप्रथमविच्छेदे शुभामलकसारकैः ।। 3.86.१० ।।\nद्वारैश्चतुर्भिर्भग्नैस्तु न भग्नैर्वा महीपते ।।\nप्रासादमेतत्कर्तव्यं कूटच्छेदद्वये तथा ।। ११ ।।\nविच्छिन्न चन्द्रशालाभिश्चतसृभिरिवावृतम् ।।\nहिमवान्नाम विख्यातः प्रासादोऽयं मनोहरः ।। १२ ।।\nकूटच्छेदद्वयोपेतो माल्यवानभिधीयते ।।\nएककूटस्तथैवायं शृङ्गवानिति कीर्तितः ।। १३ ।।\nआगाराख्यो भवत्येष द्वारेणैकेन शृङ्गवान् ।।\nअगारो भवनाख्यः स्यात्प्रासादस्तु द्विमेखलः ।। १४ ।।\nगृहाख्यश्चैष निर्दिष्टः प्रासादश्चैकमेखलः ।।\nशृङ्गवान्निषधाख्यः स्यात्प्रासादस्तु द्विमेखलः ।। १५ ।।\nस एव नीलो भवति तथा चैवैकमेखलः।।\nमाल्यवाञ्श्वेतसंज्ञः स्यात्प्रासादस्तु द्विमेखलः ।। १६\nविन्ध्यनामा भवत्येष तथा चैवैकमेखलः ।।\nअगारभेदरहितः सर्वः सर्वदिवौकसाम् ।।१७ ।।\nराजन्देवगृहाः कार्या यथेष्टाशामुखाः शुभा।।\nआगारभेदाः कर्तव्याः पूर्वपश्चिमदिङ्मुखाः ।।१८।।\nतेषां लिङ्गप्रतिष्ठैका शस्ता भवति पार्थिव ।।\nद्विमेखला ये कथितास्तथा चैवैकमेखलाः ।। १९ ।।\nभागस्तेषां तु जगती भागस्तेषां तथा कटिः ।।\nभागमेकं तथा कार्यं कूटं प्राग्वन्महीपते ।। ।। 3.86.२० ।।\nवलभीसंस्थितं रम्यं प्रासादं तु चतुर्दिशम् ।।\nविस्तारत्रिगुणायामं तथा चैवैकमेखलम्।।२१।।\nपार्श्वयोर्वलभीपृष्ठे चन्द्रशालायुतं भवेत् ।।\nप्रासादे तत्र कर्तव्यस्त्रयाश्चामलसारकाः ।। २२ ।।\nभागस्तु मेखला तत्र कटिभागस्तथा भवेत् ।।\nभाग एकस्तु वलभी तथा तत्र प्रकीर्तिता ।। २३।।\nप्रासादस्याष्टमो भागः कर्तव्यो मेखलागतिः ।।\nकष्ट्यष्टभागो द्वौ हित्वा सोपानं विस्तराद्भवेत् ।। २४ ।।\nएकस्या दिशि चैवात्र द्वारः कार्यः समुच्छ्रयः ।।\nस्वेच्छाशाभिमुखः कार्यो वलभीसंज्ञितस्त्वयम् ।। २५ ।।\nप्रासादेऽस्मिँस्तु कर्तव्या ब्रह्मविष्णुमहेश्वराः ।।\nएकानंशाथ वा कार्या मध्यगा रामकृष्णयोः।।२६।।\nगणेशस्कन्दयोर्मध्ये कर्तव्यो वा त्रिलोचनः ।।\nमध्येर्कचन्द्रयोः कार्यस्त्वष्टा वापि जनार्दनः।।२७।।\nएकैव दुर्गा कर्तव्या बहुबाहु विभूषिता ।।\nतत्र कार्याथ वा लक्ष्मीर्जगत्त्रितयभूषणा ।।२८।।\nविष्णुर्भोगशयः कार्यः प्रासादे तत्र वा नृप ।।\nचतुरात्माथवा कार्यो देवदेवो जनार्दनः ।। २९ ।।\nशक्रकीनाशवरुणैः सहितो वा धनेश्वरः ।।\nअन्ये देवा न कर्तव्या ये मया नानुकीर्तिताः ।। 3.86.३० ।।\nएकाशाभिमुखैर्द्वारैश्चतुर्भिः संयुतस्त्वयम ।।\nब्रह्मणा वृद्धिदो नाम प्रासादः परिकीर्तितः ।।३१ ।।\nकर्तव्यस्तत्र लोकेशश्चतुरात्मा हरिस्त्वथ ।।\nविस्तारत्रिगुणैश्छायां द्वारांस्तत्र निवेशयेत् ।। ३२ ।।\nविस्तारत्रिगुणोच्छ्रायैर्द्वारैर्वा संयुतस्त्रिभिः ।।\nप्रासादोऽयं भवेद्राजँस्त्रिगुणो नामतः शुभः ।। ३३ ।।\nएकाशाभिमुखद्वारगर्भभित्तिसमन्वि तः ।।\nब्रह्मा विष्णुश्च रुद्रश्च प्रासादेऽत्र निवेशयेत् ।। ३४ ।।\nआदित्यविष्णुचन्द्रार्काः पृथग्भूपालसत्तम ।।\nगणेशरुद्रस्कन्दान्वा प्रासादेऽस्मिन्निवेशयेत्।।३५।।\nपार्श्वस्थवलभीहीनो वलभीसंज्ञितो भवेत् ।।\nप्रासादः पार्श्वसंयुक्तः शिखरो नामतो नृप।।३६।।\nपार्श्वस्थवलभीहीनं वृत्तिदं कामदं भवेत ।।\nपार्श्वस्थवलभीहीनं त्रिगुणं नृगृहं भवेत् ।। ३७ ।।\nकृतविस्तृतदिग्द्वारं प्रासादं वलभीगतम्।।\nतुरगाख्यं विनिर्दिष्टं रेतोमन्दगृहं हितम् ।। ३८ ।।\nविनायकस्य तत्कार्यं भद्रकाल्यस्तथैव च ।।\nस्कन्दस्य कार्यं तद्राजँल्लक्ष्म्या कार्यमथापि वा ।। ३९ ।।\nनागानां प्रमथानां वा नान्यस्य तु विधीयते ।।\nकृतविस्तृतदिग्द्वारं तुरगं कुञ्जरं स्मृतम् ।। 3.86.४० ।।\nतुरगाभिहतानां च देवानां तत्प्रशस्यते ।।\nशक्रस्य च महाभाग नान्येषां तद्विधीयते ।। ४१ ।।\nयथेष्टसंख्यागर्भं तु प्रासादं वलभीगतम् ।।\nयथेष्टन्नाम विख्यातं यथेष्टायामसंज्ञितम् ।। ४२ ।।\nयथेष्टमानं द्वारन्तद् द्वारेणैकेन संयुतम् ।।\nएकगर्भं तदेवोक्तं विशालं नाम पार्थिव ।।४३ ।।\nयथेष्टे च विशाले च कर्तव्या मातरो नृप ।।\nग्रहा वा राजशार्दूल नक्षत्राण्यथ वा पुनः ।। ४४ ।।\nआदित्या वसवो रुद्रा विश्वेदेवा मरुद्गणाः ।।\nभृगवोङ्गिरसः साध्या देवो वा यदि वाश्विनौ ।। ४५ ।।\nअष्टौ वाथ दिशां पाला यदि वा भूतपञ्चकम् ।।\nएवं देवगणः कार्यो राजन्प्रासादयोस्तयोः।।४६ ।।\nआयता माल्यवत्पृष्ठे वलभी तु यदा भवेत् ।।\nकर्तव्यो भद्रकाल्यर्थे प्रासादो भद्रसंज्ञितः ।। ४७ ।।\nतिर्यक्स्था माल्यवत्पृष्ठे वलभी तु यदा भवेत ।।\nद्वारपालेति स प्रोक्तः प्रासादो विबुधप्रियः ।। ४८ ।।\nसुभद्राख्यस्य निर्दिष्टः श्वेताख्यो भद्रवत्कृतः ।।\nकृतस्तु द्वारशालावत्सौम्यः स्याद्गन्धमादनः ।। ४९ ।।\nसौम्यः सुभद्रश्च तथा सर्वेषामेव शस्यते ।।\nअष्टत्रिकूटं त्रिच्छेदं शुभामलकसारकम् ।। 3.86.५० ।।\nअष्टांशजगतीबन्धं तथा चैवैकमेखलम् ।।\nअष्टगर्भाष्टदिग्द्वारं कमलं परिकीर्तितम् ।। ५१ ।।\nअष्टौ तत्र तु कर्तव्या ग्रहाः केतुविवर्जिताः ।।\nसूर्यः शुक्रः कुजो राहुः सौरश्चन्द्रो बुधो गुरुः ।। ५२ ।।\nक्रमेणानेन कर्तव्यं तत्र राजन्गृहाष्टकम् ।।\nभूजलाकाशवह्नीन्दुदीक्षितार्कमरुत्तनुः ।। ५३ ।।\nमहादेवोऽथ वा कार्यस्तत्र देवो जगद्गुरुः ।।\nअष्टात्मा वासुदेवो वा प्रभवे यापनेन च ।।५४ ।।\nप्रासादेऽस्मिंस्तु कर्तव्यो विधिनानेन वा हरिः ।।\nचतुरात्मा तु कर्तव्यो दिग्द्वारेष्वत्र केशवः ।। ५५ ।।\nअश्वशीर्षं वराहं च नरसिंहं त्रिविक्रमम् ।।\nईशानादिषु कोणेषु कार्या देवा नरोत्तम ।। ५६ ।।\nउच्छ्रिता जगती कार्या भद्रपीठाकृतिं विना ।।\nप्राग्भागवलभीहीनं तुरगं तत्र कारयेत् ।। ५७ ।।\nप्रशस्तः सर्वदेवानां प्रासादस्त्वरुणोदयः ।।\nपूर्वापराशाभिमुखः   कार्योयं नान्यदिङ्मुखः ।। ५८ ।।\nअयमेवातिदीर्घस्तु प्रासादो गृहसंज्ञितः ।।\nप्रासादे त्वरुणे लग्ना वल्यप्रासादकावुभौ ।। ५९ ।।\nयाम्योत्तराशाभिमुखौ तद्वज्जगति बन्धनौ ।।\nसम्मुखौ तौ तु जगति वलभीच्छन्दकौ भवेत्।।3.86.६०।।\nशुभा जालप्रतिच्छन्ना सौभद्वारमुखा तथा ।।\nतत्र स्याद्गरुडो नाम प्रासादः सुमनोहरः ।। ६१ ।।\nआदित्यस्य प्रतिष्ठानं प्रासादे तत्र शस्यते ।।\nदण्डपिङ्गलकौ कार्यौ तत्र प्रासादयोर्द्वयोः ।। ६२ ।।\nतयोर्वा नृप कर्तव्यौ रतौ मन्दयमावुभौ ।।\nकर्तव्यौ वा महाराज तथा केशवशङ्करौ ।। ६३ ।।\nप्रासादे गरुडो वापि कर्तव्यश्चन्द्रमा बुधैः ।।\nपार्श्वप्रासादयोस्तस्य कर्तव्यौ शिशिराम्बुपौ ।। ६४ ।।\nप्रासादे गारुडे वापि कामदेवं तु कारयेत् ।।\nपार्श्व प्रासादयोस्तस्य कर्तव्यौ वनमालिनौ ।। ६५ ।।\nप्रासादे गारुडे वापि कर्तव्यो देवराड् बुधैः ।।\nपार्श्वप्रासादयोस्तस्य कर्तव्यौ वनमालिनौ।।६६।।\nप्रासादे गारुडे वापि कर्तव्यश्च तथा यमः ।।\nपार्श्वप्रासादयोस्तस्य मृत्युकालौ निवेशयेत् ।। ६७ ।।\nप्रासादे गारुडे वापि कर्तव्यो वरुणो भवेत् ।।\nपार्श्वप्रासादयोः कार्या गङ्गा कालिन्दिरेव च ।। ६८ ।।\nप्रासादे गारुडे वापि धनाध्यक्षं तु  कारयेत् ।।\nपार्श्वप्रासादयोस्तस्य शङ्खपद्मौ निवेशयेत् ।। ६९ ।।\nप्रासादे गारुडे वापि ब्रह्माणं विनिवेशयेत् ।।\nपार्श्वप्रासादयोस्तस्य कर्तव्यौ केशवेश्वरौ ।। 3.86.७० ।।\nप्रासादे गारुडे वापि महादेवं निवेशयेत् ।।\nपार्श्वप्रासादयोस्तस्य कार्यौ विष्णुपितामहौ ।। ७१ ।।\nविनायकः कुमारो वा कर्तव्यो यदुनन्दन ।।\nवीरभद्रश्च नन्दी च कर्तव्यौ वा मनोहरौ ।। ७२ ।।\nप्रासादे गारुडे वापि गरुडं विनिवेशयेत् ।।\nपार्श्वप्रासादयोः कार्यः कश्यपो विनता तथा ।।७३।।\nप्रासादे गारुडे वापि वासुदेवं निवेशयेत् ।।\nपार्श्वप्रासादयोस्तस्य कार्यौ रुद्रपितामहौ।।७४।।\nचन्द्रार्कौ वा महाराज यदि वा वरुणानिलौ ।।\nलक्ष्मीं च कालरात्रीं च यदि वाप्यनलानिलौ ।। ७५ ।।\nतार्क्ष्यानन्तौ महाराज यदि वा गरुडारुणौ ।।\nप्रासादे गारुडे वापि धर्मः कार्यो महीपते ।। ७६ ।।\nपार्श्वप्रासादयोस्तस्य कार्योऽर्थः काम एव च ।।\nलिङ्गाकारं तु कर्तव्यं देववेश्म त्रिमेखलम् ।। ७७ ।।\nतस्य नाम भवेल्लोके शर्वेति नरपुङ्गव ।।\nद्विमेखलस्य तस्यैव त्रैलोक्यमिति निर्दिशेत् ।। ७८ ।।\nस एव लिङ्गनामा स्यात्प्रासादस्त्वेकमेखलः ।।\nकूटवद्वलभीयुक्तं सर्वकीटं प्रकीर्तितम् ।। ७९ ।।\nब्रह्माण्डमिति विज्ञेयं त्रैलोक्यं वलभीयुतम् ।।\nलिङ्गाख्यं वलभीयुक्तं सारमित्यभिधीयते ।। 3.86.८० ।।\nशर्वाद्याः षडिमे कार्याः पूर्वपश्चिमदिङ्मुखाः ।।\nलिङ्गसंस्थापनं कार्यं नित्यमेतेषु पण्डितैः ।। ८१ ।।\nप्रासादं वलभीसंज्ञं चतुरस्रं विमेखलम् ।।\nचतुरस्रमिति ख्यातं कार्यं तत्सुमनोहरम् ।। ८२ ।।\nविद्वारं स्तंभसंयुक्तं पुरस्ताद्भित्तिवर्जितम् ।।।\nशाक्रं देवगणैर्युक्तं यमं वा पितृसंयुतम् ।। ८३ ।।\nमातृयुक्तं महाकालं नृसिंहमथ वा पुनः ।।\nदुर्गां देवीं तथा राजन्नक्षत्रं शशिनं तथा ।। ८४ ।।।\nग्रहैर्दिवाकरं युक्तं नागैर्वा नृप वासुकिम ।।\nसुमेखलं तन्निर्दिष्टं तथा नृप समेखलम् ।। ८५ ।।\nविमेखलं तत्कथितं राजन्द्वारं द्विमेखलम्।।।\nत्रिमेखलं तत्कथितं मेखलाढ्यं महीपते ।। ८६ ।।\nसर्वेष्वेतेषु कर्तव्याः सभास्थाः सर्वकीर्तिताः ।।\nअन्येप्यनुक्ताः कर्तव्याः सभास्था नरपुङ्गव ।।। ।। ८७ ।।\nचतुरस्रादयस्त्वेते द्वारवन्तो महीपते ।।\nधिष्ण्यशल्यबुधेन्द्वाख्या नामतः परिकीर्तिताः ।। ८८ ।।\nचतुरस्रो गृहः कार्यः प्रासादस्त्वेक भूमिकः।।\nगृह इत्येव विख्यातो लक्ष्मीं तत्र निवेशयेत।।८९।।\nस एव कार्यो देवानां यथष्टो बहुभूमिकः ।।\nबहुभूमिकसंज्ञस्तु यथेष्टं नृपपुङ्गव।।3.86.९०।।\nभूमिकाद्वादशोपेतः षडस्रो मेरुरुच्यते ।।\nचतुर्द्वारस्तु कर्तव्यः सर्वेषां त्रिदिवौकसाम ।। ९१ ।।\nशुक्तिमान्नामतः सर्वः स चैकादशभूमिकः ।।\nमन्दरो नामतः प्रोक्तः स तद्द्वादशभूमिकः ।। ९२ ।।\nनवभिर्भूमिकाभिस्तु पारियात्रः प्रकीर्तितः ।।\nअलको नाम विख्यातस्तथा चैवाष्टभूमिकः ।। ।। ९३ ।।\nविमानः सप्तभौमः स्यात्पलभौमो नन्दनः स्मृतः ।।\nपञ्चतः पञ्च मः स्याच्चतुर्भौमश्चतुष्ककः ।। ९४ ।।\nत्रिभूमिस्तु त्रिभूमिः स्याद्द्विभूम्याख्यो द्विभूमिकः ।।\nएकभौमस्तु निर्दिष्टस्तथा चैवैकभूमिकः ।।९५।।।\nप्रोक्तः समुद्राख्यस्तथा वृत्तैकमेखलः ।।\nमेखला चतुरस्रा तु भद्रपीठाकृतिर्भवेत् ।।९६।।\nकृतस्त्वष्टपरिच्छेदैः सर्वस्वामलसारकैः।।\nवृत्त एव तथा नन्दी प्रासादः परिकीर्तितः।।९७।।\nदीर्घराजगुहाकारो गुहाराजः प्रकीर्तितः।।\nभद्रकाल्यास्तथा कार्या विष्णोर्भागशयस्य वा ।। ९८ ।।\nएकशृङ्गस्तथा वृत्तो वृषाख्यः स्याद्द्विमेखलः ।।\nहंसाकारस्तथा हंसो घटाकाग्स्तथा घटः ।।९९।।\nसिंहाकारः स्मृतः सिंहो मण्डपो मण्डपाकृतिः ।।\nद्वादशास्रिः षडस्रिस्तु तथाष्टास्रिर्महीपते ।। 3.86.१०० ।।\nप्रासादास्तु मया प्रोक्तास्तथा प्रोक्ताश्रयस्थितिः ।।\nपञ्चभिः शिखरैर्जुष्टश्चतुर्भिरपि मण्डपैः ।।१०१।।\nद्वारैश्चतुर्भिः संयुक्तः कैलाशः परिकीर्तितः ।।\nत्रिमेखलस्त्रिशृङ्गश्च त्रिकूटो नाम विश्रुतः ।।१०२।।\nशृङ्गेणैकेन संयुक्तश्चतुर्भिरपि मण्डपैः।।\nचतुर्द्वारः स्मृतः सौम्यः प्रासादः सुमनोहरः।।१०३।।\nप्राकारं जानुदघ्ना स्याद्यस्यैका जगती भवेत्।।\nप्रासादतुल्या त्र्यंशा तु त्र्यंशतुल्या तथा कटिः।।१०४।।\nशिखरः कुहरोपेतो नानारूपकभूषितः।।\nएकमण्डपसंयुक्तस्तादृशैः सुरमन्दिरैः ।।१०५।।\nस्वल्पैर्विदिक्षु संयुक्तश्चतुर्भिर्भुवि मण्डपैः।।\nसोपानमूले संयुक्तो द्वाभ्यामेव नराधिप।।१०६।।\nप्रासादो राजराजाख्यो मुख्योऽयं परिकीर्तितः।।\nप्रासादे राजराजाख्ये चत्वारो यदि मण्डपाः।।१०७।।\nसर्वे शिखरहीनाः स्युस्तथा सोपानमूलगाः।।\nअष्टौ देवगृहाणि स्युः स भवेद्धरणीधरः।।१०८।।\nमण्डपैः शिखरोपेतैविमानाख्यः स वै भवेत ।।\nविदिक्षु यत्र प्रासादाश्चत्वारो मण्डपान्तरे ।। १०९ ।।\nमण्डपाः शिखरोपेता मध्यमंजारिसंयुताः ।।\nनवभिः शिखरैरेष प्रासादः सुरराड् भवेत् ।। 3.86.११० ।।\nबहुवातायनोपेतो बहुजालगवाक्षकः ।।\nचतुरस्रोऽथ वा वृत्तस्तथैवोच्छ्रितमेखलः ।। १११।।\nआनन्दनामा भवति प्रासादः सर्वतोमुखः ।।\nमेखलापृष्ठभूभागात्क्रमेणामलसारकैः ।। ११२ ।।\nअविच्छिन्नैः क्रमाद्द्वारैर्बहुभिर्यो विनिर्मितः ।।\nन मुण्डो न च शूलाग्रः प्रासादः सुसमः स्मृतः ।। ११३ ।।\nमुण्डमण्डलसंयुक्तः स एवोक्तः प्रभञ्जनः ।।\nचतुर्भिर्मण्डपैर्युक्तो विश्वकर्मेति कीर्त्यते ।। ।। ११४ ।।\nमण्डपैः सुसमाकारैश्चतुर्भिरपि संयुतः ।।\nमहासुमन इत्येष प्रासादः परिकीर्तितः ।। ११५ ।।\nभद्राकारः स्मृतश्छत्रो मृदङ्गः स्यात्तदा कृतिः ।\nविपरीतो मृदङ्गस्तु वज्र इत्यभिधीयते ।।११६ ।।\nएका कटिर्भवेद्यस्य तथैका जगती नृप ।।\nशिखरा श्रेणिगाः पञ्च द्वाराः पञ्च तथा नृप ।। ११७ ।।\nप्रासादो लोकपालाख्यो लोकपालेषु शस्यते ।।\nशंसन्त्यथान्यं प्रासादं महाभूतगणस्य च ।। ११८ ।।\nप्रासादो वर्तुलकटिस्तथा वर्तुलमेखलः ।।\nअष्टास्रिः शिखरोपेतो द्वाराष्टकभूषितः ।। ११९ ।।\nदिग्बन्ध इति विख्यातः प्रासादः सर्वदैवतः ।।\nपश्चाद्गविटकोपेतो जगती मानमण्डलः ।। 3.86.१२० ।।\nप्रासादस्त्वेकशिखरः सामान्यः परिकीर्तितः ।।\nमण्डपे जालकोपेते पश्चाद्भागे गुहा भवेत ।। १२१ ।।\nविमेखलोऽयं प्रासादः सुगुहः परिकीर्तितः ।।\nस एव त्रिगुणोपेतस्त्रिगुणः परिकीर्तितः ।। १२२ ।।\nहिमवान्बहुभिस्तम्भैर्युतो भवति नन्दकः ।।\nस्तम्भवान्वलभीयुक्तः प्रासादो भित्तिवर्जितः ।। १२३ ।।\nआकाशनी सा भवति तत्राकाशं प्रकल्पयेत ।।\nषोडशस्रिस्तु कथितः प्रासादस्तावदस्रिकः ।। ।। १२४ ।।\nप्रासादः शङ्खसंज्ञः स्याच्छङ्खाकारः सुशोभनः ।।\nपद्माभशिखरोपेतो वैजयन्तो महीपते ।। १२५ ।।\nअनास्रिः शिखरोपेतो भवेदम्बुदसंज्ञितः ।।\nशिखरैः कुहरोपेतैर्भवेन्मङ्गलसंज्ञितः ।। १२६ ।।\nप्रासादानां शतं चैतत्समासात्कथितं मया ।।\nयथेच्छाशामुखाः कार्या येषां दिङ् न प्रयोजिताः ।। १२७ ।।\nसर्वे देवगणाः कार्या येषां देवो न कीर्तितः।।\nविष्णोर्देवस्य कर्तव्यः सर्व एव विशेषतः ।। १२८ ।।\nअन्यमिश्रौ न कर्तव्यौ चन्द्रार्कावेकवेश्मगौ ।।\nसूर्येण संयुतश्चन्द्रः क्षीणः केतुः क्षयावहः ।। १२९ ।।\nपरस्पराशाभिमुखौ कर्तव्यौ सूर्यरात्रिपौ ।।\nपूर्वापराशाभिमुखौ न तु याम्योत्तरामुखौ ।। 3.86.१३० ।।\nपूर्वापराशाभिमुखौ यद्वा स्यातां तदा शशी ।।\nपूज्यो भवति धर्मज्ञ कर्तुः कल्याणकारकः ।। १३१ ।।\nनैकवेश्मगतौ कार्यौ ग्रहौ स्कन्दविनायकौ ।।\nन नागगरुडौ कार्यौ न चान्तकमहेश्वरौ ।। १३२ ।।\nमहाकालनृसिंहौ च रक्तां शुष्कां तथैव च ।।\nब्रह्मरुद्रकृतान्तैस्तु भद्रकाल्याथ वा सह ।। १३३ ।।\nकामदेवो न कर्तव्यस्तथैव वरुणानलौ ।।\nदेवस्यैकस्य नो कार्ये द्वे तथा च तथा नृप ।। १२४ ।।\nप्रादुर्भावगते कार्ये ते च विप्णोर्महात्मनः ।।\nयेषामपि च देवानां द्वन्द्वयोगो विगर्हितः ।। १३५ ।।\nतेषामप्यन्यसहितः प्रशस्तो नृपसत्तम ।।\nग्रहसंख्यासुसहितौ कर्तव्यौ सूर्यरात्रिपौ ।। १३६ ।।\nमहादेवसमीपस्थौ तथा स्कन्दविनायकौ ।।\nवासुदेवसमीपस्थौ शेषतार्क्ष्यौ तथैव च ।। १३७ ।।\nएवमन्यसमेतानां यथायोगैः पृथग्विधैः ।।\nकर्तव्यस्तु विरुद्धानां देवानां चापि सङ्गमः ।। १३८ ।।\nप्रासादलक्षणमिदं कथितं समासादालोक्य पूर्वचरितं हि  पितामहोक्तम ।।\nशास्त्रं हिताय नरसत्तम मानुषाणां धार्यं त्वया तदतियत्नपरेण नित्यम् ।। १३९ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे प्रासादलक्षणो नाम षडशीतितमोऽध्यायः ।। ८६ ।।\n3.87\nमार्कण्डेय उवाच ।। ।।\nप्रासादमथ वक्ष्यामि सर्वतोभद्रसंज्ञितम ।।\nचतुरात्मा हरिर्यत्र कर्तव्यो जगतीपते ।। १ ।।\nएकत्र जगती कार्या चतुरस्रा मनोरमा ।।\nतस्यां गर्भगृहाः कार्या विंशतिश्चतुरुत्तराः ।। २ ।।\nयेषां पृष्ठे जगत्यूर्द्धवं   प्राकारं विनिवेशयेत् ।।\nसर्वत्र मेखलाकारं तत्रापि विनिवेशयेत ।। ३ ।।\nप्रासादका महाराज चतुर्विंशतिरेव च ।।\nचतुर्षु दिक्षु सोपानं मेखलायां निवेशयेत् ।। ४ ।।\nसोपानस्त्र्यंशविस्तारो मेखलाया प्रकीर्तितः ।।\nसोपानोभयतो राजन्प्रासादास्ते त्रयस्त्रयः ।। ५ ।।\nभवन्ति मेखलापृष्ठे तदादौ गर्भमन्दिरम् ।।\nविमेखलं तु सामान्यं मध्ये तेषां विमण्डपम ।। ६ ।।\nहिमवन्संज्ञितौ कार्यौ तस्य पार्श्वे विमेखलौ ।।\nसोपानमूले प्रासादे द्वेद्वे कार्ये मनोरमे ।। ७ ।।\nदंष्ट्रे देवकुलाख्ये ते सामान्याख्ये विमण्डपे ।।\nतथैव जगतीपृष्ठे कोणे देवकुलं न्यसेत् ।। ८ ।।\nप्रासादो मध्यमश्चात्र कर्तव्यो मण्डपान्वितः ।।\nचत्वारो मण्डपाश्चात्र कार्याः शिखरसंज्ञिताः ।। ९ ।।\nमध्यप्रासादकोणेषु तथा मण्डपसन्धिषु ।।\nद्विद्विगर्भगुहान्रम्यान्प्रासादान्विनिवेशयेत् ।। 3.87.१० ।।\nएकैकं मण्डपं चात्र द्वारत्रितयभूषितम् ।।\nचतुर्थे च तथा द्वारे देवगर्भगृहं भवेत् ।। ११ ।।\nमण्डपस्य च ये द्वारा कार्यास्ते स्तम्भभूषिताः ।।\nप्रासादस्यास्य शिखरा भवन्त्येव नवैव तु ।। १२ ।।\nउच्छ्रितं नवमं शृङ्गं तुल्यं स्याच्छिखराष्टकम् ।।\nमध्यमं शिखरं तत्र कार्यं शिखरवर्जितम् ।। १३ ।।\nरूपकैर्विविधैर्युक्तं न मण्डं न च शूलवत् ।।\nअष्टौ तु शिखरास्तत्र कर्तव्याः कुहरान्विताः ।। १४ ।।\nजालागवाक्षकोपेतैः कुहरैर्नृप भूषिताः ।।\nसर्वत्र शिखराः कार्याः शुभामलकसारकाः ।। १५ ।।\nसचक्राः सपताकाश्च सध्वजाश्च नराधिप ।।\nखेऽभिषक्त इवाभाति प्रासादोऽयं समुच्छ्रितः ।। १६ ।।\nक्रमतो देवतान्यास प्रासादेऽस्मिन्निबोध मे ।।\nवासुदेवोऽत्र कर्तव्यः पूर्वाशाभिमुखो नृप ।। १७ ।।\nपश्चिमाशामुखो वापि न कार्यश्चान्यदिङ्मुखः ।।\nवासुदेवदिशं चात्र पूर्वां राजन्प्रकल्पयेत् ।। १८ ।।\nतस्याश्चैवानुसारेण दिशः स्यात्परिकल्पना ।।\nदक्षिणाशामुखः कार्यो देवः सङ्कर्षणः प्रभुः ।। १९ ।।\nपश्चिमाशामुखः कार्यः प्रद्युम्नश्चाप्यनन्तरम् ।।\nउत्तरशामुखो राजन्ननिरुद्धो विधीयते ।। 3.87.२० ।।\nदिग्गर्भा ये मया प्रोक्ता गृहा मण्डलसन्धिगाः ।।\nप्राङ्मण्डपाद्दक्षिणतो लक्ष्मीं तत्र तु कारयेत ।। २१ ।।\nदक्षिणाद्वामतो निद्रां कालरात्रीं तु दक्षिणे ।।\nपश्चिमाद्वामतः सिद्धिं रतिं तस्यैव दक्षिणे ।। ५२ ।।\nउत्तराद्वामतः कीर्तिं दक्षिणेन सरस्वतीम् ।।\nपूर्वस्यां वामभागे तु तथा पुष्टिं निवेशयेत् ।। २३ ।।\nऐशान्यादिक्रमाः कार्याः कोणप्रासादगास्त्विमे ।।\nअश्वशीर्षं वराहं च नरसिंहं त्रिविक्रमम् ।। २४ ।।\nप्रासादकेषु कर्तव्या मेखला बन्धकेषु च ।।\nचतुर्विंशतिरित्येते विबुधा विबुधोत्तम ।। २५ ।।\nतार्क्ष्यं शङ्खं तथा पद्मं चक्रं लाङ्गलमेव च ।।\nमुसलं चाप्यनन्तं च गदां तालं तथैव च ।। २६ ।।\nत्रिशूलं च तथा शार्ङ्गं शरं मकरमेव च ।।\nपरशुं मुद्गरं चैव चर्म पाशं च पार्थिव ।। २७ ।।\nपट्टिशं नन्दकं चैव शक्तिमृष्टिं तथैव च ।।\nवज्रं च कौस्तुभं चैव वनमालां च यादव ।। २८ ।।\nदंष्ट्रां देवगृहाणां मे त्वं विन्यासमिदं शुणु ।।\nइन्द्राग्नी पूर्वतः कार्यौ दक्षिणेन तथा नृप ।। २९।।\nयमश्च निर्ऋतिश्चैव पश्चिमे वरुणानिलौ ।।\nउत्तरेण च कर्तव्यौ धनेश्वरमहेश्वरौ ।। 3.87.३० ।।\nग्रहाष्टकं वा कर्तव्यं दंष्ट्रा देवगृहेषु च ।।\nआदित्यशुक्रौ पूर्वेण याम्येन च कुजासुरौ ।। ३१ ।।\nशनैश्चरशशांकौ च तथा पश्चिमतो नृप।।\nउत्तरेण च कर्तव्यौ चन्द्रपुत्रबृहस्पती ।। ३२ ।।\nदंष्ट्रादेवगृहावत्र वासुदेवस्य यावुभौ ।।\nवासुदेवप्रतीहारौ तयोर्वा कारयेन्नृप ।। ३३ ।।\nसुभद्रवसुभद्राख्यौ त्रैलोक्यस्येश्वरावुभौ   ।।\nआषाढयज्ञताताख्यौ कार्यौ सङ्कर्षणस्य तु ।। ३४ ।।\nजयं च विजयं चैव प्रद्युम्रस्य तु कारयेत ।।\nआमोदं च प्रमोदं च अनिरुद्धस्य पार्थिव ।। ३५ ।।\nप्रागुक्तं देवतान्यासाद्दंष्ट्रा देवकुलेष्वथ ।।\nप्रतीहारप्रतिष्ठानं शस्यते बहुभिर्गुणैः ।। ३६ ।।\nत एव ज्ञेया दिक्पालास्त एव च तथा ग्रहाः ।।\nएतत्त्वं जगतीबन्धे शृणु देवान्यथाक्रमम् ।। ३७ ।।\nगायत्रीं चतुरो वेदान्वैष्णवीं चापराजिताम् ।।\nमृत्युं कालं यमं दण्डं कवचं शरमेव च ।। ३८ ।।\nसांख्यं योगं पञ्चरात्रं ज्ञानं पाशुपतं तथा ।।\nव्यासवाल्मीकिमार्कण्डं महाभूताननन्तरम् ।। ३९ ।।\nएवंविधेऽत्र प्रासादे विस्तीर्णमजिरं भवेत ।।\nतोयैस्कृत्रिमैर्दिव्यैः सम्बद्धैरुपशोभितम् ।। 3.87.४० ।।\nद्वारपालाश्चतस्रस्तु ततः कार्या विजानता ।।\nप्रासादो द्वारशालाख्यः समरूपो मनोहरः ।। ४१ ।।\nश्रेणीगताश्च प्राकाराः कार्या गर्भगुहाः शुभाः ।।\nप्रादुर्भावं न्यसेत्तेषु विष्णोरमिततेजसः ।। ४२ ।।\nअथ वा पार्थिवश्रेष्ठ सर्वान्देवगणान्क्रमात ।।\nप्रासादमेतद्विधिवद्यः करोति महीपते ।। ४३ ।।\nसर्वेषां देवतानां तु नित्यं विहितपूजनम् ।।\nकल्पं त्रेतायुगस्यादौ चक्रवर्त्यभिधीयते ।। ४४ ।।\nपरिवेशस्तथा कार्यः स्वर्गे वसति कामतः ।।\nततः सायुज्यतामेति देवदेवस्य चक्रिणः ।। ४५ ।।\nफलं त्रैलोक्यदानस्य ध्रुवमाप्नोति मानवः ।।\nप्रासादेस्मिन्सकृत्कृत्वा सर्वेषामेव पूजनम् ।। ४६ ।।\nगन्धमाल्यनमस्कारधूपदीपान्नसम्पदा ।।\nयथेष्टं काममाप्नोति नात्र कार्या विचारणा ।। ४७ ।।\nसचक्रः सपताकोऽयं प्रासादोऽतिमनोहरः ।।\nयावद्दर्शनमायाति तावन्नश्यन्त्युपद्रवाः ।। ४८ ।।\nव्याधिश्चैवापमृत्युश्च ईतयश्च तथा नृप ।।\nनाशमायान्त्यसन्देहं तत्प्रविष्टस्य यादव ।। ४९ ।।\nनाकालमृत्यवो राजन्योगिन्यो यक्षराक्षसाः ।।\nप्रेता विनायका वापि प्रभवन्त्यपि कस्यचित् ।।3.87.५० ।।\nअत्र सात्त्वतमुख्या ये सायुज्यं यान्ति ते ध्रुवम् ।।\nये देवग्रहगाश्चात्र दासीदासगणाश्च ये।। ।। ५१ ।।\nसर्वे ते स्वर्गमायान्ति यावदिन्द्राश्चतुर्दश ।।\nयस्य राज्ञस्तु विषये प्रासादोऽयं भवत्यपि ।।५२।।\nस चापि शक्रलोकस्थश्चिरं मोदति पार्थिवः ।।\nतस्मिन्पताकां यो दद्यात्तया पापं विधूयते ।। ५३ ।।\nईतयश्च शमं यान्ति पुण्यमाप्नोत्यनुत्तमम् ।।\nकृत्वा सितं तं प्रासादं चक्रवर्त्यभिधीयते ।। ५४ ।।\nएवं विधानविहिते मया देवा यथोदिताः ।।\nसर्वे सन्निहितास्तत्र भवन्ति वसुधाधिप ।।५५ ।।\nतत्र यत्सलिलं तिष्ठेत्तत्तीर्थं सततं भवेत् ।।\nतत्र यात्राविधाने तु सर्वे देवाः सवासवाः ।। ५६ ।।\nऋषयश्च महाभागास्त्रैकाल्यामलदर्शिनः ।।\nराजर्षयः पुराणाश्च सर्वे समुदिता गणैः ।।५७।।\nदिविष्ठाः सुमहात्मानः शक्रतुल्यपराक्रमाः।।\nगन्धर्वाप्सरसश्चैव शुभा भूतगणाश्च ये।।५८।।\nसशरीराः समायान्ति इष्टं देवमहोत्सवम्।।\nतत्रोत्सवं नरः पश्यन्ध्रुवं कल्याणभाग्भवेत् ।। ५९ ।।\nतत्र हिंसा न कर्तव्या देवद्रव्यस्य कर्हिचित ।।\nराजा वा तन्नियुक्तो वा तत्रास्याधिकृतस्तु यः ।। 3.87.६० ।।\nस याति नरकं घोरं सपुत्रपशुबान्धवः ।।\nअस्मिँल्लोके ध्रुवं तस्य स्थाननाशो भविष्यति ।। ६१ ।।\nये तत्र भक्ता मनुजाः सपशुद्रव्यसञ्चयाः ।।\nनित्यं वृद्धिमुपायान्ति देवदेवप्रसादतः ।। ६२ ।।\nद्रष्टव्यमेतत्त्रिदिवेशवेश्म कृतं यदन्येन नरेन्द्रचन्द्र ।।\nदृष्ट्वा हि पापैः सकलैर्मनुष्यो विमुच्यते पुण्यमवाप्नुयाच्च ।।६३।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे सर्वतोभद्रप्रासादलक्षणं नाम सप्ताशीतितमोऽध्यायः ।।८७।।\n3.88\nमार्कण्डेय उवाच ।।\nसामान्यमथ वक्ष्यामि प्रासादानां तु लक्षणम् ।।\nचतुःषष्टिपदं कार्यं देवतायतनं सदा।।१।।\nद्वारं च मध्यमं तस्य समदिक्स्थं प्रशस्यते ।।\nद्वारं विस्तरतः कार्यं भूपाल द्विगुणोच्छ्रयम्।।२।।\nगृहस्थस्य तु द्वारेण द्वारदेवकुलद्रुमैः ।।\nअविद्धं तच्च कर्तव्यं नाम्बुस्रावि न कुक्षिमत्।।३।।\nवज्रमध्यं नतं चैव द्वारं यत्नाद्विवर्जयेत।।\nमङ्गल्यं रूपकोपेतं तच्च कार्यं प्रयत्नतः।।४।।\nद्वारमानाष्टभागानां प्रतिमां तु सपिण्डिकाम्।।\nद्वौ भागौ प्रतिमा तत्र तृतीयांशश्च पिण्डिका।।९।।\nकटिरष्टमभागोनं द्वारं कार्यं विजानता।।\nतृतीयमंशं वसुधा तृतीयांशः कटिर्भवेत् ।। ६ ।।\nमंजरी च तृतीयांशः प्रासादस्य महाभुज ।।\nगर्भं पादेन विस्तीर्ण तथा द्वारं प्रशस्यते ।। ७ ।।\nभित्तिर्गर्भाष्टभागोना तथा कार्या विजानता ।।\nप्रासादोच्छ्रायभागेन चतुर्थेन च शस्यते ।। ८ ।।\nवसुधासञ्चरो राजन्कट्यंशद्वितयेन तु ।।\nनात्यर्थं सङ्कटं कार्यं नाविस्तीर्णं तथैव च ।।९ ।।\nमूलक्रमाद्यथा चोर्ध्वं तथा विस्तारवर्जितम् ।।\nसोपानं कारयेद्राजन्पार्श्वयोः सिंहभूषणम्।।3.88.१ ०।।\nन मुण्डं न च शूलाग्रं नानतं कारयेत्तथा।।\nसमं मनोहरं कार्यं तथा माङ्गल्यरूपवत् ।। ११ ।।\nसुधासुसितशृङ्गं च विचित्रकटिभूषणम् ।।\nद्वारयोः सप्रतीहारं समगर्भगृहं समम् ।।\nभद्रपीठनिभं सौम्यं श्लक्ष्णं घातविवर्जितम् ।। १२ ।।\nएवंविधे देवगृहे निविष्टा शुभावहा स्यात्प्रतिमा सदैव।।\nनित्यं तथा सन्निहिता नृवीर तस्मात्प्रयत्नादिदमेव चिन्त्यम् ।। १३ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे सामान्यप्रासादलक्षणो नामा ष्टाशीतितमोऽध्यायः ।। ८८ ।।\n3.89\nमार्कण्डेय उवाच ।।\nवनप्रवेशं धर्मज्ञ निबोध गदतो मम ।।\nशुभे दिवसनक्षत्रे मुहूर्ते चाभिपूजिते ।। १ ।।\nदैवज्ञं पुरतः कृत्वा स्थपतिः प्रविशेद्वनम् ।।\nततस्तत्र परीक्षेत च्छिन्द्याद्भिन्याद्वनस्पतीन ।। २ ।।\nसकोटरां लताबद्धां कृमिजग्धां विवर्जयेत् ।।\nवह्निना च तथा स्पृष्टां पातितां पवनेन च।।३।।\nकुञ्जरेण तथा भग्नां पक्षिणां निलयाश्च ये।।\nतापसानां समीपे च सिक्ताश्च घटवारिणा।।४।।\nसत्त्वानामाश्रया ये च ये च कुब्जा नराधिप ।।\nसुषिरा ऊर्ध्वशुष्काश्च बालवृद्धास्तथैव च ।। ५ ।।\nश्मशानचैत्यवल्मीकदेवतायतनोद्भवाः ।।\nउद्यानजानेकवृक्षान्सीमावृक्षांस्तथैव च ।। ६ ।।\nमार्गवृक्षान्महाराज प्रयत्नेन विवर्जयेत् ।।\nपलाशं कोविदारं च शाल्मलिं पिप्पलं वटम् ।। ७ ।।\nआम्रं च पुष्पकं चैव कपित्थं च बिभीतकम् ।।\nवर्जयेद्वेतसं चैव ये चारामास्तथा द्रुमाः ।।८।।\nनन्दनं स्यन्दनं सालं शिंशपं खदिरं धवम् ।।\nकिंशुकं पद्मकं चैव हरिद्रं चीनकद्रुमम।।९।।\nअर्जुनं च कदम्बं च मधूकं चाञ्जनं तथा।।\nदेववृक्षाँश्च जात्याँश्च तथा वै रक्तचन्दनम्।।3.89.१०।।\nएतेऽ प्रशस्ता विज्ञेया ये च सारा महीरुहाः ।।\nशस्ताशस्ता न ये प्रोक्तास्ते तु मध्यफलाः स्मृताः।।११।।\nरक्तसारा नरेन्द्राणां शुक्लसारा द्विजन्मनाम् ।।\nपीतसारा विशां शस्ताः शूद्राणां कृष्णमध्यकाः।।१२ ।।\nछेत्तव्यं तु द्रुमं गत्वा सन्ध्याकाले तु पश्चिमे।।\nद्रुमस्याग्रे बलिः कार्यो भूतानां तन्निवासिनाम्।।१३।।\nकुल्माषोल्लोपिकाभक्ष्यपुष्पधूपादिभिर्नृप ।।\nकृत्वा चास्ये ततो मन्त्रमिदं यदुकुलोद्वह।।१४।।\nवसन्ति यत्र भूतानि तेभ्यः स्वस्ति नमोऽस्तु वः ।।\nउपहारं गृहीत्वेमं क्रियतां वासपर्ययः ।। १५ ।।\nभवद्भिश्चाभ्यनुज्ञातः पूजितैः प्रमथेश्वराः ।।\nदेवागारे नियोक्ष्यामि द्रुममेतमसंशयम् ।। १६ ।।\nन चेद्भवन्तस्त्यक्ष्यन्ति द्रुममेतं ततो मम ।।\nस्वप्ने भवद्भिर्वक्तव्यं यथातथ्यमनुग्रहात् ।। १७ ।।\nएवमुक्त्वा तथा तत्र प्रस्वपेत्स्थपतिर्नृप ।।\nदैवज्ञश्च महाभाग रक्षितो शस्त्रपाणिभिः ।। १८ ।।\nततः स्वप्नं शुभं रात्रौ तयोरेकोऽपि चेद्यदि ।।\nपश्येद्राजन्न वा पश्येच्छिन्द्याद् वृक्षमसंशयम् ।। १९ ।।\nस्वप्नं वाप्यशुभं पश्येन्न तं भिन्द्यात्कथञ्चन ।।\nछेत्तव्यं छेदयेद् वृक्षं कल्यमुत्थाय बुद्धिमान् ।। 3.89.२० ।।\nमध्वाज्याक्तेन राजेन्द्र ततः परशुना शुचिः ।।\nरेखां प्रदक्षिणं कृत्वा पातयेत्प्रयतस्ततः ।। २१ ।।\nपूर्वाग्रमुत्तराग्रं वा पतनं तस्य शस्यते ।।\nऐशान्यां च महाराज दिक्षु शेषासु गर्हितम् ।। २० ।।\nवामे प्रभग्ने न ग्राह्यं प्राणिहिंसाकरं तथा ।।\nप्रशस्तं पतितं वृक्षं ग्राह्यं भवति यत्नतः ।। २३ ।।\nअग्रं मूलं प्रयत्नेन कर्तव्यं तस्य चिह्नितम् ।।\nअग्रं देवस्य मूर्धानं पादं मूलं तु कारयेत् ।। २४ ।।\nअर्चाकृता विपर्यस्ता तिर्यग्वा मरणावहा ।।\nअग्रमूलविपर्यासं स्तम्भानां च विवर्जयेत् ।। २५ ।।\nअग्रमूलविपर्यासे कृते वेश्म क्षयं व्रजेत् ।।\nपूर्वाग्रा चोत्तराग्रा वा द्रुमा योज्या गृहेषु च ।। २६ ।।\nमहावंशेषु वंशेषु विपर्यस्ता विगर्हिताः ।।\nदक्षिणाग्राः पराग्रा वा गृहस्वामिविपत्तिदाः ।। २७ ।।\nतस्मात्सर्वप्रयत्नेन चिह्नैस्तं कारयेद्द्रुमम् ।।\nअग्रे मूले च धर्मज्ञ ततः सम्यक्प्रवेशयेत् ।। २८ ।।\nशकटेन महाराज  नरैर्वाप्यथ गोवृषैः ।।\nआप्ते दिवसनक्षत्रे मुहूर्ते चाभिपूजिते ।। २९ ।।\nप्रविश्य सम्यक्तं विद्वान्यथायोगं नियोजयेत् ।।\nयथोद्देशं महाराज स्थपतिर्लक्षणान्वितम् ।। 3.89.३० ।।\nएवं हि कृत्वा वनसम्प्रवेशं यः काष्ठमानीय गृहाणि कुर्यात् ।।\nवृद्धिर्भवेत्तस्य सदैव राजन्धनेन धान्येन सुतैश्च मुख्या ।। ३१ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे दारुपरीक्षा नामैकोननवतितमोऽध्यायः ।। ८९ ।।\n3.90\nमार्कण्डेय उवाच ।।\nपूर्वोक्तविधिना गत्वा शिलां वाथ परीक्षयेत ।।\nशैलं गत्वा महाराज दैवज्ञः स्थपतिस्तथा ।। १ ।।\nशुक्ला शस्ता द्विजातीनां क्षत्त्रियाणां च लोहिता ।।\nविशां पीता हिता कृष्णा शूद्राणां च हितप्रदा ।। २ ।।\nएकवर्णां समां स्निग्धां निमग्नां च तथा क्षितौ ।।\nघातातिमात्र स्फुटनां दृढां मृद्वीं मनोरमाम् ।।३ ।।\nकोमलां सिकताहीनां प्रियां दृङ्गमनसोरपि ।।\nसरित्सलिलनिर्धूतां पवित्रां तु जलोषिताम ।। ४ ।।\nद्रुमच्छायोपगूढां च तीर्थाश्रयसमन्विताम ।।\nआयामपरिणाहाढ्यां ग्राह्यां प्राहुर्मनीषिणः ।। ५ ।।\nअग्राह्यां ज्वलनालीढां तप्तां भास्कररश्मिभिः ।।\nअन्यकर्मोपयुक्तां च तथा क्षाराम्बुसंयुताम् ।। ६।।\nअत्यन्तोपहतां रूक्षामपुण्यजनसेविताम ।।\nतिलैः सम्भूषिता या तु विचित्रबिन्दुभिश्चिता ।।७।।\nरेखामण्डलसङ्कीर्णां विद्धां विमलसंयुताम ।।\nविमलं त्रिविधं ज्ञेयं लोहं कांस्यं च हेमजम् ।। ८ ।।\nया लोहविमलैर्जु्ष्टा सा जनक्षयकारिणी ।।\nकांस्याभविमलोपेता जनमानविनाशिनी ।। ९ ।।\nहैमेन युक्ता दुर्भिक्षं तथा कुर्यादवग्रहम् ।।\nधर्षणे च्छेदने चैव मण्डलं यत्प्रदृश्यते ।। 3.90.१० ।।\nसगर्भां तां विजानीयाद् यत्नेन च विवर्जयेत ।।\nमांजिष्ठवर्णसंकाशे गर्भे भवति दर्दुरः ।। ११ ।।\nपीतके मण्डले गोधा कृष्णे विद्याद्भुजङ्गमम् ।।\nकपिले मूषकं विद्यात्कृकलासं तथारुणे ।। १२ ।।\nगुडवर्णे तु पाषाणं कापोते गृहगोधिका ।।\nआपो निस्त्रिंशवर्णाभे भस्मवर्णे तु वालुका ।। १३ ।।\nअतस्त्वेकतमेनापि युक्ता कर्तुर्विपर्यये ।।\nएवं गर्भास्तु विज्ञेया बाह्यलक्षणलक्षिताः ।। १४ ।।\nबाह्यतो लक्षणं नास्ति तेषां लेपानि दापयेत ।।\nब्राह्मीं माहेश्वरीं शाक्रीं वैष्णवीं तक्षणोचिताम् ।। १५ ।।\nअजास्तन्येन संयोज्य शिलालेपं तु दापयेत् ।।\nअहोरात्रे गते यत्र शिलालेपो न जायते ।। १६ ।।\nसगर्भां तां विजानीयात्प्रयत्नेन विवर्जयेत ।।\nकासीसं पीतकासीसं गव्यक्षीरेण पेषयेत् ।। १७ ।।\nपाषाणं लेपितं तेन बहुवर्णं यदा भवेत ।।\nसा शिला न प्रशस्ता स्यात्प्राणिगर्भा तु सा स्मृता ।। १८ ।।\nमुस्तकं करवीरं च कुष्ठं तालीशपत्रकम ।।\nस्त्रीस्तन्यपिष्टैरेतैस्तु   पाषाणं लेपयेद्बुधः ।। १९ ।।\nएभिर्लेपितमश्मानं यदा सिमिसिमायते ।।\nकालकूटं विषं तत्र न तं हस्तेन संस्पृशेत् ।। 3.90.२० ।।\nश्वेतश्च पद्मवर्णश्च कुसुमोषणसन्निभः ।।\nपाण्डुरो मुद्गवर्णश्च कापोतो भृङ्गसन्निभः ।। २१ ।।\nज्ञेयाः प्रशस्ताः पाषाणाः अष्टावेते न संशयः ।।\nकृष्णवर्णा शिला या तु शुक्ला हीरकसंयुता ।। २२ ।।\nसा   शिला श्रीकरी ज्ञेया पुत्रपौत्रविवर्धिनी ।।\nसितवर्णा तु या कृष्णैर्हीरकैः सबलीकृता।। २३ ।।\nबहुदोषकरी सा तु कृष्णा वा रक्तहीरकैः ।।\nसर्ववर्णेषु शुक्लेषु प्रशस्तं हीरकं विदुः।। २४ ।।\nसर्वेषामेव वर्णानामन्यवर्णं विगर्हितम् ।।\nब्राह्मीं शिलां दिने गत्वा शोभने धूपयेद्बुधः ।। २५ ।।\nक्षीरेण नृप गव्येन सकषायैस्तथा जलैः ।।\nआच्छाद्य कुसुमैर्दर्भैः प्राग्वत्कुर्यात्तथा बलिम्।।२६।।\nस्वप्नार्थं च स्वपेत्तत्र दैवज्ञः स्थपतिस्तथा ।।\nप्राग्वद्दृष्टे शुभे स्वप्ने शिला नेया तु सा भवेत् ।। २७ ।।\nअदृष्टे तु तथा स्वप्ने न दुष्टे शोभनं भवेत् ।।\nपूजनं तु द्वितीयेऽह्नि कृत्वा भाण्डगणस्य तु ।। २८ ।।\nच्छेदकस्य ततः कृत्वा संवाह्यं तं प्रवेशयेत् ।।\nप्राग्वदेव महीपाल यथा वृक्षेषु कीर्तितम् ।। २९ ।।\nशिलानां गर्भविज्ञानं यदुक्तं नृपसत्तम ।।\nतदेव सर्वं जानीहि द्रुमाणामपि यत्नतः ।। 3.90.३० ।।\nअनेन सम्यग्विधिना गृहीता शिला भवेत्सर्वसुखावहा सा ।।\nतस्मात्प्रयत्नेन यथोक्तमेतद्वनप्रवेशं सकलं हि कुर्यात् ।। ३१ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे शिलापरीक्षा नाम नवतितमोऽध्यायः ।।९०।।"
  }
]
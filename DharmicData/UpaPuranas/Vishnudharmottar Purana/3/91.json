[
  {
    "text": "3.91\nमार्कण्डेय उवाच ।।\nअतः परं प्रवक्ष्यामि पक्वेष्टनिचयं तव ।।\nब्राह्मणानां शुभा श्वेता क्षत्रियाणां तु लोहिता ।। १ ।।\nमृत्पीता वैश्यजातीनां कृष्णा चैवान्त्यजन्मनाम् ।।\nयस्य वर्णस्य या शस्ता तां मृदं ग्राहयेद्बुधः ।। २ ।।\nअसङ्कीर्णाच्छुभाद्देशाद्गृहीत्वा शोषयेन्मृदम् ।।\nशोषितां तां विमृद्नीयात्सशैवालेन चाम्भसा ।।३।।\nहस्तदीर्घेण यन्त्रेण तदर्धविस्तृतेन च ।।\nतदर्धमुच्छ्रितेनाथ कर्तव्या वेष्टका मताः ।। ४।।\nआतपे तास्तथा शुष्का विपचेन्नृपसत्तम ।।\nकाष्ठैरसारैर्भूपाल गोकरीषैस्तृणैस्तथा ।। ५ ।।\nमृदुना नृप पाकेन न शान्त्यर्थं पचेच्च ताः ।।\nअपक्वांश्च न संग्राह्या न विलीनाः कथञ्चन ।। ६ ।।\nतासामत्यर्थपक्वानां भङ्गो भवति रूपके ।।\nभवन्त्यसाराश्चापक्वा विलीनाः कर्दनाशदाः ।। ७ ।।\nइष्टकानिचये वह्निं  यो नरः संप्रयच्छति ।।\nसोमविक्रयिणा तुल्यः स तु पापः प्रकीर्तितः ।। ८ ।।\nतस्माच्छुद्धेन मूलेन तत्राग्निं दापयेन्नरः ।।\nवर्तमानमुखः सत्यं संविभज्य प्रयत्नतः ।। ९ ।।\nपक्वास्तु शीतलीभूताः स्वानुरूपैस्त्वरूपकैः ।।\nसम्यक्संयोजिता योज्या यथास्थाने नराधिप ।। 3.91.१० ।।\nइष्टकासञ्चये नैवमेकैकं रूपकं बुधः ।।\nदर्शयेत्तु सुयुक्तेन यमस्याज्ञां विजानता ।। ११ ।।\nएवं रूपकविन्यासं शिलास्वपि विधीयते।।\nएवं सुयुक्त्या कुर्वंति काष्ठसंघातकं तथा ।। १२ ।।\nकाष्ठानामायसं बन्धं सम्यक्कार्यं विजानता ।।\nइष्टकानामपक्वानां पङ्कबन्धो विधीयते ।।१३।।\nइष्टकानां तु पक्वानां शिलानां च नराधिप ।।\nबन्धः कार्यः प्रयत्नेन वज्रलेपकृतः शुभः ।। १४ ।।\nपक्वेष्टकानां रचना मयोक्ता सुधान्विता सैव भवेन्नरेन्द्र ।।\nसुधाशिलानां त्रिदशाधिवासे सुधाशिला नैव गृहेषु देया ।।१५।।\nइति श्रीविष्णुधर्मोत्तरे तृतीयखण्डे मा० वः सं० इष्टकापरीक्षा नामैकनवतितमोऽध्यायः।। ९१ ।।\n3.92\nमार्कण्डेय उवाच ।।\nअतः परं प्रवक्ष्यामि वज्रलेपविधिं तव ।।\nबिन्दुकांश्च कपित्थांश्च आम्रान्संहृत्य यत्नतः ।। १ ।।\nशाल्मलीनां तथा पुष्पं सल्लकीबीजमेव च ।।\nधनुषश्च तथा कल्कं वचां च मनुजेश्वर ।। २।।\nएतेषां समवेतानां समानां मनुजोत्तम ।।\nतोयमष्टगुणं क्वाथमष्टभागा वशेषितम् ।। ३ ।।\nततस्तत्र क्षिपेद्द्रव्यं शुणु तच्च समासतः ।।\nमल्लकीनां तु विन्यासं वत्सलस्य च गुग्गुलम्।।४।।\nभल्लातकानि बिल्वानि कुर्मुरुं सर्जमेव च ।।\nअतसीं वसुतप्तोऽयं वज्रलेपः प्रकीर्तितः ।। ५ ।।\nलाक्षां च कुन्दरुं चैव गृहधूमं तथैव च ।।\nकपित्थबिल्वमध्यानि तथा नागफलं नृप ।। ६ ।।\nबलां च मधुकं चैव किंजापं मदनं तथा ।।\nमञ्जिष्ठासल्लकं सर्जं वज्रलेपः प्रकीर्तितः ।। ७ ।।\nविषाणानि गवां राजन्महिषाणां तथैव च ।।\nअजानां च तथा चर्म माहिष्यं गव्यमेव च ।। ८ ।।\nरसबिंबकपित्थास्तु वज्रलेपः प्रकीर्तितः ।।\nअष्टौ भागास्तु नागस्य कांस्यभागद्वयं तथा ।। ९ ।।\nरीतिभागं च कथितो वज्रलेपस्तथैव च ।।\nसुधापक्वा ततः क्लिन्ना गव्यचर्मसमन्विता ।। 3.92.१० ।।\nखररोमयुता राजन्वज्रलेपस्तथैव च ।।\nतेषामेकैकसंयुक्ताः कार्याः शैलगृहा नृप ।। ११ ।।\nपक्वेष्टकगताश्चैव स्थायिनो मनुजोत्तम ।।\nवज्रलेपयुता ह्येते भवन्त्यपि दृढास्तथा ।। १२ ।।\nतिष्ठन्ति सुमहाराज संवत्सरशतान्यपि ।।\nसहस्राणि च धर्मज्ञ चायुतान्यर्बुदानि च ।। १३ ।।\nसुधावर्णेन सर्वत्र लेपं दद्यात्तथा बहिः ।।\nततश्च तां सुधां दद्याच्छोभार्थमरिमर्दन ।। १४ ।।\nवज्रलेपविधानं तु प्रोक्तं सम्यक्तया तव ।।\nदेवायतनमुख्येषु तथा च भवनेषु च ।। १५ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे वज्रलेपनिरूपणन्नाम द्विनवतितमोऽध्यायः ।। ९२ ।।\n3.93\n।। मार्कण्डेय उवाच ।। ।।\nकृते तु देवायतने विधानं नाभवत्क्षितौ ।।\nकैवलं हि तदा ह्यासीत्प्रत्यक्षेण नराधिप ।। १ ।।\nप्रत्यक्षेणापि दृश्यन्ते त्रेता द्वापरयोर्जनाः ।।\nदेवानां प्रतिमाः कृत्वा पूजयन्ति यथाविधिम् ।। २ ।।\nगृहे प्रतिष्ठा तत्रापि त्रेतायां तु प्रवर्तिता ।।\nद्वापरे चाप्यरण्येषु ऋषिभिस्तु ततः कृता ।। ३ ।।\nतेषां सम्पूजनं नित्यं सिद्धैस्तु क्रियते नृप ।।\nप्रतिष्ठामात्रकरणान्निर्वृता ऋषयस्तु ते ।।४।।\nकलौ प्रवृत्तः सर्वोऽयं प्रतिष्ठाकरणो जनः ।।\nज्ञानं परं कृतयुगे त्रेतायां च तपः परम ।। ५ ।।\nद्वापरे तु तथा ज्ञेयं प्रतिष्ठा तु कलौ युगे ।।\nदेवतावेश्मपूर्वाणि नगराणि कलौ युगे ।। ६ ।।\nकर्तव्यानि महीपालैः स्वर्गलोकमभीप्सुभिः ।।\nराजा तु सर्वनगरं न कुर्यान्नृपसत्तम ।। ७ ।।\nयो न राजा हतो युद्धे स पुरं कर्तुमर्हति ।।\nरूपकं च सुनामाख्यं कुर्याद्राजा तथाप्यसौ ।। ८ ।।\nदुर्गं सर्वेण कर्तव्यं राज्ञा भूपतिसत्तम ।।\nभूमिदानादिभिर्यस्तु कुर्यात्सुविहितं मुदा ।। ९ ।।\nप्रतिष्ठां सकलां कुर्यादन्यथा पापभाग्भवेत् ।।\nतत्कृतायां सुरार्चायामनिष्टं स्यात्कलौ युगे ।। 3.93.१० ।।\nकृतं तु तदनिष्टं स्याज्जन्मान्तरशतेष्वपि ।।\nकृतत्रेताद्वापरेषु प्रतिष्ठाकरणात्फलम ।। ११ ।।\nयस्मात्तेषु कृतामर्चां सिद्धाः सम्पूजयन्त्यलम् ।।\nकलौ कृतायामर्चायां सिद्धपूजा न विद्यते ।। १२ ।।\nतस्मात्सुविहिता कुर्याद्भूमिदानादिभिः कलौ ।।\nयेन राज्ञा हतो राजा नान्यो युधि भवेत्कलौ ।। १३ ।।\nप्रतिष्ठा तेन कर्तव्या नगरे पूर्वनिर्मिते ।।\nअनुज्ञां नृपतेः प्राप्य कुयादन्योऽपि यादव ।। १४ ।।\nस्थिरां प्रतिष्ठां गृह्यायां नृपानुज्ञानकारणम् ।।\nपरप्रणीतां यस्त्वर्चां स कुर्यात्पुनरेव तु ।। १५ ।।\nविधानं भूमिदानाद्यं कुर्यात्तत्र न शक्तितः ।।\nद्विगुणं फलमाप्नोति कुलं चैव समुद्धरेत् ।। १६ ।।\nकृत्वा सुविहितामर्चां प्रतिष्ठाप्य यथाविधि ।।\nइष्टापूर्तेन धर्मेण नरो युज्यत्यसंशयम् ।। १७ ।।\nराजसूयाश्वमेधानां फलेन च नराधिप ।।\nकृते त्रेतायुगे राजन्द्वापरे च नरोत्तमाः ।। १८ ।।\nआगच्छन्ति नृलोकेऽस्मिन्सशरीरा दिवौकसः ।।\nनागच्छन्ति कलौ यस्मात्सशरीराः कथंचन ।। १९ ।।\nआगच्छन्ति प्रतिष्ठासु द्विजैरावाहितास्ततः ।।\nतस्मात्कलौ प्रयत्नेन प्रतिष्ठां कारयेद्बुधः ।। 3.93.२० ।।\nअर्चास्थैस्त्रिदशैर्लोकः कलौ सर्वो हि पाल्यते।।\nअर्चागताश्च गृह्णन्ति कृतदेवप्रतिष्ठिताः ।। २१ ।।\nतस्मात्कलौ प्रयत्नेन प्रतिष्ठाकरणं हितम् ।।\nयत्नात्सुविहितं कुर्याद्भूमिदानादिभिस्सदा ।। २२ ।।\nइष्ट्वा यज्ञैर्यथा यान्ति मानवास्त्रिदिवालयम् ।।\nतथैव राजन् गच्छन्ति कृतदेवप्रतिष्ठकाः ।। २३ ।।\nतस्मात्कलौ प्रतिष्ठानं कर्तव्यं भूरिदक्षिणम् ।।\nयत्नात्सुविहितं कृत्वा भूमिदानादिभिः शुभा ।। २४ ।।\nदुर्गे प्रतिष्ठा कर्तव्या नगरे च तथा शुभे ।।\nनित्यमापणवीथ्यग्रे नान्यत्रेति नराधिप ।। २५ ।।\nग्रामे वा यदि वा घोषे नास्ति यत्रापणं नृप ।।\nतत्रोद्याने बहिः कार्या ग्राममध्ये न कारयेत् ।। २६ ।।\nनदीतीरेषु कर्तव्या वनेषूपवनेषु च ।।\nसरसां चैव तीरेषु गिरीणां शिखरेषु च ।। ५७ ।।\nउपत्यकासु रम्यासु गुहासु च विशेषतः ।।\nएतेषु यान्ति सान्निध्यं स्थानेषु त्रिदिवौकसः ।। २८ ।।\nजलाशयविहीनेषु देशेषु मनुजोत्तम ।।\nसान्निध्यं नैव कुर्वन्ति कदाचित्त्रिदिवौकसः ।। २९ ।।\nतथा सुरगृहं कार्यं यथा वामे जलाशयम् ।।\nपुरस्ताद्वा भवेत्तस्य नान्यथा मनुजाधिप ।। 3.93.३० ।।\nसमंतात्तु जलं शस्तं द्वीपे देवगृहे कृते ।।\nयत्र देवगृहं कार्यं तत्र भूमिं परीक्षयेत ।। ३१ ।।\nश्वेता रक्ता तथा पीता कृष्णा वर्णक्रमान्विता ।।\nकुशाभिश्च शरैः काशैर्दूर्वाभिश्च तथा युता ।। ३२ ।।।\nमधुरा च कषाया च तथा तु लवणा च या ।।\nवर्णक्रमाद्धिता भूमिः सर्वेषां शृण्वतः परम् ।। ३३ ।।\nकण्टकिद्रुमसङ्कीर्णा शर्करालोष्टसंयुता ।।\nअशुभ्रा विषमा दुर्गा सवल्मीका तथा च या ।। ३४ ।।\nमूषिकावासबहुला पिपीलकगुणान्विता ।।\nनित्यं च शकटच्छिन्ना प्लुता या च पुरोदकैः ।। ३५ ।।\nअघातसूना भूमिश्च बन्धनागारसंयुता ।।\nवसतिर्यत्र दग्धा च विद्युता वह्निनापि वा ।। ३६ ।।\nवसतां दृष्टिदोषा च कूर्मपृष्ठा तथैव च ।।\nत्रिकोणा स्रग्विहीना च शूर्पाकारा तथा च या ।। ३९।।\nदक्षिणेन तथा निम्ना निम्ना पृष्ठत एव च ।\nपुराम्बुग्राहिणी या च सुशिरा च तथा नृप ।। ३८ ।।\nखातं च सुमृदा यत्र पूर्यते न पुनस्तथा ।।\nखाते यत्र कृतं दीपं प्रम्लानिमुपगच्छति ।। ३९ ।।\nमाल्यं च म्लायते खाते तां भूमिं परिवर्जयेत ।।\nखाते तोयेन पूर्णे च यत्र तोयं न तिष्ठति ।। 3.93.४० ।।\nतां भूमिं वर्जयद्यत्नाद्दुर्गन्धा च तथापि या ।।\nप्रागुदक्प्रवणा शस्ता स्निग्धा च सुदृढा तथा ।। ४१ ।।\nखातेऽधिकां च मृद्यत्र पूर्यमाणे भवेन्नृप ।।\nदीपो न म्लायते यत्र न्यस्तं च कुसुमं तथा ।। ४२।।\nतोयं सन्तिष्ठते खाते यत्र कालान्तरं बहु ।।\nसा प्रशस्ता मही ज्ञेया सुगन्धा सुस्वना तथा ।। ४३ ।।\nभुवः परीक्षणं कुर्याद्दिवसेऽतिशुभे तथा ।।\nभुवः परीक्षणं यत्र मङ्गल्यद्रव्यदर्शनम् ।। ४४ ।।\nश्रवणं वा तथैव स्यात्सा शुभा स्याद्वसुन्धरा ।।\nन तां राजन्परीक्षेत प्रशस्ता सा प्रकीर्तिता ।। ४५ ।।\nअमङ्गल्यं तथा दृष्ट्वा श्रुतं वा नृपसत्तम ।।\nभुवः परीक्षणं तत्र न कार्यमशुभा हि सा ।। ४६ ।।\nशुभा मही यत्र भवेन्नृवीर कार्या प्रतिष्ठा भवतीह तत्र ।।\nकृता भवेत्तत्र नरेन्द्रचन्द्र हिताय कर्तुः स्वविवृद्धये च ।। ४७ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे भूमि परीक्षा नाम त्रिनवतिमोऽध्यायः ।। ९३ ।।\n3.94\n।। मार्कण्डेय उवाच ।।\nशुभां परीक्ष्य वसुधां तत्र कुर्यात्सुरालयम ।।\nआदौ तां शोधयेद्विद्वान्दिवसे गुणसंयुते ।। १ ।।\nतत्र देशं शुभं विद्वान्गोमयेनोपलेपयेत ।।\nततः सम्पूजयेत्तत्र देवदेवं विनायकम् ।। ४ ।।\nतथा च विश्वकर्माणं भाण्डं तदुपयोगि च ।।\nपललोल्लपिका भक्ष्यकुल्माषौदनपर्पटैः ।। ३ ।।\nपरमान्नेन सत्यैश्च पुष्पधूपानुलेपनैः ।।\nपूजयित्वा च दैवज्ञं सात्त्वतं स्थपतिं तथा ।। ४ ।।\nभुवः संशोधनं कुर्याद्यथावत्पृथिवीपतिः ।।\nतावत्संशोधयेद्भूमिं निजां यावत्प्रदृश्यते ।। ५ ।।\nतदा संशोधयेद्विद्वान्यावत्स्याच्छल्यवर्जिता ।।\nततस्तु पूरयेत्पश्चाद्दृढं मृत्तिकया पुनः ।। ६ ।।\nतद्वर्णया तया शस्ता यस्य वर्णस्य कीर्तिता ।।\nअशल्यया मृत्तिकया पूरयेत्सुदृढं पुनः ।। ७ ।।\nकृत्वा तु पूरितं देशं सुदृढं सुसमन्ततः ।।\nसुसूक्ष्मशल्यज्ञानार्थं कुर्याच्छल्यपरीक्षणम् ।। ८ ।।\nयथा वक्ष्याम्यहं राजंस्तथा यत्नेन बुद्धिमान् ।।\nयदि स्याच्छल्यसंयुक्ता शल्यमुद्धृत्य यत्नतः ।। ९ ।।\nपुनः सम्पूरयेद्विद्वान्यत्नाच्छुभमृदा नृप ।।\nएवं संशोध्य भूमिं तु कुम्भं संस्थापयेत्ततः ।। 3.94.१० ।।\nशिलान्यासं तु कुर्वीत तत्रैवाऽह्नि चतुर्दिशम् ।।\nपक्वेष्टारचिते कार्यास्ता एव तु चतुर्दिशम् ।। ११ ।।\nमृन्मये चेष्टकान्यासं कर्तव्यं न च दारुणे ।।\nशुभे दिवसनक्षत्रे मुहूर्ते चाभिपूजिते ।। १२ ।।\nकुम्भाकारां शिलां कुर्याच्छैलदेवगृहे शुभम् ।।\nअन्यत्र ताम्रकलशं सुदृढं यत्र संयुतम् ।। १३ ।।\nचतुःषष्टिपदं कृत्वा समे स्थाने तु मण्डलम् ।।\nकृत्वा तु देवतान्यासं तत्र मण्डलके द्विज ।। १४ ।।\nसर्वेषां वास्तुविद्योक्ता   देवतानां यथाविधि ।।\nश्रियाः सम्पूजनं कृत्वा वासुदेवस्य चाप्यथ ।। १५ ।।\nपूजनं मण्डले कार्ये वास्तुदेवगणस्य च ।।\nविनायकस्य देवस्य विश्वकर्मण एव च ।। १६ ।।\nभाण्डानां च महाराज तथा तदुपयोगिनाम् ।।\nगन्धार्घपुष्पनैवेद्यधूपदीपैर्यथाविधि ।। १७ ।।\nॐकारपूतमाज्यं च जुहुयाच्छ्रीधरस्य च ।।\nश्रियाः कृत्वा ततो होमं ब्रह्मणः कारयेत्तदा ।। १८ ।।\nब्रह्माणं पुरतः कृत्वा वासुदेवगणस्य च ।।\nमध्ये कृत्वा ततः कुम्भं शिलान्यासं तु कारयेत ।। १९ ।।\nऐशाने तु ततः कोणे शिलां पूर्वं प्रतिष्ठिताम् ।।\nप्रदक्षिणं ततो राजञ्छिलान्यासं विधीयते ।। 3.94.२० ।।\nसूत्रन्यासं तु कुर्वीत तस्मिन्नेव तथाहनि ।।\nयथानिवेशं कर्तव्यं प्रासादस्य सुनिश्चितम् ।। २१ ।।\nकृत्वा तु सूत्रविन्यासं नाधिकं तं तु कारयेत् ।।\nनूनं मनुजशार्दूल कर्तुर्दोषकरावुभौ।। २२ ।।\nकुम्भस्य च शिलानां च ततः स्थानं विधीयते ।।\nवटाश्वत्थकषायेण सर्वौषधिजलैस्ततः ।। २३ ।।\nततोऽनुलेपनं कुर्याच्चन्दनेन सुगन्धिना ।।\nआच्छादनं ततः कार्यं वासोभिः कुसुमैस्तथा ।। २४ ।।\nधूपं दीपं सुनैवेद्यं तेषां नाम्ना निवेदयेत् ।।\nदक्षिणाभिर्द्विजेन्द्राणां ततः पूजा विधीयते ।। २५ ।।\nकालवित्स्थपतिः पूज्यो ततो राम विजानता ।।\nततः कर्ता जपेन्मन्त्रं स्थपतिं वाथ कालवित् ।। २६ ।।\nनन्दे नन्दय वासिष्ठे वसुभिः पूजया सह ।।\nजये भार्गवदायादे प्रजाभ्यो जयमावह ।। २७ ।।\nपूर्णेङ्गिरसदायादे पूर्णकामं कुरुष्व माम् ।।\nभद्रे कश्यपदायादे कुरु भद्रां गतिं मम ।। २८ ।।\nसर्वबीजसमायुक्ते सर्वरत्नौषधैर्वृते ।।\nरुचिरे नन्दिते नन्दे वासिष्ठे रम्यतामिह ।। २९ ।।\nप्रजापतिसुते देवि चतुरस्रे महीमयि ।।\nसुभगे सुव्रते भद्रे इह काश्यपि रम्यताम् ।। 3.94.३० ।।\nअव्यङ्गे चाक्षते पूर्णे मुनेरंगिरसः सुते ।।\nइष्टके त्वं प्रयच्छेष्टं प्रतिष्ठां कामयाम्यहम् ।। ३१ ।।\nदेशस्वामिपुरस्वामिपशुस्वामिपरिग्रहे ।।\nमनुष्यपशुहस्त्यश्वधन वृद्धिकरी भव ।। ३२ ।।\nअनेनैव विधानेन कार्या भूमिः समीक्षया ।।\nद्वारन्यासं महाराज द्वारोच्छ्रायस्तथैव च ।। ३३ ।।\nस्तम्भोच्छ्रायं तथा वंशविन्यासं च यदूत्तम ।।\nतथामलकसारस्य चिह्नस्य तु समुच्छ्रयम् ।।३४।।\nआयुधं वाहनं चिह्नं यस्य देवस्य यद्भवेत्।।\nतस्मादेकतमं चिह्नं कार्यं चामलसारके ।। ३५ ।।\nसुधासिते समाप्ते तु चित्रकर्म विधीयते ।।\nकटिः सुचित्रिता कार्या पृष्ठं कार्यं सुधासितम् ।। ३६ ।।\nचित्रलक्षणवत्कार्यं सर्वकामसमृद्धिदम् ।।\nआश्चर्याणि तथान्यानि तत्र यत्नान्निवेशयेत ।। ३७ ।।\nचिह्नं विष्णुगृहे तत्र गरुडं वापि कारयेत ।।\nदुर्गागृहे तथा सिंहं त्रिशूलं हरवेश्मनि ।। ३८ ।।\nपद्मं लक्ष्मीगृहे चिह्नं हंसं स्याद्ब्रह्मणो गृहे ।।\nमकरं कामदेवस्य तालं सङ्कर्षणस्य तु ।। ३९ ।।\nअर्धचन्द्रस्थितं सिंहमादित्यस्य गृहे भवेत् ।।\nवृत्तमण्डलमध्यस्थं मृगं चन्द्रसमो भवेत् ।। 3.94.४० ।।\nवज्रं शक्रस्य कुर्वीत दण्डं वैवस्वतस्य च ।।\nवरुणस्य तथा पाशं गदां च धनदस्य वै ।। ४१ ।।\nस्कन्दस्य शक्तिः कर्तव्या गणाध्यक्षस्य पार्थिव ।।\nकर्तव्यं परशोश्चिह्नं वह्नेर्ज्वाला विधीयते ।। ४२ ।।\nवायोरम्बरभङ्गन्तु उष्ट्रं निर्ऋतये तथा ।।\nअन्येषामपि देवानां चिह्नं स्यादायुधं स्वकम् ।। ४३ ।।\nततो ध्वजस्य विन्यासः कर्तव्यः पृथिवीपते ।।\nअसुरा वासमिच्छन्ति ध्वजहीने सुरालये ।। ४४ ।।\nध्वजेन सकलं पापं ध्वजदस्य विनश्यति ।।\nतस्मात्सर्वप्रयत्नेन दद्याद्देवगृहे ध्वजम् ।। ४५ ।।\nएवं कृते देवगृहे नरेन्द्र वृद्धिः सदा स्यान्न हि संशयोऽत्र ।।\nतस्मात्प्रयत्नेन विधानयुक्तं देवालयं कार्यमदीनसत्त्व ।। ४६ ।।\nइति श्रीवि० ध० तृ० ख० मा० व० सं० ब्रह्मशिल्पध्वजविधिर्नाम चतुर्णवतितमोऽध्यायः ।। ९४ ।।"
  }
]
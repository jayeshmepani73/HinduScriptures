[
  {
    "text": "3.216\nपुलस्त्य उवाच ।।\nपञ्चदश्यां तु शुक्लस्य फाल्गुनस्यैव सत्तम ।।\nपाषण्डान्पतितांश्चैव तथैवान्त्यावसायिनः ।। १ ।।\nनास्तिकाञ्चित्रवृत्तींश्च पापानन्यांश्च नालपेत् ।।\nनारायणं त्वेकमनाः पुरुषो नियतेन्द्रियः ।।२।।\nतिष्ठन्व्रजन्प्रस्खलिते क्षुते चापि जनार्दनम् ।।\nकीर्तनं तत्क्रियाकाले सप्तकृत्वः प्रकीर्तयेत् ।।३ ।।\nलक्ष्म्या समन्वितं देवं त्वर्चयेच्च जनार्दनम् ।।\nसन्ध्याद्यपरमे चेन्दुस्वरूपं हरिमीश्वरम् ।। ४ ।।\nरात्रीं लक्ष्मीं च संचिन्त्य सम्यगर्घ्येण पूजयेत् ।।\nनक्तं च भुञ्जीत नरस्तैलक्षारविवर्जितम् ।। ५ ।।\nतथैव चैत्रवैशाखज्येष्ठेषु मुनिसत्तम ।।\nअर्चयेत्तु तथा प्रोक्तं प्राप्तेप्राप्ते तु तद्दिने ।। ६ ।\nनिष्पादितं भवेदेकं पारणं दाल्भ्य भक्तितः ।।\nद्वितीयं चापि वक्ष्यामि पारणं द्विजसत्तम ।। ७ ।।\nआषाढे श्रावणे चापि प्राप्ते भाद्रपदे तथा ।।\nतथैवाश्वयुजेभ्यर्च्य श्रीधरं वै श्रिया सह ।।\nसम्यक्चन्द्रमसो दत्त्वा भुञ्जीतार्घं यथाविधि ।। ८ ।।\nद्वितीयमेतदाख्यातं तृतीयं पारणं शृणु ।।\nकार्तिकादिषु मासेषु तथैवाभ्यर्च्य केशवम् ।। ९ ।।\nभूम्या समन्वितं दद्याच्छशाङ्कायार्हणं निशि ।।\nभुञ्जीत च यथाख्यातं तृतीयमिति पारणम् ।। 3.216.१० ।।\nप्रतिपूजासु दद्याच्च ब्राह्मणेभ्यश्च दक्षिणाम् ।।\nप्रतिमासं च वक्ष्यामि प्राशनं कायशुद्धये ।। ।। ११ ।।\nप्रथमांश्चतुरो मासान्पञ्चगव्यमुदाहृतम् ।।\nकुशोदकं तथैवान्यदुक्तं मासचतुष्टयम् ।। १२ ।।\nसूर्यांशुतप्तं तद्वच्च जलं मासचतुष्टयम् ।।\nगीतवाद्यादिकं पाठ्यं तथा कृष्णस्य वा कथाम् ।। १३ ।।\nकारयेत्तु च देवस्य पारणं पारणे गते ।।\nएवं संपूज्य विधिवत्सपत्नीकं जनार्दनम्।। ।। १४ ।।\nनाप्नोतीष्टवियोगार्तिं पुमान्योषित्तथापि वा ।।\nजनार्दनं सलक्ष्मीकमर्चयेत्प्रथमं ततः ।। १५ ।।\nसश्रीकं श्रीधरं भक्त्या तृतीये भूतिकेशवौ ।।\nयावन्त्येतद्विधानेन पारणान्यर्चयेत्प्रभुम् ।।\nतावन्ति जन्मानि सुखं प्राप्नोतीष्टवियोगजम् ।। १६ ।।\nप्राप्नोति देवस्मरणे च मृत्यौ तदापि चाप्नोति मनोनुकूलाम् ।।\nगतिं द्विजश्रेष्ठ ततोपि काले सायुज्यमायाति जनार्दनस्य ।। १७ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे सुगतिपौषमासीकल्पवर्णनो नाम षोडशोत्तरद्विशततमोऽध्यायः ।।२१६।।\n3.217\n।। पुलस्त्य उवाच ।।\nशृणु दाल्भ्य परं कामं व्रतं सन्ततिदं नृणाम् ।।\nयदुपोष्य न विच्छेदः पितृपिण्डस्य जायते ।। १ ।।\nकृष्णाष्टम्यां चैत्रमासे स्नातो नियतमानसः ।।\nकृष्णमभ्यर्च्य पूजां च देवक्याः कुरुते नरः ।। २ ।।\nनिराहारो जपन्नाम कृष्णस्य जगतः पतेः।।\nउपविष्टो व्रजन् स्नातः क्षुतप्रस्खलनादिषु ।। ३ ।।\nपूजायां चापि कृष्णस्य सप्तवारान्प्रकीर्तयेत् ।।\nपाषण्डिनो विकर्मस्थान्नालपेच्चैव नास्तिकान् ।। ४ ।।\nप्रभाते च ततः स्नातो दत्त्वा विप्राय दक्षिणाम् ।।\nभुञ्जीत कृतपूजस्तु कृष्णस्यैव जगत्पतेः ।। ५।।\nवैशाखज्येष्ठयोश्चैवं पारणं हि त्रिमासिकम् ।।\nउपोष्य देवदेवेशं घृतेन स्नापयेद्धरिम् ।। ६ ।।\nआषाढे श्रावणे चैव मासि भाद्रपदे तथा ।।\nउपोष्यते द्वितीयं वै घृतेन स्नपयेद्धरिम् ।।७ ।।\nआषाढे श्रावणे चैव मासि भाद्रपदे तथा ।।\nउपोष्यते द्वितीयं वै पारणं पूर्ववद्भवेत् ।। ८ ।।\nआश्विने कार्तिके सौम्ये तृतीयं पारणं तथा ।।\nपौषे माघे फाल्गुने च चतुर्थं द्विजसत्तम ।। ९ ।।\nपारणे पारणे पूर्णे घृतेन स्नापयेद्धरिम् ।।\nब्राह्मणेभ्यो घृतं दद्यात्तथैव प्रतिपारणम् ।। 3.217.१० ।।\nकृत्वा व्रतं नाकमनुप्रयाति मानुष्यमासाद्य च निर्वृतः स्यात्।।\nसन्तानवृद्धिश्च तथाप्नुतेऽसौ यावन्मही सागरमेखलान्ता।।११।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे सन्तानाष्टमीव्रतवर्णनोनाम सप्तदशोत्तरद्विशततमोऽध्यायः ।। २१७ ।।\n3.218\nपुलस्त्य उवाच।।आषाढशुक्लपक्षे तु भगवान्मधुसूदनः ।।\nभोगिभागे निजां मायां योगनिद्रां च मानयेत्।।१।।\nशेतेऽसौ चतुरोमासान्यावद्भवति कार्तिकम्।।\nविशिष्टा न प्रवर्तन्ते तदा यज्ञादिकाः क्रियाः।।२।।\nतत्राषाढसितान्ते च यो नरो दिनपञ्चकम् ।।\nअधःशायी बहिः स्नायी मांसाभ्यङ्गविवर्जितः ।। ३ ।।\nवृन्ताकालाबुकूष्माण्डमधुक्षारविवर्जितः ।।\nसमस्तमदिरावर्जी सकृन्नक्ताशनो भवेत् ।।४।।\nब्रह्मचारी जितक्रोधो जपहोमपरायणः।।\nहरिं संपूजयेन्नित्यं गन्धमाल्यान्नसंपदा ।। ५ ।।\nगीतैर्वाद्यैस्तथा नृत्तैर्दीपमालाभिरेव च ।।\nसान्नानां जलधेनूनां प्रदानेन तथैव च ।। ६ ।।\nतथा कार्तिकशुक्लान्ते तृतीयं पारणं भवेत ।।७।।\nहिंसात्मकैस्तु किं तस्य यज्ञैः कार्यं महात्मनः ।।\nप्रस्वापे च प्रबोधे च पूजितो येन केशवः ।। ८ ।।\nदशाहमेतत्कृत्वा तु व्रतं विष्णुपरो नरः ।।\nअग्निष्टोममवाप्नोति कुलं चैव समुद्धरेत् ।। ९ ।।\nकार्तिकश्चाग्निदैवत्यो मासो देवमुखः स्मृतः ।।\nआश्वयुज्यामतीतायां यावत्स्याद्द्विज कार्तिकी ।। 3.218.१० ।।\nव्रतं दशाहाभिहितं कृत्वा स्वर्गे महीयते ।। ।।\nपौण्डरीकमवाप्नोति कुलमुद्धरति स्वकम् ।। ११ ।।\nप्रत्यहं दीपदानेन कार्तिकाभिमुखो भवेत् ।।\nचक्षुष्मान्ब्राह्मणश्रेष्ठ तथा सर्वत्र पूजितः ।। १२ ।।\nएतावन्तं तथा कालं सर्वमांसविवर्जितः ।।\nस्वर्गलोकात्परिभ्रष्टो मानुष्ये सुखमाप्नुयात् ।। १३ ।।\nआरोग्यसुखसम्पत्त्या युक्तश्च सुभगो भवेत् ।।\nप्रसुप्ते देवदेवेशे सर्वान्कामानवाप्नुयात् ।। १४ ।।\nदशाहमुदितं कृत्वा खड्गधाराव्रतं नरः ।।\nसर्वकामसमृद्धस्य यज्ञस्य फलमश्नुते ।। १५ ।।\nमासं च कार्तिकं कृत्वा पौण्डरीकमवाप्नुयात् ।।\nकृत्वा मासं यथेष्टं च वह्निष्टोममवाप्नुयात् ।।। १६ ।।\nकृत्वा च चतुरो मासान्सुप्ते मधुनिषूदने ।।\nअश्वमेधफलं प्राप्य नाकपृष्ठे महीयते ।। १७ ।।\nअसिधाराव्रतं कृत्वा तथा संवत्सरं नरः ।।\nसर्वयज्ञफलं प्राप्य विष्णुलोके च गच्छति ।। १८ ।।\nयेनयेन तु कामेन खड्गधाराव्रतं चरेत् ।।\nतंतं काममवाप्नोति विष्णुलोके महीयते ।। १९ ।।\nतथा समर्थो भवति दाने च वरशापयोः ।।\nआदित्यतेजा भवति नात्र कार्या विचारणा ।।3.218.२०।।\nदाल्भ्य उवाच ।।\nअसिधाराव्रतविधिः समाचक्ष्व महाद्युते ।।\nएतन्मे संशयं च्छिन्धि त्वं हि सर्वविदुच्यसे ।। २१ ।।\nपुलस्त्य उवाच ।।\nस्नातः स्वलंकृतः स्रग्वी भुक्तवान्मांसवर्जितम् ।।\nकृतदैवत पूजस्तु स्त्रीसहायः स्वपेन्निशि ।। २२ ।।\nब्रह्मचारी द्विजश्रेष्ठ खड्गधाराव्रतं चरन् ।।\nअपूर्वा चास्य पूर्वाश्च समालिंग्य स्वपेन्निशि ।। २३ ।।\nब्रह्मचारी शतगुणं फलमाप्नोत्यसंशयम् ।।\nअतीव दुष्करमिदं खड्गधाराव्रतं स्मृतम् ।। २४ ।।\nकृत्वा व्रतं द्वादशवत्सराणि त्रैलोक्यराज्यं ध्रुवमाप्नुयाच्च ।।\nभुक्त्वा चिरं तद्द्विजमुख्य चान्ते सायुज्यमायाति जनार्दनस्य ।।२५।।\nइति श्रीविष्णुधर्मोत्तरे तृतीयखंडे मा० व० सं० दालभ्यं प्रति पुलस्त्यकथा स्वधाराव्रतवर्णनो नामाष्टादशोत्तरद्विशततमोऽध्यायः ।। २१८ ।।\n3.219\nपुलस्त्य उवाच ।।\nमासि प्रोष्ठपपदे शुक्ले द्वादश्यां जलशायिनम् ।।\nप्रणम्यानन्तमभ्यर्च्य पुष्पधूपादिभिः शुचिः ।। १ ।।\nपाषण्डादिभिरालापमकुर्वन्नियमात्मवान् ।।\nजलधेनुं द्विजे दत्त्वा नक्तं भुञ्जीत वाग्यतः ।। २ ।।\nतिष्ठंस्थितो व्रजंश्चैव क्षुतप्रस्खलनादिषु ।।\nअनन्तनामस्मरणं कुर्वन्नुच्चारणं नरः ।। ३ ।।\nअनेनैव विधानेन मासद्वादश वै क्रमात् ।।\nउपोष्य पारणे पूर्णे दद्याद्विप्रेषु दक्षिणाम् ।। ४ ।।\nकृत्वा व्रतं द्वादशमेतदिष्टं प्राप्नोत्यनंतानि फलानि विप्र ।।\nसम्यक्कृतानां नियमव्रतानां चानन्तमाराध्य न संशयोत्र ।। ५ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे दाल्भ्यं प्रति पुलस्त्यवाक्येष्वनन्तद्वादशीव्रतवर्णनो नामैकोनविंशत्युत्तरद्विशततमोध्यायः।।२१९।।\n3.220\nपुलस्त्य उवाच ।।\nपौषमासे सिते पक्षे द्वादश्यां शक्रदैवतम् ।।\nनक्षत्रयोगं विष्णुं च प्रथमं तु समर्चयेत् ।।१।।\nततः प्रभृति विप्रेन्द्र मासिमासि जनार्दनम् ।।\nउपोषितः पूजयते यावत्संवत्सरं गतम् ।। २ ।।\nमासेथ मासे विधिनोदितेन रम्यां तिथौ दानमथ ब्रवीमि ।।\nप्राच्यं यथावद्विधिवत्क्रमेण तदुच्यमानं निखिलं निबोध ।। ३।।\nघृतं यथा व्रीहियवं हिरण्यं यवान्नमंभः कनकानुपानम् ।।\nछत्रं पयोन्नं गुडफाणिताढ्यं स्रक्चन्दने वस्त्रमनुक्रमेण ।। ४ ।।\nगोमूत्रमंभो घृतमांसशाकं दूर्वादधिव्रीहियवं तिलांश्च ।।\nसूर्यांशुतप्तं जलमाशु दर्भं क्षीरं च मासं क्रमशः प्रयुञ्ज्यात।।५।।\nकुले प्रधाने धनधान्यपूर्णं विवेकवान्यस्तु समस्तदुःखे।।\nप्राप्नोति जन्माविकलेन्द्रियश्च भवत्यरोगो मतिमान्सुखी च ।। ६ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे दाल्भ्यं प्रति पुलस्त्यवाक्येषु ब्रह्मद्वादशीव्रतवर्णनो नाम विंशत्युत्तरद्विशततमोऽध्यायः ।। २२० ।।"
  },
  {
    "text": "समाप्तः पुलस्त्यदाल्भ्यसंवादः ।।"
  }
]
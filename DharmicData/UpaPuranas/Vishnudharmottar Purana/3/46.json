[
  {
    "text": "3.46\n।। वज्र उवाच ।। ।।\nरूपगन्धरसैर्हीनः शब्दस्पर्शविवर्जितः ।।\nपुरुषस्तु त्वया प्रोक्तस्तस्य रूपमिदं कथम् ।। १ ।।\nमार्कण्डेय उवाच ।।\nप्रकृतिर्विकृतिस्तस्य रूपेण परमात्मनः ।।\nअलक्ष्यं तस्य तद्रूपं प्रकृतिस्सा प्रकीर्तिता ।। ।। २ ।।\nसाकारा विकृतिर्ज्ञेया तस्य सर्वं जगत्स्मृतम् ।।\nपूजाध्यानादिकं कर्तुं साकारस्यैव शक्यते ।। ३ ।।\nस्वतस्तु देवस्याकारः पूजनीयो यथाविधि ।।\nअव्यक्ता हि गतिर्दुखं देहभृद्भिरवाप्यते ।। ४ ।।\nअतो भगवतानेन स्वेच्छया तत्प्रदर्शितम् ।।\nप्रादुर्भावेष्वथाकारं तं दिशन्ति दिवौकसः ।। ५ ।।\nएतस्मात्कारणात्पूजा साकारस्य विधीयते ।।\nहेतुमच्च तदाकारं तन्मे निगदतः शृणु ।। ६ ।।\nअरुणं रजसा वर्णं तेन पद्माग्रसन्निभः ।।\nब्रह्मा देववरो ज्ञेयस्सर्वभूतनमस्कृतः ।। ७ ।।\nऋग्वेदः पूर्ववदनं यजुर्वेदस्तु दक्षिणम् ।।\nपश्चिमं सामवेदः स्यादाथर्वणमथोत्तरम् ।। ८ ।।\nये वेदास्ते मुखा ज्ञेयाश्चतस्रो बाहवो दिशः ।।\nआप एव जगत्सर्वं स्थावरं जङ्गमं तथा ।। ९ ।।\nताश्च धारयते ब्रह्मा तेन हस्ते कमण्डलुः ।।\nअक्षमाला विनिर्दिष्टा कालस्तु ब्रह्मणः करे ।। 3.46१० ।।\nकलनात्सर्वभूतानां काल इत्यभिधीयते ।।\nयज्ञो विस्तीर्यते सर्वः शुक्लाशुक्लेन कर्मणा ।। ११ ।।\nशुक्लाशुक्लमतो ज्ञेयं वासः कृष्णाजिनं विभोः ।।\nभूलोकश्च भुवो लोकः स्वलोकोऽथ महत्तथा।।१२।।\nजनस्तपश्च सत्यं च सप्तलोकाः प्रकीर्तिताः ।।\nये लोकास्ते रथे हंसा ब्रह्मणः परमेष्ठिनः।।१३।।\nविष्णुनाभौ समुत्पन्नं यत्पद्मं सा महीभुजः ।।\nमेरुस्तु कर्णिका तस्य विज्ञेया गजसत्तम ।। १४ ।।\nसर्वत्र पार्थिव स्थैर्यं ध्यानबन्धमतः स्थितम् ।।\nपद्मासनेन भगवान्विधत्ते पार्थिवेन तु ।। १५ ।।\nआत्मनः परमं धाम रूपहीन विचिन्तयेत् ।।\nदृष्ट्यर्थं जगतामास्ते ध्यानसम्मीलितेक्षणः ।। १६।।\nतथैवोषधयो राजञ्जगद्धारणकारणाः ।।\nब्रह्मणस्ता जटा ज्ञेयाः सर्वगस्य महात्मनः ।। १७ ।।\nप्रकाशकानि लोकस्य विद्यास्थानानि यानि च।।\nतस्याभरणजातानि ज्ञेयानि परमेष्ठिनः ।। १८ ।।\nएतद्धि तस्याप्रतिमस्य रूपं तवेरितं सर्वजगन्मयस्य ।।\nएवं शरीरेण जगत्समग्रं सन्धारयत्येव जगत्प्रधानः ।।१९।।\nइति श्रीविष्णुधर्मोत्तरे तृतीयखण्डे मा० सं० ब्रह्मरूपनिर्माणो नाम षट्चत्वारिंशत्तमोऽध्यायः ।।४६।।\n3.47\nमार्कण्डेय उवाच।।\nपरस्य पुरुषस्यैषा संसारे विकृतिर्मता ।।\nसर्वा च विकृतिः कृष्णा तेन संसारपालनम् ।। १ ।।\nकृष्णरूपं स भगवान्विधत्ते भूतभावनः ।।\nब्रह्मणैव हरेः प्रोक्तं सर्वाभरणधारणम् ।। २ ।।\nबिभर्ति वक्षसा ज्ञानं कौस्तुभं विमलं हरिः ।।\nकृष्णा दीर्घा विचित्रा च वनमाला प्रकीर्तिता ।। ३ ।।\nयथा सर्वमिदं बद्धं जगद्राजंश्चराचरम् ।।\nअविद्या वसनं तस्य संसारपरिपालिनी ।। ४ ।।\nविद्या शुक्ला विनिर्दिष्टा कृष्णमज्ञानमुच्यते ।।\nअज्ञानविद्या मध्यस्था त्वविद्या परिकीर्तिता ।। ५ ।।\nन कृष्णा न तथा शुक्ला तेन विद्येयमुत्तमा ।।\nअन्तरालं बिभर्त्येव सुवर्णकनकोपमम् ।। ६।।\nमनस्तु गरुडो ज्ञेयः सर्वभूतशरीरगम् ।।\nतस्माच्छीघ्रतरं नास्ति तथैव बलवत्तरम् ।। ७ ।।\nदिशश्चतस्रो धर्मज्ञ तावत्यो विदिशस्तथा ।।\nबाहवोऽष्टौ विनिर्दिष्टास्तस्य देवस्य शार्ङ्गिणः ।। ८. ।।\nबलं ज्ञानं तथैश्वर्यं शक्तिश्च यदुनन्दन ।।\nविज्ञेयं देवदेवस्य तस्य वक्त्रचतुष्टयम् ।। ९ ।।\nवासुदेवश्च भगवांस्तथा सङ्कर्षणः प्रभुः ।।\nप्रद्युम्नश्चानिरुद्धश्च बलाद्याः परिकीर्तिताः ।। 3.47.१० ।।\nद्वौद्वौ भुजौ तु विज्ञेयौ प्रतिवक्त्रं महात्मनः ।।\nवासुदेवस्य करयोर्ज्ञातव्यौ सूर्यरात्रिपौ ।। ११ ।।\nसङ्कर्षणस्य कारयोस्तथा मुसललाङ्गले ।।\nप्रद्युम्नस्य  तथा ज्ञेयौ चापबाणौ महाभुज ।। १२ ।।\nआनिरुद्धम्य विज्ञेयो चर्मखङ्गौ विचक्षणैः ।।\nपुरुषप्रकृती ज्ञेयौ सूर्याचन्द्रमसावुभौ ।। १३ ।।\nएते च वासुदेवस्य करे चक्रगदे मते ।।\nकालं च लाङ्गलं विद्धि मृत्युं च मुसलं तथा।। १४।।\nताभ्यां संकर्षणो रुद्रः कर्षतीदं चराचरम्।।\nप्रद्युम्नस्य करे वह्नेः शार्ङ्गं चापं तु यत्स्मृतम्।। १५।।\nध्येयं तु परमं लक्ष्यं ताभ्यां छिन्दन्ति योगिनः ।।\nब्रह्मणस्त्वनिरुद्धस्य करे चर्म महाभुज ।। १६ ।।\nअज्ञानावरणं जेयं जगत्सृष्टिप्रयोजनम् ।।\nवैराग्यं नन्दकं खङ्गं छित्त्वा वै तेन बन्धनम् ।।\nनदन्ति योगिनो यस्मात्तस्मात्तन्नन्दकं स्मृतम् ।। १७ ।।\nएतद्धि तस्याप्रतिमस्य रूपं तवेरितं सर्वजगन्मयस्य ।।\nएवं शरीरेण जगत्समग्रं बिभर्ति देवः स जगत्प्रधानः ।। १८ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे विष्णुरूपनिर्माणो नाम सप्तचत्वारिंशत्तमोऽध्यायः ।। ४७ ।।\n3.48\n।। मार्कण्डेय उवाच ।।\nसद्योजातं वामदेवमघोरं च महाभुज ।।\nतथा तं पुरुषं ज्ञेयमीशानं पञ्चमं मुखम् ।। १ ।।\nसद्योजातं मही प्रोक्ता वामदेवं तथा जलम् ।।\nतेजस्त्वघोरं विद्यात्तं वायुस्तत्पुरुषं मतम् ।। २ ।।\nईशानं च तथाकाशमूर्द्ध्वस्थं पञ्चमं मुखम् ।।\nविभागेनाथ वक्ष्यामि शम्भोर्वदनपञ्चकम् ।। ३ ।।\nमहादेवमुखं जेयं पूर्वं शम्भोर्महात्मनः ।।\nनेत्राणि त्रीणि तस्याङ्ग सोमसूर्यहुताशनाः ।। ४ ।।\nदक्षिणं तु मुखं रौद्रं भैरवं तत्प्रकीर्तितम ।।\nपश्चिमं यन्मुखं तस्य नन्दिवक्त्रं तदुच्यते ।। ५ ।।\nउमा वक्त्रं च विज्ञेयं तस्य देवस्य चोत्तरम् ।।\nसदाशिवाख्यं विज्ञेयं पावनं तस्य पञ्चमम् ।। ६ ।।\nत्रिलोचनानि सर्वाणि वामदेवं द्विलोचनम् ।।\nमहादेवमुखं भूमिस्ततः स्याद्भैरवं मुखम् ।। ७ ।।\nनन्दिवक्त्रं तथा वायु रौद्रेयं चाप उच्यते ।।\nसदाशिवमुखं ज्ञेयमाकाशं यदुनन्दन ।। ८ ।।\nदिशो दश भुजास्तस्य विज्ञेयं वदनं प्रति ।।\nमहादेवकरे ज्ञेया त्वक्षमालाकमण्डलू ।। ९ ।।\nसदाशिवमुखे ज्ञेयौ चापबाणौ महाभुज ।।\nमाहेश्वरं ततश्चापं पिनाकमिति शब्दितम् ।। 3.48.१० ।।\nतेषां तु पूर्वमेवोक्तं व्याख्यानं रिपुसूदन ।।\nदण्डश्च मातुलुङ्गश्च करयोर्भैरवस्य तु ।। ११ ।।\nमृत्यु दण्डौ विनिर्दिष्टौ मातुलुङ्गस्तथा करे ।।\nजगद्बीजस्य सर्वस्य ये राजन्परमाणवः ।। १२ ।।\nतैः पूर्णं बीजरत्नं तु भैरवस्य करे स्मृतम् ।।\nचर्मशूले करे ज्ञेये नन्दिनो यदुनन्दन।। १३ ।।\nपूर्वमेव च ते प्रोक्तं धर्मव्याकरणं मया ।।\nत्रिशलूदण्डमव्यक्तं शूलेषु व्यक्ततां गतम् ।। १४ ।।\nसत्त्वं रजस्तमश्चैव विज्ञातव्यं नृपोत्तम ।।\nदर्पणेन्दीवरे ज्ञेये तथा देव्याः करद्वये ।। १५।।\nआदर्शं निर्मलं ज्ञानं वैराग्यं च तथोत्पलम् ।।\nमहादेवस्य देवस्य व्याख्याता ब्राह्मणा जटाः ।। १६।।\nऐश्वर्यं तु कला चान्द्री मूर्ध्नि शम्भोः प्रकीर्तिता ।।\nत्रैलोक्यशमनः क्रोधो वासुकिर्नामतः स्मृतः ।। १७ ।।\nतृष्णा विशाला चित्रा च व्याघ्रचर्म प्रकीर्तितम् ।।\nवृषो हि भगवान्धर्मश्चतुष्पादः प्रकीर्तितः ।।१८।।\nजगदुत्पादकं वस्तु प्रकृतिः सा प्रकीर्तिता ।।\nशुक्ला च प्रकृतिः सर्वा तेन शुक्लो महेश्वरः ।। १९।।\nएतद्धि तस्याप्रतिमस्य रूपं तवेरितं सर्वजगन्मयस्य ।।\nएवं शरीरेण जगत्समग्रं स धारयत्येव जगत्प्रधानः ।। 3.48.२० ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे महादेवरूपनिर्माणो नामाष्टाचत्वारिंशत्तमोऽध्यायः ।। ४८ ।।\n3.49\nवज्र उवाच ।।\nनासत्ययोर्ममाचक्ष्व रूपनिर्माणमच्युत ।।\nनासत्यरूपयोश्चैव त्वं हि सर्वविदुच्यसे ।। १ ।।\nमार्कण्डेय उवाच ।।\nपद्मपत्रसवर्णाभौ पद्मपत्रसमाम्बरौ  ।।\nद्विभुजौ देवभिषजौ कर्तव्यौ देवसंयुतौ ।।२।\nसर्वाभरणसंपन्नौ विशेषाच्चारुलोचनौ ।।\nतयोरोषधयः कार्या दिव्या दक्षिणहस्तयोः ।। ३ ।।\nवामयोः पुस्तकौ कार्यौ दर्शनीयौ तथा द्विज ।।\nएकस्य दक्षिणे पार्श्वे वामे चान्यस्य यादव ।। ४ ।।\nनारीयुगं तु कर्तव्यं सुरूपं चारुदर्शनम् ।।\nतयोश्च नामनी प्रोक्ते रूपसंपत्तथाकृतिः ।। ५ ।।\nमधूकपुष्पसंकाशा रूपसंपत्प्रकीर्तिता।।\nप्राकृतिः कथिता लोके शरकाण्डनिभा तथा ।।\nन तु भाण्डकरे कार्ये चन्द्रशुक्लाम्बरे तथा ।।६।।\nनासत्ययो रूपमिदं तवोक्तं मयाद्य मुख्यं यदुवंशमुख्य ।।\nध्यानेन सर्वामयनाशकारि सम्पूजितं वा भुवि मानवानाम् ।।७।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे नासत्यरूपनिर्माणो नामैकोनपञ्चाशत्तमोऽध्यायः ।।४९।।\n3.50\nवज्र उवाच।।\nशक्रकीनाशवरुणधनदानां भृगूत्तम ।।\nसहेतुकं समाचक्ष्व रूपनिर्माणमच्युत ।।१ ।।\nमार्कण्डेय उवाच ।।\nचतुर्दन्ते गजे शक्रः श्वेतः कार्यः सुरेश्वरः ।।\nवामोत्सङ्गगता कार्या रक्षमाणा तथा शची ।।२।।\nनीलवस्त्रः सुवर्णाभः सर्वाभरणवाँन्तथा ।।\nतिर्यग्ललाटगेनाक्ष्णा कर्तव्यश्च विभूषितः।।३।।\nशक्रश्चतुर्भुजः कार्यो द्विभुजा च तथा शची ।।\nपद्माङ्कुशौ तु कर्तव्यौ शक्रदक्षिणहस्तयोः ।।४।।\nवामं शचीपृष्ठगतं द्वितीयं वज्रसंयुतम् ।।\nवामे शच्याः करे कार्या रम्या सन्तानमञ्जरी ।।५।।\nदक्षिणं पृष्ठविन्यस्तं देवनाथस्य कारयेत् ।।\nब्रह्मणैव विनिर्दिष्टं तस्याभरणधारणम् ।। ६ ।।\nतेनैव तस्य कथितं तथा बाहुचतुष्टयम् ।।\nत्रिनेत्रता च तस्योक्ता देवदेवेन शम्भुना ।। ७ ।।\nरुक्माभवर्णता तस्य तेजसां धामकारणात् ।।\nयन्नीलं वसनं तस्य तदाकाशं प्रकीर्तितम् ।। ८ ।।\nआज्ञा तस्याङ्कुशो हस्ते सर्वभूतवशङ्गरी ।।\nपद्मस्थां सहपद्मेन विभूतिं भुवनाधिप ।। ९ ।।\nकरेण धारयञ्छ्रीमान्मघवान्सुरसत्तमः ।।\nदुष्टसंशमनं क्रोधो वज्रः शक्रकरः स्मृतः ।। 3.50.१० ।।\nवासुदेवः स्मृतः शक्रस्तेन लक्ष्मीः शची मता ।।\nतस्याः करे च सन्तानं ज्ञेया सन्तानमञ्जरी ।। ११ ।।\nअर्थस्त्वैरावणो ज्ञेयो दन्तास्तस्य तु कीर्तिताः ।।\nदैवमन्त्रप्रभूत्साहशक्तयस्तु महाबलाः ।। १२ ।\nएतद्रूपं वासुदेवस्य शाक्रं तुभ्यं प्रोक्तं देवराजस्य राजन् ।।\nयाम्यं रूपं तेऽधुनाहं ब्रवीमि यस्यायत्ते सुख दुःखे नराणाम् ।। १३ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसम्वादे शक्ररूपनिर्माणो नाम पञ्चाशत्तमोऽध्यायः ।। ५० ।।"
  }
]
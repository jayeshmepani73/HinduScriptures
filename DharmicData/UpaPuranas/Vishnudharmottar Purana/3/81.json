[
  {
    "text": "3.81\nवज्र उवाच ।।\nपद्मनाभस्य मे रूपं प्रब्रूहि जगताम्पतेः ।।\nयत्रास्य पद्मसम्भूतो देवदेवः पितामहः।।१।।\nमार्कंडेय उवाच।।\nजलमध्यगतः कार्यः शेषः पन्नगदर्शनः।\nफणपुञ्जमहारत्नदुर्निरीक्ष्यशिरोधरः ।। २ ।।\nदेवदेवस्तु कर्तव्यस्तत्र सुप्तश्चतुर्भुजः ।९\nएकः पादोऽस्य कर्तव्यो लक्ष्म्युत्सङ्गगतः प्रभो ।। ३ ।।\nतथापरश्च कर्तव्यः शेषभोगाङ्कसंस्थितः ।।\nएको भुजोऽस्य कर्तव्यस्तत्र जानौ प्रसारितः ।। ४ ।।\nकर्तव्यो नाभिदेशस्थस्तथा तस्यापरः करः ।।\nतथा चान्यः करः कार्यो देवस्य तु शिरोधरे ।। ५ ।।\nसन्तानमञ्जरीधारी तथैवास्यापरो भवेत् ।।\nनाभीसरसि सम्भूते कमले तस्य यादव ।।६।।\nसर्वपृथ्वीमये देव्याः प्राग्वत्कार्यः पितामहः ।।\nनाललग्नौ च कर्तव्यौ पद्मस्य मधुकैटभौ ।। ७ ।।\nनृरूपधारीणि भुजङ्गमस्य कार्याण्यथास्त्राणि तथा समीपे ।।\nएतत्तवोक्तं यदुपुङ्गवाग्र्य देवस्य रूपं परमस्य तस्य ।। ८ ।।\nइति श्रीविष्णुध० तृ० ख० मा० व० सं पद्मनाभरूपनिर्माणो नामैकाशीतितमोऽध्यायः ।। ८१ ।।\n3.82\nवज्र उवाच ।।\nआचक्ष्व रूपं लक्ष्म्या मे भृगुवंशविवर्धन ।।\nया माता सर्वलोकस्य पत्नी विष्णोर्महात्मनः ।। ।। १ ।।\nमार्कण्डेय उवाच ।।\nहरेः समीपे कर्तव्या लक्ष्मीस्तु द्विभुजा नृप ।।\nदिव्यरूपाम्बुजकरा सर्वाभरणभूषिता ।। २ ।।\nगौरी शुक्लाम्बरा देवी रूपेणाप्रतिमा भुवि ।।\nपृथक्चतुर्भुजा कार्या देवी सिंहासने शुभे ।। ३ ।।\nसिंहासनेऽस्याः कर्तव्यं कमलं चारुकर्णिकम् ।।\nअष्टपत्रं महाभाग कर्णिकायान्तु संस्थिता ।। ४ ।।\nविनायकवदासीना देवी कार्या महाभुज ।।\nबृहन्नालं करे कार्यं तस्याश्च कमलं शुभम् ।। ५ ।।\nदक्षिणे यादव श्रेष्ठ केयूरप्रान्तसंस्थितम् ।।\nवामेऽमृतघटः कार्यस्तथा राजन्मनोहरः ।। ६ ।।\nतथैवान्यौ करौ कार्यौ बिल्वशङ्खधरौ नृप ।।\nआवर्जितघटं कार्यं तत्पृष्ठे कुञ्जरद्वयम् ।। ७ ।।\nदेव्याश्च मस्तके पद्मं तथा कार्यं मनोहरम् ।।\nसौभाग्यं तद्विजानीहि शङ्खमृद्धिं तथा परम्।।८।।\nबिल्वं च सकलं लोकमपां सारामृतं तथा ।।\nपद्मं लक्ष्मीकरे विद्धि विभवं द्विजपुङ्गव ।। ९ ।।\nहस्तिद्वयं विजानीहि शंखपद्मावुभौ निधी ।।\nसमुत्थिता वा कर्तव्या शंखाम्बुजकरा तथा।।3.82.१०।।\nसमुक्षिता महाभागा पद्मे पद्मान्तरप्रभा ।।\nद्विभुजा चारुसर्वांगी सर्वाभरणभूषणा ।। ११ ।।\nद्वौ च मौलिचरौ मूर्ध्नि कार्या विद्याधरौ शुभौ ।। १२ ।।\nकराभ्यां मौलिलग्नाभ्यां दक्षिणाभ्यां विराजितौ ।।\nकराभ्यां खड्गधारिभ्यां देवीवीक्षणतत्परौ ।। १३ ।।\nराजश्रीः स्वर्गलक्ष्मीश्च ब्राह्मी लक्ष्मीस्तथैव च ।।\nजयलक्ष्मीश्च कर्तव्या तस्या देव्याः समीपगाः ।। १४ ।।\nसर्वाः सुरूपाः कर्तव्यास्तथा च सुविभूषणाः ।। १५ ।।\nलक्ष्मीः स्थिता सा कमले तु यस्मिँस्तां केशवं विद्धि महानुभाव ।।\nविना कृता सा मधुसूदनेन क्षणं न सन्तिष्ठति लोकमाता ।। १६ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे लक्ष्मीरूपनिर्माणो नाम द्व्यशीतितमोऽध्यायः ।।८२।।\n3.83\nवज्र उवाच ।।\nरूपेण केन कर्तव्यो विश्वरूपधरो हरिः ।।\nएतं मे संशयं छिन्धि त्वं हि सर्वविदुच्यसे ।। १ ।।\nमार्कण्डेय उवाच ।।\nआदौ देवस्य कर्तव्याश्चत्वारो वै स्तवोन्मुखाः ।।\nतेषामुपरि कर्तव्यास्तथा माहेश्वराः पुनः ।। २ ।।\nईशानं वक्त्रहीनास्ते तथा प्रोक्ता मया पुरा ।।\nतेषामुपरि कर्तव्या मुख्या ब्राह्मी यथेरिता ।। ३ ।।\nततश्चान्यमुखाः कार्यास्तिर्यगूर्ध्वे तथैव च ।।\nसर्वेषामपि देवानां तथान्यानपि कारयेत् ।। ४ ।।\nये मुखाः सत्त्वजातानां नानारूपा विभागशः ।।\nयावन्तो दृष्टयः प्रोक्ताश्चित्रसूत्रे महात्मभिः ।। ५ ।।\nदर्शनीयास्तु ताः सर्वास्तस्य मूर्धसु भागशः ।।\nनानाविधानि सत्त्वानि मुखैरन्यैस्तथैव च ।। ६ ।।\nग्रसमानः स कर्तव्यः सर्वैः सत्त्वभयङ्करैः ।।\nकार्याण्युद्धूयमानानि मुखाः केचन ते शुभाः ।। ७ ।।\nयथा शक्त्या च कर्तव्यास्तस्य देवस्य बाहवः ।।\nहस्तानि यानि दृष्टानि नृत्तशास्त्रे महात्मभिः ।। ८ ।।\nतानि सर्वाणि कार्याणि तस्य देवस्य बाहुषु ।।\nहस्ताः कार्यास्तथैवान्ये सर्वायुधविभूषणाः ।। ९ ।।\nयज्ञदण्डधराश्चान्ये शिल्पभाण्डधरास्तथा ।।\nकालभाण्डधराश्चान्ये वाद्यभाण्डधराः परे ।। 3.83.१० ।।\nरूपमन्यत्प्रकर्तव्यं वैकुण्ठवदतोऽच्युते ।।\nतत्रापि गात्रगास्तस्य दर्शयेच्चित्रकर्मणा ।। ११ ।।\nत्रैलोक्यं सकलं राजन्यथाशास्त्रानुसारतः ।।\nदर्शनीयानि वर्णानि सर्वाण्येव महात्मनः ।। १२ ।।\nबहुरूपस्य देवस्य वहुमस्तकगानि तु ।। १३ ।।\nएवं हि शक्त्या जगतां प्रधानः समग्ररूपो भगवान्हि कार्यः ।।\nकार्त्स्न्येन रूपं पुरुषोत्तमस्य वक्तुं न शक्यं कुत एव कर्तुम् ।। १४ ।।\nइति श्रीविष्णुधर्मोत्तरे तृतीयखण्डे मा० व० सं० विश्वरूपनिर्माणो नाम त्र्यशीतितमोऽध्यायः ।। ८३ ।।\n3.84\nमार्कण्डेय उवाच ।।\nऐडूकरूपनिर्माणं शृणुष्व गदतो मम ।।\nऐडूकपूजनात्पूजा कृतास्य जगतो भवेत् ।। १ ।।\nभद्रपीठं बुधः कुर्यात्सोपानैः शोभनैर्युतम् ।।\nचतुर्भिर्यादवश्रेष्ठ यथादिशमरिन्दम ।। २ ।।\nतस्योपरिष्टादपरं भद्रपीठं तु कारयेत् ।।\nतस्योपरिष्टादपरं तादृग्विधमरिन्दम ।। ३ ।।\nतस्योपरिष्टात्कर्तव्यं लिङ्गरूपं विजानता ।।\nतत्तु तत्रापि कर्तव्यं लिंगरेखा विराजितम् ।। ४ ।।\nतस्य मध्ये ध्रुवां यष्टिं चतुरस्रां तु कारयेत् ।।\nतस्योपरिष्टात्कर्तव्या भूमिकास्तु त्रयोदश ।। ५ ।।\nतस्योपरिष्टात्कर्तव्यं तथैवामलतारकम् ।।\nतस्योपरि पुनर्यष्टिः कार्या राजन्सुवर्तुला ।। ६ ।।\nसमार्धचन्द्रमध्यस्थचन्द्रकेण विराजिता ।।\nभूमिका या मया प्रोक्ता तथैवामलतारकम् ।। ७ ।।\nभुवनास्ते त्वया ज्ञेयास्तथा राजँश्चतुर्दश।।\nलिंगे महेश्वरो देवो वृत्ता यष्टिः पितामहः ।। ८ ।।\nचतुरस्रा तु या यष्टिः स च देवो जनार्दनः ।।\nगुणरूपेण विज्ञेयं भद्रपीठत्रयं तथा ।। ९ ।।\nगुणाधानमिति प्रोक्तं त्रैलोक्यं सचराचरम् ।।\nअधस्ताद्भुवनानां तु लिङ्गोपरि तथा नृप ।। 3.84.१० ।।\nलोकपालाश्च कर्तव्याः शूलहस्ताश्चतुर्दिशम् ।।\nविरूढो धृतराष्ट्रश्च विरूपाक्षश्च यादवः ।। ।। ११ ।।\nकुबेरश्च महातेजाः सूर्यवेशधराः शुभाः ।।\nसर्वे कवचिनः कार्याः शुभाभरणभूषिताः ।। १२ ।।\nविरूपाक्षं विजानीहि शक्रदेव गणेश्वरम् ।।\nधृतराष्ट्रं विजानीहि यमं भुवननायकम् ।। १३ ।।\nविरूपाक्षं विजानीहि वरुणं यादसाम्पतिम् ।।\nराजराजं विजानीहि कुबेरं धनदं प्रभुम् ।। १४ ।।\nऐडूकरूपं कथितं मयैतत्प्रजाहिताख्यं यदुवंशमुख्य ।।१५।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे ऐडूकरूपनिर्माणो नाम चतुरशीतितमोऽध्यायः।।८४।।\n3.85\nवज्र उवाच ।।\nवासुदेवस्य देवस्य बहुरूपस्य भार्गव ।।\nब्रूहि मे रूपनिर्माणं शाश्वतस्य महात्मनः ।। १ ।।\nमार्कण्डेय उवाच ।।\nएकवक्त्रश्चतुर्बाहुः सौम्यरूपः सुदर्शनः ।।\nसलिलाध्मातमेघाभस्सर्वाभरणभूषितः ।।२ ।।\nकण्ठेन शुभरेखेण कम्बुतुल्येन राजता ।।\nवराभरणयुक्तेन कुण्डलोत्तमभूषिणा ।। ३ ।।\nअङ्गदी बद्धकेयूरो वनमालाविभूषणः ।।\nउरसा कौस्तुभं बिभ्रत्किरीटं शिरसा तथा ।। ४ ।।\nशिरःपद्मस्तथैवास्य कर्तव्यश्चारुकर्णिकः ।।\nमुष्टिश्लिष्टायतभुजस्तनुस्ताम्रनखाङ्गुलिः ।। ५ ।।\nमध्येन त्रिवलीभङ्गःशोभितेन सुधारुणा ।।\nस्त्रीरूपधारिणी क्षोणी कार्या तत्पादमध्यगा ।। ६ ।।\nतत्करस्थांघ्रियुगुलो देवः कार्यो जनार्दनः ।।\nतालान्तरपदन्यासः किञ्चिन्निष्क्रान्तदक्षिणः ।। ७ ।।\nअन्तर्दृशा मही कार्या देवदर्शनविस्मिता ।।\nदेवश्च कटिवासेन कार्यो जान्ववलम्बिना ।। ८ ।।\nवनमाला च कर्तव्या देवजान्ववलम्बिनी ।।\nयज्ञोपवीतः कर्तव्यो नाभिदेशमुपागतः ।। ९ ।।\nउत्फुल्लकमलं पाणौ कुर्याद्देवस्य दक्षिणे ।।\nवाम पाणिगतं शङ्खं शङ्खाकारं तु कारयेत् ।। 3.85.१० ।।\nदक्षिणे तु गदा देवी तनुमध्या सुलोचना ।।\nस्त्रीरूपधारिणी मुग्धा सर्वाभरणभूषणा ।। ११ ।।\nपश्यन्ती देवदेवेशं कार्या चामरधारिणी ।।\nकार्यं तन्मूर्ध्निविन्यस्तं देवहस्तं तु दक्षिणम्।।१२।।\nवामभागगतश्चक्रः कार्यो लम्बोदरस्तथा।।।\nसर्वाभरण संयुक्तो नृत्तविस्फारितेक्षणः।।१३।।\nकर्तव्यश्चामरकरो देववीक्षणतत्परः।।\nकार्यो देवकरो वामो विन्यस्तस्तस्य मूर्धनि।।१४।।\nवज्र उवाच ।।\nकिं भयं तस्य देवस्य नित्यं सर्वायुधोद्यतः ।।\nयतस्तिष्ठति सर्वात्मा भयहा त्रिदिवौकसाम् ।। १५ ।।\nमार्कण्डेय उवाच ।।\nनैतान्यायुधजातानि परमा र्थेन यादव ।।\nमहाभूतान्यथैतानि हरिर्धारयते प्रभुः ।। १६ ।।\nखं विजानीहि देवस्य करे शंखो महाभुजः ।।\nचक्रं जानीहि पवनं गदां तेजस्तथा विभोः ।। १७।।\nआपः पद्मं विजानीहि पादमध्ये व्यवस्थितम् ।।\nमहाभूतान्यथैतानि त्यक्तानि हरिणा नृप ।। १८ ।।\nक्षिप्रमेव विशीर्यन्ते तेन धारयते हरिः ।।\nविष्णुर्जीवः समाख्यातस्तेन त्यक्ताः शरीरगाः ।।१९।।\nभूतानि पश्य प्रत्यक्षं शीर्यमाणानि सर्वशः ।।\nभूतैर्देवधृतैलोको धार्यते यदुनन्दन ।।\nतेषां धारणशक्तिर्या सा ज्ञेया विष्णुकारिता ।। 3.85.२० ।।\nवासुदेवस्य रूपेण कार्यः सङ्कर्षणः प्रभुः ।।\nस तु शुक्लवपुः कार्यो नीलवासा यदूत्तम ।। ।। २१ ।।\nगदास्थाने च मुसलं चक्रस्थाने च लाङ्गलम्।।\nकर्तव्यौ तनुमध्यौ तौ नृरूपौ रूपसंयुतौ।। २२।।\nवासुदेवस्य रूपेण प्रद्युम्नश्च तथा भवेत् ।।\nस तु दूर्वाङ्कुरश्यामस्सितवासा विधीयते ।। २३ ।।\nचक्रस्थाने भवेच्चापं गदास्थाने तथा शरम् ।।\nतथाविधौ तु कर्तव्यौ तथा मुससलाङ्गलौ ।।२४।।\nएतदेव तथा रूपमनिरुद्धस्य कारयेत् ।।\nपद्मपत्राभवपुषो रक्ताम्बरधरस्य तु ।। २५ ।।\nचक्रस्थाने भवेच्चर्म गदास्थानेऽसिरेव च ।।\nचर्म स्याच्चक्ररूपेण प्रांशुः खङ्गो विधीयते ।। २६ ।।\nचक्रादीनां स्वरूपाणि किञ्चिन्मूर्धसु दर्शयेत् ।।\nरम्याण्यायुधरूपाणि चक्रादीन्येव यादव ।। २७ ।।\nवामपार्श्वगताः कार्या देवानां प्रवरा ध्वजाः ।।\nस्वपताकायुता राजन्यष्टिस्थास्ते यथेरिताः ।। २८ ।।\nपीतवर्णं प्रतीहारं वासुदेवस्य कारयेत् ।।\nसुभद्रवसुभद्राख्यौ वीरौ प्रासकरावुभौ ।। २९ ।।\nआषाढो यज्ञतातश्च कार्यः सङ्कर्षणस्य तु ।।\nनलिवर्णौ महाभागौ तथा मुद्गरधारिणौ ।। 3.85.३० ।।\nप्रद्युम्नस्य प्रतीहारौ जयो विजय एव च ।।\nश्वेतवर्णौ महाभाग तथा खङ्गधरावुभौ ।। ३१ ।।\nआमोदश्च प्रमोदश्च महाबलपराक्रमौ ।।\nअनिरुद्धस्य विज्ञेयौ प्रतीहारौ सुरेश्वरौ ।। ३२ ।।\nरक्तवर्णौ महाभाग तथोभौ शक्तिधारिणौ ।।\nसर्वे सुरूपाः कर्तव्याः सर्वाभरणधारिणः ।। ३३ ।।\nद्विबाहवस्तु कर्तव्यास्तर्जन्युच्छ्रितपाणयः ।।\nदृष्टिस्तेषां तु कर्तव्या द्वारन्यस्ता महाभुज ।। ३४ ।।\nशक्रं सुभद्रं जानीहि वसुभद्रं हुताशनम् ।।\nआषाढं देवदेवेशं यमं जानीहि यादव ।। ३५ ।।\nयज्ञतातं विरूपाक्षं विद्धि देवमनिन्दितम् ।।\nजयं जानीहि वरुणं यादोगणमहेश्वरम् ।। ३६ ।।\nपवनं च विजानीहि विजयं यदुनन्दन ।।\nआमोदं धनदं विद्धि प्रमोदं शिवमेव च ।। ३७ ।।\nएते कार्याश्च वा सर्वे दिनगोक्तवपुर्धराः ।।\nएत एव तथा प्रोक्ता भूय एव महात्मभिः ।। ३८ ।।\nअष्टौ देवगणा राजँस्तन्मे निगदतः शृणु ।।\nवासुदेवप्रतीहारावणिमा लघिमा स्मृतौ ।। ३९ ।।\nसंकर्षणप्रतीहारौ महिमाप्राप्तिसंज्ञितौ ।।\nप्राकाम्यं च तथेशित्वं प्रद्युम्ने कथितावुभौ ।। 3.85.४० ।।\nवशित्वं विद्धि चामोदं यत्र कामावसायिता ।।\nप्रमोदमथ जानीहि सर्वलोकनमस्कृतम् ।। ४१ ।।\nएतत्ते रूपनिर्माणं चतुर्मूर्तेर्मयेरितम् ।।\nएकमूर्तिधरः कार्या वैकुण्ठेत्यभिशब्दिताः ।। ४२ ।।\nचतुर्मुखः स कर्तव्यः प्रागुक्तवदनः प्रभुः ।।\nचतुर्मूर्तिः स भवति कृते मुखचतुष्टये ।। ४३ ।।\nपूर्वं सौम्यमुखं कार्यं यत्तु मुख्यतमं विदुः ।।\nकर्तव्यं सिंहवक्त्राभं ज्ञानवक्त्रं तु दक्षिणम् ।। ४४ ।।\nपश्चिमं वदनं रौद्रं यत्तदैश्वर्यमुच्यते ।।\nचतुर्वक्त्रस्य कर्तव्यं रूपमन्यत्तथेरितम् ।। ४५ ।।\nचतुर्भुजो वा कर्तव्यस्तार्क्ष्यो यादवनन्दन ।।\nगारुडश्च तथा कार्यो धर्मज्ञ रचिताञ्जलिः ।। ४६ ।।\nसुखोपविष्टैस्तत्पृष्ठे तत्करस्थो हि पङ्कजः ।।\nउपविष्टौ गदा चक्रौ कर्तव्यौ तार्क्ष्यपक्षयोः ।। ४७ ।।\nतार्क्ष्यासनस्था श्रीः कार्या वामोत्सङ्गगतापि वा ।।\nशेषभोगोपविष्टो वा कार्यो देवो मनोहरः ।। ४८ ।।\nतत्फणैरेव रचितं दुर्निरीक्ष्यं प्रभोर्मुखम् ।।\nशेषभोगोपविष्टस्य शून्यं करचतुष्टयम् ।। ४९ ।।\nकार्यं चक्रं गदा कार्या सदेहा तत्समीपगा ।।\nलक्ष्मीः कार्या तथा तस्य शेषभोगगतापि वा ।। 3.85.५० ।।\nशेषपर्यङ्कशयने कार्यो वा भगवान्हरिः ।।\nऐरावती सुमुद्भूते यथारूपो मयेरितः ।। ५१।।\nनृसिंह रूपं कथितं वाराहं कापिलं तथा ।।\nविश्वरूपं हयग्रीवं पद्मनाभं तथैव च ।। ५२ ।।\nब्राह्म्यं रौद्रं च रामीय पुष्करेण महात्मना ।।\nकर्तव्यो वामनो देवः सङ्कटैर्गात्रपर्वभिः ।। ५३ ।।\nपीनगात्रश्च कर्तव्यो दण्डी चाध्ययनोद्यतः ।।\nदूर्वाश्यामश्च कर्तव्यः कृष्णाजिनधरस्तथा ।। ५४ ।।\nसजलाम्बुदसङ्काशस्तथा कार्यस्त्रिविक्रमः ।।\nदण्डपाशधरः कार्यः शङ्खसञ्चुम्बिताधरः ।। ५५ ।।\nशङ्खचक्रगदापद्माः कार्यास्तस्य स्वरूपिणः ।।\nनृदेहास्ते न कर्तव्या शेषं कार्यं तु पूर्ववत् ।। ५६ ।।\nएकोर्ध्ववदनः कार्यो देवो विस्फारितेक्षणः ।।\nरूपं नरस्य कथितं तथा नारायणस्य ते ।। ५७ ।।\nकृष्णस्य हरिणा सार्धं पूर्वं वरुणसूनुना ।।\nहंसो मत्स्यस्तथा कूर्मः कार्यास्तद्रूपधारिणः ।। ५८ ।।\nशृङ्गमत्स्यस्तु कर्तव्यौ देवदेवो जनार्दनः ।।\nस्त्रीरूपश्च तथा कार्यः सर्वाभरणभूषितः ।। ५९ ।।\nकरेऽमृतघटश्चास्य कर्तव्यो भूरिदक्षिणः ।।\nपृथुः कार्यस्तथा राजा चक्रवत्यन्त लक्षणः ।। 3.85.६० ।।\nकार्यस्तु भार्गवो रामो जटामण्डलदुर्दृशः ।।\nहस्तेऽस्य परशुः कार्यः कृष्णाजिनधरस्य तु ।। ६१ ।।\nरामो दाशरथिः कार्यो राजलक्षणलक्षितः ।।\nभरतो लक्ष्मणश्चैव शत्रुघ्नश्च महायशाः ।।६२।।\nतथैव सर्वे कर्तव्याः किन्तु मौलिविवर्जिताः ।।\nगौरस्तु कार्यो वाल्मीकिर्जटा मण्डलदुर्दृशः ।। ६३ ।।\nतपस्यभिरतः शान्तो न कृशो न च पीवरः ।।\nवाल्मीकिरूपं सकलं दत्तात्रेयस्य कारयेत् ।। ६४ ।।\nकृष्णशान्ततनु र्व्यासः पिङ्गलोऽतिजटाधरः ।।\nसुमन्तुर्जैमिनिः पैलो वैशम्पायन एव च ।। ६५ ।।\nतस्य शिष्यास्तु कर्तव्याश्चत्वारः परिपार्श्वयोः ।।\nयुधिष्ठिरोऽथ कर्त्तव्यो राजलक्षणलक्षितः ।। ६६ ।।\nश्मश्रुहीनोऽतिपीनाङ्गः क्षाममध्यो वृकोदरः ।।\nतिर्यक्प्रेक्षी संहतभ्रुः कर्तव्यश्च तथा गदी ।। ६७ ।।\nदूर्वाश्यामोर्जुनः कार्यः किरीटी लोहिताङ्गदः ।।\nबाणचापधरः श्रीमान्सर्वाभरणभूषितः ।। ६८ ।।\nनकुलः सहदेवश्च कार्यावश्विसमावुभौ ।।\nखङ्गचर्मधरौ कार्यौ न त्वेवौषधिपाणिनौ ।। ६९ ।।\nनीलनीरजपत्राभा कृष्णा कार्यातिरूपिणी ।।\nपद्मपत्राग्रगौरा तु कर्त्तव्या देवकी तथा ।। 3.85.७० ।।\nमधूकपुष्पसच्छाया यशोदापि तथा भवेत् ।।\nएकानंशापि कर्तव्या देवी पद्मकरा तथा ।। ७१ ।।\nकटिस्थवामहस्ता सा मध्यस्था रामकृष्णयोः ।।\nसीरपाणिर्बलः कार्यो मुसली चैव कुण्डली ।। ७२ ।।\nश्वेतोऽतिनीलवसनो मदादञ्चितलोचनः ।।\nकृष्णश्चक्रधरः कार्यो नीलोत्पलदलच्छविः ।। ७३ ।।\nइन्दीवरकरा कार्या तथा श्यामा च रुक्मिणी ।।\nतार्क्ष्यस्था सा च कर्तव्या सत्यभामा सुरूपिणी ।। ७४ ।।\nअन्याश्च देव्यः कर्तव्याः सुरूपाः सुमनोहराः ।।\nचापबाणधरः कार्यः प्रद्युम्नश्च सुदर्शनः ।। ।। ७५ ।।\nराजन्दूर्वादलश्यामः श्वेतवासा मदोत्कटः ।।\nकर्तव्यश्चानिरुद्धोऽपि खड्गचर्मधरः प्रभुः ।। ७६ ।।\nसाम्बः कार्यो गदाहस्तः सुरूपश्च विशेषतः ।।\nसाम्बानिरुद्धौ कर्तव्यौ पद्माभौ रक्तवाससौ ।।\nखङ्गहस्तौ च कर्तव्यौ स्त्रियो वेषौ तु पार्श्वयोः ।। ७७ ।।\nयुयुधानस्तथा प्रांशुर्बाणचापधरो भवेत ।।\nवर्णेनोत्पलगर्भाभो दीर्घबाहुः सुलोचनः।।७८।।\nप्रादुर्भावा देवदेवस्य विष्णोर्वक्तुं शक्या विस्तरान्नैव राजन् ।।\nबुद्ध्या तेषां कर्मयोगं यथा वच्छास्त्रं दृष्ट्वा ते तु कार्या बुधेन।।७९।।\nइति श्रीविष्णुधर्मो०तृ०ख०मा०व० सं०देवोद्यानरूपनिर्माणोनाम पञ्चाशीतितमोऽध्यायः ।।८५।।"
  }
]
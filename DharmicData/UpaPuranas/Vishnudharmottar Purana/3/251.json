[
  {
    "text": "3.251\nहंस उवाच ।।\nअनृतं वर्जयेन्नित्यमनृतं पातकं परम् ।।\nअनृताद्धि परं नास्ति द्वारं नाशनमात्मनः ।। १ ।।\nसर्वे निबद्धा वाच्यार्था वाङ्मूला वाग्विनिस्सृताः।।\nतस्मान्न स्तेनयेद्वाचं य इच्छेद्धितमात्मनः ।। २ ।।\nअनृतं न क्वचिद्वाच्यं तथा साक्ष्ये विशेषतः ।।\nअनृतं हि वदन्साक्ष्ये पितृभिः सह मज्जति ।। ३ ।।\nपञ्च पश्वनृते हन्ति दश हन्ति गवानृते ।।\nशतमश्वानृते हन्ति सहस्रं पुरुषानृते ।। ४ ।।\nहन्ति जातानजाताँश्च हिरण्यार्थेऽनृतं वदन् ।।\nसर्वं भूम्यनृतं हन्ति मास्म भूम्यनृतं वदेत् ।। ५ ।।\nअप्सु भूमिवदित्याहुः स्त्रीणां भोगे च मैथुने ।।\nअब्जेषु चैव रत्नेषु सर्वेष्वश्ममयेषु च ।। ६ ।।\nएतान्दोषानवेक्ष्यैव सर्वाननृतभाषणे ।।\nयथाश्रुतं यथादृष्टं सर्वमेवाञ्जसा वदेत् ।। ७ ।।\nनग्नो मुण्डः कपाली च भिक्षार्थी क्षुत्पिपासितः ।।\nअन्धः शत्रुगृहं गच्छेन्न साक्ष्यमनृतं वदेत् ।। ८ ।।\nसाक्ष्येऽनृतं वदन्पाशैर्बध्यते वारुणैर्भृशम् ।।\nनिविशन्ते तमाजातीस्तस्मात्साक्ष्ये वदेदृतम् ।। ९ ।।\nयन्मया गदितं पापं द्विजेन कूटसाक्षिणः ।।\nततोऽधिकमवाप्नोनि सद्यो मिथ्याऽभिशंसने ।। 3.251.१० ।।\nयथा क्रोधाद्भयाल्लोभादज्ञानाद्वा द्विजोत्तमाः ।।\nयोऽनृतं भाषते सद्भ्यः स याति नरकं ध्रुवम् ।। ११ ।।\nअवाक्छिरास्तमस्यन्धे किल्बिषी नरके पतेत् ।।\nयः प्रश्नं वितथं ब्रूयात्पृष्टः सद्धर्मनिश्चये ।। १२ ।।\nअन्धो मत्स्यानिवाश्नाति निरपेक्षं सकण्टकान् ।।\nयो भाषतेऽर्थ वैकल्यमप्रत्यक्षं सभाङ्गतः ।।१३।।\nकूटकर्मतुलामाने रसानां भेदने तथा ।।\nविश्वासन्यासहरणे रहस्यसमभेदने ।। १४ ।।\nमृतिं कल्पयते यश्च मधु मांसेन पातकम् ।।\nद्विजस्य सुरया वापि लोभेन च विशेषतः ।। १५ ।।\nगोब्राह्मणवधे वापि गुरुपितृवधे तथा ।।\nवयस्यदारगमने गुरुदारप्रदर्शने ।। १६ ।।\nव्युत्पादने च शस्त्राणां शस्त्रोत्सादे तथैव च ।।\nभर्तृपिण्डापहरणे संग्रामाच्च पलायने ।।१७।।\nशरणागतसंत्यागे गच्छतश्च दिवा स्त्रियम् ।।\nप्रेष्यां च गच्छतः पापं राजद्रोहे तथैव च ।। १८ ।।\nपङ्क्त्यां विषमदातुश्च श्राद्धं मित्रस्य यत्तथा ।।\nशुल्केन ददतः कन्यां केशविक्रयिकस्य च ।। १९ ।।\nविप्रस्य पातकं यच्च प्राणिनां विक्रये भवेत् ।।\nआमश्राद्धभुजः पापमयाज्यस्य च याजने ।। 3.251.२० ।।\nमिथ्या राज्यस्य करणे परद्रव्यापहारिणः ।।\nसर्वाण्येतानि पापानि द्विजः सभ्यः समाप्नुयात् ।। २१ ।।\nयद्यन्यथा वदेत्तस्माद्धर्म्यं सभ्यः सदा वदेत् ।।\nएतदेव तथा पापं विज्ञेयं कूटसाक्षिणाम् ।। २२ ।।\nकूटकर्मा तु नरकं पितृभिः सह मज्जति ।।\nदशवर्षसहस्राणि दशवर्षशतानि च ।।२३।।\nततो दशगुणं कालं सभ्यो मिथ्याभिभाषिता ।।\nरागद्वेषप्रवृत्तस्तु व्यवहारेऽपि पार्थिवः ।। २४ ।।\nततो दशगुणं कालं नरके वसति ध्रुवम् ।।\nउक्ते वचसि धर्म्ये तु सद्यः पापात्प्रमुच्यते ।। २५ ।।\nराजा नरकमाप्नोति सत्यवाक्यं विलंघयन ।।\nशूद्रविट्क्षत्रविप्राणां यत्रोक्ते प्राप्नुयाद्वधः ।। २६ ।।\nतत्र वक्तव्यमनृतं तद्धि सत्याद्विशिष्यते ।।\nवाग्दैवतैश्च चरुभिर्यजनैश्च सरस्वतीम् ।।।२७।।\nकूष्माण्डैर्वापि जुहुयाद्घृतमग्नौ यथाविधि ।।\nउदुत्यृचे वा वारुण्ये ऋचा वाग्दैवतेन वा ।।२८।।\nअनृतस्य वशस्तस्य कुर्वाणो निष्कृतिं पराम्।।\nबहवः सुखमेधन्ते यस्मिन्विप्रा निपातिते ।।\nवाच्यं तस्य वधे प्राप्ते यथाभूतमिति श्रुतिः ।। २९ ।।\nन नर्मयुक्तं वचनं हिनस्ति न स्त्रीषु विप्रा न विवाहकाले ।।\nप्राणात्यये सर्वधनापहारे पञ्चानृतान्याहुरपातकानि ।। 3.251.३० ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतास्वनृतदोषवर्णनो नामैकपञ्चाशदुत्तरद्विशततमोऽध्यायः ।। २५१ ।।\n3.252\nहंस उवाच ।।\nसर्वेषामेव पापानां हिंसा परमिहोच्यते ।।\nहिंसा बलमसाधूनां हिंसा लोकद्वयापहा ।। १ ।।\nअपि कीटः पतङ्गो वा न हन्तव्यः कथञ्चन ।।\nमहद्दुःखमवाप्नोति पुरुषः प्राणिनाशनात् ।। २ ।।\nआततायिनमायान्तं पुरुषं यदि वा पशुम् ।।\nउपायहीनस्तं हत्वा न तु पापेन बाध्यते ।। ३ ।।\nगुरुं वा बालवृद्धौ वा मान्यं वाप्यथ वा जनम् ।।\nआततायिनमायान्तं हन्यादेवाविचारयन् ।। ४ ।।\nआततायिन मायान्तमपि वेदान्तगं रणे ।।\nजिघांसन्तं जिघांसीयात्तेन पापं न विद्यते ।। ५ ।।\nरणे प्रहाराभिहते शत्रौ नैवास्ति पातकम् ।।\nजित्वा गृहीते निहते तस्मिन्नेवास्ति पातकम् ।। ६ ।।\nरणे जितन्तु यः शक्तः पश्चात्पातयते नरः ।।\nस याति नरकं घोरं बहून्यब्दशतानि च ।। ७ ।।\nमुक्तश्च नारकाद्दुःखाद्बहून्यब्दशतानि तु ।।\nआमगर्भेषु सिच्यन्ते ये नरा नरघातकाः ।। ८ ।।\nयावन्ति पशुरोमाणि तावत्कृत्वेह मारणम् ।।\nवृथापशुघ्नः प्राप्नोति प्रेत्य चेह च निष्कृतिम् ।। ९ ।।\nअपि कीटं नरो हत्वा छित्त्वा तृणमथापि वा ।।\nनरकं याति धर्मज्ञाः पुरुषः स्वेन कर्मणा ।। 3.252.१० ।।\nस्त्रीहिंसा धनहिंसा च प्राणिहिंसा च दारुणा ।।\nहिंसा च त्रिविधा प्रोक्ता वर्जिता पण्डितैर्नरैः ।। ।। ११ ।।\nअहिंसकस्तु यत्नेन वर्जयेत्तु परस्त्रियम् ।।\nविजनेऽपि तथा न्यस्तं परद्रव्यं प्रयत्नतः ।। १२ ।।\nअतो वै नैव कर्तव्या प्राणिहिंसा  भयावहा ।।\nवियोज्य प्राणिनं प्राणैस्तथैकमपि निर्घृणः ।। १३ ।।\nनरकाद्धि विनिर्मुक्तो न किञ्चित्सुखमेधते ।।\nयां रात्रिमधिविन्नां स्त्रीं यां चैवाक्षपराजिताम् ।। १४ ।।\nयां च राज्यच्युतो रात्रिं यां च सर्वस्वविच्युतः ।।\nइष्टबन्धुवियुक्तश्च यां रात्रिं दुःखमश्नुते ।। १५ ।।\nव्यवहारे जितश्चैव यद् दुःखं कूटसाक्षिभिः ।।\nतत्सर्वं दुःखमाप्नोति हत्वैकमपि तु द्विजाः ।। १६ ।।\nनास्ति पापतरं लोके मनुष्या मांसभोजिनः।।\nबहिर्मांसं तृणात्काष्ठादुपलाद्वापि जायते।।१७।।\nघोरात्प्राणिवधाज्जातं पुरुषः परिवर्जयेत् ।।\nयदि चेत्खादको न स्यान्न भवेद्घातकस्तथा ।। १८ ।।\nएतस्मात्कारणान्निन्द्यो घातकादपि खादकः ।।।\nयावतां प्राणिनां येन मांसं भुक्तं भवेदिह ।। १९ ।।\nता एव ते न तावत्यो गन्तव्या योनयो ध्रुवम् ।।\nयेषान्तु प्राणिनां भुक्तं तेन मांसं द्विजोत्तमाः ।। 3.252.२० ।।\nभोक्तव्यं तस्य तैर्मांसं ध्रुवं जन्मनिजन्मनि ।।।\nमांसभक्षयिताऽमुत्र यस्य मांसमिहाद्म्यहम् ।।२१।।\nएतन्मांसस्य मांसत्वं प्रवदन्ति मनीषिणः ।।\nसमुत्पत्तिं च मांसस्य वधबन्धौ च देहिनाम् ।। ।। २२ ।।\nप्रसमीक्ष्य निवर्त्येत सर्वमांसस्य भक्षणात् ।।\nअनुमन्ता विशसिता निहन्ता क्रियविक्रयी ।। २३ ।।\nसंस्कर्ता चोपहर्ता च खादकाश्च विघातकाः ।।\nस्वमांसं परमांसेन यो वर्धयितुमिच्छति ।। २४ ।।\nन पापकृत्तमो लोके तस्मादन्यो हि विद्यते ।।\nअसंस्कृतान्पशून्मन्त्रैर्नाद्याद्विप्रः कथञ्चन ।। २५ ।।\nमन्त्रैस्तु संस्कृतानद्याच्छाश्वतं विधिमास्थितः ।।\nया वेदविहिता हिंसा न सा हिंसा मता यतः ।। २५ ।।\nओषध्यः पशवो वृक्षास्तिर्यञ्चः पक्षिणस्तथा ।।\nयज्ञार्थं निधनं प्राप्ता प्राप्नुवन्त्युच्छ्रिताः पुनः ।। २७ ।।\nमधुपर्के च यज्ञे च पितृदैवतकर्मणि ।।\nअत्रैव पशवो हिंस्या नान्यत्रेति कदाचन ।। २८ ।।\nएष्वर्थेषु पशून्हन्ति वदतत्त्वार्थविद्द्विजाः ।।\nआत्मानं च पशूँश्चैव गमयन्त्युत्तमां गतिम् ।। २९ ।।\nयज्ञार्थं पशवः सृष्टाः पूर्वमेव स्वयम्भुवा ।।\nयज्ञाश्च भूतैः सर्वस्य तस्माद्यज्ञे वधोऽवधः ।। 3.252.३० ।।\nवृथा तु मांसं पुरुषः समश्नन्प्रयाति विप्रा नरकं सुघोरम् ।।\nनिबर्हणं गर्हितमेव जन्तोर्मांसश्च तस्मात्परिवर्जनीयम् ।। ३१।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे हंसगीतासु हिंसादोषवर्णनो नाम द्विपञ्चाशदुत्तरद्विशततमोऽध्यायः ।। २५२ ।।\n3.253\nऋषय ऊचुः ।।\nब्रूह्यस्माकं द्विजश्रेष्ठ नरः पापेन कर्मणा ।।\nकिंकिमाप्नोति धर्मज्ञ विहगेन्द्र महामते ।। १ ।।\n।। हंस उवाच ।। ।।\nपापं कृत्वा नरो विप्रा नरकं प्रतिपद्यते ।।\nनरकाच्च विनिर्मुक्तस्तिर्यग्योनौ तथा व्रजेत् ।। २।।\nशरीरजैः कर्मदोषैर्याति स्थावरतां नरः ।।\nवाचिकैः पक्षिमृगतां मानसैरन्त्यजातिताम् ।।३ ।।\nकर्मजा गतयो नॄणामुत्तमाधममध्यमाः ।।\nत्रिविधास्तु विनिर्दिष्टा दशलक्षणलक्षिताः ।। ४ ।।\nपरद्रव्येष्वभिध्यानं मनसा दुष्टचिन्तनम् ।।\nवितथाभिनिवेशश्च त्रिविधं कर्म मानसम् ।। ५ ।।\nपारुष्यमनृतं चैव पैशुन्यं चैव सर्वशः ।।\nअनिबद्धप्रलापश्च वाङ्मयं स्याच्चतुर्विधम् ।। ६ ।।\nअदत्तानामुपादानं हिंसा चैवाविधानतः ।।\nपरदारोपसेवा च शारीरं त्रिविधं स्मृतम् ।। ७ ।।\nएकस्मिन्नप्यतो विप्राः सेवते दशलक्षणम् ।।\nअधर्मात्प्राप्य मानुष्यं यदा भवति दुःखितः ।। ८ ।।\nइह दुश्चरितैः केचित्केचित्पूर्वकृतैस्तथा ।।\nप्राप्नुवन्ति दुरात्मानो नरा रूपविपर्ययम् ।। ९ ।।\nब्रह्महा क्षयरोगी स्याद्दुश्चर्मा गुरुतल्पगः ।।\nश्यावदन्तः सुरापश्च कुनखी कनकापहः ।। 3.253.१० ।।\nवस्त्रापहारकः श्वित्री पङ्गुरश्वापहारकः ।।\nपङ्गुरेव तथा ज्ञेयः सर्वयानापहारकः ।। ११ ।।\nअधश्च जायते लोके गां हृत्वा मानवाधमः ।।\nधान्यचौरोऽतिरिक्ताङ्गो मूको वागपहारकः ।। १२ ।।\nगुरुस्वामि द्विजान्क्रोशन्वेदनिन्दां तथैव च ।।\nश्रुत्वा भवति दुर्बुद्धिर्बधिरो मानवाधमः ।। १३ ।।\nनित्यामयावी भवति तथा चान्नापहारकः ।।\nवियोज्यैकमपि प्राणैः प्राणिनं व्याधितस्तथा ।। १४ ।।\nवस्त्रभोज्यापहर्तारौ तथा नग्नबुभुक्षितौ ।।\nअग्निमान्द्याभिभूतश्च तथा भवति दुर्मतिः ।। १५ ।।\nजुहोति यो द्विजश्रेष्ठा असमिद्धे हुताशने ।।\nरत्नापहारी भवति तथा कुष्ठी नराधमः ।। १६ ।।\nपिशुनः पूतिनासश्च पूतिवक्त्रश्च सूचकः ।।\nषण्डश्च जायते लोके दारातिक्रमकारकः ।। १७ ।।\nपरपुंसि प्रदाता वा तस्य भार्या तथा भवेत् ।।\nकुष्ठी भवति धर्मज्ञास्त्वपहृत्य तथा स्त्रियम् ।। १८ ।।\nलिङ्गव्याधिमवाप्नोति वियोनौ मैथुनं गतः ।।\nगां च गत्वा द्विजश्रेष्ठा लिङ्गनाशमवाप्नुयात् ।। १९ ।।\nपूज्यावमन्ता खल्वाटो पूज्यताडयिता कुणिः ।।\nमार्गार्हाय च यो मार्गं न प्रयच्छति दुर्मतिः ।। 3.253.२० ।।\nखञ्जो भवति दुर्बुद्धिरासनार्हस्य चासनम् ।।\nदुर्नामा संयतो नित्यं मत्सरी जायते शठः ।। २१ ।।\nदीपहर्ता भवत्यन्धः काणो निर्वापको भवेत् ।।\nदैवदत्तेन ज्ञानेन कृत्वा कर्म सुदुर्मतिः ।।\nजायते बुद्बुदाक्षो वा नेत्ररोगयुतोऽथवा ।। २२ ।।\nदृष्ट्वा परस्त्रियं नग्नां नरो दुष्टेन चक्षुषा ।।\nजात्यन्धतामवाप्नोति परलोके न संशयः ।। २३ ।।\nवर्णाधिकस्य जीवित्वा वर्णहीनेन कर्मणा ।।\nतस्यैव योनिमाप्नोति नात्र कार्या विचारणा ।। २४ ।।\nतथैवाधिकवर्णस्य यदि जीवति कर्मणा ।।\nहीनवर्णस्तथा लोके भवत्यन्धः स दुर्मतिः ।। २५ ।।\nयस्यान्नेनोदरस्थेन मृत्युमेति द्विजः क्वचित् ।।\nतस्यैव योनिमाप्नोति स्वकृतेनापि कर्मणा ।। २६ ।।\nआमश्राद्धं तथा भुक्त्वा विरूपो जायते नरः ।।\nविरूप एव भवति तथाविक्रेयविक्रयात् ।। २७ ।।\nविनापराधेन तथा कृत्वा पत्न्यधिवेदनम् ।।\nपराजयमवाप्नोति व्यवहारे तथा रणे ।। २८ ।।\nमूलकर्म तथा कृत्वा वशीकरणकारणात् ।।\nद्वेष्यो भवति लोकेऽस्मिञ्जगतो नात्र संशयः ।। २९ ।।\nअवकीर्णी च भवति लिङ्गव्याधिसमन्वितः ।।\nपरिवेत्ता तथा लोके सर्वव्याधिसमन्वितः ।। 3.253.३० ।।\nअयाज्ययाजकः पापो जायते वर्णसंकरः ।।\nवेदविक्रयको मूर्खः कितवश्चैव जायते ।। ३१ ।।\nविद्यानर्थश्च भवति तथाविक्रेयविक्रयी ।।\nएकः स्वाद्वशनो लोके जायते परतर्षकः ।। ३२ ।।\nपरिव्राड् कामवृत्तस्तु नित्यं भवति दुःखितः ।।\nहिंसारतस्तथाल्पायुर्यस्तु मांसाशनो नरः ।। ३३।।\nनास्तिकस्तु दरिद्रः स्यात्सर्वभोगविवर्जितः ।।\nअतिमानप्रवृत्तस्तु जायते कुत्सिते कुले ।। ३४ ।।\nश्वपाकपुक्कसादीनां कुत्सितानामचेतसाम् ।।\nकुलेषु तेषु जायन्ते गुरुवृद्धावचायकाः ।। ३५ ।।\nपरोद्वेगरतिर्नित्यं बहुबाधश्च जायते ।।\nप्रकीर्णमैथुनो जन्तुः क्लीबो भवति वै द्विजाः ।।३६।।\nनरः पापसमाचारो मृत्युमभ्येति कुत्सितम् ।।\nश्वभ्रे तु मरणं लोके विषः स्थावरजङ्गमैः ।। ३७ ।।\nदंष्ट्रिभ्यश्च नखिभ्यश्च चण्डालाद्ब्राह्मणात्तथा।।\nगृहावपतनाच्चैव द्रुमाश्वपतितैस्तथा ।। ३८ ।।\nनौभंगादग्निदाहाच्च तथोद्बन्धनकर्मणा ।।\nगोभ्यश्च मरणं लोके विज्ञेयं पापकर्मणः ।। ३९ ।।\nएषामन्यतमं मृत्युमासाद्य नरकं व्रजेत् ।।\nनवापि तैश्च युज्यन्ते ये नराः शुभकारिणः ।। 3.253.४० ।।\nताडिता ताड्यते लोके बद्धा वै बध्यते तथा ।।\nहन्ता वधमवाप्नोति नात्र कार्या विचारणा ।। ४१ ।।\nयद्यत्परस्याचरति तत्तदस्योपजायते ।। ४२ ।।\nप्राप्नोति यादृशीं बाधां यत्कर्मणि कृते परः ।।\nतस्यापि तादृशी बाधा ज्ञेया जन्मनिजन्मनि ।। ४३ ।।\nतस्मात्सर्वप्रयत्नेन पापबाधां विवर्जयेत् ।।\nश्रूयतां धर्मसर्वस्वं श्रुत्वा चाप्यवधार्यताम् ।।\nआत्मनः प्रतिकूलानि परेषां न समाचरेत् ।। ४४ ।।\nपरोपतापक्रियया न कार्यं धनार्जनं दोषसमूहकारि ।।\nपरोपतापप्रभवो हि दोषः शक्यो न हन्तुं विबुधालयेऽपि ।। ४५ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु पापकर्मफल निरूपणो नाम त्रिपञ्चाशदुत्तरद्विशततमोऽध्यायः ।। २५३ ।।\n3.254\n।। हंस उवाच ।। ।।\nज्ञानं सुखावहं लोके ज्ञानं चक्षुः परं मतम् ।।\nज्ञानाद्धर्ममवाप्नोति ज्ञानादर्थं च मानवः ।। १ ।।\nज्ञानात्काममवाप्नोति ज्ञानान्मोक्षं च गच्छति ।।\nतस्मात्सर्वप्रयत्नेन ज्ञाने यत्नं समाचरेत् ।। २ ।।\nज्ञानेन सर्वमाप्नोति यत्किञ्चिन्मनसेच्छति ।।\nज्ञानैकहेतुश्च तथा नित्यं शास्त्रान्ववेक्षणम् ।। ३ ।।\nआचार्यगुरुशुश्रूषा वृद्धानां चैव सेवनम् ।।\nअनालस्यमकार्पण्यं दिवा निद्राविवर्जनम् ।। ४ ।।\nज्ञानमेष परो बन्धुर्ज्ञानं मार्गस्य देशकम् ।।\nसंसारबन्धनक्लेशाँस्तथा ज्ञानेन मुञ्चति ।।५।।।\nज्ञानेन पुरुषो वेत्ति ज्ञानाद्वैराग्यमृच्छति ।।\nज्ञानेन तदवाप्नोति यद् गत्वा नानुशोचति ।। ६ ।।\nएतद्विदित्वा पुरुषेण कार्यं ज्ञाने सदा यत्नमदीनसत्त्वाः ।।\nज्ञानं समासाद्य महानुभावा विमुक्तदुःखाः सुखिनो भवन्ति ।। ७ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु ज्ञानवर्णनो नाम चतुष्पञ्चाशदुत्तरद्विशततमोऽध्यायः ।। २५४ ।।\n3.255\n।। हंस उवाच ।।\nधर्मे यत्नः सदा कार्यो धर्म एकः सुखावहः ।।\nधर्मेण पाल्यते सर्वं त्रैलोक्यं सचराचरम् ।। १ ।।\nधारणाद्धर्ममित्याहुर्धर्मो धारयति प्रजाः ।।\nधर्मे संसेविते कामान्प्राप्नोति मनसेप्सितान् ।। २ ।।\nधर्मेणार्थं तथा लोके प्राप्नोति मनसेप्सितम् ।।\nमृतं शरीरमुत्सृज्य काष्ठलोष्टसमं क्षितौ ।। ३ ।।\nविमुखा बान्धवा यान्ति धर्मस्त्वेकोनुगच्छति ।।\nएकस्मिन्नप्यतिक्रान्ते दिने धर्मविवर्जिते ।। ४ ।।\nदस्युभिर्मुषितस्येव युक्तमाक्रन्दितं चिरम् ।।\nबलादेव चरेद्धर्ममनित्यं जीवितं यतः ।। ५ ।।\nनास्ति धर्मविहीनस्य सुखमण्वपि वै द्विजाः ।।\nधर्मेण देवैर्देवत्वमृषित्वमृषिभिस्तथा ।। ६ ।।\nप्राप्तं धर्मेण सकलं ब्रह्मणा च कृतं जगत् ।।\nयेन सर्वमिदं सृष्टं स वै धर्मे हरिः स्थितः ।। ७ ।।\nकृतस्य धर्मस्य न चास्ति नाशस्तस्मात्तु धर्मः पुरुषेण कार्यः।।\nधर्मे कृते नास्ति भयं नराणां लोकेपरे चेह तथा द्विजेन्द्राः ।। ८ ।।\nइति श्रीविष्णुधर्मात्तरे तृ० ख० मार्कण्डेयवज्रसंवादे मुनीन्प्रति हंसगीतासु धर्मप्रशंसावर्णनो नाम पञ्चपञ्चाशदुत्तरद्विशततमोऽध्यायः ।। २५५ ।।"
  }
]
[
  {
    "text": "3.101\nमार्कण्डेय उवाच ।।\nअथार्चाशौचानन्तरं पवित्रकस्यार्चायाः कुर्यात् ।।\nतत्र कमलकर्णिकायां ध्रुवा द्यौरिति मन्त्रेण दक्षिणशिरस्कं प्राक्छिरसं वा शय्यायां स्थापयेत्।।\nअतः पञ्चवर्णैः पञ्चभिरास्तरणैरास्तरयेत्।\nशुद्धावत्यश्चोदीरयेत्।\nततो युवा सुवासा इति प्रच्छादनपटं दद्यात् ।।\nगण्डोपधानं च ।\nततो गर्भमयं सप्तशीर्षमनन्तं नागं कुर्यात् ।\nतं च शयने स्थापयेत् ।।\nततो जीवस्यावाहनं कुर्यात शिवसंकल्पं चोदीरयेत् ।\nततस्त्वनन्तस्यावाहनं प्रयोजयेत् ।\nततोर्घ्यपाद्यमाचमनीयमनुलेपनमाल्यदीपधूपमधुपर्कप्रापणकमात्राभिः प्रत्येकं सावित्रेणानन्तरमर्चयेत् ।।\nततः सर्पसाम ।\nनमोस्तु सर्पेभ्य इति योगेयोगेति मन्त्रं चोदीरयेत् ।।\nअनन्तमाहात्म्यं च वा वदेत् ।।\nततो ध्रुवा द्यौरिति मन्त्रेणानन्तोपरि श्रीभगवदर्चा पवित्रके स्थापयेत् ।।\nततो जीवस्यावाहनं कुर्यात् ।\nशिवसङ्कल्पं जपेत् ।\nततो भगवन्तमावाहयेत् ।\nततः सर्वे भून्यस्तजानवः प्रणामं कुर्युः आगतश्च भगवानिति ब्रूयुः ।\nततः शङ्खपटहभेरीजयशब्दैः पूजयेयुः ।\nततोऽर्घ्यपाद्याचमनीय स्नानीयानुलेपनमाल्यधूपदीपमधुपर्कप्रापणकमात्रादानैः श्रीभगवन्तं प्रत्येकं सवित्रेणार्चयेत् ।\nततः स्वस्ति न इन्द्र इति जपेत् ।\nततो युवासुवासा इति श्रीभगवन्तं महता वासोयुगेनाच्छादयेत् युञ्जते मन इति पुष्पैरवकिरेत् ।\nबोधश्चमा प्रतिबोधश्चेति सिद्धार्थैरवकिरेत् ।\nप्रादुरभावानिति वाचयेत् ।\nएवमधिवासनं कार्यम् ।।\nअधिवासिते च भगवति अर्चास्थण्डिले वेदिं प्रतिष्ठाप्य आसनानि पादपीठानि च अर्चाशौचविधानेन वेदिमासनानि च शोधयेत् ।\nततः शङ्करगीतोक्तविधिना इज्यां सात्त्वतः कुर्यात् ।\nइज्यासमकालमेव होमस्थण्डिले होता होमं वेदीशौचमासनानां सकृदेव विधत्ते ।।\nइज्याहोमो तु कर्तव्यो प्रत्यहं त्वधिवासिते ।\nपूजनं गीतनृत्यैश्च प्रतिष्ठा यावदागता ।\nअधिवासनमेतत्ते मया सम्यगुदाहृतम् ।। १ ।।\nइति श्रीविष्णु० ध० तृ० ख० मा० व० सं० अधिवासनवर्णनो नामैकाधिकशततमोऽध्यायः .।।१०१।।\n3.102\n।। मार्कण्डेय उवाच ।।\nआवाहयाम्यहं जीवं बीजं सर्वगतं प्रभुम् ।।\nपञ्चभावस्थितं देहे पञ्चधा च स्थितं पुनः ।। १ ।।\nवायव्येन तु भावेन पञ्चधावस्थितं पुनः ।।\nआग्नेयेन तु भावेन पञ्चधावस्थितं तथा ।। २ ।।\nवारुणेन च भावेन पञ्चधावस्थितं प्रभुम् ।।\nभूतात्मकत्वेन तथा पञ्चधावस्थितं पुनः ।। ३ ।।\nपरमात्मानमत्युग्रमनुग्रं जगदीश्वरम् ।।\nसर्वगं सर्वधातारं सर्वेशमपराजितम्   ।। ४ ।।\nअत्यर्थसूक्ष्मं वरदं क्षेत्रज्ञं प्रभुमीश्वरम् ।।\n।भूतभव्यभविष्यस्य प्रभुं लोकनमस्कृतम् ।। ५ ।।\nगुणाधारं जगद्योनिं महद्भ्योपि महत्तरम् ।।\nजीवदेव त्वमभ्येहि प्रविशार्चामिमां स्वयम् ।। ६ ।।\nकुरुष्व देवदेवेश सजीवं च तथानघ ।।\nइदमर्घ्यमिदं पाद्यं धूपोऽयं प्रतिगृह्यताम् ।। ७ ।।\nइति श्रीवि० ध० तृ० ख० मा० व० सं० जीवावाहनं नाम द्वयुत्तरशततमोऽध्यायः ।। १०२ ।।\n3.103\nवज्र उवाच ।।\nआवाहनानि मे ब्रूहि देवतानां भृगूत्तम ।।\nभवन्त्यावाहिता मन्त्रैर्यस्मात्सन्निहिताः सुराः ।। १ ।।\nमार्कण्डेय उवाच ।।\nआवाहनानि ते वच्मि देवानां यदुनन्दन ।।\nअथोक्तवर्जं केषांचित्केषांचित्पुनरेव ते ।। २ ।।\nसर्वस्यावाहनस्यान्ते श्लोकार्धं परिकीर्तितम् ।।\nइदमर्घ्यं च पाद्यं च धूपोऽयं प्रतिगृह्यताम् ।। ३ ।।\nआवाहयाम्यहं देवौ नासत्यौ सूर्यनन्दनौ ।।\nआगच्छेतां महाभागौ वरदौ चाश्विनौ शुभौ ।। ४ ।।\nवसूनावाहयिष्यामि देवानष्टौ वरप्रदान् ।।\nआयान्तु वरदा देवा वसवः पापनाशनाः ।। ५ ।।\nविश्वानावाहयिष्यामि देवानद्भुततेजसः ।।\nआयान्तु वरदाः सर्वे विश्वेदेवा महाबलाः ।। ६ ।।\nआवाहयाम्यङ्गिरसो देवानद्भुततेजसः ।।\nआयान्त्वङ्गिरसो देवा महाबल पराक्रमाः ।। ७ ।।\nरुद्रानावाहयिष्यामि त्रिनेत्रान्वृषवाहनान् ।।\nआयान्तु वरदा रुद्रास्त्रैलोक्यवरदाः शुभाः ।। ८ ।।\nआवाहयिष्याम्यादित्यान् वरदान्दीप्ततेजसः ।।\nआयान्तु वरदाः सूर्याः सर्वे ते तेजसोल्बणाः ।। ९ ।।\nभृगूनावाहयिष्यामि देवान्दीप्ततपोधनान् ।।\nआयान्तु भृगवो देवा वरदा दीप्ततेजसः ।। 3.103.१० ।।\nसुरानावाहयिष्यामि मरुतस्तेजसाधिकाः ।।\nआयान्तु मरुतो देवा वरदा भुवनेश्वराः ।। ११ ।।\nसुरानावाहयिष्यामि सर्वानेव दिवौकसः ।।\nआगच्छन्तु सुराः सर्वे मन्त्रपूजाभिलाषिणः ।। १२ ।।\nदैत्यानावाहयिष्यामि महाबलपराक्रमान् ।।\nआयान्तु दैत्या धर्मिष्ठा देवदेवानुगा मम ।। १३ ।।\nआवाहयिष्ये गन्धर्वान्रूपद्रविणसंयुतान् ।।\nआयान्तु सर्वगन्धर्वा वरदाः कामरूपिणः ।। १४ ।।\nयक्षानावाहयिष्यामि धनाध्यक्षसमन्वितान् ।।\nआयान्तु वरदा यक्षास्त्रैलोक्यविदिता मम ।। १५।।\nआवाहयिष्यामि तथा राक्षसान्विविधायुधान्।।\nआयान्तु राक्षसा वीरा देवदेवानुयायिनः ।। १६ ।।\nआवाहयिष्यामि तथा विद्याधरगणानहम् ।।\nविद्याधराः समायान्तु विविधाः गगनङ्गमाः।।१७।।\nआवाहयिष्यामि तथा किन्नरान्देवगायनान्।।\nआयान्तु किन्नराः सर्वे सुस्वरास्तु सुलोचनाः ।। १८।।\nनागानावाहयिष्यामि भुजगान्सर्पगोचरान।।\nआयान्तु वरदा नागास्त्रैलोक्यविदिता मम ।। १९ ।।\nअहमावाहयिष्यामि तथैवाप्सरसः शुभाः ।।\nसमायान्तु महाभागा देवयोषा ममोज्ज्वलाः ।। ।।। 3.103.२० ।।\nअहमावाहयिष्यामि सर्वास्त्रिदशपत्नयः ।।\nआयान्तु वरदाः सर्वास्तप्तचामीकरप्रभाः ।। २१ ।।\nआवाहयिष्यामि तथा वरदा देवमातरः ।।\nआयान्तु वरदाः सर्वा सुवेशाः सुखदाः शिवाः ।। २२ ।।\nपितॄनावाहयिष्यामि सूक्ष्मरूपधरानहम् ।।\nआयान्तु पितरः सर्वे गणस्थास्तु पृथक्पृथक् ।। २३ ।।\nआवाहयिष्यामि तथा सुपर्णान्बलवत्तरान् ।।\nसुपर्णास्तु समायान्तु विष्णुतेजोपबृंहिताः ।। २४ ।।\nआवाहयामि वरदान्सर्वानेव प्रजापतीन् ।।\nप्रजाध्यक्षाः समायान्तु त्रैलोक्यपरिपालकाः ।। २५ ।।\nआवाहयामि देवेन्द्रान्देवान्भुवननायकान् ।।\nआयान्तु देवनाथा मे वरदाः कामरूपिणः ।। २६ ।।\nमनूनावाहयिष्यामि प्रभुत्वे जगतः स्थितान् ।।\nआयान्तु मनवः सर्वे तपसा नष्टकिल्बिषाः ।। २७ ।।\nआवाहयिष्याम्योषध्यः सर्वप्राणिधराः शुभाः ।।\nओषध्यश्च समायान्तु सर्वाः कामप्रदाः शुभाः ।। २८ ।।\nऋषीनावाहयिष्यामि तपसा द्योतितप्रभान् ।।\nआयान्तु ऋषयः सिद्धाः सर्वे मे दीप्ततेजसः ।।\nशैलानावहायिष्यामि सर्वौषधिसमन्वितान् ।। २९ ।।\nआयान्तु भूधराः शैलाः सर्वे मे स्थावरेश्वराः ।।\nद्रुमानावाहयिष्यामि नानारूपधरानहम ।। 3.103.३० ।।\nद्रुमाः सर्वे समायान्तु मनोमारुतरंहसः ।।\nआवाहयिष्यामि तथा पातालान्सर्वगोचरान् ।। ३१।।\nआयान्तु सर्वे पाताला दैत्यस्थाना ह्यविन्दिताः ।।\nद्वीपानावाहयिष्यामि सर्वानद्भुतधारिणः ।। ३२ ।।\nआयान्तु द्वीपा लोकानां स्थानभूता जगत्प्रियाः ।।\nलोकानावाहयिष्यामि स्थानभूतान्मनोहरान् ।। ३३ ।।\nआयान्तु लोकाः सकलाः सर्वे मे भूतभावनाः ।।\nआवाहयिष्यामि तथा समुद्राञ्जगतः प्रियान् ।। ३४ ।।\nसमुद्रा मे समायान्तु रसाधारा जगत्प्रियाः ।।\nवर्षानावाहयिष्यामि सर्वभूताश्रयानिह ।। ३५ ।।\nआगच्छन्तु तथा चेह वर्षाः सर्वमनोहराः ।।\nआवाहयिष्यामि तथा चतुरः सागरानहम् ।। ३६ ।।\nसागराः शीघ्रमायान्तु सर्वे तोयधरा मम ।।\nनदीस्त्वावाहयिष्यामि वरदा लोकमातरः ।। ३७ ।।\nआयान्तु वरदा नद्यः सर्वपापहराः शुभाः ।।\nआवाहयिष्यामि तथा सर्वानभ्रगणानहम् ।। ३८ ।।\nआयान्त्वभ्रा महाभागाः सर्वे चाशुचरा मम ।।\nआवाहयिष्यामि तथा पिशाचान्सर्वगानहम्।।\nपिशाचास्तु समायान्तु सर्वे मे कामरूपिणः।।३९।।\nआवाहयिष्यामि तथा स्कन्दस्य पार्श्वगानहम् ।। 3.103.४० ।।\nनानारूपाः समायान्तु स्कन्दस्य पार्श्वगा मम ।।\nआवाहयिष्यामि तथा देवानां पार्षदानहम् ।। ४१ ।।\nनानारूपाः समायान्तु देवानां पार्षदा मम ।।\nआवाहयिष्यामि तथा हरस्य पार्षदानहम् ।।\nनानारूपाः समायान्तु हरस्य पार्षदा मम ।। ४२ ।।\nआवाहयिष्यामि तथा मातरो लोकमातरः ।। ४३ ।।\nआयान्तु मातरो देव्यो वरदाः सर्वगाः शुभाः ।।\nग्रहानावाहयिष्यामि सर्वलोकेश्वरानहम् ।। ४४ ।।\nग्रहाः सर्वे समायान्तु दीप्ता भुवननायकाः ।।\nआवाहयिष्यामि तथा नक्षत्रान्वरदानहम् ।। ४५ ।।\nआयान्तु सर्वे नक्षत्राः सर्वे भुवननायकाः ।।\nदिशस्त्वावाहयिष्यामि प्रागाद्याः सुमनोहराः ।। ४६।।\nआगच्छन्तु दिशः सर्वाः सर्वभूतसुखावहाः।।\nवीथ्यस्त्वावाहयिष्यामि दिव्या नवग्रहाश्रयाः।। ४७ ।।\nआयान्तु वीथ्यः सकला ग्रहनक्षत्रमण्डिताः ।।\nअहमावाहयिष्यामि मुहूर्तान्सूक्ष्मरूपिणः ।। ४८ ।।\nमुहूर्ताः शीघ्रमायान्तु कालस्यावयवाः शुभाः ।।\nऋतूनावाहयिष्यामि षडहं भुवनेश्वरान् ।। ४९ ।।\nआयान्तु ऋतवः सर्वे जगच्चक्रप्रवर्तकाः ।।\nआवाहयिष्यामि तथा पञ्चसंवत्सरानहम्।।3.103.५०।।\nआयान्तु वत्सराः सर्वे कालचक्रप्रवर्तकाः ।।\nयुगानावाहयिष्यामि चतुरो दीप्ततेजसः।।५१।।\nआगच्छन्तु युगाः सर्वे चतुर्मूर्तिव्यवस्थिताः ।।\nअहमावाहयिष्यामि मनूंश्चैव चतुर्दश।।५२।।\nमन्वन्तराः समायान्तु त्रिदशावधिसंस्थिताः ।।\nकालमावाहयिष्यामि देवं सावयवं शुभम् ।।५३।।\nआगच्छ भगवन्काल देवदेव जनार्दन ।।\nदेवानावाहयिष्यामि यज्ञमूर्तिधरानहम् ।।५४।।\nदेवाः सर्वे समायान्तु वरदा बहुरूपिणः ।।\nग्रहमावाहयिष्यामि विद्यास्थानान्यशेषतः।।५५।।\nसर्वाणीह समायान्तु लोकानां हितकाम्यया।।\nशास्त्रानावाहयिष्यामि शान्तान्दर्शनवत्थितान्।।५६।।\nशस्त्राणि शीघ्रमायान्तु चमूनां मण्डनं परम्।।\nअस्त्राण्यावाहयिष्यामि त्रैलोक्यस्य हितानि वै।।५७।।\nसर्वे चेह समायान्तु धर्मसेतुप्रवर्तकाः ।।\nअहमावाहयिष्यामि वेदशास्त्राण्यनेकशः ।। ५८ ।।\nवेदशास्त्राः समायान्तु जगद्रक्षणतत्पराः ।।\nअहमावाहयिष्यामि सर्वांस्त्रिदशवाहनान् ।। ५९ ।।\nइह सर्वे समायान्तु सर्वे त्रिदशवाहनाः ।।\nनागानावाहयिष्यामि देवपुत्रान्महाबलान ।। 3.103.६० ।।\nदेवोपवाह्या नागेन्द्राः शीघ्रमायान्तु सत्वराः ।।\nनिधीनावाहयिष्यामि शङ्खपद्मपुरोगमान् ।।\nआयान्तु निधयः सर्वे सर्वलोकैकभावना ।।६१ ।।\nआह्वानकार्यं यदि सङ्गमध्यादेकस्य कार्यं यदुवंशनाथ ।।\nकार्यादथेहा तु तदेकवत्स्यादाह्वानमन्त्रस्य यथानुरूपाः ।। ६२ ।।\nइति श्रीविष्णुधमोत्तरे तृतीयखण्डे मार्कण्डेयवज्रसंवादे प्रतिष्ठाकल्पे देवसंवाह्वानं नाम त्र्युत्तरशततमोऽध्यायः ।। १०३ ।।\n3.104\nमार्कण्डेय उवाच ।।\nआवाहयाम्यहं देवं ब्रह्माणं परमेष्ठिनम् ।।\nजगतोऽस्य समुत्पत्तिस्थितिसंहारकारणम् ।। १ ।।\nचतुर्वेदं चतुर्वक्त्रं चातुर्वर्ण्यप्रभुं प्रभुम् ।।\nचतुराश्रमगोप्तारं वरदं भूतभावनम् ।। २ ।।\nपद्मयोनिं जगद्योनिं यज्ञयोनिं जगत्पतिम् ।।\nआत्मयोनिमनाधृष्यं यज्ञवाहं जगत्पतिम् ।। ३ ।।\nयज्ञेशं यज्ञमूर्तिं च त्रैलोक्यस्यैककारणम् ।।\nसर्वगं नारदं सौम्यं परमं परमेश्वरम् ।। ४ ।।\nभूतभव्यभवन्नाथं योगज्ञेयं सनातनम् ।।\nआगच्छ भगवन्ब्रह्मन्यजमानस्य वृद्धये ।। ५ ।।\nइदमर्घ्यमिदं पाद्यं धूपं चेदं प्रगृह्यताम् ।।\nआवाहयाम्यहं देवं देवदेवं हुताशनम् ।।६ ।।\nजगतोऽस्य समुत्पत्तिस्थिति संहारकारकम् ।।\nदेवमूर्तिं तदाधारं सर्वदेवमुखं प्रभुम् ।। ७ ।।\nपिङ्गेक्षणं पिङ्गजटं धूमकेतुं विभावसुम् ।।\nशुकयानगमं देवं सर्वाभरणभूषितम् ।। ८ ।।\nसर्वगं वरदं भानुं जठरस्थं च देहिनाम् ।।\nतेजोमूर्तिं दुराधर्षं सप्तजिह्वं महाबलम् ।। ९ ।।\nसप्तार्चिषं सप्तमुनिं समित्सप्तकमच्युतम् ।।\nविष्णोरंशमनिर्देश्यं भानवं जातवेदसम् ।। 3.104.१० ।।\nपावनं पुष्टिदं सौम्यं भक्तानां भूतिवर्धनम् ।।\nयाजकं यजमानं च पुष्ट्या विभज सर्वशः ।। ११ ।।\nइदमर्घ्यमिदं पाद्यं धूपं चेदं प्रगृह्यताम् ।।\nआवाहनान्यतो वक्ष्ये सर्वेषां पार्थिवोत्तम ।। १२ ।।\nसर्वस्यावाहनस्यान्ते श्लोकोऽयं परिकीर्तितः ।।\nप्रविश्यार्चामिमां सम्यङ् मया भक्त्या विनिर्मिताम् ।। १३ ।।\nइदमर्घ्यमिदं पाद्यं धूपं चेदं प्रगृह्यताम् ।।\nध्रुवमावाहयिष्यामि   सर्वदेव गणेश्वरम् ।। १४ ।।\nनिबद्धं भ्राम्यते येन भचक्रं वातरज्जुभिः ।।\nएहि मे ध्रुव देवेश केशवाचिन्त्यविक्रम ।। १५ ।।\nसर्वग्रहगणाध्यक्ष सर्वलोकनमस्कृत   ।।\nआवाहयिष्याम्याकाशं विमानशतमण्डितम् ।। १६ ।।\nतृतीयं देवदेवस्य पदं विष्णोर्महात्मनः ।।\nएहि मे भगवन्सौम्य निरालम्ब नभस्तल ।। १७।।\nअप्रमेयातिगम्भीर विमानशतमण्डित ।।\nऊर्ध्वमावाहयिष्यामि चानन्तां महतीं दिशम् ।। १८ ।।\nअप्रमेयां निरालम्बां चन्द्रसूर्यांशुवर्जिताम् ।।\nआगच्छेह महाभागे सततं सिद्धसेविते ।। १९ ।।\nअनन्ते विपुले देवि निर्मले हितकारिणि ।।\nआवाहयाम्यधस्तात्तु दिशं शेषेण पालिताम् ।। 3.104.२० ।।\nनागदैत्योरगगणैः सततं च निषेविताम् ।।\nगम्भीरे विपुले भीमे बहुस्थानातिमण्डिते ।। २१ ।।\nएहि मे रत्नबहुले  बहुरूपे महाबले।।\nआवाहयिष्ये वरदं सहस्रांशुं दिवाकरम् ।।\nतेजोमूर्तिं दुराधर्षं  भक्तानामभयप्रदम्।।\nएहि देव जगन्नाथ ऋक्सामयजुषां पते  ।।२३।।\nत्रैलोक्यमण्डले दीप सर्वव्याधिविनाशन ।।\nआवाहयाम्यहं देवमादित्यमुदकेशयम् ।। २४ ।।\nस्निग्धवैदूर्यसङ्काशं वरुणं सुमहाद्युतिम् ।।\nएहि देव जलाध्यक्ष यादोगणमहेश्वर ।। २५ ।।\nनागदैत्योरगगणैः सततं सेविताच्युत ।।\nआवाहयाम्यहं चन्द्रं शीतांशुममृतप्रभम् ।। २६ ।।\nओषधीशं द्विजाध्यक्षं नयनानन्दकारकम ।।\nएहि मे भगवञ्चन्द्र शशाङ्क मृगलाञ्छन ।। २७ ।।\nभक्तानुकम्पिन्सततं सर्वनक्षत्रपूजित ।।\nभौममावाहयिष्यामि तेजोमूर्तिं दुरासदम् ।। २८ ।।\nभद्रमूर्तिमनिर्देश्यं वक्त्रं रुधिरसप्रभम् ।।\nएहि मे भगवन्भौम अङ्गारकसमप्रभ ।। २९ ।।\nत्वयि सर्वं समायत्तं भूतलेऽस्मिञ्शुभाशुभम् ।।\nस्कन्दमावाहयिष्यामि षण्मुखं वरदं शिशुम् ।। 3.104.३० ।।\nदेवारिसेनामथनं पार्वत्यानन्दवर्धनम ।।\nएहि देव कुमाराद्य महिषासुरतस्कर ।। ३१ ।।\nकार्तिकेय जगन्नाथ मयूरवरवाहन ।।\nबुधमावाहयिष्यामि बोधनं जगदीश्वरम् ।। ३२ ।।\nचान्द्रिं ग्रहगणाध्यक्षं तेजोमूर्तिं दुरासदम् ।।\nएहि शीतांशुजाचिन्त्य जगज्जिष्णो जनार्दन ।। ३३ ।।\nमहाबल महाभाग महाबाहो महाद्युते ।।\nविष्णुमावाहयिष्यामि शङ्खचक्रगदाधरम् ।। ३४ ।।\nअतसीकुसुमश्यामं पीतवाससमच्युतम् ।।\nएहि मे देवदेवेश प्रजानिर्माणकारक ।। ३५ ।।\nनारायण सुदुष्पार महेष्वास धनुर्धर ।।\nशक्रमावाहयिष्यामि देवं सुरगणेश्वरम् ।। ३६ ।।\nवज्रपाणिं महाबाहुं गोब्राह्मणहिते रतम् ।।\nएहि देव सहस्राक्ष देवारिबलसूदन ।। ३७।।\nऐरावतग धर्मज्ञ शचीहृदयनन्दन ।।\nजीवमावाहयिष्यामि देवेश्वरपुरोहितम् ।। ३८ ।।\nबृहस्पतिं बृहद्वाक्यं वेदवेदांगपारगम् ।।\nएहि जीव महाभाग जीवभूत महीतले।।३९।।\nसम्यग्वृद्धिस्तवायत्ता सततं भूमिवर्धन ।।\nदेवीमावाहयिष्यामि पार्वतीं वरदामुमाम् ।।3.104.४०।।\nहरस्य दयितां भार्यां चार्वङ्गीं भूतिवर्धिनीम् ।।\nएहि देवि जगन्मातर्मेनाहृदयनन्दिनि।।४१।।\nपवित्रे वरदे सौम्ये नित्यं भक्तजनप्रिये।।\nशुक्रमावाहयिष्यामि भार्गवं जगदीश्वरम्।।४२।।\nनित्यं सर्वधनाध्यक्षं तपसा द्योतितप्रभम ।।\nएहि शुक्र महाभाग षोडशार्चे वरप्रद।।४३।।\nप्रभुस्त्वं वरदो नित्यं वर्षावर्षस्य निग्रहे।।\nआवाहयाम्यहं देवं प्रजाध्यक्षमकल्मषम् ।। ४४ ।।\nभक्तानुकंपिनं देवं प्रजानिर्माणकारकम् ।।\nएहि देव प्रजाध्यक्ष प्रजानिर्माणकारक ।।४५।।\nत्वयि देव समायत्तं प्रजानामभवोद्भवम् ।।\nसौरिमावाहयिष्यामि शनैश्चारिणमच्युतम् ।। ४६ ।।\nतपस्विनमनाधृष्यं भक्तानामभयप्रदम् ।।\nएहि तीक्ष्णांशुजाचिन्त्य भावाभावप्रदर्शक ।।४७।।\nत्वयि सर्वं ममायत्तं राज्ञां भूमौ शुभाशुभम् ।।\nआवाहयाम्यहं देवं गजवक्त्रं गणेश्वरम् ।।४८।।\nविघ्नेशं विघ्नहर्तारं पार्वती हृदयप्रियम् ।।\nएहि देव गणाध्यक्ष लम्बोदर महाभुज ।। ४९ ।।\nकार्यसिद्धिः समायत्ता त्वयि सर्वेश देहिनाम्।।\nराहुमावाहयिष्यामि दैत्येंद्रं ग्रहतां गतम् ।।3.104.५०।।\nकेशवाप्तवरं वीरं तपसा दग्धकिल्बिषम् ।।\nएह्येहि दैत्यप्रवर वरदाचिन्त्यविक्रम ।। ५१ ।।\nतमोमूर्ते दुराधर्षं विपरीताम्बराम्बर ।।\nआवाहयाम्यहं देवं विश्वकर्माणमच्युतम् ।। ५२ ।।\nसर्वासां देवतानां तु सदा शिल्पप्रवर्तकम् ।।\nएहि देववराचिन्त्य सर्वशिल्पप्रवर्तक ।। ५३ ।।\nएहि देववराचिन्त्य सदा शिल्पप्रवर्तक ।।\nत्वयि सर्वेश सर्वेषां कर्मणामाश्रिता गतिः ।। ५४ ।।\nकेतुमावाहयिष्यामि केतुं सर्वदिवौकसाम् ।।\nब्राह्मण्यं सर्वधर्मज्ञं भक्तानामभयप्रदम् ।। ५५ ।।\nधूमकेतो इहाभ्येहि हुताशनसमप्रभ।।\nशिखाकरालविकच पूजकार्तिविनाशन।।५६।।\nआवाहयिष्यामि शुभां कृत्तिकां देवपूजिताम् ।।\nएहि साधारणे देवि ज्येष्ठे दक्षसुते शुभे।।५७।।\nआवाहयामि वरदां रोहिणीं चन्द्रवल्लभाम् ।।\nएहि रोहिणि धर्मज्ञे ध्रुवकर्मसु शोभने।।५८।।\nआवाहयामि वरदामिल्विलां शशिवल्लभाम् ।।\nएहि मे इल्विले देवि मृदुकर्मसु शोभने।।५९।।\nरुद्रमावाहयिष्यामि त्रिनेत्रं शूलपाणिनम् ।।\nएहि शङ्कर सर्वात्मन्महागणगणेश्वर ।।3.104.६०।।\nआर्द्रामावाहयिष्यामि नक्षत्रं बाहुसंज्ञितम् ।।\nएह्यार्द्रे चारुसर्वाङ्गि दारुणे रुद्रसम्मिते ।।६१ ।।\nआवाहयिष्यामि दितिं तपसा दग्धकिल्बिषाम् ।।\nआदित्यारणि धर्मज्ञे एहि देवि महाव्रते ।। ६२ ।।\nऋक्षमावाहयिष्यामि धर्मज्ञं तु पुनर्वसुम् ।।\nपुनर्वसौ इहागच्छ चरकर्मप्रसाधक ।। ६३ ।।\nतिष्यमावाहयिष्यामि नक्षत्रं क्षिप्रसंज्ञितम ।।\nएहि पुष्य महाभाग पोषं वर्धय सर्वतः ।। ६४ ।।\nसर्पानावाहयिष्यामि त्रैलोक्यानन्तगोचरान् ।।\nआयान्तु सर्वतः सर्पाः सौम्यरूपा भवन्तु ते ।। ६५ ।।\nआवाहयामि चाश्लेषां भक्तानां श्रीविवर्धिनीम् ।।\nआश्लेषे त्वमिहाभ्येहि दारुणे विजयप्रदे ।। ६६ ।।\nपितॄनावाहयिष्यामि मर्त्यमूर्तिधरानहम् ।।\nआयान्तु पितरः शीघ्रं सुधाकव्यभुजोऽव्ययाः ।। ६७ ।।\nमघामावाहयिष्यामि उग्रनक्षत्रमञ्जसा ।।\nएहि मे सुभगे देवि सर्वाघविनिषूदनि ।। ६८ ।।\nभगमावाहयिष्यामि भक्तसौभाग्यवर्धनम्।।\nएहि देववराचिन्त्य भक्तसंकटनाशक ।। ६९ ।।\nऋक्षमावाहयिष्यामि पूर्वफल्गुनसंज्ञकम् ।।\nएहि भागि महाभाग उग्रकर्मप्रसाधक ।। 3.104.७० ।।\nआवाहयिष्याम्यर्यम्णमादित्यं तेजसां निधिम् ।।\nअर्यमंस्त्वं समभ्येहि भक्तसङ्कटनाशन ।। ७१ ।।\nऋक्षमावाहयिष्यामि उत्तराफल्गुनीं शुभाम् ।।\nएहि त्वं सुभगे देवि ध्रुवे सर्वाङ्गसुन्दरि ।। ७२ ।।\nहस्तमावाहयिष्यामि सावित्रं क्षिप्रमञ्जसा ।।\nएहि सावित्र धर्मज्ञ भक्तानां पापनाशक ।। ७३ ।।\nआवाहयाम्यहं देवं त्वष्टारमसितद्युतिम् ।।\nएहि मे भगवंस्त्वष्टः प्रजापालनतत्पर ।। ७४ ।।\nचित्रामावाहयिष्यामि चित्रमूर्तिं मनोहराम् ।।\nएहि मे वरदे देवि मृदुकर्मप्रसाधिके ।। ७५ ।।\nवायुमावाहयिष्यामि सर्वगं दीप्ततेजसम् ।।\nदेव वायो त्वमभ्येहि सर्वभूतजगत्प्रिय ।। ७६ ।।\nस्वातिमावाहयिष्यामि नित्यमुत्तरसर्वगाम् ।।\nदेवि स्वाति त्वमभ्येहि चरकर्मसु शोभने ।। ७७ ।।\nआवाहयिष्यामीन्द्राग्नी सहितौ दीप्ततेजसौ ।।\nइंद्रात्रेहि जगन्नाथ एह्यग्ने विजयप्रद ।। ७८ ।।\nऋक्षमावाहयिष्यामि विशाखामग्रतेजसम् ।।\nविशाखे त्वमिहाभ्येहि देवि साधारणे शुभे ।। ७९ ।।\nमित्रमावाहयिष्यामि देवं दीप्तांशुतेजसम् ।।\nएहि मित्र महाभाग भक्तानामभयं कुरु ।। 3.104.८० ।।\nऋक्षमावाहयिष्यामि त्वनुराधां वरप्रदाम् ।।\nअनुराधे त्वमभ्येहि मृदुकर्मसु शोभने ।। ८१ ।।\nशक्रोस्यावाहनं प्रोक्तं ज्येष्ठायाः शृणु पार्थिव ।।\nज्येष्ठामावाहयिष्यामि नक्षत्रं शक्रदैवतम् ।। ८२ ।।\nज्येष्ठे देवि त्वमभ्येहि दारुणे चारुलोचने ।।\nदेवमावाहयिष्यामि निर्ऋतिं वीरवन्दितम् ।। ८३ ।।\nएहि देव विरूपाक्ष महाबल सदाश्रय ।।\nमूलमावाहयिष्यामि नक्षत्रं दारुणं महत् ।। ८४ ।।\nएहि मूल महाभाग भक्तानामभयप्रद ।।\nआपस्त्वावाहयिष्यामि सर्वगा वरदाः शुभाः ।।८५।।\nआपस्त्वावाहयिष्यामि पूर्वाषाढेति संज्ञितम् ।।\nएहि त्वमुग्रे वरदे पूर्वाषाढेतिसंज्ञिते ।। ८६ ।।\nऋक्षमावाहयिष्यामि यत्तदभिजिदुच्यते ।।\nएहि धिष्ण्यवरिष्ठाय क्षिप्रकर्मप्रसाधक ।। ८७ ।।\nऋक्षमावाहयिष्यामि श्रवणं सर्वकामदम् ।।\nप्रसन्नस्त्वं समभ्येहि चरकर्मप्रसाधक ।। ८८ ।।\nधनिष्ठे त्वमिहाभ्येहि चरकर्मप्रसाधिके ।। ८९ ।।\nऋक्षमावाहयिष्यामि नाम्ना शतभिषां शुभाम् ।।\nआगच्छ त्वं शतभिषे चरकर्मसु शोभने ।। 3.104.९० ।।\nअजैकपादं वरदं रुद्रमावाहयाम्यहम् ।।\nआगच्छ रुद्र वरद त्रिशूलपरमायुध ।। ९१ ।।\nऋक्षमावाहयिष्यामि पूर्वभद्रपदामहम् ।।\nएहि भद्रपदे पूर्वे उग्रकर्मप्रसाधनि ।। ९२ ।।\nआहिर्बुध्न्यं महाभागं रुद्रमावाहयाम्यहम् ।।\nआहिर्बुध्न्य समभ्येहि जटाजूटोपशोभित ।।९३।।\nध्रुवमावाहयिष्यामि देशे भद्रपदोत्तराम् ।।\nएहि त्वं सुमहाभागे मम भद्रपदोत्तरे ।। ९४ ।।\nआवाहयाम्यहं देवं पूषणं पापनाशकम् ।।\nपूषन्सम्यगिहाभ्येहि सर्वकल्मषनाशक ।। ९५ ।।\nऋक्षमावाहयिष्यामि रेवतीं भीरुदर्शनाम् ।।\nएहि रेवति धर्मज्ञे मृदुकर्मप्रसाधके ।। ९६ ।।\nऋक्षमावाहयिष्यामि क्षिप्रमश्विनि संज्ञकम् ।।\nएह्यश्विनि महाभागे वरदे कामदायिनि ।। ९७ ।।\nयममावाहयिष्यामि धर्मराजमथाच्युतम् ।।\nएहि धर्मभृतां श्रेष्ठ वैवस्वत महाभुज ।। ९८ ।।\nऋक्षमावाहयिष्यामि उग्रं भरणिसंज्ञकम् ।।\nएहि त्वं देवि भरणि सुभगे चारुदर्शने ।।९९।।\nप्राचीमावाहयिष्यामि सूर्योदयविभूषणाम ।।\nएहि त्वं वरदे पूर्वे शुभकर्मप्रसाधनि ।। 3.104.१०० ।।\nदिशमावाहयिष्यामि वरदां पूर्वदक्षिणाम् ।।\nवह्निप्रिये समभ्येहि वरदे पूर्वदक्षिणे ।। १०१ ।।\nअहमावाहयिष्यामि दक्षिणां दक्षिणां दिशम् ।।\nदक्षिणे त्वं समभ्येहि सर्वकर्मशुभप्रदे ।। १०२ ।।\nदिशमावाहयिष्यामि शुभां दक्षिणपश्चिमाम् ।।\nएहि त्वं नैर्ऋते देवि सततं भूतिवर्धिनि ।। १०३ ।।\nदिशमावाहयिष्यामि वारुणीं वरदां सदा ।।\nआगच्छ पश्चिमे देवि वरदे वरुणप्रिये ।।१०४।।\nआवाहयिष्यामि दिशं वायवीं पश्चिमोत्तराम् ।।\nवरदे त्वं समभ्येहि वायव्ये पश्चिमोत्तरे ।। १०५ ।।\nआवाहयामि धनदं देवं वैश्रवणं प्रभुम् ।।\nराजराज समभ्येहि सर्वयज्ञेश्वराधिप ।। १०६ ।।\nदिशमावाहयिष्यामि सौम्यां धनदपालिताम् ।।\nउत्तरे त्वं समभ्येहि सर्वधर्मफलप्रदे ।। १०७ ।।\nदिशमावाहयिष्यामि शुभां प्रागुत्तरामहम् ।।\nएहि त्वं सुभगे देवि सततं शिवपालिते ।। १०८ ।।\nसर्वानावाहयिष्यामि पूर्णकुम्भेषु सागरान् ।।\nरत्नाध्यक्षाः समायान्तु चत्वार इह सागराः ।। १०९ ।।\nऐशान्यां दिशि यः कुम्भः पूर्वस्तस्यां तु सागरः ।।\nआयातु शीघ्रमेवेह तरङ्गोर्मिसमाकुल ।। 3.104.११० ।।\nशीघ्रमभ्येहि निलय यादसां पूर्वसागर ।।\nतरङ्गशतसंक्रांत बालभास्करमण्डल ।। १११ ।।\nआग्नेये च समायात दक्षिणे दक्षिणः शिवः ।।\nबहुरत्नप्रभापुञ्जविमिश्र सलिलाशय ।। ११२ ।।\nयादसां निलयाभ्येहि क्षिप्रं दक्षिणसागर ।।\nतरङ्गधौत पादाग्र त्रिकूटशिखराच्युत ।। ११३ ।।\nपश्चिमायाः समायातु कुम्भे दक्षिणपश्चिमे ।।\nरत्नपुञ्जमहाज्वालाविराजितमहोदक ।। ११४ ।।\nतरङ्गमण्डिताभ्येहि क्षिप्रं पश्चिमसागर ।।\nअस्तार्कबिम्बसंक्रान्तगतमण्डलदुर्दृश ।। ११५ ।।\nउत्तरश्च तथाभ्येतु कुम्भे वै पश्चिमोत्तरे ।।\nहिमाद्रिशिखरच्छायाक्षीरोदसदृशः प्रभुः ।। ११६ ।।\nमहापवित्रसलिल शीघ्रमुत्तरसागर ।।\nइहाभ्येहि महाभाग यजमानाभिवृद्धये ।। ११७ ।।\nआवाहितानां कर्तव्यं भूमौ कृत्वा ततः शिरः ।।\nप्रणाममभिवादं च ततो मन्त्रमुदीरयेत् ।। ११८ ।।\nभवतां हि प्रसादेन भवतां प्रतिपूजने ।।\nप्रयतिष्ये यथाशक्त्या तन्मेऽनु्ज्ञातुमर्हथ ।। ११९ ।।\nयुष्माकं पूजनं कर्तुं केन शक्यं यथाविधि ।।\nयुष्मत्पूजाविहीनेन केन लभ्यं महत्फलम् ।।3.104.१२०।।\nततः कर्तुं यथाशक्त्या भवतां प्रतिपूजनम् ।।\nवरदाः प्रयतिष्यामि तन्मेऽनुज्ञातुमर्हथ ।।१२१ ।।\nस्वांस्वां दिशमधिष्ठाय दिक्पाला दीप्ततेजसः ।।\nउत्सादयन्तु सकलान्विघ्नान्यान्समुपस्थितान ।। १२५ ।।\nविनायका विघ्नकराः समोग्रा यज्ञद्विषो ये पिशिताशनाश्च ।।\nसिद्धार्थकैर्वज्रसमानकल्पैर्मया निरस्ता विदिशः प्रयान्तु ।। १२३ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे ब्रह्मादिदेवाह्वान वर्णनो नाम चतुरुत्तरशततमोध्यायः ।।१०४।।\n3.105\nमार्कण्डेय उवाच ।।\nलोकानावाहयिष्यामि हंसरूपान्मनोहरान्।।\nआयान्तु वाहनत्वेन ये स्थिताः परमेष्ठिनः ।।१।।\nवृषमावाहयिष्यामि चतुष्पादं ककुद्मिनम् ।।\nवृषाभ्येहि महाभाग धर्ममूर्ते वरप्रद।।२।।\nशूलमावाहयिष्यामि गुणाधारं महाद्युतिम्।।\nएहि शूल महाभाग दैत्यनाथगणान्तक ।। ३ ।।\nअहमावाहयिष्यामि देवं नन्दीश्वरं प्रभुम् ।।\nअभ्येहि नन्दिन्भगवन् सर्वलोकनमस्कृत ।। ४ ।।\nआवाहयामि वरदं वीरभद्रं महाबलम् ।।\nअभ्येहि वीरभद्राय महागणगणेश्वर ।। ५ ।।\nज्वरमावाहयिष्यामि त्रिपादं त्रिभुजं प्रभुम् ।।\nज्वराभ्येहि महाभाग सततं चरणोज्ज्वल ।। ६ ।।\nदेवीमावाहयिष्यामि भद्रकालीं सुखप्रदाम् ।।\nआगच्छ वरदे दुर्गे सर्वलोकनमस्कृते ।। ७ ।।\nआवाहयामि पौलोमीं वरदां नित्यनन्दिनीम ।।\nशक्रपत्नि त्वमभ्येहि वरदे कामरूपिणि ।। ८ ।।\nनागमावाहयिप्यामि तथैरावणसंज्ञितम् ।।\nइहाभ्येहि महाभाग शक्रनाग जयावह ।। ९ ।।\nवज्रमावाहयिष्यामि सर्वभेदकमाशुगम् ।।\nशीघ्रं वज्र त्वमभ्येहि सर्वदुष्टनिबर्हण ।। 3.105.१०।।\nहयानावाहयिष्यामि छन्दोरू पान्मनोहरान् ।।\nआगच्छन्तु ममाद्येह तुरगा व्योमगोचराः ।। ११ ।।\nअहमावाहयिष्यामि दण्डसंज्ञं बलोत्कटम् ।।\nदण्ड शीघ्रमिहाभ्येहि महाबलपराक्रम ।।१२।।\nअहमावाहयिष्यामि पिङ्गलं सुमहाबलम् ।।\nलोकसाक्षिस्त्वमभ्येहि  पिङ्गलाय महाबल ।।१३ ।।\nध्वजमावाहयिष्यामि चित्रं सूर्यसमप्रभम् ।।\nधर्म शीघ्रं त्वमभ्येहि सूर्यध्वजगताच्युत ।। १४ ।।\nदेवीमावाहयिष्यामि सूर्यभां कामरूपिणीम् ।।\nदेवि त्वं तूर्णमागच्छ सर्वलोकनमस्कृते ।।। ।। १५ ।।\nराज्ञीमावाहयिष्यामि सूर्यपत्नीं सुरूपिणीम्।।\nआगच्छ वरदे राज्ञि जगद्धारिणि पूजिते ।।१६।।\nअहमावाहयिष्यामि सूर्यपत्नीं सुवर्चसाम्।।\nध्याये देवि त्वमागच्छ कृताकृतविचारिणि ।।१७।।\nअहमावाहयिष्यामि दशचन्द्रमसो हयान् ।।\nसर्वे शीघ्रमिहायान्तु चन्द्राश्वाः कामरूपिणः।।.।।\nअहमावाहयिष्यामि कान्तिं त्रिदशवल्लभाम् ।।\nकान्ते शीघ्रं त्वमभ्येहि शशाङ्कदयिते शुभे ।।१९।।\nशोभामावाहयिष्यामि काङ्क्षितां भुवनेश्वरीम् ।।\nशोभे शीघ्रं त्वमभ्येहि सर्वलोकैकसुन्दरि।। 3.105.२० ।।\nदिनमावाहयिष्यामि समस्तध्वान्तनाशकम् ।।\nदिन शीघ्रं त्वमभ्येहि दर्शिताखिलमण्डल ।। ।।\nरात्रिमावाहयिष्यामि सर्वभूतसुखावहाम् ।।\nरात्रि देवि त्वमभ्येहि सर्वभूतवरप्रदे ।२२।।\nसन्ध्यामावाहयिष्यामि देवीं ब्राह्मणपूजिताम् ।।\nआगच्छ वरदे सन्ध्ये सर्वभूतनमस्कृते ।। २३ ।।\nस्वाहामावाहयिष्यामि वह्नेर्भागं विभावरीम् ।।\nस्वाहेभ्येहि महाभागे वरदे कामरूपिणि ।। २४।।\nवेदानावाहयिष्यामि शुभरूपधरानहम् ।।\nआयान्तु वाहनत्वेन धूम्रकेतुव्यवस्थिताः ।। २५ ।।\nआवाहयिष्ये महिषं महाबलपराक्रमम् ।।\nआगच्छेह महाभाग सर्वदुष्टनिबर्हण ।। २६ ।।\nदण्डमावाहयिष्यामि सर्ववाहनपूजितम् ।।\nएहि दण्ड महाभाग सर्वसत्त्वविनाशन ।। २७ ।।\nदेवीमावाहयिष्यामि धूम्रोर्णां चारुलोचनाम् ।।\nआगच्छ देवि धूम्रोर्णे सर्वलोकनमस्कृते ।। २८ ।।\nकालमावाहयिष्यामि सर्वत्राहतपूजितम् ।।\nकालाभ्येहि महाभाग सर्वसत्त्वभयङ्कर ।। २९ ।।\nमृत्युमावाहयिष्यामि देवीं सर्वहरामहम् ।।\nदेवि मृत्यो त्वमभ्येहि सर्वगे कामरूपिणि ।। 3.105.३० ।।\nआवाहयामि वरदं चित्रगुप्तं सुखप्रदम् ।।\nचित्रगुप्त समभ्येहि सर्वत्रसमदर्शन ।। ३१ ।।\nअहमावाहयिष्यामि विरूपाक्षं महाबलम् ।।\nविरूपाक्ष समभ्येहि निशाचरगणेश्वर ।। ३२ ।।\nउष्ट्रमावाहयिष्यामि महामोहमिति श्रुतम् ।।\nउष्ट्राभ्येहि महाभाग महाग्रीव महागते ।। ३३ ।।\nगौरीमावाहयिष्यामि जलाधिपतिसुन्दरीम् ।।\nएहि गौरि महादेवि वरदे कामरूपिणि ।।३४।।\nहंसानावाहयिष्यामि समुद्रेण सुपूजितान्।।\nआयान्तु वरदा हंसा रसाचारा विहङ्गमाः ।। ३५ ।।\nपाशमावाहयिष्यामि सर्वाकर्षणतत्परम् ।।\nपाशाभ्येहि महाभाग सर्वसत्त्ववशङ्कर ।। ३६ ।।\nगङ्गामावाहयिष्यामि सर्वकल्मषनाशिनीम् ।।\nगङ्गे शीघ्रं त्वमभ्येहि पीयूषसदृशोदके ।। ३७ ।।\nअहमावाहयिष्यामि यमुनां च यमानुजाम् ।।\nआगच्छ यमुने देवि सर्वकल्मषनाशिनि ।। ३८ ।।\nशिवामावाहयिष्यामि वायोः पत्नीं प्रभावतीम् ।।\nशिवेभ्येहि महाभागे वरदे कामरूपिणि ।। ३९ ।।\nअहमावाहयिष्यामि शिबिकां परमायताम् ।।\nशिबिके त्वमिहाभ्येहि सर्वसत्त्वसुखङ्करि ।। 3.105.४० ।।\nनरमावाहयिष्यामि नराधिपतिवाहनम् ।।\nनर शीघ्रं त्वमभ्येहि तथा नृपतिनायक ।। ४१ ।।\nशङ्खमावाहयिष्यामि निधिप्रवरमुत्तमम् ।।\nशीघ्रं शङ्ख त्वमभ्येहि धनाधिपतिवल्लभ।। ४२ ।।\nपद्ममावाहयिष्यामि निधिप्रवरमुत्तमम् ।।\nपद्म शीघ्रं त्वमभ्येहि महाविभवकारक ।। ४३ ।।\nदेवीमावाहयिष्यामि पार्वतीं हरवल्लभाम् ।।\nदेवि शीघ्रं त्वमभ्येहि महाविभवकारिके ।। ४४ ।।\nअहमावाहयिष्यामि जयन्तं शक्रनन्दनम् ।।\nजयन्त शीघ्रमभ्येहि सर्वासुरविमर्दन ।। ४५ ।।\nआवाहयिष्ये वरदं पुष्करं कामगं शुभम् ।।\nपुष्कर त्वमिहाभ्येहि सर्वज्ञानप्रकाशक।।४६।।\nज्योत्स्नामावाहविष्यामि त्रैलोक्यस्यैकसुन्दरि ।।\nआगच्छ वरदे ज्योत्स्ने सर्वभूतसुखङ्करि ।।४७।।\nअहमावाहयिष्यामि त्वामेव नलकूबरम् ।।\nसमभ्येहि महाभाग धनदस्यात्मसम्भव ।। ४८।।\nआवाहयिष्यामि तथा रविपुत्रं यमाग्रजम् ।।\nसूर्यपुत्र समभ्येहि भक्तकल्याणकारक ।।४९।।\nधर्ममावाहयिष्यामि सर्वलोकसुखावहम् ।।\nधर्माभ्येहि महाभाग जगतां परिपालक ।।3.105.५०।।\nअर्थमावाहयिष्यामि सर्वलोकसुखावहम् ।।\nअर्थभ्येहि महाभाग सर्वबाधाविनाशक।।५१।।\nकाममावाहयिष्यामि फलं सर्वस्य कारण ।।\nकाम शीघ्रं त्वम भ्येहि सर्वप्राणिहृदि स्थित।।५२।।\nरात्रिमावाहयिष्यामि देवीं सर्वजगत्प्रियाम् ।।\nअभ्येहि वरदे देवि रति त्वमपराजिते।।५३ ।।\nनिद्रामावाहयिष्यामि सर्वलोकसुखप्रदाम् ।।\nआगच्छ वरदे निद्रे त्रैलोक्यपरिमोहिनि।।५४।।\nआवाहयिष्ये वरदां महादेवीं सरस्वतीम्।।\nशीघ्रं देवि त्वमभ्येहि सर्वकामवरप्रदे ।। ५५ ।।\nअहमावाहयिष्यामि तथा धन्वतरिं प्रभुम् ।।\nधन्वन्तरे त्वमभ्येहि क्षीरोदार्णवसम्भव ।।५६।।\nअहमावाहयिष्यामि उच्चैःश्रवसमश्वपम् ।।\nहयराज समभ्येहि क्षीरोदार्णवसंभव ।। ५७।।\nयेषामावाहनं प्रोक्तं तेषां मन्त्रमिदं पठेत् ।।\nअश्विनौ प्रणतः स्तौमि दर्भपाणिरतन्द्रितः ।। ५८ ।।\nआवाहनानां च गणं तथोक्तं महाशुभं पापहरं पवित्रम् ।।\nआवाहिताः सन्निहितास्त्ववश्यं देवा भवन्त्युत्तमवंशजाताः ।। ५९ ।।\nइति श्रीविष्णुधर्मोत्तरे तृतीये खण्डे मार्कण्डेयवज्रसंवादे लोकाद्यावाहनवर्णनो नाम पञ्चोत्तरशततमोऽध्यायः ।। १०५।।"
  }
]
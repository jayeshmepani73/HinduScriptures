[
  {
    "text": "3.261\n।। हंस उवाच ।। ।।\nयशसा संयुतो जन्तुः श्रेयसो भाजनं भवेत् ।।\nयशसा संयुतो जन्तुस्त्रिदिवं प्रतिपद्यते ।। १ ।।\nयशसा संयुतो जन्तुः सम्पदामेति पात्रताम् ।।\nयशसा संयुतो जन्तुः सर्वकामानुपाश्नुते ।। २ ।।\nस एकः पुरुषो लोके यशसा यो हि संयुतः ।।\nयेषां साधु समावापं गीयते सुमहद्यशः ।। ३ ।।\nतेषां यशस्तथा पुण्यं नाकपृष्ठेऽपि गीयते ।।\nदेवता यं विजानंति तस्य नाके गतिर्ध्रुवा ।। ४ ।।\nकीर्त्यमानं तथा सद्भिर्यः शृणोति यशः स्वकम् ।।\nसुखमाप्नोति धर्मज्ञाः स्वर्गादपि परं नरः ।। ५ ।।\nयशः शोभा मनुष्यस्य परमं तस्य मण्डनम् ।।\nयशसा वर्जितस्येह मण्डनं लाञ्छनं परम् ।। ६।।\nयशः प्रधानं पुरुषस्य लोके यशःप्रधानास्त्रिदिवं प्रयान्ति ।।\nलोकद्वये चापि यशोऽन्वितानां भवन्ति कामा मनसा त्वभीष्टाः ।। ७ ।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे मुनीन्प्रति हंसगीतासु यशःप्रशंसावणर्नो नामैकषष्ट्युत्तरद्विशततमोऽध्यायः ।। २६१ ।।\n3.262\nहंस उवाच ।।\nयज्ञेन देवा जीवन्ति यज्ञेन पितरस्तथा ।।\nदेवाधीनाः प्रजा सर्वा यज्ञाधीनाश्च देवताः ।। १ ।।\nयज्ञो हि भगवान्विष्णुर्यत्र सर्वं प्रतिष्ठितम् ।।\nयज्ञार्थं पशवः सृष्टा देवास्त्वौषधयस्तथा ।। २ ।।\nयज्ञार्थं पुरुषाः सृष्टाः स्वयमेव स्वयंभुवा ।।\nयज्ञश्च भूत्यै सर्वस्य तस्माद्यज्ञपरो भवेत् ।। ३ ।।\nयज्ञशिष्टाशिनः सन्तो मुच्यन्ते सर्वकिल्बिषैः ।।\nधनं यद्यज्ञशीलानां देवस्वं तं विदुर्बुधाः ।। ४ ।।\nओषधीनां पशूनाञ्च यज्ञ एव परायणम् ।।\nसयूथ्यश्च सकुल्यश्च नाकपृष्ठे महीयते ।। ५ ।।\nपशुस्तु प्रोक्षितो यज्ञे तथेवौषधयो द्विजाः ।।\nयज्ञोपयुक्ता मोदन्ते त्रिदिवे नात्र संशयः ।। ६ ।।\nयज्ञेन सम्यक्पुरुषस्तु नाके समृज्यमानस्त्रिदशैर्महात्मा ।।\nप्राप्नोति सौख्यानि महानुभावास्तस्मात्प्रयत्नेन यजेत यज्ञैः ।। ७ ।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे मुनीन्प्रति हंसगीतासु यज्ञप्रशंसावर्णनो नाम द्विषष्ट्यधिकद्विशततमोऽध्यायः ।। २६२ ।।\n2.263\nहंस उवाच ।।\nशीलं प्रधानं लोकेऽस्मिंस्तस्मिन्सर्वं प्रतिष्ठितम् ।।\nशीलेन सर्वमाप्नोति यत्किञ्चिन्मनसेच्छति ।। १ ।।\nक्रियाः शीलविहीनस्य भवन्ति विफलाः कृताः ।।\nतस्माच्छीलवता भाव्यं पुरुषेण विजानता ।। २ ।।\nशीलेन देवराट्छक्रः सुरैश्वर्यमवाप्तवान् ।।\nशीलेन धर्मराजोऽपि धर्मराजत्वमाप्तवान् ।।३।।\nशीलेन वरुणो देवो राजराजत्वमाप्तवान् ।।\nशीलेन च कुबेरोऽपि धनाध्यक्षत्वमाप्तवान् ।। ४ ।।\nशीलेन सुखमाप्नोति स्वर्गं च मनुजोत्तमाः ।।\nशीलेन तदवाप्नोति यत्र गत्वा न शोचति ।। ५ ।।\nशीलं समासाद्य समस्तकामान्प्राप्नोति मुख्यान्पुरुषः प्रधानः ।।\nतस्मात्प्रयत्नेन नरेण शीलं समर्जनीयं सुखदं सदैव ।। ६ ।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे मुनीन्प्रति हंसगीतासु शीलप्रशंसावर्णनो नाम त्रिषष्ट्युत्तरद्विशततमो ऽध्यायः ।। २६३ ।।\n3.264\nहंस उवाच ।।\nदमेन युक्तः पुरुषः सर्वान्कामानवाप्नुयात् ।।\nतस्मात्सर्वप्रयत्नेन दमः कार्यो विजानता ।। १ ।।\nइन्द्रियाणां जयो लोके दम इत्यभिधीयते ।।\nनादान्तस्य क्रियाः काश्चिद्भवन्तीह द्विजोत्तमाः ।। २ ।।\nनादान्तः सिद्धिमाप्नोति नादान्तो गतिमीप्सिताम् ।।\nनादान्तः श्रियमाप्नोति नादान्तः किञ्चिदेव तु ।। ३ ।।\nपञ्चेन्द्रियस्य मर्त्यस्य यद्येकं छिद्रमिन्द्रियम् ।।\nततोऽस्य क्षरति प्रज्ञा दृतेः पात्रादिवोदकम् ।। ४ ।।\nपुरुषार्थं परित्यज्य स्वार्थे च सततोत्थितः ।।\nइन्द्रियाणां बुधस्तेषाङ्कः स्वार्थे प्रयतेन्नरः ।। ५ ।।\nइन्द्रियाणां प्रसङ्गेन गतिं गच्छति दारुणाम् ।।\nविजित्य तान्येव नरः सर्वान्कामानवाप्नुयात् ।। ६ ।।\nदान्तः पुमान्नाकमनुप्रयाति दान्तः पुमान्मोक्षपथं प्रयाति ।।\nदान्तस्य दुःखं न हि किञ्चिदस्ति दान्तः समाप्नोत्यखिलान्हि कामान् ।। ७ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु दमप्रशंसावर्णनो नाम चतुःषष्ट्युत्तरद्विशततमोऽध्यायः ।।२६४।। ।।\n3.265\n।। हंस उवाच ।। ।।\nसत्यमेव परं ब्रह्म सत्यमेव परं तपः ।।\nसत्यमेव परो यज्ञः सत्यमेव परं श्रुतम् ।। १ ।।\nसत्यं वेदेषु जागर्ति मुक्तिः सत्यतरोः फलम् ।।\nतपो यशश्च पुण्यश्च पितृदेवर्षिपूजनम्।।२।।\nआद्यो विधिश्च विद्या च सर्वं सत्ये प्रतिष्ठितम्।।\nसत्यं यज्ञास्तथा वेदा मन्त्रा देवी सरस्वती ।। ३ ।।\nव्रतचर्या तथा सत्यमोङ्कारः सत्यमेव च ।।\nसत्येन वायुरभ्येति सत्येनाभासते रविः ।। ४ ।।\nसत्येन चाग्निर्दहति स्वर्गं सत्येन गच्छति ।।\nसत्येन चापः क्षिपति पर्जन्यः पृथिवीतले ।। ५ ।।\nपारणं सर्ववेदानां सर्वतीर्थावगाहनम् ।।\nसत्यं च वदते लोके समं स्यातां न वा समम् ।। ६ ।।\nअश्वमेधसहस्रं तु सत्यं च तुलया धृतम् ।।\nअश्वमेधसहस्राद्धि सत्यमेव विशिष्यते ।। ७ ।।\nसत्येन देवाः प्रीयन्ते पितरो ब्राह्मणास्तथा ।।\nसत्यमाहुः परं धर्मं तस्मात्सत्यं न लोपयेत् ।। ८ ।।\nमुनयः सत्यनिरताः सत्यस्थास्त्रिदशोत्तमाः ।।\nस्वर्गे सत्यपरा नित्यं मोदन्ते देवता इव ।। ९ ।।\nअप्सरोगणसंकीर्णैर्विमानैरुपयान्ति च ।।\nवक्तव्यं हि सदा सत्यं न सत्याद्विद्यते परम् ।। 3.265.१० ।।\nअगाधे विमले शुद्धे सत्यतोये शुचिह्रदे ।।\nस्नातव्यं मानसे तीर्थे स्नानं तत्परमं स्मृतम् ।। ११ ।।\nआत्मार्थे वा परार्थे वा पुत्रार्थे वा रिपोः कृते ।।\nयेनृतं नाभिभाषन्ते ते नराः स्वर्गगामिनः ।। १२ ।।\nयद्भूतहितमत्यन्तं तत्सत्यमिति धारणा ।।\nहितं स्याद्येन भूतानां तत्तद्वाच्यं विजानता।।१३।।\nआदित्यचन्द्रावनिलानलौ च द्यौर्भूमिरापो हृदयं यमश्च ।।\nअहश्च रात्रिश्च शुभे च सन्ध्ये धर्मश्च जानाति नरस्य वृत्तम् ।। १४ ।।\nन सा सभा यत्र न सन्ति वृद्धा वृद्धा न ते ये न वदन्ति धर्मम् ।।\nनासौ धर्मो यत्र नो सत्यमस्ति न तत्सत्यं यच्छलेनानुविद्धम् ।। १५ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु सत्यप्रशंसावर्णनो नाम पञ्चषष्ट्युत्तरद्विशततमोऽध्यायः ।। २६५ ।। ।।"
  }
]
[
  {
    "text": "3.321\n।। ऋषय ऊचुः ।। ।।\nक्व काले कर्मणा केन प्राप्नुवन्ति नरोत्तमाः।।\nतत्त्वमस्माकमाचक्ष्व त्वं हि सर्वविदर्हसि ।। १ ।।\n।। हंस उवाच ।। ।।\nज्येष्ठस्वसारं पितरं मातरं गुरुमेव च ।।\nनित्यं सम्पूजयेद्भक्त्या याम्यलोके महीयते ।। २ ।।\nभोजनाच्छादनाद्येन त्वतिथिं चैव पूजयेत् ।।\nराजराजस्य लोकेषु मोदते नात्र संशयः ।। ३ ।।\nमेरोः समीपं गच्छन्वै नित्याध्ययनतत्परः ।।\nसुदर्शना यत्र च सा जम्बूः ख्याता द्विजातयः ।। ४ ।।\nनृत्ते गीते च कुशलं नन्दनं यान्ति ते वनम् ।।\nहिमानि वृत्ता गच्छन्ति तथा चैवोत्तरान्कुरून् ।। ५ ।।\nनित्यं दानपराः सन्तो लोकं गच्छन्ति शाश्वतम् ।।\nआदित्यलोकं गच्छन्ति तथा ये तपसि स्थिताः ।। ६ ।।\nतीर्थयात्रापरा यान्ति तथा लोकं प्रचेतसः ।।\nसंग्रामे निहता यान्ति शक्रलोकमसंशयम् ।। ७ ।।\nप्राजापत्यं तथा यांति सम्यग्वृत्वा महीक्षितः ।।\nगवां पत्या तथा यांति गोलोकं मानवोत्तमाः ।। ८ ।।\nयान्ति लोकं च सूर्यस्य नित्यं ये सत्यभाषिणः।।\nप्रतिग्रहान्निवृत्ताश्च वसूनामपि मानवाः ।। ९ ।।\nवायुलोके महीयन्ते रोगिणां परिचारकाः ।।\nलोकं गच्छन्त्यथाग्नेयं वह्निशुश्रूषणे रताः ।। 3.321.१० ।।।\nयांति ते नैर्ऋतं लोकं प्रपारक्षणतत्पराः ।।\nभृगूणामपि लोकेषु मोदन्त्याकाशशायिनः ।। ११ ।।\nयांति चाङ्गिरसं लोकं व्रतेनानेन मानवाः ।।\nमरुतां च तथा लोकं यांति यानप्रदा नराः ।। १२ ।।\nनासत्यलोके मोदन्ते तथैवौषधदायिनः ।।\nरुद्रलोकं प्रपद्यन्ते गोविप्रनरवत्सलाः ।।१३ ।।।\nस्वाचारनिरता यांति वैश्वदेवमसंशयम् ।।\nआदित्यैः सह मोदंते दयावन्तस्तु ये नराः ।। १४ ।।\nब्रह्मलोकं विष्णुलोकं रुद्रलोकं तथैव च ।।\nतद्भक्तैरेव लभ्यन्ते नान्यथा द्विजसत्तमाः।।१५।।\nयस्य देवस्य यो भक्तिं सदा वहति मानवः।।\nसम्पदस्तस्य सालोक्यं यांति नास्त्यत्र संशयः।।१६।।\nलोकेषु दिव्येषु गतिर्मयोक्ता कर्मानुरूपा पुरुषस्य विप्राः ।।\nअतः परं किं कथयाम्यहं वै तन्मे गदध्वं तपसि प्रधानाः ।। १७ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु लोकविभागवर्णनो नामैकविंशत्यधिकत्रिशततमोऽध्यायः ।। ३२१ ।।\n3.322\n।। ऋषय ऊचुः ।।\nकथयस्वामितप्राज्ञ स्त्रीणां धर्ममतः परम् ।।\nतद्वयं श्रोतुमिच्छामस्त्वं हि सर्वविदुच्यसे ।। १ ।।\n।। हंस उवाच ।।\nस्त्रीधर्मः पूर्व एवायं विवाहे बन्धुभिः कृतः ।।\nसधर्मचारिणी भर्तुर्भवेदग्निसमीपतः।।२।।\nसुस्वभावा सुविमना सुविभक्ता सुदर्शना ।।\nअनन्यचित्ता सुमुखी भर्तुस्सा धर्मचारिणी ।। ३ ।।\nपुत्रवक्त्रमिवाभीक्ष्णं भर्तुर्वदनमीक्षती ।।\nया साध्वी नियताचारा सा भवेद्धर्मचारिणी ।। ४ ।।\nश्रुत्वेदं पतिधर्मं वै महाश्रमकृतं शिवम् ।।\nया भवेद्धर्मपरमा नारी भर्तृसमव्रता।।५।।\nदेववत्सततं साध्वी भर्तारमनुपश्यति।।\nशुश्रूषां परिचर्याञ्च देवतुल्यं प्रकुर्वती ।।६।।\nवश्याभावेन सुमनाः सुव्रता सुसमाहिता ।।\nअनन्यचित्ता सुमना भर्तुः सा धर्मभागिनी।।७।।\nपारुष्यमपि वोक्ता या दृष्टा वा क्रूरचक्षुषा ।।\nसुप्रसन्नमुखी भर्तुर्या नारी सा पतिव्रता।।८।।\nन चन्द्रसूर्यौ तद्रूपं नेनौ या च निरीक्षते।।\nभर्तृवर्जं वरारोहा सा भवेद्धर्मभागिनी।।९।।\nदरिद्रं व्याधितं दीनं चाधिना परिकीर्तितम् ।।\nपतिम्पुत्रमिवारक्षेत्सा नारी धर्मभागिनी ।। 3.322.१० ।।\nया नारी प्रयता दक्षा या नारी पुत्रिणी भवेत् ।।\nपतिव्रता पतिप्राणा सा नारी धर्मभागिनी ।। ११ ।।\nशुश्रूषां परिचर्याञ्च करोत्यविमनाः सदा ।।\nसुप्रतीता सुमनाः सा नारी धर्मभागिनी ।। १२ ।।\nन कामेषु न भोगेषु नैश्वर्ये न सुखे तथा ।।\nस्पृहा यस्या यथा भर्तुः सा नारी धर्मभागिनी ।। १३ ।।\nकामार्था न व्रता नित्यं गृहशुश्रूषणे रता ।।\nसुसम्मृष्टक्षया चैव गोशकृत्कृतलेपना ।। १४ ।।\nअग्निकार्यपरा नित्यं सदा पुष्पबलिप्रदा ।।\nदेवतातिथिभृत्यानां निरूप्य पतिना सह ।। १५ ।।\nशेषान्नमुपभुञ्जाना यथान्यायं यथाविधि ।।\nतुष्टभृत्यजना नित्यं नारीधर्मेण युज्यते ।। १६ ।।\nश्वश्रूश्वशुरयोः पादाँस्तोषयन्ती गुणान्विता ।।\nमातापितृरता नित्यं या नारी सा तपोधना ।। १७ ।।\nब्राह्मणान्दुर्बलानाथदीनान्धकृपणाँस्तथा ।।\nबिभर्त्यनेन या नारी सा पतिव्रतभागिनी ।। १८ ।।\nव्रतञ्चरति या नित्यं दुश्चरं स्पष्टमानसा ।।\nपतिचित्ता पतिरता सा पतिव्रतभागिनी ।। १९ ।।\nपुण्यमेतत्तपश्चैव स्वर्गश्चैव सनातनः ।।\nया नारी भर्तृपरमा भवेद्भर्तृवता शिवा ।।3.322.२०।।\nपतिर्हि देवो नारीणां पतिर्बन्धुः पतिर्गतिः ।।\nपत्या गतिः समा नास्ति दैवतं वा यथा पतिः ।।२१।।\nपतिः स्वर्गप्रदो नार्या यदा तल्पमना भवेत् ।।\nयद्यत्कार्यमकार्यं वा यदि वा प्राणनाशनम् ।। २२ ।।\nपतिः पातकयुक्तो वा व्याधितो वा कथञ्चन ।।\nआपन्नो रिपुसंस्थो वा ब्रह्मशापार्दितोऽपि वा ।। २३ ।।\nआपद्धर्माननुप्रेक्ष्य तत्कार्यमविशङ्कया ।।\nस्वातंत्र्यमुक्तम्परमं हि पापं स्त्रीणां सदा तेन सदैव नारी ।।\nस्वातन्त्र्यहीना सततम्भवेद्धि या कामयेन्नाकमितश्चिराय ।। २४ ।।\nइति श्रीविष्णुधर्मोत्तरे तृतीयखण्डे मार्कण्डेयवज्र सं० मुनीन्प्रति हंसगीतासु स्त्रीधर्मनिरूपणोनाम द्वाविंशत्यधिकत्रिशततमोऽध्यायः ।। ३२२ ।।\n3.323\n।। हंस उवाच ।। ।। ।।\nस्वेस्वे धर्मे व्यवस्थानं वर्णानां पृथिवीपतेः ।।\nपरो धर्मः सदा प्रोक्तस्तत्र यत्र भवेन्नरः ।। १।।\nदेवब्राह्मणगोसाध्वीसाधूनामपि पूजनम् ।।\nनिग्रहश्चैव दुष्टानान्नृपतेर्धर्मकारणम् ।। २ ।।\nसमता व्यवहारेषु स्वयञ्चैवान्ववेक्षणम् ।।\nराज्ञां धर्मं परं विद्यात्तथा वै चारदृष्टिता ।। ३ ।।\nस्वदेशपालनं धर्मः परराष्ट्राभिमर्दनम् ।।\nयज्ञदानक्रिया चैव संग्रामे चापलायनम् ।। ४ ।।\nमृगयाक्षा तथा पानं गर्हितानि महीभुजाम् ।।\nवाग्दण्डयोस्तु पारुष्यन्तथैवार्थस्य दूषणम् ।। ५ ।।\nसन्धिविग्रहदानानामासनस्य तथैव च ।।\nद्वैधीभावस्य चाप्युक्ता सेवा वै संश्रयस्य च ।। ६ ।।\nज्ञात्वा कालञ्चलं राजा षाड्गुण्यस्य हि निश्चये ।।\nइन्द्रियाणाञ्जये यत्नः सदा स्याद्द्विजपुङ्गवाः ।। ७ ।।\nततो भृत्यजयः कार्यः समस्तविजयस्ततः ।।\nकामः क्रोधो मदो लोभो मानो हर्षस्तथैव च ।। ८ ।।\nआभ्यन्तरा विजेतव्या रिपवः षण्महीभुजा ।।\nततस्तु शत्रवो जेयाः कुल्याश्चेतरकृत्रिमाः ।।९।।\nभूमिमित्रहिरण्यानामर्ज्जने यत्नवान्भवेत् ।।\nधर्मार्थकामसेवा च सदा कार्या महीक्षिता ।। 3.323.१० ।।\nस्वाम्यमात्यञ्जनं दुर्गं कोशो दण्डः सुहृत्तथा ।।\nराज्ये प्रकृतयः सप्त रक्ष्या यत्नेन भूभुजा ।। ११ ।।\nदैवमन्त्रप्रभूत्साहशक्तियुक्तस्तथा भवेत् ।।\nमङ्गलाचारयुक्तानां सिध्यन्ते देवशक्तयः ।। १२ ।।\nचतुरङ्गबलं कुर्यात्सुभृतञ्च तथा नृपः ।।\nकर्मणा मनसा वाचा सदा लोकं प्रसादयेत् ।। १३।।\nमहच्चावरणं कार्यन्नित्यमेव समृद्धये ।।\nराजा सहायसम्पन्नः पशव्यञ्जाङ्गलं शिवम्।।१४।।\nवैश्यशूद्रजनप्रायमरोगं देशमावसेत।।\nतत्र दुर्गाणि कुर्वीत स्वदुर्गञ्च विशेषवत् ।। १५ ।।\nधन्वदुर्गम्महीदुर्गं गिरिदुर्गन्तथैव च ।।\nअदुर्गं वृक्षदुर्गञ्च नरदुर्गन्तथैव च ।। १६ ।।\nएषामन्यतमे दुर्गे धनधान्यसमायुते ।।\nहस्त्यश्वरथसम्पन्ने मणिभीरूपशोभिते ।। १७ ।।\nपत्त्याढ्ये योधबहुले युद्धोपकरणैर्युते ।।\nसुसञ्चिते धनाढ्ये च बहुपेये बहूदके ।। १८ ।।\nहस्त्यश्वनरगोवैद्यसांवत्सरयुते शुभे ।।\nघृततैलौषधियुते सर्वोपकरणैस्तथा ।। १९ ।।\nप्राकारपरिखावप्रगोपुराट्टालकैर्युते ।।\nपापतस्करदुर्वृत्तक्रुद्धलुब्धादिवर्जिते।।3.323.२०।।\nदैवज्ञस्थपतिभ्यान्तु संमत्या शुभलक्षणम् ।।\nतत्रावसेत्स्वयं राजा सर्वोपकरणैर्युतम् ।। २१ ।।\nकुलीनां रूपसम्पन्नां सवर्णाञ्च नराधिपः ।।\nकुर्याद्भार्यां सुशीलाञ्च विनीतां धर्मवत्सलाम् ।। २२ ।।\nतया सह सदा राजा गृहस्थाश्रमचोदितम् ।।\nपञ्चयज्ञविधानन्तु कारयेत पुरोहितम् ।। २३ ।।\nयजेच्च विविधैर्यज्ञैः पूजयेद्देवतास्तथा ।।\nदेवतायतनान्कूपांस्तडागांश्चैव कारयेत् ।। ।। २४ ।।\nउद्यानानि विचित्राणि गोब्राह्मणगृहाणि च ।।\nदुष्टदण्डः सताम्पूजा धर्मेण च धनार्जनम् ।। २५ ।।\nराष्ट्ररक्षा समत्वञ्च व्यवहारेषु पञ्चकम् ।।\nभूमिपानाम्महायज्ञाः सर्वकल्मषनाशनाः ।। २६ ।।\nगणं लक्षणसंयुक्तं तुरगञ्चाभिषेचयेत् ।।\nसलक्षणं तथा रत्नं खड्गकम्बिभृयान्नृपः ।। २७ ।।\nदुर्गस्थश्च नियुञ्जीत ग्रामेग्रामे च पालकान् ।।\nदशग्रामाधिपांश्चान्यं शतग्रामाधिपांस्तथा ।। २८ ।।\nदेशेश्वरांस्तथा कुर्यान्नगरस्थान्विशेषतः ।।\nग्रामदोषान्समुत्पन्नान् ग्रामपालः शमं नयेत् ।। २९ ।।\nअशक्तश्च दशेशाय स तु गत्वा निवेदयेत् ।।\nशतेशाय दशेशस्तु शतेशो देशपाय च ।।3.323.३०।।\nग्रामादिपालकानां तु शौचाशौचं नराधिपः ।।\nचारैः सुविदितं कुर्याज्ज्ञात्वा दुष्टांश्च घातयेत् ।। ३१ ।।\nराज्ञो हि रक्षाधिकृताः परस्वादायिनः शठाः ।।\nभृत्या भवन्ति प्रायेण तेभ्यो रक्षेद्वसुन्धराम् ।।३२ ।।\nतथा च रक्षाधिकृताननुरूपेण योजयेत् ।।\nविभवेन द्विज श्रेष्ठाः परीक्ष्य च पुनःपुनः ।।३३।।\nराजा कर्मनियुक्तानां स्त्रीणां प्रेष्यजनस्य च ।।\nप्रत्यहं कल्पयेद् वृत्तिं स्थानकर्मानुरूपतः ।।३४।।\nआयद्वारांश्च नोच्छिन्द्याद्विशेषद्वारकानपि ।।\nसम्यग्बलिश्च गृह्णीयान्मालाकारोपमां नृपः ।। ३५ ।।\nक्रयविक्रयमध्वानं भक्तञ्चासपरिव्ययम् ।।\nयोगक्षेमञ्च सम्प्रेक्ष्य वणिजो दापयेत्करम् ।। ३६ ।।\nयथा फलेन युज्येत राजा कर्त्ता च कर्मणाम् ।।\nतथावेक्ष्य नरो राष्ट्रे कल्पयेत्सततं करम् ।। ३७ ।।\nपञ्चाशद्भाग आदायो राज्ञाम्पशुहिरण्ययोः ।।\nधान्यानाञ्च तथा षष्ठं सस्यानाञ्च महीक्षिता ।। ३८ ।।।\nषष्ठमेव तथा भागं माषाणां मधुसर्पिषाम् ।।\nगन्धौषधिरसानाञ्च पुष्पमूलफलस्य च ।। ३९ ।।\nपत्रशाकतृणानाञ्च चर्मणां द्वैदलस्य च ।।\nमृन्मयानाञ्च भाण्डानां सर्वस्याश्ममयस्य च ।। 3.323.४० ।।\nयत्किञ्चिदपि वर्षस्य दापयेत्करसंज्ञितम् ।।\nव्यवहारेण जीवन्तं राष्ट्रे राज्यं पृथक्पृथक् ।। ४१ ।।\nराजदूतकरेभ्यश्च गृह्णीयात्पञ्चकं शतम् ।।\nपञ्चपञ्चशतन्तत्र समिकः प्राप्तुमहर्ति ।। ४२ ।।\nकारुकाञ्शिल्पिनश्चैव शूद्रधर्मोपजीविनः ।।\nएकैकं कारयेत्कर्म मासिमासि महीपतिः ।। ४३ ।।\nस्वदेशपण्याच्छुल्कांशं गृह्णीयाद्दशमं नृपः ।।\nविदेशपण्याच्च तथा देयम्पञ्चशतं समम् ।। ४४ ।।\nशुल्कस्थानम्भवेदेकं न द्वितीयं कथञ्चन ।।\nशुल्कं भूयस्तु गृह्णीतश्चौरस्याप्नोति किल्बिषम् ।।४५।।\nन भिन्नकार्षापणमस्ति शुल्कं न शिल्पवृत्तौ न शिशौ न दूते ।।\nन भैक्ष्यलब्धेन हतावशेषे न श्रोत्रिये प्रव्रजिते न यज्ञे ।। ४६ ।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे मुनीन्प्रति हंसगीतासु राजधर्म्मनिरूपणो नाम त्रयोविंशत्यधिकत्रिशततमोऽध्यायः ।। ३२३ ।।\n3.324\nऋषय ऊचुः ।।\nराज्ञो धर्मस्त्वया प्रोक्तो व्यवहारान्ववेक्षणम् ।।\nतदस्माकं त्वमाचक्ष्व त्वं हि सर्वविदुच्यसे ।।१।।\nहंस उवाच ।।\nआसीत्कृतयुगे पूर्वे प्रजाधर्मनिबन्धनः ।।\nततस्त्रेतायुगे तेषां धर्मो नाशमुपागमत् ।। २ ।।\nधर्मे नष्टे मनुष्याणां व्यवहारः प्रवर्तितः ।।\nद्रष्टा च व्यवहाराणां राजा दण्डधरः कृतः ।। ।।३ ।।\nकुलानि श्रेणयश्चैव गणाश्चाधिकृतो नृपः ।।\nद्रष्टारो व्यवहाराणां गुरवो ह्युत्तरोत्तरम् ।। ४ ।।\nव्यवहारान्नृपः पश्येद्विद्वद्भिर्ब्राह्मणैः सह ।।\nधर्मशास्त्रानुसारेण रागद्वेषविवर्जितः ।। ५।।\nकुलोद्गता स्थिता धर्मे मृजायुक्ताः श्रुतान्विताः ।।\nराज्ञा सभासदः कार्या रिपौ मित्रे च ये समाः ।। ।। ६ ।।\nअपश्यता कार्यवशाद्व्यवहारान्नृपेण तु ।। ।।\nसभ्यैः सह नियोक्तव्यो ब्राह्मणः सर्वधर्मवित् ।। ७ ।।\nक्षत्त्रियस्त्वथ वा वैश्यो न तु शूद्रः कदाचन ।।\nयस्य राज्ञस्तु विषये शूद्रो धर्मविवेचकः ।। ८ ।।\nतस्य सीदति तद्राष्ट्रं दुर्भिक्षव्याधितस्करैः ।।\nविवादाद् द्विगुणं दंडं कूटकृत्साक्षिणस्तथा ।। ९ ।।\nद्विगुणं च तथा सभ्या रागद्वेषव्यवस्थिताः ।।\nदुर्मृष्टव्यवहारेण राज्ञा वित्तं यदर्जितम् ।। 3.324.१० ।।\nत्रिंशद्गुणं तु दातव्यं ब्राह्मणेष्वथ वांभसि ।।\nस्मृत्याचारव्यपेतेन मार्गेणाधर्षितः परैः ।। ११ ।।\nआवेदयति चेद्राज्ञे व्यवहारपदं हि तत् ।।\nप्रत्यर्थिनस्तथा कुर्यादाह्वानं पृथिवीपतिः ।। १२ ।।\nअनागच्छञ्जितो राज्ञा विनेयः पुरुषो भृशम्।।\nनदीसन्तारकारण्यदुर्देशोपप्लवादिषु ।।१३।।\nनागस्थो न स दंड्यः स्यान्नासौ राज्ञोपराध्यति ।।\nनिवेष्टुकामो रोगार्तो यियक्षुर्व्यसने स्थितः।।१४।।\nअभियुक्तस्तथान्येन राजकार्यरतस्तथा ।।\nगवां प्रचारे गोपालाः सम्पत्काले कृषीवलाः ।।१५ ।।\nशिल्पिनश्चैव तत्कालं चायुधेयाश्च विग्रहे ।।\nअपास्तव्यवहाराश्च दूतदानो मुखी व्रते ।। १६ ।।\nविषमस्थश्च नासाध्या नचैनांश्चाह्वयेन्नृपः ।।\nप्रत्यर्थिनोऽग्रतो लेख्यं यथावेदितमर्थिनः ।। १७ ।।\nसमामासतदर्धाहर्ज्ञातिनामादिचिह्नितम् ।।\nश्रुतार्थस्योत्तरं लेख्यं पूर्वावेदकसंनिधौ ।।१८।।\nततोर्थी लेखयेत्सद्यः प्रतिज्ञातार्थसाधनम् ।।\nचतुर्धा तच्च कथितं मुनिभिस्तत्त्वदर्शिभिः ।।१९ ।।\nलिखितं साक्षिणो भुक्तिश्चतुर्थी वैदिकी क्रिया ।।\nसारस्तु व्यवहाराणां प्रतिष्ठा समुदाहृता ।।3.324.२० ।।\nतत्सिद्धौ सिद्धिमाप्नोति विपरीतमतोन्यथा ।।\nअभियोगमनिस्तीर्य नैनं प्रत्यभियोजयेत् । २१ ।।\nकुर्यात्प्रत्यभियोगं च कलहे साहसेषु व ।।\nउभयोः प्रतिभुवौ ग्राह्यौ समर्थौ कार्यनिर्णये ।। ।। २२ ।।\nसाहसस्तेयपारुष्ये ह्यभिशापात्यये स्त्रियम् ।।\nविवादयेत्सद्य एव कालोऽन्यत्रेच्छया स्मृतः ।। २३ ।।\nदेशाद्देशान्तरं याति सृक्किणी परिलेढि च ।।\nललाटं स्विद्यते चास्य मुखं वैवर्ण्यमेति च ।।२४।।\nपरिशुष्यत्स्खलद्वाक्यो विरुद्धं बहु भाषते ।।\nअभियोगेथ वा साक्ष्ये दुष्टः स परिकीर्त्यते ।। २५ ।।\nआकारैरिङ्गितैर्गत्या चेष्टितैर्भाषितेन च ।।\nनेत्रवक्त्रविकाराभ्यां गृह्यतेंऽतर्गतं मनः ।। २६ ।।\nत्रिपक्षाद्विजितो ज्ञेयस्तूत्तरस्याप्रयच्छतः ।।\nसर्वेष्वेव विवादेषु बलवत्युत्तरा क्रिया।।२७।।\nआधौ प्रतिग्रहे क्रीते पूर्वात्तु बलवत्तरा ।।\nसर्वोपद्रवकर्तारमेकदेशविभावितम् ।।२८।।\nसर्वस्माद्धीयते चार्थादिति धर्मविदो विदुः ।।\nबलोपधिनिवृत्ताँस्तु व्यवहारान्निवर्त्तयेत् ।।२९।।\nस्त्रीनक्तमन्तरागारबहुशत्रुकृताँस्तथा ।।\nरोगार्त्तभीतव्यसनिबालशिष्यकृतानि तु ।। 3.324.३० ।।\nअकृतानि विजानीयात्तथा दासकृतानि तु।।\nगुरोर्वाक्येन शिष्यस्य पितृवाक्यात्सुतस्य च ।। ३१ ।।\nदासस्य स्वामिवाक्येन व्यवहारस्तु सिद्ध्यति ।।\nस्त्रीकृतान्यप्रमाणानि कार्याण्याहुरनापदि ।।३२ ।।\nविशेषतो धनक्षेत्रे दायादधनविक्रमाः ।।\nएतान्येव प्रमाणानि भर्ता यद्यनुमन्यते ।। ३३ ।।\nपुरः पत्युरभावेन राजा वा पितृपुत्रयोः ।।\nबाल आषोडशावर्षात्पौगण्डश्चाभिशस्यते ।। ३४ ।।\nपरतो व्यवहारज्ञः स्वतन्त्रः पितरं विना ।।\nअप्राप्तव्यवहारस्य स्वातंत्र्यं मातुरुच्यते ।। ३५ ।।\nअस्वतन्त्रकृतान्याहुरप्रमाणानि पंडिताः ।।\nनानियुक्तेन वक्तव्यं व्यवहारे कथंचन ।। ३६ ।।\nअनियुक्तवचो दण्ड्यो राजा रुक्मस्य कृष्णलम् ।।\nनियुक्तो न नियुक्तो वा विद्या वाक्यमुदाहरन् ।। ३७ ।।\nसर्वस्वरहितः कार्यो लेखकोऽनृतलेखकः ।।\nलेखकस्य च सभ्यानां साक्षिणां यश्च दूषकः ।।३८।।\nअनाहूतस्य चाह्वाने आहूतस्य च मोक्षणे ।।\nअजितोऽस्मीति मन्वानो ब्रूयात्तं तु पराजितम् ।। ३९ ।।\nराजा तान्विनयेद्विप्रान्दंडेन द्विगुणेन च ।।\nसभा वा न प्रवेष्टव्या वक्तव्यं वासमंजसम् ।। 3.324.४० ।।\nअब्रुवन्विब्रुवन्वापि नरो भवति किल्बिषी ।।\nपादो धर्मस्य कर्तारं पादः साक्षिणमेव च ।। ४१ ।।\nपादः सभासदः सर्वान्पादो राजानमृच्छति ।।\nराजा भवत्यनेनास्तु निन्दार्हो यत्र निन्द्यते ।। ४२ ।।\nएनो गच्छति कर्तारं मुच्यन्ते च सभासदः ।।\nछलं निरस्य भूतेन व्यवहारान्नयेन्नृपः।।४३।।\nभूतमप्यनुपन्यस्तं व्यवहारेण हीयते।।\nसपणश्चेद्विवादः स्यातद्धनं दापयेन्नरः।।\nदण्डं च स्वपणं चैव धनिके धनमेव च।।४४।।\nन सा सभा यत्र न संति वृद्धा न ते वृद्धा ये न वदंति धर्मम्।।\nन तद्धर्मं यत्र न सत्यमस्ति न तत्सत्यं यच्छलेनानुविद्धम्।।४५।।\nइति श्रीविष्णुधर्मोत्तरे तृ०ख० मा० संवादे मुनीन्प्रति हंसगीतासु व्यवहारनिरूपणो नाम चतुर्विंशत्युत्तरत्रिशततमोऽध्यायः ।।३२४।।\n3.225\nहंस उवाच ।।\nसंभोगो दृश्यते यत्र न दृश्येतागमः क्वचित् ।।\nआगमः कारणं तत्र न भोगस्तत्र कारणम्।।१।।\nआगमेन विशुद्धेन भोगो याति प्रमाणताम् ।।\nअविशुद्धागमो भोगः प्रामाण्यं नैव गच्छति ।। २ ।।\nआहंतैवाभियुक्तः सन्नर्थानामुद्धरेत्पदम् ।।\nभुक्तिरेव विशुद्धा स्यात्प्राप्तानां पितृतः क्रमात्।।३।।\nअन्वाहितः .....   हेले विस्पष्टयाचितम् ।।\nअप्रत्यक्षं च यद्भुक्तं न चेद्भोगेन जीर्यते।।४।।\nपश्यतोऽब्रुवतो भूमेर्हानिर्विंशतिवार्षिकी ।।\nपरेण भुज्यमानाया धनस्य दशवार्षकी ।। ५ ।।\nत्रिभिरेव तु यद्भुक्तं पुरुषैस्तु यथाविधि ।।\nलेख्याभावेपि तं तत्र चतुर्थः समवाप्नुयात् ।। ६ ।।\nआगमोप्यधिको भुक्तेर्विनापूर्वक्रमागतात् ।।\nआगमोपि बली नैव भुक्तिस्तत्रापि यत्र न।।७।।\nआध्याभिहस्ता स भृशं विनेया दण्डेन विप्रा द्विगुणेन राज्ञा ।।\nलोके न दुष्टः स तु कंटकः स्यात्पापात्मनां मूर्धनि तिष्ठतीति।।।।।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु भोगलक्षणवर्णनो नाम पञ्चविंशत्युत्तरत्रिशततमोऽध्यायः ।। ३२५ ।।"
  }
]
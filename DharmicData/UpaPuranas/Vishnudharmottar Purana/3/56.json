[
  {
    "text": "3.56\nमार्कण्डेय उवाच ।।\nरक्तं जटाधरं वह्निं कुर्याद्वै ध्रूम्रवाससम् ।।\nज्वालामालाकुलं सौम्यं त्रिनेत्रं श्मश्रुधारिणम् ।। १ ।।\nचतुर्बाहुं चतुर्दंष्ट्रं देवेशं वातसारथिम् ।।\nचतुर्भिश्च शुकैर्युक्तं धूमचिह्नरथे स्थितम् ।। २ ।।\nवामोत्सङ्गगता स्वाहा शक्रस्येव शची भवेत् ।।\nरत्नपात्रकरा देवी वह्नेर्दक्षिणहस्तयोः ।। ३ ।।\nज्वालात्रिशूलौ कर्तव्यौ चाक्षमाला तु वामके ।।\nरक्तं हि तेजसो रूपं रक्तवर्णं ततः स्मृतम् ।। ४ ।।\nवातसारथिता तस्य प्रत्यक्षं धूम्रक्षेत्रता ।।\nप्रत्यक्षा च तथा प्रोक्ता यागधूम्राभवस्त्रता ।। ५ ।।\nअक्षमालां त्रिशूलं च जटाजूटत्रिनेत्रता ।।\nसर्वाभरणधारित्वं व्याख्यातं तस्य शम्भुना ।। ६ ।।\nज्वालाकारं परं धाम हुतं तेन प्रतीच्छति ।।\nगृहीत्वा सर्वदेवेभ्यो ततो नयति शत्रुहन् ।। ७ ।।\nवाग्दण्डमथ धिग्दण्डं धनदण्डं तथैव च ।।\nचतुर्थं वधदण्डं च दंष्ट्रास्तस्य प्रकीर्तिताः ।। ८ ।।\nश्मश्रु तस्य विनिर्दिष्टं दर्भाः परमपावनम् ।।\nये वेदास्ते शुकास्तस्य रथयुक्ता महात्मनः ।। ९ ।।\nआग्नेयमेतत्तव रूपमुक्तं पापापहं सिद्धिकरं नराणाम् ।।\nध्येयं तवैतन्नृप होमकाले सर्वाग्निकर्मण्यपराजितेन ।। 3.56.१० ।।\nइति श्रीविष्णुधर्मोत्तरे तृतीयखण्डे मा० व० सं० अग्निरूपनिर्माणो नाम षट्पञ्चाशत्तमोऽध्यायः ॥५६॥\n3.57\nमार्कण्डेय उवाच  ॥\nविरूपाक्षो विवृत्ताक्षः प्रांशुदण्डोज्ज्वलाननः ॥\nऊर्ध्वकेशो हरिश्छमश्रुर्द्विबाहुर्भीषणाननः ॥१॥\nवर्णेन रक्तकृष्णाङ्गः कृष्णाम्बरधरस्तथा ॥\nसर्वाभरणधारी च दण्डरश्मिकरस्तथा ॥ २ ॥\nभार्या च तस्य कर्तव्या देवी निनृतितस्तथा ॥\nकृष्णाङ्गी कृष्णवदना पाशहस्ता तु वामतः ॥ ३ ।\nकालः प्रोक्तो विरूपाक्षो मृत्युर्हि निनृतिस्तथा ॥\nबिभर्ति तामसं रूपं वासांसि च ततो नृप ॥ ४ ॥\nमारणं तत्करे दण्डं बन्धनं चोष्ट्ररश्मयः ॥\nमहामोहस्तथैवोष्ट्रः कथितस्तस्य वामतः ॥९॥\nवपुर्विरूपाक्षमिदं प्रदिष्टं रक्षोधिपस्याप्रतिमस्य तस्य ।\nअतः परं वच्मि तवाद्य राजन्वायोस्तुरूपं परमस्य धाम्नः ॥ ९ ॥\nइति श्रीविष्णुधर्मोत्तरे तृतीयखण्डे मा० व० सं० विरूपाक्षरूपनिर्माणो नाम सप्तपञ्चाशत्तमोऽध्यायः ॥५७॥\n3.58\nमार्कण्डेय उवाच ॥\nवायुरम्बरवर्णस्तु तदाकारोम्बरो भवेत् ॥\nवाय्वापूरितवस्त्रश्च द्विभुजो रूपसंयुतः ॥ १ ॥\nगमनेच्छा शिवा भार्या तस्य कार्या च वामतः ॥\nकार्यो गृहीत वस्त्रान्तः कराभ्यां पवनो द्विज ॥ २ ॥\nतथैव देवी कर्तव्या शिवा परमसुन्दरी ॥\nव्याधितास्यस्तथा कार्यो देवो व्याकुलमूर्धजः ॥ ३ ॥\nवायुराश्रयतो धत्ते गन्धवर्णादिकं यतः ॥\nतस्मादञ्जनवर्णस्तु गमनस्य समाश्रयात् ॥ ४॥\nतदेव वसनं तस्य गगनं परिकीर्तितम् ॥\nया गतिः सा शिवा देवी योऽनिरुद्धश्च सोऽनिलः ॥ ९ ॥\nएतद्धि रूपं पवनस्य राजँस्तवोदितं स वै जगन्मयस्य ।॥\nदेव्याः शिवायाश्च महानुभाव परं पवित्रं विदितं द्विजानाम ।।6।।\nइति श्रीविष्णुधर्मोत्तरे तृतीयखण्डे मा० व० सं० वायुरूपनिर्माणोनामाष्टपञ्चाशत्तमोऽध्यायः॥५८॥\n3.59\nमार्कण्डेय उवाच\nअथातो रूपनिर्माणं वच्म्यहं भैरवस्य ते ॥\nलम्बोदरं तथा कुर्याद्वृत्तपिङ्गललोचनम् ॥ १ ॥\nदंष्ट्राकरालवदनं फुल्लनासापुटं तथा ॥\nकपालमालिनं रौद्रं सर्वतः सर्पभूषणम् ॥ २ ॥\nव्यालेन त्रासयन्तं च देवीं पर्वतनन्दिनीम् ॥\nसजलाम्बुदसंकाशं गजचर्मोत्तरच्छदम् ॥ ३ ॥\nबाहुभिर्बहुभिव्याप्तं सर्वायुधविभूषणैः ॥\nबृहत्सालप्रतीकाशैस्तथा तीक्ष्णनखैः शुभैः ॥ ४ ॥\nसाचीकृतमिदं रूपं भैरवस्य प्रकीर्तितम् ॥\nमहाकालस्य कथितमेतदेव च सन्मुखम् ॥ ५ ॥\nदेवी तु वामतः कार्या करे कार्यस्तु पन्नगः ।\nन चास्य पुरतः कार्या देवी पर्वतनन्दिनी ॥ ६॥\nशुक्ला न कार्या न तथास्य रक्ता समीपतो मातृगणप्रधाने ॥\nकार्यस्त्वथान्यः परिबर्हमस्य गणाश्च कार्या बहुरूपरूपाः ॥ ७॥"
  },
  {
    "text": "इति श्रीविष्णुधर्मोत्तरे तृतीयखण्डे मार्कण्डयवज्रसंवादे भैरवरूपनिर्माणो नामैकोनषष्टितमोऽध्यायः ॥ ५९ ॥\n3.60\n॥वज्र उवाच॥\nविष्णुभूम्यम्बराणां त्वं ब्रह्मणश्च तथा विभो ।।\nरूपनिर्माणमाचक्ष्व भृगुवंशविवर्धन ।। १ ।।\nमार्कण्डेय उवाच ।।\nएकवक्त्रो द्विबाहुश्च गदाचक्रधरः प्रभुः ।।\nदेहविन्यासमपरं प्रागुक्तं कीर्तितं हरेः ।। २ ।।\nगान्धारी तु स्मृता मायी जगद्बन्धाय वैष्णवी ।।\nगदा देवकरे नित्यं सर्वभूतवशङ्करी ।। ३ ।।\nसैव लक्ष्मीर्धृतिः कीर्तिः पुष्टिः श्रद्धा सरस्वती ।।\nगायत्री वेदजननी कालरात्रिस्तथैव सा ।। ४ ।।\nसंसारभ्रमणं चक्रं चक्रं विष्णुकरे स्थितम् ।।\nधर्मचक्रं कालचक्रं भचकं च महाभुज ।। ५ ।।\nध्रुवो हि विप्णुर्भगवान्प्रदिष्टचक्रं सदा भ्रामयते स वीरः ।।\nएतेन कार्येण जगत्प्रधानः स चक्रहस्तो भगवान्प्रदिष्टः।।६।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे विष्णुरूपनिर्माणो नाम षष्टितमोऽध्यायः ।।६०।।"
  }
]
[
  {
    "text": "3.186\nमार्कण्डेय उवाच ।।\nकृष्णपक्षचतुर्दश्यां विरूपाक्षं तु पूजयेत्।।\nपौषमासादथारभ्य यावत्संवत्सरं व्रतम् ।।\nगन्धमाल्यनमस्कारधूपदीपान्नसम्पदा।।\nउष्ट्रं द्विजातये दद्याद्व्रतान्ते च परन्तप ।।२।।\nकृत्वा व्रतं वत्सरमेतदिष्टं भयं न चाप्नोति स राक्षसेभ्यः ।।\nकामानवाप्नोति भवत्यरोगो भयं च राजन्न च वेत्ति किंचित् ।। ३ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे विरूपाक्षव्रतवर्णनो नाम षडशीत्युत्तरशततमोऽध्यायः ।। १८६ ।।\n3.187\nमार्कण्डेय उवाच ।।\nयत्र क्वचन नद्यां च यत्र कृष्णचतुदर्शी ।।\nअनर्काभ्युदिते काले देवं संपूजयेद्यमम् ।।१।।\nधूम्रोर्णं चित्रगुप्तं च कालपाशौ च यादव ।।\nमृत्युं स्वर्गं च धर्मज्ञं गन्धमाल्यान्नसम्पदा ।। २।।\nयमो दधार इत्यर्चां तिलाँश्च जुहुयात्ततः ।।\nनमो यमायेति तथा स्त्रीशूद्रस्य विधीयते ।। ३ ।।\nकृसरं भोजनं विप्रान्यथा शक्ति नरोत्तम ।।\nदद्याद्व्रतान्ते विप्राय तथैव च पयस्विनीम् ।। ४ ।।\nकृत्वा व्रतं वत्सरमेतदिष्टं न याति राजन्नरकं मनुष्यः ।।\nप्राणक्षयं प्राप्य स याति नाकं मानुष्यमासाद्य च धर्मवान्स्यात् ।। ५ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे यमव्रतवर्णनो नाम सप्ताशीत्यु त्तरशततमोऽध्यायः ।। १८७ ।।\n3.188\nशुक्लपक्षादथारभ्य फाल्गुनस्य नराधिप ।।\nपूजयेत्तु चतुर्दश्यां सोपवासो महेश्वरम् ।।१।।\nगन्धमाल्यनमस्कार धूपदीपान्नसंपदा ।।\nव्रतान्ते गां तथा दद्यादग्निष्टोमफलं लभेत् ।। २ ।।\nएतदेव व्रतं कृत्वा शुक्लपक्षे तु वत्सरम् ।।\nपुण्डरीकमवाप्नोति कुलमुद्धरति स्वकम् ।। ३ ।।\nचतुर्दशीद्वयं चैतत्कृत्वा संवत्सरं नरः ।।\nमासिमासि तथा भक्त्या सर्वान्कामानवाप्नुयात् ।। ४ ।।\nआसाद्य कामांश्च महेश्वरस्य तत्रोष्य कालं सुचिरं च राजन् ।।\nसायुज्यमायाति महेश्वरस्य सर्वेश्वस्याप्रतिमस्य तस्य ।। ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे महेश्वरव्रतवर्णनो नामाष्टाशीत्युत्तर शततमोऽध्यायः।।१८८।।\n3.189\n।। मार्कण्डेय उवाच ।।\nप्रभास्वरा बर्हिषद अग्निष्वात्तास्तथैव च ।।\nक्रव्यादश्चोपहूताश्च आज्यपाश्च सुकालिनः ।। १ ।।\nपूज्याः पितृगणा राजन्नुपवासेन नित्यशः ।।\nचैत्रशुक्लादथारभ्य पञ्चदश्यां नराधिप ।।२ ।।\nश्राद्धं तदह्नि कुर्वीत यावत्संवत्सरं भवेत् ।।\nगन्धमाल्यनमस्कारधूपदीपान्नसम्पदा ।। ३ ।।\nसंवत्सरान्ते दद्याच्च तथा धेनुं पयस्विनीम् ।।\nब्राह्मणाय महाभाग पितृभक्ताय भक्तितः ।। ४ ।।\nकृत्वा व्रतं वत्सरमेतदिष्टं प्राप्नोति लोकं च तथा स तेषाम् ।।\nतत्रोष्य राजन्सुचिरं सुकालं प्राप्नोति मोक्षं पुरुषप्रधान ।।५।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे पितृव्रतवर्णनो नामैकोननवत्युत्तर शततमोऽध्यायः।। १८९।।\n3.190\nमार्कण्डेय उवाच ।।\nकृष्णपक्षे पञ्चदश्यां चैत्रादारभ्य यादव ।।\nवह्निसम्पूजनं कृत्वा गन्धमाल्यान्नसम्पदा ।। १ ।।\nतिलैर्होमस्ततः कुर्यान्नाम्ना वह्नेर्नराधिप ।।\nसंवत्सरान्ते दद्याच्च सुवर्णं ब्राह्मणाय च ।। २ ।।\nकृत्वा व्रतं वत्सरमेतदिष्टं प्राप्नोति वित्तं सततं यशश्च ।।\nधर्मे मतिं रूपमनुत्तमं च कामान्यथेष्टान्पुरुषप्रधान ।। ३ ।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे वह्निव्रतवर्णनो नाम नवत्युत्तरशततमोऽध्यायः ।। १९० ।।"
  }
]
[
  {
    "text": "3.196\n।। मार्कण्डेय उवाच ।। ।।\nअश्वयुङ्मासि शुक्ले तु पौर्णमास्यां नरः शुचिः ।।\nसोपवासो नरेन्द्रस्तु देवं सम्पूजयेत्तथा ।। १ ।।\nशचीमैरावतं वज्रं मातलिं च नराधिप ।।\nगन्धमाल्यनमस्कारधूप दीपान्नसंपदा ।। २ ।।\nसंवत्सरान्ते कनकं तु दत्त्वा प्राप्नोति लोकं स पुरन्दरस्य ।।\nमानुष्यमासाद्य नरेन्द्रपूज्यो राजा भवेद्वा द्विजपुङ्गवो वा ।। ३ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे शक्रव्रतवर्णनो नाम षण्णवत्युत्तरशततमोऽध्यायः ।। १९६ ।। ।।\n3.197\n।। मार्कण्डेय उवाच ।। ।।\nउपोषितश्चतुर्दश्यां पौर्णमास्यां नरोत्तमः ।।\nपञ्चगव्यं पिबेत्पश्चाद्धविष्याशी तथा भवेत् ।। १ ।।\nसंवत्सरं तथा कृत्वा मासपापात्प्रमुच्यते ।।\nतस्मात्सर्वप्रयत्नेन मासिमासि समाचरेत् ।।२।।\nसंवत्सरं प्राप्य नरेन्द्रलोकं तत्रोष्य राजन्सुचिरं द्विजेन्द्रः ।।\nमानुष्यमासाद्य नरेन्द्रपूज्यो राजा भवेद्वा द्विजपुङ्गवो वा ।। ३ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे ब्रह्मकूर्चवर्णनो नाम सप्तनवत्युत्तरशततमोऽध्यायः ।। १९७ ।।\n3.198\n।। मार्कण्डेय उवाच ।। ।।\nयोगभूतं हरिं देवं चतुर्दश्या मुपोषितः ।।\nअर्चयेत्पौर्णमास्यां तु सोऽश्वमेधफलं लभेत् ।। १ ।।\nब्रह्मभूतममावस्यां पौर्णमास्यां तथैव च ।।\nराजसूयमवाप्नोति कुलमुद्धरति स्वकम् ।। २ ।।\nब्रह्मभूतममावस्यां पौर्णमास्यां च पूजयेत् ।।\nयोगभूतं परिचरन्केशवं महदाप्नुयात् ।। ३ ।।\nअत्यर्थं प्रीतिमायाति मासपक्षान्तयोः सदा ।।\nपूजितः सोपवासेन भक्त्या देववरो हरिः ।। ४ ।।\nमहाव्रतमिदं ख्यातं सर्वकल्मषनाशनम् ।।\nसंवत्सरमिदं कृत्वा नाकपृष्ठे महीयते ।। ५ ।।\nसर्वपापप्रशमनं व्रतमेतत्प्रकीर्तितम् ।।\nस्ववित्तशक्तिरेवात्र सर्वकर्मसु कारणम् ।। ६ ।।\nकृत्वा व्रतं द्वादशवत्सराणि प्राप्नोति लोकं पुरुषोत्तमस्य ।।\nतत्रोष्य राजन्सुचिरं सुकालं प्राप्नोति मोक्षं पुरुषस्ततोन्ते ।। ७ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे महाव्रतं नामाष्ट नवत्युत्तरशततमोऽध्यायः ।। १९८ ।।\n3.199\nवज्र उवाच ।।\nभगवन्कर्मणा केन तिर्यग्योनौ न जायते ।।\nम्लेच्छदेशे च पुरुषस्तं ममाचक्ष्व पृच्छतः ।। १ ।।\nमार्कण्डेय उवाच ।।\nमेषसंक्रमणे भानोः सोपवासो नरोत्तमः ।।\nपूजयेद्भार्गवं रामं देवं शक्त्या यथाविधि ।। २ ।।\nकन्यासंक्रमणे प्राप्ते तथा कृष्णं च पूजयेत् ।।\nतथा मिथुनसंक्रान्तौ पूजयेद्भोगशायिनम् ।। ३ ।।\nतथा कुलीरसंक्रान्तौ वराहमपराजितम् ।।\nनरसिंहं तथा देवं सिंहसंक्रमणे विभुम् ।।\nकन्यासंक्रमणे देवं स्त्रीरूपं पूजयेन्नरः ।। ४ ।।\nतुलासंक्रमणे प्राप्ते वामनं नृप पूजयेत् ।।\nतथा वृश्चिकसंक्रान्तौ देवदेवं त्रिविक्रमम् ।। ५ ।।\nधनुःसंक्रमणे देवं तथाश्वशिरसं नृप ।।\nतथा मकरसंक्रान्तौ रामं दशरथात्मजम् ।। ६ ।।\nकुंभसंक्रमणे राजन्रामं यादवनन्दनम् ।।\nमीनसंक्रणे मत्स्यं वासुदेवं तु पूजयेत् ।।७।।\nपटे वा यदि वार्चायां गन्धमाल्यान्नसंपदा ।।\nप्रादुर्भावस्य नाम्नाश्च होमं कुर्वीत पार्थिव।।८।।\nव्रतान्ते जलधेनुं च च्छत्रोपानत्समन्विताम्।।\nवस्त्रयुग्मयुतां दद्यात्प्रतिमासं च काञ्चनम् ।।\nरात्रौ च दीपमालाभिर्देवदेवं तु पूजयेत् ।। ९ ।।\nकृत्वा व्रतं वत्सरमेतदिष्टं म्लेच्छेषु तिर्यक्षु न चापि जन्म ।।\nप्राप्नोत्यवाप्नोति चिरं च नाकं कामं तथाप्नोति मनोभिरामम् ।। ३० ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे सुदेशजन्मावाप्तिव्रतवर्णनो नाम नवनवत्युत्तरशततमोऽध्यायः।।१९९।।\n3.200\nवज्र उवाच ।।\nइष्टां जातिमवाप्नोति कर्मणा येन मानवः ।।\nतन्ममाचक्ष्व धर्मज्ञ त्वं हि सर्वविदुच्यसे ।। १ ।।\nमार्कण्डेय उवाच ।।\nपौरुषेषु सदा ते वै त्रिरात्रोपोषितो नरः ।।\nचैत्रमासादथारभ्य कार्तिके पूजयेद्धरिम् ।। २ ।।\nपौरुषेण च सूक्तेन ऋग्भिः पुष्पैः फलैस्तथा ।।\nधूपैर्दीपैस्तथान्नेन घृताहुतिभिरेव च ।। ३ ।।\nधेनुर्व्रतान्ते दातव्या कृत्वा संवत्सरं व्रतम् ।।\nयथेष्टां जातिमाप्नोति नात्र कार्या विचारणा ।। ४ ।।\nन केवलं जातिकरं प्रदिष्टं व्रतोत्तमं यावददीनसत्त्व ।।\nकामानभीष्टान्पुरुषस्य दद्यान्मोक्षं च दद्यात्पुरुषप्रधान ।। ५ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे इष्टजात्यवाप्तिव्रतवर्णनो नाम द्विशततमोऽध्यायः ।। २०० ।।"
  }
]
[
  {
    "text": "3.106\nमार्कण्डेय उवाच ।।\nआवाहनान्यतो वच्मि यान्यहं यदुनन्दन ।।\nतेषामन्ते पठेच्छ्लोकं प्रत्येकस्य महाभुज ।। १ ।।\nयाजकं यजमानं च श्रेयसाभ्येत्य योजय ।।\nइदमर्घ्यमिदं पाद्यं धूपोयं प्रतिगृह्यताम् ।। २ ।।\nआवाहयाम्यहं देवं वासुदेवं जगत्पतिम् ।।\nअमृताध्मातमेघाभं विद्युदृशवसाससम् ।। ३ ।।\nचतुर्वक्त्रं महाबाहुं चतुर्वेदधरं प्रभुम् ।।\nचतुराश्रमगोप्तारं चातुर्वर्ण्यधरं तथा ।। ४ ।।\nचतुर्युगं चतुष्केतुं चतुर्मूर्तिधरं परम् ।।\nचतुरंघ्रितनुं नाथं चतुर्विधविभावनम ।। ५ ।।\nजरायुजस्य कर्तव्यं तथा चाण्डोद्भवस्य च ।।\nसर्वगं वरदं नित्यं सूक्ष्मं स्थूलमजं विभुम् ।। ६ ।।\nआत्मस्थं च बहिस्थं च दूरस्थं चान्तिकं च तम् ।।\nगुणाधारं गुणैर्हीनं गुणातीतं गुणोत्तरम् ।। ७ ।।\nसगुणं निर्गुणात्मानं चाजेयं जगतः परम ।।\nएहि मे पुण्डरीकाक्ष शरणागत वत्सल ।।८।।\nक्षरपर्यन्तवक्त्रान्तर्निरस्तासुरमण्डल ।।\nगदावेगनिरस्तोग्रदैत्यनाथगणेश्वर ।।९।।\nउत्फुल्लचारुकमलविराजितकराम्बुज ।।\nशङ्खनादोद्भवश्वासमूढीकृतमहासुर ।। 3.106.१० ।।\nमहीकराम्बुजन्यस्तचरणद्वयराजित ।।\nकौस्तुभोद्भूतगोजालहतासुरविलोचन ।। ११ ।।\nवनमालाङ्कितोरस्क किरीटोद्भासितानन ।।\nयज्ञ यज्ञोपयज्ञाङ्गयज्ञयोने जगद्गुरो  ।। १२ ।।\nसर्वकामप्रदाचिन्त्य सर्वशक्तिबलान्वित ।।\nआवाहयाम्यहं देवं सङ्कर्षणमयोनिजम् ।। १३ ।।\nशशाङ्कशतसङ्काशं सजलाम्बुदवाससम् ।।\nक्रोधाग्निशमिताशेषकल्पांतभुवनत्रयम् ।। १४ ।।\nवाङ्मनःकायसम्भूतमलत्रितयनाशनम् ।।\nएहि संकर्षणाचिन्त्य देव भक्तजनप्रिय ।। १५ ।।\nलाङ्गूलाकृष्टदैत्येन्द्र दीनेक्षणनिरीक्षण ।।\nमुसलाग्रविनिर्भिन्न तमोमूर्तिविनाशन ।। १६ ।।\nहार्दमूर्ते निशीथस्य तमसश्च विनाशक ।।\nदेवमावाहयिष्यामि प्रद्युम्नमपराजितम् ।। १७ ।।\nदूर्वाङ्कुरदलश्यामं शशाङ्कांशुसमाम्ब रम् ।।\nकामं कामप्रदं शान्तं कमनीयं सुशोभितम् ।। १८ ।।\nसर्वमानभृतां देवं मनोविषयगोचरम् ।।\nप्रद्युम्नाभ्येहि देवेश प्रद्योतितचराचर ।। १९ ।।\nतेजोमूर्ते दुराधर्षं सूर्यकोटिसमप्रभ ।।\nअज्ञातमध्यपर्यन्त देवारिगणनाशन ।। 3.106.२० ।।\nचापकृष्टिविनिर्मुक्तशराहतजगत्त्रय ।।\nआवाहयाम्यहं देवं चानिरुद्धं जगद्गुरुम् ।।२१।।\nपद्मपत्राग्रसङ्काशं रक्ताम्बरविभूषणम् ।।\nअरुद्धमार्गं सर्वत्र दीप्तानलसमप्रभम्।।२२।।\nकार्यं परममीशानं जगत्कारणकारणम् ।।\nअनिरुद्ध त्वमभ्येहि व्याप्ताशेषचराचर ।। २३।।\nआकाशतुल्यसद्वज्रविदारितसुराहित ।।\nचर्मसञ्छादिताशेषभुवनादित्य विक्रम।।२४।।\n(सर्वेषां प्राणिनां कर्म्म संसारपरिपालक ।।२४।।)\nआवाहयिष्ये वरदं चानन्त दीप्ततेजसम् ।।\nफणावलिगताशीर्षमहीमण्डलधारिणम् ।।२५।।\nलांगलालिङ्गतकरं मुसलासक्तविग्रहम् ।।\nमहोच्छ्रितेन तालेन तथा चिह्नेन राजितम्।।२६।।\nएह्यनन्त महाभाग शेषाहे धरणीधर ।।\nशशाङ्क शतसङ्काश तथाम्बरसुशोभित ।। २७ ।।\nआधारः सर्वभूतानां त्वमेको भूतभावनः ।।\nत्वयेदं धार्यते विश्वं त्रैलोक्यं च जगत्पते ।। २८ ।।\nलक्ष्मीमावाहयिष्यामि विष्णोर्वक्षसि संस्थिताम् ।।\nपद्माननां पद्मकरां शशांकसदृशाम्बराम् ।। २९ ।।\nहितस्थां सर्वलोकस्य वरदां कामरूपिणीम् ।।\nसर्वगां सर्वजननीं देवीं त्रिभुवनेश्वरीम् ।। 3.106.३० ।।\nआगच्छ वरदे लक्ष्मि दुर्धरे भूतभावने ।।\nहरिप्रिये विशालाक्षि सर्वलोकनमस्कृते ।। ३१ ।।\nयत्र त्वं तत्र सकलं त्रैलोक्यं वरवर्णिनि ।।\nयुनक्षि भोगैः सकलं स्मृतिप्राप्तं जनं शुभम् ।। ३२ ।।\nतार्क्ष्यमावाहयिष्यामि मनोमारुतरंहसम् ।।\nपक्षवातसमुद्धूतसमस्तभुवनत्रयम् ।। ३३ ।।\nगरुडैर्हि समभ्येहि दीप्तानलचयोपम ।।\nमहाविषतमोग्रस्तनिर्विषीकरणाच्युत ।। ३४ ।।\nतालमावाहयिष्यामि केतुं संकर्षणस्य तु ।।\nएहि मे भगवँस्ताल समस्तभुवनेश्वर ।। ३५ ।।\nझषमावाहयिष्यामि कामकेतुं वरप्रदम् ।।\nएहि मे मकराग्र्येह समस्तभुवनेश्वर ।। ३६ ।।\nऋष्यमावाहयिष्यामि ऋषिराजं महाबलम् ।।\nएहि ऋष्य महाभाग कर्ममूर्ते दुरासद ।।३७।।\nदेवमावाहयिष्यामि नृसिंहं ज्ञानरूपिणम् ।।\nदंष्ट्राकरालवदनमलातमसितेक्षणम् ।। ३८ ।।\nसहस्रयमसक्रोधं सहस्रेन्द्रपराक्रमम् ।।\nसहस्रधनदनं स्फीतं मनसोप्यतिशीघ्रगम् ।। ।। ३९ ।।\nविद्युज्जिह्वं व्यादितास्यं भ्रुकुटीकुटिलाननम् ।।\nवह्निज्वालावलीपुञ्जदुर्निरीक्ष्यमुखश्रियम् ।।3.106.४० ।।\nआगच्छेह नृसिंहाद्य महाबलपराक्रम ।।\nवज्रतीक्ष्णनखाक्रान्तमहादैत्येन्द्रजीवित ।। ४१ ।।\nअज्ञानध्वान्तमातङ्गभङ्गविस्पष्टकेसर ।।\nमहामन्त्रकपाटोग्रदारुणाचिन्त्यविक्रम ।। ४२ ।।\nदेवमावाहयिष्यामि कापिलीं तनुमाश्रितम् ।।\nतेजोनिधानमजितं सागरात्मजवाडवम् ।। ४३ ।।\nएहि मे कपिलाद्येह परमात्मन्सनातन ।।\nध्यानवीक्षितसद्भाव सांख्यमार्गप्रवर्तक ।। ४४ ।।\nदेवमावाहयिष्यामि नृवराहं महाबलम् ।।\nभिन्नाञ्जनचयश्याम लीलोद्धृतवसुन्धर ।। ४५ ।।\nआगच्छ नृवराहेह हिरण्याक्षविनाशन ।।\nशेषाभभोगविन्यस्तमहाचरणपङ्कज ।। ४६ ।।\nशङ्खनादोद्भव त्राहि नियन्ता सुरनायकम् ।।\nदेवमावाहयिष्यामि वराहं वरदर्पितम् ।। ४७ ।।\nबालेन्दुलेखादंष्ट्राग्रविभासितजगत्त्रय ।।\nविस्मयोत्फुल्लनयन भूमिवीक्षितविग्रह ।। ४८ ।।\nबालेन्दुतुल्यदंष्ट्राग्र लीलोद्धृतवसुन्धर ।।\nएहि मे भगवन्देव वराहामितविक्रम ।। ४९ ।।\nनिरस्ताशेषदैत्येंद्र दीनभक्तजनोद्धर ।।\nधर्ममावाहयिष्यामि सर्वभूतसुखावहम् ।। 3.106.५० ।।\nदुर्विज्ञेयं बहुद्वारं खलमूर्तिदुरासदम् ।।\nएहि धर्म ममाभ्येहि भुवनत्रयपालक ।। ५१ ।।\nसमस्तपापशमन सर्वबाधाविनाशन ।।\nरुद्रमावाहयिष्यामि तेजोमूर्तिं दुरासदम् ।। ५२ ।।\nऐश्वर्यमतिगम्भीरं सर्वसंहारकारकम् ।।\nएहि मे भगवन्न्रुद्र जटामण्डल दुर्दृश ।। ५३ ।।\nनिर्दग्धाशेषभुवन तृतीयेक्षणतेजसा ।।\nदेवमावाहयिष्यामि ब्राह्मणं दीप्ततेजसम् ।। ५४ ।।\nचतुर्मुखं चतुर्बाहुं गुणाधीनं गुणोत्तरम् ।।\nदेवदेव त्वमभ्येहि पितामह सुरेश्वर ।। ५५ ।।\nसमस्तभुवनाध्यक्ष जगत्कारणकारण ।।\nभूमिमावाहयिष्यामि धारिणीं सर्वदेहिनाम् ।। ५६ ।।\nसर्वभूतप्रतिष्ठां च क्षितिं क्षोणीं सरस्वतीम् ।।\nएहि मे वरदे देवि वसुधे भूतभाविनि ।। ५७ ।।\nसर्वाश्रये महाभागे देववद्भयहारिणि ।। ५८ ।।\nशङ्खमावाहयिष्यामि नभोमूर्तिमथाव्ययम् ।। ५९ ।।\nशब्दयोनिं निरालम्बं समस्तभुवनाश्रयम् ।।\nएह्येहि शङ्खप्रवर पाञ्चजन्य महास्वन ।। 3.106.६० ।।\nशब्दमात्रहताशेषमहादानवमण्डल ।।\nपद्ममावाहयिष्यामि समस्तभुवनाश्रयम् ।। ६१ ।।\nअपां मूर्तिमयं सौम्यं पुण्डरीकमिति स्मृतम् ।।\nएहि पद्म महाभाग भूतभव्यभवप्रभो ।। ६२ ।।\nलक्ष्मीनिलय विस्तीर्ण ब्रह्मयोने जगन्मय ।।\nचक्रमावाहयिष्यामि क्षरत्पर्यन्तमण्डलम् ।। ६३ ।।\nवज्रनाभं विशालाक्षं वायुमूर्जितमव्ययम् ।।\nकालचक्रं जगच्चक्रं धर्मचक्रं सुदर्शनम् ।। ६४ ।।\nनित्यं सततगं देवं तृप्तं दानवशोणितैः ।।\nएहि चक्रामितशित जगत्पालनतत्पर ।। ६५ ।।\nदेवेन्द्रहृदयत्रासतमोनाशनतत्पर ।।\nगदामावाहयिष्यामि तेजोमूर्तिं दुरासदाम् ।। ६६ ।।\nगायत्रीं देवजननीं कालरात्रीं भयङ्करीम् ।।\nएहि कौमोदकि गदे समस्तासुरनाशिनि ।। ६७ ।।\nयासां त्वं गह्वरा प्रोक्ता वैष्णवी तु सुदुर्धरा ।।\nअहमावाहयिष्यामि सावन्तं नाम लाङ्गलम् ।।६८।।\nआगच्छ लाङ्गलास्येह व्याहृतिं भुवनत्रयम् ।।\nअहमावाहयिष्यामि सौधन्वं मुसलं प्रभुम् ।। ।। ६९ ।।\nआगच्छ मुसलाद्येह देवारिगणसूदन ।।\nचापमावाहयिष्यामि शार्ङ्गं रिपुनिषूदनम् ।। 3.106.७० ।।\nआगच्छ चाप वरद देवासुरगणप्रिय ।।\nशरमावाहयिष्यामि मोहनं रिपुमोहनम् ।। ७१ ।।\nएहि विद्धारिबलज गच्छारिस्त्रिभुवनेश्वर ।।\nचर्म चावाहयिष्यामि ख्यातमावरणेति यत्।।७२।।।\nचर्माभ्येहि विशाल त्वं सर्वस्यावरणं स्मृतम् ।।\nखड्गमावाहयिष्यामि नन्दकं नाम नामतः ।। ७३ ।।\nएहि खड्ग ममाशेषदैत्यनाथकुलान्तक ।।।\nअहमावाहयिष्यामि वनमालां सुखावहाम् ।। ७४ ।।\nवनमाले त्वमभ्येहि बुद्धाशेषजगत्त्रये ।।\nमणिमावाहयिष्यामि कौस्तुभं केशवाङ्गगम् ।।७५।।।\nकौस्तुभ त्वमिहाभ्येहि मरीचिविकचोद्भव ।।\nदेवमावाहयिष्यामि हरिं हयशिरोधरम् ।। ७६ ।।\nशशाङ्कशतसङ्काश वेदोद्धरणनिश्चित ।।।\nहयग्रीव त्वमभ्येहि शङ्खचक्रगदाधर ।। ७७ ।।\nवेदाहरणदुःखार्तसमाश्वासितपद्मज ।।\nअहमावाहयिष्यामि ऋग्वेदं पदभूषितम् ।। ७८ ।।।\nऋग्वेद त्वमिहाभ्येहि ब्रह्ममूर्ते वरप्रद ।।\nअहमावाहयिष्यामि यजुर्वेदमतिप्रियम् ।। ७९ ।।\nयजुर्वेद त्वमभ्येहि देवेशगणनायक ।।। ।\nअहमावाहयिष्यामि देवमाथर्वणं शुभम् ।। 3.106.८० ।।\nआगच्छाथर्ववेदेह सर्वकर्मफलप्रद ।।\nदेवमावाहयिष्यामि भोगिभोगासनस्थितम् ।। ८१ ।।\nभोगिभोगासनासीन समागच्छ जगद्गुरो ।।\nदेवमावाहयिष्यामि भोगिभोगशयं प्रभुम् ।। ८२ ।।\nलक्ष्मीसहायं वरदं लोकसाक्षिणमव्ययम् ।।\nएह्येहि पुण्डरीकाक्ष भोगिभोगाशयाच्युत ।। ८३ ।।\nत्रैलोक्यनाथ गोविन्द मधुकैटभसूदन ।।\nदेवमावाहयिष्यामि विष्णुदेवं त्रिविक्रमम् ।। ८४ ।।।।\nसमस्तभुवनातीत पादाक्रान्तजगत्त्रय ।।\nत्रिविक्रम त्वमभ्येहि दैत्यदीनाक्षिवीक्षित ।। ८५ ।।\nविकचोत्फुल्लनयन त्रिदशैः शतमीक्षित ।।\nअहमावाहयिष्यामि विश्वरूपधरं विभुम् ।। ८६ ।।\nश्वसन्तमनिशं वक्त्रैर्भूतग्राममशेषतः ।।\nसृजंति च महाराज सर्वभूतान्यनेकशः ।। ८७ ।।\nधारयन्तं शरीरेण सर्वं जगदिदं तथा ।।\nविश्वरूप त्वमभ्येहि सर्वायुधविभूषित ।। ८८ ।।\nसर्वभूतेन तातेन नानावर्णधरापह ।।\nदेहस्थाशेषभुवन जगत्कारणकारण।।८९।।\nदुर्निरीक्ष्यातिगम्भीर मायादर्शितविग्रह ।।\nदेवमावाहयिष्यामि मत्स्यं सलिलगोचरम्।।3.106.९०।।\nमत्स्यदेव त्वमभ्येहि लोकजीवधराच्युत ।।\nहंसमावाहयिष्यामि देवं ज्ञानप्रदं विभुम्।।९१।।\nहंस शीघ्रं त्वमभ्येहि सर्वज्ञानविनाशन।।\nकूर्ममावाहयिष्यामि धृतमन्दरपर्वतम्।।९२।।\nएह्येहि भगवन्कूर्म श्यामोत्पत्तिकराच्युत ।।\nदेवमावाहयिष्यामि स्त्रीरूपं धर्ममीश्वरम् ।। ९३ ।।\nस्त्रीरूपधारिन्नभ्येहि सुरसोमप्रदायक ।।\nनरमावाहयिष्यामि देवं तपसि निष्ठितम् ।। ९४ ।।\nनराभ्येहि महाभाग धर्ममूर्ते जगत्पते ।।\nदेवमावाहयिष्यामि तथा नारायणं प्रभुम् ।। ९५ ।\nनारायण समभ्येहि सर्वपापहराव्यय ।।\nहरिमावाहयिष्यामि देवेशं कनकप्रभम् ।। ९६ ।।\nहरे देव त्वमभ्येहि परदर्पविनाशक ।।\nकृष्णमावाहयिष्यामि सजलाम्बुदसन्निभम् ।। ९७ ।।\nकृष्णाभ्येहि महाभाग देवदेव जगत्प्रिय ।।\nदेवमावाहयिष्यामि दत्तात्रेयं तपोन्वितम् ।। ९८\nदत्तात्रेय त्वमभ्येहि वेदोद्धरणतत्पर ।।\nअहमावाहयिष्यामि वाल्मीकिं तपसां निधिम् ।। ९९ ।।\nवाल्मीके त्वमिहाभ्येहि वेदोद्धरणतत्पर ।।\nराममावाहयिष्यामि हतक्षत्त्रियमण्डलम् ।। 3.106.१०० ।।\nभागर्वाभ्येहि मे नाथ जटामण्डलदुर्दृश ।।\nआवाहनं करिष्यामि परशुं दीप्ततेजसम् ।। १०१ ।।\nआगच्छ परशो शीघ्रं लक्षीकृतवसुन्धर ।।\nपृथुमावाहयिष्यामि चक्रवर्तिनमूर्जितम् ।। १०२ ।।\nपृथो शीघ्रं त्वमभ्येहि पृथ्वीनाथ महाबल ।।\nराममावाहयिष्यामि कृतराक्षसनिग्रहम् ।। १०३ ।।\nराम शीघ्रं त्वमभ्येहि धर्मसेतो दुरासद ।।\nअहमावाहयिष्यामि प्रद्युम्नं भरतं विभुम् ।। १०४ ।।\nभरत त्वमिहाभ्येहि कृतगन्धर्वनिग्रह ।।\nअहमावाहयिष्यामि लक्ष्मणं रिपुनाशनम् ।। १०५ ।।\nलक्ष्मण त्वमिहाभ्येहि मेघनादास्त्रभास्कर ।।\nअहमावाहयिष्यामि शत्रुघ्नं दीप्ततेजसम् ।। १०६ ।।\nशत्रुघ्न शीघ्रमभ्येहि लवणासुरमर्दन ।।\nव्यासमावाहयिष्यामि वेदव्यासं जगद्गुरुम् ।। १०७ ।।\nवेदव्यास त्वमभ्येहि सर्वधर्मप्रदर्शक ।।\nअहमावाहयिष्यामि धर्मपुत्रं युधिष्ठिरम् ।। १०८ ।।\nयुधिष्ठिर त्वमभ्येहि सर्वधर्मभृतांवर ।।\nअहमावाहयिष्यामि भीमं मारुतपुत्रकम् ।। १०९ ।।\nभीमसेन त्वमभ्येहि शत्रुनाश तमोहर ।।\nअहमावाहयिष्यामि पार्थं रिपुनिषूदनम् ।। 3.106.११० ।।\nअर्जुनाभ्येहि मे शीघ्रं लघ्वीकृतवसुन्धर ।।\nअहमावाहयिष्यामि नकुलं रूपशोभितम् ।। १११ ।।\nनकुल त्वमिहाभ्येहि शङ्खचर्म्मधराच्युत ।।\nअहमावाहयिष्यामि सहदेवं रणप्रियम् ।। ११२ ।।\nसहदेव त्वमभ्येहि रूपद्रविणसंयुत ।।\nकृष्णामावाहयिष्यामि स्वर्गलक्ष्मीं मनोहराम् ।। ११३ ।।\nयाज्ञसेनि त्वमभ्येहि लक्षीकृतवसुन्धरे ।।\nसीतामावाहयिष्यामि रामपत्नीं यशस्विनीम् ।। ११४ ।।\nसीते देवि त्वमभ्येहि महीतलसमुक्षिते ।।\nअहमावाहयिप्यामि देवकीं कृष्णमातरम् ।।११५।।\nदेवकि त्वं समभ्येहि देवमातर्जगत्प्रिये ।।\nअहमावाहयिष्यामि यशोदां जगतः प्रियाम् ।।११६।।\nयशोदे त्वमिहाभ्येहि संवर्धितजनार्दने ।।\nदेवीमावाहयिष्यामि एकानाशीति विश्रुताम्।।११७।।\nएकानाशे त्वमभ्येहि कृष्णरक्षार्थमुद्यते ।।\nदेवीमावाहयिष्यामि रुक्मिणीं कृष्णवल्लभाम् ।। ११८ ।।\nरुक्मिणि त्वमिहाभ्येहि जगतामेकसुन्दरि ।।\nदेवीमावाहयिष्यामि सत्यभामां मनोहराम् ।।११९ ।।\nसत्यभामे त्वमभ्येहि देवि केशववल्लभे ।।\nदेवीस्त्वावाहयिष्यामि कृष्णपत्नीरहं शुभाः ।।3.106.१२०।।\nदेव्यः सर्वाः समायान्तु गान्धारीप्रमुखास्त्विह ।।\nराममावाहयिष्यामि मदविभ्रान्तलोचनम् ।। ३२१ ।।\nकुण्डलैकधरं शान्तं वनमालाविभूषितम् ।।\nएहि राम महाभाग रेवतीदयिताच्युत ।।१२२।।\nहतप्रलम्बसीराग्रव्याकृष्टयमुनोदक ।।\nकृष्णमावाहयिष्यामि तोयपूर्णाम्बुदच्छविम् ।। १२३ ।।\nचाणूरबलदर्पघ्नं कंसासुरविनाशनम् ।।\nएहि कृष्ण महाभाग लक्षीकृतवसुन्धर ।। १२४ ।।\nनिरस्तदानवश्रेष्ठ धृतगोवर्धनाचल ।।\nअहमावाहयिष्यामि प्रद्युम्नं मकरच्छविम् ।। १२५ ।।\nदेवारिशम्बरप्राणतस्करं रतिवल्लभम् ।।\nप्रद्युम्न त्वमिहाभ्येहि परसैन्यविनाशन ।। १२६ ।।\nअहमावाहयिष्यामि अनिरुद्धं  जगद्गुरुम्।।\nबाणासुरमहासैन्यसमुद्र वडवानल ।। १२७ ।।\nअनिरुद्ध त्वमभ्येहि महाबलपराक्रम ।।\nखड्गपाणे महाभाग ऊषाहृदयवर्द्धन ।। ३३८।।\nसाम्बमावाहयिष्यामि गदापाणिं महाबलम् ।।\nएहि साम्ब महाभाग नाशिताशेषदानव ।। १२९ ।।\nअहमावाहयिष्यामि युयुधानं बलोत्कटम् ।।\nयुयुधान त्वमभ्येहि दीर्घबाहोऽरिमर्दन ।। 3.106.१३० ।।\nअहमावाहयिष्यामि सौभद्रमपराजितम् ।।\nवसुभद्रं च धर्मज्ञं नीलाम्बरधरावुभौ ।। १३१ ।।\nवासुदेवप्रतीहारौ प्राप्तहस्तौ सुलोचनौ ।।\nतप्तजाम्बूनदाकारौ महाबलपराक्रमौ ।। १३२ ।।\nसुभद्र शीघ्रमागच्छ पूर्वद्वारस्य वामतः ।।\nगणैः सानुचरैः सार्द्धं भव सन्निहितः सदा ।। १३३ ।।\nअहमावाहयिष्यामि तथाषाढं बलान्वितम् ।।\nयज्ञतातं च धर्मज्ञं पीताम्बरधरावुभौ ।। १३४ ।।\nनीलजीमूतसङ्काशौ तथा मुद्गरधारिणौ ।।\nसङ्कर्षणप्रतीहारौ चारुरूपौ मनोहरौ ।। १३५ ।।\nआषाढ त्वमिहागच्छ दक्षिणद्वारवामतः ।।\nगणैः सानुचरैः सार्धं भव सन्निहितः सदा ।। १३६ ।।\nयज्ञतात त्वमभ्येहि द्वारदक्षिणतो भव ।।\nगणैः सानुचरैः सार्धं भव सन्निहितः सदा ।। १३७ ।।\n( जयमावाहयिष्यामि दीप्ततेजसमच्युतम् ।।\nविजयं च विशालं च पाटलाम्बरधारिणौ ।। १३८ ।।\nशशांकांशुप्रतीकाशौ तथोभौ खड्गधारिणौ ।।)\nप्रद्युम्नस्य प्रतीहारौ कामदेवौ सुवर्चसौ ।। १३९ ।।\nजय शीघ्रं त्वमभ्येहि पश्चिमद्वारवामतः ।।\nगणैः सानुचरैः सार्धं भव संनिहितः सदा ।। 3.106.१४० ।।\nविजय त्वमिहाभ्येहि द्वारदक्षिणतो भव ।।\nगणैः सानुचरैः सार्धं भव सन्निहितः सदा ।। १४१ ।।\nअहमावाहयिष्यामि तथा मोदं जगत्प्रियम् ।।\nप्रमोदं च महावीर्यं श्वेताम्बरधरावुभौ ।। १४२ ।।\nसिन्दूरारुणसङ्काशौ शक्तिहस्तौ बलोत्कटौ ।।\nअनिरुद्धप्रतीहारौ महाबलपराक्रमौ ।। १४३ ।।\nआमोद शीघ्रमभ्येहि द्वारदक्षिणतो भव ।।\nगणैः सानुचरैः सार्धं भव सन्निहितः सदा ।। १४४ ।।\nसर्वानावाहयिष्यामि वासुदेवगणानहम् ।।\nवासुदेवसमाकारान्वासुदेवपराक्रमान् ।। १४५ ।।\nप्रद्युम्नस्य समाकारान्प्रद्युम्नाभपराक्रमान् ।।\nप्रद्युम्नस्य गणाः शीघ्रमायांतु भुवनेश्वराः ।। १४६ ।।\nसर्वकामप्रदा वीरा सर्वेशाः सर्वशक्तयः ।।\nसर्वानावाहयिष्यामि अनिरुद्धगणानहम् ।। १४७ ।।\nअनिरुद्धसमाकाराननिरुद्धपराक्रमान् ।।\nअनिरुद्धगणाः शीघ्रमायान्तु भुवनेश्वराः ।। १४८ ।।\nसर्वकामप्रदा वीरा सर्वेशाः सर्वशक्तयः ।।\nप्रादुर्भावगतस्येव विष्णोरमिततेजसः ।। १४९ ।।\nनोक्तमावाहनं यत्र वासुदेवोक्तमञ्जसा ।।\nकार्यमावाहनं तत्र सर्वगस्य महात्मनः ।।\nअथ वा विष्णुरूपोक्तमेतत्सारं तवेरितम् ।।3.106.१५० ।।\nआवाहने ये कथितास्तु मन्त्रा ज्ञेयास्त एवेह विबोधनेऽपि ।।\nआवाहने तत्र विबोधने तु बुधैः प्रयोज्यं यदुवंशनाथ।। १५१ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे शेषसर्वदेवावाहनवर्णनो नाम षडुत्तरशततमोऽध्यायः ।। १०६ ।।\n3.107\nमार्कण्डेय उवाच ।।\nप्रोक्तो विबोधने वीर मंत्रो हि न दिवौकसाम् ।।\nवासुदेवस्य वक्ष्यामि तव राजन्निबोधनम् ।। १ ।।\nदेवं विबोधयिष्यामि वासुदेवमजं विभुम् ।।\nअनादिमध्यपर्यन्तं महाबलपराक्रमम् ।। २ ।।\nअनन्तं सर्वगं नाथं महद्भ्योपि महत्तरम् ।।\nसू्क्ष्मातिसूक्ष्मं दूरस्थं सन्निकर्षगतं तथा ।। ३ ।।\nनारायणं मृदुकरं देवं शार्ङ्गधनुर्धरम् ।।\nअतसीकुसुमश्यामं पीतवाससमच्युतम् ।। ४ ।।\nविबुद्धः पुण्डरीकाक्षः शरणागतवत्सलः ।।\nसंसारसरसीमग्नभग्ननागकृतकृप ।। ५ ।।\nचक्रपर्यन्तच्छिन्नाग्र दुःस्वप्नग्राहदुर्धर ।।\nसंसेवितमहायोगनिद्रासम्मीलितेक्षण ।। ६ ।।\nशेषाहिभोगपर्यन्तविस्तीर्णशयनाच्युत ।।\nतत्फणावलिरत्नांशुवितानककृतोत्तर ।। ७ ।।\nलक्ष्मीसंवाह्यमानांघ्रिकमलद्वयराजित ।।\nनिर्णाशितमहादैत्य कृतक्षेमजगत्त्रय ।। ८ ।।\nशीतांशुरश्मिजालाभ दुग्धाम्भोधिशयाच्युत ।।\nभक्तानां नरकश्वभ्रनिपातभयनाशन ।। ९ ।।\nतेषां स्वलोकगमनदत्तहस्तावलम्बन ।।\nसंसारसागरोत्तारमहापोत जनार्दन ।। 3.107.१० ।।\nनामग्रहणमात्रेण घनावक्षयकारक ।।\nस्वतिमात्रकृताशेष मनोरथमहाफल ।। ११ ।।\nत्रिविक्रमक्रमाक्रान्तब्रह्माण्डोत्तरमण्डप ।।\nबालेन्दुकल्पदंष्ट्राग्र लीलोद्धृतवसुन्धर ।। १२ ।।\nएते विबोधयन्ति त्वां देवाः सेन्द्रपुरोगमाः ।।\nऋषयश्च महाभागाः त्रैलोक्यामलदर्शिनः ।। १३ ।।\nविबोधयति देव त्वां ब्रह्मा शुभचतुर्मुखः ।।\nयजुर्वेदो गदाभिस्तु गीर्भिदेववराच्युत ।। १४ ।।\nत्यज विबुधगणारिसूदनाद्य निद्रां भव भुवनपतेघसंचयापहो मे ।।\nत्वयि भवति हि यस्य नाथ भक्तिरुग्रा गतिरतिशयनी तु तस्य दैवतेभ्यः ।। १५ ।।\nइति श्रीविष्णुधर्मोत्तरे तृ० खण्डे मार्कण्डेयवज्रसंवादे वासुदेवविबोधनो नाम सप्तोत्तरशततमोऽध्यायः ।। १०७ ।।\n3.108\n।। वव्र उवाच ।। ।।\nभगवन्सर्वदेवानां मूर्तयः परिकीर्तिताः ।।\nपञ्चभूतयुता यस्मात्तस्मात्तेषां भृगूत्तम ।। १ ।।\nआवाहनविधिःप्रोक्तो यत्तद्युक्ततमं मतम् ।।\nआवाहिताः समायान्ति यत्र कामावसायिताम् ।। २ ।।\nआश्रित्य महिमां प्राप्तिं लघिमां च तथा सुराः ।।\nविष्णुः सर्वगतो देवो महद्भ्योपि महत्तरः ।। ३ ।।\nसूक्ष्मेभ्यश्चातिसूक्ष्मश्च सर्वव्यापी जगन्मयः ।।\nनास्ति किञ्चिज्जगत्यस्मिन्यत्र नास्ति जनार्दनः ।। ४ ।।\nसदसच्च महाभाग तेन व्याप्तं महात्मना ।।\nआवाहनेन किं कार्यं तस्य सर्वगतस्य तु ।। ५ ।।\nमहेंद्रिय महाभाग सर्वत्र परिपच्यते ।।\nएतन्मे संशयं छिन्धि त्वं हि सर्वविदुच्यसे ।। ६ ।।\nमार्कण्डेय उवाच ।।\nसर्वदेवगणा यद्वद्वज्र पिण्डितमूर्तयः ।।\nप्रादुर्भावगतोप्येवं देवो मधुनिषूदनः ।। ७ ।।\nपञ्चभूतयुता मूर्तिः सर्वा भवति मण्डिता ।।\nआद्यन्तमध्यसंयुक्ता सर्वस्यैव यदूत्तम।।८।।\nप्रादुर्भावगतो विष्णुर्यथा देवगणास्तथा ।।\nआहितः सन्निहितो भवतीति विनिश्चयः ।।९ ।।\nदेवस्य द्विविधा मूर्तिः परा चैव तथापरा ।।\nपरायाः पौरुषी मूर्तिः पञ्चभूतविराजिता ।। 3.108.१० ।।\nतया समूर्तिर्भवति सर्वगः परमेश्वरः ।।\nपुरुषेण विना लोके न किञ्चिदिह विद्यते ।। ११ ।।\nअनादिमध्यनिधनस्त्वप्रमेयतनुस्तथा ।।\nसर्वेन्द्रियमनाः शक्तिः सर्वतः स तथा नृप ।।१२।।\nप्रादुर्भावगतस्यापि तस्य या सर्वशक्तिता ।।\nइच्छतः सा विनिर्दिष्टा न त्वेषानिच्छतो नृप ।। १३ ।।\nपुरुषत्वे ह्यनन्तस्य या राजन्सर्वशक्तिता ।।\nनिसर्गसिद्धा सा ज्ञेया सदा सर्वत्र यादव ।। ।। १४ ।।\nआवाहनमथात्रापि क्रियते यज्जगत्पतेः ।।\nनित्यं संनिहितस्यापि सर्वत्र परमेष्ठिनः ।। १५ ।।\nकेवलं कारणं तत्र मनसस्तुष्टिकारणम् ।।\nआवाहितो मया देवः स्थाने सन्निहितोऽपि च ।। १६ ।।\nआवाहनं स्वतृप्त्यर्थं पुरुषस्य यथा स्थितम् ।।\nतथाप्यर्चा महाभाग स्वतुष्ट्यर्थं प्रयोजनम् ।। १७ ।।\nनित्यतृप्तस्य किं तस्य कार्यं भवति चार्चया ।। १८ ।।\nकेवलं भक्तितुष्ट्यर्थं स भक्तेभ्यः प्रतीच्छति ।।\nयोसावर्चयते देवो यत्र देवोर्च्यते बुधैः ।। १९ ।।\nअभ्यर्चते च यैर्भावैः सर्वे तद्विद्धि तन्मयम् ।।\nतस्यार्चाकरणं विद्धि कर्तृप्रीतिप्रयोजनम् ।। 3.108.२० ।।\nज्ञेयं तथैव चात्मानं तस्य सर्वगतस्य तु।।\nअनादिकारणं तेन नित्यतृप्तेन यादव ।। २१ ।।\nअनुग्रहार्थं भक्तानां चात्मनः संप्रवर्तितम् ।।\nअशरीरः शरीरस्थो यथा भवति भूपते ।। २२ ।।\nभक्तलक्षणबोधार्थं तथैवावाह्यते त्वसौ ।।\nअनाकारं महाराज लक्ष्यबन्धस्तु दुष्करः।।२३।।\nसाकारैर्लक्षबन्धस्तु कर्तुं वै शक्यते सुखम्।।\nविधिवच्च तथाकारः प्रादुर्भावगतस्य हि।।२४।।\nमयोक्तो राजशार्दूल पुरस्तादेव शास्त्रतः ।।\nभावो भवतु यो यस्मिन्भावनायां भवेन्नरः ।। २५ ।।\nतत्रैव भावनानेन कार्या चार्चा च यादव ।।\nआदौ कृत्वा महाभाग साकारे लक्षबन्धनम् ।। २६ ।।\nततः समर्थो भवति शून्ये ध्याने नरोत्तम।।\nएवमावाहनं तस्य तथा पूजा च यादव ।। २७ ।।\nप्रबुद्धैः क्रियते यत्नादात्मानुग्रहकारणम् ।।\nनित्यतृप्तो न तृप्त्यर्थमुपहारं प्रयच्छति ।। २८ ।।\nप्रतीच्छति महाराज भक्तानुग्रहकारकः ।।\nमोक्ष प्राप्तावुभावेतौ त्वया ज्ञेयौ महाभुज ।। २९ ।।\nज्ञानमार्गः क्रियामार्गः कृतो यश्च निराशिषः ।।\nवज्रबन्धाय भवति सकामेन क्रिया कृता।।\nनिष्कामेन कृता सैव मोक्षायैव विधीयते।।3.108.३० ।।\nआवाहिताः सन्निहितास्तदेव भवत्यवश्यं नृप मन्त्रयुक्ताः।।\nस्वतुष्टये देव वरस्य विष्णोरावाहन वज्र बुधैः प्रदिष्टम् ।। ३१ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे आवाहनप्रयोजनवर्णनो नामाष्टोत्तरशततमोऽध्यायः ।। १०८ ।।\n3.109\nवज्र उवाच ।।\nभगवन्होमविधिमाचक्ष्व ।\nतमुवाच भगवान्मार्कण्डेयः ।\nअधिवासितो भगवानग्निं प्रज्वाल्य परिसमूह्याज्येन विलीनेनोत्सवेन रक्षोघ्नमंत्राज्यभागान्तरं प्रागुक्तं हुत्वा वक्ष्यमाणैर्नामभिः स्वाहान्तैश्चतुर्थीप्रयुक्तैः यवतिलसिद्धार्थानेकैकेन नाम्ना अष्टौ वा अष्टाविंशति अष्टोत्तरशतं वाज्याहुतीर्जुहुयात् ।।\nॐनमो भगवते वासुदेवाय ।।\nॐनमो भगवते संकर्षणाय ।।\nॐनमो भगवते प्रद्युम्नाय ।।\nॐनमो भगवते अनिरुद्धाय ।।\nॐनमो भगवते पुरुषाय ।।\nॐनमो भगवते सत्याय ।।\nॐनमो भगवते अच्युताय ।।\nॐनमः श्रियै ।।\nॐनमः कालरात्र्यै ।।\nॐनमः सृष्ट्यै ।।\nॐनमो गरुडाय ।।\nॐनमस्तालाय ।।\nॐनमो मकराय ।।\nॐ नमो ऋष्याय ।।\nॐनमोऽनन्ताय ।।\nॐनमः कौस्तुभाय ।।\nॐनमो वनमालायै ।।\nॐनमः पृथिव्यै ।।\nॐनमः शङ्खाय ।।\nॐनमः पद्माय ।।\nॐनमो गदायै ।।\nॐनमश्चक्राय ।।\nॐनमो हलाय ।।\nॐनमो मुसलाय ।।\nॐनमश्चापाय ।।\nॐनमश्चर्मणे ।।\nॐनमः खड्गाय ।।\nॐनमो सुभद्राय ।।\nॐनमो वसुभद्राय ।।\nॐनमो आषाढाय ।।\nॐनमो यज्ञताताय ।।\nॐनमो जयाय ।।\nॐनमो विजयाय ।।\nॐनमो आमोदाय ।।\nॐनमः प्रमोदाय ।।\nततो व्याहृतिहोमः कार्यः ।\nततो गायत्र्या होमं कुर्यात ।\nततस्तद्विष्णोः परमं पदमित्यनया ततो वैष्णवगायत्र्या ।।\nततो युञ्जते मन इति अनुवाकेन ।।\nततः पुरुषसूक्तेन ।।\nततो रथो अक्षेष्विति ऋक्चतुष्टयेन ।।\nततश्चमकषट्केन ।।\nततस्त्वाज्येन ।।\nसंवत्सरादेवादिहोमपूर्वकेण कर्मणोत्तरतंत्रं समापयेत् ।।\nविष्णोः प्रतिष्ठा करणे होम एष प्रकीर्तितः ।।\nअन्यासां देवतानां च तल्लिङ्गैर्जुहुयाद्धविः ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे होमविधि वर्णनो नाम नवोत्तरशततमोऽध्यायः।।१० ९।।\n3.110\nमार्कण्डेय उवाच ।।\nअथ प्रतिष्ठादिदिवसे प्राप्ते शङ्खपटहतूर्यैः श्रीभगवन्तं विबोधयेत् ।।\nविबोधन मन्त्रं पठेत ।।\nततः कल्पकोटिमूर्तिधरोर्ध्वबाहुः कलशधरस्थपतिश्चात्र भगवान् यश्चेह भगवानिति मन्त्रेण देवागारं प्रविशेयुः।।\nततः पञ्चगव्य मिश्रसर्वौषधिः सर्वगन्धान्सर्वरत्नानि सुवर्णं च पिण्डिकाश्वभ्रे निखनेत् ।।\nतत्र च मन्त्रा भवंति।।\nमहाभागः ।।१।।\nभासः ।।\nत्रिसुपर्णः ।।\nभारुण्डम् ।।\nमृत्युलांगलम् ।।\nस्वस्ति न इंद्र द्वादशाध्यात्मम् ।।\nआत्मव्यूहं च ततः सांवत्सरोद्दिष्टे काले भगवन्तं सुसमं सदृष्टिपीठिकायाम् ।।\nध्रुवा द्यौरिति निश्चलमनेनैव मन्त्रेण कुर्यात् ।।\nनाम चास्योदीरयेत्।।\nप्रतिष्ठासाम च पठेत् ।\nसर्वश्च जनो लाजाकुसुमोत्करेण जयशब्देन कोलाहलं कुर्यात् ।।\nवादित्राणि वादयेत् ।।\nॐ नमो भगवते वासुदेवायेत्युदीरयेत् ।।\nब्रह्मसूक्तं च पठेत् ।।\nअग्नेरायुरसीति जीवादानं कुर्यात् ।।\nकल्पकश्च कलशपाणिः पठेत् ।।\nॐ प्रतिष्ठितोसि भगवन्सुप्रतिष्ठा भवत्वियम् ।।\nसान्निध्यं प्रतिपद्यस्व यजमानाभिवृद्धये ।।\nशन्नोस्तु द्विपदे नित्यं शन्नश्चास्तु चतुष्पदे ।।\nशन्नोस्तु सर्वलोकस्य शन्नो राज्ञस्तथैव च ।।\nयजमानः सभृत्यो यो सपुत्रपशुबान्धवः ।।\nरक्ष्यो भगवता नित्यं देशश्चायं नमोस्तु ते ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे भगवद्विबोधनमन्त्रवर्णनो नाम दशोत्तरशततमोऽध्यायः ।। ११० ।।"
  }
]
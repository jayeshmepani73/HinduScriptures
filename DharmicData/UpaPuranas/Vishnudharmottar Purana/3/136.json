[
  {
    "text": "3.136\nमार्कण्डेय उवाच ।।\nआराधनं हि देवस्य तस्य वक्ष्यामि यादव ।।\nविष्णोरमितवीर्यस्य तन्निबोध नराधिप ।। १ ।।\nवाय्वर्कचन्द्रदेहस्तु त्रिमूर्तिर्भगवान्हरिः ।।\nअग्निष्टोमो जगत्यस्मिँश्चन्द्रार्कौ परिकीर्तितौ ।। २ ।।\nसर्वाधारश्च भगवान्वायुः सर्वगतस्तथा ।।\nपञ्च भूतात्मकं सर्वं जगदेतच्चराचरम् ।। ३ ।।\nआधारभूतौ द्वावेतौ पृथिवी गगनं तथा ।।\nआधेयो विद्धि धर्मज्ञ तथा भूतत्रयं सदा ।। ४ ।।\nचन्द्रादित्यौ च वायुश्च सर्वस्य जगतो द्विज ।।\nआधाराधेयभावेन भूतैर्वृतमिदं जगत ।। ५ ।।\nनैव चास्ति जगत्यस्मिन्किञ्चिद्भूतविवर्जितम् ।।\nतस्माद्वा यादवश्रेष्ठ भूतैर्वृतमिदं जगत् ।।\nब्रह्माणं विद्धि भूमिं च गगनं तदनन्तरम् ।।\nअण्डस्यान्तः स्थिता देवा वाय्वर्कं तुहिनांशवः ।। ६ ।।\nपालयन्ति जगत्सर्वं सदेवासुरमानुषम् ।।\nतथैवाण्डस्थिताः सर्वे पालयन्ति जगत्त्रयम् ।। ७ ।।\nतथैव देहिनां देहे पालयन्ति शरीरगाः ।।\nवातपित्त कफत्वेन वाय्वर्कशिशिरांशवः ।। ८ ।।\nआधारं जगतो यद्वद् ब्रह्माण्डं परिकीर्तितम् ।।\nतथा देहे शरीरस्था देहिनां हि त्वगुच्यते ।। ९ ।।\nब्रह्माण्डे देहिदेहेऽपि गगनं दृश्यते द्वयोः ।।\nब्रह्माण्डवच्छरीराणि वाय्वर्कशिशिरांशवः ।। 3.136.१० ।।\nपालयन्ति महीपाल वातपित्तकफांशकाः ।।\nवाय्वर्कचन्द्र देहस्तु तस्माद्विष्णुस्त्रिमूर्तिधृत् ।। ११ ।।\nतस्य संपूजनं कार्यं यथावच्छृणु भार्गव ।।\nज्येष्ठशुक्लतृतीयायां निराहारो नरः शुचिः ।। १२ ।।\nत्रिमूर्तिपूजनं कुर्याद्द्वितीयायां यथाविधि ।।\nकूपनादेयताडाकमिश्रैः स्नातः शुचिर्जलैः ।। १३ ।।\nप्रत्यूषे पूजयेद्वायुमनुलिप्ते शुभे स्थले ।।\nगन्ध माल्यनमस्कारधूपदीपान्नसंपदा ।। १४ ।।\nहोमं कुर्याद्यवैर्मुख्यैर्वस्त्रं दद्याद्द्विजातये ।।\nमध्याह्ने पूजयेद्वह्नौ तथा सूर्यमतन्द्रितः ।। १५ ।।\nतिलांश्च जुहुयाद्वह्नौ दद्याद्द्विप्रेषु दक्षिणाम् ।।\nसूर्यास्तमनवेलायां जले चन्द्रं च पूजयेत् ।। १५ ।।\nघृतेन होमं कुर्वीत रजतं दक्षिणा स्मृता ।।\nनक्तं भुञ्जीत धर्मज्ञ तैलहीनं ततो नरः ।। १७ ।।\nपूर्णं संवत्सरं कृत्वा व्रतमेतदतन्द्रितः ।।\nस्वर्गलोकमवाप्नोति सहस्रपरिवत्सरान् ।। १८ ।।\nमानुष्यमासाद्य ततो राजा भवति गह्वरे ।।\nव्रतं कृत्वा महाराज पूर्णं संवत्सरत्रयम् ।। १९ ।।\nपञ्चवर्षसहस्राणि स्वर्गलोके महीयते ।।\nमानुष्यं च समासाद्य राजा भवति धार्मिकः ।। 3.136.२० ।।\nवीरो माण्डलिकः शूरः परचक्रभयंकरः ।।\nविरोगो दर्शनीयश्च सुभगो जनवल्लभः ।। २१ ।।\nकृत्वा द्वादशवर्षाणि व्रतमेतदनुत्तमम् ।।\nव्रतावसाने विप्राणां सहस्रं भोजयेत्ततः ।। २२ ।।\nभोज्यं त्रिमधुरं पेयं दद्याच्छक्त्या च दक्षिणाम् ।।\nततः स्वर्गमवाप्नोति वर्षाणां च शतं व्रती ।। २३ ।।\nततो मानुष्यमासाद्य राजा भवति पार्थिवः ।।\nप्रदीप्तचक्रो बलवान्धर्मराजो जनप्रियः ।। २४ ।।\nजन्मान्तरं समासाद्य ततो विप्रत्वमाप्नुयात् ।।\nततो ब्राह्मण्यमासाद्य मोक्षोपायं च विन्दति ।। २५ ।।\nआराधनं ते कथितं मयैतद्विष्णोस्त्रिदेहस्य महानुभाव ।।\nआराधितो येन जगत्प्रधान कामानभीष्टान्विदुषो ददाति ।। २६ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे श्रीविष्णुत्रिमूर्तिव्रतवर्णनो नाम षट्त्रिंशदुत्तरशततमोऽध्यायः ।। १३६ ।।\n3.137\n।। मार्कण्डेय उवाच ।।\nअतः परं प्रवक्ष्यामि विष्णुमूर्तिव्रतं तव ।।\nद्विधा तु देवदेवस्य मृर्तिर्भवति यादव ।। १ ।।\nघोरा चान्या शिवा चान्या घोरा भवति पावकः ।।\nशिवा चाम्बुपतिर्यस्मादग्नीषोमात्मकं जगत् ।। २ ।।\nद्विधा घोरा विनिर्दिष्टा द्विधा सौम्या ततः पुनः ।।\nघोरा वह्निश्च सूर्यश्च सौम्या सोमजलाधिपो ।। ३ ।।\nतेषां च पूजनं कार्यं प्रतिवत्प्रभृति क्रमात् ।।\nशुक्लपक्षादथारभ्य फाल्गुनस्य द्विजोत्तम ।।४।।\nआदित्यं पूजयेद्राजा प्रथमेह्नि परः शुचिः ।।\nद्वितीयेह्नि तथा वह्नि तृतीयेह्नि जलाधिपम्।। ५ ।।\nचतुर्थेह्नि शशांकं च यथावन्मानवोत्तम ।।\nतेषां तु रूपनिर्माणं कृत्वा तानर्चयेद्बुधः ।।६।।\nगन्धमाल्यनमस्कारधूपदीपान्नसंपदा ।।\nवचाहरिद्रया स्नानं प्रथमेह्नि समाचरेत् ।। ७ ।।\nद्वितीये यदुशार्दूल स्नानमामलकैः शुभम् ।।\nप्रियङ्गुणा तृतीये च चतुर्थे गौरसर्षपैः ।। ८।।\nगोधूमतिलधान्यैश्च यवैश्च दिवसं क्रमात् ।।\nहोमश्च कार्यो धर्मज्ञ दक्षिणां शृणु चाप्यथ ।। ९ ।।\nकुंकुमं रक्तवस्त्रं च चन्दनं छत्रमेव च ।।\nक्षीरेण चात्र कर्तव्यं प्रत्यहं प्राणधारणम् ।। 3.137.१० ।।\nएतत्संवत्सरं कृत्वा व्रतं पूर्णं नरोत्तम ।।\nसर्वकामसमृद्धस्य यज्ञस्थं फलमश्नुते ।। ११ ।।\nविमानेनार्कवर्णेन स्वर्गलोकं च गच्छति ।।\nतत्रोष्य सुचिरं कालं कुले महति जायते ।। १२ ।।\nमानुष्यमासाद्य भवत्यरोगो वसुन्धरेशो विजितारिपक्षः ।।\nधर्मे स्थितः सत्यपरो विनीतो जितेन्द्रियः सर्वजनाभिरामः।।१३।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे चतुर्मूर्तिव्रतवर्णनो नाम सप्तत्रिंशदुत्तरशततमोऽध्यायः ।। १३७ ।।\n3.138\n।। मार्कण्डेय उवाच ।। ।।\nइदमन्यत्प्रवक्ष्यामि चतुर्मूर्तिव्रतं तव ।।\nशक्रकीनाशवरुणधनाध्यक्षान्यदूत्तम ।। १ ।।\nचतुरात्मा विनिर्दिष्टो वासुदेवो जगत्पतिः ।।\nतेषां तु रूपनिर्माणं कृत्वा तानर्चयेद्बुधः ।। २।।\nगन्धमाल्यनमस्कारधूपदीपान्नसंपदा ।।\nआद्येह्नि चैत्रशुक्लस्य यजेत त्रिदशेश्वरम् ।। ३ ।।\nद्वितीयेह्नि यमं देवं तृतीये सलिलाधिपम् ।।\nचतुर्थेह्नि धनाध्यक्षं प्रत्यहं स्नानमाचरेत् ।। ४ ।।\nनदीप्रदेशमासाद्य देवदृक् प्रत्यहं क्रमात् ।।\nयवैस्तिलैस्तथाज्येन होमः स्यात्तिलतण्डुलैः ।। ५ ।।\nरक्तं पीतं तथा कृष्णं श्वेतं वस्त्रं दिनक्रमात् ।।\nशुभमेतद्व्रतं कृत्वा पूर्णं संवत्सरं नरः ।।\nनाकलोकमवाप्नोति यावदिन्द्राश्चतुर्दश ।। ६ ।।\nमानुष्यमासाद्य भवत्यरोगो वसुन्धरेशो विजितारिपक्षः ।।\nजनाभिरामः सुभगः प्रकृत्या ततोपि विप्रत्वमुपैति भूयः ।। ७ ।।\nइति श्रीविष्णुधर्मोत्तरे तृतीयखण्डे मार्कण्डेवज्रसंवादे चतुर्मूर्तिव्रतवर्णनो नामा ष्टात्रिंशदुत्तरशततमोऽध्यायः ।। १३८ ।।\n3.139\n।। मार्कण्डेय उवाच ।। ।।\nइदमन्यत्प्रवक्ष्यामि चतुर्मूर्तिव्रतं तव ।।\nविष्णुर्भूमिर्नभो ब्रह्मा तस्य रूपचतुष्टयम् ।। १।।\nतेषां तु रूपनिर्माणं कृत्वा तानर्चयेत्ततः ।।\nगन्धमाल्यनमस्कारधूपदीपान्नसंपदा ।।२।।\nआद्येह्नि चैत्रशुक्लस्य विष्णुं देवं समर्चयेत् ।।\nद्वितीयादिषु धर्मज्ञ भुवं त्वां च पितामहम् ।। ३ ।।\nपूर्वव्रतोक्तं सकलं विधानमपरं भवेत् ।।\nव्रतमेतं नरः कृत्वा स्वर्गलोकमवाप्नुयात् ।। ४ ।।\nमानुष्यमासाद्य भवत्यरोगो धर्माभिरामो द्रविणोपपन्नः ।।\nधनेन रूपेण सुखेन युक्तो जनाभिरामो विजितारिपक्षः ।। ५ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे तार्तीयकचतुर्मूर्तिव्रतवर्णनो नामैकोनचत्वारिंशदुत्तरशततमोऽध्यायः ।। १३९ ।।\n3.140\nमार्कण्डेय उवाच ।।\nइदमन्यत्प्रवक्ष्यामि चतुर्मूर्तिव्रतं तव ।।\nबलं ज्ञानं तथैश्वर्यं शक्तिश्च यदुनन्दन ।। १ ।।\nविख्यातं देवदेवस्य तस्य मूर्तिचतुष्टयम् ।।\nयदेव रूपं धर्मस्य बलस्योक्तं तदेव तु ।। २ ।।\nरूपं ज्ञानस्य ते प्रोक्तं नरसिंहं तथा नृप ।।\nरुद्ररूपमथैश्वर्यं कथितं ते मया नृप ।। ३ ।।\nशक्तिर्वराहः कथितो देवो मधुनिषूदनः ।।\nएवमेतन्मुखात्प्रोक्तं चतुर्मूर्तिधरस्य ते ।। ४ ।।\nपूर्वं बलमुखं तस्य वासुदेवमुखं भवेत् ।।\nदक्षिणं वदनं ज्ञानं देवं संकर्षणं विदुः ।। ५ ।।\nऐश्वर्यं पश्चिमं वक्त्रं रौद्रं पापहरं तथा ।।\nवराहमुत्तरं वक्त्रमनिरुद्धं प्रकीर्तितम ।।६।।\nत्रिरात्रोपोषितश्चैत्रे पूर्वं संपूजयेन्मुखम् ।।\nतथा वैशाखमासे तु पूजयेद्दक्षिणामुखम् ।।\nज्येष्ठे च पश्चिमं वक्त्रमाषाढेति तथोत्तरम् ।। ७।।\nगृहोपयोगि दातव्यं चैत्रे मासि द्विजातये ।।\nरणोपयोगि दातव्यं वैशाखे यादवोत्तम।।८।।\nयागोपयोगि दातव्यं तथा ज्येष्ठे द्विजातये।\nयज्ञोपयोगि दातव्यं मास्याषाढे तथैव च।।९।।\nव्रतमेतन्नरः कृत्वा पूर्णं मासचतुष्टयम् ।।\nपारणे प्रथमे प्राप्ते भवतीति विनिश्चयः।। 3.140.१० ।।\nपारणं प्रथमं कृत्वा स्वर्गलोके महीयते।।\nदशवर्षसहस्राणि स्वर्गं भुक्त्वा यथोदितम् ।। ११ ।।\nसौम्यादिषु च यामेषु द्वितीयं पारणं भवेत् ।।\nद्वितीयं पारणं कृत्वा भोजयेद्ब्राह्मणाञ्शुचिः ।।\nभोजनं गोरसप्रायं मृद्वीकाशर्करायुतम्  ।। १२।।\nप्राप्ते तृतीये द्विजपारणे च प्राप्नोति देवस्य सलोकतां सः ।।\nस्वर्गेन्दुलोकौ च तथोक्तकालं भुक्त्वा सुखी सर्वसमृद्धिकामः ।। १३ ।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे चतुर्थः चतुर्मूर्तिव्रतवर्णनो नाम चत्वारिंशदुत्तरशतमोऽध्यायः ।। १४० ।।"
  }
]
[
  {
    "text": "3.156\nमार्कण्डेय उवाच ।।\nअथातः संप्रवक्ष्यामि षण्मूर्तेरर्चनं तव ।।\nवसन्ते पूजयेन्नित्यं द्वौ मासौ मधुमाधवौ ।। १ ।।\nफलैः पुष्पैः कषायैस्तु ग्रीष्मेग्रीष्मे च पूजयेत् ।।\nमधुरेण महाराज प्रावृट्काले हिते च तम् ।।२ ।।\nअम्लेन पूजयेन्नित्यं शरदं लवणेन च।।\nबटुकेन च हेमन्ते तिक्तेन शिशिरे तथा ।।३।।\nनक्ताशनस्तथा तिष्ठेदृतूक्तं वर्जयेद्रसम् ।।\nब्राह्मणान्भोजयेच्चात्र ऋतूक्तं रसभोजनम्।। ।। ४ ।।\nसंवत्सरमिदं कृत्वा व्रतं परमपावनम् ।।\nअश्वमेधमवाप्नोति राजसूयं च विन्दति ।।५।।\nसर्वान्कामानवाप्नोति नात्र कार्या विचारणा ।।\nफलमक्षय्यमाप्नोति व्रतस्यास्य नरोत्तम ।। ६ ।।\nचैत्रादथारभ्य सिते च षष्ठीं संपूजयेद्यो ऋतुषट्कमेवम् ।।\nकृतोपवासस्तु यथोक्तमेतत्फलं लभेत्पूर्णमितीदमुक्तम् ।। ७ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे षण्मूर्तिव्रतवर्णनो नाम षट्पञ्चाशदुत्तरशततमोऽध्यायः ।। १५६।।\n3.157\nमार्कण्डेय उवाच ।।\nअतः परं प्रवक्ष्यामि सप्तमूर्तिव्रतं तव ।।\nचैत्रमासादथारभ्य प्रतिपत्प्रभृति क्रमात् ।। १ ।।।\nसुभास्वरा वर्हिषदो ह्यग्निष्वात्तास्तथैव च ।।\nक्रव्यादानुपहूताँश्च आज्यपांश्च सुकालिनः ।। २ ।।\nपूजयेत्प्रत्यहं राजन्गन्धमाल्यानुलेपनैः ।।\nनैवेद्यं कृसरं कुर्यात्तिलानग्नौ च होमयेत् ।। ३ ।।\nकृसरं भोजयेद्विप्रांस्तिलान्दद्याच्च दक्षिणाम् ।।\nनक्ताशनस्तथा तिष्ठेद्धविष्याशी नराधिप ।।४।।\nसंवत्सरमिदं कृत्वा व्रतं पुरुषसत्तम ।।\nव्रतावसाने दद्याच्च रजतस्य पलं द्विजे ।।५।।\nव्रतेनानेन चीर्णेन सूर्यलोकगतिर्भवेत् ।।\nत्रिदशैः पूज्यमानस्तु कामचारी विहङ्गमः ।। ६।।\nवर्षं समग्रं पुरुषस्तु कृत्वा संसारमोक्षं लभते नरेन्द्र।।\nकृत्वा तथा द्वादशवत्सराणि मानुष्यमासाद्य महीपतिः स्यात् ।।७।।\nइति श्रीविष्णुधर्मोत्तरे तृतीयखण्डे मा० संवादे सुभासुरादिपितृव्रतवर्णनो नाम सप्तपञ्चाशदुत्तरशततमोऽध्यायः ।। १५७ ।।\n3.158\nमार्कण्डेय उवाच ।।\nचैत्रमासादथारभ्य कृष्णपक्षदिने दिने ।।\nपातालपूजनं कुर्यात्प्रतिपत्प्रभृति क्रमात् ।।१।।\nरुक्मभौमं तथा भौमं पातालं नीलमृत्तिकम् ।।\nरक्तभौमं पीतभौमं श्वेतकृष्णमृदावपि।।२।।\nसुवर्णैर्गन्धमाल्यैश्च नैवेद्येन च भूरिणा ।।\nघृतदीपप्रदानेन वह्निसन्तर्पणेन च ।। ३ ।।\nएवं नक्ताशनं कृत्वा व्रतं संवत्सरं तदा ।।\nव्रतावसाने दद्याच्च दीपकं द्विजवेश्मसु ।। ४ ।।\nस तु वस्त्राणि राजेन्द्र यथावर्णानि चाप्यथ ।।\nव्रतमेतन्नरः कृत्वा नृणामधिपतिर्भवेत् ।।५।।\nपतिं लभन्ते नर देवकन्याः शतसहस्रशः ।।\nरमयन्ति महाराज यथैवेडविडस्तथा।।६।।\nकालेन चासाद्य मनुष्यलोकं राजा भवेच्छत्रुगणप्रमाथी।।\nबलेन रूपेण धनेन युक्तो महामतिः सर्वजगत्प्रधानः।।७।।\nइति श्रीविष्णुध० तृ० खण्डे मा० सं० पातालानां व्रतवर्णनो नामाष्टपञ्चाशदधिकशततमोऽध्यायः ।। १५८ ।।\n3.159\nमार्कण्डेय उवाच ।।\nअथातः संप्रवक्ष्यामि सप्तद्वीपव्रतं शुभम् ।।\nचैत्रशुक्लादथारभ्य प्रत्यहं दिनसप्तकम् ।। १ ।।\nजम्बुशाककुशक्रौञ्चशाल्मलिद्वीपसंज्ञितम् ।।\nगोमेदं पुष्करं चैव प्रत्यहं पूजयेत्क्रमात् ।। २।।\nनित्यमेव तथा स्नानं बहिरेव समाचरेत् ।।\nघृतेन होमं कुर्वीत सप्तसस्यं च दापयेत् ।। ३।।\nएकमन्नं तथा नक्तं सकृदेव समाचरेत् ।।\nअधःशायी भवेन्नित्यं तद्देवे दिवसत्रयम् ।।४।।\nपूर्णे संवत्सरे दद्याद्रजतस्य विनिर्मितम् ।।\nपलानान्तु शतेनैव संस्थानं द्वीपवत्कृतम् ।। ५ ।।\nव्रतमेतन्नरः कृत्वा पूर्णं संवत्सरं शुचिः ।।\nस्वर्गलोकमवाप्नोति यावदाभूतसंप्लवम् ।। ६ ।।\nमानुष्यमासाद्य समस्तद्वीपान्भुनक्ति भूमिं विजितारिपक्षः ।।\nसंपूज्यमानस्त्रिदशैः सदैव महर्षिभिर्ब्राह्मणपुङ्गवैश्च ।। ७ ।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे जम्बूद्वीपादिसप्तद्वीपव्रतवर्णनो नामैकोनषष्ट्युत्तरशततमोऽध्यायः।।१५९।।"
  }
]
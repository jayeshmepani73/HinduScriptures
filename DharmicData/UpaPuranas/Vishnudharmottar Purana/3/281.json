[
  {
    "text": "3.281\nहंस उवाच ।।\nविषयेभ्यः प्रवृत्तस्य चेतसो विनिवर्तनम् ।।\nप्रत्याहारं विनिर्दिष्टं परमन्तत्तपः स्मृतम् ।।१।।\nअत्यन्तचञ्चलं चित्तं तस्य संयमनं द्विजाः ।।\nप्रत्याहारेण कर्तव्यं पुरुषेण विपश्चिता ।।२।।\nप्रत्याहृत्य नरश्चेतः   कामेभ्यो द्विजसत्तमाः ।।\nकामानां भाजनं लोके मोक्षस्य च तथा भवेत् ।।३।।\nविहाय कामान्यः सर्वान्पुमाँश्चरति निस्पृहः।।\nनिर्ममो निरहंकारः स शान्तिमधिगच्छति ।।४।।\nप्रत्याहारं यथा कुर्यात्कामेभ्यश्चेतसो नरः ।।\nयथाकाममवाप्नोति मोक्षोपायं च विन्दति।।५।।\nचञ्चलं हि मनो विप्राः प्रमाथि बलवद्दृढम् ।।\nतस्य यत्नं समास्थाय कर्तव्यो निग्रहो बुधैः।।६।।\nयावन्न चेत आयाति वैराग्यं परमं नरः।।\nतावन्न शक्तो भवति प्रत्याहारस्य वै द्विजाः ।।७।।\nजन्ममृत्युजराव्याधिदुःखशोकार्दितं जगत् ।।\nपश्यन्खिन्नस्तदा विप्रा वैराग्यात्सिद्धिमाप्नुयात् ।। ८ ।।\nअनित्यतां तथा पश्यञ्जगतोऽस्य पुनःपुनः।।\nवैराग्यभावमास्थाय ततः सिद्धिमवाप्नुयात्।।९।।\nदेवतानामृषीणां च राज्ञां भूतगणस्य च।।\nदृष्ट्वा क्षयं महाभागा विरक्तो विप्रमुच्यते।।3.281.१०।।\nगर्भवासे महद्दुःखं नरके च पुनःपुनः।।\nतिर्यग्योनौ च मानुष्ये तिर्यक्कामो विमुच्यते ।।११।।\nदिवसेदिवसे खिन्नो परान्नेषु च यो द्विजाः ।।\nवैराग्यमाप्नोति तथा खिन्नो मूत्रपुरीषयोः।।१२।।\nदुःखानां तु प्रतीघाते सुखमित्येव भाविते ।।\nदुःखेभ्यः स्वल्पकालेन यः खिन्नः स विरज्यते ।। १३ ।।\nविरागमास्थाय ततः प्रत्याहारमतन्द्रितः ।।\nकामेभ्यश्चेतसः कुर्यात्तेन सर्वं समश्नुते ।।१४।।\nआपूर्यमाणमचलप्रतिष्ठं समुद्रमापः प्रविशन्ति यद्वत् ।।\nतद्वत्कामा यं प्रविशन्ति सर्वे स शान्तिमाप्नोति न कामकामी ।। १५ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु प्रत्याहारवर्णनो नामैकाशीत्युत्तरद्विशततमोऽध्यायः ।। २८१।।\n3.282\n।। हंस उवाच ।। ।।\nएकत्र समवस्थानं बाह्ये द्रव्ये तु चेतसः ।।\nधारणा सा विनिर्दिष्टा मनसो बन्धकारिका ।। १ ।।\nसा कार्या देवतार्चायां यत्रास्य स्यात्स्थिरा मतिः ।।\nएकत्र लब्ध्वा लक्ष्यं तु मनसश्चञ्चलस्य तु ।। २ ।।\nतुर्यन्निवारणं यत्नान्मनोऽनुग्रहकारणात् ।।\nअथ वा लक्ष्यबन्धन्तु भुवि कार्यं विजानता ।। ३ ।।\nलब्धलक्षस्तु भूयोगे महीयोगं समुत्सृजेत् ।।\nलब्धलक्ष्यो नरः कुर्यान्नरास्तेजसि सत्तमाः ।। ४ ।।\nसमुत्सृज्य ततो वायौ ततो नभसि कारयेत् ।।\nक्रमशस्त्वेवमारुह्य   लक्ष्यं लक्ष्यतया नरः ।। ५ ।।\nबाह्येषु धारणां कृत्वा मनसः सिद्धिमश्नुते ।।\nमनसश्चञ्चलस्यास्य यावद्बन्धनधारणा ।।६ ।।\nतावद्ध्यानमथारूढं न शक्यं केनचिद्द्विजाः ।।\nधारणां निश्चलां प्राप्य ततो ध्यानमवाप्नुयात् ।। ७ ।।\nशरीरं विजहात्येनं यत्र बद्धा तु धारणा ।।\nप्राप्नोति तन्मयीभावं नात्र कार्या विचारणा ।। ८ ।।\nसंप्राप्य धारणां मुक्त्वा शरीरं मनुजोत्तमः ।।\nकालान्मोक्षमवाप्नोति ध्यानाच्छीघ्रमिति स्थितिः ।। ९ ।।\nप्राप्तस्तु यन्मयीभावं धारणास्थः पुमांस्ततः ।।\nस यदा पुरुषं याति तदा स प्रतिपद्यते ।। 3.282.१० ।।\nध्रुवे मोक्षमवाप्नोति धारणां प्राप्य मानवः ।।\nकिन्तु कालेन महता ध्यानाच्छीघ्रमिति स्थितिः ।। ११ ।।\nसर्वलोके तथा ज्ञेया बाह्यद्रव्यविनाशनाः ।।\nतेषान्तु धारणा कार्या मनोग्रहणकारणम् ।। १२ ।।\nसंप्राप्य मनसो बन्धं निश्चलं पुरुषोत्तमः ।।\nधारणायोगतस्तस्माद्ध्रुवं मोक्षमुपाश्नुते ।। १३ ।।\nयदस्य नित्यं हदि संस्थितं स्यात्तत्स्यात्तदेवास्य हि मृत्युकाले ।।\nयद्भावयत्येव हि मृत्युकाले भवत्यवश्यं स हि तन्मयस्तु ।। १४ ।।\nइति श्रीविष्णुधर्मोत्तरे तृतीय खण्डे मार्कण्डेयवज्रसंवादे मुनीन्प्रति हंसगीतासु धारणावर्णनो नाम द्व्यशीत्युत्तरद्विशततमोऽध्यायः।।२८२।।\n3.283\nहंस उवाच ।।\nद्रव्ये तु धारणा बाह्ये धारणा परिकीर्तिता ।।\nसैव चेतसि निर्दिष्टा ध्यानेति मनुजोत्तमाः।। १ ।।\nअधोमुखं हृत्कमले कर्णिकायां द्विजोत्तमाः।।\nध्यानं सूर्यस्य कुर्वीत तेजोराशेर्विचक्षणः।।२।।\nरविमध्ये स्थितः सोमो सोममध्ये हुताशनः।।\nतेजोमध्ये स्थितं सत्त्वं तेजसोप्यतितैजसम्।। ३।।\nतन्मध्ये भगवान्विष्णुः परमात्मा सनातनः ।।\nअच्युतः पुरुषो नित्यं सर्वव्यापी महेश्वरः।।४।।\nसूक्ष्मातिसूक्ष्मन्तं पश्येत्तेजोमूर्तिं दुरासदम्।।\nध्यानयोगेन तं दृष्ट्वा सिद्धिमाप्नोति मानवः ।। ५ ।।\nस्वस्तिकं सर्वतोभद्रं पर्यंकं कमलासनम् ।।\nतेषामेकतमं बद्ध्वा योगासनमतन्द्रितः ।।६।।\nऊरुमूले तथानीय तिर्यग्गौ च समौ करौ ।।\nकृत्वोत्तानौ द्विजश्रेष्ठा वामस्योपरि दक्षिणम् ।।७।।\nकिञ्चिदाकुञ्चिताङ्गुष्ठौ कर्त्तव्यौ च तथा करौ ।।\nतेन चोन्नाम्य वितथं कृत्वा बाहू परिश्लथौ ।। ।। ८ ।।\nपृष्ठकां योजयेत्स्कन्धे देहमुन्नामयेत्सुधीः ।।\nनिष्कम्पां सुदृढां ग्रीवां शिरः कार्यं समं तदा ।। ९ ।।\nस पश्यन्नासिकाग्रं स्वं दिशश्चानवलोकयन् ।।\nकिञ्चिन्निमील्य नयने सर्वं बाह्यं समुत्सृजेत् ।।\nबाह्यं सर्वं परित्यज्य परमात्मानमात्मना ।। 3.283.१० ।।\nहृत्पद्मं कर्णिकामध्ये तेजस्तेजसि चार्पितम् ।।\nदृष्ट्वा पुरुषमीशानं सर्वबन्धैः प्रमुच्यते ।। ११ ।।\nप्रत्याहारेण मनसः कृत्वा नियमनं पुरा ।।\nधारणाल्लब्धलक्षस्तु ध्यानमारोहते नरः ।। १२ ।।\nइन्द्रियाणां जयं कृत्वा मनः संयम्य चाप्यथ।।\nविजित्य च तथा वायुं ध्यानमारोहते नरः ।।\nध्यानारूढस्तदाप्नोति यत्र गत्वा न शोचति ।। १३ ।।\nनिशावसाने च तथा प्रदोषे ध्यानेन यत्नः पुरुषेण कार्यः ।।\nध्यानेन दृष्ट्वा पुरुषं परं तु विमुक्तदेहः सकलत्वमेति ।। १४ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु ध्यानवर्णनो नाम त्र्यशीत्युत्तरद्विशततमोऽध्यायः ।। २८३ ।।\n3.284\n।। हंस उवाच ।। ।।\nअथ ध्यानमुपारूढो समाधिं मनसो लभेत् ।।\nन किञ्चिच्चिन्तयेत्पश्चात्समाधिं प्राप्य मानवः ।। १ ।।\nशब्दस्पर्शरसैर्हीनं गन्धरूपविवर्जितम् ।।\nतं परं पुरुषं विद्याद्यत्र गत्वा न शोचति ४२ ।।\nशून्यं ध्यानपरं विप्राः समाधिरिति कीर्त्यते ।।\nतन्तु प्राप्य नरैश्चान्यैर्नाभिभूयेत कर्हिचित् ।। ३ ।।\nसमाधितः परं नास्ति सुखं किञ्चिज्जगत्त्रये ।।\nसमाधिस्थश्च दुःखेन गुरुणापि न चाल्यते ।। ४ ।।\nशङ्गानि शतशस्त्वस्य वाद्यन्ते यदि कर्णयोः ।।\nभेर्यश्च यदि हन्यन्ते शब्दं बाह्यं न विन्दति ।। ५ ।।\nतथा प्रहाराभिहतो वह्निदग्धतनुस्तथा ।।\nशीते स्थितोऽतिघोरेऽपि स्पर्शं बाह्यं न विन्दति ।। ६ ।।\nजये गन्धे रसे बाह्ये तादृशस्य तु का कथा ।।\nदृष्ट्वा य आत्मनात्मानं समाधिं लभते पुनः ।। ७ ।।\nतृष्णा वाथ बुभुक्षा वा न तं धावति कर्हिचित् ।।\nअपि सन्त्यजतस्तृष्णामभुञ्जानस्य पश्यतः ।। ८ ।।\nएकमेव स निर्वेदं विजानाति नरोत्तमः ।।\nसमाधितः समुत्थानं तेन तप्यत्यसौ भृशम् ।। ९ ।।\nन स्वर्गे न च पाताले मानुष्ये च न तत्सुखम् ।।\nसमाधिं निश्चलं प्राप्य यत्सुखं विन्दते नरः ।।3.284.१ ० ।।\nसमाधिं पुरुषः प्राप्य त्यक्त्वा देहनिबन्धनम् ।।\nव्याप्नोति सकलाँल्लोकांस्त्रैलोक्यं सचराचरम् ।। ११ ।।\nतच्च व्याप्नोति पुरुषस्त्रैलोक्यादपि यद्बहिः ।।\nअनन्तत्वमवाप्नोति समाधिं प्राप्य मानवः ।। १२।।\nजन्ममृत्युजराव्याधिशोकदुःखविवर्जितः ।।\nसर्वगः सर्वसंहारी सर्वेन्द्रियगुणात्मकः ।।१३।।\nसर्वत्र सर्वदा विप्राः स तस्यां नात्र संशयः ।।\nपुरुषत्वमथाभ्येति सर्वशक्तित्वमेति च ।। १४ ।।\nसंयम्य चेतः खलु धारणासु ध्यानं समारुह्य ततस्तु पश्चात् ।।\nसमाधिमास्थाय परेण पुंसा तुल्यत्वमायाति महानुभावः। १५।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु समाधिवर्णनो नाम चतुरशीत्युत्तरद्विशततमोऽध्यायः ।। २८४ ।।\n3.285\nऋषय ऊचुः ।।\nस्थानस्य महतः प्राप्तौ यन्मूलं द्विजसत्तम ।।\nतदस्माकं समाचक्ष्व सर्वं प्रत्यक्षलक्षणम् ।। १ ।।\n।। हंस उवाच ।।\nप्राप्नुवंति नराः सर्वे व्यवसायपुरःसराः ।।\nव्यवसायद्वितीयानां नास्ति लोके सुदुर्लभम् ।। २ ।।\nव्यवसायः परो बन्धुः सहायस्तदनंतरम् ।।\nतेन युक्तः पुमान्सम्यक्प्राप्नोतीति विनिश्चितम् ।। ३ ।।\nधर्मे चार्थे च कामे च मोक्षे च ऋषिसत्तमाः ।।\nभाजनन्तु सदा ज्ञेयो नरस्तु व्यवसायवान् ।। ४ ।।\nव्यवसायविहीनानां स्वल्पोप्यर्थोऽस्ति दुर्लभः ।।\nव्यवसायविहीनानामलसानां दुरात्मनाम् ।। ५ ।।\nकरप्राप्तोऽपि सहसा क्षिप्रमर्थो विनश्यति ।।\nव्यवसायविहीनस्तु स्थाणुना नातिरिच्यते ।। ६।।\nतस्मान्नरा ये व्यसनाय युक्तास्ते कामभाजः कथितास्तु लोके ।।\nतेषामयं चैव परश्च लोकस्तेषां तथा मोक्षपथो न दूरे ।। ७ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु व्यवसायवर्णनो नाम पञ्चाशीत्युत्तरद्विशततमोऽध्यायः ।।२८५।।"
  }
]
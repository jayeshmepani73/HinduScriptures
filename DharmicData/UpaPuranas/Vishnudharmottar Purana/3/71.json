[
  {
    "text": "3.71\nवज्र उवाच ।।\nग्रहाणां देवता प्रोक्ता यास्त्वया पूर्वमेव तु ।।\nतासां स्वरूपनिर्माणं कथयस्वामितद्युते ।। १ ।।\nमार्कण्डेय उवाच ।।\nपूर्वमेव मया प्रोक्तं रूपं वह्न्यम्बुनाथयोः ।।\nतथा च कथितं तुभ्यं विष्णुदेवेन्द्रयोः पुरा।।२।।\nचतुर्मूर्तेः कुमारस्य रूपं ते वच्मि यादव ।।\nकुमारश्च तथा स्कन्दो विशाखश्च गुरुस्तथा ।। ३ ।।\nकुमारः षण्मुखः कार्यः शिखण्डकविभूषणः ।।\nरक्ताम्बरधरः कार्यो मयूरवरवाहनः ।। ४ ।।\nकुक्कुटश्च तथा घण्टा तस्य दक्षिणहस्तयोः ।।\nपताकावैजयन्ती च शक्तिः कार्या च वामयोः ।। ५ ।।\nस्कन्दो विशाखश्च गुहः कर्तव्यश्च कुमारवत् ।।\nषण्मुखास्ते न कर्तव्या न मयूरगतास्तथा ।। ६ ।।\nचतुरात्मा हि भगवान्वासुदेवः सनातनः ।।\nप्रादुर्भूतः कुमारस्तु देवसेनानिनीषया ।। ७ ।।\nअष्टादशभुजा कार्या भद्रकाली मनोहरा ।।\nआलीढस्थानसंस्थाना चतुःसिंहे रथे स्थिता ।। ८ ।।\nअक्षमाला त्रिशूलं च खङ्गं चर्म च यादव ।।\nबाणचापे च कर्तव्ये शङ्खपद्मौ तथैव च ।। ९ ।।\nसुक्स्रुचौ च तथा कार्यौ तथा वेदीकमण्डलू ।।\nदण्डशक्ती च कर्तव्ये कृष्णाजिनहुताशनौ ।। 3.71.१० ।।\nहस्तानां भद्रकाल्यास्तु भवेच्छान्तिकरः करः ।।\nएकश्चैव महाभाग रत्नपात्रधरो भवेत् ।। ११ ।।\nहंसयानेन कर्तव्यो न च कार्यश्चतुर्मुखः ।।\nब्रह्मोक्तमपरं रूपं सर्वं कार्यं प्रजापतेः ।। १२ ।।\nविनायकस्तु कर्तव्यो गजवक्त्रश्चतुर्भुजः ।।\nशूलकं चाक्षमालां च तस्य दक्षिणहस्तयोः ।। १३ ।।\nपात्रं मोदकपूर्णं तु परशुश्चैव वामतः ।।\nदन्तश्चास्य न कर्तव्यो वामो रिपुनिषूदन ।। १४ ।।\nपादपीठकृतः पाद एक आसनगो भवेत् ।।\nपूर्णमोदकपात्रं तु कराग्रे तस्य कारयेत ।। १५ ।।\nलम्बोदरस्तथा कार्यः स्तब्धकर्णश्च यादव ।।\nव्याघ्रचर्माम्बरधरः सर्पयज्ञोपवीतिवान् ।। १६ ।।"
  }
]
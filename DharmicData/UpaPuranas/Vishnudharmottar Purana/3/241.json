[
  {
    "text": "3.241\n।। हंस उवाच ।। ।।\nकामानुसारी पुरुषः कामादनु विनश्यति ।।\nयस्तु केवलकामात्मा सोऽचिराद्भ्रश्यते श्रियः ।। १ ।।\nकामानुसारी धर्मार्थौ न तिष्ठति चिरं नरः ।।\nतस्मात्कामं न सेवेत नरो धर्मार्थवर्जितम् ।। २ ।।\nक्षयो धर्मार्थयोः कामे ध्रुवं भवति सेविते ।।\nकामान्धेन विजानाति कर्तव्यं किञ्चिदेव तु ।। ३ ।।\nपरदारे त्वगम्ये वा प्रपातं नावबुध्यते ।।\nध्रुवं प्राणवियोगेऽपि क्रीडामीत्येव मन्यते ।। ४ ।।\nयस्तु केवलकामात्मा धर्मार्थपरिवर्जितम् ।।\nकाममासेवते नित्यं विज्ञेयः पुरुषाधमः ।। ५ ।।\nधर्मे क्षीणे तथैवार्थे काममासेविते द्विजः ।।\nध्रुवं नरकपातः स्यान्नात्र कार्या विचारणा ।। ६ ।।\nधर्मार्थयुक्तं पुरुषस्तु कामं संसेवमानो हि न जातु कामैः ।।\nवियोगमाप्नोति ततस्तु विद्वान्धर्मार्थयुक्ते सततं निषेवेत् ।। ७ ।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे मुनीन्प्रति हंसगीतासु कामकृत्यवर्णनोनामैकचत्वारिंशदुत्तरद्विशततमोऽध्यायः ।। २४१।।\n3.242\nहंस उवाच ।।\nनात्यर्थहर्षः कार्यस्तु कदाचिदपि पण्डितैः।।\nअत्यर्थहृष्टः पुरुषः कार्यं वेत्ति न किञ्चन ।। १ ।।\nसम्पदञ्चञ्चलां प्राप्य हर्षं प्राज्ञो विवर्जयेत् ।।\nदृष्टा हि बहवो नष्टा लोके सम्पत्प्रलम्बिताः ।। ।। २ ।।\nसम्पत्तौ वा विपत्तौ वा स्वभावं न त्यजेद्बुधः ।।\nचञ्चलाः सम्पदः सर्वाः स्वभावादेव वै द्विजाः ।। ३ ।।\nकस्तासां विश्वसेत्प्राज्ञो वेश्यास्स्त्रीणां यथा तथा ।।\nसंसर्गान्मोहमाप्नोति तासां प्राप्नोति मानवः ।। ४ ।।\nसर्वे क्षयान्ता निचयाः पतनान्ताः समुच्छ्रयाः ।।\nसंयोगा विप्रयोगान्ता मरणान्तं हि जीवितम् ।। ५ ।।\nन प्रज्ञा धनलाभाय न जाड्यमसमृद्धये ।।\nलोकपर्यायवृत्तान्तं   प्राज्ञो जानाति नेतरः ।। ६ ।।\nप्राज्ञस्तु सम्यक्चपलां विदित्वा तां प्राप्य हर्षं परिवर्जयेत ।।\nसम्पद्विनाशे न च दुःखमीयाद्यद्भावि तद्भावि न तस्य नाशः ।। ७ ।।\nइति श्रीविष्णुधर्मोत्तरे तृ०ख०मार्कण्डेयवज्रसंवादे हंसगीतासु प्रहर्षदोषवर्णनो नाम द्विचत्वारिंशदुत्तरद्विशततमोऽध्यायः।।२४२।।\n3.243\nहंस उवाच।।\nमानं विवर्जितं सद्भिर्वर्जनीयं सदा बुधैः।।\nमानेन नष्टा बहवो राजानः सपरिच्छदाः।।।\nब्राह्मण्याच्च परिभ्रष्टा ब्राह्मणा बहवो द्विजाः।।\nसर्वदोषास्पदं मानं लोकद्वयविवातकम् ।। २ ।।\nयुक्तायुक्तं न जानाति मानेन पुरुषाधमः ।।\nमानग्रस्तो नरो लोके गुरूनप्यवमन्यते ।। ।। ३ ।।\nकरोत्यकार्यं पुरुषो मानेन च तथा ध्रुवम् ।।\nमानग्राहगृहीतस्य नास्ति मोक्षः कथञ्चन ।। ४ ।।\nकामः क्रोधश्च लोभश्च सर्वजन्तु विनाशकाः ।।\nमानग्रस्तं तु पुरुषमाविशन्ति द्विजोत्तमाः ।। ५ ।।\nमानाभिभूतश्च तथा नरकं प्रतिपद्यते ।।\nअप्रतिष्ठन्नरश्रेष्ठास्तस्मात्तं परिवर्जयेत् ।। ६ ।।\nशत्रुर्न मानेन समोऽस्ति पुंसो मानेन नाशं व्रजतीह जन्तुः ।।\nमानो हि तस्मात्परिवर्जनीयो बुधैस्तु नित्यं नरकस्य मार्गः ।। ७ ।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे मुनीन्प्रति हंसगीतासु मानदोषवर्णनो नाम त्रिचत्वारिंशदुत्तरद्विशत तमोऽध्यायः ।। २४३ ।।\n3.244\nहंस उवाच ।।\nमदो विवर्जितः सद्भिर्वर्जनीयः प्रयत्नतः ।।\nमदे तु बहवो दोषा लोकद्वयविवातकाः ।। १ ।।\nमत्तः कार्यं न जानाति गुरूनप्यवमन्यते ।।\nमत्तस्य नरकद्वारं नित्यं विप्रास्त्वपावृतम् ।। २ ।।\nमत्तो भयं न जानाति मरणेऽप्यतिकुत्सिते ।।\nमत्तो मोहसमापन्नो न विजानाति किञ्चन ।। ३ ।।\nमदानामपि सर्वेषां ज्ञेयः पानमदोऽधमः ।।\nतेनाभिभूतः पुरुषो न मृतादतिरिच्यते ।। ४ ।।\nअज्ञानतुल्यं न हि दोषमस्ति हेतुश्च तस्येह परो मदः स्यात् ।।\nतस्मात्प्रयत्नेन मदस्य हेतुर्नरेण पानं परिवर्जनीयम्।।५।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु मददोषवर्णनो नाम चतुश्चत्वारिंशदुत्तरद्विशततमोऽध्यायः ।। २४४ ।।\n3.245\n।। हंस उवाच ।। ।।\nलुब्धो दोषान्न जानाति लुब्धः पापं न बुध्यते ।।\nनरो लोभसमाविष्टो वशमेति तथापदाम् ।। १ ।।\nजीर्यन्ति जीर्यतः केशा नखा जीर्यन्ति जीर्यतः ।।\nजीर्यन्ति जीर्यतो दन्तास्तृष्णा त्वेका न जीर्यते ।। २ ।।\nतृष्णाखुनिरगाधेयमपूर्वा द्विजपुङ्गवाः।।\nपूर्यमाणापि सततं खन्यतेऽभ्यधिकं तया ।। ३ ।।\nन तां पूरयितुं शक्तः कदाचिदपि कश्चन ।।\nन तां पूरयितुं शक्ताः सर्वे सन्तोषमाश्रिताः ।। ४ ।।\nयत्पृथिव्यां व्रीहियवं हिरण्यं पशवः स्त्रियः ।।\nनालमेकस्य पर्याप्तमिति मत्वा शमं व्रजेत ।। ५ ।।\nया दुस्त्यजा दुर्मतिभिर्या न जीर्यति जीर्यतः ।।\nयोऽसौ प्राणान्तिको रोगस्तां तृष्णां त्यजतः सुखम् ।। ६ ।।\nलुब्धस्य बन्धुर्न सुतो गुरुर्वा लुब्धस्य लोका न च लोकयात्रा ।।\nलुब्धस्य दोषाः सकलाः प्रदिष्टा लोकद्वये दुःखकराः सुरौघाः ।। ७ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु लोभदोषवर्णनो नाम पञ्चचत्वारिंशदुत्तरद्विशततमोऽध्यायः ।। २४५ ।।"
  }
]
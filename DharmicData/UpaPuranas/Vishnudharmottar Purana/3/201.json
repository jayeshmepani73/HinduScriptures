[
  {
    "text": "2.201\nवज्र उवाच ।।\nभगवन्कर्मणा केन कुले जन्म समश्नुते ।।\nएतन्मे संशयं छिन्धि त्वं हि सर्वविदुच्यसे ।। १ ।।\nमार्कण्डेय उवाच ।।\nबृहद्दिशि तु संप्राप्य त्रिरात्रोपोषितो नरः ।।\nमार्गशीर्षादथारभ्य पूजयेत्तु त्रिविक्रमम् ।। २ ।।\nत्रिवर्णैः कुसुमैर्देवं त्रिभिः प्रयतमानसः ।।\nत्रयोऽनुलेपना देया त्रिसारं धूपमेव तु ।। ३ ।।\nबलिं त्रिमधुरं दद्यात्त्रीँश्च दीपान्नृपोत्तम ।।\nयवैस्तिलैस्तथा होमः कर्तव्यः सर्षपायुतैः ।। ४ ।।\nदद्यात्त्रिलोहं च तथा द्विजेभ्यस्ताम्रं सुवर्णं रजतं च राजन् ।।\nन केवलं सत्कुलदं व्रतं तु यथेष्टकामाप्तिकरं प्रदिष्टम् ।। ५ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे सत्कुलावाप्तिव्रतवर्णनो नामैकोत्तरद्विशततमोऽध्यायः ।। २०१ ।।\n3.202\nवज्र उवाच ।।\nभवन्कर्मणा केन रूपवाञ्जायते नरः ।।\nएतन्मे संशयं छिन्धि त्वं हि सर्वविदुच्यसे ।। १ ।।\nमार्कण्डेय उवाच ।।\nफाल्गुन्यां समतीतायां प्रतिपत्प्रभृति क्रमात् ।।\nयावच्चैत्री महाराज तावत्स्नातो दिनेदिने।।२।।\nबहिः सम्पूजयेद्देवं केशवं भोगशायिनम् ।।\nएकभक्ताशनो नक्तमधःशायी तथा भवेत ।। ३ ।।\nत्रिरात्रोपोषितः कुर्यात्पूजां चैत्र्यां तथैव च ।।\nस्वशक्त्या रजतं दद्याद्वस्त्रयुग्मं तथैव च ।। ४ ।।\nरूपार्थिनो मासमिदं मयोक्तं व्रतोत्तमं नित्यमदीनसत्त्व ।।\nकृत्वा च नाकं मनुजस्त्ववाप्य मानुष्यमासाद्य च रूपवान्स्यात् ।। ५ ।।\nइति श्रीविष्णु० ध० तृ० ख० मा० व० सं० रूपावाप्तिव्रतवर्णनो नाम  द्व्युत्तरद्विशततमोऽध्यायः ।।२०२।।\n3.203\nवज्र उवाच ।।\nभगवन्कर्मणा केन नरो लावण्यमाप्नुयात् ।।\nलावण्यरहितं रूपं निष्फलं प्रतिभाति मे ।।१।।\nमार्कण्डेय उवाच ।।\nकार्तिक्यां समतीतायां प्रतिपत्प्रभृति क्रमात् ।।\nपटे वा यदि वार्चायां प्रद्युम्नं पूजयेत्प्रभुम्।।२।।\nबहिः स्नानं सदा कुर्यान्नक्तमश्नीत वाग्यतः ।।\nएकभुक्तं महाराज हविष्यप्रयतः सदा।।३।।\nमार्गशीर्षं तथा प्राप्य त्रिरात्रोपोषितः शुचिः ।।\nसंपूज्य   देव प्रद्युम्नं हुत्वाग्नौ घृतमेव च ।।४।।\nभोजयेद्ब्राह्मणांश्चात्र भोजनं लवणोत्कटम् ।।\nचूर्णितस्य ततः प्रस्थं लवणस्य द्विजातये।५।।\nमहारजतरक्तं च वस्त्रयुग्मं तथा गुरोः ।।\nदद्याच्च कनकं राजन्कांस्यपात्रं रसैर्युतम्।।६।।\nएतद्धि लावण्यकरं प्रदिष्टं व्रतोत्तमं नाकगतिप्रदं च ।।\nन केवलं यादववीर कामान्नराय दद्यात्पुरुषप्रधानः ।।७।।\nइति श्रीविष्णुधर्मोत्तरे तृतीयकाण्डे मा० व० सं० लावण्यव्रतवर्णनो नाम त्र्युत्तरद्विशततमोऽध्यायः।।२०३।।\n3.204\nवज्र उवाच ।।\nभगवन्कर्मणा केन सौभाग्यं महदाप्नुयात्।।\nलावण्यरूपे सौभाग्यं विना ज्ञेयं निरर्थकम् ।।१।।\nमार्कण्डेय उवाच।।\nमाघ्यां तु समतीतायां प्रतिपत्प्रभृति क्रमात् ।।\nपटे वा यदि वार्चायां कृष्णं सम्पूजयेत्सदा ।। २ ।।\nपूर्वोक्तं सकलं कुर्याद्धविष्यं च धराधिप ।।\nनित्यं समाचरेत्स्नानं तथा गन्धप्रियङ्गुना ।। ३ ।।\nफाल्गुन्यां तां ततो दद्यात्त्रिरापोषितः शुचिः।।४।।\nवस्त्रे च देये नृप कुंकुमाक्ते क्षौद्रस्य पात्रं च तथैव कांस्यम् ।।\nसौभाग्यदं चैतदनुत्तमं ते व्रतं मयैतत्कथितं नृवीर ।।५।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे सौभाग्यावाप्तिव्रतवर्णनो नाम चतुरुत्तरद्विशततमोऽध्यायः।।२०४।।\n3.205\nवज्र उवाच।।\nभगवन्कर्मणा केन नरस्त्वारोग्यमाप्नुयात्।।\nरूपसौभाग्यलावण्याः सरोगस्य निरर्थकाः ।। १ ।।\n।। मार्कण्डेय उवाच ।।\nप्रोष्ठपद्यामतीतायां प्रतिपत्प्रभृतिक्रमात् ।।\nपटे वा यदि वार्चायामनिरुद्धं तु पूजयेत् ।। २ ।।\nपूर्वोक्तेन विधानेन यावदाश्वयुजी भवेत् ।।\nसारसैरर्चयेद्देवं जातीपुष्पैर्दिनेदिने ।। ३ ।।\nघृतेन जुहुयाद्वह्निं घृतं दद्याद्द्विजातये ।।\nभोजनं गोरसप्रायं तथा विप्रांश्च भोजयेत् ।। ४ ।।\nत्रिरात्रोपोषितः सम्यगाश्वयुज्यां ततो नरः ।।\nसघृतं ससुवर्णं च कांस्यपात्रं द्विजातये ।। ५ ।।\nदद्यान्नृपतिशार्दूल नरस्त्वारोग्यवृद्धये ।।\nव्रतमेतद्विनिर्दिष्टं स्वगर्लोकप्रदं नृणाम् ।। ६ ।।\nन केवलं रोगहरं प्रदिष्टमाज्ञाकरं रूपविवृद्धिदं च ।।\nव्रतोत्तमं ते कथितं नृवीर तथेष्टकामाप्तिकरं नृलोके ।। ७ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे आरोग्यव्रतवर्णनो नाम पञ्चोत्तरद्विशततमोऽ ध्याय ।। २०५ ।।"
  }
]
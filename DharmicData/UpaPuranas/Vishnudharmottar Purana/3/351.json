[
  {
    "text": "3.351\nमार्कण्डेय उवाच ।।\nस ददर्श तदा विष्णुं विश्वरूपधरं हरिम् ।।\nयुक्तं वर्णैः शुकप्रख्यैः पीतरक्तसितासितैः ।। १ ।।\nक्वचिन्मेचकसंयुक्तैः क्वचिन्मेचकरञ्जितैः ।।\nचिच्छशांकसंकाशं क्वचिद्धिङ्गुलसन्निभम् ।। ।। २ ।।\nक्वचिन्मरकतप्रख्यं पद्मरागनिभं क्वचित् ।।\nक्वचित्कनकसंकाशं क्वचिन्नीलोत्पलप्रभम् ।। ३ ।।\nक्वचित्पाटलपुष्पाभं क्वचिद्गगनसन्निभम् ।।\nकुंकुमक्षोदसंकाशं हरिद्रक्षोदसन्निभम् ।। ४ ।।\nक्वचिद्रजोपलप्रख्यमिन्द्रनीलनिभं क्वचित् ।।\nअनिर्देश्यानि वर्णानि तथा बिभ्रत्क्वचित्क्वचित् ।। ५ ।।\nनानाविधानां सत्त्वानां वदनानि बहूनि च ।।\nब्रह्मशंकरशक्राणां यमस्य वरुणस्य च ।। ६ ।।\nधनदस्य हुताशस्य वायोर्निर्ऋतिनस्तथा ।।\nग्रहाणामथ ऋक्षाणां रुद्राणां वसुभिः सह ।। ७ ।।\nआदित्यानां समरुतां भृगूणां च तथा द्विज ।।\nतथैवाङ्गिरसो राजन्साध्यानामश्विभिः सह ।। ८ ।।\nदैत्यानामथ नानानां गन्धर्वोरगरक्षसाम् ।।\nपितृपन्नगयक्षाणां तथा च पिशिताशिनाम् ।। ९ ।।\nमनुष्य हयनागानां गजाश्वमृगपक्षिणाम् ।।\nद्वीपिशार्दूलसिंहानां सर्वेषां प्राणिनामथ ।। 3.351.१० ।।\nकानिचित्तस्य सौम्यानि कानिचिद्भीषणानि च ।।\nददर्श तस्य वक्त्राणि शतशोऽथ सहस्रशः ।। ११ ।।\nवक्त्रेषु तस्य रौद्रस्य प्राणिसंघान्यनेकशः ।।\nददर्श सर्वतश्चाग्नीन्ग्रस्यमानाँश्च विष्णुना ।।१२।।\nसौम्येभ्यस्तस्य वक्त्रेभ्यो निर्गच्छंत्यस्तथा प्रजाः ।।\nवाहांश्च विविधाँस्तस्य स ददर्शाथ नारदः ।। १३।।\nहस्ताँश्च विविधाकारान्नानामुद्रासमन्वितान् ।।\nयुक्तान्नानाविधैर्भाण्डैरायुधैश्च सहस्रशः।।१४।।\nस्रुक्स्रुवावेदिचमसकुशकृष्णाजिनाग्निभिः ।।\nकेचिच्च कलशं घण्टां शङ्खपद्मोत्पलादिभिः।।१५।।\nकेचित्खड्गगदाचक्रचर्मशूलपरश्वधैः ।।\nकेचित्पाशमहादण्डकृपाणशरकार्मुकैः ।। १६ ।।\nकेचिद्भुशुण्डीलगुडशक्तिवज्राश्मपट्टिशैः ।।\nबीजपूर्णाक्षमालाश्च पूर्णपात्रैस्तथा परैः ।। १७ ।।\nएवं नानाविधैर्भाण्डैः करांस्तस्य समन्वितान् ।।\nअसंख्येयान्महातेजा ददर्श मुनिसत्तमः ।। १८ ।।\nनृत्तशास्त्रविनिर्दिष्टो नृत्तकर्मणि चाप्यथ ।।\nशिरांसि दृष्टयो हस्तांस्तस्य देवस्य दृष्टवान् ।। १९ ।।\nत्रैलोक्यं च तथा काये सकलं मुनिसत्तमः ।।\nदेवदानवगन्धर्वसयक्षोरगरक्षसाम् ।। 3.351.२० ।।\nद्वीपाम्भोनिधिलोकैश्च पातालैश्चैव संयुतम् ।।\nजगत्समग्रं देवस्य देहस्थं दृष्टवान्मुनिः ।। २१ ।।\nस दृष्ट्वा परमं रूपं भीतो हृष्टश्च विस्मितः ।।\nपपात पादयोस्तस्य शिरसा साश्रुलोचनः ।। २२ ।।\nस्तोत्रेण चैव तुष्टाव पूर्वोक्तेन जनार्दनम् ।।\nतमुवाच ततो देवः प्रहसन्नृषिसत्तमम् ।। २३ ।।\n।। श्रीभगवानुवाच ।। ।।\nउत्तिष्ठ माभैर्धर्मज्ञ वरं वृणु यथेप्सितम् ।।\n।। श्रीनारद उवाच ।। ।।\nनित्यमेकान्तिके देव भक्तिर्भवतु सा त्वयि ।।\nनान्यं वरं कामयामि नराणामिदमुत्तमम् ।। २४ ।।\n।। मार्कण्डेय उवाच ।। ।।\nतमुवाच ततो देवः प्रणतार्तिहरो हरिः ।।\nएतन्निसर्गसिद्धं ते येन त्वं दृष्टवान्मम ।। २५ ।।\nविश्वरूपमिदं ब्रह्मन्नवज्ञेयं तथा त्वया ।।\nतपस्तप्तं यतो विप्र ममापि च ततस्तव ।। २६ ।।\nरूपमेतत्समास्थाय रूपं स्वं द्विज दर्शितम् ।।\nइच्छारूपाण्यहं कुर्यां शतशोऽथ सहस्रशः ।। २७ ।।\nत्रैलोक्ये यानि रूपाणि देवादीनां द्विजोत्तम ।।\nममैव तानि जानीहि मत्तोऽन्यन्नास्ति किञ्चन ।। २८ ।।\nअहं भूतं च भव्यं च वर्तमानमहं तथा ।।\nस्थावरं जङ्गमं चैव सर्वमेवास्मि नारद ।। २९ ।।\nसच्चाऽसच्चाहमेवात्र तत्त्वमेतद्ब्रवीमि ते ।।\nअशब्दमरसं स्पर्शगन्धरूपविवर्जितम् ।। 3.351.३० ।।\nसर्वगं मां विजानीहि परमार्थेन नारद ।।\nयः करिष्यति मे स्तोत्रं स्तोत्रेण त्वत्कृतेन तु ।। ३३ ।।\nतस्य कामान्विधास्यामि ये दिव्या ये च मानुषाः ।।\nश्वेतद्वीपे गतिस्तस्य मृतस्य च भविष्यति ।। ३२ ।।\nश्वेतद्वीपमवाप्यापि नरः स्वस्थो भविष्यसि ।।\nवराहस्यास्य कल्पस्य यावत्कालोऽवशिष्यते ।। ३३\nवाराहे तु गते कल्पे ततो मात्स्यो भविष्यति ।।\nदेवकार्याणि कार्याणि सुबहूनि यतस्त्वया ।। ३४ ।।\nप्रादुर्भावगतश्चाहमनुशास्यस्तथा त्वया ।।\nप्रादुर्भावाणि मे ब्रह्मन्व्यतीतानि सहस्रशः ।। ३५ ।।\nभविष्यन्ति तथान्यानि तत्र मे शृणु कानिचित् ।।\nअहमेकार्णवे लोके शेषपर्यंकशायिकः ।। ३६ ।।\nलक्ष्मीसहायस्तिष्ठामि यदा सुप्तः पितामहः ।।\nअहं मत्स्यस्तथा कूर्मो हंसोह्मपि नारद ।। ३७ ।।\nस्त्रीरूपेण मया विप्र वञ्चिता दैत्यदानवाः ।।\nमयाश्वशिरसा वेदा दानवेभ्यस्तथा हृताः ।। ३८ ।।\nवाराहेण मया भूत्वा वसुधेयं समुद्धृता ।।\nवाराहेण मया दैत्याः पातालतलगा हताः ।। ३९ ।।\nनृवराहेण निहतो हिरण्याक्षो बलोत्कटः ।।\nदानवाश्च हता युद्धे नरनारायणात्मना ।। 3.351.४० ।।\nलोकोत्तरे तथा मार्गे हरिः कृष्णस्तथाप्यहम् ।।\nनारसिंहेन रूपेण हिरण्यकशिपुर्हतः ।। ४१ ।।\nवामनेन मया भूत्वा बलेस्त्रिभुवनं हृतम् ।।\nत्रिभिः क्रमैः पुरा ब्रह्मन्देवानां हितकाम्यया ।। ४२ ।।\nवाडवोऽहं समुद्रस्थः पिबामि सलिलं सदा ।।\nपृथ्वी वसुमती ब्रह्मन्पृथुना च मया कृता ।। ४३ ।।\nकापिलेन मया दुष्टा दग्धव्याः सगरात्मजाः ।।\nदत्तात्रेयेण वसुधा देवा द्विजगणाः पुनः ।। ४४ ।।\nजामदग्न्येन रामेण लघ्वी वसुमती कृता ।।\nत्रिसप्त कृत्वः कर्तव्या क्षत्रभारप्रपीडिता ।। ४५ ।।\nदत्त्वा चतुर्धा पुत्राँश्च मया दशरथस्य च ।।\nरामेण रावणवधः कर्तव्यो जनतासुखम् ।। ४६ ।।\nकार्यं गन्धर्वनिधनं तथैव भरतात्मना ।।\nमेघनादवधः कार्यो लक्ष्मणेन तथा मया ।।४७।।\nशत्रुघ्नेन च कर्त्तव्यो लवणस्य वधस्तथा।।\nमया वाल्मीकिना कार्यं काव्यं रामायणं तथा ।।४८।।\nव्यासेन् वेदा वक्तव्या आख्यानं भारतं महत् ।।\nमया ब्राह्मणशार्दूल तथा द्वैपायनात्मना।।४९।।\nपाण्डोः पुत्रत्वमासाद्य पञ्चधा च तथा मया ।।\nद्विधा च वसुदेवस्य लघ्वी कार्या वसुन्धरा ।।3.351.५०।।\nनरलोके निहन्तव्या दैत्या मानुषरूपिणः ।।\nबलभद्रेण च मया हन्तव्या मौष्टिकादयः ।। ५१ ।।\nमया कृष्णेन हन्तव्याः कंसपूर्वा महाबलाः ।।\nप्रद्युम्नेन निहन्तव्यः शम्बरश्च महाबलः ।। ५२ ।।।\nहन्तव्याश्चानिरुद्धेन दैत्याः शतसहस्रशः ।।\nसांबेन युयुधानेन मया भूत्वा तथैव च ।।५३।।\nमया बुद्धेन वक्तव्या धर्माः कलियुगे पुनः ।।\nहन्तव्या म्लेच्छराजानस्तथा विष्णुवशात्मना ।।५४।।\nममांशेन विजानीहि पृथिव्यां चक्रवर्तिनः ।।\nऋषयश्च तथा ज्ञेया ममैवांशसमुद्भवाः ।।५५।।\nयद्यद्विभूतिमत्सत्त्वं श्रीमदूर्जितमेव च ।।\nतत्तदेवावगच्छेस्त्वं मम तेजोंशसम्भवम् ।। ५६ ।।\nअथ वा बहुनैतेन किं ज्ञानेन तवानघ ।।\nविष्टभ्याहमिदं कृत्स्नमेकांशेनास्थितो जगत् ।। ५७।।\nतद्गच्छ मानसी सिद्धिः सदा तेऽस्तु द्विजोत्तम ।।\nकल्पावसानमासाद्य मच्छरीरं प्रवेक्ष्यसि ।। ५८ ।।\nएतावदुक्त्वा वचनं तत्रैवान्तरधीयत ।।\nभगवान्नारदश्चक्रे पूजां तद्देशवासिनाम् ।।५९।।\nतैश्च संपूजितो विप्रस्तान्प्रणम्य यतव्रतः ।।\nआजगाम ततः शीघ्रं   नरनारायणाश्रमम् ।। 3.351.६० ।।\nपादयोर्न्यपतत्तत्र स तयोर्मुनिपूज्ययोः ।।\nताभ्यां संपूजितो विप्रस्तत्रोवास तदाश्रमे ।। ६१ ।।\nततः कदाचित्तं विप्रमूचतुस्तौ तपोधनौ ।।\nआवाभ्यां त्वं तथा दृष्टः श्वेतद्वीपगतेऽच्युतः ।। ६२ ।।\nसमीपं देवदेवस्य तद्देहस्थैर्यथासुखम् ।।\nलोकेऽस्मिन्मुनिशार्दूल नास्ति धन्यतरस्त्वया ।। ६३ ।।\nदृष्टवानसि यद्ब्रह्मन्विश्वरूपधरं हरिम् ।।\nत्रैलोक्यसारं विश्वेशं प्रणतार्तिविनाशनम् ।। ६४ ।।\nयतस्तेऽनुग्रहस्तेन कृतो देवेन विष्णुना ।।\nततो गुह्यं निबोधेमं तत्पूजाविधिमुत्तमम् ।। ६५ ।।\nसर्वकर्मकरं दिव्यं सकलार्थप्रदं शिवम् ।।\nनाभक्ताय च तद्देयं त्वया ब्राह्मणसत्तम ।।६६।।\nएकान्तभावोपगतं जनार्दनं नरस्तु सम्पूज्य तथा विधानतः ।।\nप्रयाति तद्द्वीपमनुत्तमं शिवं न यत्र गत्वा विनिवर्तते पुनः ।। ६७।।\nइति श्रीविष्णुधर्मोत्तरे तृतीयखण्डे मार्कण्डेय वज्रसंवादे विश्वरूपाख्यानं नामैकपञ्चाशदुत्तरत्रिशततमोऽध्यायः।।३५१।।\n3.352\nनरनारायणावूचतुः ।।\nआदावेव सरःसरित्प्रस्रवणसमीपगृहोपवनपर्वतमस्तकानामन्यतमे हृद्ये देशे सुसमं मनोहरं हस्तमात्रं मण्डलकमुपकल्पयेत् ।।\nतत्र मध्येऽष्टपत्रं पद्ममालिखेत् ततस्तूदाहृतचतुरस्रया चतुर्द्वारलेखया विभजेत् ।\nततः पद्मकर्णिकामध्ये श्वेतं शतपत्रं पद्मं ध्यायेत् ।\nतत्कर्णिकोपर्यर्कमण्डलम् तदुपरि चन्द्रमण्डलम् तदुपरि अग्निमण्डलम्तन्मध्ये परमं पुरुषम् अशरीरम् अगन्धम् अरसम् अरूपम् अस्पर्शम् अशब्दं सर्वगं प्लुतान्तम् ॐकारं विन्यसेत् ।\nकमलपूर्वदले अकारं वासुदेवं न्यसेत् श्वेतवर्णं ध्यायेत् दक्षिणे आकारं संकर्षणं विन्यसेत् पद्मपत्राभं तं च ध्यायेत्।\nपश्चिमे दले ओङ्कारे प्रद्युम्नं विन्यसेत् पीतवर्णं च ध्यायेत् ।।\nउत्तरे दले अकारमनिरुद्धं विन्यसेत्कृष्णवर्णञ्च ध्यायेत् ।।\nऐशाने दले तदिति   ब्रह्माणं विन्यसेत् पद्मपत्राभं ध्यायेत् ।।\nसूर्यकोटिसमं ध्यायेत् ।।\nवायव्यदले वराहं विन्यसेत्।\nभिन्नाञ्जनसमं ध्यायेत्।।\nप्रपूर्वद्रारे ॐ कें टें यें एतान्यक्षराणि वैनतेयं विन्यसेत्।।\nहेमवर्णं च ध्यायेत्।।\nदक्षिणे द्वारे तेजोरथरतृचक्रं सुदर्शनं विन्यसेत् ।\nवज्रनाभं सहस्रारं सूर्यकोटिसमप्रभं ध्यायेत् ।।\nपश्चिमद्वारे शार्ङ्गं विन्यसेत् ।\nइन्द्रचापनिभं ध्यायेत् ।।\nस्वें वै ठें हें थें  उत्तरे द्वारे अनिरुद्धं   न्यस्येत् ।\nसर्ववर्णं ध्यायेत् ।\nवें णें क्षें क्षें विदिक्षु पाञ्चजन्यं शंखं न्यसेत् ।\nशशाङ्कवर्णं ध्यायेत् ।।\nघें हें भें हें श्रियं पद्मं दक्षिणतो न्यसेत् ।\nशुक्लां ध्यायेत् ।।\nगें डें वें शें पद्मान्तरतः पुष्टिं न्यसेत् ।\nश्वेतां ध्यायेत् ।\nहें सें पुरतो वनमालां न्यसेत् ।\nहें सें बहुवर्णां ध्यायेत् ।।\nॐ चित्यैशान्यां नन्दकं न्यसेत् ।\nआकाशवर्णं ध्यायेत् ।।\nॐमित्याग्नेय्यां वर्म न्यसेत् ।\nबहुवर्णं ध्यायेत् ।।\nॐ क्षें लें श्रीवत्सं न्यसेत् ।\nशुक्लां ध्यायेत्।।\nॐ छें ठें वायव्ये कौस्तुभं न्यसेत् आदित्यं दीप्तं ध्यायेत्।।\nततो मंडले बाह्यस्थां यथास्वदिशमोकारौकारौ दिक्पती शक्राग्नी यमनैर्ऋतवारुणपवनकुबेरानैशान्यां न्यसेत् ।\nयथोक्तरूपं ध्यायेत् ।।\nॐ नमो भगवते वासुदेवायेत्यन्तेन द्वादशाक्षरेण कर्णिकामध्ये पुरुषायार्घ्यपाद्याचमनीयानुलेपनपुष्पदीपधूपमधुपर्कनैवेद्यफलभक्ष्याणि निवेदयेत् । ॐनमो नारायणायेत्यथ वाष्टाक्षरेण मन्त्रेण ।\nॐ जितन्ते पुण्डरीकाक्ष नमस्ते विश्वभावन ।।\nनमस्तेस्तु हृषीकेश महापुरुष पूर्वज ।।\nइत्यनेन मंत्रेण पुरुषसूक्तेन वा ।\nअथान्यान्दलनिविष्टान्देवान्यथाभिहितैर्मन्त्रैः पृथक्पृथगर्चयेद्् ।\nअनेन विधिना यस्तु विष्णुमभ्यर्चयेन्नरः ।\nसर्वान्संसाधयेदर्थान्कृतकृत्यो हि जायते ।। १८ ।।\nकृत्वा व्याधिं व्याधितं भक्षयति न करोति न तदाप्नोति इदं त्वन्यत् ।\nधन्यं यशस्यं पुण्यं च पवित्रं पापनाशनम् ।।\nआरोग्यं धनधान्यवर्द्धनं शत्रुघ्नं वशीकरणं यः पुरुषोऽनेन विधिना सततं देवमभ्यर्चयति सम्पत्तिं जनयति अथ वा तस्य न रोचते तदा श्वेतद्वीपमवाप्य अर्कमण्डलं भित्त्वा निरुणद्धि प्रद्युम्नसंकर्षणान्प्राप्नोति सुदेवत्वमवाप्य निष्कलत्वमाप्नोति ।।\nइति श्रीविष्णुधर्मोत्तरे तृ० खं० मा० व० सं० नारायणपूजनप्रकारवर्णनो नाम द्विप ञ्चाशदुत्तरत्रिशततमोऽध्यायः ।। ३५२ ।।\n3.353\n।। मार्कण्डेय उवाच ।। ।।\nएतद्धि नारदः श्रुत्वा नरनारायणेरितम् ।।\nअनेनैव विधासततं मधुसूदनम् ।। १ ।।\nपूजयामास धर्मात्मा तद्गतेनान्तरात्मना ।।\nततः पुंसवनो भगवान् नारदस्य महात्मनः ।। २ ।।\nप्रत्यक्षतः पुनर्भूतं नारदं वाक्यमब्रवीत् ।।\nगच्छ नारद भद्र त्वं लोकांश्चर यथेप्सितान्।।३।।\nदर्शनं तव दास्यामि कालेकाले यथेप्सिते।।\nअनुग्रहमिदं प्राप्य देवेशात्पुरुषोत्तमात्   ।।४।।\nचचार नारदो लोकान्नित्यं संपूजयन्हरिम् ।।\nविश्वरूपमिदं दृष्टं नारदेन महात्मना ।। ५ ।।\nप्रह्लादेन पुनस्तेन नरकेसरिरूपिणः ।।\nतथा चामृतकादेहे तेनैव च महात्मना ।। ६ ।।\nब्रह्मणा च पुरा दृष्टं त्रैलोक्याक्रमणे पुनः ।।\nपश्चिमे सागरे दृष्टं दशग्रीवेण रक्षसा ।। ७ ।।\nकृष्णावतारे दूत्येन गतस्य मधुविद्विषः ।।\nधार्तराष्ट्रसभामध्ये ऋषिभिश्च परीक्षितः ।। ८ ।।\nमहाभारतसंग्रामे दृष्टवानर्जुनस्तथा ।।\nबन्धुनाशभयोद्विग्नो यत्र तेन प्रबोधितः ।।९।।\nनिवृत्ते भारते युद्धे गच्छन्तो द्वारकां पुनः ।।\nमार्गागतेन तद्दृष्टमुत्तंकेन महात्मना ।।3.353.१०।।\nत्रैलोक्यनाथो गोविन्दः सततं भक्तवत्सलः।।\nतस्य कर्माणि यो नित्यं पुरुषः परिकीर्तयेत् ।। ११ ।।\nशृणुयाद्वा महीपाल शुचिस्तद्गतमानसः ।।\nसर्वपापविनिर्मुक्तः स याति परमां गतिम्।। १२ ।।\nएवं स राजन्द्विजवर्यमुख्यः संप्राप्तवान्देववरात्प्रसादम् ।।\nभक्तिक्रमक्रैयनृपप्रसादात्तस्माद्धिकामान्पुरुषा लभंते ।। १३ ।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे नारदप्रसादो नाम त्रिपञ्चाशदुत्तरत्रिशततमोऽध्यायः ।। ३५३ ।।\n3.354\n।। वज्र उवाच ।। ।।\nमाहात्म्यं देवदेवस्य विष्णोरमिततेजसः ।।\nतृप्तिर्न विद्यते तस्मान्माहात्म्यमपरं वद ।। १ ।।\nतस्यैव देवदेवस्य विष्णोरमिततेजसः ।।\nरक्षायुक्तं पवित्रं च लोकेष्वाश्चर्यमुत्तमम् ।। २ ।।\n।। मार्कण्डेय उवाच ।। ।।\nएकान्तभावोपगतः कश्चिदासीद्द्विजोत्तमः ।। ३ ।।\nसात्त्वतो गौतमश्रेष्ठो विष्वक्सेन इति श्रुतः ।।\nपञ्चकालविधानज्ञः पाञ्चरात्रविधानवित् ।। ४ ।।\nसततं पूजयामास देवदेवं जनार्दनम्।।\nकृष्णायतनपूजार्थं स बभ्राम वसुन्धराम् ।।५।।\nआससाद कदाचित्तु पर्वतं गह्वरं महत्।।\nयत्र माहेश्वरः सर्वो जनो यद्बलजो बहु।।६।।\nस तत्र निर्झरे स्नात्वा पूजयामास केशवम्।।\nवेद्यां प्रकल्पितायां तु भोगैः सन्निहितैः प्रभुम्।।७।।\nतस्मात्तु गह्वारात्कश्चिद्विनिष्क्रम्य यदृच्छया।\nनिबद्धखड्गैर्बहुभिः पुरुषैश्चापपाणिभिः।।८।।\nसहितस्तं ददर्शाथ पूजयन्वै जनार्दनम्।।\nतस्य गत्वा समीपे तु ग्रामस्वामिकुमारकः।।९।।\nतमुवाच त्वमभ्येहि देवकर्म कुरुष्व मे ।।\nशिरोरुगर्दितस्तात स्नातुं शक्नोमि नाद्य वै  ।। 3.354.१० ।।\nदेवकर्मण्यशक्तिर्मे तात पूजय शङ्करम् ।।\nदेवतायतनं गत्वा यत्र तात प्रतिष्ठितम् ।। ११ ।।\nलिङ्गमस्ति सुरेशस्य महादेवस्य निर्मितम् ।।\nएतदुक्तं प्रत्युवाच वयमेकार्चिनः श्रुताः ।। १२ ।।\nचतुरात्मा हरिः पूज्यः प्रादुर्भावगतोऽथ वा ।।\nपूजयाम्यद्य नैवान्यं तस्मात्त्वं गच्छ मा चिरम् ।। १३ ।।\nएवमुक्तः कुमारस्तु खड्गमाकृष्य सत्त्वरम् ।।\nतमुवाच तदा विप्रं त्वां वधिष्ये न संशयः ।। १४ ।।\nयदि लिङ्गार्चनं गत्वा न करोषि हि दुर्मते ।।\nशस्त्रादधिको देवो न ह्येकोस्ति नराधम ।।१५।।\nखड्गेन पातयिष्यामि भवच्छीर्षमसंशयम् ।।\nएवमुक्तेः स तेनाथ प्राणरक्षा परायणः ।। १६ ।।\nबहिर्गच्छामि तत्रेति तेन सार्धं तदा ययौ ।।\nदृष्ट्वा च लिङ्गं देवस्य चिन्तयामास धर्मवित् ।। १७ ।।\nविष्णुः सर्वगतो देवः सर्वात्मा मधुसूदनः ।।\nतस्य रौद्रेण भावेन महादेवः प्रतिष्ठितः ।। १८ ।।\nतस्य वै रौद्रभावेन नरसिंहस्तथा प्रभुः ।।\nलिङ्गेस्मिन्पूजयिष्यामि नरसिंहवपुर्धरम् ।।\nदेवदेवं महात्मानं तेन नित्यं सुरार्चनात् ।। १९ ।।\nप्रत्यपायो न भविता प्राणत्राणमभीप्सितः ।।\nततः स देवदेवेशं नरसिंहवपुर्धरम् ।। 3.354.२० ।।\nमनसा तु तदा ध्यात्वा पूजयामास लिङ्गगम् ।।\nनमोस्तु ते नृसिंहाय वदन्नेव कृताञ्जलिः ।। २१ ।।\nनमोस्तु नरसिंहाय श्रुत्वा तस्मात्सुभाषितम् ।।\nग्रामेशनन्दनः क्रुद्धः खड्गमाकृष्य सत्त्वरम् ।। २२ ।।\nप्रहारमुद्यतो दातुं तस्य विप्रस्य धीमतः ।।\nलिङ्गं भित्त्वा ततो देवो नरसिंहवपुर्धरः ।। २३ ।।\nसमुत्थाय ततः क्रोधाद् ग्रामस्वामिकुमारकम् ।।\nददाह भगवाञ्छीघ्रं सानुगं नेत्रवह्निना ।। २४ ।।\nतस्य सात्त्वतमुख्यस्य दिव्यं चक्षुर्ददौ ततः ।।\nददर्श येन वेशेन नरसिंहवपुर्धरम् ।। २५ ।।\nदृष्ट्वा स्तोत्रेण तुष्टाव तदा तस्य जनार्दनः ।।\nस्तोत्रस्य तु वरं प्रादात्तन्मे निगदतः शृणु ।। २६ ।।\nरक्षोघ्नं पापशमनं भूतवेतालनाशनम् ।।\nयो जपेत्तत्सदैवास्तु मङ्गल्यं श्रीविवर्धनम् ।। २७ ।।\nनारसिंहेषु लोकेषु मोदंते सहितो मया ।।\nयावत्कल्पावशेषं तु ततो मान्त्वमुपेष्यसि ।। २८ ।।\nएतावदुक्त्वा सहसा तु तेन तत्रैव देवप्रवरो महात्मा ।।\nअपश्यतां यादववंशमुख्य जगाम शीघ्रं नरसिंहमूर्तिः ।। २९ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे लिङ्गस्फोटननरसिंहदर्शनवर्णनो नाम चतुष्पञ्चाशदधिकत्रिशततमोऽध्यायः ।। ३५४ ।।\n3.355\nवज्र उवाच ।।\nसात्त्वतेन स्तुतो येन स्तोत्रेण मधुसूदनः ।।\nतन्मे स्तोत्रं समाचक्ष्व सर्वकल्मषनाशनम् ।। १ ।।\nमार्कण्डेय उवाच ।।\nशृणु स्तोत्रमिदं वज्र लिङ्गास्फोटमिति श्रुतम् ।।\nसर्वपापप्रशमनं माङ्गल्यं श्रीविवर्धनम् ।। २ ।।\nॐ नमो भगवते वासुदेवाय नमो नरसिंहायादिदेवाय सर्वलोकपरमाय नारायणाय नित्यसन्निहितसंप्राप्यशक्तिबलवीर्यतेजोविभवाय महारजतपर्वतप्रकाशवपुषे बृहत्केसरसटाय शिवप्रदेशाभ्यु न्नतताम्ररुचितविस्फूर्जितप्रभाहेमवर्णाय प्रपन्नजनबाधापनयननिमित्तोत्पन्नभ्रुकुटिकुटिलललाटाय शतह्रदावर्तदीप्तविक्षिप्यमाणेषुगलाय ज्वलदनललोलपिङ्गवृत्तदीप्ताक्षाय स्फुटचिपिटधमनीसहपुरविभीषणप्राणवशाय स्फुरत्पूर्णोभयकपोलदेशपार्श्वाय वालचन्द्राकारोष्ठपुट विनिर्गतभ्राजमानातितीक्ष्णसितमहोग्रदंष्ट्रसर्वास्यावसमागमक्षोभाशनिसहस्रावपातांबुदव्रातगर्जितातिभीमनिनादाय मुहुमुहुर्व्याप्तभीमार्धवद नदेशदृश्यमानशुद्धिशिखरदशनपंक्तिताराविभास्वरसन्ध्यानुरञ्जितनभस्थलप्रकाशवपुषे तालुलोलजिह्वालताग्रस्थिरसमायुक्तचित्तभवांसकू-\nटस्कन्दमध्यदेशसुप्रतिष्ठितपीनवृत्तचारुकम्बुग्रीवाय श्रीवत्सांकितालङ्कृतमहावक्षस्थलाय विविधरुचिरपरमसुगन्धिमुक्तकपुष्पग्रथितप्रलम्बमालाधराय मरुतादित्यप्रचारबलानुविजयोन्नताभ्युन्नतबाहुप्रकोष्ठकरतलकरजोग्रघोरप्रहरणाय हिरण्यकशिपुरुधिरपानसुतीक्ष्णवज्रायुधाय परम पीतकौशेयवस्त्रबद्धकक्ष्यापरिकराय वज्रसंहतोन्नतसुचिरसुश्लिष्टसन्धिकट्यूरुजानुमहापुरुषनरसिंहादिदेवाय स्थिरसायुंक्तेभक्तोचितप्रसृततन्वाकारगूढगुल्फसन्धिमहाबाहुवेगमहाजवाय चरणविक्रमप्रभावप्रकंप्यमानपृथिवीतलाय श्रीवृक्षशंखचक्रगदासनंद्यावर्तध्वजांकुशधरातपत्त्रादर्शक मत्स्यकूर्मवीचीयूपचन्द्रार्कवृषभाश्वगजरथपरमपुरुषपरममङ्गल्यरोमकूटच्छायाय तनुमहेन्द्रवसुरुद्रादित्यसाध्याश्विमरुद्गणसंस्तुताचिन्त्यार्चिताभिमु खप्रसन्नचरणाय भगवन्नमस्ते त्वमागच्छागच्छ भगवन्नात्मबलवीर्यतेजोगुणात्मविक्रमसांख्ययोगाध्यात्मपवित्रशौचधर्ममाहात्म्यान्विताविर्मावितोत्ति ष्ठ परमदेव सर्वगात्राण्यभिधुन्वन्सर्वपापान्यपमृज्य विप्रनाशाविष्टानां विप्रनाशाय विद्यानां परमपुरुष परममाङ्गल्य भक्तवत्सल भक्तानुग्रहायाभयंप्रदाय तद्ब्रह्मसत्यमनाद्यमनुत्तमं निःश्रेयसं तद्भगवानाचष्टां तद्भगवान्विदतां निरस्य पाप्मानं निरस्य कल्मषं शश्वच्छान्तिमुपनय श्रेय उपनय स्वस्तिमुपनय आशिषमुपनय ब्रह्म प्रपद्ये त्वां विष्णो भगवन्पुण्डरीकाक्ष ज्ञानैश्वर्यशक्तिबलतेजोगुणात्मक परमपुरुष परममङ्गल्य पद्मनाभ हयशिरः आदिवराह नरसिंह वामन त्रिविक्रम राम राम वासुदेव सङ्कर्षण प्रद्युम्नानिरुद्ध पुरुष सत्याश्रुत वासुदेव आदिमध्यनिधनकचेष्टित चेष्टात्ममायाहोरात्रयतिमाञ्जिष्ठशुक्लवासः सुपर्ण तालमकरध्वजपरमविद्याकर्मकालनाभ स्वस्त्यस्मभ्यं स्वस्ति प्रजाभ्यः ।।\nत्वमेव मंत्रं त्वं रक्षा त्वमौषधमनुत्तमम् ।।\nत्रिविधादपि दुःखान्मा प्रचोदय जगत्पते ।। १ ।।\nब्रह्मन्प्रपद्ये त्वां विष्णो शरणागतवत्सल ।।\nतदा शुद्धो महामतिर्भवदुःखविनिर्गतः ।। २ ।।\nइत्युक्तः स च राजेन्द्र ऋषिणा दिव्यचक्षुषा ।।\nनमस्कृत्य ऋषेः पादौ सगणः सह राजभिः ।।\nप्रदक्षिणमुपाकृत्य प्रविवेश पुरं स्वकम् ।। ३ ।।\nऋषयस्तेऽप्यनुज्ञाता मार्कण्डेयेन धीमता ।।\nनमस्कृत्य हरिं देवं स्वाश्रमं जग्मिरे तदा ।। ४ ।।\nराजापि वज्रो धर्मात्मा मार्कण्डेयेन भाषितम् ।।\nपुराणं चिन्तयन्नित्यं नारायणपरायणः ।।\nराज्यं च प्राशिषन्नित्यं प्रजा धर्मेण पालयन् ।। ५ ।।\nइति श्रीविष्णुमहापुराणे द्वितीयभागे श्रीविष्णुधर्मोत्तरे तृतीयखण्डे मार्कण्डेयवज्रसंवादे श्रीनरसिंहस्तोत्रवर्णनं नाम पञ्चपञ्चाशदुत्तरत्रिशततमोऽध्यायः ।। ३५५ ।।\nइति श्रीविष्णुधर्मोत्तरं समाप्तम् ।। ।।\nसमाप्तं चेदं विष्णुमहापुराणम ।।"
  }
]
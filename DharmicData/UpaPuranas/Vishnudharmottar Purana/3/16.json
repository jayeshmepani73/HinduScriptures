[
  {
    "text": "3.16\n।। मार्कण्डेय उवाच।।\nकाव्ये येऽभिहिता दोषाः कैश्चित्तेभ्यः प्रहेलिका ।।\nकर्तव्याश्च तथैवान्यास्तासां वक्ष्यामि लक्षणम् ।। १ ।।\nश्लोकेनैकेन वा द्वाभ्यां कर्तव्या तु नरोत्तम ।।\nन कर्तव्याश्च ता राजन्बहुश्लोकनिबन्धनाः ।। २ ।।\nतस्यां मात्रावशादर्थो गोप्यते सा समागता ।।\nपर्यायवचनाद्यस्यां वन्दिता सा प्रकीर्तिता ।। ३ ।।\nवृत्तान्तगोपिकान्ताया पदैर्व्यवहितैर्भवेत् ।।\nअप्रसिद्धैस्तु पर्यायैर्दुःखिता नाम सा स्मृता ।। ४ ।।\nकल्पनागोपितार्थात्तु कथिता परिहासिका ।।\nसमानरूपतुल्यार्थो शब्दैरन्यैः प्रकीर्तिता ।। ५ ।।\nदुर्बोधाक्षरबन्धा च परुषा नामतः स्मृता।।\nसंख्यामात्रसमानत्वात्संख्याताख्या तथोच्यते ।। ६ ।।\nअर्थान्तरान्कल्पनया कल्पिता च तथोच्यते ।।\nअन्यस्य संज्ञायामोहान्नमान्तरितसंज्ञिता ।।७।।\nअर्थव्यामोहतः प्रोक्ता निभृता च महानृप ।।\nसमानशब्दा कथिता तुल्यशब्दनिबन्धना ।।८।।\nअर्थानुलोमदुर्बोधा व्यामूढेति तथोच्यते ।।\nगुच्छाख्या कथिता वृत्ते नानाबन्धनि बन्धना ।। ९ ।।\nएकोभयबहुच्छन्ने यथार्थपरिगोपिते ।।\nसंकीर्णा सम्भवोपेता या तदर्थकरी भवेत् ।। 3.16.१० ।।\nतदर्थकारी यत्रार्थो ज्ञायतेऽन्यार्थकामुकः ।।\nराजञ्शब्दवशात्सा च कथिता व्यभिचारिणी ।। ११ ।।\nउक्तेर्थे वृत्तबन्धेन मात्राभिः स्थापिता तथा ।।\nनष्टार्था वा च सा प्रोक्ता वृत्तबन्धनिदर्शिता ।। १२ ।।\nनष्टाक्षरा तु कथिता विनैकेन तदार्थदा ।।\nअन्यार्थता तथैवोक्ता वर्णभ्रष्टा नरेश्वर ।। १३ ।।\nकालस्य रूपरूपाणां व्याख्यानेन तदार्थदा ।।\nबीजमात्रेण लेशाख्या भूमिपाल प्रकीर्तिता ।। १४ ।।\nअश्लीलमेतास्वपि नैव कार्यं तद्वर्ज्यमाहुः कवयो नरेन्द्र ।।\nउद्वेजनीयं तु सतां तदुक्तमश्लीलबन्धं सुखदं न काव्यम् ।। १५ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे प्रहेलिकालक्षणो नाम षोडशोऽध्यायः ।। १६ ।।\n3.17\n।। वज्र उवाच ।। ।।\nमन्त्राः सब्राह्मणाः प्रोक्तास्तदर्थं ब्राह्मणं स्मृतम् ।।\nकल्पना च तथा कल्पः कल्पश्च ब्राह्मणस्तथा ।। १ ।।\nकथितानि तथार्थानि पुराणं च तथा द्विज ।।\nप्रक्रिया प्रथमः पादः कथावस्तुपरिग्रहः ।। २ ।।\nउपोद्घातानुषङ्गौ च तथा संहार एव च ।।\nचतुष्पादं हि कथितं पुराणं भृगुनन्दन ।। ३ ।।\nसर्गश्च प्रतिसर्गश्च वंशो मन्वन्तराणि च ।।\nवंशानुचरितं चैव पुराणं पञ्चलक्षणम् ।। ४ ।।\nतत्र वा विदितं सर्वं तत्रोक्तं गीतलक्षणम् ।।\nवृत्तस्य लक्षणं चैव नाटकाख्यानलक्षणम् ।। ५ ।।\nतस्मादहं त्वां पृच्छामि द्विज नाट्यस्य लक्षणम् ।।\nसभेदं तन्ममाचक्ष्व सर्वज्ञोऽसि यतः प्रभो।।६।।\nमार्कण्डेय उवाच ।।\nइतिहासानुसारेण पुराणानां समीक्षितम् ।।\nचरितं त्रिदशानां वा नाटकं तत्र कीर्तितम्।।७।।\nएकनायकसंयुक्तं नायकप्रतिनायकैः।\nसंयुक्तमथवा कार्यः काव्ये वै तत्र नायकः ।।८।।\nसर्वास्तु वृत्तयस्तत्र तत्र सर्वे तथा रसाः ।।\nकालप्रयोगं च तथा युक्त्या संदर्शयेन्नृप ।।९।।\nपञ्चावराङ्कं तत्प्रोक्तं तथादशपरं शुभम् ।।\nएकदैवतिकं वृत्तमङ्के राजन्प्रदर्शयेत ।। 3.17.१० ।।\nतदन्ते सर्वपात्राणां निष्क्रमश्च विधीयते ।।\nयुक्त्युपन्याससंयुक्तं तथा निष्कमणं मतम् ।।११।।\nमरणं राज्यविभ्रंशो नगरस्योपरोधनम् ।।\nएतानि दर्शयेन्नांके तथा युद्धं च पार्थिव ।। १२ ।।\nप्रवेशकेन कर्तव्यं तेषामाख्यानकं बुधैः ।।\nपात्रद्वयेन कर्तव्यं तथा नित्यं प्रवेशकम् ।। १३ ।।\nपात्रे परिजने तत्र कर्तव्यं नायकेन तु ।।\nभिन्नं पात्रद्वयं यत्र तत्र विष्कम्भकं स्मृतम् ।।१४।।\nतयोरन्ते तु कर्तव्या तथा रङ्गस्य शून्यता ।।\nअङ्गान्ते च तथा कार्या न कार्या सान्यथा भवेत् ।। १५ ।।\nबहुदैवतिकं वृत्तं कर्तव्यं तु प्रवेशकम् ।।\nसंक्षपोक्तिश्च कर्तव्या कर्तव्यो नहि विस्तरः ।। १६ ।।\nप्रख्यातनायकवधं न च तत्र प्रवेशयेत्।।\nतस्य प्रकाशनं कार्यमङ्केप्येव नराधिप ।। १७ ।।\nनायकाभ्युदयः कार्यो नाटकान्ते तथैव च ।।\nबह्व्योऽपि नायिका यत्र तासामपि तथा भवेत् ।। १८ ।।\nएवंविधा सशृङ्गारा चतुरङ्काः तु नाटिका ।।\nकृतं प्रकरणं तद्वत्स्वयमुत्पाद्य वस्तुना ।। १९ ।।\nब्राह्मणो नायकस्तत्र वणिक्च नृपसत्तम ।।\nएवं प्रकरणी कार्या चतुरङ्कापि सा भवेत् ।। 3.17.२० ।।\nइतिहासानुबन्धो वा स्वयमुत्पाद्य वा कृतः ।।\nभारतीकरुणप्रायो निवृत्तं समनन्तरम् ।। २१ ।।\nचतुष्टयाङ्कः कर्तव्यो दिव्यनायकवर्तितः ।।\nइतिहासानुसारेण प्राणश्चैकाहिकः स्मृतः ।। २२ ।।\nएकांको युद्धबहुलस्वात्मशंसापरस्तथा ।।\nआकाशकथनैर्युक्तस्त्वेकपात्रकृतक्रियः ।। २३ ।।\nप्रोक्तः समवताराख्यस्त्रिदशासुरनायकः ।।\nत्रिशृङ्गारस्त्रिकपटस्तथा द्वादशनायकः ।। २४ ।।\nईहामृगोऽथ बह्वङ्कस्तथा गन्धर्वनायकः ।।\nशृङ्गारबहुलः कार्योऽतृप्त योनिरसाश्रयः ।। २५ ।।\nऐकाहिको दृप्तरसो व्यायोगश्चैकनायकः ।।\nवीथी त्रयोदशाङ्का स्यात्तथा नायकवर्जिता ।।२६ ।।\nडिमाख्यश्च तथा प्रोक्तो रसस्तु सुरनायकः ।।\nतथा रौद्ररसप्रायः प्रख्यस्तविषयान्वितः ।। २७ ।।\nएकाङ्को हास्यबहुलस्तथैवोदात्तनायकः ।।\nकार्यः प्रहसनाख्यस्तु वेश्याविटसमन्वितः ।। २८ ।।\nसूत्रधारस्य वाक्येन काव्यवस्तुनिबन्धनम् ।।\nसर्वं प्रकाशयेदादौ सर्वेष्वेतेषु वस्तु यत् ।। २९ ।।\nसंस्कतं नायकवचो लिङ्गिश्रोत्रियभूभुजाम् ।।\nद्विजन्मनां सुराणां च दैत्यगन्धर्वभोगिनाम् ।। 3.17.३० ।।\nनायिकादेवरामाणां व्याजलिङ्गवतां तथा ।।\nविदूषकाणां च भवेत्प्राकृतं वचनं नृप ।। ३१ ।।\nबालस्त्रीनीचषण्डानां ये चान्ये नानुकीर्तिताः ।।\nतेषां वाक्यमपभ्रष्टं तच्च ज्ञात्वा प्रयोजयेत् ।। ३२ ।।\nस्वयमुत्पादितानां मे नानात्वं शृणु लक्षणम् ।।\nशर्म वर्मधनान्यन्ते वर्णानां दासवत्तथा ।। ३३ ।।\nराज्ञां विक्रमसंयुक्तममात्यानां तथा भवेत् ।।\nस्त्रीणां सुखोद्यमक्रूरं नायिकानां मनोहरम् ।। ३४ ।।\nराज्ञीपरिजनस्त्रीणां कलाकौशलसंयुतम् ।।\nराज्ञः परिजनस्त्रीणां विजयोत्तरमिष्यते ।। ३५ ।।\nसांवत्सराणां माङ्गल्यं शान्तिप्रायं पुरोधसाम् ।।\nशूरप्रायममात्यानामायुप्यं भिषजामपि ।। ३६ ।।\nविटानां भूषणप्रायं दासीनां कुसुमादिकम् ।।\nऋषिगोत्रधरौ कार्यौ कञ्चुकीयविदूषकौ ।। ३७ ।।\nदत्ता मित्रा तथा सेना वैश्या नाम ततो भवेत् ।।\nअधिकारानुरूपाणि तथा चैवाधिकारिणाम् ।। ३८ ।।\nअतः परं प्रवक्ष्यामि येन वाच्यस्तु यो यथा ।।\nदेवेति राजा वक्तव्यो भृत्यैः प्रकृतिभिस्तथा ।। ३९ ।।\nराजेति विप्रैर्वक्तव्यो ऋषिभिर्नामगोत्रतः ।।\nअपत्यप्रत्ययाद्देवैर्वयस्येति समो जनः ।। 3.17.४० ।।\nविदूषकोऽपि वक्तव्यो वयस्य इति नायकैः ।।\nआयुष्मानिति सूतेन रथी वाच्यस्तथा भवेत् ।।४१ ।।\nभगवन्निति वक्तव्या ऋषयो गुरवः सुराः ।।\nपुत्र वत्सेति शिष्यस्य तथा वा नामगोत्रतः ।। ४२ ।।\nआर्यपुत्रेति वक्तव्यः स्त्रिया भर्ता नराधिप ।।\nनाम्ना भार्या तु वक्तव्या राज्ञी देवीति नायिका ।। ४३ ।।\nपिता तातस्तथा वाच्यो मातुश्चैवार्यकः पिता ।।\nयुवराजः कुमारः स्यान्मान्यो भावः समीरितः ।। ४४ ।।\nमान्यमानस्तथा भामो भर्तृदारः कुमारकः ।।\nहलेति तु समाना स्त्री वक्तव्या समया तथा ।। ४५ ।।\nहञ्जेत्यामन्त्रयेन्नारी हण्डे परिजने स्वके ।।\nस्वसेति भगिनी वाच्या लिङ्गस्था व्रतिनी तथा ।। ४६ ।।\nआर्येति ब्राह्मणी वाच्या शेषा लिङ्गार्थतस्तथा ।।\nअन्तःपुरचरो यस्तु स्त्रीभोगपरिवर्जितः ।। ४७ ।।\nस तु वर्षधरो ज्ञेयस्तदध्यक्षस्तु कञ्चुकिः ।।\nब्राह्मणः स भवेद् वृद्धो मान्यश्च वसुधाधिपैः ।। ४८ ।।\nविदूषको ब्राह्मणः स्यान्नायकस्य रहस्यवित् ।।\nनटः प्रधानः स भवेत्सूत्रधारो नराधिप ।। ४९ ।।\nज्ञेया बीजसमुत्पत्तिर्मुखं नाना रसोद्भवः ।।\nमुखोत्थबीजोद्घटनं तथा प्रतिमुखं स्मृतम् ।। 3.17.५० ।।\nप्राप्याप्रातियुतो गर्भस्तस्यैवोद्भेदसंज्ञितः ।।\nतदेवोद्भिन्नबीजार्थो विसर्गो व्यसनान्वितः ।। ५१ ।।\nमुखादीनां निर्वहणं तथा निर्वहतं भवेत् ।।\nनाटके सप्रकरणे कर्तव्याः पात्रसन्धयः ।। ५२ ।।\nडिमे समवकारे च विसर्गं नैव कारयेत् ।।\nव्यायोगेहामृगौ कार्यो तथा गर्भविवर्जितौ ।। ५३ ।।\nउत्सृष्टाङ्क प्रहसनं वीथी भाणकमेव च ।।\nएतेषां नावकर्तव्यं तथा प्रतिमुखं नृप ।। ५४ ।।\nऔदार्यसत्पथं शौर्यं नायकस्तु न संत्यजेत् ।।\nनायिकापि तथा राजन्यजेद्वा प्रतिनायकः ।। ५५ ।।\nअतः परं प्रवक्ष्यामि नायिकाष्टकलक्षणम् ।।\nनिजापराधात्स्वगृहे वाससज्जा तु नायिका ।। ५६ ।।\nविरहोत्कण्ठिता सैव या त्वनागतनायिका ।।\nस्वाधीन भर्तृका प्रोक्ता या स्यात्स्वाधीनभर्तृका ।। ५७ ।।\nकलहान्तरिता प्रोक्ता कलहाहतनायका ।।\nखण्डिता या च नखरैर्युतमेति प्रगोपतिम् ।। ५८ ।।\nविप्रलब्धा तु सा ज्ञेया संकेते कान्तवर्जिता ।।\nप्रवासगतकान्ता तु तथा प्रोषितभर्तृका ।। ५९ ।।\nएतासामुचिताकारलीलाभिर्बन्धनं घनम् ।।\nनाटकादिषु रूपेषु कर्तव्यं द्वादशस्वपि ।। 3.17.६० ।।\nशृङ्गारहास्यकरुणवीररौद्रभयानकाः ।।\nबीभत्साद्भुतशान्ताख्या नव नाट्यरसाः स्मृताः ।।६१।।\nबन्धो रसानुगः कार्यः सर्वेष्वेतेषु यत्नतः ।।\nरसप्रधानमेवैतत्सर्वनाट्यं नराधिपः ।। ६२ ।।\nएते कलाकौशलशीलयुक्ताः कार्यास्तथा लोक विधानयुक्ताः ।।\nधर्मार्वकामाद्युपदेशगाश्च हिताय लोकस्य नरेन्द्रचन्द्र ।। ६३ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे द्वादशरूपकवर्णनो नाम सप्तदशोऽध्यायः ।। १७ ।।\n3.18\n।। मार्कण्डेय उवाच ।। ।।\nअथ गीतलक्षणं भवति तस्य त्रीणि स्थानानि उरः कण्ठः शिरश्च, तेभ्यो मन्द्रमध्यतारोत्पत्तिः ।\nत्रयो ग्रामाः । षड्जमध्यमगान्धाराः ।\nसप्तस्वरा । षड्जर्षभ गान्धारमध्यमपञ्चमनिषादधैवताः\nएकविंशतिमूर्च्छनाः सप्त सप्त प्रतिग्रामाश्रिताः ।\nतद्यथासां नामानि सौवीरी हारिणाश्वा कलोपनता शुद्धमध्यमा मार्गी पौरवी ऋष्यका चेति ।।\nएताः सप्त मध्यमग्रामिण्यः उत्तरासंज्ञाः ।\nप्राञ्चिनी उत्तरायता शुद्धषड्जमत्सरीकृता अश्वक्रान्ता उद्गता च एताः सप्त षड्जग्रामिकाः ।\nआलापी कुन्तिमा श्रद्धा उत्तरा षड्जा पञ्चायता. .....एताः सप्त गान्धारग्रामिकाः ।\nअथैकोनपञ्चाशत्तानाः । अग्निष्टोमिकः अत्यग्निष्टोमिकः पौण्डरिकः आश्वमेधिकः राजसूयिकः वहुसुवर्णिकः गोसविकः महाव्रतिकः ब्रह्म तानः प्राजापत्यः नगाश्रयः यज्ञाश्रयः गोदानिकः हयक्रान्तः अजक्रान्तः विष्णुक्रान्तः अरण्यः मत्तकोकिलः उज्जीविकश्चेति एते विंशतिर्मध्यमग्रामिकाः ।\nप्रस्वापनं पैशाचः जीवनः सावित्रः अर्धसावित्रः सर्वतोभद्रः सुवर्णः विष्णुः जिष्णुर्विष्णुवरः शारदः विजयः हंसः ज्येष्ठ इति एते चतुर्दशषड्जग्रामिकाः । तुम्बुरुप्रियः महालक्ष्मणः गन्धर्वानुमतः अलम्बुसप्रियः नारदप्रियः भीमसेनप्रियः वितानः मातङ्गः भार्गवप्रियः अभिरामः संश्राव्यः किन्नरप्रियः पुण्यः मनोहरः कल्याणकरश्चेति एते पञ्चदश गान्धारमाश्रिताः\nएतच्चतुर्विधं स्वरपदलयावधानयोगात् ।\nमूर्च्छनास्वादिमध्यान्ते वादिसंवाद्यन्त्यवादिसंज्ञास्तिस्रो वृत्तयः।।\nपूर्वोक्ताश्च नवरसाः तत्र हास्यशृङ्गारयोर्मध्यमपञ्चमौ।\nवीररौद्राद्भुतेषु षड्जपञ्चमौ । करुणे निषादगान्धारौ ।\nबीभत्सभयानकयोर्धैवतम् ।\nशान्ते मध्यमम् ।\nतथा लयाः हास्यशृङ्गारयोर्मध्यमाः ।\nबीभत्सभयानकयोर्विलम्बितः ।\nवीररौद्राद्भुतेषु द्रुतः ।\nचोक्षाप्रयोगः स्वरोराधने रूपकेषु प्रकरणानुगतः मन्युव्यपदेशेन ते भवन्ति।।\nभवन्ति चात्र श्लोकाः ।।\nग्रहांशस्तारमन्द्रे च न्यासोपन्यास एव च।।\nअल्पत्वं च बहुत्वं च षाडवोडविते तथा।।\nएवमेव बुधैर्ज्ञेया जातयो दशलक्षणाः।।\nअलङ्काराश्च चत्वारो भवन्ति वसुधाधिप ।।\nप्रसन्नादिः प्रसन्नान्तः प्रसन्नाद्यन्त एव च ।।\nप्रसन्नमध्यश्च तथा क्रमेणैवं विनिर्दिशेत् ।।\nअपरान्तकमुल्लोप्यं मन्द्रकः मकरी तथा ।।\nउवेणकं सरो बिन्दुमुत्तमं गीतकानि तु।।\nऋग्गाथा पाणिका दक्षविहिता ब्रह्मगीतिका।।\nगीतमेतत्तदाभ्यासः कारणाच्चोक्षसंज्ञः ।।\nसंक्षेपेण मया प्रोक्तं सुराराधन कारणात् ।।\nगीतज्ञो यदि गीतेन नाप्नोति परमं पदम् ।।\nदेवस्यानुचरो भूत्वा तेनैव सह मोदते ।।\nइति श्रीविष्णुधर्मोत्तरे तृतीयखण्डे मा० व० सं० गीतलक्षणो नामाष्टादशोऽध्यायः ।। १८ ।।\n3.19\nमार्कण्डेय उवाच ।।\nअथातोद्यविधानम् ।।\nचतुर्विधमातोद्यं ततं सुषिरं घनमवनद्धं च ।\nततं वीणादि, शुषिरं वंशादि घनं तालादि अवनद्धं मुरजादि तत्र स्वरास्तुल्याः शारीरा वैणवाश्च।\nतद्वद्वंशा किन्तु यथा शरीराणामा रोहावरोहणे तथा वैणवानां वंशानां विपर्ययात् तालः कालप्रयोज्यः ।\nपञ्चलघ्वक्षरोच्चारणकलामात्रास्तिस्रो वृत्तयः ।\nचित्रा वृत्तिर्दक्षिणा द्विधा ।\nमात्राकलाचित्रे चतुर्मात्रावृत्तौ अष्टमात्रा दक्षिणाया ।\nअष्टमात्रादक्षिणे अवया निष्क्रयो विक्षेपः प्रवेशः शम्पातालः संनिपातभेदः ।\nकलासमूहो युक्तः ।\nचपुटस्थः अयुक् चञ्चत्पुटलः प्लुतान्तः पञ्चपाणिः ख इति तापुत्रा यथाक्षरस्थः ।\nतत्र लयाः द्रुतमध्यविलम्बिताः ।\nलयवत्तालः ।\nप्रकरणं द्विविधम् । कुलकं च्छेद्यकं च ।\nअथावनद्धं तत्र पौष्करवत्क्वणान्वितं करुणान्वितम् ।\nतत्र षोडशाक्षराणि क ख ग घ ट ठ ड ण त थ द ध य र ल व इति, तत्र कटरथउगादिदक्षिणमुखे, घधमा वामे, गदकारा मृर्ध्निः टणलहा आलिङ्गे अआइउएओ अइ च ओ यथायोगं खगधा नां रेफेण योगः ।\nकहभदानां णलथवः ।\nसमहस्तनिपातादङ्गुलीप्रचलनोर्धवामैकयोः समहस्तनिपातप्रदेशिनी तद्वद् डल्लानां योगः समपाण्यर्ध पाणिरदीर्घपाणिरेकपाणिः द्विहस्तप्रदेशिनीप्रहतानि समपाणिप्रहतोपकार घथगडराअध्यर्धपाणौ कथकारा।\nअध्यर्धपाणौ ठणलहास्नहाद्विहस्तेन तलप्रदेशिनीप्रहते अहितवितस्तालिप्तगोमुखीमार्गाः शृङ्गारहास्ययोरंधितः ।\nवीररौद्राद्भुतेषु वितस्तः करुणाशान्तयोरालिप्तः ।\nबीभत्सभयानकयोर्गोमुखदर्दुरपणवयोर्मृदङ्गानुगमनं भवति ।\nभवन्ति चात्र नेपथ्यभवनद्वारासमानरङ्गाभिवीक्षणम् ।\nमुरजाः पृष्ठतस्तेषां तद्वन्मार्जनिका भवेत् ।।\nयाम्यतस्तस्य विज्ञेयो दर्दुरः पणवस्तथा ।।\nउत्तराभिमुखो गाता तथा दक्षिणतो भवेत् ।।\nवामतो गैरिकस्तस्य दक्षिणे वंशवादकौ ।।\nगातुरेवाभिमुख्येन गायकानां निवेशनम् ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे आतोद्यविधिर्नामैकोनविंशोऽध्यायः ।।१९ ।।\n3.20\nपरस्यानुकृतिर्नाटयं नाट्यज्ञैः कथितं नृप ।।\nतस्य संस्कारकं नृत्तं भवेच्छोभाविवर्धनम् ।। १ ।।\nनृत्यं तु द्विविधं प्रोक्तं नाट्यलास्याश्रयं सदा ।।\nद्वैविध्यं द्विविधस्यापि पुनरुक्तं नराधिप ।। २ ।।\nअभ्यन्तरञ्च बाह्यं च बाह्यं लक्षणवर्जितम् ।।\nअभ्यन्तरं लक्षणवन्मङ्गल्यं तत्प्रयोगतः ।। ३ ।।\nलास्यं स्वच्छन्दतः कार्यं मण्डपे यदि वा बहिः ।।\nनाट्यं मण्डप एव स्यान्मण्डपं द्विविधं भवेत् ।। ४ ।।\nआयतं चतुरस्रं तु द्वात्रिंशद्धस्तसम्मितम् ।।\nचतुरस्रं न कर्तव्यमायतं द्विगुणायतम् ।। ५।।\nहीनाधिकं न कर्तव्यं दृष्टादृष्टशुभप्रदम् ।।\nहीने भवति सम्मर्दो विस्तीर्णे नाट्यगेययोः ।। ६ ।।\nव्यक्तिर्नैवोपपद्येत तस्मात्तौ परिवर्जयेत ।।\nआदावेव तु कर्तव्यं त्रिदशानां तु पूजनम् ।। ७ ।।\nपूजनं जर्जरस्यापि वास्तुदैवतपूजनम् ।।\nएवं कृत्वा ततो नाट्यं नान्दीपूर्वकमिष्यते ।। ८ ।।\nततो जवनिकाक्षेपैः प्रतिपात्रप्रवेशनम् ।।\nप्रवेशनिर्गमौ कार्यौ कृत्वा कार्यस्य सूचनम् ।। ९ ।।\nपुष्पाञ्जलिः प्रदातव्या नाट्यान्ते वास्तुपूजनम् ।।\nपाठ्ये गीते समासक्तः पात्रतुल्यः परिक्रमः ।।3.20.१०।।\nचतुष्कलो नायकानां मध्यानां त्रिकलो भवेत ।।\nद्विकलश्चाधमानां स्यान्मध्यमे नृपकर्मणि ।। ११ ।।\nएकाधिकोनं सर्वेषां कर्तव्यं कार्ययोगतः ।।\nदेवा वीरोद्धता ज्ञेया उद्धता दानवादयः ।। १२ ।।\nनृपाश्च धीरललिता धीरास्तदनुजीविनः ।।\nप्रशान्तधीरा ऋषयः प्रशान्तास्तत्पदानुगाः ।। १३ ।।\nधीरोदात्तास्तथा विप्रा उदात्ता वणिजो मताः ।।\nएवंविधाश्च कथिता एतेषामेव योगतः ।। १४ ।।\nआहर्यः सात्त्विकश्चैव याचिकोंगिक एव च ।।\nचतुष्प्रकारोऽभिनयः कर्तव्यो नाट्यकर्मणि ।। १५ ।।\nआहार्यः प्रतिशीर्षादिर्द्विकृतो वेश उच्यते ।।\nधीरोद्धतानां वेशः स्यान्न चात्यर्थसमुल्बणः ।। १६ ।।\nउद्धतश्चोद्धतानां स्याद्राज्ञां ललित इष्यते ।।\nप्रतिनायकवेशस्तु कर्तव्यश्च तथोद्धतः ।। १७ ।।\nअन्येषां सदृशो वेशो देशकर्माश्रयो भवेत् ।।\nअश्वादयश्च कर्तव्याश्चर्मकाष्ठादिभिः समाः ।। १८ ।।\nअतः परं प्रवक्ष्यामि सात्त्विकाभिनयं तव ।।\nअश्रुप्रपातरोमाञ्चस्वेदनं स्पन्दनं तथा।।१९।।\nतथा च वर्णविन्यासैः सात्त्विकाभिनयो भवेत्।।\nवाचिको वाचया प्रोक्तो वक्ष्याम्यंगिकमुत्तरे ।।3.20.२०।।\nनाट्यवृत्तं तु कर्तव्यं हर्षस्थाने सदा बहु ।।\nशोकस्थाने न कर्तव्यं किञ्चिद्वा कारयेत्ततः ।।२१।।\nचतुर्धा रेचकं प्रोक्तं कटिपादांघ्रिकाश्रयम् ।।\nचातकान्या महाचारी चारी च द्विविधा मता ।। २२ ।।\nसुकुमाराङ्गः वाक्चेष्टा चारी भवति यादव ।।\nएतैरभ्यर्थितैर्ज्ञेया महाचारी नरेश्वर ।। २३ ।।\nमण्डलानि दशैवास्य चारीसंयोगजानि तु ।।\nअतिक्रान्तं विचित्रं च तथा ललितसञ्चरम्।। ।। २४ ।।\nसूचीविद्धं दण्डपादं विकृतालातसंज्ञिते ।।\nवामबद्धं सललितं क्रान्तं चाकाशगानि तु ।। २५ ।।\nमण्डलानि दशान्यानि शृणु भौमानि पार्थिव ।।\nभ्रमरास्कन्दिते स्यातां मार्दवं च ततः परम् ।। २६ ।।\nसमा सरितमित्याहुरेडकाक्रीडितं यथा ।।\nअड्डितं शकटाख्यं च तथाहार्यमिति स्मृतम् ।। २७ ।।\nपिष्टकुब्जं च विज्ञेयं तथा चापगतं पुनः ।।\nअथाङ्गहारान्वक्ष्यामि नामतस्तान्निबोध मे ।। २८ ।।\nस्थिरहस्तोङ्गहारस्तु तथैवाक्षिप्तकः स्मृतः ।।\nउद्घाटितस्तृतीयः स्यात्तथा चान्योऽपराजितः ।। २९ ।।\nमत्ताक्रीडोऽथ विष्कम्भः तथा स्वस्तिकरेचितः ।।\nवृश्चिकापसृतश्चैव तलमन्दा च सर्पितः ।। 3.20.३० ।।\nमतल्लीस्खलितश्चैव भ्रमरः पार्श्वस्वस्तिकः ।।\nमदाद्विलसितश्चैव विक्षिप्तो गतिमण्डलः ।। ३१ ।।\nवैशाखरेचितश्चैव परिवृत्तकरेचितः ।।\nउद्वर्तकः परिच्छिन्नो रेचकोऽथ बलाहकः ।। ३२ ।।\nसम्भ्रान्तो वाङ्गिकश्चैव इति क्रीडो ह्यलातकः ।।\nविद्युद्भ्रान्तः परावृत्तः पार्श्वच्छेदसमन्वितः ।। ३३ ।।\nआक्षिप्तो रेचितश्चैव सौम्योऽथ करितस्तथा ।।\nसूचीविद्धोऽपविद्धश्च विलापोवनिकुट्टितः ।। ३४ ।।\nषट्त्रिंशदेते संप्रोक्ता ह्यङ्गहारा यदूत्तम ।।\nएतेषां संप्रवक्ष्यामि कारणानि यथाक्रमम् ।।\nहस्तपाद प्रचारश्च यथा योज्यः प्रयोक्तृभिः ।। ३५ ।।\nसर्वेषामङ्गहाराणां निष्पत्तिः कारणं भवेत् ।।\nतान्यहं संप्रवक्ष्यामि नामभिः कर्मभिस्तथा ।। ३६ ।।\nहस्तपादसमायुक्तो नृत्तस्य करणं भवेत ।।\nद्वे नृत्यकरणे चैव भवेतां नृप मातृका ।। ३७ ।।\nत्रिभिः कलापकश्चैव चतुर्भिः खण्डकः स्मृतः ।।\nपञ्चैव करणानि स्युः संज्ञाघात इति स्मृतः ।। ३८ ।।\nषङ्भिर्वा सप्तभिर्वापि अष्टभिर्नवभिस्तथा ।।\nकरणैरिह संयुक्ता अङ्गहारा इति स्मृताः ।। ३९ ।।\nएतेषां चैव वक्ष्यामि नामान्यहमतः परम् ।।\nतालपुष्पापविद्धे द्वे लीनस्वस्तिकरेचितम् ।। 3.20.४० ।।\nमण्डलं स्वस्तिकं चैव ऊरु वृत्तं निकुण्डकम् ।।\nसूचीविद्धं कटिच्छिन्नमर्धरेचितमेव च ।। ४१ ।।\nवक्षः स्वस्तिकमुत्पन्नं स्वस्तिकं पृष्ठगं पुनः ।।\nदिक्स्वन्तिकमलाताख्यमर्धसूचीकटीसमम्।।४२।।\nआक्षिप्तरेचितं क्षिप्रमर्धस्वस्तिकसञ्चितम्।।\nभुजङ्गवासितं चैव ऊर्ध्वजानु निकुञ्चितम्।।४३।।\nमतल्ली त्वर्धमतल्ली स्याद्रेचकनिकुण्टकम् ।।\nपारविद्धं तडिद्धान्तं वलितं चूर्णितं तथा ।।४४।।\nललितं दण्डपक्षं च भुजङ्गत्रस्तरेचितम्।।\nनूपुरं रेचितं चैव भ्रमरं चतुरं तथा।।४५।।\nभुजङ्गाञ्चितमन्यत्स्याच्छिन्नं वृश्चिकरेचितम् ।।\nलतावृश्चिकमन्यत्स्याच्छिन्नं वृश्चिकरेचितम् ।।४६।।\nवृश्चिकं व्यंसितं चैव सूचीविद्धकमेव च ।।\nललाटतिलकं चैव कुण्डलं चक्रमंडलम् ।।४७।।\nतरोर्मण्डलमाक्षिप्तं लतालसितमार्गलम ।।\nविक्षिप्तं भ्रमितं चैव विलासं वानरप्लुतम्।।४८।।\nपरिवृत्तं निवृत्तं च पार्श्वाक्रान्तं निकुञ्चितम् ।।\nअतिक्रान्तमवक्रान्तं दोलापादविवर्जितम् ।।४९।।\nनागप्रक्रीडितं चैव विप्लुतं गरुडप्लुतम् ।।\nगण्डसूची परिक्षिप्तं पार्श्वजानुकमेव च ।। 3.20.५० ।।\nगृहावलीनकं लीनं विष्णुक्रान्तमजप्लुतम् ।।\nआक्रान्तं मण्डितं चैव मयूरलसितं नसम् ।। ५१ ।।\nसर्पितं चोलपादं च हरिणप्लुतमेव च ।।\nप्रेङ्खालितं नितम्बं च स्खलितं परिहस्तकम् ।। ५२ ।।\nअसर्पिततलं चैव सिंहविक्रीडितं तथा ।।\nवृषभ क्रीडितं चैव गङ्गावतरणं तथा ।। ५३ ।।\nअष्टोत्तरशतं चैव करणानां प्रकीर्तितम् ।।\nसुकुमारं तथा विद्धं वृत्तं द्विविधमुच्यते ।।५४ ।।।\nउद्धृतं पुरुषप्रायं स्त्रीप्रायं सुकुमारकम् ।।\nदेवचिह्नकृताकारा पिण्डी भवति पर्थिव ।। ५५।।\nभारती सात्त्वती चैव कौशिक्यारभटी तथा ।।\nचतस्रो वृत्तयः प्रोक्ता वाक्प्रधाना तु भारती ।। ५६ ।।\nतथा वीररसप्राया विज्ञेया सात्त्वती नृप ।।\nतथा रौद्रप्रचारा च भवत्यारभटी सदा ।। ५७ ।।।\nशृङ्गारहास्यबहुला तथा भवति कौशिकी ।।\nआवन्ती दाक्षिणात्या च तथा चैवात्र मागधी ।। ५८ ।।\nपञ्चाली मध्यमा चेति वृत्तिः सा तु चतुर्विधा ।।\nवेषभाषानुकरणं तथाचारप्रवर्तनम् ।। ५९ ।।\nप्रवृत्तिरिति विख्याता वृत्तीनामाश्रयास्तु ताः।।\nनाट्यलोकाश्रया धर्मि धर्माश्च द्विविधा मता ।। 3.20.६० ।।\nसिद्धिश्च द्विविधा नाट्ये दैविकी मानुषी तथा ।।\nव्यायामान्मानुषी तत्र दैवी देवप्रसादजा ।। ६१ ।।\nरसेन भावेन समन्वितं च तालानुगं काव्यरसानुगं च ।।\nगीतानुगं नृत्तमुशन्ति धन्यं सुखप्रदं धर्मविवर्धनं च ।। ६२ ।। ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे सामान्यवर्णनो नाम विंशोऽध्यायः ।। २० ।।"
  }
]
[
  {
    "text": "3.316\n।। ऋषय ऊचुः ।।\nकस्य दानस्य कः पात्रं तद्वदस्व महामते ।।\nकस्मिन्देशे तथा काले किञ्चिद् दत्तं महाफलम् ।। १ ।।\n।। हंस उवाच ।। ।।\nन दानं यशसे दद्यान्न दद्यान्नोपकारिणे ।।\nन नृत्यगीतशीलेभ्यो नास्तिकेभ्यश्च धार्मिकः ।। २ ।।\nपापशीले न दातव्यं कदाचिदपि किञ्चन ।।\nपापशीले तु यद्दत्तं तद्दातुदोषमावहेत् ।। ३ ।।\nधनदस्तेन पापेन शीघ्रमेवेह युज्यते ।।\nतस्मात्प्राप्य धनं पुण्यं पुण्यशीलं समाचरेत् ।। ४ ।।\nधनदस्तेन पुण्येन योगमाप्नोत्यसंशयम् ।।\nअन्नदानेन कर्तव्यं पात्रावेक्षणमण्वपि ।। ५ ।।\nअन्नं सर्वत्र दातव्यं धर्मकामेन वै द्विजाः ।।\nसदोषेपि तु निर्दोषं सगुणेतिगुणावहम् ।। ६  ।।\nतस्मात्सर्वप्रयत्नेन देयमन्नं सदैव तु ।।\nविद्याध्ययनसक्तानामन्नदानं महाफलम् ।। ७ ।।\nशुभानामप्यथान्येषां कर्मणां द्विजपुङ्गवाः ।।\nयस्यान्नमुपयुञ्जानो नरः कर्माणि साधयेत् ।। ८ ।।\nकर्म साधयतः पुण्यमन्नदाता तथाश्नुते ।।\nदत्त्वा नृपतिभीतानां धनिनाञ्च तथा धनम् ।। ९ ।।\nतस्करेभ्यश्च भीतानां फलमक्षयमश्नुते ।।\nयियक्षता तथा दत्तं व्यसने हंतुमिच्छता ।। 3.316.१० ।।\nदुःखान्वितानां दीनानाञ्चाक्षयं तत्प्रकीर्तितम् ।।\nविवाहमेखलाबन्धप्रतिष्ठादिषु कर्मसु ।।११।।\nआपन्नेषु च यद्दत्तं तदक्षय्यमुदाहृतम् ।।\nयज्ञोपकरणं द्रव्यं क्षत्त्रिये द्विजपुङ्गवाः ।। १२ ।।\nपुण्योपयोगि तद्वैश्ये शूद्रे शिल्पोपजीविनम् ।।\nयस्योपयोगि यद्द्रव्यं देयं तस्यैव तद्भवेत् ।। १३ ।।\nयेनयेन च भाण्डेन यस्य वृत्तिरुदाहृता ।।\nतत्तु तस्यैव दातव्यं पुण्यकामेन धीमता ।। १४ ।।\nदण्डं कृष्णाजिनञ्चैव तथा विप्राः कमण्डलुम् ।।\nचीरं पुण्यमवाप्नोति दत्त्वैतां ब्रह्मचारिणे ।। १५ ।।\nवस्त्रं शय्यासनं धान्यं द्रव्यं वेश्म परिच्छदम् ।।\nगृहस्थाय तु तद्दत्तं ज्ञेयं बहुफलं सदा ।। १६ ।।\nनीवारवल्कलं शाकं फलमूलं च गोरसम् ।।\nवानप्रस्थाय तद्दत्तमनन्तं परिकीर्तितम् ।। १७ ।।\nभिक्षाप्रदानं यतये पात्रदानं तथा हितम् ।।\nसौभाग्यद्रव्य ताम्बूलरक्तवस्त्रादिकं स्त्रियः ।। १८ ।।\nस्त्रीणां प्रदानं दातव्यं भर्तृहस्ते तु नान्यथा ।।\nप्रोक्तं संग्रहणं ह्येतद्गुप्तं भर्तुः प्रयच्छतः ।। १९ ।।\nअन्नं प्रतिश्रयं चोभौ पान्थे दत्तं महाफलम् ।।\nविवाहादिक्रियाकाले तत्क्रियासिद्धिकारकम् ।। 3.316.२० ।।\nयः प्रयच्छति धर्मज्ञाः सोश्वमेधमवाप्नुयात्।।\nआतुरेभ्यो धनं दत्त्वा दानं बहुफलं लभेत् ।। २१ ।।\nबाले क्रीडनकं दत्त्वा मिष्टमन्नं तथैव च ।।\nफलं मनोहरं वापि अग्निष्टोमफलं लभेत् ।।२२ ।।\nमिष्टान्नं मानवो दत्त्वा मिष्टान्नानि तु कांक्षताम्।।\nअक्षयं फलमाप्नोति स्वर्गलोकं च गच्छति ।। २३ ।।\nश्रीविहीने तथा दत्त्वा भोजनं द्विजसत्तमाः ।।\nवस्त्रं शुभं वा धर्मज्ञाः पुण्यं महदुपाश्नुते ।। २४ ।।\nकृपास्थानपरो विप्रा विद्युतः पुरुषः श्रिया ।।\nतस्यानुकम्पा कतर्व्या सतां वर्त्मनि तिष्ठतः ।। २५ ।।\nकार्ये समुद्यमं कृत्वा परेषां समुपस्थिते ।।\nअक्षयं फलमाप्नोति नात्र कार्या विचारणा ।।२६ ।।\nयवसानां प्रदानेन धेनुमत्सु द्विजातिषु ।।\nलवणानाञ्च धर्मज्ञा फलमक्षयमश्नुते ।।२७।।\nप्रसवेषु तदा दत्तं व्यसनान्युभये ततः ।।\nतद्दानमक्षयं प्रोक्तं पुरुषस्य विपश्चितः ।।२८।।\nदत्त्वा ब्राह्मणशार्दूला जलमात्रमथार्थिने ।।\nफलमक्षयमाप्नोति नात्र कार्या विचारणा ।।२९।।\nक्लेशं विना दत्तमथार्थिने तु दानं हि लोके फलदं निरुक्तम् ।।\nअभ्यर्थितेनाथ ततो न कार्या विमानना त्वर्थिजनस्य शक्त्या।।3.316.३०।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु पात्रविशेषेण दानविशेषवर्णनो नाम षोडशाधिकत्रिशततमोऽध्यायः ।।३१६।।\n3.317\nऋषय ऊचुः ।।\nदानं बहुफलं काले यस्मिन्यत्परिकीर्तितम् ।।\nतत्त्वमस्माकमाचक्ष्व त्वं हि सर्वविदुच्यसे ।। १।।\nहंस उवाच ।।\nसंवत्सरे तथा दानं तिलस्य च महाफलम् ।।\nपरिपूर्वे तथा दानं यवानां द्विजसत्तमाः ।। २ ।।\nइडापूर्वेन्नवस्त्राणां धान्यानां चानुपूर्वके ।।\nउदासंवत्सरे दानं रजतस्य महाफलम् ।।३।।\nउत्तरे त्वयने प्रोक्तं वस्त्रदानं फलप्रदम् ।।\nस्नानानुलेपनादीनां वसन्ते द्विजपुङ्गवाः।।४।।\nपानकानां तथा ग्रीष्मे छत्राणां तदनन्तरे ।।\nशरद्यन्नस्य धर्मज्ञा वस्त्राणामपि हैमने।।५।।\nवह्निदानं नरः कृत्वा सूर्यस्योदयनं प्रति ।।\nशिशिरे सततं वह्निं तर्पयित्वा तथा तिलैः ।।६ ।।\nकुल्माषं सघृतं दत्त्वा यथाशक्त्या द्विजातिषु ।।\nकायाग्निदीप्तिं प्राकाश्यं शत्रुनाशञ्च विन्दति ।।७।।\nसक्तून्सिताखण्डयुतांस्त्रपुसोर्वारुकान्वितान् ।।\nजलकुम्भोपरिकृतानक्षयं फलमश्नुते ।।८।।\nमध्याह्ने प्रावृषि स्नातः सततं द्विजपुङ्गवाः ।।\nतिलप्रदानान्माघे तु प्राप्यलोकं स गच्छति ।। ९।।\nप्रियङ्गुं फाल्गुने दत्त्वा प्रियो भवति भूतले ।।\nचैत्रे चित्राणि वस्त्राणि सौभाग्यं महदश्नुते।।3.317.१०।।\nअपूपानां प्रदानेन वैशाखे स्वर्गमश्नुते ।।\nछत्रदानं तथा ज्येष्ठे सर्वान्कामानुपाश्नुते ।।\nदत्त्वा चोपानहौ स्वर्गञ्चाषाढे ध्रुवमश्नुते ।।११।।\nश्रावणे वस्त्रदानस्य कीर्तितं सुमहत्फलम् ।।\nप्रोष्ठपादे तथा मासि प्रदानात्फाणितस्य च ।। १२ ।।\nआश्विने घृतदानेन रूपवानभि जायते ।।\nकार्तिके दीपदानेन सर्वत्रौजस्यमश्नुयात् ।। १३ ।।\nलवणं मार्गशीर्षे तु दत्त्वा सौभाग्यमश्नुते ।।\nपौषे कनकदानेन परां पुष्टिं तथैव च ।। १४ ।।\nपुष्पाणां च सिते पक्षे दानं लक्ष्मीकरं स्मृतम् ।।\nफलानां च तथा दानं कृष्णपक्षे महाफलम्।।१५।।\nलवणाज्यगुडोपेतमपूपं सूर्यवासरे ।।\nसहिरण्यं नरो दत्त्वा न रोगैस्त्वभिभूयते ।।१६ ।।\nएवंविधं चेन्दुदिने ददत्सौभाग्यमाप्नुयात् ।।\nकाष्ठदानं भौमदिने शत्रुनाशमवाप्नुयात् ।। १७ ।।\nबोधे क्रीडनकानाञ्च दानं बालेषु शस्यते ।।\nजीवाह्नि वस्त्रदानेन परां पुष्टिं समश्नुते ।। १६ ।।\nसर्वत्र रतिमाप्नोति शुक्रे दत्त्वा रतिस्त्रियम् ।।\nअभ्यङ्गं सौरदिवसे दत्त्वा जीवितमाप्नुयात् ।।१९।।\nकृत्तिकासु सुवर्णस्य दानं बहुफलं स्मृतम् ।।\nरक्तवस्त्रस्य रोहिण्यां सौम्यभे लवणस्य च।3.317.२०।।\nकृसरस्य तथार्द्रायां चादित्ये रजतस्य च ।।\nघृतस्य च तथा पुष्ये गन्धानामथ सर्पभे ।। २१ ।।\nतिलानाञ्च मघायोगे प्रियङ्गोर्भगदैवते ।।\nआर्यम्णे चाप्यपूपानां सावित्रे पायसस्य च ।। २२ ।।\nचित्रायां चित्रवस्त्राणां सक्तूनां वायुदैवते ।।\nऐन्द्राग्ने चैव लोहानां मैत्रे माल्यफलस्य च ।।२३।।\nछत्रस्य च तथा शाके मूले मूलफलस्य च ।।\nहिमस्य मधुयुक्तस्य दानमाप्ये महाफलम् ।। २४ ।।\nविश्वेश्वरेन्नदानस्य श्रवणे वसनस्य च ।।\nधान्यस्य वासवे विप्रा वारुणे चौषधस्य च ।।२५।।\nअजपादे च बीजानां सस्यानां तदनन्तरे ।।\nगोरसानां तथा पौष्णे स्नानानामथ चाश्विने ।। ।। २६ ।।\nतिलानाञ्च तथा दानं भरणीषु महाफलम् ।।\nप्रतिपद्यथ पुष्पाणां द्वितीयायां घृतस्य च ।। २७ ।।\nतृतीयायां तु वस्त्राणां चतुर्थ्यां कनकस्य तु ।।\nपञ्चम्यान्तु फलानां वै षष्ठ्यां स्नानस्य मानदाः ।।२८।।\nसप्तम्यां चाप्यपूपानामष्टम्याञ्च गुडस्य च ।।\nकुल्माषस्य नवम्यान्तु दशम्यां रजतस्य च ।। २९ ।।\nएकादश्यां सुवर्णस्य द्वादश्यां वसनस्य च ।।\nत्रयोदश्यां सुगन्धानां सितायास्तदनन्तरम् ।। 3.317.३० ।।\nदानञ्च परमान्नस्य पञ्चदश्यां महाफलम् ।।\nवैशाखशुक्लपक्षे तु तृतीयायां द्विजोत्तमाः ।। ३१ ।।\nयद्ददाति नरश्रेष्ठास्तत्तदक्षय्यमश्नुते ।।\nविशेषेण तथा दानमक्षतानां महाफलम् ।। ३२ ।।\nमाघे श्रवणसंयुक्ता युक्ता स्याद्द्वादशी यदा ।।\nतिलदानं महत्पुण्यं विनापि श्रवणेन तु ।। ३३ ।।\nमासि भाद्रपदे शुक्ले नवम्यां द्विजपुङ्गवाः ।।\nगोधूमभक्तां सगुडां दत्त्वा पुण्यमवाप्नुयात् ।। ३४ ।।\nएतानि दानानि च कालयोगे प्रोक्तानि पुण्यानि मया द्विजेन्द्राः ।।\nदेयानि सर्वाणि विनापि योगाद्योगेन पुण्यं त्वधिकं निरुक्तम् ।। ३५ ।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे मुनीन्प्रति हंसगीतासु कालयोगे दानविधिवर्णनो नाम सप्तदशाधिकत्रिशततमोऽध्यायः। ।। ३१७ ।।\n3.318\nऋषय ऊचुः ।।\nव्रतं नक्षत्रसत्राख्यं सदानं कथयस्व नः ।।\nसर्वधर्मभृतां श्रेष्ठ प्रत्यक्षामलदर्शन ।। १ ।।\nहंस उवाच ।।\nकृत्तिकासु महाभागाः पायसेन स सर्पिषा ।।\nसंतर्प्य ब्राह्मणान्साधूँल्लोकान्प्राप्नोत्यनुत्तमान् ।। २ ।।\nरोहिण्यां प्रथितैर्मासैर्माषैरन्नेन सर्पिषा ।।\nपयोनुपानं दातव्यं चानृणार्थं द्विजातये ।। ३ ।।\nदोग्ध्रीं दत्त्वा सवत्सां तु नक्षत्रे सोमदैवते ।।\nगच्छेत मानुषाँल्लोकान्स्वर्गवासमनुत्तमम् ।। ४ ।।\nआर्द्रायां कृसरं दत्त्वा तैलमिश्रमुपोषितः ।।\nनरस्तरति दुर्गाणि क्षुरधारांस्तु पर्वतान् ।। ५ ।।\nपूपान्पुनर्वसौ दत्त्वा तथैवान्नञ्च शोभनम् ।।\nयशस्वी रूपसंपन्नो बह्वन्नो जायते कुले ।। ६ ।।\nपुष्ये तु कनकं दत्त्वा कृतं वाकृतमेव च ।।\nअनालोकेषु लोकेषु सोमवत्स विराजते ।। ७ ।।\nअश्लेषासु च यो रूप्यं वृषभं वा प्रयच्छति ।।\nस सर्वभयनिर्मुक्तः शुभं चाप्यधिगच्छति ।। ८ ।।\nमघासु तिलपूर्णानि वर्णमानानि मानवः ।।\nप्रदाय पुत्रपशुमानिह प्रेत्य च मोदते ।। ९ ।।\nफाल्गुनीपूर्वसमये ब्राह्मणानामुपोषितः ।।\nभक्ष्यं फाणितसंयुक्तं दत्त्वा सौभाग्यमृच्छति ।।3.318.१०।।\nघृतक्षीरसमायुक्तं विधिवत्षाष्टिकौदनम् ।।\nउत्तराविषये दत्त्वा स्वगर्लोके महीयते ।। ११ ।।\nयद्यत्प्रदीयते दानं चोत्तराविषये नरैः ।।\nमहाफलमतीतञ्च भवतीति विनिश्चयः ।। १२ ।।\nहस्ते हस्तिरथं दत्त्वा चतुर्युक्तमुपोषितः ।।\nनरस्तरति दुर्गाणि क्षुरधारांश्च पर्वतान् ।। १३ ।।\nचित्रायां वृषभं दत्त्वा पुण्यगन्धांश्च मानवः ।।\nचरत्यप्सरसां लोके रमते नन्दने वने ।। १४ ।।\nस्वातीष्वथ धनं दत्त्वा यदिष्टतममात्मनः ।।\nप्राप्नोति लोकान्स शुभानिहैव च महद्यशः ।। १५ ।।\nविशाखायामनड्वाहं धेनुं दत्त्वा च दुग्धदाम् ।।\nसप्रासङ्गं च शकटं सधान्यं वस्त्रसंमितम् ।। १६ ।।\nपितॄंश्च देवान्प्रीणाति प्राप्य चानन्त्यमश्नुते ।।\nन च दुर्गाण्यवाप्नोति स्वगर्लोकं च गच्छति ।। १७ ।।\nदत्त्वा यथोक्तं विप्रेभ्यो वृत्तिमिष्टां स विन्दति ।।\nनरकादींश्च स क्लेशान्न प्राप्नोतीति निश्चयः ।। १६ ।।\nअनुराधासु प्रावारं वस्त्रान्तरमुपोषितः ।।\nदत्त्वा युगशतं चापि नरः स्वर्गे महीयते ।। १९ ।।\nकालशाकं तु विप्रेभ्यो दत्त्वा मर्त्यः समूलकम् ।।\nज्येष्ठायामृद्धिमिष्टाञ्च गतिमिष्टाञ्च गच्छति।।3.318.२०।।\nमूले मूलफलं दत्त्वा ब्राह्मणेभ्यः समाहितः।।\nस पितॄन्प्रीणयत्येव गतिमिष्टाञ्च गच्छति ।। २१ ।।\nअथ पूर्वास्वाषाढासु दधिपात्राण्युपोषितः ।।\nकुले वृत्तोपसम्पन्ने ब्राह्मणे वेदपारगे ।। २२ ।।\nप्रदाय जायते प्रेत्य कुले स बहुगोकुले ।।\nउदकुम्भं ससर्पिष्कं प्रभूतं मधुफाणितम् ।। २३ ।।\nदत्त्वोत्तरास्वाषाढासु सर्वाँल्लोकान्समश्नुते ।।\nदुग्धे त्वभिजिते योगे दत्त्वा मधुघृताप्लुतम् ।।२४ ।।\nवर्म नित्यं मनीषिभ्यः स्वर्गलोके महीयते ।।\nश्रवणे कम्बलं दत्त्वा वस्त्रान्तरितमेव च ।। २५ ।।\nश्वेतेन याति यानेन स्वर्गलोकानसंवृतान् ।।\nगोप्रयुक्तं धनिष्ठासु यानं दत्त्वा समाहितः ।।२६ ।।\nवस्त्ररश्मिनवं सद्यः प्रेत्य राज्यं प्रपद्यते ।।\nगन्धाञ्छतभिषग्योगे दत्त्वा सागुरुचन्दनान् ।। २७ ।।\nप्राप्नोत्यप्सरसः लोकान्प्रेत्य गन्धांश्च शाश्वतान् ।।\nपूर्वाभाद्रपदायोगे राजमाषान्प्रदाय च ।। ।। २८।।\nसर्वभक्ष्यफलोपेतं स वै प्रेत्य सुखी भवेत् ।।\nऔरभ्रं तूत्तरायोगे यस्तु मांसं प्रयच्छति ।।२९।।\nस पितॄन्प्रीणयत्येव प्रेत्य चानन्त्यमश्नुते ।।\nकांस्योपदोहनां धेनुं रेवत्यां यः प्रयच्छति ।। 3.318.३० ।।\nस प्रेत्य कामानादाय दातारमुपतिष्ठते ।।\nरथमश्वसमायुक्तं दत्त्वाश्विन्यां नरोत्तमः ।। ३१ ।।\nहस्त्यश्वरथसम्पन्नं वर्चस्वी जायते कुले ।।\nभरणीषु द्विजातिभ्यस्तिलधेनुं प्रदाय वै ।।\nगाः सुप्रसूताश्चाप्नोति नरः प्रेत्य यशस्तथा ।। ३२ ।।\nनक्षत्रसत्त्रं कथितं मयैतद्यथेष्टलोकाभिगमाय पुंसाम् ।।\nकृत्वा सकृन्नाकगतस्तु कल्पमास्ते मुखं देवपतिर्यथासौ ।। ३३ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु नक्षत्रसत्रविधानं नामाष्टादशाधिकत्रिशततमोऽध्यायः ।। ३१८ ।।\n3.319\n।। ऋषय ऊचुः ।।\nभूय एव त्वमाचक्ष्व दानानां कालयोगतः ।।\nफलं द्विजवरास्माकं प्रत्यक्षामलदर्शन ।। १ ।।\n।। हंस उवाच ।। ।।\nसंप्राप्य चैत्रमासस्य शुक्लां पञ्चदशीं नरः ।।\nचित्रं वस्त्रयुगं दत्त्वा सोपवासो द्विजातये ।।२ ।।\nब्राह्मणांश्चापरं विप्राः सौभाग्यं महदाप्नुयात् ।।\nवैशाख्यां पौर्णमास्यान्तु ब्राह्मणान्सप्त पञ्च वा ।। ३ ।।\nक्षौद्रयुक्तैस्तिलैः कृष्णैर्वाचयेद्यदि वेतरैः ।।\nप्रीयतां धर्मराजेति यद्वा मनसि वर्त्तते ।। ४ ।।\nयावज्जीवकृतात्पापात्तत्क्षणादेव मुच्यते ।।\nतस्मिन्नेव तथा काले सखुरं कृष्णमार्गणम् ।। ५ ।।\nतिलैः प्रच्छाद्य वासोभिः सर्वरत्नैरलंकृतम् ।।\nतपस्यन्ते च दातव्यो मही सवनकानना ।। ६ ।।\nकृष्णाजिने तिलान्कृत्वा हिरण्यमधुसर्पिषा ।।\nददाति यस्तु विप्राय सर्वं तरति दुष्कृतम् ।। ७ ।।\nसोपवासस्तथा ज्येष्ठे पूर्णे तु शशलक्ष्मणे ।।\nउपानहौ तथा च्छत्रं दत्त्वात्यन्तसुखी भवेत् ।। ८ ।।\nआषाढ्यामन्नदानस्य प्राप्नोत्यन्नं नरो बहु ।।\nजलधेनुप्रदानेन श्रावण्यां स्वर्गमाप्नुयात् ।। ९ ।।\nगोदानं प्रोष्ठपादे तु पौर्णमास्यां महाफलम् ।।\nआश्वयुज्यं कांस्यपात्रां घृतपूर्णं द्विजातये ।। 3.319.१० ।।\nसुवर्णञ्च तथा दत्त्वा दीप्तिमांस्त्वभिजायते ।।\nकार्तिक्यां चन्द्रवर्णाभमन्यवर्णमथापि वा ।। ११ ।।\nरत्नैर्गन्धैस्तथा धान्यैर्बीजैर्वस्त्रैस्तथैव च ।।\nकृत्वा युक्तमथोक्षाणं दत्त्वा दीपान्समन्त्रतः ।। ५२ ।।\nचन्द्रोदये नरो दत्त्वा सर्वपापैः प्रमुच्यते ।।\nकान्तारे यममार्गे तु तेनासौ व्रजते सुखम् ।। १३ ।।\nसर्वाणि चास्य भोगानि तत्र चासौ प्रयच्छति ।।\nमार्गशीर्षे तथा मासे पूर्णे शिशिरदीधितौ ।। १४ ।।\nमहारजतयुक्तेन वाससा द्विज पुङ्गवान् ।।\nआच्छाद्य कांस्यपात्रस्थं प्रस्थं कृत्वा समाहितः ।।१५ ।।\nलवणस्य तु मुख्यस्य चूर्णितस्य द्विजोत्तमाः ।।\nदत्त्वा सुवर्णनाभन्तु तस्मिन्नेव द्विजातये ।। १६ ।।\nसौभाग्यरूपलावण्ययुक्तो भवति मानवः ।।\nगौरसर्षपकल्केन पौष्यामुत्साहितो नरः ।। १७ ।।\nगव्यस्याज्यस्य कुम्भेन सोभिषिक्तस्त्वनन्तरम् ।।\nविरूक्षितस्तथा स्नातः सर्वबीजौषधीजलैः ।। १८ ।।\nगन्धरत्नफलोपेतैर्घृतेन तदनन्तरम् ।।\nस सुवर्णं मुखं दृष्ट्वा तत्प्रदद्याद्द्विजातये ।। १९ ।।\nघृतेन स्नपितं विष्णुं शक्त्या सम्पूजयेत्ततः ।।\nघृतञ्च जुहुयाद्वह्नौ घृतं दद्याद्द्विजातये ।। 3.319.२० ।।\nकर्त्रे वस्त्रयुगं दद्यात्सोपवासः समाहितः ।।\nकर्मणानेन धर्मज्ञाः पुष्टिमाप्नोत्यनुत्तमाम् ।। २१ ।।\nमाघ्यां कृत्वा तिलैः श्राद्धं सर्वपापैः प्रमुच्यते ।।\nस्वास्तीर्णं शयनं दत्त्वा फाल्गुन्यां ब्राह्मणस्य तु ।। २२ ।।\nरूपद्रविणसंयुक्तां भार्यां पक्षवतीं तथा ।।\nनरः प्राप्नोति धर्मज्ञः पुष्टिमाप्नोत्यनुत्तमाम् ।। २३ ।।\nतथा नार्यपि भर्तारं नात्र कार्या विचारणा ।।\nपौर्णमासीषु चैतासु मासर्क्षसहितासु च ।। २४ ।।\nएतेषामेव दानानां फलं दशगुणं भवेत् ।।\nमहत्पूर्वासु चैतासु फलमक्षय्यमश्नुते ।। २५ ।।\nद्वादश्यां चैत्रशुक्लस्य चित्रवस्त्रप्रदो नरः ।।\nअक्षयं फलमाप्नोति नाकलोके च गच्छति ।। २६ ।।\nवैशाखमासे द्वादश्यां रुक्मदानात्तथैव च ।।\nछत्रोपानहयोर्दानाज्ज्येष्ठे मासि द्विजोत्तमाः ।। २७ ।।\nस्वास्तीर्णं शयनं दत्त्वा प्रीणयेद्भोगिशायिनम् ।।\nआषाढ शुक्लद्वादश्यां श्वेतद्वीपे महीयते ।। २८ ।।\nश्रावणे वस्त्रदानेन विष्णुलोके महीयते ।।\nगोदः प्रयाति गोलोकं मासि भाद्रपदे द्विजाः ।। २९ ।।\nप्रीणयेदश्वशिरसश्चाश्वं दत्त्वा तथाश्विने ।।\nविष्णुलोकमवाप्नोति कुलमुद्धरति स्वकम् ।। 3.319.३० ।।\nसरोमवस्त्रदानेन कार्तिके दिवमाप्नुयात ।।।\nप्रदानं लवणानान्तु मार्गशीर्षे महत्फलम् ।। ३१ ।।\nधान्यानाञ्च तथा पौषे दारुणं चाप्यनन्तरे ।।\nफाल्गुने सर्वगन्धानां नात्र कार्या विचारणा। ।।३२।।\nभाग्यर्क्षसंयुता चैत्री द्वादशी स्यान्महाफला ।।\nहस्तयुक्ताथ वैशाखी ज्येष्ठे तु स्वातिना तथा ।। ३३ ।।\nज्येष्ठायाञ्च तथाषाढे मूलोपेता च वैष्णवे ।।\nतथा भाद्रपदे मासि श्रवणेन तु संयुता ।। ३४ ।।\nआश्विने द्वादशी पुण्या भवत्याजर्क्षसंयुता ।।\nकार्तिके रेवतीयुक्ता सौम्ये कृत्तिकया तथा ।। ३५ ।।\nपौषे मृगशिरोपेता माघे चादित्यसंयुता ।।\nफाल्गुने पुष्यसहिता द्वादशी पावना परा ।। ३६ ।।\nनक्षत्रयुक्तास्वेतासु तथा दानमुपोषितः ।।\nसर्वकामफलं ज्ञेयमनन्तं द्विजसत्तमाः ।। ३७ ।।\nमेषसंक्रमणे भानोर्मेषदानं महाफलम् ।।\nवृषसंक्रमणे दानं गवां प्रोक्तं तथैव च।। ३८ ।।\nशयनासनदानञ्च मिथुनोपगते रवौ ।।\nकर्कप्रवेशे सक्तूनां सितया च तथैव च ।। ३९ ।।\nगुडफाणितखण्डानां सितायाश्च तथा द्विजाः ।।\nलवणाज्यफलानाञ्च तथा हरितकस्य च ।। 3.319.४० ।।\nतथा चैवोदकुंभानां दानं ज्ञेयं महाफलम् ।।\nसिंहप्रवेशे पात्राणां तैजसानां तथैव च ।। ४१ ।।\nकन्याप्रवेशे वस्त्राणां सुरभीणां तथैव च ।।\nतुलाप्रवेशे धान्यानां बीजानामपि चोत्तमे ।। ४२ ।।\nकीटप्रवेशे वस्त्राणां वेश्मनां दानमेव च ।।\nधन्विप्रवेशे वस्त्राणां यानानाञ्च महाफलम् ।। ४३ ।।\nमृगप्रवेशे दारूणां दानमग्नेस्तथैव च ।।\nकुम्भप्रवेशे दानं तु गवामर्थे तृणस्य तु ।।\nमीनप्रवेशे स्थानानां माल्यानामपि चोत्तमम् ।। ४४ ।।\nदानान्यथैतानि मया द्विजेन्द्रा. प्रोक्तानि काले तु नरश्च दत्त्वा ।।\nप्राप्नोति कामान्मनसा त्वभीष्टांस्तस्मात्प्रशंसन्ति महाप्रदानम्।।४५।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु द्वादशपौर्णमासीदानफलनिरूपणं नामैकोनविंशाधिकत्रिशततमोऽध्यायः ।। ३१९ ।।\n3.320\nऋषय ऊचुः ।।\nपुण्ययज्ञक्रियाः प्रोक्ता ये नरा धनसंयुताः ।।\nतथा मध्यमवृत्तानां दानानि विविधानि च ।। १ ।।\nकथितान्यल्पवृत्तानां दानानि विविधानि च ।।\nये नरा वित्तरहितास्तेषां धर्मक्रियां वद ।। २ ।।\nहंस उवाच ।।\nउपवासक्रिया तेषां परमं धर्मकारणम् ।।\nवित्तान्वितानाञ्च तथा प्रशस्ता सा महाफला ।। ३ ।।\nसायं प्रातस्तु भुञ्जानो नान्तरातूदकम्पिबन् ।।\nषड्भिर्वर्षैर्नरो लोकं प्राप्नोति मनसेप्सितम् ।। ४।।\nशुभानामुत्तमं चैतद्धन्यं नित्यकृतं भवेत् ।।\nयथेष्टलोकदं पुण्यं मानुष्येपि महाफलम् ।। ५।।\nउपवासं नरः कुर्वन्मासिमासि द्विजोत्तमाः ।।\nउषित्वा सुचिरं लोके मानुष्ये जायते यदा ।। ६ ।।\nतदा भवति दीर्घायुर्धनवान्रूपसंयुतः ।।\nपक्षेपक्षे तथा कुर्वन्द्विगुणं फलमश्नुते ।। ७ ।।\nमासेमासे त्रिरात्रन्तु यः कुर्यान्मानवोत्तमः ।।\nगाणपत्यमवाप्नोति स्वर्गलोकपरिच्युतः ।। ८ ।।\nपक्षेपक्षे त्रिरात्रन्तु कृत्वा भवति पार्थिवः ।।\nस्वर्गलोकात्परिभ्रष्टः सुचिरेण महाबलः ।। ९ ।।\nद्विजस्त्रिरात्रं कुर्वीत   न तु शूद्रः कथञ्चन ।।\nषष्ठकालाशनं तस्य तपः परमिहोच्यते ।। 3.320.१० ।।\nशूद्रस्त्रिरात्रं कुरुते विषये यस्य भूपतेः ।।\nतस्य सीदति तद्राष्ट्रं व्याधिदुर्भिक्षतस्करैः ।। ११ ।।\nतपः कुर्वीत शूद्रस्तु चैकद्विदिवसान्तरम् ।।\nयथाशक्ति द्विजश्रेष्ठास्तेन कामानुपाश्नुते ।। १२ ।।\nअतः परन्तु वर्णानां मासेमासे द्विजोत्तमाः ।।\nएक कालाशनानान्तु शृणुध्वं फलमुत्तमम् ।। १३ ।।\nचैत्रन्तु नियतो मासं चैकभक्तेन यः क्षिपेत् ।।\nसुवर्णमणिमुक्ताढ्ये कुले महति जायते ।। १४ ।।\nनिरस्येदेकभक्तेन वैशाखं यो द्विजोत्तमः ।।\nनरो वा यदि वा नारी ज्ञातीनां श्रेष्ठतां व्रजेत् ।। १५ ।।\nज्येष्ठामूलं तु यो मासमेकभक्तेन वर्तयेत् ।।\nऐश्वर्यमतुलं श्रेष्ठं पुमांस्त्री वाभिजायते ।। १६ ।।\nआषाढमेकभक्तेन स्थित्वा मासमतन्द्रितः ।।\nबहुधान्यो बहुधनो बहुपुत्रश्च जायते ।। १७ ।।\nश्रावणं नियतो मासमेकभक्तेन यः क्षिपेत् ।।\nयत्र तत्राभिषेकेन युज्यते ज्ञातिवर्धनः ।। १८ ।।\nप्रोष्ठपादन्तु यो मासं यः कुर्यादेकभोजनम् ।।\nधनाढ्यः स्फीतमतुलं चैश्वर्यं प्रतिपद्यते ।। १९ ।।\nतथैवाश्वयुजं मासमेकभक्तेन यः क्षिपेत् ।।\nमेधावी वाहनाढ्यश्च बहुपुत्रश्च जायते ।। 3.320.२० ।।\nकार्तिकन्तु नरो मासं यः कुर्यादेकभोजनम ।।\nशूरश्च बहुभार्यश्च कीर्तिमांश्चैव जायते ।। २१ ।।\nमागर्शीर्षन्तु वै मासमेकभक्तेन यः क्षिपेत् ।।\nकृषिभागी बहुधनो बहुधान्यश्च जायते ।। २२ ।।\nपौषमासन्तु विप्रेन्द्रा भक्तेनैकेन यः क्षिपेत्।।\nसुभगो दर्शनीयश्च यशोभागी च जायते ।। २३ ।।\nमाघन्तु नियतं मासमेकभक्तेन यः क्षिपेत् ।।\nकृषिभागी बहुधनो धान्यवानभिजायते ।। २४ ।।\nभगदैवन्तु यो मासमेकभक्तेन यः क्षिपेत् ।।\nश्रीसत्कुले ज्ञातिमध्ये स महत्त्वं प्रपद्यते ।।२५।।\nस्त्रीषु वल्लभतां याति वश्याश्चास्य भवन्ति ताः ।।\nयथोक्तफलदाश्चैते वर्षैर्द्वादशभिः स्मृताः ।।२६।।\nयस्तु संवत्सरं पूर्णं चैकाहारो भवेत्सदा ।।\nअतिरात्रस्य यज्ञस्य फलं प्राप्नोति मानवः।।२७।।\nतथा संवत्सरं पूर्णमेकान्तरितभोजनः ।।\nयज्ञं बहुसुवर्णाख्यं ध्रुवमाप्नोति वै द्विजाः ।।२८।।\nअब्दमेकं तृतीयेह्नि भुंजानश्च तथा नरः ।।\nवाजपेयस्य यज्ञस्य कथितं द्विजसत्तमाः ।। २९ ।।\nएककालं तु भुञ्जानस्त्वब्दमेकं तु पञ्चमे ।।\nस्वर्गे द्वादशपद्मानि वर्षाणां स च मोदते।।3.320.३०।।\nषष्ठेषष्ठे तथैवाब्दं त्वश्नानः प्रयतो नरः ।।\nअष्टादशैव पद्मानि वर्षाणां दिवि मोदते ।। ३१ ।।\nदिवसे सप्तमे चाब्दं भुञ्जानस्त्वेकभोजनम् ।।\nषट्त्रिंशत्स तु पद्मानि वर्षाणां दिवि मोदते ।। ३२ ।।\nअष्टमे दिवसे चाब्दं भुञ्जानः प्रयतः सदा ।।\nपद्मानि नाके पञ्चाशद्वर्षाणां दिवि मोदते ।। ३३ ।।\nयस्तु संवत्सरं भुङ्क्ते दशमे दशमेऽहनि ।।\nकल्पमेकं स विप्रेन्द्र देववद्दिवि मोदते ।। ३४ ।।\nएकादशे तु दिवसे यः प्राप्ते प्राप्नुते हविः ।।\nशतकल्पद्वयं नाके मोदते देववद्दिवि ।। ३५ ।।\nदिवसे द्वादशे यस्तु प्राप्ते वै प्राश्नुते हविः ।।\nत्रीणि कल्पान्यसौ नाके भुङ्क्ते देवसुखान्वितः ।। ३६ ।।\nत्रयोदशे तु दिवसे यः प्राप्ते प्राप्नुते हविः ।।\nतस्य कल्पानि चत्वारि गतिर्नाके प्रकीर्तिता ।। ३७ ।।\nचतुर्दशे तु दिवसे यः प्राप्ते प्राप्नुते हविः ।।\nसप्त तस्य तु कल्पानि गतिर्नाके प्रकीर्तिता ।। ३८ ।।\nसंवत्सरं तु भुञ्जानो नरः पञ्चदशे हविः ।।\nनाके वसति धर्मात्मा देशे कल्पान्यसंशयम् ।। ३९ ।।\nअब्दमेकं तथाऽश्नानः पक्षे दिनयुतेन यः ।।\nस तु कल्पशतं विप्रा देववद्दिवि मोदते ।। 3.320.४० ।।\nदिने सप्तदशे प्राप्ते यः प्राशेदेकभोजनम् ।।\nस्वर्गे स मोदते विप्राः पञ्च कल्पशतानि च ।। ४१ ।।\nअष्टादशे च दिवसे यः प्राशेदेकभोजनम् ।।\nनाके कल्पे सहस्रं तु नरः कर्ताभिमोदते ।। ४२ ।।\nएकोनविंशे दिवसे यो भुंक्ते चैकभोजनम् ।।\nस तु कल्पसहस्रन्तु सार्धं नाके च मोदते ।।४३।।\nएककालं च भुञ्जानः प्राप्ते विंशतमे दिने ।।\nकल्पानां तु सहस्रे द्वे नाकस्थः पूज्यते सुरैः ।।४४।।\nएकविंशे तु दिवसे यः कुर्यादेकभोजनम् ।।\nत्रीणि कल्पसहस्राणि तस्य नाके गतिर्भवेत् ।। ४५ ।।\nद्वाविंशे दिवसे प्राप्ते यो भुंक्ते चैकभोजनम् ।।\nचत्वारि स च कल्पानां सहस्रं प्राप्नुयाद्दिवि ।। ४६ ।।\nत्रयोविंशे च दिवसे यः प्राशेदेकभोजनम् ।।\nपञ्च कल्पसहस्राणि स्वर्गस्थः स तु मोदते ।। ।। ४७ ।।\nचतुर्विंशे तु दिवसे यः प्राशेदेकभोजनम् ।।\nसप्त कल्पसहस्राणि नाकस्थः स तु मोदते ।। ४८ ।।\nपञ्चविंशत्तमे चाह्नि यः प्राशेदेकभोजनम् ।।\nदश कल्पसहस्राणि स्वर्गस्थः स तु मोदते ।। ४९ ।।\nषड्विंशे दिवसे यस्तु प्राश्नीयादेकभोजनम् ।।\nस तु कल्पसहस्राणि चतुर्विंशः नरो भवेत् ।। 3.320.५० ।।\nसप्तविंशे तु दिवसे यः प्राशेदेकभोजनम् ।।\nस तु कल्पसहस्राणि नाकस्थोपि च मोदते ।। ५१ ।।\nअष्टाविंशे तु दिवसे यः प्राशेदेकभोजनम् ।।\nस तु कल्पसहस्राणि चत्वारिंशत्सु मोदते ।। ५२ ।।\nएकोनविंशे दिवसे यः प्राशेदेकभोजनम् ।।\nस तु कल्पस्रहस्राणां पञ्चाशन्नाकगो भवेत् ।। ५३ ।।\nयस्तु त्रिंशद्दिने प्राप्ते चाश्नीयादेकभोजनम् ।।\nस तु कल्पसहस्राणां नाकस्थः पूज्यते शतम् ।। ५४ ।।\nमासेमासे गते प्रायः प्राश्नीयादेकभोजनम् ।।\nपौरुषं स दिनं नाके देववन्मोदते सदा ।। ५५ ।।\nसर्वे व्रतास्तु कव्याय वर्षमेकं सुखावहाः ।।\nवर्षे तु फलदाः प्रोक्ता नात्र कार्या विचारणा ।। ५६ ।।\nस्नानं सर्वेषु कर्तव्यं कार्यो होमस्तथैव च ।।\nन भोक्तव्यं तथा मासं व्रतस्य फलमश्नुते ।। ५७ ।।\nआश्रित्य तीर्थं यदि वापि देवं व्रतान्यथैतानि महाफलानि ।।\nकार्याणि नैतान्यधिकास्तु मासास्ततः परं नानशनं प्रदिष्टम् ।। ५८ ।।\nइति श्रीविष्णुधर्मोत्तरे तृतीयखण्डे मार्कण्डेय वज्रसंवादे मुनीन्प्रति हंसगीतासूपवासविधिवर्णनं नाम विंशत्यधिकत्रिशततमोऽध्यायः ।। ३२० ।।"
  }
]
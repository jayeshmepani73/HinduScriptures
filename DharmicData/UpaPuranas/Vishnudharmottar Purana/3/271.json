[
  {
    "text": "3.271\nहंस उवाच।।\nआचारः स्वर्गजनन आचारः कीर्तिवर्धनः ।।\nआचारश्च तथायुष्यो धन्यो लोकसुखावहः ।। १ ।।\nसर्वलक्षणहीनोऽपि स सदाचारवान्नरः ।।\nसर्वलक्षणलक्षण्यैर्विज्ञेयः पुरुषो वरः ।।२।।\nआचारस्त्रिविधो लोके सेवितव्यो विचक्षणैः ।।\nश्रुतिस्मृत्युदितश्चैव सदाचारस्तथा परः ।।\nआचारप्रभवं सौख्यं धनं च द्विजसत्तमाः ।।३।।\nआचारयुक्तस्त्रिदिवं प्रयाति आचारवानेव भवत्यरोगः ।।\nआचारवानेव चिरन्तु जीवेदाचारवानेव भुनक्ति लक्ष्मीम् ।। ४ ।।\nइति श्रीविष्णुधर्मोत्तरे तृतीयखण्डे मार्कण्डेय वज्रसंवादे मुनीन्प्रति हंसगीतास्वाचारवर्णनो नामैकसप्तत्यधिकद्विशततमोऽध्यायः ।। २७१ ।।\n3.272\nहंस उवाच ।।\nशौचं देवाः प्रशंसन्ति शौचं ब्रह्मर्षयस्तथा।।\nशौचयुक्तेन यद्दत्तं तदश्नन्ति दिवौकसः ।।१।।\nसर्वेषामेव धर्माणां शौचं वा फलभाग्भवेत् ।।\nशौचवानेव पुरुषो यथेष्टाङ्गतिमाप्नुयात् ।। २ ।।\nशरीरशौचं जलमृद्भिरुक्तमलोभशौचन्तु मनः प्रमार्ष्टि ।।\nमनो विशुद्धं पुरुषस्य यस्य स लोकमाप्नोति पितामहस्य ।। ३ ।।\nइति श्री विष्णुधर्मोत्तरे तृ० ख० मार्कण्डेयवज्रसंवादे मुनीन्प्रति हंसगीतासु शौचवर्णनो नाम द्विसप्तत्यधिकद्विशततमोऽध्यायः ।। २७२ ।।\n3.273\n।। हंस उवाच ।।\nतीर्थानुसरणं शौचं तीर्थानुसरणं तपः ।।\nतीर्थाम्भोभिर्नराः पूता यान्ति नाकमसंशयम् ।। १ ।।\nतीर्थानुसरणं पुण्यं चाध्वना प्राप्नुयान्नरः ।।\nअध्वना क्षीणपापस्तु त्रिदिवं प्रतिपद्यते ।। २ ।।\nपाप्मनां पापशमनं विधत्ते तपसा विना ।।\nविपाप्मना तथा तुल्यं विधत्ते यत्प्रकीर्तितम् ।। ३ ।।\nबहूपकरणा यज्ञा नानासम्भारविस्तराः ।।\nन ते शक्या दरिद्रेण प्राप्तुं धर्मभृतांवराः ।। ४ ।।\nदरिद्रैरन्यथा प्राप्तुं शक्यं यज्ञफलं द्विजाः ।।\nतीर्थानुसरणं कृत्वा तस्मात्तीर्थपरो भवेत् ।। ५ ।।\nयस्य हस्तौ च पादौ च मनश्चैव सुसंयतम् ।।\nविद्या तपश्च कीर्तिश्च स तीर्थफलमश्नुते ।। ६ ।।\nपापानां पापशमनं धर्मवृद्धिस्तथा सताम् ।।\nविज्ञेयं सेवितं तीर्थं तस्मात्तीर्थपरो भवेत् ।। ७ ।।\nये साग्नयो धनोपेतास्तीर्थानुसरणे रताः ।।\nतेषां यक्षफलावाप्तिर्विनापि धनसंचयैः ।। ८ ।।\nसर्वेषामेव वर्णानां सर्वाश्रमनिवासिनाम् ।।\nतीर्थं फलप्रदं ज्ञेयं नात्र कार्या विचारणा ।। ९ ।।\nकार्यान्तरेण यो गत्वा स्नानं तीर्थे समाचरेत् ।।\nतीर्थयात्राफलं तस्य नास्ति स्नानफलं ततः ।। 3.273.१० ।।\nअध्वनां क्लेशदुःखेन तीर्थयात्राफलं भवेत् ।।\nतीर्थानुसरणं पद्भ्यां तपः परमिहोच्यते ।। ११ ।।\nतदेव कृत्वा यानेन स्नानमात्रफलं लभेत् ।।\nयस्यान्ये कुर्वते शक्त्या तीर्थयात्रां तथा नरः ।। १२ ।।\nयानासनाभ्यां च तथा फलं तस्य चतुर्गुणम् ।।\nतीर्थानुसरणं कृत्वा क्षेत्रभुग्विजितेन्द्रियः ।।१३।।\nफलं प्राप्नोति विप्रेन्द्रास्तीर्थाद्दशगुणं भवेत् ।।\nछत्रोपानहहीनस्तु तथा शतगुणं लभेत् ।। १४ ।।\nछत्रोपानहहीनस्तु भैक्ष्याशी विजितेन्द्रियः ।।\nमहापातकजैर्घोरैः क्षिप्रं पापैर्विमुच्यते ।। १५ ।।\nन भैक्ष्यं परपाकं तु न च भैक्ष्यं प्रतिग्रहः ।।\nसोमपानसमं भैक्ष्यं तस्माद्भैक्ष्यं समाचरेत् ।। १६ ।।\nलोकेऽस्मिन्द्विविधस्तीर्थः स्वच्छन्दो निन्दितस्तथा ।।\nपुष्कराद्यास्तु ये तीर्था स्वप्रभावमहत्तराः ।। १७ ।।\nतेषां तीर्थप्रभावेण कृतः पूर्वैः प्रतिग्रहः ।।\nकण्वाश्रमाद्या ये तीर्था कण्वादीनां प्रभावतः।। १८ ।।\nपुण्यास्ते कथिता लोके पापघ्नाः पुण्यवृद्धिदाः ।।\nद्विप्रकारस्य तीर्थस्य सेवा ज्ञेया महाफला ।। १९ ।।\nये तीर्थसेवानिरता द्विजेंद्रास्ते पापहीना दिवमाप्नुवन्ति ।।\nतत्रोष्य कालं सुचिरं सुखन्ते मानुष्यलोके सुखमाप्नुवन्ति ।। 3.273.२० ।।\nइति श्रीविष्णुधर्मोत्तरे तृ०ख०मार्कण्डेयवज्रसंवादे मुनीन्प्रति हंसगीतासु तीर्थफलवर्णनो नाम त्रिसप्तत्यधिकद्विशततमोऽध्यायः ।। २७३ ।।\n3.274\nहंस उवाच ।।\nबहूपकरणा यज्ञा नानासम्भारविस्तराः ।।\nन ते शक्या दरिद्रेण प्राप्तुं धर्मभृतांवराः ।। १ ।।\nदरिद्रैरप्यथावाप्तुं शक्यं यज्ञफलं द्विजाः ।।\nसदोपवासनिरतैस्तस्मादुपवसेन्नरः ।। २ ।।\nयावन्मासोपवासन्तु तावत्तप इहोच्यते ।।\nअनाशकमत ऊर्ध्वं द्विजातीनां प्रकीर्तितम् ।। ३ ।।\nषष्ठकालाशनं शूद्रे तपः परमिहोच्यते ।।\nवर्णसंकरजातीनां दिनमेकं प्रकीर्तितम् ।। ४ ।।\nषष्ठकालात्परं शूद्रस्तपः कुर्याद्यथा क्वचित् ।।\nराष्ट्रे हानिस्तदा ज्ञेया राज्ञश्चोपद्रवो महान् ।। ५ ।।\nशूद्रस्तु षष्ठकालाशी यावच्छक्त्या तपश्चरेत् ।।\nमासोपवासादर्वाग्वा तथा शक्त्या द्विजश्चरेत् ।। ६ ।।\nनास्ति गङ्गासमं तीर्थं नास्ति कृष्णसमा गतिः ।।\nगायत्रीसदृशं जप्यं होमं व्याहृतिभिः समम् ।। ७ ।।\nअन्तर्जले तथावाप्तिः पापघ्नमघमर्षणात् ।।\nअहिंसासदृशं पुण्यं दानात्संसवनं परम् ।। ८ ।।\nएवमेव द्विजा नास्ति तपो नानशनात्परम् ।।\nउपवासैः प्रतप्तानां दीर्घं सुखमनन्तरम् ।। ९ ।।\nउपवासतपःशीला नाकलोकमुपागताः ।।\nमोदन्ते त्रिदशे सार्धं यथा देवगणास्तथा ।। 3.274.१० ।।\nपापानां पापशमनं सतामीप्सितकामदम् ।।\nउपवासो विनिर्दिष्टो विशेषाद्देवताश्रयः ।। ११ ।।\nउपवासप्रसक्तानां प्रसादसुमुखाः सुराः ।।\nयथेच्छमपि जायन्ते नात्र कार्या विचारणा ।। १२ ।।\nवासुदेवमथाश्रित्य नरः सम्यगुपोषितः ।।\nअनन्तफलमाप्नोति त्वनन्तः संयतो हरिः ।। १३ ।।\nवासुदेवमथाश्रित्य ब्राह्मणैर्यैरुपोषितम् ।।\nतेद्यापि न निवर्तन्ते समुद्रेभ्य इवापगाः ।। १४ ।।\nउपोषिता ये विधिवन्मनुप्यास्ते नाकमासाद्य सुरोषमानाः ।।\nदेवाङ्गनाभिः सहिता मनुष्या भवन्ति लोके गतसर्वदुःखाः ।। १५ ।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे मुनीन्प्रति हंसगीतासूपवासफ लवर्णनो नाम चतुःसप्तत्युत्तरद्विशततमोऽध्यायः ।। २७४ ।।\n3.275\nहंस उवाच ।।\nमनःसमाधिसंयुक्तस्तीर्थानुसारणात्फलम् ।।\nप्राप्नोति सुमहद्विप्रास्तथा सम्यगुपोषितः।।१।।\nसर्व एव मनुष्यस्य सर्वकर्मसु साधकम् ।।\nमनसा तु विशुद्धेन यद्यदाचरते नरः ।।२।।\nन तद्बहुफलं तस्य प्रेत्य चेह च जायते।।\nमनो हि परमं भूतं तच्छौचे प्रयतेत्सदा।।३।।\nमनःशौचयुतो जन्तुर्नरकं न प्रपद्यते।।\nनाकलोकमवाप्नोति त्वथ वा परमं पदम।।४।।\nगुणैस्तु सह यो वासो गतदोषस्य मानदाः।।\nउपवासस्स विज्ञेयो न शरीरस्य शोषणम्।।५।।\nनिर्मले सुसुखे शुद्धे सत्यकूले महाह्रदे ।।\nस्नातव्यं मानसे तीर्थे तद्धि तीर्थमनुत्तमम् ।।६।।\nअत्राप्युदाहरन्तीमं श्लोकं पौराणमच्युताः ।।\nयमो वैवस्वतो देवो यस्तवैष हदि स्थितः ।।\nआत्मनश्चाविवादश्चेन्मा गङ्गां मा कुरून्गमः।।७।।\nमनो लाघवदं कर्म सततं तु समाचरेत् ।।\nसर्वाणि तस्य पुण्यानि भवन्त्यभ्यधिकानि तु ।।८।।\nमनःशौचसमायुक्तो यानि मर्त्यो निषेवते।।\nमन एव मनुष्यस्य पूर्वरूपाणि शंसति।।९।।\nमन एव विजानाति कर्मणो गुरुलाघवम्।।\nसत्यं शौचं दमः शौचं शौचं शारीरमेव च।।3.275.१०।।\nसर्वाणि तस्य शौचानि यस्य शुद्धं मनः सदा ।।\nमनःशुद्धिविहीनस्य सर्वे शौचा निरर्थकाः ।।११।।\nन तु सा कृत्रिमा शक्या कर्तुं नास्तिक्यवर्जितैः ।।\nयस्य दोषपरित्यक्तं गुणाधीनं सदा मनः ।। १२ ।।\nस एव यजते यज्ञैः स एकस्तपते तपः ।।\nस एकः सर्वमाप्नोति यत्किञ्चिन्मनसेच्छति।।\nतस्माद्धि सर्वशौचानां मनःशौचं परं स्मृतम् ।।१३।।\nआत्मा नदी पुण्यतटा सुतीर्था सत्योदका धृतिकूला दयोर्मिः।।\nयस्यां स्नातः पूयते पुण्यकर्मा तीर्थं ह्यात्मा नित्यसंभोग एव ।।१४ ।।\nइति श्रीविष्णुधर्मोत्तरे तृ० ख० मा० सं० मुनीन्प्रति हंसगीतासु मनःशौचनिरूपणो नाम पञ्चसप्तत्यधिकद्विशततमोऽध्यायः ।। २७५ ।।"
  }
]
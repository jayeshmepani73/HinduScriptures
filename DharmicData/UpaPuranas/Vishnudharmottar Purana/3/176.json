[
  {
    "text": "3.176\nमार्कण्डेय उवाच ।।\nक्रतुर्दक्षो रिपुः सत्यः कालकामौ ध्वनिस्तथा ।।\nकुलवान्मनुजो विश्वो रोचमानश्च ते दश ।। १ ।।\nविश्वेदेवा समाख्याता दशात्मा केशवो विभुः ।।\nतस्य संपूजनं कार्यं सितपक्षे नराधिप ।। २ ।।\nआरभ्य कार्तिकान्मासाद्दशम्यां नृपपुङ्गव ।।\nमण्डलेषु च मुख्येषु यदि वार्चासु यादव ।। ३ ।।\nगन्धमाल्यनमस्कारधूपदीपान्नसंपदा ।।\nव्रतान्ते कनकं दद्याद्यथाशक्ति द्विजातये ।। ४ ।।\nकृत्वा व्रतं वत्सरमेतदिष्टं प्राप्नोति तेषां सुचिरं च लोकान् ।।\nतत्रोष्य लोके पुरुषत्वमेत्य राजा भवेद्ब्राह्मणपुङ्गवो वा ।। ५ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे विश्वेदेवदशमीपूजावर्णनो नाम षट्सप्तत्युत्तरशततमोऽध्यायः ।।१७६।।\n3.177\nमार्कण्डेय उवाच।।\nआत्मा ह्यायुर्मनो दक्षो मदः प्राणस्तथैव च ।।\nहविष्मांश्च गतीष्टश्च ऋतः सत्यश्च ते दश ।।१।।\nदेवस्त्वङ्गिरसो नाम दशम्यां पूजयेन्नरः।।\nसोपवासः कृष्णपक्षे पूर्वोक्तविधिना नरः ।।२ ।।\nकृत्वा व्रतं वत्सरमेतदिष्टान्प्राप्नोति तेषां सुचिरं च लोकान् ।।\nतत्रोष्य लोके पुरुषत्वमेत्य राजा भवेद्ब्राह्मण पुङ्गवो वा।।३।।\nइति श्रीविष्णुधर्मोत्तरे तृतीयखण्डे मा० वज्रसंवादे अङ्गिराव्रतवर्णनो नाम सप्तसप्तत्युत्तरशततमोऽध्यायः।।१७७।।\n3.178\nमार्कण्डेय उवाच ।।\nशुक्लपक्षे दशम्यां तु सोपवासस्तथा नरः ।।\nमार्गशीर्षादथारभ्य नित्यमेतदरिन्दम ।। १ ।।\nगन्धमाल्यनमस्कारधूपदीपान्नसंपदा ।।\nघृतेन जुहुयाद्वह्निं ब्राह्मणाँश्चात्र च पूजयेत्।।२।\nव्रतावसाने दद्याच्च तथा धेनुं पयस्विनीम्।।\nव्रतमेतद्विनिर्दिष्टमश्वमेधफलप्रदम्।। ३।।\nकृष्णपक्षे तथाप्येतत्कृत्वा संवत्सरं   व्रतम्।।\nराजसूयमवाप्नोति फलमुद्धरति स्वकम्।।४।।\nकृत्वा पक्षद्वयेप्येतद्व्रतं मनुजसत्तम।।\nराजसूयाश्वमेधानां फलं प्राप्नोत्यसंशयम्।५।\nस्वर्गलोकमवाप्नोति कुलमुद्धरति स्वकम्।।\nधर्मे मतिर्भवेत्तस्य धर्ममाप्नोत्यसंशयम्।६।।\nयत्रयत्राभिजायेत तत्र धर्मपरो भवेत्।।\nप्रधानं तं तया राजन्यत्र धर्मपरो भवेत् ।।७।।\nआरोग्यमायुष्यकरं यशस्यं स्थानप्रदं पापविनाशकारि ।।\nकर्तव्यमेतत्पुरुषैर्यथावत्पूज्यो हि विष्णुर्भगवान्सधर्मः ।।८।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे धर्मव्रतवर्णनो नामाष्टसप्तत्युत्तरशततमोऽध्यायः ।।१७८।।\n3.179\nमार्कण्डेय उवाच ।। अङ्गारकं तथा सूर्यं निर्ऋतिं वाद्यशस्तथा ।।\nहवनं चेश्वरं मृत्युं कपालिमथ किंकिणम् ।। १ ।।\nतत्र चैकादशांशैस्तु देवांस्त्रिभुवनेश्वरान् ।।\nएकादश्यां सोपवासः सोमं संपूजयेत्तथा ।। २ ।।\nगन्धमाल्यनमस्कारधूपदीपान्नसम्पदा ।।\nमार्गशीर्षादथारभ्य यावत्संवत्सरं भवेत् ।। ३ ।।\nसंवत्सरान्ते दद्याच्च तथा धेनुं पयस्विनीम् ।।\nकृत्वा व्रतं वत्सरमेतदिष्टं भद्रत्वमाप्नोति नरस्तु राजन् ।।\nरुद्रेण सार्ध सुचिरं रमित्वा कामानवाप्याथ मनोभिरामान् ।। ४ ।।\nइति श्रीविष्णुधर्मोत्तरे तृ० ख० मा०व०सं० रुद्रव्रतवर्णनो नामैकोनाशीत्युत्तरशततमोऽध्यायः।।१७९।।\n3.180\nमार्कण्डेय उवाच ।।\nभुवनो भानवश्चैव सुजन्यः सुजनस्तथा ।।\nक्रतुः सर्वश्च मूर्धा च त्याजश्च व्यम्नकस्तथा ।। १ ।।\nप्रसवश्चाप्ययश्चैव दक्षो द्वादशकस्तथा ।।\nभृगवो नाम निर्दिष्टा देवा द्वादश याज्ञियाः ।। २ ।।\nतेषां सम्पूजनं कुर्याद्द्वादश्यां नित्यमेव तु ।।\nमार्गशीर्षादथारभ्य कृष्णपक्षे सदैव तु ।। ३ ।।\nगन्धमाल्यनमस्कारधूपदीपान्नसम्पदा ।।\nसंवत्सरान्ते दद्याच्च ब्राह्मणाय पयस्विनीम् ।। ४ ।।\nकृत्वा व्रतं वत्सरमेतदिष्टं प्राप्नोति तेषां च सलोकमेव ।।\nतत्रोष्य कालं सुचिरं मनुष्यो राजा भवेद्वा द्विजपुङ्गवो वा ।। ५ ।।\nइति श्रीविष्णुधर्मोत्तरे तृतीयखण्डे मा० व० सं० भृगुव्रतवर्णनो नामाशीत्युत्तरशततमोऽध्यायः ।।। १८० ।।"
  }
]
[
  {
    "text": "3.66\nमार्कंडेय उवाच ।।\nकर्तव्यस्तुम्बुरुर्देवो मातृमध्यगतः प्रभुः ।।\nउपविष्टो वृषे कार्यः शर्ववत्स चतुर्मुखः ।। १ ।।\nउपविष्टस्तु कर्तव्यः स तु पार्थिवसत्तम ।।\nमहादेवेन तस्योक्तं रूपं ते सकलं मया ।। २ ।।\nकपालं तस्य कर्तव्यं मातुलुङ्गधरे करे ।।\nमातुलुङ्गं च कर्तव्यं त्र्यम्बकेण तदीरितम् ।। ३ ।।\nतस्य दक्षिणतः कार्यं तथा मातृद्वयं भवेत् ।।\nवामतस्तस्य कर्तव्यं मातृद्वितयमेव च ।। ४ ।।\nजया च विजया चैव कर्तव्या दक्षिणेन तु ।।\nजयन्ती वामतः कार्या तथा चैवापराजिता ।। ५ ।।\nसर्वाश्च द्विभुजाः कार्याश्चतुर्वक्त्रास्तथैव च ।।\nसर्वासां वामहस्तेषु कपालानि तु कारयेत् ।। ६ ।।\nदण्डः कार्यो महाराज दक्षिणे तु जया करे ।।\nविजयायाः करे खड्गः कार्यो भिन्नाञ्जनप्रभः ।। ७ ।।\nअक्षमालाधरकरां जयन्तीं नृप कारयेत ।।\nभिन्दिपालकरा कार्या तथा देव्यपराजिता ।। ८ ।।\nपादपीठगतं पादं सर्वासामेव कारयेत् ।।\nदक्षिणं यानगं वामं कर्तव्यं नृप कुञ्चितम् ।। ९ ।।\nजया पुरुषगा कार्या विजया कौशिकोपमा ।।\nजयन्ती तुरगारूढा मेघगा चापराजिता ।। ।। 3.66.१० ।।\nचन्द्रांशुगौरः कर्तव्यो महादेवस्तु तुम्बुरुः ।। ११ ।।\nदेवीप्रियार्थं भुवनस्य गोप्ता तासां स मध्ये भगवानथेशः ।।\nभक्तेषु कामान्विभधन्नथास्ते स पूजनीयस्त्रिदशारिहन्ता ।। १२ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे देवीचतुष्टयसहि ततुंबुरूपनिर्माणन्नाम षट्षष्टितमोऽध्यायः ।। ६६ ।।"
  },
  {
    "text": "3.67\nवज्र उवाच ।।\nप्रागुक्तं रूपनिर्माणं त्वया चन्द्राम्बुनाथयोः ।।\nतयोरेवापरं ब्रूहि रूपमकेन्दुरूपयोः ।। १ ।।\nमार्कण्डेय उवाच ।।\nरविः कार्यः शुभश्मश्रुः सिन्दूराभरणप्रभः ।।\nसुदीप्तवेशः स्वाकारः सर्वाभरणसंयुतः ।। २ ।।\nचतुर्बाहुर्महातेजाः कवचेनाभिसंवृतः ।।\nकर्तव्या रशना चास्य यावियाङ्गेति संज्ञिता ।। ३ ।।\nरश्मयस्तस्य कर्तव्या वामदक्षिणहस्तयोः ।।\nऊर्ध्वस्रग्दामसंस्थानाः सर्वपुष्पाञ्चिताः शुभाः।।४।।\nसुरूपरूपः स्वाकारो दण्डी कार्योस्य वामतः।।\nदक्षिणे पिङ्गलो भागे कर्तव्यश्चातिपिङ्गलः ।।५।।\nउद्दीप्तवेशौ कर्तव्यौ तावुभावपि यादव ।।\nतयोर्मूर्धनि विन्यस्तौ करौ कार्यौ विभावसोः ।। ६ ।।\nलेखनीपत्रककरः कार्यो भवति पिङ्गलः ।।\nचर्मशूलधरोदेवस्तथा यत्नाद्विधीयते ।। ७ ।।\nसिंहो ध्वजश्च कर्तव्यस्तथा सूर्यस्य वामतः ।।\nचत्वारश्चास्य कर्तव्यास्तनयास्तस्य पाश्वर्योः ।।८।।\nरेवन्तश्च यमश्चैव मनुद्वितयमेव च ।।\nग्रहराजो रविः कार्यो ग्रहैर्वा परिवारितः ।। ९ ।।\nराज्ञी च रिक्षुभा च्छाया तथा देवी सुवर्चसा ।।\nचतस्रश्चास्य कर्तव्या पत्न्यश्च परिपार्श्वयोः ।। 3.67.१० ।।\nएकचक्रेऽथ सप्ताश्वे षड्रेखाङ्के रथोत्तमे ।।\nउपविष्टस्तु कर्तव्यो देवो वारुणसारथिः।।११।।\nगायत्र्युष्णिगनुष्टुप् च बृहती पङ्क्तिरेव च ।।\nत्रिष्टुप् च जगती सप्त छन्दांस्यर्करथे हयाः ।। १२ ।।\nरश्मिभिः करसंस्थैस्तु धारयत्यखिलं जगत् ।।\nसिंहो ध्वजगतश्चास्य साक्षाद्धर्मः प्रकीर्तितः ।। १३ ।।\nरशनास्थं जगत्सर्वं देवो धारयते तथा ।।\nराज्ञी भूरिक्षुभा द्यौश्च च्छाया छाया प्रकीर्तिता ।।१४।।\nप्रभा सुवर्चसा प्रोक्तास्तस्य देवस्य पत्नयः ।।\nरक्तवर्णः स भगवांस्तेजसा धाम कारणात्।।१५।।\nअसह्यतेजोधारित्वाद् गूढगात्रस्तथैव च ।।\nएवं सर्वमयं धाम सूर्य एव प्रकीर्तितः ।। १६ ।।\nरूपं तथैतद्दिवसस्य भर्तुर्मयेरितं सर्वजगन्मयस्य ।।\nतेजोनिधानस्य परोज्ज्वलस्य सर्वाधिनाथस्य सनातनस्य ।। १७ ।।\nइति श्रीविष्णुधर्मोत्तरे तृतीयखण्डे मा० व० सं० आदित्यरूपवर्णनं नाम सप्तषष्टितमोऽध्यायः ।।६७ ।।\n3.68\nमार्कंडेय उवाच।।\nचन्द्रः श्वेतवपुः कार्यस्तथा श्वेताम्बरः प्रभुः ।।\nचतुर्बाहुर्महातेजाः सर्वाभरणवांस्तथा ।। १ ।।\nकुमुदौ च सितौ कार्यौ तस्य देवस्य हस्तयोः ।।\nकान्तिर्मूर्तिमती कार्या तस्य पार्श्वे तु दक्षिणे ।। २ ।।\nवामे शोभा तथा कार्या रूपेणाप्रतिमा भुवि ।।\nचिह्नं तथास्य सिंहांकं वामपार्श्वैकवद्भवेत् ।। ३ ।।\nदशाश्वो वा रथः कार्यो द्विचक्रोम्बरसारथी ।।\nस्रजश्च त्रिमनाश्चैव वृषो वादी नरो हयः ।। ४ ।।\nअथो वाक्सप्तधातुश्च हंसो व्योमो मृग स्तथा ।।\nएते ते वामतः सर्वे दश चन्द्रमसो हयाः ।।५।।\nअथ वैवास्य कर्तव्या अष्टविंशतिसङ्ख्यकाः।\nअत्यर्थं रूपसंयुक्ताः पत्न्यो नक्षत्रसंज्ञिताः ।। ६ ।।\nअशीतिद्व्यधिकाः कार्या भावा वा देहभेदयोः ।।\nपुरा देवासुरे युद्धे प्राकाम्येन नृपोडुभिः ।। ७ ।।\nकृतानि स्वशरीराणि बहूनि यदुन न्दन ।।\nस्वनाथदेवरूपाणि ततस्ते दानवा हताः ।। ८ ।।\nनक्षत्रेण कृतं रूपं यस्य यस्य सुरस्य तु ।।\nसा चैव देवता तस्य नक्षत्रस्य प्रकीर्तिता ।। ९ ।।\nदेवासुरे ततो वृत्ते प्राकाम्येनैव यादव ।।\nस्त्रीरूपधारिणो देवास्तावन्तस्तु ततः कृताः  ।। 3.68.१० ।।\nसर्वलोकस्य धर्मज्ञ चन्द्रमा वै पिता स्मृतः ।।\nतस्मिन्सृष्टे जगत्सर्वं परं हर्षमुपैति च ।। ११।।\nसौम्यमूर्तिः परा ज्ञेया सा च विष्णोर्महात्मनः ।।\nहर्षप्रसादौ विज्ञेयौ कुमुदौ चन्द्रहस्तयोः ।। १२ ।।\nशोभाकान्ती विनिर्दिष्टे स्वरूपं भृगुनन्दन ।।\nअपां सारमयत्वाद्धि शुक्लवर्णस्तु चन्द्रमाः ।। १३ ।।\nअपां हि धामामृतमाहुराद्या मवास्तु तच्चन्द्रसमः प्रदिष्टम् ।।\nसिंहध्वजं धर्ममुशन्ति राजन्दिशस्तुरङ्गाः शशिनः प्रदिष्टाः ।। १४ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे शशिरूपनिरूपणो नामाष्टषष्टितमोऽध्यायः ।। ६८ ।।\n3.69"
  }
]
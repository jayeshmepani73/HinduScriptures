[
  {
    "text": "3.151\nमार्कण्डेय उवाच ।।\nइदमन्यत्प्रवक्ष्यामि चतुर्मूर्तिव्रतं तव ।।\nवासुदेवांशकाज्जाताः सर्वे देवगणा नृप ।। १ ।।\nअधिकेन तदंशेन साध्या जातास्तथासुराः ।।\nतत्रापि चाधिकांशेन चतुरात्मा हरिः स्मृतः ।। २ ।।\nनरो नारायणश्चैव हयो हंसश्च वीर्यवान् ।।\nहयो हरिरिति ख्यातो हंसः कृष्णश्च कीर्तितः ।। ३ ।।\nचतुरात्मा हरि र्जातो गृहे धर्मस्य यादव ।।\nआदित्येषु तथा युक्तो मित्रावरुणसंज्ञकौ ।। ४ ।।\nतावेव साध्यौ जानीहि हरिं कृष्णं च यादव ।।\nआदित्येषु तु या युक्तौ शक्रविष्णू सुरोत्तमौ ।। ५ ।।\nतावेव सिद्धसाध्येषु नरनारायणौ पुनः ।।\nचैत्रशुक्लचतुर्थ्यां तु सोपवासस्तु पूजयेत् ।। ६ ।।\nदेवेशं चतुरात्मानं वित्तशक्त्या नराधिप ।।\nव्रतमेतन्नरः कृत्वा पूर्णं द्वादशवत्सरम्।।\nन दुर्गतिमवाप्नोति मोक्षोपायं च विन्दति।।७।।\nततः समासाद्य च निष्कलत्वं परेण पुंसा च समत्वमेति ।।\nसर्वेश्वरश्चाप्रतिमप्रभावो विमुक्तदुःखो भुवनस्य गोप्ता ।। ८ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे चतुर्मूर्तिव्रते श्रीविष्णुव्रतवर्णनो नामैकपञ्चाशदुत्तरशततमोऽध्यायः ।।१५१ ।।\nसमाप्तं चतुर्मूर्तिव्रतम् ।।\n3.152\nमार्कण्डेय उवाच ।।\nअतः परं प्रवक्ष्यामि पञ्चमूर्तेस्तथार्चनम् ।।\nपृथिव्यापस्तथा तेजो वायुराकाशमेव च ।। १ ।।\nवासुदेवस्य देवस्य कथिताः पञ्चमूर्तयः ।।\nचैत्रे तु पञ्चमीं शुक्लां समासाद्य विचक्षणः ।। २ ।।\nसोपवासो हरिं देवं पञ्चात्मानं समर्चयेत् ।।\nपञ्चमण्डलगाः कार्याः पञ्चभिर्वणकैः पृथक् ।। ३ ।।\nपार्थिवं मण्डलं कार्यं शुक्ल वर्णं महीपते ।।\nवारुणं च तथा श्वेतं रक्तमाग्नेयमिष्यते ।। ४ ।। तु. <a href=\"/wiki/%E0%A4%85%E0%A4%97%E0%A5%8D%E0%A4%A8%E0%A4%BF%E0%A4%AA%E0%A5%81%E0%A4%B0%E0%A4%BE%E0%A4%A3%E0%A4%AE%E0%A5%8D/%E0%A4%85%E0%A4%A7%E0%A5%8D%E0%A4%AF%E0%A4%BE%E0%A4%AF%E0%A4%83_%E0%A5%AD%E0%A5%AA\" title=\"अग्निपुराणम्/अध्यायः ७४\">अग्निपुराणम् अध्यायः ७४.१८</a>"
  },
  {
    "text": "पीतं भवति वायव्यं कृष्णमाकाशदैवतम् ।।\nसमानवर्णैर्गंधैस्तु पुष्पैस्तानर्चयेत्पृथक् ।। ५ ।।\nशक्त्या च धूपदीपाद्यैर्यथालाभमरिन्दम ।।\nयवैर्वान्यैस्तिलैश्चैव सर्षपैश्च घृतेन च ।। ६ ।।\nपञ्चभिर्जुहुयान्मिश्रैः सर्वेषां च पृथक्पृथक् ।।\nतल्लिङ्गैरथ मन्त्रैर्वा त्वथ वा नृप नामभिः ।। ७।।\nॐकारपूर्वकैर्हुत्वा शक्त्या विप्राँस्तु पूजयेत् ।।\nएवं संवत्सरं कृत्वा पूर्णे संवत्सरे ततः ।। ८ ।।\nदत्त्वा विप्रेषु वस्त्राणि देवरङ्गसमानि च ।।\nमहाभूतव्रतमिदं यः करोत्यथ पञ्चकम् ।। ९ ।।\nपञ्चयज्ञमवाप्नोति क्रमशो येऽनुकीर्तिता. ।।\nबहून्यब्दसहस्राणि स्वर्गलोके महीयते ।। 3.152.१० ।।\nमानुष्यमासाद्य भवत्यरोगो बलान्वितो वैरिगणापहर्ता ।।\nश्रुतेन रूपेण गुणेन युक्तो जनाभिरामः प्रमदा प्रियश्च ।। ११ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे पञ्चमूर्तिपञ्चमहाभूतव्रतवर्णनो नाम द्विपञ्चाशदुत्तरशततमोऽध्यायः ।। १५२ ।।\n3.153\nमार्कण्डेय उवाच ।।\nइदमन्यत्प्रवक्ष्यामि पञ्चमूर्तिव्रतं तव ।।\nसंवत्सरः स्मृतो वह्निस्तथार्कः परिवत्सरः ।। १ ।।\nइडापूर्वस्तथा सोम अनुपूर्वः प्रजापतिः ।।\nतत्पूर्वश्च तथा प्रोक्तो देवदेवो महेश्वरः ।। २ ।।\nतेषां मण्डलविन्यासैः प्राग्वदेव विधीयते ।।\nयागश्च पूजनं कार्यं होमः कार्यस्तथाविधः ।। ३ ।।\nतिलव्रीहियवैश्चैव घृतेन सितसर्षपैः ।।\nतल्लिङ्गैरथ वा मन्त्रैर्नामभिः प्रत्यहं क्रमात् ।। ४ ।।\nनक्ताशनस्तथा तिष्ठेत्प्राग्वद्दिवसपञ्चकम् ।।\nसंवत्सराख्ये वर्षे तु व्रतमेतत्समारभेत् ।। ५ ।।\nव्रतावसाने दातव्यं सुवर्णं पञ्च यादव ।।\nचतुर्वेदविदां देयं शाखाभेदेन यादव ।। ६ ।।\nएकैकं पञ्चमं देयं तथा कालविदे भवेत् ।।\nअश्वमेधफलं ह्येतद्व्रतं तव मयेरितम् ।। ७ ।।\nयथेष्टं लोकमाप्नोति कामचारी विहङ्गमः ।।\nकृतं नानेन धर्मज्ञ पूज्यमानः सुरासुरैः।८।।\nमानुष्यमासाद्य भवत्यरोगो वर्णेन रूपेण बलेन युक्तः ।।\nनृपः प्रतापानतशत्रुसंघो देवोत्तमो वा बहुयज्ञयाजी ।। ९ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे पञ्चव्रतविधौ संवत्सरपूजायामश्वमेधफलवर्णनो नाम त्रिष्पञ्चाशदुत्तरैकशततमोऽध्यायः ।। १५३ ।।\n3.154\nमार्कण्डेय उवाच ।।\nअथातः संप्रवक्ष्यामि श्रीव्रतं नाम ते व्रतम् ।।\nचैत्रशुक्लतृतीयायां स्नानमभ्यङ्गपूर्वकम् ।। १ ।।\nकृत्वा शुक्लाम्बरो राजञ्शुक्लमाल्यानुलेपनः ।।\nतिष्ठेद् घृतौदनाहारो भूमौ स्वप्याच्च तां निशाम्।।२।।\nचतुर्थ्यां च तथा स्नानं बहिर्गत्वा समाचरेत।।\nपद्मिन्यां च विशेषेण ततः शुक्लाम्बरः शुचिः ।। ३ ।।\nलक्ष्मीं सम्पूजयेत्पद्मे कृतकेऽकृतकेऽपि वा ।।\nशुक्लेन गन्धमाल्येन घृतदीपेन चा प्यथ ।। ४ ।।\nदध्ना च परमान्नेन आर्द्रकेण गुडेन च ।।\nइक्षुणेक्षुविकारैश्च लवणेन च भूरिणा ।। ५ ।।\nस्वशक्त्या च महाराज भूयसा बलिक र्मणा ।।\nश्रीसूक्तेन ततो वह्नौ पद्मानि जुहुयाच्छुचिः ।। ६ ।।\nतदलाभे च बिल्वानि तदलाभे तथा घृतम्।।\nब्राह्मणान्गोरसप्रायं घृतं भूयिष्ठमाशयेत्। ।। ७ ।।\nसुवर्णमाषकं दद्याद्ब्राह्मणेभ्यश्च दक्षिणाम् ।।\nअनाहारस्ततः स्वप्याच्छुचौ देशे यथाविधि ।। ८ ।।\nततस्तु पञ्चमीं प्राप्य पूर्वाह्णे पद्मिनी जले ।।\nस्नात्वा सम्पूजनं कुर्यात्प्राग्वदेव तथा प्रियः ।। ९ ।।\nभूय एव द्विजे दद्यात्पूर्वं कनकमाषकम् ।।\nपद्माक्षमथ वा बिल्वं प्राश्नीयात्तदनन्तरम्। ।। 3.154.१० ।।\nततो हविष्यमश्नीयाद्वाग्यतो मानवोत्तमः ।।\nसंवत्सरमिदं बिल्वं प्राश्नीयात्तदनन्तरम् ।।\nसंवत्सरमिदं कृत्वा व्रतं पार्थिवसत्तम ।।११।।\nफलमाप्नोति विपुलं राजसूयाश्वमेधयोः ।।\nविना कनकदानेन व्रतमेतत्समाचरेत् ।। १२ ।।\nव्रतान्ते माषकं दद्याद्वह्निष्टोमफलं लभेत् ।।\nसम्पूज्य सोपवासस्तु शुक्लपक्षस्य पञ्चमीम् ।। १३ ।।\nनित्यमेव श्रियं देवीं श्रियमाप्नोत्यनुत्तमाम् ।।\nबलमुत्तममाप्नोति रूपमारोग्यमेव च ।।१४ ।। ।\nजगत्प्रधाना वरदा वरेण्या विभावरी सर्वगता नरेन्द्र ।।\nश्रद्धान्वितः पूजयतीह यस्तु कामानवाप्नोति स सर्वकालम् ।। १९ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे पञ्चमूर्तिविधौ लक्ष्मीव्रतवर्णनो नाम चतुष्पञ्चाशदुत्तरशततमोऽध्यायु।। १५४ ।।\n3.155\nमार्कण्डेय उवाच ।।\nअथापरं प्रवक्ष्यामि पञ्चमूर्तिव्रतं तव ।।\nशङ्खं चक्रं गदां पद्मं पृथिवीं च महाभुज ।। १ ।।\nगन्धैर्मण्डलकान्कृत्वा पञ्चपञ्चसु पूजयेत् ।।\nचैत्रशुक्लान्तमारभ्य पञ्चमीप्रभृतीर्नृप।।२।।\nसोपवासो बहिः स्नातस्तथा शुक्लाम्बरः शुचिः ।।\nगन्धमाल्यनमस्कारधूपदीपान्नसंपदा।।३।।।\nसर्वेषां पूजनं कृत्वा जुहुयाज्जातवेदसि ।।\nसर्वेषामेव देवानां नामभिस्तु तथा घृतम् ।। ४ ।।\nब्राह्मणान्भोजयेच्चात्र तदा मधुरभोजनम् ।।।\nसंवत्सरमिदं कृत्वा व्रतान्ते वस्त्र पञ्चकम् ।। ५ ।।\nअश्वमेधमवाप्नोति पञ्चरात्रविदे ददत् ।।\nपञ्चवर्णं च राजेन्द्र राजसूयफलं लभेत् ।। ६ ।।\nमानुष्यमासाद्य भवत्यरोगो बलान्वितो धर्मपरो विनीतः ।।\nधनेन रूपेण सुखेन युक्तो राजाधिराजोऽप्यथ वा नरेन्द्रः ।। ७ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे पञ्चमूर्तिव्रते आयुधादिव्रतनिरूपणो नाम पञ्चपञ्चाशदुत्तरशततमोऽध्यायः ।। १५५ ।।"
  }
]
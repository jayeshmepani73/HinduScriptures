[
  {
    "text": "3.96\nवज्र उवाच ।।\nकस्मिन्काले तु कर्तव्या प्रतिष्ठा भृगुनन्दन ।।\nकस्मिन्कस्मिन्कृता काले तदा भवति कीदृशी ।। १ ।।\nमार्कण्डेय उवाच ।।\nशृणु कालं प्रवक्ष्यामि प्रतिष्ठाकरणे तव ।। '\nयस्मिन्यस्मिन्कृता काले यथा भवति यादव ।। २ ।।\nनित्यं सन्निहिता लोके वैष्णवे त युगे कृता ।।\nधनधान्यवती स्फीता वरदा च तथा भवेत् ।। ३ ।।\nदृष्टा भवति विख्याता त्रिदशेशगुरोर्युगे ।।\nऐन्द्रे तेजोवती स्फीता भूतनिग्रहकारिणी ।।४।।\nतथाविधा तथाग्नेये भूतदाहमवाप्नुयात ।।\nनित्याश्चर्ययुता त्वाष्ट्रे गम्या लोकैस्तथैव च ।। ५ ।।\nआहिर्बुध्न्ये दृढा नित्यं लोकानुग्रहकारिणी ।।।\nपित्र्ये विनाशमाप्नोति कर्तुश्च मरणावहा ।।६।।\nवैश्वे लोकहिता कर्तुर्लोकगम्या कृता भवेत ।।\nसौम्या सौम्ये तथा कान्ता वरदा च तथा भवेत् ।। ७ ।।\nऐन्द्राग्ने नाशमाप्नोति कर्तुः कृत्वा विनाशनम् ।।\nअश्विनी श्रीमती भूत्वा शीघ्रं नाशमवाप्नुयात ।। ८ ।।\nलोकाभिगम्या भाग्ये स्यात्कर्तुर्दोंषवती भवेत ।।\nअशुभोऽपि युगे कार्या प्रतिष्ठा मनुजोत्तम ।। ९ ।।\nयस्मिन्यस्मिन्युगे नाथो योयो देवः प्रकीर्तितः ।।\nधनधान्यवती स्फीता कर्तुः श्रेयोवहा तथा ।। 3.96.१० ।।\nसंवत्सराख्ये कर्तव्या नित्यमाज्ञायुता भवेत ।।\nपरिपूर्वे तु भूतघ्नी लोकख्याता तथैव च।। १ १।।\nइडापूर्वे तथा सौम्या वरदा लोकसुन्दरी ।।\nअनुपूर्वे तु वरदा धनधान्यवती भवेत्। १२।।\nतत्पूर्वे नाशमाप्नोति कर्तुर्नाशावहा भवेत्।।\nतत्रापि शंभोर्मृत्योश्च यमस्य च हिता भवेत्।। १३।।\nउत्तरे ह्ययने सौम्या धनवृद्धिकरी भवेत्।।\nधनधान्ययुता स्फीता लोकानन्दकरी भवेत्।। १४।।\nदक्षिणे त्वयने कर्तुः पापवृद्धिकरी भवेत् ।।\nतत्रापि सुप्ते देवेशे सर्वानर्थविवर्द्धिनी ।। १५ ।।\nशिशिरे लोककान्ता स्याद् दृढा च वसुधाधिप ।।\nस्फीता वसन्ते सौम्या च वरदा च तथा भवेत् ।। १६ ।।\nग्रीष्मे तेजस्विनी कान्ता भूतनिग्रहकारिणी।।\nप्रावृट्काले कृता नाशं कर्त्रा सह समाप्नुयात ।। १७।।\nशरत्काले कृता नाशं शीघ्रमेव प्रपद्यते।।\nहेमन्ते वरदा सौम्या धर्मवृद्धिकरी भवेत ।। ।। १८ ।।\nमाघे कर्तुर्विनाशाय फाल्गुने सुभगा भवेत ।।\nलोकानन्दकरी चैत्रे वैशाखे धनसंयुता ।। १९ ।।\nआज्ञायुता तथा ज्येष्ठे आषाढे कर्तृवृद्धिदा ।।\nश्रावणे धनहीना स्यात्प्रोष्ठपादे विनश्यति ।। 3.96.२० ।।\nआश्विने नाशमाप्नोति वह्निना कार्तिके तथा ।।\nसौम्ये सौभाग्यमत्तुल्यं पौषे पुष्टिरनुत्तमा ।।२१ ।।\nदोषावहाधिमासे स्यात्कर्त्तुरात्मन एव च ।।\nकृप्णपक्षत्रिभागे तु प्रथमे स्याच्छुभावहा ।।२२।।\nमध्या द्वितीये भवति तृतीये कर्तृनाशिनी।।\nशुक्ले त्रिभागे प्रथमे देशनाशाय कीर्तिता ।।२३।।\nद्वितीये मध्यफलदा तृतीये च  शुभावहा ।।\nधनधान्यवती स्फीता वरदा च तथा भवेत ।। २४ ।।\nयस्य पक्षस्य वृद्धिः स्यात्तस्मिञ्छुभवहा भवेत् ।।\nतेजस्विनी सूर्यदेवे चन्द्रे क्षमावहा भवेत् ।। २५ ।।\nभौमेऽग्निना प्रदह्येत बुधेन धनदा भवेत् ।।\nगुरुणा च दृढा नित्यं लोकानन्दकरी सिते ।। २६।।\nआचन्द्रार्कस्थिरा सौरे प्रतिष्ठा समुदाहृता ।।\nतेजस्विनी कृत्तिकासु भूतनिग्रहकारिणी।। ।।२७।।\nकिञ्चिद्भूता ततः काले पुनर्दह्यति वह्निना ।।\nवह्नेः सूर्यस्य भौमस्य कुमारस्य च मानद।।२८।।\nगङ्गायां च कृता तत्र न दह्यति च वह्निना ।।\nप्राजापत्ये दृढा नित्यं लोकानुग्रहकारिणी ।। २९ ।।\nसौम्ये तु वरदा प्रोक्ता मूषकैस्तु विनाश्यते ।।\nआर्द्रायां कर्त्रृमरणं क्षिप्रमेव प्रयच्छति ।।3.96.३०।।\nपुनर्वसौ विनाशश्च संस्कारं चाप्नुयात्पुनः ।।\nपुष्टिं पुष्ये समाप्नोति धनेन यशसा तथा ।। ३१ ।।\nसार्प्पे कर्तृविनाशः स्यान्नागानां च हिता भवेत ।।\nपित्र्ये मरणदा कर्तुस्तथा नाशं च गच्छति ।। ३२।।\nलोकगम्या भवेद्भाग्ये कर्तुर्नाशावहा तथा।।\nतत्रापि कामदेवस्य कर्तुः सौख्यावहा भवेत् ।।३३।।\nअर्यम्णे सदृढा स्फीता लोकानुग्रहकारिणी ।।\nआज्ञायुता कृता हस्ते चिरान्नाशमवाप्नुयात ।। ३४ ।।\nनित्याश्चर्ययुता लोके चित्रायां च हितप्रदा ।।\nस्वातौ तु वरदा सौम्या लोकानुग्रहकारिणी ।। ३५ ।।\nऐन्द्राग्ने कर्तृनाशाय मैत्रे मैत्राभिवृद्धये।।\nज्येष्ठायां तेजसा युक्ता धनधान्यवती भवेत्।। ३६।।\nतथाविधा तथा मूले किन्तु भूतसमाश्रया ।।\nआप्ये क्लेशमवाप्नोति वैश्वदेवे सुखप्रदा ।। ३७ ।।\nश्रवणे धनधान्याढ्या वासवे वसुसंयुता ।।\nवारुणे शीघ्रनाशाय तथाजे मनुजोत्तम ।। ३८ ।।\nआहिर्बुध्न्ये दृढा स्फीता कर्त्तुस्सौख्यप्रदा तथा ।।\nधनधान्ययुता पौष्णे आश्विने रोगनाशिनी।।३९।।\nयाम्ये मरणदा कर्तुर्यमस्य तु हितप्रदा ।।\nनक्षत्रे सव्यतीपाते तथैव च सवैधृते ।। 3.96.४० ।।\nज्ञेया मरणदा कर्तुरात्मनाशकरी तथा ।।\nसार्के स्याच्छोकजननी ससौरे मृत्युदायिनी ।।४१।।\nसभौमे वह्निभयदा सतमस्के स्थिरा न तु ।।\nकेतुना भूषिते ऋक्षे वह्निदाहमवाप्नुयात् ।। ४२ ।।\nकेतूदयं भवेद्येन तेन दुर्भिक्षमाप्नुयात् ।।\nभौमोदयो भवेद्येन तेन दह्यति वह्निना ।। ४३ ।।\nसौरोदयो भवेद्येन तेन कल्पं विनश्यति ।।\nनक्षत्रे सपरीवेशे परचक्रभयं वदेत् ।। ४४ ।।\nउल्काहते विनाशाय सभूकम्पे भयप्रदा ।।\nउल्कापातो भवेद्यत्र तत्र व्याधिकरी भवेत् ।। ४५ ।।\nत्रिविधोत्पातयुक्ते भे न शुभा तु प्रकीर्तिता ।।\nदिव्ये कर्तृविनाशाय भौमे चात्मविनाशिनी ।। ४६ ।।\nअन्तरिक्षे च विज्ञेया लोकनाशकरी तथा ।।\nसवैधृतव्यतीपातमृक्षमेकं विवर्जयेत ।। ४७ ।।\nशेषैर्दोषैस्तथा युक्तं यावदागमनाद्रवेः ।।\nजन्मनक्षत्रविहिता कर्तुः श्रेयस्करी भवेत् ।। ४८ ।।\nसम्पत्करी द्वितीये स्यात्तृतीयेऽरिभयप्रदा ।।\nक्षेम्या चतुर्थे   भवति  पञ्चमे व्याधिवर्धिनी ।। ४९ ।।\nकार्यवृद्धिकरी षष्ठे सप्तमे निधनप्रदा।।\nअष्टमे वरदा  सौम्या नवमे श्रीविवर्धिनी ।। 3.96.५० ।।\nकर्मणां साधकी प्रोक्ता जन्मभाद्दशमे तु भे ।।\nएकादशे भूतिकरी द्वादशेऽरिभयप्रदा ।। ५१ ।।\nज्ञेया त्रयोदशे क्षेम्या रोगदा तु चतुर्दशे ।।\nवृद्धिदा पञ्चदशके षोडशे निधनप्रदा ।। ५२ ।।\nसप्तदशे भूतिकरी श्रीदा चाष्टदशे भवेत् ।।\nएकोनविंशतितमे कर्त्तुर्मरणदायिनी ।। ५३ ।।\nततो द्वितीये धनदा तृतीयेऽरिभयप्रदा ।।\nचतुर्थे क्षेमजननी पञ्चमे रोगवर्धिनी ।। ५४ ।।\nषष्ठे लक्ष्मीकरी ज्ञेया धनधान्यविवर्धिनी ।।\nद्वितीये च चतुर्थे च पञ्चमे च तथाष्टमे ।। ५५ ।।\nद्वादशे नवमे चन्द्रे कर्तुर्दोषकरी भवेत ।।\nजन्मस्थश्च तृतीयश्च षष्ठश्चैकादशस्तथा ।। ५६ ।।\nदशमः सप्तमश्चैव यदा विद्धो भवेद्ग्रहः ।।\nपञ्चमैर्नवमैश्चैव द्वादशैश्च तथाष्टमैः ।। ५७ ।।\nचतुर्थे वा द्वितीये वा क्रमात्पादफलो भवेत् ।।\nविपर्ययेण वेधस्थो पापोऽपि शुभकृत्स्मृतः ।। ५८ ।।\nचन्द्राद्द्वादशमः सूर्यो द्वितीये वा भयप्रदः ।।\nद्वादशेऽथ द्वितीये च भौमे दाहमवाप्नुयात् ।। ५९ ।।\nद्वादशे षड्द्वितीये वा सौरे मरणदा भवेत् ।।\nपापमध्यगते चन्द्रे ध्रुवं मरणदा भवेत् ।। 3.96.६० ।।\nएकस्मिंस्तु यदा केन्द्रे चन्द्रः सम्यग्व्यवस्थितः ।।\nकेन्द्रत्रयमथान्यं स्याद्युक्तं सूर्यारसूर्यजैः ।। ६१ ।।\nतदा कर्त्तुर्विनाशाय प्रतिष्ठा स्यान्नराधिप ।।\nचन्द्रे सार्के विनाशाय भौमे दाहमवाप्नुयात् ।। ६ २।।\nससौरे मृत्युदा ज्ञेया सराहौ निधनप्रदा ।।\nनक्षत्रे सोपरागे तु कर्तुर्मरणदायिनी ।। ६३ ।।\nपरिवेष्टे तथा चन्द्रे मरणं तु प्रयच्छति ।।\nसार्पान्त्यपादगे चन्द्रे तथा ज्येष्ठान्तपादगे ।। ६४ ।।\nपौष्णान्तपादगे चैव कर्तुर्निधनकारिणी ।।\nयस्मिन्नृक्षे यदेवोक्तं फलं भूपति सत्तम ।। ६५ ।।\nतदेवेह फलं प्रोक्तं तन्मुहूर्तेऽपि यादव ।।\nदिनमध्यगते सूर्ये मुहूर्तेऽभिजितेऽष्टमे ।। ६६ ।।\nसर्वकामसमृद्धा स्यात्सर्वोपद्रववर्जिता ।।\nगुरावस्तमयं प्राप्ते नीचस्थे कर्तृघातिनी ।। ६७ ।।\nतस्माद्बलस्थे जीवे तु धनधान्यकरी भवेत ।।\nब्राह्मे राश्ये दृढा ज्ञेया प्राजापत्ये सुखावहा ।। ६८ ।।\nस्वर्गलोकप्रदा स्वर्ग्ये चक्रे चक्रप्रवर्तिनी ।।\nवानस्पत्ये तु वरदा ह्यान्ने चान्नविवर्धिनी ।। ६९ ।।\nवासे भवति वस्त्राढ्या काले मृत्युप्रदायिनी ।।\nआग्नेये दाहमाप्नोति क्लेदमब्दैवते तथा ।। 3.96.७० ।।\nसौरे भवति सुस्फीता चान्द्रे च वरदा तथा ।।\nनश्यते शम्भुदैवत्ये गोदेवे वृद्धिमाप्नुयात् ।। ७१ ।।\nवैष्णवे पुष्टिदा प्रोक्ता तथा भवति पूजिता ।।\nकामारे वृद्धिमाप्नोति पित्र्ये नाशं तथैव च ।। ७२ ।।\nवारुणे रोगदा प्रोक्ता शुभा चानन्तदैवते ।।\nचला पवनदैवत्ये याम्ये मृत्युप्रदा भवेत् ।। ७३ ।।\nवाग्दैवते सदा कान्ता श्रीरोधे श्रीयुता भवेत् ।।\nधनदे धनसंयुक्ता सुदृढा शैलदैवते ।।७४।।\nपृथ्वी देवी दृढा सौम्या शुभा स्याद्वेददैवते ।।\nपौरुषे तु तथा रौचे बहुधर्मविवर्धिनी।।७५।।\nकर्तुः सुखावहा चैव तथा चाज्ञायुता भवेत्।।\nदृढा धनयुता स्फीता तथा प्रतिपदि स्मृता।।७६।।\nद्वितीयायां धनोपेता तृतीयायां वरप्रदा।।\nचतुर्थ्यां नाशमाप्नोति यमस्य स्यात्सुखावहा।।७७।।\nविनायकस्य देवस्य तथा तत्र हितप्रदा ।।\nपञ्चम्यां श्रीयुता कान्ता वरदा च तथा भवेत् ।। ७८ ।।\nषष्ठ्यां लक्ष्मीयुता नित्यं सप्तम्यां रोगनाशिनी ।।\nअष्टम्यां धान्यबहुला नवम्यां तु विनश्यति ।। ७९ ।।\nभद्रा काल्या कृता तत्र कर्तुर्भवति पुष्टिदा ।।\nधर्मवृद्धिकरी ज्ञेया दशम्यां तु तथा कृता ।। 3.96.८० ।।\nएकादश्यां तथा युक्ता द्वादश्यां सर्वकामदा ।।\nत्रयोदश्यां तथा ज्ञेया चतुर्दश्यां विनश्यति ।। ८१ ।।\nकृष्ण पक्षे पञ्चदश्यां कर्तुः क्षयकरी भवेत् ।।\nपञ्चदश्यां तथा शुक्ले सर्वकामकरी भवेत् ।। ८२ ।।\nऊनरात्रे महाराज कर्तुर्मरणदा भवेत ।।\nबृहत्स्पृशा च विज्ञेया तथा दोषवती नृप ।। ८३ ।।\nदिव्यान्तरिक्षभौमेन चोत्पातेन तु या युता ।।\nकर्तव्या विप्रयोगान्ता प्रतिष्ठा तु कृता भवेत् ।। ८४ ।।\nतिथिहानौ क्षयं प्रोक्तं वृद्धौ वृद्धिः प्रकीर्तिता ।।\nशकुनौ दोषजननी चतुष्पदि तथावहा ।। ८५ ।।\nनागे भवति शून्या च किंस्तुघ्ने तु शुभप्रदा ।।\nबवे दृढा तया ज्ञेया बालवे तु शुभप्रदा ।। ८६ ।।\nकौलवे वरदा प्रोक्ता तैतले रोगनाशिनी ।।\nगरादौ रोगजननी तथा वणिजि पुष्टिदा ।। ८७ ।।\nविष्टौ मरणदा कर्तुरात्मदोषवती तथा ।।\nजन्मराश्युदये केतुः क्षिप्रं नाशवती भवेत ।। ८८ ।।\nद्वितीये धननाशाय तृतीये कर्तृवृद्धिदा ।।\nचतुर्थे गृहनाशाय पञ्चमे व्याधिदा भवेत ।। ८९ ।।\nषष्ठे शत्रुविनाशाय सप्तमे धननाशनी ।।\nअष्टमे मृत्युदा ज्ञेया नवमे धर्मनाशनी ।। 3.96.९० ।।\nदशमे कर्मणां वृद्ध्यै लाभे लाभकरी भवेत् ।।\nद्वादशे तु व्ययाय स्यात्प्रतिष्ठा तु तथा कृता ।।९१।।\nजन्मलग्रोदये श्रेष्ठा धनधान्यवती भवेत् ।।\nजन्म राशिफलं सर्वं शेषस्थाने तु निर्दिशेत् ।। ९८५ ।।\nमेषोदये कृता क्षिप्रं नाशमाप्नोति पार्थिव ।।\nवृषोदये स्थिरा प्रोक्ता धनधान्यवती तथा ।। ९३ ।।\nलोककान्ता च मिथुने बहुकल्याणकारिणी ।।\nकुलीरे क्षिप्रनाशः स्यात्सिंहे   वसुदृढा भवेत् ।। ९४ ।।\nकन्यायां लोककान्ता स्यात्तुले भवति चास्थिरा ।।\nवृश्चिके तु स्थिरा प्रोक्ता कल्याणाय धनुर्धरे ।। ९५।।\nमकरे क्षिप्रनाशा स्यात्कुम्भलग्ने दृढा भवेत ।।\nमीने पुण्यवहा कर्तुः कल्पाशून्या तथा भवेत् ।। ९६ ।।\nउग्रा स्यात्सूर्यहोरायां सौम्या सोमस्य कीर्तिता ।।\nपापग्रहस्य द्रेष्काणे कर्तुर्नाशाय कीर्तिता ।। ९७ ।।\nसोमग्रहस्य सुशुभा कर्तुर्भवति वृद्धिदा ।।\nफलं यदेव लग्नेषु नवांशेषु तदेव तु ।। ९८ ।।\nद्वादशांशेषु विज्ञेयस्तदेव मनुजोत्तम ।।\nकर्तुर्नाशाय विज्ञेया त्रिंशांशे   भौमसौरयोः ।। ९९ ।।\nसितजीवेन्दुपुत्राणां कर्तुः कल्याणदा भवेत ।।\nशुभमंशं महाराज लग्ने पापफले शुभम् ।। 3.96.१०० ।।\nलग्ने शुभतरे ज्ञेयः पापांशः  पापदो नृणाम ।।\nलग्नस्थे शङ्करा कर्तुः कृता भवति भास्करे ।। १०१ ।।\nद्वितीयेऽर्थस्य हानिः स्यात्तृतीये धनसंयुता ।।\nआयुःक्षयं चतुर्थस्थे पञ्चमे स्वत्वनाशनम् ।।१०२।।\nषष्ठे शत्रुविघातं तु दारिद्र्यं सप्तमे भवेत् ।।\nमरणं चाष्टमे भानौ नवमे धर्मपीडनम्।। ।।१०३।।\nदशमे सुतवृद्धिश्च लाभे लाभयुता भवेत् ।।\nद्वादशे व्ययसंयुक्ता निर्धना तु तथा भवेत्।।१ ०४।।\nचन्द्रे लग्नगते ज्ञेया सुदृढा मनुजोत्तम ।।\nधनान्विता द्वितीये तु तृतीये लाभसंयुता ।।१०५।।\nचतुर्थे बान्धवहिता पञ्चमे सुतवृद्धिदा ।।\nषष्ठे रिपुविनाशाय सप्तमे च धनावहा ।। १०६ ।।\nअष्टमे मरणायोक्ता नवमे धर्मपीडनम् ।।\nदशमे कर्मदा प्रोक्ता लाभे लाभप्रदा भवेत् ।। १०७ ।।\nव्यये व्ययवती राजंस्तथा धनविवर्जिता ।।\nअर्धबिम्बाधिके क्षीणे क्रमादथ निबोध मे ।। १०८ ।।\nचन्द्रे लग्नगते ज्ञेया क्षिप्रनाशा महाभुज ।।\nद्वितीये च दरिद्रा स्यात्तृतीये धनसंयुता ।। १०९ ।।\nबह्वनर्था चतुर्थे स्यात्पुत्रनाशाय पञ्चमे ।।\nषष्ठे रिपुविनाशाय भार्यानाशाय सप्तमे ।। 3.96.११० ।।\nअष्टमे मरणायोक्ता नवमे धर्मघातिनी ।।\nधनान्विता स्याद्दशमे लाभे लाभवती भवेत् ।। १११ ।।\nव्यये व्ययवती नित्ये दरिद्रा च तथा भवेत् ।।\nलग्ने मृत्युकरो भौमस्तथा दारिद्र्यदो धने ।। ११२ ।।\nकीर्तिं त्रिभुवने शुभ्रां तृतीयस्थः करोत्यसौ ।।\nचतुर्थे बन्धुनाशः स्यात्सुतनाशस्तथा सुते ।। ११३ ।।\nअरिनाशस्तथा षष्ठे सप्तमेऽग्नौ विनश्यति ।।\nअष्टमे कर्तृमरणं नवमे देशविच्युतिः ।। ११४ ।।\nदशमे कर्मसिद्धिः स्याल्लाभे लाभवती भवेत् ।।\nधनजायात्मजैर्नित्यं वियोगो व्ययगे भवेत् ।। ११५ ।।\nबुधो लग्ने धनयुतो द्वितीये च तथा भवेत् ।।\nतृतीये वरदा प्रोक्ता चतुर्थे धनसंयुता ।। ११६ ।।\nकीर्तिश्च पञ्चमे ज्ञेया षष्ठे रिपुविनाशिनी ।।\nसुखदा सप्तमे ज्ञेया हर्षदा च तथाष्टमे ।। ११७ ।।\nसौख्यदा नवमे राजन्दशमे कर्मवृद्धिदा ।।\nस्थिरा लाभगते ज्ञेया व्यये धनसमन्विता ।।११८।।\nजीवे धनाढ्या लग्नस्थे द्वितीये च तथा भवेत् ।।\nदृढास्पदा तृतीये स्याच्चतुर्थे धनसंयुता ।। ११९ ।।\nपञ्चमे सुतदा प्रोक्ता षष्ठे शत्रुविनाशिनी ।।\nसप्तमे राज्यदा कर्तुरष्टमे च समृद्धिदा ।। 3.96.१२० ।।\nकीर्तिदा नवमे ज्ञेया दशमे च समृद्धिदा ।।\nलाभस्थे लाभदा ज्ञेया व्यये लाभसमन्विता ।। १२१ ।।\nलग्नस्थे निश्चला शुक्रे सर्वकामप्रदा भवेत् ।।\nधनगे च धनं दद्यात्तृतीये भ्रातृवृद्धिदा ।। १२२ ।।\nचतुर्थे सुभगा ज्ञेया पञ्चमे सुतवृद्धिदा ।।\nषष्ठे पूज्या तथा लोके सप्तमे धनवृद्धिदा ।। १२३ ।।\nअष्टमे सुखदा प्रोक्ता नवमे च सुखार्थदा ।।\nदशमे लोककान्ता स्यादरिनाशस्तथायुगे ।। १२४ ।।\nतथा व्ययस्थे विज्ञेया सव्यया सधना तया ।।\nमृत्युदा लग्नगे सौरौ दरिद्रा स्याद्द्वितीयगे ।। १२५ ।।\nतृतीये धनलाभाय चतुर्थे कर्तृमृत्युदा ।।\nसुतगे सुतनाशः स्यादरिनाशस्तथारिगे ।। १२६ ।।\nजायानाशस्तु जायास्थे मृत्युर्मृत्युगृहोपगे ।।\nधर्मगे धर्महानिः स्यात्कर्मवृद्धिस्तु कर्मगे ।। १२७ ।।\nमहीलाभस्तु लाभस्थे व्ययगे च व्ययो भवेत् ।।\nशून्यं विवर्जयेत्केन्द्रं शुभाकेन्द्रे नियोजयेत ।। १२८ ।।\nएवं ज्ञात्वा शुभं कालं प्रयत्नेन तु दैववित् ।।\nछायाम्बुभिः प्रयत्नेन गृह्णीयादवधानतः ।। १२९ ।।\nशुभेऽह्नि पूर्वयन्त्रस्थं तत्कालं प्रतिमां स्वयम् ।।\nसमां तु पीठिकां गर्ते स्थपतिर्विनिवेशयेत् ।। 3.96.१३० ।।\nतत्कालमेव कुर्वीत नाम चास्याः समाहितः ।।\nस्वस्थां तां तु स्वनां नान्ते वैष्णवी प्रतिमा भवेत ।। १३१ ।।\nकेशवान्ताः स्त्रियः कार्या नाथान्तो ब्राह्मणो भवेत् ।।\nईश्वरान्ता हरस्योक्ता मिहिरान्ता रवेः स्मृता ।। १३२ ।।\nअन्येषां देवनामान्ताः सुराणां प्रतिमाः स्मृताः ।।\nसूक्ष्मा तु प्रतिमा कार्या द्वितीया चाधिवासने ।। १३३\nचित्रकर्मकरा या च मृन्मयी या तथा भवेत् ।।\nतस्याः पवित्रके कार्यं तथा चैवाधिवासनम् ।। १३४ ।।\nसंवत्सरं तु कर्तव्यं षण्मासानथ वा पुनः ।।\nपक्षं द्वादशरात्रं वा सप्ताहं त्र्यहमेव वा ।। १३५ ।।\nएकाहमेकरात्रं वा यथावदधिवासनम् ।।\nविभवेनातिमहता गीतैर्नृत्यैः सुशोभनैः ।। १३६ ।।\nनित्यमम्बुप्रदानैश्च वह्निपूजाभिरेव च ।।\nनिजपुण्याहघोषेण कर्तव्यमधिवासनम् ।। १३७ ।।\nततः प्रतिष्ठा कर्तव्या काले संवत्सरोचिते ।।\nशुभे काले कृता सा तु परा वृद्धिकरी भवेत् ।। १३८ ।।\nराज्ञां प्रजानां कर्तुश्च तथा कालविदो नृप ।।\nऋत्विजां च महाराज शुभकालकृता हिता ।। १३९ ।।\nसुलक्षणा लक्षणसंयुता च देशे कृता शास्त्रविदा तु सम्यक् ।।\nकाले शुभे लोकसुखावहा स्यात्कर्तुः प्रशस्ता वरदानसौम्या ।। 3.96.१४० ।।\nइति श्रीविष्णुधर्मोत्तरे तृतीयखण्डे मा० सं० प्रतिष्ठाप्रतिमालक्षणकालनिर्देशो नाम षण्णवतितमोऽध्यायः ।। ९६ ।।\n3.97\nवज्र उवाच ।।\nभगवन्केन विधिना प्रतिष्ठा कृता भवति ।।\nमार्कण्डेय उवाच ।।\nअथ सुरप्रतिष्ठापने षोडशर्त्विजो भवन्ति ।।\nएतद्यथा दैववित्स्थपतिः कल्पकः वाचकः यजुर्वेदविदर्घबाहुः यजुर्वेदविद्देवहोता यजुर्वेदविद्देवद्रव्यरक्षिता ऋग्वेदविद्यजुर्वेदवित्सामवेदविदथर्ववेदविदिति चत्वारः कलशाधाराः चत्वारः सात्त्वताः तेषामेको मूर्तिधरः द्वितीयो देवकर्मवित् ।।\nतृतीयो मन्त्ररक्षिता चतुर्थो द्रव्यरक्षितेति ।\nतत्र कलशाधाराणां शक्त्या सहायाः कर्तव्याः ।\nसर्व एव ऋत्विजोऽव्यंगा अकपिला अकेकरा अनधिकाङ्गाः स्वशास्त्रपरिनिष्ठिताः श्लक्ष्णाः अपौनर्भवाश्चेति ।।\nततः प्रशस्तेऽह्नि तैः सहायैः सुस्नातैः स्वनुलिप्ताङ्गैर्माल्यवद्भिर्हविष्याशिभिश्च अहतास्वरसंवीतैः पवित्रपाणिभिः सह दीक्षां यजमानो गृह्णीयात् ।।\nतस्य स्नातस्याहतवसनसंवीतस्य गोमयेनोपलिप्ते देशे ब्राह्मणाः स्वस्तिवाचनपूर्वकवचनेन कल्पकः सितसूत्रेण सितवस्त्रेण सिद्धार्थकवचान् बद्ध्वा दक्षिणपाणौ प्रतिसरं कङ्कणं बध्नीयात् ।\nततः प्रभृति यावत्प्रतिष्ठाकालं प्रतिष्ठाकालादुपरि च सप्तरात्रं तावन्मांस मद्यक्षाराब्रह्मचर्यक्रोधेर्ष्यामानानार्यत्ववर्जनीयानि भवन्ति ।।\nभवति चात्र ।।\nदीक्षादिनात्प्रभृत्येवं प्रतिष्ठा सप्तमे दिने ।।\nयावत्तावद्भवान्नित्यं यजमानः सुयन्त्रितः ।। १ ।।\nब्रह्मचारी हविष्याशी जितक्रोधो विमत्सरः ।।\nअधःशायी च राजेन्द्र नित्यस्नायी तथैव च ।। २ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे प्रतिष्ठाकल्पे दीक्षाध्यायो नाम सप्तनवतितमो ऽध्यायः ।। ९७ ।।\n3.98\nमार्कण्डेय उवाच ।।\nअथ प्रासादलक्षणम् ।।\nपुरतो वा सुशुद्धे भूभागे स्थण्डिलत्रयं परिकल्पयेत् ।\nयथावर्णोक्तमृदा ससिकतया ।\nततः स्थंडिलत्रयमपतितगोमयेनोपलेपयेत् ।\nतत्र मध्येऽधिवासनस्थण्डिलम् ।\nतद्दक्षिण इज्यास्थण्डिलम् ।\nतदुदग्धोमस्थण्डिलम् ।\nतत्राधिवासनास्थण्डिले चत्वारस्तोरणाः परिकल्प्यन्ते ।\nसर्वे स्थण्डिला चतुरस्राश्चतुर्हस्तोच्छ्रयास्तोरणत्रिभागविस्तीर्णाः ।।\nस्थण्डिलद्वय आर्द्राभिः पताकाभिः प्रतिसराभिश्च परिवारयेत् ।\nवनप्रवेशोक्तेन विधिना प्रशस्तवृक्षाणामन्यतमस्य वृक्षस्य तोरणार्थकाष्ठान्यानीय स्थण्डिलेभ्य उपस्थापयेत् ।\nन तोरणं काष्ठद्वयजं कुर्यात् ।\nन कुब्जम् ।\nतोरणाश्च सर्वे समप्रमाणाः ।\nआदावेवाधिवासनस्थण्डिलस्य पश्चिमभागे प्राङ्मुखः कल्पकः स्वामी न स्यात्।\nकल्पकाद्दक्षिणे भागे प्राङ्मुख एव सात्त्वतः स्यात्।\nतस्यापि दक्षिणे भागे प्राङ्मुख एव ऋग्वेदविद्भवेत् ।।\nकल्पकाद्वामभागे प्राङ्मुख एव यजमानः।\nतस्य वामतः प्राङ्मुख एव अर्घबाहुः स्थण्डिलाश्रितो दक्षिणाभिमुखो यजुर्वेदवित् ।\nस्थण्डिले पूर्वतः पश्चिमाभिमुखः सामवेदवित् ।\nतस्य दक्षिणतो वंशवादकः ।\nतस्यापि दक्षिणतो वाचकः ।\nतस्योदग्गायनः।\nपृष्ठे वादनकतन्तकाः ।\nस्थण्डिला द्दक्षिणतः उत्तराभिमुखोथर्ववेदवित् ।\nहोमस्थण्डिले प्राङ्मुख अगारात्पश्चिमतो होता ।\nचतुरस्रः ।\nसमन्ताद्धस्तमानश्चागारः समेखलः तस्योदङ्मन्त्ररक्षिता द्रव्यरक्षिता च । इज्यास्थण्डिले इज्याकृत्सात्त्वतः ।\nतद्दक्षिणतः उत्तराभिमुखो मन्त्ररक्षिता द्रव्यरक्षिता च ।\nसंवत्सरो न्यत्रैकवित्तकालग्रहणावहितः स्यात् ।\nस्थपतेरनियमः ।\nततः सौवर्णं राजतं ताम्रं मृन्मयमकालमूलं वा कलशं सुदृढं तीर्थोदकपूर्णं सर्वौषधिभिः सर्वगन्धैः सर्वबीजैः सर्वरत्नैर्हिरण्येन चन्दनेन फलैश्च संयुतं कृत्वा अनुलेपनार्घनिर्मितपवित्रमुखे सति सूत्रमाल्यग्रीवं कल्पकः पुरतः प्रतिष्ठापयेत् । कलशः पूर्वेण ।\nस्थण्डिलमध्ये अष्टपत्रं कमलमालिखेत् ।।\nततः कर्म्मारम्भं कुर्यात् ।\nप्रणवव्याहृतिपूर्विकां गायत्रीं सशिरस्कां जपेत् ।\nॐकारं नमस्कारं कर्म्मारम्भं पवित्रं चेति ।\nततस्तोत्रं कञ्चिद्वाचयेत ।\nततो रक्षोघ्नैर्म्मन्त्रैर्दिक्षु विदिक्षु च सिद्धार्थकान्न्यसेत् ।\nततो द्वादशाङ्गुले खाते वनस्पते वीड्वङ्ग इति प्राच्यादिक्रमेण तोरणन्यासं कुर्यात् ।।\nतोरणाश्चत्वारो युगा भवन्ति ।\nपूर्वतः कृतयुगः, दक्षिणतस्त्रेता, पश्चिमे द्वापरः, उत्तरे कलिरिति ।\nएवं तोरणन्यासं कृत्वा युवा सुवास इति दर्भैरशुष्कपत्रैः स्रग्दामभिश्च तोरणचतुष्कं चापि वेष्टयेत् ।\nततस्तोरणानामुपरि ध्वजाः कर्तव्याः ।\nपूर्वेण पीतपताको गरुडः, दक्षिणेन नीलपताकस्तालः, पश्चिमेन श्वेतपताको मकरः, उदग्रक्तपताकः ऋष्यः ।\nगरुडस्य पार्श्वयोर्गदाचक्रे, तालस्य हलमुसलौ मकरस्य धनुर्बाणौ, ऋष्यस्य खड्गचर्म ।\nतोरणान्तराले आग्नेये दिग्भागे च्छत्रम् ।\nनैर्ऋत्यां वैजयन्तीं पताकाम् ।\nवायव्यां ध्वजम् ।\nऐशान्यां दण्डम् ।\nस्थण्डिलोपरि वितानकम् ।\nतोरणं प्रतिघण्टामादर्शं च ।\nइज्यास्थण्डिले वितानकम् ।\nतत्र च घटिलिखिताः प्रतीहाराः सुभद्रभद्रौ पूर्वेण ।\nआषाढयज्ञतांतौ दक्षिणेन\nजयविजयौ पश्चिमेन ।\nमोदप्रमोदौ उत्तरेण ।\nएतत्कृत्वा ध्रुवाद्यावित्युदाहरेत् ।\nमाथुरं च मन्त्रं व्याचक्षेति ।\nततः कलशोदकेन पवित्रमन्त्रेण यजमानऋत्विजां भोगांश्चाभ्युक्ष्य गायत्री जपेत ।\nया औषधयश्चेति तत्रैशानीदिक् प्रभृतिषु सपुंखान्सफलान्दृंढाञ्छरांश्चत्वारो निखनेत्। तेषां नामानि ।\nकन्दर्पः, सोमनः, दुर्धरः, शिखरः ।।\nतेषां चत्वारो लोकपालाः इन्द्रयम वरुणधनदाः ।\nतेषां च निवेशने काण्डात्काण्डादित्युदीरयेत् ।।\nततः पञ्चरङ्गं सूत्रं काण्डात्काण्डेति बध्नीयात ।\nतेनैव दिशः परिवारयेत् ।\nपञ्च रङ्गत्वात्पञ्चसूत्रं पञ्चमहाभूतमयं संसारसूत्रम् ।\nनीलं पृथ्वी, श्वेतमापः रक्तमग्निः पीतं वायुः, कृष्णमन्तरिक्षम् ।\nतद्बन्धेन दूष्यादूष्येति मन्त्रो भवति ।\nइन्द्राण्या कीर्तितं सूत्रमिति च ततः कण्डे मूलेषु स्थडिलाभ्यन्तरेण चतुर्षु दिक्षु चत्वारः पूर्णकुम्भान् प्रतिष्ठापयेत् ।\nते चत्वारः सामरा ज्ञेयाः तत्राप्यैशान्यां दिशि प्रथमं कुम्भं प्रतिष्ठापयेत् ।\nततः क्रमेणान्यान ।।\nतेषां नामानि सहस्रवीर्यः, विमलः, शतधारः, प्रमन्दनः ।।\nतांश्च सहिरण्यान्सचन्दनान्सकुसुमान्सवनस्पतिकलापान्कुर्यात ।\nतत्र शन्न आप इति प्रथममभिमन्त्रयेत् ।\nशन्नो देवीरिति द्वितीयम् ।।\nआपोहिष्ठेति तृतीयम ।\nइदमापः प्रवहत इति चतुर्थम् ।।\nततः पूर्वेण लाजापूर्णं पात्रं स्थापयेत ।\nदक्षिणेन तिलपात्रम् ।\nपश्चिमेन सिद्धार्थपात्रम ।\nउदगक्षतपात्रम ।\nपात्रविशेषेण आव्रन्ब्राह्मण इत्युदीरयेत ।\nततश्चतसृषु विदिक्षु कुम्भानामभ्यन्तरे चत्वारो दीपा देया ।\nते च वेदा ऐशानीप्रभृति ऋग्यजुस्सामाथर्वाणः।\nतेषां च निवेशने तेजोसि शुक्रमित्युदीरयेत्।\nततः पुनरपि रक्षोघ्नर्मन्त्रैः सिद्धार्थविकिरणं कुर्यात ।\nये देवाः पुरः सदोमिति जपेत्।।\nवाराहं प्रादुर्भावं च वाचयेत।\nश्रीसूक्तमुदीरयेत्।\nततस्तेन पञ्चगव्येन भुवनमभ्युक्षयेत्।\nतोरणानि च( अर्चां शौचार्थं च स्थापयेत्। बृहत्स्नपने तदेवं स्यादन्यं नावकल्पयेत्।)\nअथार्घ्यः।\nएवं तोरणविन्यासे कृते भूपतिसत्तम।।\nसर्वे विघ्नाः क्षयं यान्ति परा वृद्धिश्च जायते।।१।।\nइति श्रीविष्णु० ध० तृ० ख० मा० सं० प्रतिष्ठाकल्पे तोरणवर्णनो नामाष्टनवतितमोऽध्यायः ।।९८।।\n3.99\nमार्कण्डेय उवाच।।\nअथ पञ्चगव्यानि।\nतत्र कपिलाया गोक्षीरम्।\nकृष्णायाश्च दधि ।\nनीलायाश्च घृतम् ।\nश्वेताया गोमयम् ।\nताम्रवर्णाया गोमूत्रम्।\nगायत्र्या गोमूत्रं गृह्णीयात।\nगन्धद्वारेति गोमयम्।\nआप्यायस्वेति क्षीरम् ।\nदधिक्राव्णेति दधि।\nघृतवती भुवनानामिति घृतम्।\nदेवस्य त्वेति कुशोदकम्।\nअघमर्षणेन संयोज्य गायत्रीमुदीरयेत् ।\nततस्तेन पञ्चगव्येन भवनमभ्युक्षयेत्।।\nतोरणानि च अर्चाशौचार्थमवस्थापयेत् ।।\nबृहत्स्नपने तदेव स्यादन्यं वा कल्पयेत् ।।\nअथार्घ्यकल्पना ।\nभवति तत्र राजते पात्रे शङ्खबिल्वपद्मोशीर दर्भमूल दूर्वाक्षीराक्षतसिद्धार्थकतण्डुलानुपकल्पयेत् ।\nतीर्थोदकेन प्लावयेत ।\nरथ अक्षेति मंत्रमुदीरयेत ।\nद्रविणं पापमन्यः द्रुपदं पवित्रं शङ्खमणिं श्रीसूक्तं काण्डात्काण्डेति पवित्रं च ततः शुभे दृढे स्वर्चिते भाण्डे पाद्यं कुर्यात् ।।\nहिरण्यवर्णेत्यारभ्य ऋक्त्रयेण च पार्थिव ।।\nआपोहिष्ठेति तिसृभिः शन्नोदेवीति चाप्यथ ।। १ ।।\nब्रह्मशुक्रेन सूत्रेण पवित्रेण तथैव च ।।\nवाचको वाचयेत्तत्र तीर्थमाहात्म्यमुत्तमम् ।। २ ।।\nइति श्रीविष्णुधर्मोत्तरे तृ० ख० मा० व० सं० प्रतिष्ठाकल्पे पञ्चगव्यवणर्नोनामा नवनवतितमोऽध्यायः ।। ९९।।\n3.100\nमार्कण्डेय उवाच ।।\nअथार्चाशौचं भवति।\nतत्र मृन्मयाञ्चित्रकर्मकृतां च शौचयेत् ।\nउभयोर्दर्भपवित्रके शौचं कुर्यादधिवासनं च यद्द्रव्यं तद्द्रव्योक्तशौचं चादावेव कुर्यात् ।\nततोम्बुना गायत्र्या कुर्यात ।\nआक्राम्येति द्वितीया मृदा अयं चात्रापरो मंत्रो भवति ।\nअश्वक्रान्ते रथक्रान्ते विष्णुक्रान्ते वसुन्धरे ।।\nमृत्तिके हर मे पापं यन्मया दुष्कृतं कृतम् ।। १ ।।\nउद्धृतासि वराहेण कृष्णेन शतबाहुना ।।\nमृत्तिके त्वं प्रयच्छेष्टं सर्वकामप्रदा भव ।।\nतृतीयं भूतिस्त्वमिति भस्मना ।\nइह गाव इति चतुर्थं गोमयेन ।\nविष्णोः पृष्ठमसीति पञ्चमं गौरसर्षपैः ।।\nबृहत्साम्ना षष्ठं त्रेताग्निभस्मना ।।\nशाक्वरेणेति सप्तमं पञ्चगव्येन ।।\nमनसः काममाकूतिरित्यष्टमं कुष्ठेन ।\nहिरण्यवर्णेति नवमं सुवर्णोदकेन ।।\nतरत्समंदीति दर्भपिञ्जूलैर्दशमम् ।।\nपावमानीभिस्तीर्थमृत्तिकाभिरेकादशम् ।\nनदीमृदा द्वादशम् ।।\nगिरयस्ते पर्वताग्रमृदा त्रयोदशम् ।\nऋषभेण जातशृङ्गेणोद्धृतमृदा चतुर्दशम् ।।\nअश्वक्रान्तेति लाङ्गलोद्धृतमृदा पञ्चदशम् ।।\nकूष्माण्डीति वल्मीकाग्रमृदा षोडशम् ।।\nपृथ्वीदेवीति मन्त्रेण तीर्थमृदा सप्तदशम्। ।।\nसरोमृदा ब्रह्मजज्ञानेत्यष्टादशम् ।।\nदधिक्राव्णेति दध्ना एकोनविंशम् ।\nघृतवती घृतेन विंशतितमम् ।।\nअघमर्षणेन रत्नैरेकविंशम् ।।\nएवमेकविंशत्यात्मकेन सोमेन तां शोचयित्वा परमपावना मन्त्रा जप्तव्याः ।।\nअघमर्षणं दैवकृतं शुद्धवत्यस्तरत्समाः ।।\nकूष्माण्डाः पावमान्यश्च दुर्गा देवी सरस्वती ।। १ ।।\nचान्द्रायणं   च ऋषभं वामदेवं रथन्तरम् ।।\nपौरुषं च तथा सूक्तं श्रीसूक्तमथवाप्सरम्।। २ ।।\nअभिज्ञां च पवित्रं च चरितं वैष्णवं तथा ।।\nवादित्रशब्दैर्जयशब्दमिश्रैर्वृतैस्तथा भूपवराङ्गनानाम् ।\nशौचे निवृत्ते त्वधिवासनं वै कार्यं सुरार्चासु यथाभिधास्ये ।। ३ ।।\nइति श्रीविष्णु० ध० तृ० ख० मा० व० स० अर्चाशौचकथनं नाम शततमोऽध्यायः ।। १०० ।।"
  }
]
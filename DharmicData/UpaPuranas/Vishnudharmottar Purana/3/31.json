[
  {
    "text": "3.31\nमार्कण्डेय उवाच ।।\nभावाध्यायमतो वच्मि तन्मे निगदतः शृणु ।।\nहासाद्याः कथिता भावाः पञ्चाशत्त्वेकवर्जिताः ।। १ ।।\nपरचेष्टानुकरणाद्यद्धास्यमुपजायते ।।\nस्मितहासाभिहसितैरभिनेयस्य पण्डितैः ।। २ ।।\nइष्टार्थविषयप्राप्तौ रतिरित्युपजायते ।।\nसौम्यत्वादभिनेया सा वाङ्माधुर्यादिभिस्तथा ।। ३ ।।\nइष्टबन्धुवियोगेन धननाशेन पार्थिव ।।\nशोको भवति तस्य स्याद्रुदिताभिनयक्रिया ।। ४ ।।\nक्रोधश्चतुःप्रकारश्च कर्तव्यो नाट्ययोक्तृभिः ।।\nरिपुजो गुरुजश्चैव भृत्यजः प्रणयोद्भवः ।। ५ ।।\nनिर्यन्त्रितः स शत्रूणां गुरूणां स्वेदसंयुतः ।।\nभृत्यानां च दयालुः स्यात्स्त्रीणां च प्रणयोद्भवः ।। ६ ।।\nकर्मातिशयनिर्वृत्तौ विस्मयो हर्षसंभवः ।।\nसिद्धिस्थाने त्वसौ साध्यो रोमाञ्चहसनादिभिः ।।७।।\nअसौ मोहाभिनिर्वृत्तौ व्यवसायनयात्मकः।।\nउत्साहस्त्वभिनेयः स्यादप्रमादक्रियादिभिः।।८।।\nस्वापराधसमुद्भूतं भयं नामेह जायते ।।\nवेपथुत्रासपतनैरभिनेयस्य सम्भ्रमैः।।९।।\nबीभत्सदर्शनाद्यैस्तु जुगुप्सा नाम जायते।।3.31.१०।।\nउद्वेजनैस्सहृल्लेखैरभिनेयो विकूणनैः।।\nदारिद्र्येष्टविनाशे च निर्वेदो नाम जायते।।११।।\nपरस्परविनिःश्वासैस्तस्याभिनयनक्रिया।।\nवान्ते विरक्ते श्रान्ते च ग्लानिः स्यात्तपसा तथा।।१२।।\nमन्दाक्रमणकम्पाद्यैः क्षामत्वेनं च दर्शयेत् ।।१३।।\nचौर्यादिभिर्गृहीतस्य शङ्का नामेह जायते ।।\nआकारावरणं तस्याः कार्यं दिगवलोकनम् ।।\nपरापराधसम्भूता असूया नाम जायते ।। १४ ।।\nगुणनाशनविद्वेषैः साभिनेया तथा बुधैः ।।\nमद्योपयोगेन मदो जायते च त्रिभिस्तथा ।। १५ ।।\nउत्तमाधममध्यत्वात्पुरुषाणां स्वभावतः ।।\nदृग्भ्रमेणोत्तमानां स्यान्मध्यानां वाक्प्रलापतः ।। १६ ।।।\nअधमानां च पतनैरसम्बद्धपरिक्रमैः ।।\nआयासेनाधमनाञ्च श्रमो नामेह जायते।।१७।।\nगात्रमर्दनविश्वासजृम्भणैस्तत्प्रयोजयेत् ।।\nगर्वेण खेदाद्रागेण ह्यालस्य स्यात्स्वभावतः ।। १८ ।।\nतस्य प्रयोगः कर्तव्यः शयनासनसेवनात् ।।\nदौर्गत्येन मनस्तापाद्दैन्यं नामेह जायते ।। १९ ।।।\nहृदयस्य वितर्केण तस्य त्वभिनयो भवेत् ।।\nअस्थाने तस्करान्दृष्ट्वा त्रासनैर्विविधैस्तथा ।। 3.31.२० ।।\nतत्प्रतीकारशून्यस्य मोहः समुपजायते ।।।\nव्यसनेनाभिघातेन वैरानुस्मरणेन च ।।२१ ।।\nसर्वेन्द्रियाणां मोहेन स तु कार्यः प्रयोक्तृभिः ।।\nस्मरणात्पूर्ववृत्तानां स्मृतिर्नामेह जायते ।। २२ ।।\nभृशमुत्क्षेपणात्तस्याः प्रयोगः कार्यलोलनात् ।।\nलोकं वृत्तान्तविज्ञानाद् वृत्तिर्नामेह जायते ।।२३।।\nप्रयोज्यो लब्धभोगेन अलब्धस्य विवर्जितम् ।।\nक्रीडा नामेह भवति चापल्याद्धर्षसंभवा ।। २४ ।।\nक्रीडनेन प्रयोज्या सा गुरुवाक्यप्रतिक्रमैः ।।\nकृताकार्यस्य राजेन्द्र व्रीडा नामेह जायते ।।२५।।\nअधोमुखेन सा कार्या मूले स्वीकरणेन च ।।\nज्ञेया चपलता राजन्न विचार्या क्रियावता ।। २६ ।।\nअयमेव प्रयोगस्य तथैव समुदाहृतः ।। ।\nमनोरथानां लाभे तु हर्षो नामेह जायते ।।२७।।\nसुखप्रसादरोमाञ्चप्रस्वेदैर्दर्शयेद् बुधः ।।\nसम्भ्रमाज्जायते राजन्नावेग इति सर्वदा ।।२८।।\nआः शब्दैः सहसानर्था दर्शनीया बुधैस्तु ते ।।\nविषादस्य समुत्पत्तिः कार्यनाशेन जायते ।। ०९ ।।\nनिद्रानिःश्वसितव्याजैः साभिनेया तथा भवेत् ।।\nउत्कण्ठाकरणैः सर्वैरौत्सुक्यं नाम जायते ।। 3.31.३० ।।\nआलस्यगुरुगात्रत्वे ध्यानेनाभिनवैश्च तत् ।।\nरात्रिजागरणालस्यमदैर्निद्रेह जायते ।। ३१ ।।\nनेत्राभिमर्दनात्कार्या जृम्भणा गात्रगौरवात् ।।\nअपस्मारस्तु भवति देवादीनां प्रकोपतः ।। ३२ ।।\nनिःसंज्ञत्वं समूर्द्धानं तस्येहाभिनयो भवेत् ।।\nनिद्रासमर्थं सुप्तत्वं स्वपनं तत्र योजयेत् ।। ३३ ।।\nनिद्रोच्छेदाद्धि बोधन्तु जृम्भणं तत्र योजयेत् ।।\nविद्याशौर्यधनादिर्यैरमर्षो नाम जायते ।। ३४ ।।\nशिरसः कम्पनैस्तस्य कार्यस्त्वभिनयो बुधैः ।।\nधार्ष्ट्यजैह्मयादिसम्भूतो ह्यवहित्थोभयात्मकः ।। ३२।।\nसर्वांगगोपनात्कार्योऽभिनयो नर्तनस्य च ।।\nचौर्यादिजातमर्थस्य ग्लानिः कार्या प्रयोक्तृभिः ।। ३६।।\nवातप्रायस्तथोन्मादो यथा ज्ञेयो वियोगजः ।।\nअसच्चेष्टाप्रलापेन तस्याभिनयकारणम्।। ।। ३७ ।।\nव्याधिभिर्वा प्रहारैर्वा मरणं नाम जायते ।।\nकर्तव्योभिनयस्तस्य मूढेन्द्रियविचेष्टनैः ।। ३८ ।।\nमहाभैरवनादाद्यैस्त्रासः समुपजायते ।।\nसंक्षिप्ताङ्गप्रकम्पाद्यैस्तस्य त्वभिनयो भवेत् ।। ३९ ।।\nविचारणार्थे संदेहः कार्यो भूक्षेपकम्पनैः ।।\nक्रोधोऽपराधाद्भवति क्रोधाभिनयदर्शनः ।। 3.31.४०।।\nभयोपराधजो ज्ञेयो दृग्भयाभिनयात्मकः ।।\nमनोरथाप्तिजो हर्षो रोमाञ्चेन प्रदर्शयेत् ।। ४१ ।।\nभीतक्रोधश्च उभये रोमाञ्चस्य समुद्भवः ।।\nस्वरभेदो भयाद्रौक्ष्यात्स्वरभेदेन दर्शयेत् ।। ४२ ।।\nशोकानन्दसमुद्भूतमश्रु स्याद्रोदनेन तु ।।\nवर्णावरत्वाद्विज्ञेयं वैवर्ण्यं नाट्ययोक्तृभिः ।।४३।।\nवैवर्ण्यं नाभिनेतव्यं प्रयत्नात्तद्धि दुष्करम् ।।\nग्लानिः शङ्काभ्यसूया च श्रमश्चपलता तथा ।। ४४ ।।\nरोमाञ्चहर्षे निद्रा च उन्मादो मद एव च।।\nस्वेदश्चैव वहित्थश्च भावा हास्यरसे स्मृताः ।। ४५ ।।\nआलस्योग्र्यजुगुप्साभिर्भावा हि परिवर्जिताः ।।\nउद्भावयन्ति शृङ्गारं रसमास्वाद्यसंज्ञकम् ।। ४६ ।।\nवेदस्यैव च चिन्ता च दैन्यग्लान्यश्रुपातनम् ।।\nजडता मरणं चैव व्याधिश्च करुणारसे ।। ४७ ।।\nअसम्मोहस्तथोन्मादो विषादो मद एव च ।।\nमृत्युर्व्याधिर्भयं चैव भावा बीभत्ससंश्रयाः ।। ४८ ।।\nस्तम्भः स्वेदश्च रोमाञ्चो जुगुप्सा विस्मयस्तथा ।।\nप्रवेगो जडता हर्षोऽसूया दैवाद्भुते रसे ।। ।। ४९ ।।\nस्वेदश्च वेपथुश्चैव रोमाञ्चो गद्गदस्तथा ।।\nमतिश्चैव तथोग्रत्वममर्षो मद एव च ।। 3.31.५० ।।\nरोमाञ्चः स्वरभेदश्च क्रोधोऽसूया धृतिस्तथा ।।\nगर्वश्चैव वितर्कश्च वीरे भावा भवन्ति वै।।५१।।\nये चान्ये सात्त्विका भावा नानाभिनययोनिजाः ।।\nरसेष्वेतेषु ते सर्वे विज्ञेया नाट्यकोविदैः ।।५२।।\nबहूनां समवेतानां रूपं यस्य भवेद्बहु ।।\nस मन्तव्यो रसः स्थायी शेषाः सञ्चारिणः स्मृताः ।। ५३ ।।\nशृङ्गारं त्रिविधं विन्द्याद्वा नेपथ्यक्रियात्मकम् ।।\nअङ्गनेपथ्यभावश्च हास्यरौद्रौ प्रकीर्तितौ ।।५४।।\nधर्मार्थबन्धुघातेन करुणस्त्रिविधः स्मृतः ।।\nयुद्धवीरं दयावीरं दानवीरं तथैव च ।। ५५ ।।\nरसं वीरमिति प्राहुस्तज्ज्ञास्त्रिविधमेव च ।।\nव्याजत्रासापराधैश्च त्रिधा विद्याद्भयानकम् ।। ५६ ।।\nन ह्येकरसजं काव्यं किञ्चिदस्ति प्रयोगजम् ।।\nभावो वापि रसो वापि प्रवृत्तिर्वृत्तिरेव च ।।५७।।\nएकोनपञ्चाशदिमे समग्रा भावव्यवस्था गदिता मया ते ।।\nयुक्त्या च ये यत्र रसे नियुक्ताः प्रोक्तं तदप्यत्र नरेन्द्रचन्द्र ।। ५८।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे एकोनपञ्चाशद्भावनिरूपणो नामैकत्रिंशत्तमोऽध्यायः ।।३१।।\n3.32\nश्रीमार्कण्डेय उवाच ।।\nअथातो मुद्राहस्तान् व्याख्यास्यामः ।।\nवासस्य प्रसारिताङ्गुष्ठस्योपरि यदा कुब्जतर्जनी भवति तदोङ्कारः ।।\nकरमध्य गतासु सर्वास्वंगुलीषु क्रमात्कुब्जीकृतास्वङ्गुष्ठाद्यासु अ इ उ ए ओ प्रसारितासु अ इ उ ऊ ऐ ओ अं मुकुलः अः मुकुलविशेषः अङ्गुष्ठमूलगतया परहस्ततर्जन्या क्रमात्कवर्गः।\nसर्वाधःपरं रेखागतया तवर्गः ।\nतदुपरि बवशतयैः पवर्गः।\nतर्जन्याद्यस्तु प्रथमपर्वगतया पवर्गः।\nअग्रेषु शवर्गः।\nमध्यमा नखस्पर्शे र क्ष इति ।\nअ वासुदेवः ।\nआ सङ्कर्षणः। अं प्रद्युम्नः ।\nअः अनिरुद्धः ।\nअञ्जलिपुरुषः करयोः परस्परपृष्ठलग्नयोः ।\nकनीयस्या कनीयसी चेति, तर्जन्या तर्जनी अङ्गुष्ठेनाङ्गुष्ठ इति तार्क्ष्यमुद्रा ।\nपताकः कुञ्चिताग्रस्तालः तिर्यक्प्रसारिताङ्गुष्ठो मकरः।\nकुञ्चिताङ्गुलिरर्धचन्द्रः ।\nदृश्यशिखरौ कनीयस्यङ्गुल्यग्रलग्नौ ।\nसंहताङ्गुष्ठः शंखः ।\nअः कारौ संहतौ स्पष्टाङ्गुलौ पद्मः ।।\nकुब्जाङ्गुष्ठो लक्ष्मीः ।\nमकरः प्रसारिताङ्गुलिः ।\nशेषस्तदुपरि शिखरे भोगशमनः ।\nअः कार एव प्रसारितमध्यमाङ्गुलिर्ग ऊउः ।\nतत्रैव मध्यमाङ्गुलिः शिखरगृहीता गरुडवाहनम् ।\nमध्यमानामिकयोरङ्गुष्ठयोश्चाग्रयोगे चक्रः ।\nउपर्युपरि कपित्थयोरुपरि चिबुके गदा ।\nकपित्थकुब्जमध्यमिको हलः ।\nकर्कटके सुमूलम् ।\nकपित्थमध्यभ्रष्टाङ्गुलिः ।\nचर्म कपित्थं पृष्ठतलाङ्गुलिः खड्गः शिखरो मध्यभ्रष्टाङ्गुलिर्धनुः ।\nतर्जनीमध्यमिकोङ्गुष्ठानां संहतानां वियोगाच्छरः।\nमुकुलसञ्चितकनीनिकः कौस्तुभः ।\nद्वौ शिखरौ पृथक् वनमाला ।\nअः कारो पृथग्लग्नो नृसिंहः ।\nशिखरप्रसारितकनीनिकाधो वराहः ।\nइ हयशिरः ।\nओं वामनः ।\nवितलि स्त्रिविक्रमः ।\nअर्धचन्द्रो मत्स्यः।\nअधोमुखः कुज्जपताकः कूर्मः।\nशिखरप्रसारितकनीयानूर्ध्वमुखाङ्गुष्ठो हंसः।\nपताकः कुब्जकरमध्यो दत्तात्रेयः।।\nकपित्थः परशुरामः ।\nद्वौ शिखरौ युक्तौ दाशरथी।\nपताकः कृष्णः। त्रिपताको बलदेवः ।\nशिखरो विष्णुः ।\nउत्तानपताकः पृथिवी ।\nकुब्जः पताकः प्रसारितोङ्गुष्ठ स्तोयः ।\nअङ्गुष्ठाग्राङ्गुलिर्नखपरिमार्जितोऽग्निः ।\nचलत्पताको वायुः ।\nतिर्यङ्मुष्टिप्रसारिततर्जनीकोऽन्तरिक्षम् ।\nवितस्तिद्वययोगो वर्तुलीकृतोऽर्कः अनामिकार्धेन वक्रश्चन्द्रः ।\nसर्वासुमुकुलितासु प्रसारिते मध्यमा तर्जनी नरनारायणौ ।\nतत्रैव प्रसारिताग्रनासिका गुणाः ब्रह्मविष्णुमहेश्वराः ।\nवामस्य प्रसारिताङ्गुलेस्तदुपरि तथाविध एव दक्षिणः कपिलः ।\nचतस्रोप्यंगुल्यः प्रसारितस्तन्मूले कुञ्चिताङ्गुष्ठश्चान्तरात्मा तोयः ।\nप्रसारितकनि ष्ठिको ऋग्वेदः ।\nसैवानामिकया सह प्रसारितो यजुर्वेदः ।।\nचतुरात्मा प्रसारितांगुष्ठः सामवेदः ।\nवेष्ट्यमानास्वंगुलीषु करमध्यगमनेन गायत्री ।\nसामवेदोऽधोमुखांगुलिः शिक्षा ।\nसैव दक्षिणदिशि नीता कल्पः ।\nतर्जन्यंगुष्ठयोगे व्याकरणम् ।\nशिखरेंगुष्ठेन तर्जनीमध्यगेन निरुक्तम् ।\nखटकामुखाभ्यां ज्योतिषम् ।\nअधोमुखश्छन्दोविचितिः ।।\nएता रहस्यमुद्रास्ते मयोक्ता नृपसत्तम ।।\nअतः परं प्रवक्ष्यामि सामान्यांस्तान्निबोध मे ।।\nइति श्रीवि०मा०व०सं० तृतीयखण्डे रहस्यमुद्रावर्णनो नाम द्वात्रिंशत्तमोऽध्यायः।। ३२।।\n3.33\nमार्कण्डेय उवाच।।\nउत्तानं तु करं कृत्वा चतुरांगुलिकुञ्चितम् ।।\nअंगुष्ठपार्श्वतो योज्यो भस्ममुद्राप्रकार्तिता ।।१।।\nसा तिर्यगुच्छ्रितांगुलिलिङ्गमुद्रा प्रकीर्तिता ।।\nअंगुल्यस्त्रयः सकोऽस्याग्रांगुष्ठपरिसंचिताः ।। २ ।।\nतर्जनीं प्रसृतां कृत्वा जटामुद्रा प्रकीर्तिता ।।\nवेत्रमुद्रा यदा तस्यां नेत्रान्ते तर्जनी भवेत ।। ३ ।।\nबन्धस्थां तु प्रकुर्वीत चांगुष्ठं प्रसृतं तथा ।।\nउत्तानं मूर्ध्नि संयोज्यं शशाङ्कं तु विनिर्दिशेत् ।।४ ।।\nअंगुल्यः प्रसृताः सर्वा वर्तुलाः शृङ्गरूपकाः ।।\nमूर्ध्नि कृत्वा तु तां मुद्रां गोवृषं तु विनिर्दिशेत् ।। ५ ।।\nतिर्यक्कृत्वा तु तं हस्तं सर्वसङ्कुचितांगुलिम् ।।\nअंगुष्ठं मध्यमावेष्ट्य पर्यस्तं तु विनिर्दिशेत् ।। ६ ।।\nकनिष्ठिकां सङ्कुचितामंगुष्ठोपरि विन्यसेत् ।।\nकनिष्ठानामिकामध्ये दक्षांगुष्ठं प्रकीर्तितम् ।। ७ ।।\nउत्तानौ तु करौ कृत्वा अन्योन्यान्तरितांगुली ।।\nकनिष्ठिकान्ते चांगुष्ठमनन्तेति प्रकीर्तिता ।। ८ ।।\nउत्तानं दक्षिणं हस्तं त्वधो वामं तथोपरि ।।\nकरजान्योन्यसंयोगाद्धर्मस्य परिकीर्तिता ।। ९ ।।\nसा चैव विपरीता तु ज्ञानस्य परिकीर्तितम् ।।\nकनिष्ठिके द्वे चांगुष्ठौ युग्मीकृत्वा प्रसारयेत् ।। 3.33.१० ।।\nवैराग्यस्य भवेन्मुद्रा सर्वकर्मकरी शुभा ।।\nपृष्ठे पृष्ठं तु संयोज्यं करयोरुभयोरपि ।। ११ ।।\nकनीन्यंगुष्ठयोगेन भवत्यैश्वर्यमेव च ।।\nपद्माकारो भवेद्धस्तः कनिष्ठातर्जनीयुतः ।। १२ ।।\nचतस्र उच्छ्रिताः कृत्वा पृष्ठेन्योन्यं तु योजयेत् ।।\nअंगुष्ठावेकतः कृत्वा प्रणालं चैव कारयेत् ।। १३ ।।\nसकलस्य भवेन्मुद्रा दुष्टानां शमनी शुभा ।।\nत्रयः सङ्कुचिता यत्र कनिष्ठांगुष्ठकेकलाः ।। १४ ।।\nउत्तानं दक्षिणांगुष्ठं वामांगुष्ठेन वेष्टयेत् ।।\nदक्षिणांगुलिभिश्चात्र वामांगुष्ठं तु वेष्टयेत् ।। १५ ।।\nवामस्यांगुलिभिश्चात्र त्वंगुली परिवेष्टयेत् ।।\nतर्जन्यौ कुञ्चितौ कृत्वा मुद्रा निष्कलरूपिणी ।।१६।।\nउत्तानौ तु करौ कृत्वा अंगुष्ठांगुलिकुञ्चितौ ।।\nकरमध्यस्थिता ह्येता नखाँस्तासां तु गोपयेत् ।। १७ ।।\nपृष्ठं पृष्ठे तु संयोज्य त्वंगुष्ठौ विन्यसेत्समम् ।।\nमालाकारं ततः कृत्वा देव्या मुद्रा प्रकीर्तिता ।। १८ ।।\nअंगुष्ठोंगुष्ठके योज्यः कनिष्ठायां कनिष्ठिका ।।\nकरमध्ये तु तां कृत्वा षडाभ्यामेकतः कुरु ।। १९ ।।\nसकुच्य तु षडेतानि शक्त्याकारं तु कारयेत् ।।\nस्कंदस्य तु स्मृता मुद्रा अभेद्या त्रिदशैरपि ।। 3.33.२० ।।\nअधोमुखं करं कृत्वा तिस्रोंगुल्यस्तु कुञ्चिताः ।।\nत्रिताला मध्यमा तत्र किंचित्सङ्कुचिता भवेत् ।। २१ ।।\nतर्जन्यां योजयांगुष्ठे दन्ताकारं तु दर्शयेत ।।\nविघ्नराजस्य मुद्रैषा सर्वविघ्नप्रणाशिनी ।। २२ ।।\nउत्तानौ प्रसृतौ हस्तौ तर्जन्यंगुष्ठसंवृतौ ।।\nअस्य वामौ तु संयोज्य शक्रमुद्रा प्रकीर्तिता ।। २३ ।।\nसंकोच्य करजां मध्यां हस्तयोरुभयोरपि ।।\nप्रसृतांगुष्ठमुत्तानां योज्या मुद्रा हुताशने ।। २४ ।।\nअधोमुखं करं कृत्वा यस्य स्यात्कुंचितांगुलिः।।"
  },
  {
    "text": "विरूपाक्षस्य मुद्रैषा भवेन्मध्या प्रसारिता ।। २५ ।।\nउत्ताने प्रसृतांगुल्यः करे भवति वारुणी ।।\nतामेव तु यदा तिर्यक्तदा भवति मारुती ।। २६।।\nनिकुंचिताश्च ताः सर्वाः कौबेरी तु प्रकीर्तिता ।।\nमध्ये प्रसारितास्तिस्रो मुद्रेशानी प्रकीर्तिता ।। २७ ।।\nब्रह्मजा पद्ममुद्रा स्याद्भोगोऽनंतस्य कीर्तिता ।।\nवामासक्तस्य वामां तु दक्षिणानामपक्रमे ।। २८ ।।\nतयोरग्राणि गृह्णीत तर्जन्यग्रद्वयेन तु ।।\nसंकोचयेत्षडेतानि स्वांगुष्ठे तर्जनीं न्यसेत् ।। २९ ।।\nवज्र एषः समाख्यातः शक्तिः पूर्वमुदाहृता ।।\nकरौ बाहुद्वयं चैव दण्डमुद्रा प्रसारिता ।। 3.33.३० ।।\nकनिष्ठानामिके द्वेद्वे अन्तर्यांगुष्ठकुंचितौ ।।\nचत्वारः प्रसृता युग्मः खड्गमुद्रा प्रकीर्तिता ।। ३१ ।।\nवर्तुलां तर्जनीं कृत्वा अंगुष्ठोपरि विन्यसेत् ।।\nदक्षिणं तर्जनी चैव तस्यास्ये तु नियोजयेत् ।। ३२ ।।\nदक्षिणं कुंचितं कृत्वा तिस्रो वामाः प्रसारिताः ।।\nमुष्टिं कृत्वा तु वामेन त्वंगुष्ठं तु समुच्छ्रयेत ।। ३३ ।।\nअंगुष्ठेन तु संगृह्य पताका प्रसृता करा ।।\nतिर्यक्करं तु कृत्वा वै सङ्कुच्य चतुरंगुलीः ।। ३४ ।।\nअंगुष्ठं प्रसृतं कृत्वा गदामुद्रा तथा परा ।।\nअन्योन्यं योजयेद्धस्तौ कनिष्ठांगुष्ठयोजितौ ।। ३५ ।।\nतदेव युग्मं प्रसृता शूलमुद्रा प्रकीर्तिता ।।\nनित्यं प्रसारयेद्धस्तं स्वल्पाकारं तु योजयेत् ।। ३६ ।।\nमध्यमेकन्यसेद्द्वेद्वे प्रसृताग्रे नियोजयेत् ।।\nतर्जनीद्वयं संकुच्य मध्यमापृष्ठसंस्थिता ।। ३७ ।।\nद्रव्यरूपा स्मृता ह्येषा आत्मभावे नियोजयेत् ।।\nउत्तानौ तु करौ कृत्वा षडेतेंगुलयः स्मृताः ।। ३८ ।।\nसमानाः सुसमानाश्च योजिता वैष्णवी भवेत् ।।\nतर्जन्यौ कुंचिते कृत्वा मध्यमा पृष्ठतो न्यसेत् ।। ३९ ।।\nकनिष्ठोपरि चांगुष्ठौ वृतमुद्रा प्रकीर्तिता ।।\nउत्तानं वामहस्तं च दक्षिणं चाप्यधोमुखम् ।। 3.33.४० ।।\nमध्यमानामिके द्वे द्वे संकुच्यांगुष्ठसंस्थिते ।।\nतर्जनीकन्यका चैव मध्यमाभ्यां समाक्रमेत् ।। ४१ ।।\nद्वितीया द्रव्यरूपी च गन्धमुद्रा प्रकीर्तिता ।।\nउत्तानौ तु करौ कृत्वा कनिष्ठानामिका तथा ।। ४२ ।।\nसंकोचयित्वा चत्वारो मध्यमे द्वे प्रसारयेत् ।।\nअंगुष्ठगे च तर्जन्यौ पुष्पमुद्रा प्रकीर्तिता ।। ४३ ।।\nउत्तानौ तु करौ कृत्वा षडंगुलिनिकुंचितौ ।।\nप्रसृते तर्जनीं कृत्वा चाग्रमग्रे नियोजयेत् ।। ४४ ।।\nतयोर्मूले तथांगुष्ठौ धूममुद्रा प्रकीर्तिता ।।\nतर्जन्या तर्जनी यत्र कनीयस्या कनीयसी ।। ४५ ।।\nचतस्र उच्छ्रिताः कृत्वा पृष्ठं पृष्ठे नियोजयेत् ।।\nअंगुष्ठावुच्छ्रितौ कृत्वा दीपमुद्रा प्रकीर्तिता ।। ४६ ।।\nउच्छ्रितांगुलयः सर्वाः कनीयोरुभयोरपि ।।\nपृष्ठं पृष्ठे तु संयोज्य अंगुष्ठाग्रे नियोजयेत् ।। ४७ ।।\nनैवेद्यमुद्रा कथिता फलकारकरा शुभा ।।\nअंगुल्यः संहताः सर्वास्तथा संकुचिताश्च याः ।। ४८ ।।\nपुष्पमुद्रा विनिर्दिष्टा द्वितीया यदुनन्दन ।।\nअंगुष्ठौ चैकतः कृत्वा अनामा च कनीयसी।।४९।।\nमध्यमे द्वे च संकोच्य अनामा पृष्ठतो न्यसेत् ।।\nदत्त्वा चैव तु तर्जन्यौ मध्यमाः परिविन्यसेत् ।। 3.33.५० ।।\nमहामुद्रा भवत्येषा सर्वद्रव्यप्रपूरणी ।।\nअनामा मध्यमे द्वे तु अन्योन्यान्तरिते कृते ।। ५१ ।।\nसंयोज्य मध्यमे स्वाग्रं तर्जनीद्वयमेव च ।।\nकनिष्ठाद्ये तथा द्वेद्वे स्वाग्रे नाम्नि नियोजयेत् ।। ५२ ।।\nअर्धस्थितौ तथांगुष्ठौ अमृताख्या प्रकीर्तिता ।।\nचण्डीशमुद्रा कथिता अञ्जलिः कुब्जतर्जनी ।। ।। ५३ ।।\nअस्त्रमुद्रा भवेद्राजन् पद्मः स्यात्संहताञ्जलिः ।।\nदक्षिणेन तु हस्तेन मुष्टिं बद्ध्वा प्रयत्नतः ।। ५४ ।।\nअडुष्ठमुन्नतं कृत्वा वामाङ्गुष्ठे तु निक्षिपेत् ।।\nदक्षिणां च तथा मुष्टिं वामाङ्गुल्या तु वेष्टयेत् ।। ५५ ।।\nसद्योजातस्य मुद्रैषा कथिता पापनाशिनी ।।\nइयमेव विपर्यस्ता वामदेवस्य कीर्तिता ।। ५६ ।।\nकरसम्पुटकं कृत्वा वामां नासां तु कारयेत् ।।\nदक्षिणे मध्यमाकुंच्य अङ्गुष्ठौ कुञ्चयेत्तथा।। ५७ ।।\nशूलाकारं ततः कृत्वा हदयं परिवर्तयेत् ।।\nअघोरस्य स्मृता मुद्रा सर्वविघ्नविनाशिनी ।। ५८ ।।\nउत्तानौ तु करौ कृत्वा अनामाद्वयकुञ्चितौ ।।\nतस्यामुपरि चाङ्गुष्ठौ तर्जन्यौ द्वे च कुञ्चिते ।। ५९ ।।\nमध्यानामे तु ते द्वे तु कनिष्ठामेकतो न्यसेत् ।।\nमुद्रैषा वज्रसंज्ञस्य सर्वदुष्टनिवारणी ।। 3.33.६० ।।\nकनिष्ठानामिके द्वेद्वे अन्तरान्तरयोजिते ।।\nआकुञ्च्यान्तरिते योज्ये शेषे चैव प्रसारिते ।। ६१ ।।\nईशानस्य भवेन्मुद्रा सर्वकर्मकरी शुभा ।।\nतर्जन्यौ कुञ्चिते कृत्वा तथैव च कनीयसी ।। ६२।।\nअधोमुखां स्पृष्टनखां स्थितां मध्ये करस्य तु ।।\nचतस्रश्चोच्छ्रिताः पृष्ठे त्वङ्गुष्ठावेकतः कुरु ।। ६३ ।।\nनालव्यवसितौ द्वौ तु मुद्रा व्योम्नः प्रकीर्तिता ।।\nमुष्टिं बद्ध्वा तु वामेन तर्जनीं सम्प्रसारयेत् ।। ६४ ।।\nग्राह्या दक्षिणमुष्ट्या तु मुद्रा सर्वात्मना भवेत् ।।\nवाममुष्टौ तथाङ्गुष्ठं दक्षिणं प्रक्षिपेद्बुधः ।। ६५ ।।\nकरजा पृष्ठतो योज्या मुद्रैषा शिवसंज्ञिता।।\nअङ्गुल्योन्तर्हिताः सर्वा वर्तुला गर्भसंस्थिता ।। ६६ ।।\nप्रसृता मध्यमा युक्ता शिखामुद्रा प्रकीर्तिता ।।\nअधोमुखास्तु वै तिस्रः तिर्यक्ताश्च सुसंस्थिताः ।। ६७ ।।\nकनीयस्युपरि त्वासां ताश्च सर्वा अधोमुखाः ।।\nतासामुपरि चाङ्गुष्ठे दक्षिणं सम्प्रयोजयेत ।। ६८ ।।\nवामे धर्मज्ञमुद्रैषा कथिता लाङ्गलस्य तु ।।\nबन्धे त्वनामिका त्वस्मिन्मुद्रा ह्यस्त्रस्य कीर्तिता ।। ६९ ।।\nउत्तानौ तु करौ कृत्वा उभावेकत्र योजयेत ।।\nकरजास्तु स्मृताः सर्वा मुद्रा गायत्रसंज्ञिताः ।। 3.33.७० ।।\nमुष्टौ प्रसारयेदेकामंगुलीं तु क्रमान्नृप ।।\nतर्जन्यन्तां कनिष्ठाद्यां शक्तिमुद्रा प्रकीर्तिता ।। ७१ ।।\nहृदि न्यस्तोऽञ्जलिर्ज्ञेयो नमस्कारो नराधिप ।।\nकपित्थयजनीं गृह्य शिखरेण ध्वजो भवेत ।। ७२ ।।\nअङ्गुष्ठे योज्य तर्जन्यौ हस्तोत्तानौ स्मृताङ्गुली ।।\nमणिबन्धौ निपीड्यैव शशिकर्णी भवेन्नृप ।। ७३ ।।\nसम्पुटीकृत्य हस्तौ द्वौ किञ्चित्सङ्कुचिताङ्गुलिः ।।\nमुकुला तु समाख्याता पङ्कजं प्रसृतैव सा ।।७४ ।।\nउत्तानो तु सृतौ हस्तौ कृत्वाङ्गुष्ठौ तु कुञ्चितौ ।।\nमध्यसंस्थौ करौ कृत्वा आवाहन्यास्तु लक्षणम् ।। ७५ ।।\nअङ्गुष्ठौ कुञ्चितौ द्वौ तु स्वकीयाङ्गुलिवेष्टितौ ।।\nउभौ चाभिमुखौ हस्तौ योजयित्वा तु रिष्ट्ररा ।। ७६ ।।\nउत्तानं दक्षिणाङ्गुष्ठं वामाङ्गुष्ठेन वेष्टयेत् ।।\nभ्रामयेद्वर्तुलाङ्गुष्ठा मुद्रा प्रोक्ता विसर्जने ।। ७७ ।।\nवितस्तिद्वयसंयोगाद्भद्रमुद्रा प्रकीर्तिता ।।\nमुष्टिः प्रमार्जिता ज्ञेया लिङ्गमुद्रा तथैव च ।। ७८।।\nसन्दष्टे मार्जितावोष्ठौ तीर्णमुद्रा प्रकीर्तिता ।।\nप्रसारितौ भुजौ कृत्वा भुजाग्रौ कुञ्चितौ तथा ।। ७९ ।।\nअग्राग्रौ कुञ्चितांशेन करपल्लवसन्निभौ ।।\nतर्जनीं कुञ्चितां कृत्वा अङ्गुष्ठोपरि विन्यसेत् ।। 3.33.८० ।।\nनिकुब्जौ बाहुदण्डौ तु बध्नीयाच्च पृथक्पृथक ।।\nकैरिणी नाम मुद्रैषा कथिता सूर्यदेवता ।। ८१ ।।\nपद्माकारौ करौ कृत्वा संश्लिष्टौ ग्रथिताङ्गुलीः ।।\nअङ्गुल्या कारयेत्तस्मिन्विश्वमुद्रेति कीर्तिता ।। ८२ ।।\nसम्मुखौ तु करौ कृत्वा संश्लिष्टौ ग्रथिताङ्गुलीः ।।\nकनिष्ठामध्यमे योज्यौ तर्जन्यौ मध्यमे तथा ।। ८३ ।।\nहृदि मूर्ध्नि शिखाबन्धे मुद्रेयं व्योमसंज्ञिता ।।\nमुष्टिबन्धोच्छ्रितां कृत्वा मध्यहस्तस्य तर्जनीम् ।। ८४ ।।\nतालशब्दकृतासौ तु मुद्रा चास्रस्य कीर्तिता ।।\nमध्यमा तर्जनी चैव सव्यहस्तस्य चोच्छ्रिते ।। ८५ ।।\nकनिष्ठानामिके कुब्जे साङ्गुष्ठेनैव संज्ञिता ।।\nनेत्रप्रदर्शिता ज्ञेया गोवृषागमने तथा ।। ८६ ।।\nउत्तानौ तु करौ कृत्वा सर्वाङ्गुल्यो विकुञ्जिताः ।।\nकृत्वा चोपरि चाङ्गुष्ठं चालयेत पुनः पुनः ।। ८७ ।।\nसर्वासामेव शक्तीनां मुद्रैषा सम्प्रकीर्तिता ।।\nदीप्ता सूक्ष्मा जया भद्रा विभूतिर्विमला तथा ।।८८ ।।\nअमोघा विद्युता चैव नवमा सर्वतोमुखी ।।\nइति नामानि शक्तीनां सरहस्यानि निर्दिशेत् ।। ८९ ।।\nसम्मुखौ तु करौ कृत्वा श्लिष्टौ चैव प्रसारितौ ।।\nइयं मुद्रा नमस्कारे रवि सान्निध्यकारिणी ।। 3.33.९० ।।\nअनामिकायाः सन्देशो रविमुद्रा प्रकीर्तिता ।।\nसोममुद्रा मध्यमया भीममुद्रा ह्यनामया ।। ९१ ।।\nकनीयस्या बुधे मुद्रा उन्मूले जीवसंज्ञिता ।।\nअनामिकामूलगा तु शुक्रमुद्रा प्रकीर्तिता।।९२ ।।\nमध्यमामूलगांगुष्ठा शनिमुद्रा प्रकीर्तिता ।।\nतर्जनीमूलगांगुष्ठे राहु मुद्रा प्रकीर्तिता ।। ९३ ।।\nतर्जनी चलनाज्ज्ञेया केतुमुद्रा नराधिप ।।\nवामहस्तेन शिखराः क्रोधमुद्रा प्रकीर्तिता ।। ९४ ।।\nसम्पुटौ तु करौ कृत्वा वामोच्छ्रायां नराधिप ।।\nएषा वराहमुद्रा तु सर्वकर्मकरी शुभा ।। ९५ ।।\nवामेन वेष्टितौ हस्तौ दक्षिणा भैरवी भवेत् ।।\nहस्तावधो मुखौ यत्र दृष्टिश्चाधस्तथा भवेत् ।। ९६ ।।\nपातालभञ्जिनी नाम मुद्रैषा कथिता नृप ।।\nकपित्थानामिका दीर्घास्तम्भनी तु निगद्यते ।। ९७ ।।\nकरमध्यात्तु संग्राह्यमिव मध्येन चाहतम् ।।\nएवं मध्येन  संयुक्ता क्रोधिनी परिकीर्तिता ।। ९८ ।।\nसहमध्या तु संग्राह्या खातमध्ये द्विधाहतम् ।।\nएवमध्येन संयुक्ता वीर्यमुद्रा प्रकीर्तिता ।। ९९ ।।\nएवमध्येन संयुक्तं भैरवी चापरा भवेत् ।।\nक्षेत्रमध्या तु संग्राह्या इरमध्येन संयुतम् ।। 3.33.१०० ।।\nएवमध्येन च क्रान्तं स्तम्भनी चापरा भवेत् ।।\nलसन्मध्या तु संग्राह्यमेकमध्येन चाहतम् ।। १०१ ।।\nपातालभञ्जनी नाम मुद्रेयमपरा भवेत् ।।\nतर्जनी मध्यमा चैव तथा चैव त्वनामिकाम् ।। १०२ ।।\nमध्यपर्वसु संयुक्तां पृष्ठतः कारयेत्करे ।।\nशङ्खमुद्रेयमुद्दिष्टा पूर्वमुक्ता तथापरा ।।] ०३ ।।\nप्रसार्य सर्वाश्चाङ्गुल्यः करपृष्ठे च योजयेत् ।।\nचक्रमुद्रा भवेत्तेषां पूर्वमुक्ता तथापरा ।। १०४ ।।\nकटिभागप्रदेशे तु मुष्टिस्तु त्रिशिरा भवेत् ।।\nगदा मुद्रा भवत्येषा सर्वविघ्नप्रणाशिनी ।। १०५ ।।\nअन्योन्याभिमुखौ कृत्वा करौ संवेष्टिताङ्गुली ।।\nसहाङ्गुष्ठेन निर्दिष्टा मुद्रा कौस्तुभसंज्ञिता ।। १०६ ।।\nसंस्पृश्य वह्निशिखिरां वामचक्रिणकं स्पृशेत् ।।\nइयं मुद्रा विनिर्दिष्टा वनमालेति पार्थिव ।। १०७ ।।\nअनामीनाशने द्रव्ये स्रजं द्रव्य करद्वये ।।\nजंघामध्यगतौ कृत्वा चिबुकोऽर्धसमायुतौ ।। १०८ ।।\nमुखं विवृतकं कुर्याज्ज्वलज्जिह्वा तु लेलिहा ।।\nएषा मुद्रा महामुद्रा नारसिंहीति कीर्तिता।।१०९।।\nअङ्गुष्ठं मुष्टिना ग्राह्यं ह्यमुद्रां परिकीर्तिता ।।\nमुष्टिं बद्ध्वैव चाङ्गुष्ठे तिर्यग्गं कारयेच्छिरः।।3.33.११०।।\nस्पष्टा तु तर्जनीमुष्टौ शिखामुद्रा प्रकीर्तिता ।।\nतर्जनीप्रान्तसंलग्ने द्वे मुष्टी कवचं भवेत् ।। १११।।\nमुष्टी बद्ध्वा तु हस्तौ द्वे उभयांगुलियोजितौ।।\nगदामुद्रा समाख्याता सर्वकर्मकरी शुभा ।। १ १२।।\nतर्जनी तु तथाङ्गुष्ठे प्रतिश्लिष्टौ तु कारयेत् ।।\nशेषाः प्रसारिताङ्गुल्यो नेत्रमुद्रा भवेन्नृप।।११३।।\nअनाम्योऽर्धेलिनौ कृत्वा तर्जन्यानां समं श्रयात्।।\nमध्यमौ चोन्नतौ कृत्वा अङ्गुष्ठौ श्लेषितौ समौ।।।११४।।\nएषा मुदा समाख्याता दिव्या च शिरसो नृप।।\nअञ्जलिः प्रमदा मुद्रा क्षिप्रं देवप्रसारितम् ।। ११५।।\nवन्दने हृदया मत्ता पूर्वदक्षिणतोऽपरा ।।\nऊर्ध्वोऽङ्गुष्ठो वाममुष्टिर्दक्षिणोऽङ्गुष्ठबन्धनः ।। ११६।।\nसंन्यस्य तस्य चाङ्गुष्ठौ यस्या ऊर्ध्वं प्रतिष्ठितम् ।।\nवासुदेवस्य मुद्रैषा बद्धा स्यात्पापनाशिनी ।। ११७ ।।\nहस्तयोरुभयोरेव कनिष्ठाङ्गुष्ठगर्भकौ ।।\nशेषाः प्रसारितः श्लिष्टा मुद्रा सङ्कर्षणस्य तु ।। ११८ ।।\nतर्जन्यावर्धतः श्लिष्टौ समाङ्गुष्ठौ तु श्लेषितौ ।।\nएषा मुष्टिं ततः कृत्वा मुद्रा प्रद्युम्नसंज्ञिका ।। ११९ ।।\nअङ्गुल्यौ वलितौ यत्र सूर्पाकारौ तु कारयेत्।।\nवेष्ट्याङ्गुष्ठावधः कार्यावनिरुद्धे तु कारयेत ।। 3.33.१२० ।।\nइत्युद्देशे तु ते प्रोक्ता मुद्राहस्ता मया नृप ।।\nदर्शयेन्मन्त्रयुक्तानां परां सिद्धिमभीप्सिताम् ।।१२१।।\nयथामन्त्रं यथादेवं यथाविधिरतंद्रितः ।।\nमन्त्रेषु देवतायुक्ता बह्व्यो  मुद्राः प्रकीर्तिताः ।।१२२।।\nतासां मन्त्रं तु विज्ञेयं नियोगो नृप इष्यते ।। १२३ ।।\nएतावदुक्तं नृप नृत्तशास्त्रं समासतः पार्थिववंशमुख्य ।।\nनिःशेषमेतद्गदितं महार्थं विस्तारतः सर्वजगत्प्रधानम् ।।१२४।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे  नृत्तशास्त्रमुद्रा नाम त्रयस्त्रिंशत्तमोऽध्यायः ।। ३३ ।।\n3.34\nवज्र उवाच ।।\nनृत्तमुत्पादितं केन ऋषिणा दैवतेन वा ।।\nएतन्मे संशयं छिन्धि त्वं हि सर्वविदुच्यसे ।। १ ।।\nमार्कण्डेय उवाच ।।\nएकार्णवे पुरा लोके नष्टस्थावरजंगमे ।।\nशेषपर्यङ्कशयने सुप्ते मधुनिषूदने ।। २ ।।\nसंवाह्यमानचरणे लक्ष्म्या यदुकुलोद्वह ।।\nनाभ्यां तस्य समुत्पन्नं पद्मं पद्मनिभेक्षण ।। ।। ३ ।।\nतत्र जातः स्वयं ब्रह्मा देवः शुभचतुर्मुखः ।।\nदैवैः सह महाभाग सशरीरैर्नराधिप ।। ४ ।।\nपद्मोदबिन्दु सम्भूतौ तत्रैव मधुकैटभौ ।।\nरजस्तमोमयौ चोरौ दानवौ तौ भयानकौ ।। ५ ।।\nततो जगृहतुर्वेदान्ब्रह्मणस्तौ नराधिप ।।\nहत वेदस्ततो ब्रह्मा तुष्टाव मधुसूदनम् ।। ६ ।।\nवेदा मे परमं चक्षुर्वेदा मे परमं बलम् ।।\nदानवापहृता वेदा अन्धो जातोस्मि शत्रुहन् ।। ७ ।।\nएवमुक्तस्तदा विष्णुर्ब्रह्मणा पुरुषोत्तमः ।।\nउत्थाय सलिलात्तस्माद्बभ्राम सलिलाशये ।। ८ ।।\nअङ्गहारैः सुललितैस्तथा पदपरिक्रमैः ।।\nतथा भ्रमन्तन्तं देवं ददर्शायतलोचना ।। ९ ।।\nअतीव ललितं लक्ष्मीर्जातरागा विशेषतः ।।\nदेवोप्यश्वशिरो भूत्वा पातालतलगः क्षणात ।। 3.34.१० ।।\nस दैत्यान्दृष्टवान्वेदांस्त्यक्त्वाश्वशिरसस्तनुम् ।।\nजघान तौ महाकायौ दानवौ मधुकैटभौ ।। ११ ।।\nहत्वा वेदसहायस्तु सम्प्राप्तो ब्रह्मणोऽन्तिके ।।\nददौ वेदांस्ततस्तस्मै देवदेवः स्वयम्भुवे ।। १२ ।।\nदत्त्वा वेदांस्ततः प्राह सृष्टिं कुरु पितामह।।\nवेदग्रामयुतो ब्रह्मा सर्गं चक्रे ततः प्रभुः ।। १३ ।।\nशेषस्याङ्कगतं देवं लक्ष्मीः पप्रच्छ पार्थिव।।\nलक्ष्म्युवाच ।।\nदेवदेव जगन्नाथ शङ्खचक्रगदाधर ।। १४ ।।\nपरिक्रमं मया तोये दृष्टः सललितः प्रभो ।।\nअतीव रमणीयाङ्ग किं तत्प्रब्रूहि मे प्रभो।।१५।।\nश्रीभगवानुवाच।।\nनृत्तमुत्पादितं ह्येतन्मया पद्मनिभेक्षणे।।\nअङ्गहारैः सकरणैः संयुक्तं सपरिक्रमैः।।१६।।\nनृत्तेनाराधयिष्यन्ति भक्तिमन्तस्तु मां शुभे ।।\nत्रैलोक्यस्यानुकरणं नृत्ते देवि प्रतिष्ठितम् ।। १७ ।।\nएतावदुक्त्वा तां देवो ब्रह्माणं वाक्यमव्रवीत ।।\nगृहाण नृत्तं धर्मज्ञ लक्ष्यलक्षणसंयुतम् ।। १८ ।।\nएतावदुक्त्वा ब्रह्माणं ग्राहयामास केशवः ।।\nतद्गृहीत्वा ततो ब्रह्मा ददौ रुद्राय वेधसे ।।\nगृहीत्वा तच्च रुद्रोपि तोषयामास केशवम् ।।\nतेन नृत्तेन सततं देवेशं भक्तवत्सलम् ।। 3.34.२० ।।\nएवमुत्पादितं नृत्तं वासुदेवेन पार्थिव ।।\nएकार्णवे पुरा लोके नष्टस्थावरजङ्गमे ।। २१ ।।\nततः प्रभृति देवेशः शङ्करः शङ्करो नृणाम् ।।\nनृत्तेनाराधयन्नास्ते देवं चक्रगदाधरम् ।। २२ ।।\nनृत्तेश्वरत्वं चावाप तुष्टाव मधुसूदनम् ।।\nसोऽपि तुष्यति नृत्तेन सम्यगाराधितो हरः ।। २२ ।।\nअन्ये च देवास्तुष्यन्ति सम्यङ् नृत्तेन तोषिताः ।।\nआप्यायनं परं ह्येतत्कथितं तु दिवौकसाम् ।।२४।।\nएतदेव हि देवत्वं दीव्यतां सततं दिवि ।।\nपुष्पनैवेद्यदानेभ्यो नृत्तदानं विशिष्यते।। २५ ।।\nस्वयं नृत्तेन यः कुर्याद्देवदेवस्य पूजनम् ।।\nविशेषेण महाभाग तस्य तुष्यति केशवः ।। २६ ।।\nनृत्तं गीतं तथा वाद्यं दत्त्वा देवाय विष्णवे ।।\nसर्वकामसमृद्धस्य यज्ञस्य फलमश्नुते ।। २७ ।।\nनृत्तेन वृत्तिं यः कुर्यात्स तु वर्ज्यः प्रयत्नतः ।।\nकुशीलवाद्यैर्यः कुर्यान्नृत्तविक्रयकारकः ।। २८ ।।\nदेवताराधनं कुर्याद्यस्तु नृत्तेन धर्मवित् ।।\nस सर्वकामानाप्नोति मोक्षोपायं च विन्दति ।। २९ ।।\nधन्यं यशस्यमायुष्यं स्वर्गलोकप्रदं तथा ।।\nईश्वराणां विलासं  तु चार्तानां दुःखनाशनम् ।। 3.34.३० ।।\nमूढानामुपदेशं तत्स्त्रीणां सौभाग्यवर्धनम् ।।\nशान्तिकं पौष्टिकं काम्यं वासुदेवेन निर्मितम् ।।३१।।\nएतावदुक्तं तव नृत्तशास्त्रं समासतो लोकहिताय राजन ।।\nनृत्तेन यत्नः पुरुषेण कार्यो लोकद्वयञ्जेतुमभीप्सता वै ।। ३२ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे नृत्तशास्त्रवर्णनो नाम चतुस्त्रिंशत्तमोऽध्यायः।।३४।।\n3.35\nमार्कण्डेय उवाच ।।\nअतः परं प्रवक्ष्यामि चित्रसूत्रं तवानघ।।\nउर्वशीं सृजतः पूर्वे चित्रसूत्रं नृपात्मज।।१।।\nनारायणेन मुनिना लोकानां हितकाम्यया।।\nप्राप्तानां वञ्चनार्थाय देवस्त्रीणां महामुनिः ।। २ ।।\nसहकाररसं गृह्य उर्व्यां चक्रे वरस्त्रियम् ।।\nचित्रेण सा ततो जाता रूपयुक्ता वराप्सराः ।। ३ ।।\nयां दृष्ट्वा व्रीडिताः सर्वा जग्मुस्ता देवयोषितः ।।\nएवं महामुनिः कृत्वा चित्रं लक्षणसंयुतम् ।। ४ ।।\nग्राहयामास स तदा विश्वकर्माणमच्युतम् ।।\nयथा नृत्ते तथा चित्रे त्रैलोक्यानुकृतिः स्मृता ।। ५ ।।\nदृष्टयश्च तथा भावा अङ्गोपाङ्गानि सर्वशः ।।\nकराश्च ये महानृत्ते पूर्वोक्ता नृपसत्तम ।। ६ ।।\nत एव चित्रे विज्ञेया नृत्तं चित्रं परं मतम् ।।\nनृत्ते प्रमाणं येनोक्तं तत्प्रवक्ष्याम्यतः शृणु ।। ७ ।।\nहंसो भद्रोऽथ मालव्यो रुचकः शशकस्तथा ।।\nविज्ञेयाः पुरुषाः पञ्च तेषां वक्ष्यामि लक्षणम् ।। ८ ।।\nउच्छ्रायायामतुल्यास्ते सर्वे ज्ञेयाः प्रमाणतः ।।\nस्वेनेवाङ्गुलमानेन शतमष्टाधिकं भवेत् ।।९ ।।\nप्रमाणं नृप हंसस्य भद्रस्य तु षडुत्तरम् ।।\nचतुर्भिरधिकं ज्ञेयं मालव्यस्य तथा नृप ।। 3.35.१० ।।\nशतं च रुचकस्योक्तं दशोनं शशकस्य च ।।\nद्वादशाङुलविस्तारस्ताल इत्यभिधीयते ।। ११ ।।\nअङ्गुल्फन्तच्चतुर्भागं पादोच्छ्रायः प्रकीर्तितः ।।\nद्वौ च तालौ तथा जङ्घे पादतुल्ये च जानुनी ।। १२ ।।\nजंघातुल्यौ तथा चोरू नाभिस्तालं तु मेढ्रतः ।।\nतावच्च नाभिहदयं हृदयात्कण्ठ एव च ।। १३ ।।\nकण्ठस्तालत्रिभागः स्यात्तालं च वदनं भवेत् ।।\nतालषड्भागमप्युक्तं ललाटोपरि मस्तकम् ।। १४ ।।\nमध्ये मेढ्रं तु विज्ञेयमिति दैर्घ्यं प्रकीर्तितम् ।।\nतालः प्रोक्तः करो राजन्बाहू सप्तदशाङ्गुलौ ।। १५ ।।\nप्रबाहू तावदेवोक्तौ वक्षसोर्धमथाष्टकम्।\nएतदायामतः प्रोक्तं मानं हंसस्य पार्थिव।।१६।।\nअनेनैवानुसारेण शेषाणामपि कल्पयेत्।।\nआयामपरिणाहाभ्यां समाः सर्वे नराधिप।।१७।।\nसामान्यतस्ते नृपवर्य मानं प्रोक्तं मया हंस नराधिपस्य ।।\nप्रत्यङ्गमानं च मयोच्यमानं समासतस्त्वं शृणु राजसिंह।। १८।।\nइति श्रीविष्णुधमोत्तरे तृतीयखण्डे मार्कण्डेयवज्रसंवादे चित्रसूत्रे आयामोच्छ्रायमानवर्णनो नाम पञ्चत्रिंशत्तमोऽध्यायः ।। ३५ ।।"
  }
]
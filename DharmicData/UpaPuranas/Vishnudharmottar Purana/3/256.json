[
  {
    "text": "3.256\nहंस उवाच ।।\nज्ञातव्या गुरुशुश्रूषा परमं धर्मकारणम् ।।\nगुरुशुश्रषया विद्यां नरः समधिगच्छति ।। १ ।।\nविद्यया तदवाप्नोति यत्र गत्वा न शोचति ।।\nसुवर्णपुष्पां पृथिवीं विचिन्वन्ति नरास्त्रयः ।। २ ।।\nशूरश्च कृतविद्यश्च यश्च जानाति सेवितुम् ।।\nसर्वधर्मविहीनोऽपि गुरुशुश्रूषणे रतः ।। ३ ।।\nस्वर्गलोकमवाप्नोति पुरुषोऽपि सुदारुणः ।।\nमातरं पिंतरं वापि ज्येष्ठभ्रातरमेव च ।।४।।\nगुरुं विद्याप्रदं वापि यश्च शुश्रूषते नरः ।।\nस्वर्गलोकमवाप्नोति यावदिन्द्राश्चतुर्दश ।।५।।\nयदेव पुण्यमाप्नोति गुरुशुश्रूषया द्विजः ।।\nद्विजशुश्रूषया शूद्रस्तदेव फलमश्नुते ।।६।।\nप्राप्नोति पुण्यं परमं च सध्वी शुश्रुषते या पतिमप्रमत्ता ।।\nशुश्रूषया भूमिपतेः प्रजानां पुण्यं प्रदिष्टं परमं नृलोके ।।७।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे मुनीन्प्रति हंसगीतासु गुरुशुश्रूषाप्रशंसावर्णनो नाम पट्पञ्चाशदुत्तर द्विशततमोऽध्यायः ।। २५६।।\n3.257\nहंस उवाच ।।\nस्वाध्यायसेवाकर्त्तव्या नित्यमेव विजानता ।।\nस्वाध्यायेन तदाप्नोति यत्किञ्चिन्मनसेच्छति ।। १ ।।\nपयसा मधुना दध्ना मांसेन च यथाक्रमम् ।।\nऋचो यजूंषि सामानि तथैवाथर्वणं पठेत् ।।२।।\nपितॄणां तर्पणं कुर्याद्वेदाङ्गेन च सर्पिषा ।।\nउपवेदानपि पठँस्तर्पयत्योदनेन तान् ।। ३ ।।\nविना स्थानानि सर्वाणि स्वैरेयेण तथा नरः ।।\nसांख्ययोगं पाञ्चरात्रं तथा पाशुपतं पठन् ।। ४ ।।\nक्षीरेण मधुमिश्रेण पितृंस्तर्पयते तथा ।।\nवाकोवाक्यं पुराणश्च नाराशंस्योऽथ गाथिकाः ।।५।।\nस्तोत्राणि च पठन्नित्यं दध्ना च मधुना तथा ।।\nतस्मात्सर्व प्रयत्नेन द्विजः स्वाध्यायमाचरेत् ।। ६ ।।\nस्वाध्याय एवेह तपः पवित्रं स्वाध्याय एवेह तथैव यज्ञः ।।\nस्वाध्यायवानेव नरः प्रयाति त्रिविष्टपं मोक्षमथाप्यभीष्टम्।।७।।\nइति श्रीविष्णुधर्मोत्तरे तृतीयखण्डे मार्कण्डेयवज्रसं० मुनीन्प्रति हंसगीतासु स्वाध्यायप्रशंसावर्णनो नाम सप्तपञ्चाशदुत्तर द्विशततमोऽध्यायः ।। २५७ ।।\n3.258\nहंस उवाच ।।\nब्रह्मचर्येऽभिसंयुक्तो द्विजः स्वर्गमुपाश्नुते ।।\nब्रह्मचर्यं परं धाम ब्रह्मचर्यं परं तपः ।। १ ।।\nब्रह्मचर्यं परं यज्ञो ब्रह्मचर्यं परं यशः ।।\nब्रह्मचर्येण संयुक्तः सर्वान्कामानवाप्नुयात् ।। २ ।।\nअदैवं दैवतं कुर्याद्दैवतं चाप्यदैवतम् ।।\nकुर्याल्लोकाँस्तथैवान्यान्ब्रह्मचर्येण मानवः ।। ३ ।।\nकृतानपि तथा पूर्वान्क्षिप्रमेव प्रणाशयेत् ।।\nयथाभीष्टमवाप्नोनि ब्रह्मचर्येण मानवः ।। ४ ।।\nप्रजापतीनां या शक्तिः प्रजाः कर्तुं द्विजोत्तमाः ।।\nसा ज्ञेया ब्रह्मचर्येण ऋषीणामपि च द्विजाः ।। ५।।\nअनेकानि सहस्राणि कुमारब्रह्मचारिणाम् ।।\nदिवं गतानि विप्राणामकृत्वा कुलसन्ततिम् ।।६।।\nयो ब्रह्मचर्यान्न परिच्युतः स्यात्पुत्रेण हीनोऽपि दिवं स याति ।।\nपरिच्युता ये तनयैर्विहीनास्तेषां न लोकेषु गतिः प्रदिष्टा ।। ७ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे हंसगीतासु ब्रह्मचर्यप्रशंसावर्णनो नामाष्टपञ्चाश दुत्तरद्विशततमोऽध्यायः ।। २५८ ।।\n2.259\n।। हंस उवाच ।। ।।\nब्रह्मचर्याच्च्युतो यस्तु नरस्सन्तानवर्जितः ।।\nसुतप्ततपसोप्यस्य गतिर्लोके न विद्यते ।। १ ।।\nपुत्रेण लोकाञ्जयति पौत्रेणानन्त्यमश्नुते ।।\nतथा पुत्रस्य पौत्रेण ब्रध्नस्याप्नोति विष्टपम् ।। २ ।।\nनाकलोकमवाप्नोति दुहित्रा द्विजसत्तमाः ।।\nदौहित्रेण तथा लोकान्नरो याति प्रजापतेः ।। ३ ।।\nपुन्नाम्नो नरकाद्यस्मात्पितरं त्रायते सुतः ।।\nतस्मात्पुत्र इति प्रोक्तः स्वयमेव स्वयम्भुवा ।। ४ ।।\nपुत्रदौहित्रयोर्लोके विशेषो नोपपद्यते ।।\nदौहित्रोऽपि ह्यमुत्रैनं सन्तारयति पौत्रवत् ।। ५ ।।\nतस्माच्छेत्ता कुलस्य स्यात्स याति नरकं ध्रुवम् ।।\nपुत्रपौत्रैः परिवृतो नाकलोके महीयते ।। ६ ।।\nसन्तानवानेव नरस्तु कीर्त्या युक्तस्तथा स्यात्परया द्विजेन्द्राः ।।\nकीर्त्या युतः स्वर्गमथ प्रयाति सन्तानवान्यः पुरुषः प्रधानः ।। ७ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे हंसगीतासु सन्तानप्रशंसा वर्णनो नामैकोनषष्ट्युत्तरद्विशततमोऽध्यायः ।। २५९ ।।\n3.260\n।। हंस उवाच ।। ।।\nकीर्तिप्रधानः पुरुषश्चिरं स्वर्गे महीयते ।।\nकीर्तिः शरीरं निर्दिष्टा मृतस्यापि शरीरिणः ।। १ ।।\nकीर्तियुक्तं न जानाति परत्रेह च मानवः ।।\nकीर्तियुक्ता भवन्तीह श्रेयसो भाजनं परम् ।। २ ।।\nदिवं स्पृशति भूमिं च शब्दः पुण्यस्य कर्मणः ।।\nयावत्स शब्दो भवति तावत्पुरुष उच्यते ।। ३ ।।\nतावदेव तथा लोकान्सर्वकामदुघोऽक्षयान् ।।\nपुरुषः समुपाश्नाति दिवि चेह च शाश्वतम् ।। ४ ।।\nयस्याकीर्तिर्मनुष्यस्य नरकं स तु गच्छति ।।\nयावल्लोकेषु धर्मज्ञास्तस्य कीर्तिस्तु गीयते ।। ५ ।।\nतावत्समश्नुते स्वर्गे देवभोगाननुत्तमान् ।।\nकीर्तिः पुण्या पुण्यलोके नैव पापं प्रयच्छति ।।\nकीर्त्यमाना मनुष्यस्य तस्मात्पुण्यं समाचरेत् ।। ६।।\nये कीर्तियुक्ताः पुरुषप्रधानास्ते नाकपृष्ठं सुचिरं प्रयान्ति ।।\nअकीर्तियुक्ता नरकं व्रजंति कीर्तिः प्रधाना पुरुषस्य तस्मात् ।। ७ ।।\nइति श्रीविष्णुधर्मोत्तरे तृतीय खण्डे मार्कण्डेयवज्रसंवादे हंसगीतासु कीर्तिप्रशंसावर्णनो नाम षष्ट्युत्तरद्विशततमोऽध्यायः ।। २६० ।।"
  }
]
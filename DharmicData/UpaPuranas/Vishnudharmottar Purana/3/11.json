[
  {
    "text": "3.11\nमार्कण्डेय उवाच ।।\nकीर्तिर्लक्ष्मीर्धृतिर्मेधा मतिः पुष्टिः सरस्वती ।।\nस्मृतिः श्रद्धा रतिश्चैव धृतिर्नीतिः स्थितिः श्रुतिः ।। १ ।।\nरात्रिः प्रभा क्षपा दीप्तिः शाला माला निशा स्पृहा ।।\nदोला हेला तथा लीला यामिनी क्षणदाचरा ।। २ ।।\nयात्रा भस्त्रा द्युतिर्मात्रा दंष्ट्रा सेना वचा तथा ।।\nकुटिः खोरी दया ज्योत्स्ना सीमा वेणिस्तथैव वाक् ।।३ ।।\nतनुर्धूलिः शलाका च ग्रीवा भ्रूश्च शरत्तथा।।\nदरः प्रावृट् चाचमनी स्थूणा चूडा सिरा वसा ।।४।।\nकक्ष्या सप्ता सुरा जंघा जटा घण्टा कशा तथा ।।\nविद्युत्कक्षा सरिद्वल्लीरिषीका रज्जुरिष्टका ।। ५ ।।\nदिग्भूर्भूमिर्मही क्षोणी क्षपा चैव वसुन्धरा।।\nछाया चमूर्वालुका च तथा विद्युद्विपत्सरित् ।।६।।\nइरा सम्पदवापश्च लीला वेला तला शिला ।।\nकला च मेखला ज्वाला सेना दद्रुर्वली समा ।।७।।\nज्या च म्लानिस्तथा हानिः शाटी स्वाहा तथैव गीः ।।\nधीर्वृद्धिर्धूः क्षमा बुद्धिः क्षुत्क्षमाशीः सवालुका।।८।।\nविंशतेर्नवतिर्यावत्क्रोडास्वदुशिरोधरा ।।\nमाया च शष्कुली जिह्वा घटोत्का स्नायुरेव च ।।९।।\nलेखा जरा तथा पङ्क्तिस्त्रेता प्रावृडरोचका ।।\nलाक्षा कण्डूः प्रियंगुश्च माण्डिका कटिरौषधिः ।। 3.11.१० ।।\nऋक्स्फुलिङ्गा कलिः शय्या कोटिः कन्या च नालिका।।\nनिःश्रेणिः पृतना दीप्तिर्निद्रा तन्द्रा गुहा रुचिः ।। ११ ।।\nसाम्ना दाम्ना तथा वीथी नीविर्धारा तथा कृषिः ।।\nमंजूषा पर्षदश्चैव पताका काकिनी कृपा ।। १२ ।।\nपेला चैव समंजिष्ठा भेरी नेमिर्मनःशिला ।।\nदर्वी स्थाली सभा वीचिः स्थली चैव समञ्जरी ।।१३।।\nवल्लरी मन्दुरा लाक्षा सूची चाधिषणा शमी ।।\nमक्षिका विकृतिर्यूका शिखा शाखा तथाटवी ।। १४ ।।\nस्त्रीवृत्तयस्ते कथिता मयैते शब्दाः समासस्त्वयमत्र राजन् ।।\nइदं तमानन्त्यमुशंति सर्वं स्त्रीवाचकं शब्दमुशन्ति धीराः ।। १५ ।।\nइति श्रीविष्णुधर्मोत्तरे तृतीयखण्डे मा० व० सं० अभिधानकोशे स्त्रीलिङ्गनिर्देशो नामैकादशोऽध्यायः ।। ११ ।।\n3.12\nमार्कण्डेय उवाच ।।\nअतः परं प्रवक्ष्यामि यदुवंशविवर्धन ।।\nतव पुंवाचकाञ्शब्दाञ्शृणु तान्गदतो मम ।। १ ।।\nराजा कृताक्षमूर्धात्मा पायुश्लेष्माश्मपूरणः ।।\nमज्जा प्लीहा च कथिता नाताद्यस्काः पुमर्थकाः ।। २ ।।\nवृत्रः पुत्रस्तथा मन्त्रस्तथैवामन्त्र इष्यते ।।\nपुंसि राशिर्मुहुर्तश्च मासः पक्षोऽब्दवत्सरौ ।। ३ ।।\nऋतुः कालो गिरिः शैलः शिलोच्चयत्तुगाचलाः ।।\nसुरासुराणां संज्ञाश्च याश्च प्रोक्ता महोदधेः ।। ४ ।।\nसंवत्सरश्च दिवसो ग्रहो वासर एव च ।।\nपर्यायः पङ्कशरयोररिनिस्त्रिंशयोरपि ।। ५ ।।\nपुत्रपर्यायशब्दाश्च पितृपर्यायसंयुताः ।।\nकण्ठबाह्वोस्तथा संज्ञाः स्तनकेशरदस्य च ।।६।।\nगुल्फनामानि कर्णश्च हनुः प्रश्नो विधिर्निंधिः ।।\nकपोलनामानि तथा निर्घोकेक्षुककेलयः ।। ७ ।।\nकलिर्विघ्नो घटो जूटः पटः पायुः कुशोंऽकुशः ।।\nबिन्दुः स्वरः कुठारश्च पण शाणौ च पर्पटः ।। ८ ।।\nवटो बन्धः पुटो मृत्युर्मन्युः शोणः किणः फणः ।।\nगुणश्चूर्णो गणः पन्था अध्वाङ्गुः पूग एव च ।।९ ।।\nकमण्डलुः पलां डुश्च गण्डः स्थूलश्च कङ्कटः ।।\nप्रस्थः शङ्खो रथश्चैव रसो वर्गस्तुषो बुधः ।। 3.12.१० ।।\nयवो माषस्तथा शब्दः स्पर्शो गन्धः शठो वणिक् ।।\nकरीषस्तरलो मेढ्रो रथो मण्डप एव च ।। ११ ।।\nनरको नूपुरश्चैव समुद्गी लोक एव च ।।\nकाषार्षयः कोणमुसलौ कुसूलः शूर्पदर्दुरौ ।।\nपञ्च पिण्याकशूर्पाश्च वातदण्डांकुरांकुशाः ।। १२ ।।\nकुणयः प्रोथयूथौ च कुन्तदर्पणवेणुकाः ।।\nध्वजो वंशस्तथा वेणुः क्रिमिकल्कर्षिकर्दराः ।। १३ ।।\nपुस्तकश्चाध्वरो व्रीहिरम्बुदोञ्जन एव च ।। १४ ।।\nस्तंभः पशुर्घर्मनिदाघकुम्भाः कटाहयूपस्तबकाः सफेना ।।\nनितम्बषण्ढक्षुपसूपयूपाः पुंसि स्मृता यादववंशमुख्य ।! १५ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादेऽभिधानकोशे पुंवर्गनिर्देशो नाम द्वादशोऽध्यायः ।। १२ ।।\n3.13\nमार्कण्डेय उवाच ।।\nअन्त्यलिङ्गेऽथ वर्तन्ते ये शब्दा नृपसत्तम ।।\nतानहं संप्रवक्ष्यामि शृणुष्व गदतो मम ।। १ ।।\nजलनामानि सर्वाणि विनापो यदुसत्तम।।\nभ्रान्ताश्च पूर्वं येनोक्तास्ते नपुंसकवृत्तयः ।। २ ।।\nद्व्यृचो नान्तास्तथा ये च नोक्तास्ते यदुसत्तम ।।\nअसत्यं च धनं सर्वं जरसोऽन्यत्र यादव ।। ३ ।।\nनपुंसके च वर्तन्ते शब्दा लोचनवाचकाः ।। ४ ।।\nसर्वाणि पुष्पनामानि कथितानि नपुंसके ।।\nशरीरमस्थि दधि च सक्थि वा गुदजानुनी।।५।।\nश्मश्रुकूले कुलं पर्णं लोहनामानि यानि च ।।\nअहर्निशं शकृत्सक्थि धनुः शोणितदारुणी ।।६।।\nक्षीरं विषामृते षण्डं फलमूलमलानि च ।।\nपुरं मधु खलं नालं चीवरं चीरमम्बरम् ।। ७।।\nगगनं घनमाकाशं सुखदुःखपदानि च ।।\nकूपबीजेऽथ पललं तल्पसद्म शवानि च।।८।।\nनिमित्तचित्तपित्तौघतक्रशुक्रभयानि च।।\nतीर्थपञ्जरचेलानि फलद्वन्द्वाक्षराणि च ।। ९ ।।\nधान्यश्मशानरत्नाग्रतल्परत्नयुगानि च ।।\nगोपपत्तनसैन्यार्धमङ्गलायुधखानि च ।। 3.13.१० ।।\nनगरं हरितालं च तिमिरं पलितं विषम् ।।\nश्मशानं मिथुनं तत्त्वं किल्बिषं विदलं हिमम् ।।११।।\nवृन्दं कुतूहलं शीधु शरावं शिखरं पलम् ।।\nवृत्तं च मुकुटं पण्यं मलमंशुकमेव च ।। १२ ।।\nइंद्रियं युगलं कूटं कपालं शूलशेखरे ।।\nपातालं विवरं रन्ध्रं छिद्रमाकाशमेव च ।। १३ ।।\nतृणं शुभ्रमिरं चैव कुङ्कुमं शुष्कचीवरम् ।।\nमृणालमजितं खड्गं तुहिनं द्वारमास्पदम ।। १४ ।।\nराष्ट्रं तलं किट्टकफे तथायुः स्थूलं खलीनं पललं पलालम् ।।\nकाष्ठं रणं पार्श्वकुकुन्दरे च सन्देहके चेव नपुंसकं स्यात् ।।१५।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे अभिधानकोशे नपुंसकविधौ त्रयोदशोऽध्यायः ।। १३ ।।\n3.14\nमार्कण्डेय उवाच ।।\nएकैकस्य तु वर्णस्य विन्यासो यः पुनःपुनः ।।\nअर्थगत्या तु संख्यातमनुप्रासं पुरातनैः ।। १ ।।\nअत्यर्थं तत्कृतं राजन्ग्राम्यतामुपगच्छति ।।\nशब्दाः समानानुपूर्व्या यमकं कीर्तितं पुनः ।। २ ।।\nआदौ मध्ये तथैवान्ते पादस्य तु तदिष्यते ।।\nसंदष्टकसमुद्राख्यौ तथैव यमकौ मतौ ।। ३ ।।\nसमस्तपादयमकं दुष्करं परिकीर्तितम् ।।\nउपमानेन तुल्यत्त्वमुपमेयस्य रूपकम् ।। ४ ।।\nरूपकाभ्यधिकं नाम तदेवैकगुणाधिकम् ।।\nगुणानां व्यतिरेकेण व्यतिरेकमुदाहृतम् ।। ५ ।।\nउपमानविरुद्धैश्च गुणैस्तदपरं मतम् ।।\nद्वित्र्यर्थं वाचकैः शब्दैः श्लेष इत्यभिधीयते ।। ६ ।।\nअन्यरूपस्य चार्थस्य कल्पना यान्यथा भवेत् ।।\nउत्प्रेक्षाख्यो ह्यलङ्कारः कथितः स पुरातनैः।।७।।\nउपन्यासस्तथान्यः स्यात्प्रस्तुताद्यः क्वचिद्भवेत्।।\nज्ञेयः सोर्थान्तरन्यासः पूर्वार्थानुगतो यदि ।। ८ ।।\nउपन्यासेन वान्यस्य यदन्यः परिकीर्त्यते ।।\nउपन्यासमलङ्कारं तं नरेन्द्र प्रचक्षते ।। ९ ।।\nहेतुं विना वितततां प्राप्ता सा तु विभावना ।।\nप्रोक्ता चातिशयोक्तिस्तु ह्यतुलैरुपमागुणैः ।। 3.14.१० ।।\nयथा स्वरूपकथनं स्वभावोक्तिः प्रकीर्तिता ।।\nभूयसामुपदिष्टानां निर्देशः क्रमशस्तथा ।। ११ ।।\nयथासंख्यमिति प्रोक्तमलङ्कारः पुरातनैः ।।\nविशेषप्रापणादुक्ता विशेषोक्तिस्तथा नृप ।। १२ ।।\nया क्रिया चान्यफलदा विरोधस्तु स इष्यते ।।\nस्तुतिरूपेण या निन्दा निन्दास्तुतिरिहोच्यते ।। १३ ।।\nनिन्दास्तुतिस्तथैवोक्ता निन्दारूपेण या स्तुतिः ।।\nवस्तुना रूप्यमाणेन दर्शनं तन्निदर्शनम् ।। १४ ।।\nविना तथा स्यादुपमा तु यत्र तेनैव तस्यैव भवेन्नृवीर ।।\nअनन्वयाख्यं कथितं पुराणैरेतावदुक्तं तव लेशमात्रम् ।। १५ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे अलङ्काराध्यायो नाम चतुर्दशोऽध्यायः ।। १४ ।।\n3.15\nमार्कण्डेय उवाच ।।\nधर्मार्थकाममोक्षाणां शास्त्रं स्यादुपदेशकम् ।।\nपूर्वैराचरितं सद्भिर्धर्मकामार्थसाधकम् ।। १ ।।\nमोक्षस्य यत्रोपन्यास इतिहासः स उच्यते ।।\nतदेव काव्यमित्युक्तं चोपदेशं विना कृतम् ।। २ ।।\nएकस्य चरितादेव तथा काव्यं प्रकीर्तितम् ।।\nनिबद्धो यत्र राजेन्द्र नायकप्रतिनायकौ ।।३।।\nप्रयाणोद्यतसंप्रेषयुद्धयुक्तं तदेव तु ।।\nनायकाभ्युदयोपेतं महाकाव्यं तदिष्यते ।।४।।\nवर्णयेच्च महाकाव्ये देशपत्तनपार्थिवान् ।।\nऋत्वद्रिनिम्नगाश्चैव तथा नारीश्च पार्थिव ।।५।।\nवर्णनीयौ तथैवात्र नायकप्रतिनायकौ ।।\nनायको धर्मविजयी सताम्पन्थानमाश्रितः।।६।।\nतथा च लोकविजयी विज्ञेयः प्रतिनायकः ।।\nप्रतिनायकघातस्तु वक्तव्यो नेतरस्य तु ।। ७ ।।\nनायकस्य महाराज मरणं नैव वर्णयेत् ।।\nसशरीरस्य यस्य स्यात्संप्राप्तिस्तस्य वर्णयेत् ।। ८ ।।\nछन्दोविरहितं गद्यं शब्दशास्त्रविरोधि च ।।\nकष्टाक्षरपदन्यासमश्लीलवचनान्वितम् ।। ९।।\nतस्मादुल्लक्ष्यवाक्यार्थमप्रसिद्धाभिधानवत् ।।\nकाव्यबन्धं न कर्तव्यं पुनरुक्तं च यद्भवेत् ।। 3.15.१ ० ।।\nविस्मये वाभ्यसूयायां भयशोकत्वरासु च ।।\nहर्षे च वीप्सा कर्तव्या पुनरुक्तं न तद्विदुः ।।११।।\nदूतवाक्ये तथा स्वप्ने कार्यगत्या तथागते।।\nपुनर्वर्धननिर्देशे पुनरुक्तं च तद्विदुः ।। १२ ।।\nससंशयं न वक्तव्यं प्रतिज्ञारहितं तथा ।।\nपूर्वापरविरुद्धं च यच्च लोकविगर्हितम् ।। १३ ।।\nशृङ्गारहास्यकरुणारौद्रवीरभयानकैः ।।\nबीभत्साद्भुतशान्ताख्यै रसैः कार्यं समन्वितम् ।। १४ ।।\nकाव्यं कलाकौशलसंप्रयुक्तं धर्मेण चार्थेन तथोपपन्नम् ।।\nधर्मेण युक्तस्य च नायकस्य कार्यं तथा चाभ्युदयान्तमेव ।। १५ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे महाकाव्यलक्षणं नाम पञ्चदशोऽध्यायः ।। १५ ।।"
  }
]
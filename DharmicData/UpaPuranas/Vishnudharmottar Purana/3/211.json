[
  {
    "text": "3.211\nवज्र उवाच ।।\nश्रीविहीनस्य लोकेस्मिन्किं धनेन महाद्युते ।।\nतस्माद्व्रतं समाचक्ष्व येन स्याच्छ्रीयुतो नरः.।। १ ।।\nमार्कण्डेय उवाच ।।\nवैशाख्यां समतीतायां प्रतिपत्प्रभृति क्रमात् ।।\nपूर्ववत्पूजयेद्देवं श्रीसहायं दिनेदिने ।।२ ।।\nपुष्पैर्मूलैः फलैश्चैव जुहुयादक्षतांस्तथा ।।\nबिल्वांश्च वह्नौ सततं गोरसैर्भोजयेद्द्विजान् ।। ३ ।।\nत्रिरात्रोपोषितो ज्येष्ठे कनकं प्रतिपादयेत् ।।\nवस्त्रयुग्मं च राजेन्द्र तेन साफल्यमश्नुते।।४।।\nकृत्वा व्रतं मासमिदं यथोक्तं चासाद्य नाकं सुचिरं मनुष्यः ।।\nमानुष्यमासाद्य विवृद्धतेजा श्रिया युतः स्याज्जगति प्रधानः।।५।।\nइति श्रीविष्णुधर्मोत्तरे तृ०ख० मार्कण्डेयवज्रसंवादे श्रीलब्धिव्रतवर्णनो नामैकादशोत्तरद्विशततमोऽध्यायः ।।२११ ।।\n3.212\nवज्र उवाच ।।\nभगवन्कर्मणा केन भोगानाप्नोति मानवः ।।\nकिन्नु भोगविहीनस्य कार्यमस्ति धनैर्द्विज ।।१।।\nमार्कण्डेय उवाच ।।\nज्येष्ठायां समतीतायां प्रतिपत्प्रभृति क्रमात्।।\nपूर्ववत्पूजयेद्देवं विश्वरूपधरं हरिम् ।।२।।\nकृत्वा व्रतान्ते च तथा त्रिरात्रं दत्त्वा सुयुक्तं शयनं द्विजाय।।\nस्वर्लोकमासाद्य चिरं तथोष्य मानुष्यमासाद्य च भोगवान्स्यात् ।। ३ ।।\nइति श्रीविष्णुधर्मोत्तरे तृ०ख० मार्कण्डेयवज्रसंवादे भोगावाप्तिव्रतवणर्नो नाम द्वादशोत्तरद्विशततमोऽध्यायः ।। २१२ ।।\n3.213\nवज्र उवाच ।।\nभगवन्कर्मणा केन सर्वत्र जयमाप्नुयात् ।।\nव्यवहारे रणे द्यूते विवादे च द्विजोत्तम ।।१।।\nजयावाप्तेः परं नास्ति सौख्यं लोकेषु सत्तम ।।\nजयावाप्तिः परं सौख्यं तदाप्तिव्रतमुच्यताम् ।। २ ।।\nमार्कण्डेय उवाच ।।\nआश्वयुज्यामतीतायां प्रतिपत्प्रभृति क्रमात् ।।\nपूर्ववत्पूजयेद्विष्णुं देवदेवं त्रिविक्रमम् ।। ३ ।।\nत्रिरात्रान्ते तु कार्तिक्यां दद्यादुक्षाणमुत्तमम् ।।\nसर्वसस्यधरं कृत्वा शक्त्या रत्नैरलङ्कृतम् ।। ४ ।।\nकृत्वा व्रतं मासमिदं यथोक्तं प्राप्नोति नाकं सुचिरं नृवीरः।।\nतत्रोष्य कालं सुचिरं मनुष्यः प्राप्नोति सर्वत्र जयं नृलोके ।। ५ ।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे जयावाप्तिव्रतवर्णनो नाम त्रयोदशोत्तरद्विशततमोऽध्यायः।।२१३।।\n3.214\nवज्र उवाच ।।\nव्रतान्यन्यानि मे ब्रूहि काम्यानि द्विजपुङ्गव ।।\nनारीणां पुरुषाणां वा सर्वज्ञस्त्वं मतो मम ।। १ ।।\nमार्कण्डेय उवाच ।।\nकृत्तिकास्वर्चयेद्देवं कार्तिकीप्रभृतिक्रमात् ।।\nयावत्स्यात्कार्तिकं भूयो नरसिंहमुपोषितः ।।२ ।।\nअनुलेपनपुष्पाद्यैः सर्वदोक्तैस्सदैव तु ।।\nव्रतावसाने दत्त्वा च चन्दनं तगरं द्विजे ।। ३ ।।\nचर्म चैवायुधं मुख्यं वासांसि विविधानि च ।।\nसर्वत्र जयमाप्नोति यत्रयत्राभिजायते ।। ४ ।।\nमार्गशीर्षादथारभ्य मृगशीर्षे तथार्चयेत् ।।\nयावदाग्रायणी भूयो रामं दशरथात्मजम् ।। ५ ।।\nअनुलेपनपुष्पाद्यैः सर्वरत्नैः सदैव तु ।।\nव्रतावसाने दद्याद्गां तथा श्वेतां द्विजातये ।। ६ ।।\nश्वेतं वस्त्रयुगं चैव रजतं च तथा नृप ।।\nउपोषितः सदा कृत्वा व्रतं स्याच्छत्रुवर्जितः ।। ७ ।।\nपौषमासादथारभ्य पुष्पैर्नित्यमुपोषितः ।।\nयावत्पौषी भवेद्भूयो बलभद्रमथार्चयेत् ।। ८ ।।\nअनुलेपनपुष्पान्नैः सर्वरत्नैस्तथैव च ।।\nव्रतावसाने सघृतं कांस्यं कनकमेव च ।। ९ ।।\nदत्त्वा विप्राय भवति नित्यं पुष्टियुतो नरः ।।\nमाघमासादथारभ्य मघासु सततं नरः ।। 3.214.१० ।।\nवाराहमर्चयेद्देवं तथा नित्यमुपोषितः ।।\nघृताभ्यङ्गेन विधिवच्चन्दनेन सुगन्धिना ।। ११ ।।\nतथा च परमान्नेन घृतहोमेन चाप्यथ ।।\nदद्याद्व्रतावसाने च क्षितिं गां वा नराधिप ।। १२ ।।\nपितृप्रसादमाप्नोति कृत्वैतद्व्रतमुत्तमम् ।।\nफाल्गुनात्तु तथारभ्य फाल्गुनीषु समर्चयेत् ।। १३ ।।\nनरनारायणौ देवौ यावत्स्यात्फाल्गुनी पुनः ।।\nव्रतावसाने शयनं स्वास्तीर्णे प्रति पादयेत ।। १४ ।।\nव्रतावसाने नारी स्यात्सुभर्त्रा समलंकृता ।।\nभार्यां नरस्तथाप्नोति रूपद्रविणसंयुताम् ।। १५ ।।\nअनुकूलां श्रियं नित्यं तथा पक्षवतीं नृप ।।\nअवियोगमवैधव्यं करोत्येतन्महाव्रतम् ।। १६ ।।\nचैत्रमासादथारभ्य नित्यं चित्रास्वथार्चयेत् ।।\nव्रतावसाने दद्याच्च चित्रं वस्त्रं द्विजन्मने ।। १७ ।।\nव्रतेनानेन पुरुषः पुत्रानाप्नोत्यथेप्सितान्।।\nनारी वा पुरुषव्याघ्र नात्र कार्या विचारणा ।। १८।।\nवैशाखीतस्तथारभ्य विशाखासु तथार्चयेत् ।।\nयावद्भूयस्तु वैशाखी सोपवासः पृथुं विभुम्।। १९।।\nदत्त्वा व्रतान्ते कनकं ज्ञातिश्रैष्ठ्यमवाप्नुयात्।।\nज्येष्ठमासादथारभ्य ज्येष्ठासु सततं नरः।।3.214.२० ।।\nअर्चयेद्भार्गवं रामं यावज्ज्येष्ठं पुनर्भवेत् ।।\nव्रतावसाने दद्याच्च च्छत्रोपानहमेव च ।।२१ ।।\nव्रतेनानेन भवति सर्वश्रेष्ठो नरोत्तम ।।\nआषाढीतस्तथारभ्य दिनद्वयमुपोषितः ।। २२ ।।\nआषाढ्यां त्वर्चयेद्देवं प्रद्युम्नमपराजितम् ।।\nभूयः स्याद्यावदाषाढी दद्याच्च शयनं ततः ।। २३ ।।\nस्वास्तीर्णं तेन चाप्नोति नित्यं रूपयुताः स्त्रियः ।।\nश्रावणीतस्तथारभ्य श्रवणे सततं हरिम् ।। २४ ।।\nअर्चयेत्सोपवासं तं यावत्स्याच्छ्रावणी पुनः ।।\nव्रतावसाने दद्याच्च कांस्यं रूप्यं घृतं तथा।।२५।।\nव्रतान्यथैतानि मया नरेन्द्र प्रोक्तानि ते पापहराणि नित्यम् ।।\nनाकप्रदान्युत्तमपूर्यमाणान्कामान्प्रदातॄणि यथेष्टमत्र।।२६।।\nइति श्रीविष्णुधर्मोत्तरे तृ०ख०मार्कण्डेयवज्रसंवादे द्वादशमासर्क्षव्रतवर्णनो नाम चतुदर्शोत्तरद्विशततमोऽध्यायः ।। २१४ ।।\n3.215\nवज्र उवाच ।।\nआराधनार्थं देवस्य विष्णोरमिततेजसः ।।\nव्रतान्यन्यानि मे ब्रूहि भृगुवंशविवर्धन ।। १ ।।\nमार्कण्डेय उवाच ।।\nगङ्गाद्वारे सुखासीनः पुलस्त्यऋषिसत्तमः ।।\nव्रतानि यानि दाल्भ्याय जगाद शृणु तानि मे ।। २ ।।\nदाल्भ्य उवाच ।। आराधनार्थं देवस्य विष्णोरमिततेजसः ।।\nव्रतानि त्वं समाचक्ष्व सर्वधर्मभृतां वर ।। ३ ।।\nपुलस्त्य उवाच ।।\nएकादश्यां शुक्लपक्षे फाल्गुने मासि यो नरः ।।\nजपन्कृष्णेति देवस्य नाम भक्त्या पुनःपुनः ।। ४ ।।\nदेवार्चने चाष्टशतं कृत्वैतत्तु  जपेच्छुचिः ।।\nस्नातः प्रस्थानकाले च उत्थाने स्खलिते क्षुते ।। ५ ।।\nपाषण्डान्पतितांश्चैव तथैवान्तावसायिनः ।।\nनालपेत तथा कृष्णमर्चयेच्छ्रद्धयान्वितः ।। ६ ।।\nइदं चोदाहरेत्कृष्णे मनः सन्धाय तत्परः ।।\nकृष्णकृष्ण कृपालुस्त्वमगतीनां गतिर्भव ।। ७ ।।\nसंसारार्णवमग्नानां प्रसीद मधुसूदन ।।\nएवं प्रसाद्योपवसेत्कृत्वा नियतमानसः ।। ८ ।।\nपूर्वेह्नि चान्येद्युश्चापि गव्यं संप्राश्य वै सकृत् ।।\nस्नातोर्चयित्वा कृष्णेति पुनर्नाम प्रकीर्तयेत् ।। ९ ।।\nवारिधाराव्रते चैव विक्षिपेद्देवपादयोः ।।\nचैत्रवैशाखयोश्चैव तद्वज्ज्येष्ठे च पूजयेत् ।। 3.215.१० ।।\nमर्त्यलोके गतिं श्रेष्ठां दाल्भ्य प्राप्नोति वै नरः ।।\nउत्क्रान्तिकाले कृष्णस्य स्मरणं च तथाश्नुते ।। ११ ।।\nआषाढे श्रावणे चैव मासि भाद्रपदे तथा ।।\nतथैवाश्वयुजे मासि अनेन विधिना नरः ।। १२ ।।\nउपोष्य संपूज्य तथा केशवेति च पूजयेत् ।।\nगोमूत्रप्राशनात्पूतः स्वर्गलोकगतिं व्रजेत् ।। १३ ।।\nआराधितस्य जगतामीश्वरस्याव्ययस्य च ।।\nउत्क्रान्तिकाले स्मरणं केशवस्य तथाप्नुयात् ।। १४ ।।\nक्षीरस्य प्राशनं यस्तु विधिं चेमं यथोदितम् ।।\nकार्तिकादि यथान्यायं कुर्यान्मासचतुष्टयम् ।। १५ ।।\nतेनैव विधिना ब्रह्मन्विप्णोर्नाम प्रकीर्तयेत् ।।\nस याति विष्णुसालोक्यं विष्णुं स्मरति चाक्षयम् ।। १६ ।।\nप्रतिमासं द्विजातिभ्यो दद्याद्दानं यथाविधि ।।\nचातुर्मास्ये च संपूर्णे पुण्यश्रवणकीर्तनम् ।। १७ ।।\nअथ वा वासुदेवस्य तद्गीतं चापि कारयेत् ।।\nएवमेति गतिं श्रेष्ठां देवमानुष्यकीर्तनात् ।। १८ ।।\nकथितं पारणं यत्ते कार्यं मासचतुष्टयम् ।।\nआधिपत्यं तथा भोगांस्तेन प्राप्नोति चाक्षयान् ।। १९ ।।\nद्वितीयेन तथा भोगानैन्द्रानाप्नोति मानवः ।।\nविष्णुलोकं तृतीयेन पारणेन तथाप्नुयात् ।। 3.215.२० ।।\nएवमेतत्समाख्यातं गतिप्रापकमुत्तमम् ।।\nविधानं द्विजशार्दूल कृष्णतुष्टिप्रदं नृणाम् ।। २१ ।।\nसुगतिद्वादशीमेतां श्रद्दधानस्तु यो नरः ।।\nउपोष्यति तथा नारी प्राप्नोति विविधां गतिम् ।। २२ ।।\nएषा तिथिः पापहरातिधन्या नाकप्रदा नाककरी तथोक्ता।।\nआराधनार्थं त्रिदशेश्वरस्य देवस्य विष्णोर्द्विजसंघपूज्य ।। २३ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे सुगतिद्वादशीव्रतवर्णनो नाम पञ्चदशोत्तरद्विशततमोऽध्यायः ।। २१५ ।।"
  }
]
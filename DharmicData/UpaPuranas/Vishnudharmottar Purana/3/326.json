[
  {
    "text": "3.326\nहंस उवाच ।।\nपौरुषश्चैव दिव्यश्च निर्णयो द्विविधः स्मृतः ।।\nद्विविधः पौरुषस्तत्र लिखितं साक्षिणस्तथा ।। १ ।।\nत्रिविधं लिखितं तत्र तस्य वक्ष्यामि लक्षणम् ।।\nराजसाक्षिकमेकं तु द्वितीयं तु स साक्षिकम् ।।२ ।।\nस्वहस्तलिखितं नाम तृतीयं परिकीर्तितम्।।\nनियुक्तकार्यस्य कृतं राजाधिकरणेतरम् ।। ३ ।।\nतदध्यक्ष्येण मर्त्यैश्च स्वहस्त परिचिह्नितम् ।।\nतल्लेख्यं कथितं लोके राजसाक्षिकमित्युत।।\nयत्र क्वचन विप्रेंद्रा लिखितं येन केनचित ।।\nचिह्नितं यत्स्वहस्तेन साक्षिभिश्च गुणान्वितैः ।।५।।\nद्वाभ्यामूर्ध्वं तु तज्ज्ञेयं लिखितञ्च ससाक्षिकम् ।।\nसाक्षी स्वहस्तलिखिते भवेद्वापि न वा भवेत्।।६।।\nविनापि साक्षिभिस्तस्य प्रामाण्यमुपपद्यते ।।\nस्वहस्तलिखितं पत्रं बलात्कारेण कारितम्।।७।।\nहस्तप्रमाणं सर्वैर्वा तथोपधिकृतं द्विजाः ।।\nमत्तोन्मत्तकृतं लेख्यमस्वतन्त्रकृतं च यत्।।८।।\nलेख्यं विना नास्ति सिद्धिः स्थावरस्य तु कर्हिचित् ।।\nभुक्तिस्तत्र प्रमाणं वा भवेत्त्रिपुरुषागता।।९।।\nहस्तेन द्विपदं देयं साम्ना दद्याच्चतुष्पदम् ।।\nस्थावराणां च सर्वेषां सिद्धिर्लेख्ये प्रतिष्ठिता ।।3.326.१०।।\nदेशाचाराद्विरुद्धं यद्व्यक्ताववधिलक्षणम् ।।\nतत्प्रमाणं स्मृतं लेख्यं विलुप्तधनमक्षयम् ।। ११ ।।\nप्राक्प्रसादाः प्रदीयन्ते पश्चाद्वापि न पार्थिवाः ।।\nदेवद्विजातिवित्तेषु न स्यात्स्वामी नृपः क्वचित् ।। १२ ।।\nसमूहार्थे न भोगोऽस्ति लेख्यं तत्रापहारकम् ।।\nउभयोरपि तत्र स्याद्भुक्तं येन स वै प्रभुः ।। १३ ।।\nचिरन्तनमविज्ञातं भुक्तं भोगान्न चालयेत् ।।\nएकार्ह लिखिते तत्स्यात्सम्भोगो यस्य तस्य तु ।। १४ ।।\nअर्वाक्कालिकलब्धं तु लेख्येनैव विशोधयेत् ।।\nमुद्राशुद्धं क्रियाशुद्धं पारंपर्यानुमोदितम् ।।१५ ।।\nअदूषितं च स्पष्टं च सिद्धिमाप्नोति नान्यथा ।।\nस्ववेशात्कीर्तयेद्राजा आत्मानं तदनन्तरम्।।१६।।\nदायादेयप्रमाणं च सहसीमापरिच्छदैः ।।\nततस्तु लेखयेत्तत्र दानच्छेदोपवर्णनम् ।। १७ ।।\nतल्लेख्यं सिद्धिमाप्नोति मुद्रितं राजमुद्रया ।।\nमतान्तरे तु लेख्यस्य श्रावणाच्छ्रवणे तथा ।। १८ ।।\nनैव सिद्धिर्विनिर्दिष्टा भावनान्या न चेद्भवेत् ।।\nस्वहस्तलिखितं पत्रं निह्नुके तु विभावयेत् ।। १९ ।।\nवर्णैश्च तत्कृतैश्चिह्नैः प्राप्यैरेव च युक्तिभिः ।।\nयत्रर्णलेखको वापि साक्षी वापि मृतो भवेत् ।। 3.326.२० ।।\nलिखितान्ते प्रविष्टे तु धनी लेख्यं तु पाटयेत् ।।\nअसमग्रे प्रविष्टे तु लेख्ये दूरगते तथा ।। ।। २१।।\nधनिकस्य धनी दद्याल्लिखितं स्वमथापरम् ।।\nदैवदोपनिविष्टं तु लेख्यं लेख्यं तु कारयेत् ।। २२ ।।\nअन्यमेवाधमर्णास्तु लेख्यं यत्स्मर्यते यदि ।।\nसमुद्रे तु यदा लेख्ये मृताः सर्वे तु तत्स्थिताः ।। २३ ।।\nलिखितं तत्प्रमाणं तु मृतेष्वपि हि साक्षिषु ।।\nसोपध्यं यद्भवेल्लेख्यं दिव्याद्यैस्तत्प्रसाधयेत् ।। २४ ।।\nबलात्कारबलैर्लेख्यैः सत्यश्चेच्छछ्रावणाद्भवेत् ।।\nज्ञापितेनाप्यसिद्धिः स्यात्सिद्धिस्तस्माद्यथा स्मृता ।।\nपैतामहानां रिक्थानां प्रभुः पौत्रोऽपि गायते ।। २५ ।।\nये कूटकारा वसुधाधिपेन भृशं विनेयास्त्रिदशेप्सुना वै ।।\nते कण्टकाः सर्वजनस्य विप्रास्तेषां निषेद्धा नृपतिर्भवेद्वै ।। २६ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु लेख्यलक्षणवर्णनो नाम षइविंशत्युत्तरत्रिशततमो ऽध्यायः ।। ३२६ ।।\n3.327\n।। हंस उवाच ।। ।।\nएकादशविधः साक्षी शास्त्रदृष्टो मनीषिभिः ।।\nकृतः पञ्चविधस्तत्र षड्विधोऽकृत उच्यते ।। १ ।।\nलिखितः स्मारितश्चैव यदृच्छाभिज्ञ एव च ।।\nगूढश्चोत्तरसाक्षी च कृतः पञ्चविधः स्मृतः ।। २ ।।\nग्रामश्च प्राड्विवाकश्च राजा च व्यवहारिणाम् ।।\nकार्येष्वभ्यन्तरो यः स्यादर्थिना प्रहितः सदा ।। ३ ।।\nकुलं कुलविवादेषु षड्विधस्त्वकृतः स्मृतः ।।\nद्वयोर्विवदतोरर्थे द्वयोः सत्सु च साक्षिषु ।।४।।\nपूर्वपक्षो भवेद्यस्य भवेयुस्तस्य साक्षिणः ।।\nआधार्यः पूर्वपक्षस्य यस्मिन्नर्थवशाद्भवेत् ।। ५ ।।\nविवादे साक्षिणस्तत्र प्रष्टव्याः प्रतिवादिनः ।।\nन परेण समुद्दिष्टमुपेयात्साक्षिणं प्रति ।। ६ ।।\nभेदयेत्तु न वान्योन्यं हीयत्येवं समाचरेत् ।।\nसाक्षिद्विष्टो यदि प्रेयाद्गच्छेद्वापि दिगन्तरम् ।। ७ ।।\nतच्चोभयोः प्रमाणं तु प्रमाणे ह्यन्तरा क्रिया ।।\nअनिर्दिष्टस्तु साक्षित्वे स्वयमेवैत्य यो वदेत् ।। ८ ।।\nसूचीत्युक्तः स साक्षी तु न स साक्षित्वमर्हति ।।\nन साक्षी नृपतिः कार्यो न कारुककुशीलवौ ।। ९ ।।\nन श्रोत्रियो न लिङ्गस्थो न सर्वेभ्यो विनिर्गतः ।।\nन व्याधितो न वक्तव्यो न दस्युर्न विकर्मकृत् ।। 3.327.१० ।।\nन वृद्धो न शिशुर्नैको नान्धो न विकलेन्द्रियः ।।\nनार्तो न मत्तो नोन्मत्तो न क्षुत्तृष्णोपपीडितः ।। ११ ।।\nन श्रमार्तो न कामार्तो न क्रुद्धो नापि तस्करः ।।\nनार्थसम्बन्धिनोराप्तो न हायनविचारिणः ।। १२ ।।\nन दृष्टदोषाः कर्तव्या न व्याध्यार्ता न दूषिताः ।।\nस्त्रीणां साक्ष्यं स्त्रियः कुर्युर्द्विजानां सदृशा द्विजाः ।। १३ ।।\nशूद्राश्च साधुशूद्राणां मर्त्यानां मर्त्ययोनयः ।।\nअनुभावी तु यः कश्चित्कुर्यात्साक्ष्यं विवादिनाम् ।। १४ ।।\nअन्तर्वेश्मन्यरण्ये वा शरीरस्य तथात्यये ।।\nस्त्रियोऽपि सम्भवे कार्या बालेन स्थविरेण वा ।। १५ ।।\nशिष्येण बन्धुना वापि दासेन भृतकेन वा ।।\nबालवृद्धातुराणां तु साक्ष्ये तु वदतां मृषा ।।१६।।\nजानीयादधिवाचमुत्सिक्तमनसां तथा ।।\nगृहिणः पुत्रिणो मौलाः शूद्रा विट्क्षत्रयोनयः ।।१७।।\nअत्युक्ताः साक्ष्यमर्हन्ति नये कूटधनापदि ।।\nआप्ताः सर्वेषु वर्णेषु कार्याः कार्येषु साक्षिणः ।।१८।।\nबहुत्वे परिगृह्णीयात्साक्षित्वे वेतनाधिपम् ।।\nसमेषु त्वगुणोत्कृष्टं गुणित्वे वै द्विजोत्तमान् ।।१९।।\nसमक्षदर्शनात्साक्ष्यं श्रवणाच्चैव सिध्यति ।।\nतत्र सत्यं ब्रुवन्साक्षी धर्मार्थाभ्यां न हीयते ।। 3.327.२० ।।\nसाक्षी दृष्टश्रुतादन्यद्विब्रुवन्नरकं व्रजेत् ।।\nपृष्टानि बद्धोऽपि वदेद्यथा दृष्टं यथाश्रुतम् ।। २१ ।।\nएको लुब्धस्त्वसाक्षी स्याद्बहवोऽपि न वा क्वचित् ।।\nस्वभावेनैव यद्ब्रूयुस्तद्ग्राह्यं व्यावहारिकम् ।। २२।।\nन जातु साक्षिणः प्राप्तानर्थिप्रत्यर्थिसन्निधौ ।।\nप्राड्विवाको नियुंजीत विधिनानेन सान्त्वयन् ।। २३ ।।\nयत्तयोरनयोर्वेत्थ कार्येऽस्मिंश्चेष्टितेऽपि वा ।।\nतद् ब्रूत सर्वं सत्येन युष्माकं ह्यत्र साक्षितम् ।। २४ ।।\nदेवब्राह्मणसान्निध्ये साक्ष्यं पृच्छेत्ततो द्विजाः ।।\nउदङ्मुखः प्राङ्मुखो वा पूर्वाह्णे वै शुचिः शुचीन् ।। २५ ।।\nब्रूहीति ब्राह्मणं पृच्छेत्सत्यं ब्रूहीति पार्थिवम् ।।\nगोबीजकाञ्चनैर्वैश्यं शूद्रं सर्वैस्तु पातकैः ।। २६ ।।\nब्रह्मणे च स्मृता लोका ये च स्त्रीबाल घातिनः ।।\nमित्रद्रुहः कृतघ्नस्य तत्ते स्युर्ब्रुवतां मृषा ।। २७ ।।\nजन्मप्रभृति यत्किञ्चित्किञ्चित्पुण्यं त्वया कृतम् ।।\nतत्सर्वं तस्य जानीहि यं पराजयसे मृषा ।। २८ ।।\nनग्नो मुण्डः कपाली च भिक्षार्थी क्षुत्पिपासितः ।।\nअन्धः शत्रुगृहं गच्छेद्यत्साक्ष्यमनृतं वदेत् ।। २९ ।।\nएतांस्तु दोषान्वीक्ष्य त्वं सर्वाननृतभाषणात् ।।\nयथाश्रुतं यथादृष्टं सर्वमेवाञ्जसा वद ।। 3.327.३० ।।\nसत्यं साक्ष्यं ब्रुवन्साक्षी लोकान्प्राप्नोत्यनुत्तमान् ।।\nइह वानुत्तमां कीर्तिं वाग्येषां ब्रह्मपूजिता ।। ३१ ।।\nमन्यन्ते वै पापकृतो न कश्चित्पश्यतीति नः ।।\nतांश्च देवाः प्रपश्यन्ति स्वस्यैवान्तरपूरुषः ।। ३२ .।।\nआदित्यचन्द्रावनलानिलौ च द्यौर्भूमिरापो हृदयं यमश्च ।।\nअहश्च रात्रिश्च उभे च सन्ध्ये धर्मश्च जानाति नरस्य वृत्तम् ।। ३३ ।।\nइति श्रीविष्णुधर्मोत्तरे तृतीयखण्डे मा० वज्रसंवादे मुनीन्प्रति हंसगीतासु साक्षिनिर्णयो नाम सप्तविंशत्युत्तरत्रिशत तमोऽध्यायः ।।३२७।।\n3.328\nहंस उवाच ।।\nपौरुषो निर्णयः प्रोक्तो दिव्यं वक्ष्याम्यतः परम् ।।\nअसाक्षिकेषु त्वर्थेषु मिथो विवदमानयोः ।। १ ।।\nराजद्रोहाभिशापेषु साहसेषु तथैव च ।।\nविवादे तत्त्वतः सत्यं शपथेनापि लम्भयेत् ।। २ ।।\nमहर्षिभिश्च देवैश्च कार्यार्थं शपथाः कृताः ।।\nवसिष्ठोऽदत्त शपथं समये जवने नृपे ।। ३ ।।\nन मृषा शपथं कुर्यात्स्वल्पेऽप्यर्थे नरो बुधः ।।\nवृथा हि शपथं कुर्वन्प्रेत्य चेह च नश्यति ।। ४ ।।\nस्थावरेषु तु दिव्यानि वर्जनीयानि पार्थिवैः ।।\nलिखितेन तथा भुक्त्या तेषां भवति साधनम् ।। ५ ।।\nकोशं धटं विषं चाग्निमुदकं तप्तमाषकम् ।।\nफालं च तण्डुलं चैव दिव्यान्यष्टौ विदुर्बुधाः ।। ६ ।।\nकोशवर्जन्तु दिव्यानि सशिरस्कानि दापयेत् ।।\nअशिरस्कः स्मृतः कोशः कालान्तरविभावनात ।। ७ ।।\nअशिरस्कानि दिव्यानि राज्ञा कण्टकशोधनैः ।।\nराज्ञा सर्वाणि देयानि स्वयं च परिमार्गिणा ।। ।। ८ ।।\nलोभान्मोहाद्भयाद्वापि भिद्यन्ते साक्षिणः परैः ।।\nअज्ञानाद्बालभावाच्च भेदे धर्मो व्यवस्थितः ।। ९ ।।\nसर्वद्रव्येषु कनकं मूल्यं तु परिकल्पयेत् ।।\nमाषकेण सुवर्णस्य ..........काल्यमसुखे द्विजम् ।। 3.328.१० ।।\nसत्यं वदामीति शपेन्नान्यत्किञ्चन पार्थिव ।।\nशस्त्रमादाय वक्तव्यं क्षत्त्रियेण तथैव च ।। ११ ।।\nधेनुं संस्पृशता सत्यं वाच्यं वैश्येन वै द्विजाः ।।\nशूद्रः कुर्वीत शपथं तथा सर्वैस्तु पातकैः ।। १२ ।।\nकृष्णलेन सुवर्णस्य तिलवृद्ध्या तु शापयेत् ।।\nशूद्रान्न शापयेद्राजा कदाचिदपि वै द्विजाः ।।१३ ।।\nविप्रवर्जं तथा कोशं वर्णिनां दापयेन्नृपः ।।\nसुवर्णमाषकादूर्ध्वमर्वागष्टभ्य एव च ।। १४ ।।\nविप्रवर्जं तु विप्रोऽपि वर्णिनां पूरसंयुतम् ।।\nकोशस्थाने तु शपथं कारयेदविधारयन् ।। १५ ।।\nअतः परं तु दिव्यानां कुर्यादन्यतमं नरः ।।\nयथा तथा महीपालः शृणुध्वं गदतो मम ।। १६ ।।\nन शीते तु धटं देयमुष्णकाले हुताशनम् ।।\nवर्णिनां न तथा फालं तण्डुलं मुखरोगिणाम् ।। १७ ।।\nश्वासकासार्दितानां च ब्राह्मणानां च नो विषम् ।।\nतप्तमाषकमर्हन्ति सर्वे वर्णा निरत्ययम् ।। १८ ।।\nन व्याधिमरकाक्रान्ते देशे कोशं तु पातयेत् ।।\nमन्त्रैरस्वरदिव्यानि सञ्चयन्तीह मानवाः ।।१९।।\nप्रतिमन्त्रविदः स्तम्भनानां विनाशने ।।\nनियुञ्जीत नरेन्द्रोपि निभृतां धनवत्सलाम् ।। 3.328.२० ।।\nदिव्यानां स्तम्भकं ज्ञात्वा पापान्नित्यं महीपतिः ।।\nविवासयेत्स्वकाद्राष्ट्रात्ते हि लोकस्य कण्टकाः ।। २१ ।।\nतेषामन्वेषणे यत्नं राजा नित्यं समाचरेत् ।।\nते हि पापसमाचारास्तस्करेभ्योपि तस्कराः ।। २२ ।।\nदृग्दृष्टिदोषात्स्वल्पेपि दिव्येषु विनियोजयेत् ।।\nमहत्स्वपि न चार्थेषु धर्मज्ञान्धर्मवत्सलान् ।। २३ ।।\nज्ञात्वा धर्मिष्ठतां राजा पुरुषस्स विचक्षणः ।।\nस्वल्पे वाप्यथ वास्वल्पे शपथे तान्नियोजयेत् ।। २४ ।।\nन मिथ्यावचनं येषां जन्मप्रभृति विद्यते ।।\nश्रद्दध्यात्पार्थिवस्तेषां वचने धर्मदर्शिनाम् ।।२५ ।।\nअत्यन्तोपहताः पापा नास्तिका भिन्नसेतवः ।।\nदिव्यान्यर्हंति सर्वाणि स्वल्पदोषा अपि द्विजाः ।। २६ ।।\nआदौ भूमिं परीक्षेत धटस्यार्थे विचक्षणः ।।\nइन्द्रस्थाने सभायां वा दिग्भागे पूर्वदक्षिणे ।। २७ ।।\nधटं निवेशयेत्तत्र सुसमायां तथा भुवि ।।\nयज्ञियस्य तु वृक्षस्य कर्तव्यं मण्डपद्वयम् ।। २८ ।।\nमण्डपस्य प्रमाणं तु सप्तहस्तं प्रकीर्तितम् ।।\nद्वौ हस्तौ निखनेत्काष्ठं दृश्यं स्याद्धस्तपञ्चकम् ।। २९ ।।\nअन्तरञ्च तयोः कार्यं तथा हस्तचतुष्टयम् ।।\nमण्डपोपरि काष्ठं च दृढं कुर्याद्विचक्षणः ।। 3.328.३० ।।\nचतुर्हस्तं तुलाकाष्ठं त्वव्रणं कारयेत्स्थिरम् ।।\nखदिरार्जुनवृक्षाणां शिंशिपासालजं तथा ।। ३१ ।।\nतुलाकाष्ठं तु कर्तव्यं तथा वै शिक्यकद्वयम् ।।\nप्राङ्मुखो निश्चलः कार्यः शुचौ देशे धटस्तथा ।। ३२ ।।\nवणिक्सुवर्णकारौ च कुलालः कांस्यकारकः ।।\nतुलाधरे धटः कार्यो रिपौ मित्रे तथा समः ।। ३३ ।।\nश्रावयेत्प्राड्विवाकोपि तुलाधारं विचक्षणः ।।\nब्रह्मघ्नो ये स्मृता लोका ये च स्त्रीबालघातिनाम् ।। ३४ ।।\nतुलाधरस्य ते लोकास्तुलां धारयतो मृषा ।।\nएकस्मिँस्तोलयेच्छिक्ये स्नातं सूपोषितं नरम् ।। ३५ ।।\nद्वितीये मृत्तिकां शुभ्रां गौरीं तु तुलयेद्बुधः ।।\nइष्टकाभस्मपाषाणकपालास्थीनि वर्जयेत् ।। ३६ ।।\nतुलयित्वा ततः पूर्वं तस्मात्तमवतारयेत् ।।\nमूर्ध्नि पत्रं ततस्तस्य न्यस्तपत्रं निवेशयेत् ।। ३७ ।।\nमन्त्रश्चायं पुरा प्रोक्तः स्वयमेव स्वयम्भुवा ।।\nब्रह्मणस्त्वं सुता देवि तुलानाम्नीति कथ्यसे ।। ३८ ।।\nतुकारो गौरवो नित्यं लकारो लघुनि स्मृतः ।।\nगुरुलाघवसंयोगात्तुला तेन निगद्यसे ।। ३९ ।।\nसंशयान्मोचय स्वैनं चाभिशस्तं नरं शुभे ।।\nभूय आरोपयेत्तं तु नरं तस्यां सपत्रकम् ।। 3.328.४० ।।\nतुलितो यदि वर्धेत शुभो भवति धर्मतः ।।\nहीयमाने न शुद्धः स्यादिति धर्मविदो विदुः ।। ४१ ।।\nशिक्यच्छेदे तुलाभङ्गे पुनरारोपयेन्नरम् ।।\nतथा निःसंशयं ज्ञानं भवतीति विनिश्चयः ।। ४२ ।।\nअग्नेर्विधिं प्रवक्ष्यामि शृणुध्वं गदतो मम ।।\nसप्तमण्डलकान्कुर्याद्देवब्राह्मणसन्निधौ ।। ४३ ।।\nप्रत्यक्षं कारयेद्दिव्यं राज्ञो वाधिकृतस्य वा ।।\nब्राह्मणानां श्रुतवतां प्रकृतीनां तथैव च ।। ४४ ।।\nपश्चिमे मण्डले तिष्ठेत्प्राङ्मुखः प्राञ्जलिः शुचिः ।।\nचरतुरस्रे यथा अस्मिन्कृत्वा चैव समौ करौ ।। ४५ ।।\nलक्षयेयुः क्षतादीनि हस्तयोस्तस्य कारिणः ।।\nसप्ताश्वत्थस्य पत्राणि बध्नीयुः करयोस्ततः ।। ४६ ।।\nनवेन सितसूत्रेण कार्पासेन द्विजोत्तमाः ।।\nततस्तु सुसमं कृत्वा अङ्गुलं त्वेकमायसम् ।।४७।।\nपिण्डं हुताशसन्तप्तं पञ्चाशत्पलिकं दृढम् ।।\nआदौ पूजां हुताशस्य कारयेद्वसुधाधिपः ।।४८।।\nरक्तचन्दनधूमाभ्यां रक्तपुष्पैस्तथैव च ।।\nअभिशस्तस्य मन्त्रं च बध्नीयात्तस्य मूर्धनि ।। ४९ ।।\nमन्त्रेणानेन संयुक्तं ब्राह्मणाभिहितेन तु ।।\nत्वमग्ने वेदाश्चत्वारस्त्वं च यज्ञेषु हूयसे।।3.328.५०।।\nत्वं मुखं सर्वदेवानां त्वं मुखं ब्रह्मवादिनाम्।।\nजठरस्थोपि भूतानां त्वं च वेत्सि शुभाशुभम्।।\nपापेषु दर्शयात्मानमर्चिष्मान्भव पावक ।। ५१ ।।\nअथ वा शुद्धभावेषु शीतो भव महाबल ।।\nततोभिशस्तः शनकैर्मण्डलानि परिक्रमेत् ।। ५२ ।।\nपरिक्रम्य शनैर्जह्याल्लोहपिण्डं तथा क्षितौ ।।\nविमुक्तहस्तं तं पश्चात्कारयेद्व्रीहिमर्द्दनम् ।। ५३ ।।\nनिर्विकारौ करौ दृष्ट्वा शुद्धो भवति धर्मतः ।।\nभयाद्वा पातयेद्यस्तु दग्धो वा न विभाव्यते ।।५४।।\nपुनस्तु चाहरेल्लोहं विधिरेष प्रकीर्तितः ।।\nतोयस्याथ प्रवक्ष्यामि विधिं   धर्म्यं सनातनम् ।। ५५ ।।\nशैवालनक्रमत्स्याद्यैर्वर्जिते स्थावरे जले ।।\nधर्मस्थूणा तत्र कार्या पुरुषं धर्मवत्सलम् ।। ५६ ।।\nनाभिदघ्नोदकस्थस्य गृहीत्वोत्तं समाविशेत् ।।\nमध्यमेनाथ धनुषा मध्यस्थः पुरुषोऽपरः ।। ५७।।\nइषुमोक्षं तदा कुर्याद्देशे तृणविवर्जिते ।।\nशरमोक्षे समे काले निमज्जेत्पुरुषोप्यसौ ।। ५८ ।।\nमूर्ध्नि विन्यस्तपत्रस्तु पेत्रै चैतान्निवेशयेत् ।।\nआदिदेवोऽसि देवानां शौचस्याप्यायनं परम् ।। ५९ ।।\nपञ्चानां लोकपालानां त्वं वरिष्ठं जगत्पते ।।\nत्रायस्वैनं नरं पापात्पश्यसि त्वं शुभाशुभम ।। 3.328.६० ।।\nअन्तश्चरसि भूतानां सर्वेषां मोक्षवत्स्थितः ।।\nइषुप्रक्षेपणस्थानाद्युवा च बलवान्नरः ।।। ।। ६१ ।।\nधावन्स परया शक्त्या शरं तत्समुपातयेत् ।।\nआगते तु शरग्राहे तोयस्थश्चेन्न दृश्यते ।। ६२ ।।\nशुद्धो भवति धर्मेण यश्चाप्यङ्गं न दर्शयेत् ।।\nविषस्यातः प्रवक्ष्यामि विधिं धर्म्यं सनातनम् ।।६३।।\nशृङ्गिणो वत्सनाभस्य हिमशैलोद्भवस्य च।।\nयवास्सप्त प्रदातव्या अथ वा यद्घृताप्लुताः ।। ६४ ।।\nमूर्ध्नि विन्यस्तपत्रस्य पत्रे चैतन्निवेशयेत् ।।\nत्वं विष ब्रह्मणः पुत्रः सत्ये धर्मे व्यवस्थितः । ६५ ।।\nत्रायस्वैनं नरं पापात्सत्येनास्य भवामृतम् ।।\nयेन वेगैर्विना जीर्णं छर्दिमूर्च्छाविवर्जितम्।। ६६ ।।\nतं तु शुद्धं विजानीयादिति धर्मविदो विदुः ।।\nतण्डुलानां प्रवक्ष्यामि विधिं धर्म्यं सनातनम् ।। ६७ ।।\nचौर्ये तु तण्डुला देया न चान्यत्र कथंचन ।।\nतण्डुलानुदके सिक्त्वा रात्रौ तत्रैव स्थापयेत ।। ६८ ।।।\nतण्डुलान्कारयेच्छुद्धाञ्शालीनां पृथिवीपतिः ।।\nमृन्मयं भाजनं कृत्वा सवितुः पुरतः स्थितः ।। ६९ ।।\nतण्डुलान्मंत्रयेच्शुद्धान्मंत्रेणानेन धर्मतः ।।\nदीयते सत्त्वधर्मज्ञैर्मानुषाणां विशोधनम् ।।3.328.७०।।\nततस्तण्डुल सत्येन धर्मतस्त्रातुमर्हसि ।।\nप्रभाते कारयेदेव भक्षणाय न संशयः ।।७१।।\nत्रिविधः प्राङ्मुखस्येह पत्रे निष्ठीवयेत्ततः ।।\nपिप्पलस्याथ भूर्जस्य न त्वन्यस्य कथंचन ।। ७२ ।।\nशोणितं दृश्यते यस्य तमशुद्धं विनिर्दिशेत् ।।\nअथातः संप्रक्ष्यामि तप्तमाषकनिर्णयम् ।। ७३ ।।\nकारयेदायसं पात्रं ताम्रं वा षोडशाङ्गुलम् ।।\nचतुरङ्गुलखातं तु मृन्मयं वापि कारयेत् ।। ।। ७४ ।।\nपूरयेद्घृततैलाभ्यां पलैर्विंशतिभिस्ततः ।।\nसुतप्ते निक्षिपेत्तत्र सुवर्णस्य तु माषकम् ।। ७५ ।।\nवह्न्यक्तं विन्यसेन्मन्त्रमभिशस्तस्य मूर्धनि ।।\nअङ्गुष्ठाङ्गुलियोगेन तप्तमाषं समुद्धरेत् ।। ७६ ।।\nशुद्धं ज्ञेयमदग्धं तु विस्फोटादिविवर्जितम् ।।\nफालशुद्धिं प्रवक्ष्यामि शृणुध्वं द्विजपुङ्गवाः ।। ७७ ।।\nआयसं द्वादशपलं घटितं फालमुच्यते ।।\nअष्टाङ्गुलं समं दीर्घं चतुरंगुलविस्तृतम् ।। ७८ ।।\nवह्न्यक्तं विन्यसेत्पत्रमभिशस्तस्य मूर्धनि ।।\nत्रिः परावर्तयेज्जिह्वां लिहतस्सार्धमङ्गुलम् ।। ७९ ।।\nगवां क्षीरं प्रदातव्यं जिह्वाशोधनमुत्तमम् ।।\nजिह्वापरीक्षणं कुर्याद्दग्धां चेन्न विभाव्यते।।3.328.८०।।\nतं विशुद्धं विजानीयाद्विशुद्धं चैव मोक्षयेत् ।।\nकोषस्याथ प्रवक्ष्यामि विधिं धर्म्यं सनातनम् ।। ८१ ।।\nयोयो यां देवताभक्तः पाययेत्तस्य तूत्तरम् ।।\nसमभक्तं तु देवानामादित्यस्यैव कारयेत्।।८२।।\nउग्राणामपि देवानां वधस्यैव तु दापयेत् ।।\nसर्वेषामेव देवानां स्नापयेदायुधं स्वकम् ।।८३।।\nस्नानोदकं वा सकलमाहरेत विचक्षणः ।।\nउन्मुखं करणं कृत्वा पाययेत्प्रसृतित्रयम् ।।८४।।\nइदं मया नैव कृतं कृतं वाप्यथ शायिना।।८५।।\nपीते तु कोशे पुरुषस्य दृष्टा देवोपघातं नृपसंभवं वा ।।\nत्रिःसप्तरात्रांतरतो नृपेण भृशं विनेयः पुरुषः स विप्राः।।८६।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु दिव्यप्रमाणनिरूपणं नामाष्टाविंशत्युत्तरत्रिशततमोऽध्यायः ।। ।। ३२८ ।।\n3.229\nहंस उवाच ।।\nएका द्वे च तथा तिस्रश्चतस्रश्च यथाक्रमम् ।।\nशूद्रविट्क्षत्रविप्राणां भार्याः प्रोक्ता मनीषिभिः ।। १ ।।\nशूद्रैव भार्या शूद्रस्य सा च स्वा च विशः स्मृते ।।\nते च स्वा च तथा राज्ञस्ताश्च स्वा चाग्रजन्मनः ।। २ ।।\nन विवर्णा भवेद्भार्या कदाचिदपि कस्यचित् ।।\nसवर्णैव भवेज्ज्येष्ठा असवर्णासु सत्स्वपि ।। ३ ।।\nअष्टौ विवाहा निर्दिष्टास्तेषां वक्ष्यामि लक्षणम् ।।\nआहूय दानाद्ब्राह्मस्तु ऋत्विजैर्दैव उच्यते ।। ।। ४ ।।\nगोयुगग्रहणादार्षः प्राजापत्योर्थिते तथा ।।\nआसुरो द्रविणादानाद्गान्धर्वस्तु मताद्द्वयोः ।। ९ ।।\nराक्षसो युद्धहरणात्पैशाचः कन्यकाच्छलात्  ।।\nप्राजापत्यस्तथा दैवो ब्राह्मश्चापि शुभास्त्रयः ।। ६ ।।\nगान्धर्वो राक्षसश्चैव मध्यमौ परिकीर्तितौ ।।\nआसुरश्चैव पैशाच आर्षश्चैव तथाधमः ।।। ।। ७ ।।\nन ते कार्याः प्रयत्नेन कदाचिदपि केनचित् ।।\nआसुरस्य तथार्षस्य विशेषो नैव विद्यते ।। ८ ।।\nशुक्लमेव ततो ज्ञेयमल्पं वा यदि वा बहु।।\nप्राणिविक्रयिणः सर्वे नरकं यान्ति मानवाः।।।।\nविशेषेण च यः पुत्रं विक्रीणाति स्वकं नरः ।।\nनरके वसतिं तस्य बहूनब्दगणान्विदुः ।। 3.329.१०।।\nमृते भर्तरि या कन्या केवलं हस्तदूषिता ।।\nसा चेदक्षतयोनिः स्यात्पुनः संस्कारमर्हति ।। ११।।\nइत्येवं केचिदिच्छन्ति न तन्मम मतं द्विजाः ।।।।\nसप्तमे हि पदे वृत्ते नान्यमर्हति सा पतिम्।।१२।।\nवाचा दत्ता तु या कन्या मन्त्रैश्चैव न संस्कृता।।\nअन्यस्य सा भवेद्देया सति भर्तरि दोषिणी।।३।।\nनष्टे मृते प्रव्रजिते क्लीबेऽथ पतिते पतौ।।\nपञ्चस्वापत्सु नारीणां पतिरन्यो विधीयते।।१४।।\nपितापितामहो भ्राता सकुल्यो जननी तथा ।।\nकन्याप्रदः पूर्वनाशे प्रकृतिस्थः परः परः ।। १५ ।।\nयस्तु दोषमनाख्याय कन्यकां संप्रयच्छति ।।\nस राज्ञा द्विशतं दत्त्वा बिभृयात्तां च कन्यकाम् ।।१६ ।।\nअदुष्टामथ यो दुष्टां ब्रूयाद्दोषेण मानवः ।।\nप्रथमं साहसं तस्य राजा दण्डं प्रकल्पयेत् ।। १७ ।।\nयस्तु दोषवतीं पत्नीं सम्यक्त्वेनानुवर्त्तते ।।\nदण्डयित्वा स्वशक्त्या तं समे पथि निवेशयेत्।।१८।।\nभर्तारं लङ्घयेद्या तु स्त्री ज्ञातिबलदर्पिता।।\nतां श्वभिः खादयेद्राजा संस्थाने वध्यघातिनाम्।।१९।।\nभार्याया व्यभिचारिण्या परित्यागो विधीयते ।। 3.329.२० ।।\nहीनवर्णगमे चास्या वधमुक्तं मनीषिभिः ।।\nभर्त्रनुज्ञां विना राजा स्त्रीणां च प्रभवेत् क्वचित् ।। २१ ।।\nअशक्तभर्तृकां नारीं शासयेत्तदनुज्ञया ।।\nयोन्यस्मै कन्यकां दत्त्वा भूयोन्यस्मै प्रयच्छति ।। २२ ।।\nवित्तस्यांशं तुरीयं तु तं राजा दण्डयेन्नरम् ।।\nभर्तृदोषे समुत्पन्ने न सा दण्डमवाप्नुयात् ।। २३ ।।\nयस्तु न व्रजते भार्यामृतुकाले नराधमः ।।\nऋतावृतौ भवेद्दंड्यः स सुवर्णस्य माषकम् ।। २४ ।।\nआहूयमाना या भार्या भर्तारं न व्रजेदृतौ ।।\nविवास्या सा भवेद्भर्त्रा दोषं व्याख्याप्य मातरम् ।।२५ ।।\nयस्त्यजेच्च तथा भार्यामदुष्टां पुरुषाधमः ।।\nस सुवर्णं भवेद्दंड्यो बिभृयात्तां तथा पुनः ।। २६ ।।\nविषमं परिणीतासु वर्तते यस्तु मानवः ।।\nसवर्णासु भवेद्दण्ड्यः सुवर्णं स महीक्षिता ।। २७ ।।\nत्रीणि वर्षाण्युपासीत कुमार्यृतुमती सती ।।\nउक्तकालात्परं कन्या विन्देत सदृशं पतिम् ।। २८ ।।\nअलङ्कारं नाददीत पित्र्यं कन्या स्वयं वरात् ।।\nमातृकं भ्रातृदत्तं वा स्तेयं वा स्याद्धि तं हरेत् ।। २९ ।।\nकन्यान्तु चेदृतुमतीं पुरुषो न दद्याच्छक्तोपि न द्विजवरश्च स दण्डनीयः।।\nस्वाम्यं न तां प्रति च तस्य भवेत्कदाचित्पुत्रीमृतौ न ददतो न पुनर्द्विजत्वम।।3.329.३०।।\nइति श्रीविष्णुधर्मोत्तरे तृतीय खण्डे मार्कण्डेयवज्रसंवादे मुनीन्प्रति हंसगीतासु विवाहधर्मनिरूपणो नामैकोनत्रिंशदुत्तरत्रिशततमोऽध्यायः ।। ३२९ ।।\n3.330\n।। हंस उवाच ।। ।।\nऔरसः पुत्रिकापुत्रः क्षेत्रजश्च तथा परः ।।\nपौनर्भवश्च कानीनः सहोढश्च तथा सुतः ।। १ ।।\nगूढोत्पन्नो दत्तकश्च क्रीतश्चैव तथा परः ।।\nअपविद्धस्तूपगतः शूद्रापुत्रस्तथैव च ।। २ ।।\nएते द्वादश वै पुत्रास्तेषां वक्ष्यामि लक्षणम् ।।\nसंस्कृतायां स्वयं जातः पुत्र औरस उच्यते ।। ३ ।।\nअस्यामुत्पद्यते पुत्रो यः स मे भविता सुतः ।।\nएषा दत्तापि या पित्रा पुत्रिका सा निगद्यते ।। ४ ।।\nविना वचनदत्तापि भ्रातृहीना तु पुत्रिका ।।।\nतत्पुत्रः पुत्रिकापुत्रो द्वितीयः परिकीर्तितः ।। ५ ।।\nदेवराद्वा सगोत्राद्वा ब्राह्मणाद्वा विचक्षणात् ।।\nनियोगोत्पादितः पुत्रः क्षेत्रजः परिकीर्तितः ।।६।।।\nस्वैरिणी या पतिं हित्वा कामतोन्यं समाश्रयेत् ।।\nपौनर्भवस्तु तत्पुत्रः चतुर्थः परिकीर्तितः ।। ७ ।।\nअसंस्कृतायामुत्पन्नः कानीनो भर्तुरेव सः ।।\nगर्भिणी या संस्क्रियते सहोढस्तत्सुतो मतः ।। ८ ।।\nगृहे च गूढमुत्पन्नो गृहोत्पन्नः प्रकीर्तितः ।।\nतस्यां सकाशात्क्रीतश्च क्रीतपुत्रो निगद्यते ।।\nताभ्यां चैवापविद्धस्तु त्वपविद्धस्तु स स्मृतः ।।९।।\nविधृतो येन यस्यासौ पुत्रत्वेन निगद्यते ।।\nस्वयं यश्चाभ्युपगतः पुत्रत्वे द्विजसत्तमाः।।3.330.१०।।\nआदौ तु पुत्रिकापुत्रः पश्चाज्जातस्त्वथौरसः ।।\nऔरसेन समांशस्तु तत्र स्यात्पुत्रिकासुतः।।११।।\nजाते तु पुत्रिकापुत्रे क्षेत्रजोत्पादनं वृथा ।।\nसमाः समांशिनो ज्ञेया यादृशास्तादृशाः सुताः ।।१२।।\nप्रतिलोमभवाः पुत्रा न तु रिक्थस्य भागिनः ।।\nधनभाग्भरणं तेषां कर्मणा कर्तुमर्हति ।। १३ ।।\nतदपत्याः   पितृवधे भागिनः परिकीर्तिताः ।।\nपैतामहेन ते वित्ते स्वाम्यमर्हति केनचित् ।। १४ ।।\nजडान्धबधिरोन्मत्ता भर्तव्यास्तु निरंशकाः ।।\nतेषाम्रिमृक्थहराः पुत्रा धने पैतामहे सुताः।।१५।।\nपतितानां न भागोस्ति तत्सुतानां च धर्मतः ।।\nकर्मणः प्राक्समुत्पन्नाः पतनीयस्य ये सुताः।।१६।।\nतेषाम्रिक्थं प्रदातव्यं न तु ते पतिताः स्मृताः।।\nप्रायश्चित्ते तथा चीर्णे पतितो भागमर्हति।।१७।।\nतत्पुत्रोऽपि तथा विप्रा नात्र कार्या विचारणा ।।\nपिता चेद्विभजेत्पुत्रान्स्वेच्छा तस्य स्वके धने ।। १८ ।।\nपैतामहे त्वस्वतन्त्रः पिता भवति धर्मतः ।।\nपितामहार्जिते वित्ते पितुः पुत्रस्य चोभयोः ।। १९ ।।\nस्वाम्यन्तु सदृशं ज्ञेयं पुत्रश्चेद्गुणवान्भवेत् ।।\nपितुरूर्ध्वं विभजतां माताप्यंशं सुसंहरेत् ।। 3.330.२० ।।\nसवर्णास्तु सुताः सर्वे तथा ज्ञेयाः समांशिनः ।।\nज्येष्ठस्य किञ्चिदधिकं दातव्यं नात्र संशयः ।। २१ ।।\nब्रह्मदेवासुतस्यापि तौ हि मान्यतमौ समौ ।।\nपैशाचाऽसुरयोर्जातौ यथा पौनर्भवस्तथा ।। २२ ।।\nचतस्रस्तु यदा भार्या भवन्ति ब्राह्मणस्य तु ।।\nतासां पुत्रेषु दायं यत्तद्वित्तं विभजेन्नृपः ।। २३ ।।\nचतुरोंशान्हरेद्विप्रस्त्रीनंशान्क्षत्रियासुतः ।।\nवैश्यापुत्रो हरेद्द्व्यंशमंशं शूद्रासुतो हरेत् ।। २४ ।।\nब्राह्मणौ यदि पुत्रौ द्वौ चैकः शूद्रासुतो भवेत् ।।\nनवधा ब्राह्मणधनं विभज्यमिति निश्चयः ।। २५ ।।\nअष्टौ ब्राह्मणयोर्भागाः शूद्रस्य नवमो भवेत् ।।\nद्वौ विज्ञेयौ सुतौ स्यातामेकश्च ब्राह्मणीसुतः ।। २६ ।।\nब्राह्मणस्वं तथा षोढा विभज्यमिति निश्चयः ।।\nद्वावंशौ शूद्रयोर्देयौ चतुरोंशा हि वै द्विजाः ।। २७ ।।\nअनेनैवानुसारेण सर्वत्रैवांशकल्पना ।।\nअसवर्णासु जातानां कर्तव्या पृथिवीक्षिता ।। २८ ।।\nषोढा तत्क्षत्त्रियधनं कर्तव्यमिति निश्चयः ।।\nक्षत्त्रियायां ततः पुत्रा वित्ततोंशत्रयं हरेत् ।। २९ ।।\nवैश्यापुत्रो हरेद्द्व्यंशमंशं शूद्रासुतो हरेत् ।।\nवैश्यास्वं तु त्रिधा कार्यं शृणु तत्रापि कल्पना ।। 3.330.३० ।।\nवैश्यापुत्रो हरेद्व्यंशमंशं शूद्रासुतो हरेत् ।।\nअपुत्रस्य तु दौहित्रो रिक्थमर्हति धर्मतः।।३१।।\nदौहित्रस्याप्यभावे तु दुहितापि धनं हरेत्।।\nतदभावे तदा भार्या तदभावे सहोदरः ।।\nतस्याप्यभावे जननी तदभावे पिता हरेत् ।।\nभ्रातरस्तदभावे तु भ्रातृपुत्रस्ततो हरेत् ।। ३२ ।।\nसहोदरभ्रातृसुतो विद्यमाने कथंचन ।।\nनान्यभ्रातृभवो भ्राता प्राप्नुयादिति निश्चयः ।। ३३ ।।\nअन्यभ्रातृभवभ्रातुः पुत्रो यत्र व्यवस्थितः ।।\nपितृव्यभ्रातृपुत्रस्तु नैव तत्र धनं हरेत् ।। ३४ ।।\nअनन्तरं सपिण्डाद्यस्तस्यतस्य धनं हरेत् ।।\nतदभावे सकुल्यस्य तदभावे गुरोर्भवेत् ।। ३५ ।।\nशिष्यस्य तदभावे तु द्विजानां तदभावतः ।।\nत्रैविद्याः समया दान्तास्तस्य वित्तस्य भागिनः ।। ३६ ।।\nब्राह्मणस्वमनाहार्यं पार्थिवानां सदा भवेत् ।।\nइतरेषान्तु वर्णानां सर्वाभावे हरेन्नृपः ।।३७।।\nपुत्रौ तु विवदेयातां द्वाभ्यां जातौ स्त्रिया धने ।।\nतयोर्यद्यस्य पित्र्यं स्यात्तत्संगृह्णीत नेतरः ।।३८।।\nमातृकं यद्भवेद्वित्तं कुमारीणां तु तद्भवेत् ।।\nतदभावे तु सोढानां सुतानां तदभावतः ।। ३९ ।।\nअध्यग्न्यध्यावनिकं दत्तं च प्रीतिकर्मणा ।।\nभ्रातृमातृपितृप्राप्ते षड्विधं स्त्रीधनं स्मृतम् ।। 3.330.४० ।।\nब्राह्मदैवार्षगान्धर्वप्राजापत्येषु यद्द्वयम् ।।\nअप्रजायामतीतायां भर्तुरेव तदिष्यते ।।४१।।\nयथान्येषु पितृगामि . . . धनानि  . . . भवेत् ।।\nपत्यौ जीवति यः स्त्रीभिरलङ्कारो धृतो भवेत्।।४२।।\nन तं भजेरन्दायादा भजमानाः पतन्ति ते ।।\nभ्रातृणामेकजातानां यद्येकः पुत्रवान्भवेत् ।। ४३ ।।\nसर्वे ते तेन पुत्रेण पुत्रवन्त इति श्रुतिः ।।\nसर्वासामेकपत्नीनामेका चेत्पुत्रिणी भवेत् ।। ४४ ।।\nपुत्रवत्यस्तु तास्सर्वास्तेन पुत्रेण कीर्तिताः ।।\nअनुपघ्नं पितृद्रव्यं श्रमेण यदुपार्जितम् ।। ४५ ।।\nस्वयमीहितलब्धं तं नाकामो दातुमर्हति ।।\nयेषां ज्येष्ठः कनिष्ठो वा हीयेतांशप्रदानतः ।। ४६ ।।\nम्रियेतान्यतरो वाऽपि तस्य भागो न नुलुप्यते ।।\nसोदर्या विभजेरंस्तं समेत्य सहिताः समम् ।। ४७ ।।\nभ्रातरो ये च संसृष्टा भगिन्यश्च सजातयः ।।\nविभक्ते तु धने जाताः पित्र्यमेव धनं हरेत् ।। ४८ ।।\nविभक्तैर्वास्य दातव्यमंशमंशानुरूपतः ।।\nस्वभागस्यानुसारेण दत्त्वा भागं यथाक्रमम् ।। ४९ ।।\nअसंस्कृतास्तु संस्कार्या विभक्तैः कन्यकास्तथा ।।\nप्रविभागे कृते यत्र पश्चाछिष्येत वै धनम् ।। 3.330.५० ।।\nपूर्वोक्तेनानुसारेण विभागं तत्र कारयेत् ।।\nवस्त्रं पत्रमलङ्कारं कृतान्नमुदवकं स्त्रियः ।। ५१ ।।\nयोगक्षेमप्रचारे च न विभज्यं च पुस्तकम् ।।\nरिक्थग्राही ऋणं दद्यात्पिण्डं दद्यात्स एव तु ।। ५२ ।।\nभर्तव्यान्बिभृयात्तस्य सर्वानिति मतिर्मम ।।\nरिक्थग्राही न यः कुर्यात्प्रेतकर्म यथाविधि ।।५३ ।।\nतस्करं तं स्वकाद्राष्ट्रात्क्षिप्रं राजा विवासयेत् ।।\nराजगामी भवेद्विप्रा यस्य वित्तं तु कर्हिचित् ।। ५४ ।।\nराजापि दापयेत्पिण्डं तस्य भृत्यैर्यथाविधि ।।\nयस्यां नराणामिह वित्तभागी ऋणस्य भागी स तथा निरुक्तः ।।\nऋणावशिष्टं पुरुषस्तु नित्यं भुक्त्वा द्विजेन्द्राः सुकृती सदा स्यात् ।। ५५ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु दायविभागवर्णनो नाम त्रिंशदुत्तरत्रिशततमोऽध्यायः ।। ३३० ।।"
  }
]
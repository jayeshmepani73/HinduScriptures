[
  {
    "text": "।। वज्र उवाच ।।\nकिं कर्तव्यं मनुष्येण किं कुर्वन्सुखमेधते ।।\nअस्मिँल्लोके परे चैव केनाप्नोति महत्सुखम् ।। १ ।।\nमार्कण्डेय उवाच ।। ।।\nअन्तर्वेदि बहिर्वेदि पुरुषेण विजानता ।।\nदेवतापूजनं कार्यं लोकद्वयमभीप्सता ।। २ ।।\nयज्ञेषु देवयजनमन्तर्वेदि प्रकीर्तितम् ।।\nबहिर्वेदि तथैवोक्तमुपवासव्रतादिकम् ।।\nइष्टापूर्तेन लभ्यन्ते ये लोकास्तान्बुभूषता ।। ३ ।।\nदेवानामालयः कार्यो द्वयमप्यत्र दृश्यते ।।\nविशेषेण कलौ काले कर्तव्यं देवतागृहम् ।। ४ ।।\nकृतत्रेताद्वापरेषु नराः पश्यन्ति देवताम् ।।\nतिष्यं प्राप्य न पश्यन्ति पूजास्त्वर्चागता यतः ।। ५ ।।\nकृतादिष्वपि दृष्ट्वा च देवान्मनुजसत्तम ।।\nअर्चागतविशेषेण पूजयन्ति विधानतः ।। ६ ।।\nचित्रसूत्रविधानेन देवतार्चां विनिर्मिताम् ।।\nसुरूपां पूजयेद्विद्वांस्तत्र संनिहिता भवेत् ।। ७।।\nस्वाकारां लक्षणोपेतां यस्तां संपूजयेन्नरः ।।\nस सर्वकामानाप्नोति नात्र कार्या विचारणा ।।\nअस्मिँल्लोके परे चैव सुखवान्स भवेत्सदा ।। ८ ।।\nअथार्चां लक्षणैर्हीनां यस्तु पूजयते नरः ।।\nतस्यानर्था विवर्धन्ते तस्मात्तां च विवर्जयेत् ।। ९ ।।\nप्रासादकरणं पुण्यं देवार्चाकरणं तथा ।।\nसुरार्चापूजनं पुण्यं तत्र पुण्या नमस्क्रिया ।। 3.1.१० ।।\nतस्मात्सर्वप्रत्नेन सुरार्चां लक्षणान्विताम् ।।\nकारयेत्पूजनं विद्वान्न त्वलक्षणसंयुताम् ।।११ ।।\nधर्ममर्थं तथा कामं मोक्षं च यदुनन्दन ।।\nप्रयच्छन्ति महाराज नराणामिह देवताः ।। १२ ।।\nकामानिष्टान्प्रयच्छन्ति स्वर्गमत्यन्तमेव च ।।\nतस्मात्सर्वप्रयत्नेन नृणां पूज्या दिवौकसः ।। १३ ।।\nनित्यं नराणां सुरपूजकानां लोका मनोज्ञाः सुलभा भवन्ति ।।\nलोके तथास्मिन्धनधान्ययुक्ताः समृद्धिभाजश्च नरा भवन्ति ।। १४ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे चित्रसूत्रे प्रथमोऽध्यायः ।।१।।\n3.2\nवज्र उवाच ।।\nदेवतारूपनिर्माणं कथयस्व ममानघ ।।\nयस्मात्सन्निहिता नित्यं शास्त्रवत्साकृतिर्भवेत्।।१।।\nमार्कण्डेय उवाच।।\nचित्रसूत्रं न जानाति यस्तु सम्यङ् नराधिप ।।\nप्रतिमालक्षणं वेत्तुं न शक्यन्तेन कर्हिचित् ।। २ ।।\nवज्र उवाच ।।\nचित्रसूत्रं समाचक्ष्व भृगुवंश विवर्धन ।।\nचित्रसूत्रविदेवाथ वेत्ति  वाग्लक्षणं यतः ।।\nमार्कण्डेय उवाच।।\nविना तु नृत्यशास्त्रेण चित्रसूत्रं सुदुर्विदम्।।३।।\nजगतो न क्रिया कार्या द्वयोरपि यतो नृप ।।\nवज्र उवाच ।।\nनृत्यशास्त्रं समाचक्ष्व चित्रसूत्रं वदिष्यसि।।\nनृत्यशास्त्रविधानं च चित्रं वेत्ति यतो द्विज।।४।।\nमार्कण्डेय उवाच।।\nआतोद्यं यो न जानाति तस्य वृत्तं हि दुर्विदम् ।।\nआतोद्येन विना नृत्तं विद्यते न कथंचन ।। ५ ।।\nवज्र उवाच ।।\nआतोद्यं त्वं हि धर्मज्ञ नृत्यशास्त्रं वदिष्यसि ।।\nतस्मिन्सुविदिते वेत्ति नृत्यं भार्गवसत्तम।।६।।\nमार्कण्डेय उवाच ।।\nन गीतेन विना शक्यं ज्ञातुमातोद्यमप्युत ।।\nगीतशास्त्रविधानज्ञः सर्वं वेत्ति यथाविधि ।। ७ ।।\nवज्र उवाच ।।\nगीतशास्त्रं समाचक्ष्व सर्वधर्मभृतां वर ।।\nगीतशास्त्रविदेवाथ सर्वज्ञः पुरुषोत्तमः ।।८ ।।\nमार्कण्डेय उवाच ।।\nसंस्कृतं प्राकृतं चैव गीतं द्विविधमुच्यते ।।\nअपभ्रष्टं तृतीयं च तदनन्तं नराधिप ।। ९ ।।\nदेशभाषाविशेषेण तस्यान्तो नेह विद्यते ।।\nगीतं पाठवशाज्ज्ञेयं स च पाठो द्विधा मतः।।3.2.१०।।\nगद्यं पद्यं च धर्मज्ञ गद्यं सकथया स्मृतम् ।।\nपद्यं छन्दोविशेषेण च्छन्दश्च बहुधा भवेत् ।।११ ।।\nगद्यपद्यानुभावेन ज्ञेयौ लक्षणसंयुतौ ।।\nपद्यं च द्विविधं तत्र सुवृत्रमतिमुक्तकम्।। १२ ।।\nएकविंशतिसंख्याः स्युः सुपः सुप्तिङ्परं स्मृतम् ।।\nप्रथमः पुरुषस्त्वेको द्वितीयो मध्यमो मतः ।। १३ ।।\nउत्तमाख्यस्तृतीयस्तु तत्क्रियावचनं त्रिकम् ।।\nतिङश्च नवकं तत्र परस्मैपदसंज्ञकम् ।। ।। १४ ।।\nआत्मनेपदसंज्ञं च नवकं परिकीर्तितम् ।।\nयुष्मद्युपपदे तत्र मध्यमः पुरुषो भवेत् ।। १५ ।।\nअस्मद्युपपदे चैव स्यात्तथोत्तमसंजकः ।।\nशेषे प्रथममिच्छन्ति पुरुषं यदुसत्तम ।।१६।।\nअर्थे प्रातिपदिकस्य स्वादौ वचनमन्त्रणे ।।\nपरिमाणे च कथिता विभक्तिः प्रथमा बुधैः ।। १७ ।।\nद्वितीया कर्मणि मता तृतीया करणे स्मृता ।।\nकारके कमर्णि तथा सैव चान्यैः प्रकीर्तिता ।। १८ ।।\nचतुर्थी संप्रदाने स्यादपादाने च पञ्चमी ।।\nसंबन्धे च तथा षष्ठी सप्तम्याधारभावयोः ।।१९।।\nतेषां तु पूर्वमेवोक्तं व्याख्यानं रिपुसूदन।।\nद्वितीयं तव धर्मज्ञ मया तत्परिकीर्तितम्।।3.2.२०।।\nप्रातिपदिकमिह स्वं प्रकृतिः स्यात्तत्प्रकृतिमपि धातुमिच्छन्ति ।।\nवाङ्मयमखिलमनेन निबद्धं गद्यमपि यदथ पद्यसमेतम् ।।२१ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे शब्दाध्यायो नाम द्वितीयोऽध्यायः ।। २ ।।\n3.3\nमार्कण्डेय उवाच ।।\nषडक्षरेण पादेन गायत्रं छन्द उच्यते ।।\nउष्णिक् सप्ताक्षरं चैव अष्टाक्षरमनुष्टुभम् ।। १।।\nनवाक्षरा च बृहती पंक्तिसंज्ञं दशाक्षरम् ।।\nएकादशाक्षरं त्रिष्टुब्जगती द्वादशाक्षरम्।।२।।\nत्रयोदशाक्षरं ज्ञेयमतिपूर्वं तथैव हि ।।\nचतुर्दशाक्षरा चैव शक्वरी यदुनन्दन।।३।।\nअतिशक्वरी च कथिता तथा पञ्चदशाक्षरा ।।\nषोडशाक्षरमिच्छन्ति च्छन्दोऽष्टिरिति यत्स्मृतम्।।४।।\nअत्यष्टिसंज्ञं छन्दश्च तथा सप्तदशाक्षरम्।।\nअष्टादशाक्षरं चैव वृत्तिसंज्ञं प्रकीर्तितम् ।। ५ ।।\nतथातिवृत्तिसंज्ञं च विंशति स्त्वेकवर्जिता।।\nविंशतिश्चाक्षराणि स्युः कृतिसंज्ञं यदूत्तम।।६।।\nविंशतिस्त्वेकसंयुक्ता प्रकृतिः परिकीर्तिता।।\nद्वाविंशतिश्च कथितं तथैवाकृतिसंज्ञकम ।।७।।\nत्रयोविंशतिश्च विकृतिः सा चैकात्संकृतिर्मता ।।\nसंकृतिश्चैकसंयुक्ता कथिता विकृतिर्नृप ।।८।।\nषड्विंशतिश्चातिकृतिश्छन्दश्चोक्तं मनीषिभिः ।।\nयथायथं चतुर्भिः स्वैः पादैरेतानि निर्दिशेत् ।। ९ ।।\nमात्रकस्तु लघुर्वर्णः स्पष्टलेखाभिचिह्नितः ।।\nसंस्थाप्यः स्याद्द्विमात्रस्तु गुरुर्वक्रस्तथा भवेत् ।। 3.3.१० ।।\nलघुश्चान्त्यश्च यो वर्णः स गुरुश्च भवेन्नृप ।।\nदीर्घप्लुतौ च कथितौ तथैव गुरुसंज्ञकौ ।।११ ।।\nसंयोगाद्याः परे यस्मात्स लघुश्च गुरुः स्मृतः ।।\nलघुगुरुविभागेन प्रस्तारोनेन यादव ।। १२ ।।\nसर्वे छन्दोविकल्पाश्च भवन्ति बहुशो नृप ।।\nस्याद्यथानयनं तेषां तथा वक्ष्यामि तच्छृणु ।। १३ ।।\nयावत्संख्याक्षरं च्छंदस्तावन्तो गुरुवो नृप ।।\nस्थाप्या अधश्च पूर्वाणां लघु पूर्वस्य विन्यसेत् ।। १४ ।।\nअतोऽन्येषु त्ववस्थाप्यं नृपमुख्य यथास्थितम् ।।\nएवमेव विधिं कुर्यादादिश्च गुरुभिः पुनः ।। १५ ।।\nपूरयेदक्षरैस्तावत्कुर्यादेतं नृपोत्तम ।।\nयावदक्षरसंख्या स्युः सर्वे हि लघवो नृप ।। १६ ।।\nएतत्स्यादक्षरैच्छन्दो मात्राश्छन्दास्तथैव हि ।।\nउक्तवर्णाक्षरं छन्दो भवेदेकविवर्जितः ।। १७ ।।\nयदा तदा निवृत्संज्ञो ह्यधिकेन तमत्तथा ।।\nवर्णद्वयेन रहितं विराडिति हि शब्दितम् ।। १८ ।।\nअधिकं च सुरासंज्ञं कथितं यदुसत्तम ।।\nतेभ्यो भवन्ति सर्वाणि मात्राच्छन्दांसि यादव ।। १९ ।।\nदिङ्मात्रमेतत्कथितं नरेन्द्र विस्तारजिज्ञासुरतो मनुष्यः ।।\nसंसाधयेत्तत्स्वधिया यथावत्सुदुस्तरं विस्तरशो हि वक्तुम् ।। 3.3.२० ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे छन्दोविधिर्नाम तृतीयोऽध्यायः ।। ३ ।।\n3.4\nमार्कण्डेय उवाच ।।\nतत्राज्ञायुक्तमद्वैधं दीप्तं गम्भीरशब्दवत् ।।\nक्वचिन्निरुक्तसंयुक्तं वाक्यमेतत्स्वयंभुवः ।। १ ।।\nयत्किंचिन्मिश्रसंयुक्तं युक्तं नाम विभक्तिभिः ।।\nप्रत्यक्षाभिहितं यच्च तादृशीनां वचः स्मृतम् ।। २ ।।\nनैगमैर्विविधैः शब्दैर्निपातं बहुलं च यत् ।।\nन चापि सुमहद्वाक्यमृचीकानां वचः स्मृतम् ।। ३ ।।\nअविस्पष्टपदं ज्ञेयमृषिपुत्रवचो नृप ।।\nभूतभव्यभवज्ञानं जन्मदुःखविकुत्सनम् ।। ४ ।।\nमित्राणां तद्भवेद्वाक्यं गर्भेषु च प्रवर्तनम् ।।\nआज्ञायुक्तं च वचनं तथा हेतुविवर्जितम् ।। ५ ।।\nराजर्षीणां तु विज्ञेयं बह्वर्थं बहुविस्तरम् ।।\nबह्वभिधानं बह्वर्थे देवतानां प्रकीर्तितम् ।। ६ ।।\nबह्वभिधानमल्पार्थं दानवानां प्रकीर्तितम् ।।\nअल्पाभिधानमल्पार्थं गन्धर्वाणां तथा भवेत् ।। ७ ।।\nदुर्बोधं विषमं चैव राक्षसानां प्रकीर्तितम् ।।\nगूढाक्षरं तु यक्षाणां किन्नरैरुक्तवत्तथा ।। ८ ।।\nनागानामतिविस्पष्टं पुनरुक्तसमन्वितम् ।।\nरागद्वेषसमायुक्तं हेतुमत्पौरुषं भवेत् ।।९।।\nमन्त्रा नवविधाः प्रोक्ताः ऋग्यजुःसामलक्षणाः ।।\nस्तुतिर्निन्दा प्रशंसा च आक्रोशः प्रेष्य एव च ।। 3.4.१० ।।\nप्रश्नोऽनुज्ञा तथाख्यानमाशास्तिर्विषया मताः ।।\nएवं ते सर्वविद्यानां विहितं सर्वलक्षणम् ।।।।।।\nपौरुषे विद्यते तच्च नान्यत्रेति विनिश्चयः ।।\nस्वभावान्न च्यवन्त्येव ये प्रोक्ता नरवर्जिंताः ।। १२ ।।\nदृश्यते हि पुमान्कश्चित्कश्चिच्छ्रेष्ठतमो धिया ।।\nतस्मात्तत्रैव तस्योक्ता बुद्धिः श्रेष्ठतमा नृप ।। १३ ।।\nएतन्मयोक्तं सुपरीक्षणं ते वाक्यस्य भो वाक्यविदां वरिष्ठ ।।\nविचक्षणैरत्र च रागतस्तु ज्ञेयं तथा द्वेषसमागमाच्च ।। १४ ।।\nदिव्येन तुल्यं यदि वार्षवाक्यं वाक्येन तुल्यं यदि वा परेण।।\nवाक्यं नराणां नृपरागतस्तु ज्ञेयं यथाद्वेषसमांगमत्वात्।।१५।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे वाक्यपरीक्षाध्यायो नाम चतुर्थोऽध्यायः ।। ४ ।।\n3.5\nअल्पाक्षरमसंदिग्धं सारवद्विश्वतोमुखम ।।\nअस्तोभमनवद्यञ्च सूत्रं सूत्रविदो विदुः ।। १ ।।\nउत्सर्गेणापवादेन द्विविधं तत्प्रकीर्तितम् ।।\nसूत्रं व्युदासश्च तथा तथोदाहरणं नृप ।।२।।\nप्रत्युदाहरणं चैव चतुरङ्गं प्रकीर्तितम् ।।\nवाक्यं चैवार्थवाक्यार्थं पदार्थः पदमेव च ।। ३ ।।\nचतुरङ्गमिदं चेति तथैवान्यत्प्रकीर्तितम ।।\nप्रतिज्ञा हेतुदृष्टान्तावुपसंहार एव च ।। ४ ।।\nतथा निगमनं चैव पञ्चावयवमिष्यते ।।\nआरम्भोऽथापि संबन्धः सूत्रार्थस्तद्विशेषणम् ।। ५ ।।\nचोदना परिहारश्च व्याख्या सूत्रस्य षड्विधा ।।\nसूत्रेष्वेव हि तत्सर्वं यद्धृतं समुदाहृतम्।।६।।\nविस्तरोक्तं मतिं हन्ति समासोक्तं न गृह्यते।।\nसमासविस्तरौ हित्वा वक्तव्यं यद्विवक्षितम् ।।७।।\nअपार्थं व्याहतं चैव पुनरुक्तं तथैव च ।।\nतथा विभिन्न संस्थानं युक्तिहीनं विवर्जयेत् ।।८।।\nक्रमभेदो विभक्तश्च गुरुसूत्रं तथैव च ।।\nअभिधानस्य चान्यत्वं नैतानि स्युरकारणात् ।।९।।\nसर्वं कृत्वा पदच्छेदं समासं तदनन्तरम् ।।\nसमासे तु कृते पश्चादर्थं ब्रूयाद्विचक्षणः ।। 3.5.१० ।।\nसूत्रार्थश्च पदार्थश्च हेतुश्च क्रमशस्तथा ।।\nनिरुक्तमथ विन्यासो व्याख्या योगस्य षड्विधा।। ११ ।।\nप्रत्यक्षमनुमानं च तथाप्तवचनं भवेत् ।।\nत्रिभिः प्रमाणैः संयुक्तैस्तन्त्री प्रामाण्यमर्हति ।। १२ ।।\nप्रत्यक्षाभासमप्युक्तं तथा वै मृगतृष्णिका ।।\nआभासमनुमानस्य वाष्परेणुचयौ यथा ।। १३ ।।\nधूमशंकाञ्जनयतो न च वह्न्युपलब्धये ।।\nआप्तत्वं दर्शयित्वा तु यदनाप्तेन भाषितम् ।। १४।।\nतदाप्तवचनाभासं वदन्ति नृपसत्तम ।।\nरागद्वेषविनिर्मुक्त आप्त इत्यभिधीयते ।। १५ ।।\nनैरुक्तं द्विविधं विद्धि सिद्धमौत्पातिकं तथा ।।\nनिर्वक्तव्यं तु तत्सिद्धमर्थसिद्धिस्तु सर्वदा।।१६।।\nतत्र त्वौत्पत्तिकं सर्वं गौरश्वः पुरुषो यथा ।।\nदशधा तु गणोद्गीतं तद्वक्ष्यामि यथागतम् ।।१७।।\nगणो नैमित्तिकोभ्यक्तः संवादः कार्त्तिकस्तथा ।।\nउपचारश्च सम्बन्धः गौणिको यौगिकस्तथा।।१८।।\nगुणात्तु गौणं पश्यामो महदित्येव मादयः ।।\nनिमित्ततस्तु नैमित्तं खण्डमुण्डादिकं यथा।।१९।।\nभक्त्या भक्तं नृसिंहास्यादमातरि च मातृवत् ।।\nसमं वदन्ति यस्मिँश्च संवादश्चित्वरी यथा ।।3.5.२० ।।\nकार्तकः स्यात्तु कृतको देववत्तादिको यथा ।।\nउपचारस्तूपचारात्तैलपाशं तुला यथा।।२१।।\nसंबन्धतस्तु साबन्धश्छत्री मीमांसको यथा ।।\nसंयोगादपि संयोगः क्रियायाः क्रयिकः स्मृतः।।२२।।\nपटकृल्लगुडच्छेद्यो ज्ञेयः शाकटिकस्तथा ।।\nएवं परेषां च परं स्यान्नैगमनिचण्वकम् ।। ।। २३ ।।\nसुखार्थो न प्रसिद्धश्चेत्साधनानां विधिं शृणु ।।\nयद्विपन्नं तु दृश्येत तत्साध्यं साधनैरिमैः ।। २४ ।।\nआत्मेन्द्रियमनोर्थानां संयोग उपदिश्यते ।।\nज्ञानदेशादिसंविष्टं प्रत्यक्षमिति तद्भवेत् ।। २५ ।।\nबुद्ध्या शरीरभूतात्मा यश्च युक्तोऽनुमीयते ।।\nसोग्निर्धूमाद्यथा विद्यादनुमानं तदिष्यते ।। २६ ।।\nवेदविद्याविरुद्धं यत्सा स्मृतिः शिष्टसंमता ।।\nअप्रत्यक्षफलं विद्यात्साधनं शास्त्रसंज्ञितम् ।। २७ ।।\nद्वयोः सदृशयोरेकं निर्दिष्टं साधयेत्परम् ।।\nगवयादिव गोः सिद्धिरुपमानं तदिष्यते ।। २८ ।।\nसाध्योर्थश्चेदतत्कार्यो वाक्ये यस्मिन्प्रकल्प्यते ।।\nसार्थापत्तिर्दिवा भुङ्क्ते देवरात इतीति यत् ।। २९ ।।\nनिपातनाद्योगविभागदर्शनाद्गुरूपदेशादनुवार्तिकादपि ।।\nस्वतन्त्रसिद्धेः परतन्त्रदर्शनात्प्रसाधयेल्लक्षणतश्च षड्विधम् ।।3.5.३० ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे तन्त्रगुणदोषवर्णनो नाम पञ्चमोऽध्यायः ।। ५ ।।"
  }
]
[
  {
    "text": "3.276\nहंस उवाच ।।\nश्रद्धान्वितेन मनसा यद्यत्किञ्चित्समाचरेत् ।।\nतत्तद्बहुफलं तस्य जायते लोकयोर्द्वयोः ।। ।। १ ।।\nश्रद्धामयोऽयं पुरुषो यो यच्छ्रद्धः स एव सः।।\nदेवश्रद्धा नरा देवाः कथिता देवयाजिनः।।२।।\nपितृश्रद्धाश्च पितरो दैत्ये श्रद्धा दितेः सुताः।।\nपापश्रद्धास्तथा पापा विज्ञेया नरकङ्गमाः ।। ३ ।।\nतस्माच्छ्रद्धां समास्थाय धर्मं धर्मी समाचरेत् ।।\nबहुद्वारस्य धर्मस्य नेहास्ति विफला क्रिया ।।\nआस्तिक्यभावमास्थाय नरः श्रद्धासमन्वितः ।। ४ ।।\nनित्यं पुण्यानि कुर्वीत पापानि परिवर्जयेत् ।।\nपुण्यं बहुफलं तस्य श्रद्धामास्थाय यत्कृतम् ।।८५ ।।\nश्रद्धा पवित्रं परमं हि लोके श्रद्धा शरीरं पुरुषस्य चोक्तम् ।।\nश्रद्धां समास्थाय नरश्च कृत्वा पुण्यानि पुण्यां गतिमाप्नुवन्ति ।। ६ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु श्रद्धाफलवर्णनो नाम षट्सप्तत्युत्तरद्विशततमोऽध्यायः ।। २७६ ।।\n3.277\nहंस उवाच ।।\nनित्यं नैमित्तिकं काम्यं क्रियाङ्गं मलकर्षणम् ।।\nक्रियास्नानं तथा षष्ठं षोढा स्नानं प्रकीर्त्तितम् ।।१।।\nनित्य नैमित्तिकौ कार्यौ उष्णोदकपरोदकैः ।।\nतृतीयं च परस्नानं यदुक्तं मलकर्षणम् ।। २ ।।\nपञ्च पिण्डान्समुद्धृत्य स्नातव्यं परवारिणि ।।\nअतोऽ न्यथा नरः स्नातो दुष्कृतांशेन लिप्यते ।। ३ ।।\nस्नातः शुद्धिमवाप्नोति न तु स्नानफलं नरः ।।\nउद्धृत्य पञ्च पिण्डानि स्नातोऽपि परवारिणा ।। ।।४।।\nवह्नितप्ताम्बुना स्नातो नाप्नोति स्नानजं फलम् ।।\nस्नातः शुद्धिमवाप्नोति कर्मण्यश्चैव जायते ।।५।।\nतस्मात्पुण्येषु तीर्थेषु सागरेषु सरःसु च ।।\nसरित्स्वपि च दिव्यासु तथा प्रस्रवणेष्वपि ।। ६ ।।\nधर्मार्थमाचरेत्स्नानं तेन नाके महीयते ।।\nतोयालाभे तथालस्ये नित्यनैमित्तिकावुभौ ।। ७ ।।\nमलापकर्षणं स्नानं तृतीयं च समाचरेत् ।।\nशुद्धिमात्रमवाप्नोति तप्तोदकपरोदकैः ।। ८ ।।\nस्रवन्ति रात्रौ छिद्राणि सुप्तस्य पुरुषस्य तु ।।\nतस्मात्कल्यमथोत्थाय स्नानं नित्यं समाचरेत् ।।९।।\nक्रियावैफल्यमाप्नोति स्नानहीनः समाचरन् ।।\nयथाकथञ्चित्कुर्वीत स्नानं नित्यमतो बुधः ।। 3.277.१० ।।\nस्नातस्तु तर्पणं कृत्वा देवानां पितृभिः सह।।\nस्नातो भवति धर्मात्मा नान्यथा स्नात उच्यते ।। ११ ।।\nसूतके मृतके स्नातो न कुर्यात्तर्पणक्रियाम् ।।\nमृतके तर्पणं कुर्यान्मृतस्यैकस्य पण्डितः ।। १२ ।।\nस्नातः शौचमवाप्नोति स्नानं तुष्टिकरं परम् ।।\nबाह्यमाभ्यन्तरं दोषं स्नानेन प्रणुदत्यपि ।। १३ ।।\nदुःस्वप्नशमनं स्नानं चामङ्गल्यप्रणाशनम् ।।\nमङ्गल्यजननं मुख्यं मनःशौचकरं परम् ।। १४ ।।\nनाप्नोति नारकं दुःखं नित्यस्नायी नरोत्तमः ।।\nवह्निवृद्धिकरं स्नानं स्नानं सौभाग्यवर्धनम् ।। १५ ।।\nअलक्ष्म्याः शमनं स्नानं स्नानं दुरितनाशनम् ।।\nस्नातः क्रियासमर्थश्च तथा भवति मानवः ।। १६ ।।\nशिरसा तु विना स्नातो न स्नातः परिकीर्तितः ।।\nकल्येऽसमर्थः स्नाने तु प्राप्ते भोजनकर्मणि ।। १७ ।।\nध्रुवं समाचरेत्स्नानं स्वर्गमार्गप्रदर्शकम ।।\nशिरःस्नातस्तु कुर्वीत दिव्यं पित्र्यं द्विजोत्तम ।। १८।।\nदिव्यपित्र्याणि कर्माणि नास्नातस्तु समाचरेत् ।।\nविनापि तीर्थसलिलाद्दैवे पैत्र्ये च कर्मणि ।।१९ ।।\nसदा समाचरेत्स्नानं देहशुद्धिकरं परम् ।।\nस्नानादेव परं पुण्यं तीर्थस्नातः समश्नुते ।। 3.277.२० ।।\nभूमिष्ठन्तूद्धृतात्पुण्यं तस्मात्प्रस्रवणोदकम् ।।\nतस्माच्च नैर्झरन्तोयं नैर्झरादपि सारसम् ।। २१ ।।\nसारसादपि नादेयं तस्मात्साधुपरिग्रहम् ।।\nसर्वेभ्यश्च तथा पुण्यं कथितं जाह्नवीजलम् ।। २२।।\nगङ्गाप्लुताङ्गा दिवि देवभोगान्भुक्त्वा चिरं प्राप्य मनुष्यभावम् ।।\nभवन्ति लोके सुखिनः समृद्धा यशोन्विता धर्मपरा विदुखाः ।।२३।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे मुनीन्प्रति हंसगीतासु स्नानवर्णनोनाम सप्तसप्तत्युत्तरद्विशततमोऽध्यायः।।२७७।।\n3.278\nहंस उवाच ।।\nजप्यं सिद्धिकरं लोके द्विजानां परिकीर्तितम् ।।\nजप्येन सिद्धिमाप्नोति विशेषेण द्विजोत्तमाः।।१।।\nजप्येनैव तु संसिध्येद्ब्राह्मणो नात्र संशयः ।।\nकुर्यादन्यत्र वा कुर्यान्मैत्रो ब्राह्मण उच्यते ।। २ ।।\nदार्वासने सुखासीनस्त्वथ वापि कुशासने ।।\nजप्यं समाहितः कुर्यादथ वापि समुत्थितः ।। ३ ।।\nपूर्वोत्तराशाभिमुखः सूर्यस्याभिमुखोऽपि वा ।।\nदर्भपाणिर्द्विजश्रेष्ठा ज्ञात्वा धर्मस्य निश्चयम् ।। ४ ।।\nऋषिं मन्त्रस्य विज्ञाय च्छन्दो दैवतमेव च ।।\nविनियोगं जपं कुर्याद्ध्यायन्वै मन्त्रदेवताम् ।। ५ ।।\nनातिद्रुतेन कर्तव्यं न चैवातिविलम्बितम् ।।\nवर्णानुच्चारयेत्सर्वाञ्जप्यकाले द्विजोत्तमाः।। ६ ।।\nमन्त्रमावर्तयेद्विद्वान्यथाशक्ति ह्यतन्द्रितः ।।\nस्वाध्यायस्तु भवत्युच्चैरुपांशुर्जप्य उच्यते ।। ७ ।।\nमनसा तु तथा जाप्यं तस्माद्बहुफलं स्मृतम् ।।\nअक्षसूत्रस्तु कर्तव्यो रुद्राक्षैर्द्विजसत्तमाः ।। ८ ।।\nपद्माक्षैर्वा महाभागास्त्वथ वा पुत्रजीवकैः ।।\nमुक्ताफलैर्विद्रुमेण रुक्मेण स्फटिकेन वा ।।९।।\nकुशागुणेन वा विप्राः सम्यग्ग्रंथिमता सता ।।\nगणनं वा तथा कुर्यात्सम्यगङ्गुलिपर्वभिः ।।3.278.१०।।\nएवं कृत्वा द्विजा जप्यमवश्यं मन्त्रदेवताम् ।।\nआराध्य तु तदाप्नोति यद्यद्वाञ्छति चेतसा ।। ११ ।।\nजप्येन सिद्धिमासाद्य ब्रह्म लोकमवाप्नुयात् ।।\nजप्येन मुच्यते पापाज्जप्येन त्रिदिवं व्रजेत् ।। १२ ।।\nजप्येन मोक्षमाप्नोति तस्माज्जप्यपरो भवेत् ।।\nअकामकामं जप्येन ध्रुवं मोक्षमवाप्नुयात् ।।१३।।\nकामकामस्तदाप्नोति यं कामं मनसेच्छति ।।\nसंसिद्धा ऋषयः सर्वे जप्येनैव द्विजोत्तमाः ।।१४।।\nजप्यं पवित्रं परमं द्विजानां जप्येन पापं सकलं जहाति ।।\nजप्येन लोकाँल्लभते त्वभीष्टाञ्जप्येन मोक्षं लभते द्विजातिः ।। १५ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु जप्यवर्णनो नामाष्टसप्तत्युत्तरद्विशततमोऽध्यायः ।। २७८ ।।\n3.279\nहंस उवाच ।।\nकृत्वा जलनिमग्नस्तु मन्त्रजापं द्विजोत्तमाः ।।\nफलमक्षयमाप्नोति मुच्यते सर्वकिल्बिषैः ।। १ ।।\nमन्त्रमन्तर्जले जप्यं ध्यायता मन्त्रदेवताम् ।।\nनरं मोचयते पापान्महापातकजादपि ।। २ ।।\nअन्तर्जलेनाथ विधूतपापा द्विजास्तु नाकं ध्रुवमेव यान्ति ।।\nजले निमग्नेन ततस्तु यत्नान्मन्त्रस्य जापः पुरुषेण कार्यः ।। ३ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतास्वन्तर्जले जप्य वर्णनो नामैकोनाशीत्युत्तरद्विशततमोऽध्यायः ।। २७९ ।।\n3.280\n।। हंस उवाच ।। ।।\nरेचकं पूरकं चैव कुम्भकं च तथा द्विजाः ।।\nएकस्त्र्यवस्थो विज्ञेयः प्राणायामो महाफलः ।। १ ।।\nआददानस्तु यः श्वासं मंत्राध्ययनमाचरेत् ।।\nमनसा ब्राह्मणश्रेष्ठा रेचकं तत्प्रकीर्तितम् ।। २ ।।\nश्वास सन्धारणं कुर्वन्नाददानो न च त्यजन् ।।\nपूरकं तद्विनिर्दिष्टं सर्वकल्मषनाशनम् ।। ३ ।।\nमंत्रस्य देवताध्यानं प्राणायामं तथा चरेत् ।।\nप्राणायामात्परं नास्ति द्विजातीनां तथा तपः ।। ४ ।।\nनिरोधाज्जायते वायुस्ततस्त्वग्निः प्रजायते ।।\nततस्तु सलिलं देहे पूयते तैस्त्रिभिर्नरः ।। ५ ।।\nआकेशाग्रं नखाग्रं स्वं तप्स्यते परमं तपः ।।\nयस्तु कुर्याद् द्विजश्रेष्ठाः प्राणायाममतन्द्रितः ।। ६ ।।\nन तत्पुण्यमवाप्नोति तीर्थानुसरणाद्द्विजाः ।।\nन यज्ञेन तथा कृच्छ्रैः प्राणायामाद्यदाप्नुयात् ।।७ ।।\nप्राणायामपरा विप्राः सर्वनिर्धौतकल्मषाः ।।\nत्रिदिवं प्रतिपद्यन्ते मोक्षं वा मनसेप्सितम् ।।८।।\nप्राणायामेन नश्यन्ति महापातकजान्यपि ।।\nघोराप्येनांसि धर्मज्ञाः प्राणायाममतश्चरेत् ।। ९ ।।\nएतत्तपस्तत्परमं द्विजानां पापापहं पुण्यविवृद्धिकारि ।।\nमोक्षप्रदं वा पुरुषोत्तमानां तस्मात्प्रयत्नेन समाचरेत्तत् ।। 3.280.१० ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु प्राणायामवर्णनो नामाशीत्युत्तरद्विशततमोऽध्यायः ।।२८०।।"
  }
]
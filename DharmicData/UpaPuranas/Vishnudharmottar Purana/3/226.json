[
  {
    "text": "3.226\nवज्र उवाच ।।\nविष्णुना देवदेवेन हंसरूपेण किं कृतम् ।।\nएनं मे संशयं छिन्धि मार्कण्डेय महामुने ।।१।।\nमार्कण्डेय उवाच ।।\nआसीत्प्रजा ज्ञाननिष्ठा पूर्वं कृतयुगे नृप ।।\nजनानां ज्ञाननिष्ठत्वात्तदा यदुकुलोद्वह ।। २ ।।\nस्वयं प्रभुत्वमभवत्तथा देवगणानि च ।।\nतथा कृतयुगस्यान्ते प्रावर्तन्त परिग्रहे ।।३।।\nपरिग्रहात्ततो लोभो लोभाद्द्वेषोऽभवत्ततः ।।\nरागद्वेषाभिभूतानां ज्ञानमन्तरधीयत ।। ४ ।।\nनष्टज्ञाने तथा लोके धर्मो नाशमुपागमत् ।।\nधर्मे नष्टे तु नश्यन्तं दृष्ट्वा लोकं जनार्दनः ।। ५ ।।\nभूत्वा हंसस्समो वर्णे विजहार महीमिमाम् ।।\nसुपक्षो देवचरणः सुचञ्चुः स्वायतेक्षणः ।। ६।।\nस सदर्श तदा देशे कस्मिंश्चित्संस्थितानृषीन् ।।\nध्यायन्तो मूढविज्ञानाः किंकर्तव्यपरायणाः ।।७।।\nस तान्दृष्ट्वा तु पप्रच्छ तेषां कुशलमव्ययम् ।।\nते तमूचुः कुतो नष्टे ज्ञाने नः कुशलं द्विज ।। ८ ।।\nतानब्रवीन्मुनीन्सर्वान्स हंसः पक्षिराट् ततः ।।\nज्ञानं प्रकाशयिष्यामि तं निबोधत सत्तमाः ।। ९ ।।\nएतच्छ्रुत्वा शुभं वाक्यं हंसेनोक्तं महात्मना ।।\nहंसमूचुर्महात्मानो भव त्राता द्विजोत्तम ।। 3.226.१० ।।\nज्ञाननाशेन सकलं मा नश्यत्वखिलं जगत ।।\nआदावेव त्वमात्मानं ब्रूह्यस्माकं महाखग ।। ११ ।।\nवयं हि भ्रष्टविज्ञानास्त्वां न विद्मो महाद्युते ।।\nतानब्रवीद्द्विजान्हंसो विष्णुरस्मि द्विजोत्तमाः ।। ।। १२ ।।\nतं ते ज्ञात्वा तदा विष्णुं पूजयामासुरञ्जसा ।।\nअब्रुवंश्च तथा ज्ञानं यथोक्तं तेन यादव ।। १३ ।।\nददुश्च गूढं शिष्येभ्यो नाशभीतास्तथा परम्।।\nततः प्रभृति लोकोऽस्मिञ्ज्ञानिनः केचिदेव तु ।। १४ ।।\nएवं कृत्वा विष्णुना हंसरूप ज्ञानं नष्टं विप्रमुख्येषु दत्तम् ।।\nज्ञाने प्राप्ते भूतले नष्टशोकाः सर्वे चासन्विप्रमुख्या नृवीर ।। १५ ।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे हंसगीतायां हंसप्रादुर्भाववर्णनोनाम षड्विंशत्युत्तरद्विशततमोऽध्यायः ।।२२६ ।।\n3.227\nवज्र उवाच ।।\nकिमुक्तं तेन हंसेन ऋषीणां भावितात्मनाम् ।।\nएतं मे संशयं छिन्धि भृगुवंशविवर्धन ।।१।।\nमार्कण्डेय उवाच ।।\nबहूक्तं तेन हंसेन चर्षीणां भावितात्मनाम् ।।\nतस्मात्किञ्चिदहं वक्ष्ये तन्मे निगदतः शृणु ।। २ ।।\nऋषय ऊचुः ।।\nवर्णानामाश्रमाणां च ब्रूहि धर्मं द्विजोत्तम।।\nतथा भक्ष्यमभक्ष्यं च शौचाशौचं तथैव च।।३।।\nहंस उवाच।।\nयजनं याजनं दानं विशिष्टश्च प्रतिगृहः ।।\nअध्यापनमध्ययनं विप्रकर्म प्रकीर्तितम् ।। ४ ।।\nदानमध्ययनं यज्ञः पाशुपाल्यं वणिक्क्रिया ।।\nअमात्सर्यं च धर्मज्ञ धर्मस्साधारणो मतः ।। ५ ।।\nआनुलोम्येन वर्णानां जातिर्मातृसमा भवेत् ।।\nप्रतिलोमोद्भवाः सर्वे भवन्त्यार्यविगर्हिताः।।६।।\nसूतो वैदेहकश्चैव चाण्डालश्च द्विजोत्तमाः।।\nविज्ञेया ब्राह्मणीपुत्राः क्षत्रविट्शूद्रयोनितः ।। ७ ।।\nमागधः पुक्कसश्चैव विट्शूद्रैः क्षत्त्रियासुतौ ।।\nआयोगवश्च वैश्यायां शूद्रपुत्रः प्रकीर्तितः ।। ८ ।।\nअन्ये वक्तुं न शक्यन्ते सङ्करात्सङ्करोद्भवाः ।।\nविवाहः सदृशश्चैषां नोत्तमैर्नाधमैः सह ।। ९ ।।\nसूतानामश्वसारथ्यं मागधानां स्तुतिक्रिया ।।\nवैदेहः स्यात्तन्त्रिजीवः पुक्कसानां च व्याधता ।। 3.227.१० ।।\nआयोगवस्य शिल्पानि रंगावतरणं तथा ।।\nचण्डालानामसंस्पर्शस्तथा वैधव्यगामिता ।। ।। ११ ।।\nगोब्राह्मणार्थे समरे हतानां स्त्रीबालहेतोर्यदि वाप्यशेषम् ।।\nस्वाम्यर्थकार्यं यदि वा प्रकुर्वतां सिद्धिः प्रदिष्टा न हि संशयोऽत्र ।। १२ ।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे हंसगीतायां वर्णधर्मवर्णनो नाम सप्तविंशदुत्तरद्विशततमोऽध्यायः ।। २२७ ।।\n3.228\nहंस उवाच ।।\nउपनीय गुरुः शिष्यं शिक्षयेच्छौचमादितः ।।\nआचारमग्निकार्यं च सन्ध्योपासनमेव च ।। १ ।।\nप्रयतः कल्यमुत्थाय स्नातो हुतहुताशनः ।।\nअभिगम्य गुरोः कुर्यात्प्रयतस्त्वभिवादनम् ।। २ ।।\nअनुज्ञातस्तु गुरुणा ततोध्ययनमाचरेत् ।।\nभैक्ष्यचर्यां ततः कुर्याद्ब्राह्मणेषु यथाविधि ।। ३ ।।\nगुरोः कुले न भिक्षेत भुञ्जीत तदनुज्ञया ।।\nहितप्रिये गुरोः कार्ये भक्त्याहङ्कारवर्जितः ।। ४ ।।\nमधुमांसाञ्जनं श्राद्धं नृत्तं गीतं च साहसम् ।।\nहिंसा परापवादं च मण्डनं च विवर्जयेत् ।। ५ ।।\nमेखलामजिनं दण्डं धारयेत्प्रयतः सदा ।।\nविनष्टान्यप्सु विक्षिप्य तथान्यानपि धारयेत् ।। ६ ।।\nअधःशायी भवेन्नित्यं ब्रह्मचारी समाहितः ।।\nएवं व्रतस्तु कुर्वीत वेदस्वीकरणं बुधः ।। ७ ।।\nगुरवे वचनं दत्त्वा स्नायाच्च तदनुज्ञया ।।\nआशरीरविमोक्षाद्वा वसद्गुरुकुले द्विजाः।।८।।\nएवं व्रतान्ते गुरुवे च दत्त्वा वरं यथावत्परिपूर्णविद्यः।\nगृहाश्रमी स्याद्विधिवद्दिजेन्द्रो यात्रास्यलोकद्वितीयं प्रदिष्टम् ।। ९ ।।\nइति श्रीविष्णुधर्मोत्तरे तृ०ख० मार्कण्डेयवज्रसंवादे हंसगीतायां ब्रह्मचारिव्रतवर्णनो नामाष्टाविंशदुत्तरद्विशततमोऽध्यायः ।।२२८।। ।।\n3.229\n।। हंस उवाच ।। ।।\nततो गृहाश्रमे तिष्ठन्नग्नीनाधाय धर्मवित् ।।\nकृत्वा विवाहं विधिवद्धर्मेण च धनागमम् ।। १ ।।\nत्रिवर्गं तत्र सेवेत यज्ञैश्च विविधैर्यजेत् ।।\nआचारपालनं कुर्याद्वेदाध्ययनमेव च ।। २ ।।\nउत्सर्गं छन्दसां कुर्याच्छुक्लान्ते श्रावणस्य च ।।\nपौषमासस्य रोहिण्यामुपाकर्म विधीयते ।। ३ ।।\nउत्सर्गानन्तरं वेदं नाधीयीत कदाचन ।।\nतत्रापि शास्त्राध्ययनं द्विजातीनां विधीयते ।। ४ ।।\nयत्नः कार्यः पूजने चातिथीनां चैतत्कार्यं सर्वकालं गृहस्थैः ।।\nनान्यो धर्मो विद्यते तस्य विप्राश्चैतद्धर्मं तस्य श्रेष्ठं प्रदिष्टम् ।।५।।\nइति श्रीविष्णुधर्मोत्तरे तृतीयखण्डे मार्कण्डेयवज्र संवादे हंसगीतायां गृहस्थधर्मवर्णनो नामैकोनत्रिंशदुत्तरद्विशततमोऽध्यायः ।। २२९ ।।\n3.230\nहंस उवाच ।।\nकीनाशबद्धचौराणां क्लीबरङ्गावतारिणाम् ।।\nपतितव्रात्यदुष्टानां तथा बन्धनरक्षिणाम् ।। १ ।।\nउदक्याविधवावापपाषण्डवधजीविनाम् ।।\nचिकित्साजीवकव्याधपुंश्चलीनृपविद्विषाम् ।।२ ।।\nचर्मकारायुधाजीविशस्त्रविक्रयकारिणाम् ।।\nचैलधावनृशंसार्तस्त्रीजितग्रामयाजिनाम् ।। ३ ।।\nतुन्नवायकदम्बस्य कूटकृच्छूद्रयाजिनाम् ।।\nएषामन्नं न भोक्तव्यं यश्च दद्यादनर्चितम् ।। ४ ।।\nपर्यायान्नं क्षुतं चैव संघुष्टं पतितेक्षितम् ।।\nशुल्कं पर्युषितोच्छिष्टं तथा चोच्छिष्टजीविनः ।। ५ ।।\nउदक्यया तथा स्पृष्टं यच्च घ्रातं गवा शुना ।।\nकेशकीटावपन्नं च पक्षिजग्धं तथैव च ।। ६ ।।\nदासार्धसीरि गोपाल नापितान्नं तथाविनाम् ।।\nशूद्रस्यान्नं तथा श्राद्धमात्मविक्रयिणस्तथा ।। ७ ।।\nअन्नं पर्युषितं भोज्यं स्नेहाक्तं रागषाण्डवत् ।।\nनिस्नेहा अपि गोधूमयवपौराणनिम्बकाः ।। ८ ।।\nअजागोमहिषीवर्ज्यं सर्वाण्यपि पयांसि च ।।\nअनिर्दशाहं तेषां वै विवत्सायाश्च गोस्तथा ।। ९ ।।\nकपिञ्जलस्तित्तिरिश्च मयूरो लावकस्तथा ।।\nएते हि पक्षिणो भक्ष्या न तु शेषाः कथञ्चन ।। 3.230.१० ।।\nशशकः शल्यको गोधा खड्गः कूर्मस्तथैव च ।।\nभक्ष्याः पञ्चनखेष्वाहुरभक्ष्याश्चोभयादतः ।। ११ ।।\nसर्वे चैकशफा वर्ज्यास्तथा ज्ञाता मृगद्विजाः ।।\nलशुनं गृञ्जनं चैव पलाण्डुकवकानि च ।। १२ ।।\nलोहितान्वृक्षनिर्यासाञ्शिग्रुश्लेष्मातकं तथा।।\nअभक्ष्याणि द्विजातीनां खुर्खण्डानि तथैव च ।। १३ ।।\nवृथा कृसरसंयावपायसापूपशष्कुलीः ।।\nअनुपाकृतमांसानि देवान्नानि हवींषि च ।। १४ ।।\nमांसाशनं नैव बुधस्तु कुर्याद्वृथा द्विजेन्द्रा नरकस्य हेतुम् ।।\nमांसं हि यो नात्ति स याति नाकं लोके तथास्मिन्सुखसङ्गतिः स्यात् ।। १५ ।। इति श्रीविष्णुधर्मोत्तरे तृतीयखण्डे मार्कण्डेयवज्रसंवादे हंसगीतायां भक्ष्याभक्ष्यवर्जनं नाम त्रिंशदुत्तरद्विशततमोऽध्यायः ।। २३० ।।"
  }
]
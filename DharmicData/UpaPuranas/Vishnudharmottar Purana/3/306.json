[
  {
    "text": "3.306\nहंस उवाच।।\nगावः पवित्रा मङ्गल्या गोषु लोकाः प्रतिष्ठिताः।।\nतास्वायत्तानि यज्ञानि देवतातिथिपूजनम्।।१।।\nबलन्तुष्टिश्च पुष्टिश्च तथा श्राद्धक्रिया द्विजाः।।\nनासौ सम्पन्नमश्नाति यस्य धेनुर्न विद्यते।।।।\nतस्मात्सर्वप्रदानानां गवां दानमनुत्तमम् ।।\nहीनाङ्गीं क्षीरपां वृद्धां दुग्धदोहां निरिन्द्रियाम्।।३।।\nव्याधितां विषमां व्यालां तथैव प्रपलायिनीम् ।।\nमूल्यैस्तथाप्यसंशुद्धैर्हृताश्च द्विजपुङ्गवात्।।४।।\nन दातव्या स्मृता धेनुर्दत्त्वा नरकमाप्नुयात् ।।\nब्राह्मणो यस्तु कुरुते गोरसानां तु विक्रयम्।।५।।\nगवां च विक्रयं विप्रा विषमो यस्तथा गवाम्।।\nअपात्रदोषयुक्तश्च न देया तस्य चाप्यथ।।६।।\nनैका बहूनां दातव्या न द्वयोर्द्विजपुङ्गवाः।।\nसा तु विक्रयमापन्ना दातुर्नरकदायिनी।।७।।\nएकं पात्रमथासाद्य देयास्तु बहवः स्मृताः ।।\nगवां प्रदाने यत्नेन परीक्ष्यो ब्राह्मणो भवेत् ।। ८ ।।\nयथाकथञ्चिद् दत्त्वा गां धेनुं वाऽधेनुमेव वा ।।\nअरोगामपरिक्लिष्टां  दाता स्वर्गे महीयते ।।९।।\nदत्त्वा वत्सतरीं विप्राः स्वर्गलोके महीयते ।।\nगुर्विणीं च तथा दत्त्वा वसूनां लोकमश्नुते ।। 3.306.१० ।।\nप्रसूयमानां तां दत्त्वा भूमिदानफलं लभेत् ।।\nस्रवंत्यां च तथा दत्त्वा नन्दने मोदते नरः ।।११।।\nश्वेतां दत्त्वा सोमलोके रक्तां दत्त्वा विभावसोः ।।\nकृष्णां दत्त्वा तथा याम्ये नीलां दत्त्वा च वारुणे ।। १२ ।।\nइन्द्रलोके तु शबलामिन्द्रलोके तु रोहिणीम् ।।\nवातरेणुसवर्णां तु वायुलोके महीयते ।। १३ ।।\nधूम्रवर्णां तथा दत्त्वा वसूनां लोकमश्नुते ।।\nआषाढेन सवर्णान्तु लोकं वारुणमाप्नुयात् ।। १४ ।।\nसुवर्णवर्णां कौबेरं ताम्रामाङ्गिरसं तथा ।।\nपलालधूम्रवर्णाभां पितृलोकं तथैव च।।१५।।\nशितिकण्ठाप्रदानेन वैश्वदेवमवाप्नुयात् ।।\nगौरीं दत्त्वा भृगूणाञ्च वैराटाभां प्रजापतेः ।। १६ ।।\nपाण्डुकम्बलवर्णाभां रुद्राणां लोकमाप्नुयात् ।।\nशुक्लबिन्दुचितां कृष्णां गन्धर्वैः सह मोदते ।। १७ ।।\n(कपिलाञ्च तथा दत्त्वा यथेष्टं लोकमाप्नुयात् ।।)\nगावः प्रकृतिवर्णास्तु कपिलाः परिकीर्तिताः ।। १८ ।।\nकृतन्तु वर्णवैचित्र्यं पूर्वं तासान्तु शम्भुना ।।\nयथा तु गङ्गा सरितां धेनूनां कपिला तथा ।। १९ ।।\nसायं प्रातश्च सततं होमकाले द्विजोत्तमाः ।।\nगावो ददति वै हौम्यमृषिभ्यो नात्र संशयः ।। 3.306.२० ।।\nदुष्कृतानि दुरिष्टानि दुर्गाणि विषमाणि च ।।\nतरन्ति चैव पापेभ्यो धेनुदानेन मानवाः ।। २१ ।।\nएकां गां दशगुर्दद्याद्दश दद्याच्च गोशती ।।\nशतं सहस्रगुर्दद्यात्सर्वे तुल्यफला हि ते ।। २२ ।।\nशतवर्षसहस्राणि तपस्तप्तं सुदुश्चरम् ।।\nगोभिः पूर्वविसृष्टाभिर्गच्छेम श्रेष्ठतामिति ।। २३ ।।\nलोकेऽस्मिन्दक्षिणानाञ्च सर्वा गा वयसोत्तराः ।।\nभवे तानि च लिंप्येम दोषेणातिपरन्तपाः ।। २४ ।।\nशकृत्तासां पवित्रार्थं कुर्वीरन्देवमानुषाः ।।\nतथा सर्वाणि भूतानि स्थावराणि चराणि च ।। ।। २५ ।।\nप्रदातारश्च गोलोकान्गच्छेयुरिति मानदाः ।।\nएतद्धनं ददौ तासां सर्वमेव पितामहः ।। २६ ।।\nसुरभिर्देवधेनुर्या तस्याः पुत्रत्वमागताः ।।\nधर्मो वृषभरूपेण महादेवध्वजः स्मृतः ।। २७ ।।\nदशधेनुप्रदानेन यथेष्टाङ्गतिमाप्नुयात् ।।\nशतञ्च दत्त्वा धर्मज्ञः शक्रलोकमुपागतः ।। २८ ।।\nकल्पावशेषं स सुखी मोदत्यप्सरसां गणैः ।।\nदत्त्वा सहस्रं धेनूनां सर्वपापैर्विमुच्यते ।। २९ ।।\nउक्ष्णां च ये प्रयच्छन्ति शतेन सह यूथपम् ।।\nसर्वपापविनिर्मुक्तास्ते प्रयान्त्यमरावतीम् ।। 3.306.३० ।।\nकल्पावशेषं त्रिदिवे सुखमुप्य नरोत्तमाः ।।\nमानुष्ये धनसंयुक्ता भवन्ति सुखिनस्ततः ।। ३१ ।।\nसहस्रेण गवां सार्धं ये प्रयच्छन्ति यूथपम् ।।\nअलंकृतं यथाशक्त्या गोलोकं यान्ति ते नराः ।। ३२ ।।\nउक्षाणमिन्द्रियोपेतं यस्तु दद्याद्द्विजातये ।।\nदशधेनुफलं तस्य नात्र कार्या विचारणा ।। ३३ ।।\nगोयुगं ये प्रयच्छन्ति सीरयूपयुतं द्विजाः ।।\nसर्वकामसमृद्धस्य प्राप्नुवन्ति फलं नराः ।। ३४ ।।\nगोभिश्चतुर्भिः संयुक्तं रथं दत्त्वा द्विजातये ।।\nधान्यैर्वस्त्रैर्युतं शक्त्या शक्रलोकं व्रजन्ति ते ।। ३५ ।।\nमानुष्यमासाद्य तथा भवन्ति वसुधाधिपाः ।।\nशकटस्य प्रदानन्तु विना गोभिर्महाफलम् ।। ।। ३६ ।।\nविशेषेण महाभागास्तस्य गोभिर्युतस्य च ।।\nससस्यं शकटं दत्त्वा नाकलोकं महीयते ।। ३७ ।।\nदत्त्वा तु धेनुं होमार्थे ब्राह्मणायाहिताग्नये ।।\nगोदानफलमाप्नोति होमदानफलं तथा ।। ३८ ।।\nस्नपनार्थं तथा दत्त्वा धेनुं रुद्रसुरालये ।।\nरुद्रलोकमवाप्नोति कुलञ्चैव समुद्धरेत् ।। ।। ३९ ।।\nदत्त्वा सचैलं वृषभं महादेवालये नरः ।।\nरुद्रलोकमवाप्नोति कुलमुद्धरते तथा ।। 3.306.४० ।।\nधेनूनां कपिला श्रेष्ठा वृषभः श्वेत उच्यते ।।\nश्वेतन्तु वृषभं दत्त्वा फलस्यानन्त्यमश्नुते ।। ४३ ।।\nदधिक्षीरहितार्थाय वासुदेवसुरालये ।।\nदत्त्वा गां मधुपर्कार्थं चानन्तं फलमाप्नुयात् ।। ४२ ।।।\nगोप्रदानरता यान्ति गोलोकं मानवोत्तमाः ।।\nसहाप्सरोभिर्मुदिता विमानवरमास्थिताः ।। ४३ ।।\nअपामधस्ताल्लोको यो तस्योपरि महीधराः ।।\nनागानामुपरिष्टाद्भूः पृथिव्युपरि मानवाः ।। ४४ ।।\nमनुष्यलोकादूर्ध्वन्तु खगानां गतिरुच्यते ।।\nआकाशस्योपरि रविर्द्वारं स्वर्गस्य तत्स्मृतम् ।। ।। ४५।।\nदेवलोकः परस्तस्माद्ब्रह्मलोकस्ततः परम्।।\nतत्रोपरि गवां लोको विष्णुलोकस्ततः परम् ।।४६।।\nएकस्त्वधो दुष्कृतिनां कर्मिणां पृथिवी मता।।\nब्राह्मे तपसि युक्तानां ब्रह्मलोकः सनातनः ।।४७ ।।\nगवामेव हि गोलोको दुरारोहा हि सा गतिः ।।\nएकान्तिनो विष्णुभक्ता विष्णुलोकं व्रजन्ति ते । ४८ ।।\nगोप्रदानरता यांति गोलोकं सर्वकामदम् ।।\nतत्र कामफला वृक्षा नद्यः पायसकर्दमाः ।। ४९ ।।\nसुवर्णसिकताश्चान्या विमलाम्बुयुताः शुभाः ।।\nयथाकामेप्सितास्तत्र भवन्ति शुभकर्मिणाम् ।। 3.306.५० ।।\nदेशा मनोहराः शुभ्रा देवारामविभूषणाः ।।\nदिव्येन नृत्यगीतेन वादित्रेण मनोहराः ।। ५१ ।।\nतत्रेप्सितानां कामानामाप्तिर्भवति नित्यदा ।।\nहेमशृङ्गीं रूप्यखुरां मुक्तालांगूलभूषणाम् ।। ५२ ।।\nअहताम्बरसंवीतां तथा कांस्योपदोहिनीम् ।।\nत्रिरात्रं स्थंडिले सुप्त्वा त्रिरात्रं गोरसाशनः ।। ५३ ।।\nतृप्तान्तु तर्पिते दत्त्वा वाससा संवृतां द्विजाः ।।\nसदक्षिणां महाभागास्त्रिरात्रं गोरसैस्ततः ।। ५४ ।।\nप्राणसंधारणं कृत्वा गवां लोके महीयते ।।\nयावन्ति धेनुरोमाणि तावद्वर्षाणि मानवः ।। ५५ ।।\nदत्तैवं कपिलां विप्राः प्राप्नोत्यभ्यधिकं फलम् ।।\nसायं प्रातर्मनुष्याणामशनं देवनिर्मितम् ।। ५६ ।।\nतत्रैककालमश्नन्तो द्वितीयादशनान्नरः ।।\nयथोक्तविधिना दद्यात्क्रीत्वा तु कपिलां नरः ।। ५७ ।।\nसर्वकामसमृद्धस्य यज्ञस्य फलमश्नुते ।।\nगवां लोकमवाप्नोति कुलमुद्धरति स्वकम् ।। ५८ ।।\nअलंकृतां ततो दत्त्वा गोदानफलमाप्नुयात् ।।\nअजामलंकृतां दत्त्वा वह्निलोके महीयते ।। ५९ ।।\nतदेव लोकमाप्नोति दत्त्वाजं विधिवन्नरः ।।\nवारुणं लोकमाप्नोति दत्त्वा च महिषीं नरः।।3.306.६०।।\nमहिषस्य प्रदानेन याम्ये लोके महीयते ।।\nवारुणं लोकमाप्नोति दत्त्वोरभ्रं नरोत्तमः ।। ६१।\nअविप्रदाता शतधा तदेव फलमश्नुते ।।\nआरण्यपशुदानेन वायुलोके महीयते ।। ६२ ।।\nएतदेव फलं प्रोक्तं प्रदानेन च पक्षिणाम् ।।\nशस्त्रपिण्डकि जालादिरुदकादानतस्तथा ।। ६३ ।।\nगोरसानां प्रदानेन तृप्तिमाप्नोत्यनुत्तमाम् ।।\nतत्र वाश्वयुजे मासे यस्तु दद्याद्द्विजातिषु ।। ६४ ।।\nआरोग्यं महदाप्नोति यत्रयत्राभिजायते ।।\nतथा दध्नः प्रदानेन मङ्गलान्याप्नुते सदा ।। ६५ ।।\nक्षीरदस्तृप्तिमाप्नोति सर्वदुःखैर्विमुच्यते ।।\nक्षीरेण स्नपनं कृत्वा हरस्य प्रयतो नरः ।। ६६ ।।\nमनोऽभितापनिर्मुक्तो रुद्रलोके महीयते ।।\nपरमान्नप्रदानेन कामानाप्नोति शाश्वतान्।। ६७ ।।\nमासि मासि तु रेवत्यां ब्राह्मणान्घृतपायसम् ।।\nसदक्षिणं भोजयित्वा रूपमाप्नोत्यनुत्तमम् ।। ६८ ।।\nआज्यन्तेजः समुद्दिष्टं चाज्यं पापहरं परम् ।\nआज्यं सुराणामाहारश्चाज्ये लोकाः प्रतिष्ठिताः ।। ६९ ।।\nआज्येन लिङ्गस्नपनं नरः कृत्वा तु शूलिनः ।।\nसर्वदुःखविनिर्मुक्तो रुद्रलोके महीयते ।। 3.306.७० ।।\nअलक्ष्मीशमनं प्रोक्तं घृतस्नानं तथा द्विजाः ।।\nकल्यमुत्थाय यो गव्यघृते मुखमथात्मनः । ७१ ।।\nपश्यते स जहात्येव कृत्वा पापमहर्निशम् ।।\nअलक्ष्मीर्नश्यते चास्य क्षिप्रमेषा करीषिणी ।। ७२ ।।\nघृतदानान्नरो याति स्वर्गलोकमसंशयम् ।।\nमासे चाश्वयुजे नित्यं घृतं यस्तु प्रयच्छति ।। ७३ ।।\nकल्यमुत्थाय विप्रेभ्यः प्रीणयेच्च तथाश्विनौ ।।\nस रूपं महदाप्नोति तथा रोगैश्च मुच्यते ।।\nएवं महाफलं दानं गोरसानां तथा गवाम् ।। ७४ ।।\nप्रयच्छते यः कपिलां सचैलां कांस्योपदोहां कनकाग्रशृङ्गीम् ।।\nतैस्तैर्गुणैः कामदुघा च भूत्वा नरं प्रदातारमुपैति सा गौः ।। ७५ ।।\nयावन्ति रोमाणि भवन्ति धेन्वास्तावत्फलं प्राप्नुते गोप्रदाता ।।\nपुत्रांश्च पौत्रांश्च कुलञ्च सर्वमासप्तमं तारयते परत्र।।७६।।\nइति श्रीविष्णुधर्मोत्तरे तृतीये खण्डे मार्कण्डेयवज्रसंवादे मुनीन्प्रति हंसगीतासु गोदानफलनिरूपणो नाम षडधिकत्रिशततमोऽध्यायः ।। ३०६ ।।\n3.307\nहंस उवाच ।।\nघृतधेनुप्रदानञ्च निबोधत द्विजोत्तमाः ।।\nगव्यस्य सर्पिषः कुम्भं पूर्णन्तु परिकल्पयेत् ।।१।।\nकलशञ्च तथा पूर्णन्तस्या वत्सं प्रकल्पयेत् ।।\nकांस्यापिधानसच्छन्नसितवस्त्रयुतन्तथा ।। २ ।।\nहिरण्यगर्भौ कर्तव्यावनुलिप्तौ च बाह्यतः ।।\nइक्षुयष्टिमयान्पादान्खुरान्रूप्यमयाँस्तथा ।। ३ ।।\nसौवर्णे चाक्षिणी कार्ये शृङ्गे चागुरुकाष्ठजे ।।\nसप्तधान्यश्च कर्तव्ये तस्य पार्श्वे पृथक्कृते ।। ४ ।।\nतस्य पट्टं च कर्तव्यं कम्बलं च द्विजोत्तमाः ।।\nकुर्यात्तुरुष्करं दूरे प्राणे हेममयांस्तनान् ।। ५ ।।\nतद्वच्छर्करया जिह्वां गुडक्षीरमयं मुखम् ।।।\nक्षौमसूत्रेण लांगूलं रोमाणि सितसर्षपैः ।। ६ ।।\nताम्रपत्रमयं पृष्ठं कुर्याच्छ्रद्धासमन्वितः ।।\nएतद्विरचनं कृत्वा घृतक्षीराभिषेचनैः ।। ७ ।।\nहरिर्घृतार्चिषेत्येवं नाम्ना सम्पूजयेद्विभुम् ।।\nततस्तु गन्धपुष्पान्नधूपवस्त्रादिभिर्नरः ।। ८ ।।\nघृतेन दीपं दद्याच्च तथैव च घृतं दिशः ।।\nहोमं विप्रा यदा धेनुं दद्याद्विप्राय शक्तितः ।। ९ ।।\nघृताची प्रीयते विप्रं कल्पयित्वा घृतार्चिषम् ।।\nएकरात्रञ्च तां दत्त्वा घृताहारी भवेन्नरः ।। ।। 3.307.१० ।।\nविमुक्तः सर्वपापेभ्यो लोकमाप्नोति शाश्वतम् ।।\nअनेन विधिना स्नात्वा सोपवासो नरः शुचिः ।। ११ ।।\nसर्वकामसमृद्धस्य यज्ञस्य फलमश्नुते ।।\nविमानेनार्कवर्णेन गवां लोके महीयते ।। १२।।\nघृतक्षीरवहा सद्यो यत्र पायसकर्दमाः ।।\nयत्र कामफला वृक्षा यत्र सिद्धिस्तु मानसी ।। १३ ।।\nगन्धर्वाप्सरसां यत्र सततं गीतनर्तनम् ।।\nतत्रास्ते सुचिरं लोके यावदिन्द्राश्चतुर्दश ।। १४ ।।\nमानुष्यमासाद्य भवत्यरोगः शीलेन रूपेण धनेन युक्तः ।।\nमनोभिरामः प्रमदाप्रियश्च धनान्वितः सर्वसुखोपपन्नः ।। १५ ।।\nइति श्रीविष्णुधर्मोत्तरे तृ० ख० मार्कण्डेय वज्रसंवादे मुनीन्प्रति हंसगीतासु घृतधेनुकल्पवर्णनो नाम सप्ताधिकत्रिशततमोऽध्यायः ।। ३०७ ।।\n3.308\n।। हंस उवाच ।।\nतिलधेनुं प्रवक्ष्यामि सर्वपापभयापहाम् ।।\nधेन्वाकारान्तु तां कुर्यादाविके कम्बले बुधः ।। १ ।।\nतिलषोडशभिः प्रस्थैश्चतुर्भिर्वत्समेव तु ।।\nतिलप्रसारणं कुर्याद्धेन्वा धेनुप्रमाणतः ।। २ ।।\nततस्तु रचयेद्धेनुं रत्नैर्वक्ष्याम्यहं द्विजाः ।।\nहेमशृङ्गीं रूप्यखुरां गन्धघ्राणवतीं शुभाम् ।। ३ ।।\nमिष्टान्नजिह्वां कुर्वीत गुडास्यां सूत्रकम्बलाम् ।।\nइक्षुपादां ताम्रपृष्ठां कुर्यान्मुक्ताफलेक्षणाम् ।। ४ ।।\nप्रशस्तपत्रश्रवणां फलदन्तवतीं शुभाम् ।।\nस्रग्दामपुष्पां कुर्वीत नवनीतस्तनान्विताम् ।। ५ ।।\nफलैमर्नोहरैर्भक्ष्यैर्मणिमुक्ताफलान्विताम् ।।\nशुभ्रवस्त्रयुगच्छन्नां चारुच्छत्रसमन्विताम् ।। ६ ।।\nकांस्योपदोहनां कृत्वा वासुदेवन्तु पूजयेत् ।।\nगन्धमाल्यनमस्कारधूपदीपान्नसम्पदा ।। ७ ।।\nजुहुयाच्च तिलानेव नाम्ना तस्यैव मानवः ।।\nतमेव प्रीणयेद्दद्याद्धेनुन्तामाहिताग्नये ।। ८ ।।\nत्रिरात्रं यस्तिलाहारस्तिलधेनुं प्रयच्छति ।।\nदत्त्वैकरात्रञ्च पुनस्तिलानत्ति द्विजोत्तमाः ।। ९ ।।\nचान्द्रायणादभ्यधिकं शस्तन्तत्तिलभक्षणम् ।।\nसर्वपापविनिर्मुक्तः पितरं सपितामहम् ।। 3.308.१० ।।\nतस्यापि पितरं चैव तारयेद् दुष्कृतान्नरः ।।\nआत्मानं पुत्रपौत्रांश्च प्रपौत्रमपि तारयेत् ।। ११ ।।\nसुहृदं वाप्यथोद्दिश्य तिलधेनुप्रदो नरः ।।\nतारयेद् दुष्कृतात्तञ्च यमुद्दिश्य प्रयच्छति ।। १२ ।।\nयश्च गृह्णाति विधिवद्दीयमानाञ्च पश्यति ।।\nसोऽपि पापविनिर्मुक्तः स्वर्गलोके महीयते ।। १३ ।।\nमहापातकसंयुक्तो युक्तो यश्चोपपातकैः ।।\nतिलधेनुप्रदानेन सोऽपि पावनमाप्नुयात् ।। १४ ।।\nसलोकमासाद्य नरो वसूनान्तत्रापि भुक्त्वा त्रिदशेन्द्रभोगान्।।\nमानुष्यमासाद्य भवत्यरोगो धनान्वितो रूपसुखोपपन्नः ।।१५ ।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे मुनीन्प्रति हंसगीतासु तिलधेनुदानविधिवर्णनो नामाष्टोत्तरत्रिशततमोऽध्यायः ।। ३०८ ।।\n3.309\nहंस उवाच ।।\nजलधेनुं प्रवक्ष्यामि प्रीतये जलशायिनः ।।\nजलकुम्भं द्विजश्रेष्ठाः सुवर्णरजतान्वितम् ।। १ ।।\nकल्पयेद्रत्नगर्भञ्च स्थापयेत्तं यवोपरि ।।\nसर्वधान्यैस्तथा ग्राम्यैः समन्तात्परिवारयेत् ।। २ ।।\nसितवस्त्रयुगच्छन्नं दूर्वापल्लव शोभितम् ।।\nकुष्ठमांसीमुरोशीरवालुकामलकैर्युतम् ।। ३ ।।\nप्रियङ्गुपत्रसहितं सितयज्ञोपवीतिनम् ।।\nसच्छत्रोपानहञ्चैव सोष्णीषं परिकल्पयेत् ।। ४ ।।\nतिलपात्रैर्युतं कृत्वा सहिरण्यैश्चतुर्दिशम् ।।\nदध्योदनयुतेनाथ पात्रेण स्थगितं मुखे।। ५ ।।\nकल्पयेदेवमेवन्तु वारिधानीं तु वत्सकम् ।।\nउपोषितः समभ्यर्च्य देवेशं जलशायिनम् ।। ६ ।।\nपुष्पधूपोपहारैस्तु यथाविभवमाश्रितः ।।\nअहताम्बरवीताय दद्याद्विप्राय भक्तिमान्।। ७ ।।\nजलशायी जगद्योनिः प्रीयतां मम केशवः ।।\nइति चोच्चार्य तं दद्यात्प्रीणयेच्च द्विजोऽपि तम्।।८।।\nअहोरात्रोषितो दद्याद्यथाविधि मयेरितम् ।।\nअपक्वान्नाशिना स्थेयमहोरात्रमतः परम् ।। ९ ।।\nअनेन विधिना दत्त्वा जलधेनुं द्विजोत्तमान् ।।\nसर्वाह्लादमवाप्नोति कामानाप्नोति शाश्वतान् ।।3.309.१०।।\nमोक्षमाप्नोति सर्वेभ्यस्तपोभ्यः स तथा नरः ।।\nसौभाग्यं महदाप्नोति रूपञ्च परमं तथा ।।११।।\nपुरुषः स तथा याति यस्य यस्य च दर्शनम् ।।\nकरोति परमाह्लादं तस्य तस्य द्विजोत्तमाः ।। १२ ।।\nनित्याभितृप्तो भवति तथैव च निरामयः ।।\nसर्वबाधाप्रशमनं प्राप्नोति गतकल्मषः ।। ।। १३ ।।\nवारुणं लोकमाप्नोति सकृद्दाता द्विजोत्तमः ।।\nदत्त्वा तामसकृद्विप्रा लोकमाप्नोति वैष्णवम् ।। १४ ।।\nआह्लादहेतोः परमं पवित्रं दानं मयेदं कथितं द्विजेंद्राः ।।\nधन्यं यशस्यं दुरितापहारि कामप्रदं लोकहितं प्रशस्तम्।।१५।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे मुनीन्प्रति हंसगीतासु जलधेनुवर्णनो नाम नवोत्तरत्रिशततमोऽध्यायः।।३०९।।\n3.310\nहंस उवाच ।।\nसुवर्णमुत्तमं रत्नं धनानामपि चोत्तमम्।।\nलोहानामुत्तमञ्चैव सर्वेषामपि चोत्तमम्।।१।।\nअग्नेरपत्यं प्रथमं पवित्रं मङ्गलं परम्।।\nधारणात्सर्वपापघ्नं दातुस्त्रिदशलोकदम्।।२।।\nमुकुटैः कुण्डलैर्हारैः केयूरैरङ्गदैस्तथा।।\nधार्यते यत्सदा देवैः पवित्रत्वाद्द्विजोत्तमाः।।३।।\nजाम्बूनदं तद्देवानामिन्द्रगोपकसन्निभम् ।।\nपितॄणाञ्चन्द्ररश्म्याभं दैत्यानां शबलोपमम् ।। ४।।\nनागानां तच्छुकाभं स्यान्नारीणां पीतमुच्यते ।।\nदत्त्वा कृष्णलमात्रन्तु नरः पापात्प्रमुच्यते।।५।।\nदत्त्वा च माषकं तस्य पुण्यं फलमुपाश्नुते ।।\nसुवर्णमाषकं दत्त्वा सूर्यस्योदयनं प्रति ।। ६ ।।\nहुत्वाग्निं सर्वपापेभ्यो मोक्षमाप्नोत्यसंशयम् ।।\nत्रेताग्निव्रतमेतत्तु कीर्तितं तस्य नित्यदा ।। ७ ।।\nदिनमध्यगते सूर्ये हुत्वाग्निं यः प्रयच्छति ।।\nतस्याग्निनित्यदाने च महत्फलमुदाहृतम् ।। ८ ।।\nसूर्यस्यास्तमये वह्निं हुत्वा तद्वै प्रयच्छति ।।\nपुण्यं महत्समाप्नोति नित्यदानेन वै द्विजाः ।। ९ ।।\nत्रिसन्ध्यं कनकं यस्तु हुत्वा वह्निं प्रयच्छति ।।\nन स लिप्येत पापेन पद्मपत्रमिवाम्भसा ।। 3.310.१० ।।\nसकृत्कृष्णलदानेन स्वर्गे वर्षं सुखी वसेत् ।।\nतथा च पञ्चवर्षाणि स्वर्गे दत्त्वैव माषकम् ।। ११ ।।\nयः सुवर्णं सुवर्णस्य ब्राह्मणाय प्रयच्छति ।।\nनिर्दोषः स्यात्स नाके तु मोदत्यब्दशतं ध्रुवम् ।। १२ ।।\nआत्मतुल्यं सुवर्णस्य यः प्रयच्छति वै द्विजाः ।।\nसर्वपापविनिर्मुक्तो यथेष्टाङ्गतिमाप्नुयात् ।। १३ ।।\nब्रह्मघ्नो वा सुरापो वा स्तेनो वा गुरुतल्पगः ।।\nसर्वपातकयुक्तोऽपि तेन दानेन मुच्यते ।। १४ ।।\nश्रद्धानामुत्तमञ्चैतद्दानानामुत्तमोत्तमम् ।।\nरुक्मं दत्त्वा ब्राह्मणाय सुखी सर्वत्र जायते ।। १५ ।।\nचिरान्नाकपरिभ्रष्टो रूपसौभाग्यसंयुतः ।।\nतासां कुले तु सुस्फीते गुणैः सर्वैर्युतो नरः ।। १६ ।।\nरुक्मपात्रप्रदानेन पुत्री भवति मानवः ।।\nसर्वेषामेव कामानां यशसस्त्रिदिवस्य च ।। १७ ।।\nरूप्यदो रूपमाप्नोति भोगमाप्नोति ताम्रदः ।।\nलोहारकूटयोर्दानात्कुप्यमाप्नोत्यसंशयम् ।। १८ ।।\nत्रपुसीसकयोर्दानाद्वह्निवृद्धिमवाप्नुयात् ।।\nयथेष्टं लोहपात्रञ्च यः प्रदद्याद्द्विजातये ।। १९ ।।\nपात्रं भवति कामानां विशेषश्चास्य लोहतः ।।\nशिल्पभाण्डानि यो दद्याल्लोहानि विधिवद्द्विजाः ।। 3.310.२० ।।\nविद्यादानफलं तस्य कथितं नात्र संशयः ।।\nचर्मदाता नरो नित्यं रक्षां समधिगच्छति ।। २१ ।।\nआयुधानां प्रदानेन रिपुनाशमवाप्नुयात् ।।\nराजलिङ्गप्रदानेन राजा भवति भूतले ।। २२ ।।\nरत्नानां च प्रदानेन राजैवेह प्रजायते ।।\nरत्नदानस्य यल्लोकं तद्भुक्त्वा सुचिरं द्विजाः ।। २३ ।।\nवज्रदः शक्रलोकन्तु पद्मरागप्रदो रवेः ।।\nसद्यो मरकतं दत्त्वा विष्णुलोके महीयते ।। २४ ।।\nमुक्ताफलप्रदानेन वारुणं लोकमश्नुते ।।\nवैदूर्यस्य प्रदानेन द्वीपानां सप्त मोदते ।। २५ ।।\nरत्नान्यन्यानि दत्त्वा च राजराजस्य च द्विजाः ।।\nसर्वेषामेव रत्नानां कनकं श्रेष्ठमुच्यते ।। २६।।\nधारणं कीर्तनं दानं कनकस्य प्रशस्यते ।।\nदुःस्वप्रशमनं दानं दुरिष्टस्य च नाशनम् ।। २७ ।।\nपरं पापहरं ज्ञेयमलक्ष्मीशमनं तथा ।।\nदत्त्वा सुवर्णं लोकेषु यथेष्टेषु च मोदते ।।२८।।\nविमानेनार्कवर्णेन हंसयुक्तेन भास्वता ।।\nदेवरामागणाढ्येन कामगेन विहायसा।।।।।\nभुक्त्वा दिवि चिरं भोगान्मानुष्ये सुखमाप्नुयात् ।।\nअग्नेरपत्यं प्रथमं सुवर्णं भूर्वैष्णवी ब्रह्मसुताश्च गावः ।।\nसर्वं हि दत्तं भवतीह तेन यः काञ्चनं गाञ्च महीञ्च दद्यात् ।। 3.310.३० ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु सुवर्णदानविधिनिरूपणो नाम दशाधिकत्रिशततमोऽध्यायः ।। ३१० ।।"
  }
]
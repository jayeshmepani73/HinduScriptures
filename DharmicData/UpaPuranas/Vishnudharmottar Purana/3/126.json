[
  {
    "text": "3.126\n।। वज्र उवाच ।। ।।\nनाम्नां संपूजनं विष्णोस्त्वया कार्यं प्रकीर्तितम्।।\nप्रादुर्भावेषु काम्यं च पूजनं च त्वयेरितम् ।। १ ।।\nकाल नामानि च तथा स्थाननामानि चाप्यथ ।।\nकाम्यानि चैव नामानि त्वया प्रोक्तानि भार्गव ।। २ ।।\nतस्यैव देवदेवस्य विष्णोरमिततेजसः ।।\nसर्वदेवमयस्येह सर्वरूपधरस्य च ।। ३ ।।\nआराधनविधानानि कथयस्व ममानघ ।।\nत्वं हि सर्वकथारामो यथा देवः पितामहः ।। ४ ।।\nभूय एव समाचक्ष्व उपवासफलं विभो ।।\nदेवतापूजनार्थाय विधिना पूजनस्य च ।। ५।।\nमार्कण्डेय उवाच ।।\nअष्टपत्रं तु कमलं विन्यसेद्वर्णकैः शुभैः ।।\nब्रह्माणं कर्णिकायां तु तस्य संपूजयेद्विभुम् ।। ६ ।।\nऋग्वेदं पूर्वपत्रे तु यजुर्वेदं तु दक्षिणे ।।\nपश्चिमे सामवेदं तु उत्तरेऽथर्वणं तथा ।। ७ ।।\nआग्नेये च तथाङ्गानि धर्मशास्त्राणि नैर्ऋते ।।\nपुराणान्येव वायव्ये चैशान्यां न्यायविस्तरम् ।। ८ ।।\nएवं विन्यस्य धर्मज्ञ सोपवासस्तु पूजयेत् ।।\nचैत्रशुक्लादथारभ्य सोपवासो जितेन्द्रियः ।। ९ ।।\nसदा प्रतिपदं प्राप्य शुक्लपक्षस्य यादव ।।\nसंवत्सरं महाभाग शुक्लगन्धानुलेपनः ।। 3.126.१० ।।\nभूरिणा परमान्नेन धूपदीपैरतन्द्रितः ।।\nसंवत्सरान्ते गां दद्याद्धुते चीर्णे नरोत्तम ।।११।।\nइदं व्रतं यस्तु करोति राजन्स वेदवित्स्याद्भुवि धर्मनित्यः ।।\nकृत्वा तदा द्वादशवत्सराणि विधेश्च लोक पुरुषः प्रयाति।। १२ ।।\nइति श्रीविष्णुधर्मोत्तरे तृतीयकाण्डे मार्कण्डेयवज्रसंवादे ब्राह्मीप्रतिपल्लाभो नाम षड्विंशत्युत्तरशततमोऽध्यायः ।। १२६ ।।\n3.127\n।। मार्कण्डेय उवाच ।। ।।\nआराधनं त्रिदेवस्य तस्य वक्ष्यामि यादव ।।\nविष्णोरमितवीर्यस्य द्वितीयमरिमर्दन ।। १ ।।\nब्राह्मी तु राजसी मूर्तिस्तस्य वर्गप्रवर्तिनी ।।\nसात्त्विकी वैष्णवी ज्ञेया संसारपरिपालिनी ।। २ ।।\nतामसी च तथा रौद्री ज्ञेया संहारकारिणी ।।\nचैत्रशुक्लप्रतिपदि ब्रह्माणं पूजयेन्नरः ।। ३ ।।\nगन्धमाल्यनमस्कारधूपदीपान्नसम्पदा ।।\nक्षीरं ब्राह्मैस्ततो मन्त्रैर्जुहुयाज्जातवेदसि ।। ४ ।।\nलोहभाण्डं द्विजे दद्यात्क्षीरपूर्णं सकाञ्चनम् ।।\nदध्ना च भोजनं कार्यं मध्यं प्राप्ते दिवाकरे ।। ५ ।।\nएकवस्त्रांचिते देशे तथा स्वप्यात्कुशास्तृते ।।\nततश्चतुर्थे दिवसे कूपनादेयसारसैः ।।\nत्रिभिरेकगतैस्तोयैः सम्यक्स्नानं समाचरेत् ।। ६ ।।\nपूजयेत्पूर्तवत्सम्यक्पुरत्रितयमेव तत् ।।\nलोहत्रयं द्विजे दद्यात्समाल्यं नृप दक्षिणाम् ।। ७ ।।\nतृतीयेह्नि ततः पूजा कार्या रुद्रस्य पार्थिव ।।\nगन्धमाल्यनमस्कारधूप दीपैस्तथैव च ।।\nमानस्तोकेति मंत्रेण घृतहोमो विधीयते ।।८।।\nसघृतं लोहपात्रं च सहिरण्यं सदक्षिणम् ।।\nतृतीये दिनभागे तु वाताहारं समाचरेत् ।। ९ ।।\nतथा त्रिमधुरं दद्याद्भोजनं तच्च भक्षयेत् ।।\nव्रतमेतन्नरः कृत्वा मासिमासि दिनत्रयम् ।।\nसंवत्सरेण धर्मज्ञ गतिमिष्टामवाप्नुयात् ।। 3.127.१० ।।\nमानुष्यमासाद्य भवत्यरोगो जितेन्द्रियः सत्यपरो विनीतः।।\nसौभाग्यरूपद्रविणोपपन्नः साक्षाच्छिवो लोकधुरन्धरः स्यात्।।११।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे त्रिमूर्तिव्रतं नाम सप्तविंशत्युत्तरशततमोऽध्यायः ।। १२७।।\n3.128\nमार्कण्डेय उवाच ।।\nएकमेव जगत्सर्वं प्रकृतिः पुरुषः स्मृतः ।।\nचैत्रशुक्लसमारंभे सोपवासो जितेन्द्रियः।।१।।\nपुरुषं पूजयेद्विष्णुं स्थले वा यदि वा जले ।।\nगन्धमाल्यनमस्कारधूपदीपान्नसंपदा।।२।।\nपौरुषं तु तथा सूक्तं जपेदन्तर्जले नरः ।।\nतथा चैनं च प्रत्यष्टं बुधो दद्याज्जलाञ्जलिम् ।।३ ।।\nतथा पुष्पाणि धर्मज्ञः फलानि च महाभुज ।।\nधूपं दद्यात्सनैवेद्यं जपेच्छक्त्या तथा च तम् ।। ४ ।।\nजुहुयाच्च तथाऽऽज्येन द्विजे दद्याच्च काञ्चनम् ।।\nआहारं पयसा कुर्यान्निशाकाले च भार्गव।। ।। ५ ।।\nएतत्संवत्सरं कृत्वा नित्यव्रतमतन्द्रितः ।।\nपक्षयोरुभयोर्वीर सर्वपापैः प्रमुच्यते ।। ६ ।।\nप्रसादमासाद्य स वासुदेवात्सर्वेश्वरात्सर्वगणादचिन्त्यात् ।।\nलोकेश्वरान्मोक्षपदं प्रयाति ये यान्ति सिद्धा मुनयः प्रतीताः ।। ७ ।।\nइति श्रीविष्णुधर्मोत्तरे तृ० खण्डे मार्कण्डेयवज्रसंवादे पौरुषीप्रतिपद्वर्णनो नामाष्टाविंशत्युत्तरशततमोऽध्यायः ।। १२८ ।।\n3.129\nमार्कण्डेय उवाच ।।\nपुरुषः प्रकृतिश्चोभौ जगत्सर्वं प्रकीर्तितम् ।।\nअग्नीषोमात्मकं सर्वं तथा तस्य प्रकीर्तितम् ।।१।।\nवासुदेवश्च लक्ष्मीश्च तावेव परिकीर्तितौ ।।\nचैत्रशुक्लसमायां च सोपवासो जितेन्द्रियः ।।२।।\nपौरुषेण स सूक्तेन वह्निं संपूजयेन्नरः ।।\nगन्धमाल्यनमस्कारधूपदीपान्नसप्रदा ।। ३ ।।\nलक्ष्मीं च वरदां देवीं पूजयेदुदकेन तु ।।\nश्रीसूक्तेन च धर्मज्ञ यथावन्मनुजेश्वर ।। ४ ।।\nकाञ्चनं राजतं चोभौ दद्याद्विप्रेषु दक्षिणाम् ।।\nप्राणयात्रां बुधः कुर्यात्क्षीरेण सघृतेन च ।। ५ ।।\nसंवत्सरमिदं कृत्वा व्रतं सम्यगुपोषितः ।।\nमुच्यते पातकैः सर्वैर्मोक्षोपायांश्च विन्दति ।। ५।।\nकामानवाप्नोत्यथ वा विचित्राँल्लोकांश्च मुख्यान्वसुधां समग्राम् ।।\nविरूपतो रूपमथापि चाग्र्यं यशस्तथाग्र्यं तनयांश्च मुख्यान्।।६।।\nइति श्रीविष्णुधर्मोत्तरे तृ० खण्डे मार्कण्डेयवज्रसंवादे प्रकृति पुरुषनिरूपणो नामैकोनत्रिंशदुत्तरशततमोऽध्यायः ।। १२९ ।।\n3.130\nमार्कण्डेय उवाच ।।\nनासत्यौ देवभिषजावश्विनौ परिकीर्तितौ ।।\nतावेव कथितौ लोके सूर्यताराधिपौ नृप ।। १ ।।\nअश्वयानरतो यस्मादश्विनौ परिकीर्तितौ ।।\nचैत्रशुक्लद्वितीयायां सोपवासो जितेन्द्रियः ।। २ ।।\nनासत्यौ देवभिषजौ पूजयेत्प्रयतः शुचिः ।।\nगन्धमाल्यनमस्कारधूपदीपान्नसम्पदा ।। ३ ।।\nकृत्वा च रूपनिर्माणं नासत्यौ पूजयेन्नरः ।।।\nदीपमालां ततो दद्यात्तयोर्निशि विशेषतः ।। ४ ।।\nकनकं रजतं चोभे दद्याद्विप्रेषु दक्षिणाम् ।।\nसंमील्य नेत्रयुगलं विष्णुं च संस्मरेन्नरः ।। ५ ।।\nप्रदीप्ततेजा भवति चक्षुष्मांश्चैव जायते ।।\nप्राणयात्रां तु कुर्वीत दध्ना घृतयुतेन च ।। ६ ।।\nनेत्रव्रतं द्वादशवत्सराणि कृत्वा भवेद्भूमिपतिः प्रतीतः ।।\nसरूपरूपोरिगणप्रमाथी धर्माभिरामो नृपवर्यमुख्यः ।। ७ ।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे नासत्यपूजाचक्षुर्व्रतं नाम त्रिंशदुत्तरशततमोऽध्यायः ।। १३० ।।"
  }
]
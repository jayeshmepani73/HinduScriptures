[
  {
    "text": "3.331\n।। हंस उपाच ।।\nउत्तमर्णाय दातव्यमधमर्णेन याचितम् ।।\nब्राह्मणेन्द्रा धनं सर्वं निह्नवे तच्च भावितम् ।। १ ।।\nसर्वोपायैर्धनी वित्तमृणिकादाप्नुयात्स्वकम् ।।\nन स राज्ञाभियोक्तव्यः स्वकं संसाधयन्धनम् ।। २ ।।\nअर्थनिह्नवमानं तु भावनाभिर्विभावितम् ।।\nदापयेद्धनिकस्यार्थं राज्ञो दण्डं च तत्समम् ।। ३।।\nमिथ्याभियोगे द्विगुणमिति योगाद्धनं हरेत् ।।\nभागं विंशतिमन्दद्यात्प्राप्तार्थो धनिको नृपे ।। ४ ।।\nयदि राजबलेनासौ तद्धि तस्मादवाप्नुयात् ।।\nद्विकं त्रिकं चतुष्कं च पञ्चकं च तथा शतम् ।। ५ ।।\nवर्णानुक्रमतो वृद्धिः प्रतिमासं प्रकीर्तिता ।।\nस्वयं कृतां तथा वृद्धिं सर्वे सर्वासु योनिषु ।। ६।।\nदातुमर्हति विप्रेन्द्रा इति मे निश्चिता मतिः ।।\nन क्वचित्प्रीतिदत्तानां वृद्धिः संवत्सरं भवेत् ।। ७ ।।\nतेषामपि भवेद्वृद्धिर्गते संवत्सरे तथा ।।\nसा च वृद्धिर्यथोक्ता वै वर्णानामनुपूर्वशः ।। ८ ।।\nतथाविधा ग्रहीतव्या नान्यथेति हि निश्चयः ।।\nआधिभुग्दीयते वृद्धिं नष्टामाधिं च दापयेत् ।। ९ ।।\nदैवराजकृतं दोषं विना ब्राह्मणसत्तमाः ।।\nअन्त्यवृद्धौ प्रविष्टायां चार्तौ त्यागो विधीयते ।। 3.331.१० ।।\nभोज्यस्याधेः परित्यागः प्रविष्टे तु धने भवेत् ।।\nभोगस्य गणना कार्या न तत्र वचनादृते ।। ११ ।।\nधनिनोर्थं न हीयेत आधौ प्राणयुते मृते ।।\nहेतुभूतस्तु मरणे न चेत्स्यादुत्तमर्णिकः ।। १२ ।।\nआधौ विवदमानानां भुक्ता जीवन्ति चापराः ।।\nअन्यस्याधीकृतां भूमिं यश्चान्यस्य प्रयच्छति ।। १३ ।।\nस्वयमेव नरेन्द्रस्तं घातयेदविचारयन् ।।\nद्रव्येष्वेवमथान्येषु दण्डः स्याद्द्विगुणं भवेत् ।। १४ ।।\nआधौ समुद्रे नष्टे तु मुद्रा यत्र न दृश्यते ।।\nन तत्र हीयते वित्तं धनिकस्य कथञ्चन ।। १५ ।।\nअन्यथा तु तथा नष्टे धनिकस्यैव हीयते ।।\nअन्त्या वृद्धिर्हिरण्यस्य द्विगुणा परिकीर्तिता ।। १६ ।।\nवस्त्रस्य त्रिगुणा प्रोक्ता धान्यस्य तु चतुर्गुणा ।।\nरसस्याष्टगुणा वृद्धिः स्त्रीपशूनां च सन्ततिः ।। १७ ।।\nस्त्रीपशूनामृते वृद्धिः पशूनां चैव विद्यते ।।\nउरभ्राणां भवेद्वृद्धिः सति पुंस्त्वे हि वै द्विजाः ।। १८ ।।\nऊर्णावृद्धिर्भवेत्तेषां वर्षाणि द्वादशैव तु ।।\nद्रव्याणामप्यनुक्तानां वृद्धिर्ज्ञेया चतुर्गुणा ।। १९ ।।\nदीयमानप्रयुक्तं तु पुरुषस्याप्रगृह्णतः ।।\nततः परं न वृद्धिः स्यात्कथंचिद्द्विजसत्तमाः ।। 3.331.२० ।।\nस्वमर्थं यो न गृह्णाति दीयमानं पुनःपुनः ।।\nतस्मात्स हीयते विप्रा दाता तत्रानृणो भवेत् ।। २१ ।।\nपिता प्रवसितो यस्य ब्राह्मणा द्विदशाः समाः ।।\nऋणं तस्य सुतैर्देयं मृतस्य यदि वा पुनः ।।२२।।\nपैतृकं तु ऋणं पुत्रः पौत्रो वा दातुमर्हति।।\nन कामस्तच्चतुर्थं तु दातुमर्हति कर्हिचित्।। ।। २३ ।।\nरिक्थग्राही तथा पुत्रः स्त्रीग्राही धनदासिकः ।।\nपुत्रे स्थितेपि दातव्यमृणं वै धनहारिणाम ।। २४ ।।\nरिक्थग्राही सुताभावे स्त्रीग्राही दातुमर्हति ।।\nस्वयं दातुमशक्तो यः कर्तुमिच्छेत्पुनः क्रियाम् ।। २५ ।।\nस दत्त्वा निर्जितां वृद्धिं कारयेत्परिवर्त्तयेत् ।।\nअदर्शयित्वा तत्रैव हिरण्यं परिवर्तयन् ।। २६ ।।\nयावती संभवेद्वृद्धिस्तावतीं दातुमर्हति।।\nप्रातिभाव्ये वृथा दानं द्यूतमध्ययनं च यत् ।। २७ ।।\nदण्डशुल्कावशेषं तु न पुत्रो दातुमर्हति ।।\nदर्शने प्रत्यये दाने प्रातिभाव्यं त्रिधा स्मृतम् ।।२८।।\nआदौ तु वितथे दद्यादितरस्य सुतावपि ।।\nदर्शने प्रतिभूर्यत्र मृतः प्रात्ययिकोऽपि वा ।। २९ ।।\nन तत्पुत्रा ऋणं दद्युर्दद्युर्दानाय ये स्थिताः ।।\nप्रकाशं प्रतिभूर्यत्र दापितो धनिनां धनम् ।।\nसोयं तस्य तु तद्द्रव्यमृणिको दातुमर्हति ।। 3.331.३०।।\nवर्णत्रयं विप्रवरा ऋणार्थं क्षीणे विशुद्धाविह कर्म कार्यम् ।।\nक्षीणोग्रजं सा तु यथोदयं तद्दाप्यो न कर्माहरणे तदर्थम् ।। ।। ३१ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु ऋणदानवर्णनो नामैकत्रिंशदधिकत्रिशततमोऽध्यायः ।। ३३१ ।।\n3.332\n।। हंस उवाच ।। ।।\nशीलाढ्ये कुलजे शक्तः निक्षेपे निक्षिपेद्बुधः ।।\nयाच्यमानं तथैवासौ तस्य तद्दातुमर्हति ।। १ ।।\nयाचते यश्च निक्षिप्य निक्षिप्तं न प्रयच्छति ।।\nतावुभौ चौरवच्छास्यौ धर्म्मज्ञेन महीक्षिता ।। २ ।।\nनिक्षेपोपनिधी चैव न देयौ प्रत्यनन्तरे ।।\nनश्येते वनिपातेतावनिपाते त्वनाशिना ।। ३ ।।\nयस्य हस्ते विनिक्षिप्तं तस्य हस्ते तथा विना ।।\nनष्टं तु यदि निक्षिप्तं नासौ दद्यात्कथञ्चन ।।४।।\nनिक्षेपभोगी दण्ड्यः स्याद्भोगमूल्यन्तु षड्गुणम् ।।\nएष एव विधिर्दृष्टो याचितान्वाहितेषु च ।।\nशिल्पिषूपनिधौ न्यासे प्रतिन्यासे तथैव च ।। ५ ।।\nप्रतिगृह्णाति यो गण्डं यश्च स प्रधने नरः ।।\nतस्याप्येष भवेद्धर्म्मः षडेते निधनाः स्मृताः ।। ६ ।।\nनिक्षेपरक्षा पुरुषेण कार्या यत्नेन विप्रप्रवरास्सदैव ।।\nनिक्षेपहर्त्ता नरकं प्रयाति कल्पावशेषं निहितस्तु सर्वैः ।। ।। ७ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु निक्षेपरक्षावर्णनो नाम द्वात्रिंशदधिकत्रिशत तमोऽध्यायः ।। ३३२ ।।\n3.333\nहंस उवाच ।।\nवणिक्प्रभृतयो यत्र कर्म संभूय कुर्वते ।।\nतत्संभूय समुत्थानं शृणुध्वं गदतो मम ।। १ ।।\nफलहेतोरुपायेन कर्म संभूय कुर्वताम् ।।\nआधारभूतः प्रक्षेपः ततस्तिष्ठेयुरंशकाः ।। २ ।।\nसमोऽतिरिक्तो हीनो वा यत्रांशो यस्य यादृशः ।।\nक्षयव्ययौ तथा वृद्धिस्तत्र तस्य तथाविधा ।। ३ ।।\nसर्वेषां च मतं कार्यं भाण्डपिण्डव्ययादिकम् ।।\nसमं सर्वस्य विभजँल्लोके तस्मान्महीयते ।। ४ ।।\nदैविके राजके वापि व्यसने समुपस्थिते ।।\nतत्र तत्र स्वशक्त्या तु तस्यांशो दशमः स्मृतः ।। ५ ।।\nएकस्य चेत्स्याद्व्यसनं दायादस्तदवाप्नुयात् ।।\nतस्याभावे च सर्वेषां तेषामेव हि तद्धनम् ।।६।।\nऋत्विजो व्यसनेष्वेवं मान्यस्त्वं कर्मनिस्तरः ।।\nलभते दक्षिणाभागं स तस्मात्संप्रकल्पितम् ।। ।। ७ ।।\nऋत्विग्याज्यां च दुष्टौ तौ सन्त्यजेतां परस्परम् ।।\nप्रथमं साहसं दंड्यौ  न च तौ त्यागमर्हतः ।। ८ ।।\nअन्वाहितं याचितकं सार्धिः साधारणं च यत् ।।\nनिक्षेपः पुत्रदारं च सर्वस्वं चान्वये सति ।। ९ ।।\nअदेयानि द्विजश्रेष्ठा यश्चान्यस्मै प्रतिश्रुतम् ।।\nअदत्तं तु भवेत्क्रोधभयशोकान्वितैर्नरैः ।। 3.333.१० ।।\nबालवृद्धास्वतन्त्रैश्च मत्तोन्मत्तस्तथैव च ।।\nअज्ञानाच्च तथा पात्रं स्पर्धया द्विजसत्तमाः ।। ११ ।।\nगृह्णात्ययञ्च यो मोहाद्यश्चादेयं प्रयच्छति ।।\nतावुभौ चौरवच्छास्यौ धर्मज्ञेन महीक्षिता ।। १२ ।।\nदत्तं स्वयं नाथ परेण दत्तं दत्तं नरो यस्तु हरेत्परस्य ।।\nध्रुवं स विप्रा नरकं प्रयाति दत्तं स्वयं वा न च यश्च दद्यात् ।। १३ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु संभूयसमुत्थानदेयादेयवर्णनो नाम त्रयस्त्रिंशदधिकत्रिशततमोऽध्यायः ।। ३३३ ।।\n3.334\nहंस उवाच ।।\nकृतकस्त्रिविधः प्रोक्तस्तस्य वक्ष्यामि लक्षणम् ।।\nएकत्र कालावधिको देशावधिरथापरः ।। १ ।।\nकर्मावधिस्तृतीयस्तु सर्वे कर्मकराः स्मृताः ।।\nअदेशकाले कर्मादौ भृतकश्चेत्त्यजेद्भृतिम् ।। २ ।।\nभृतिश्चादीयते सर्वा स्वामिदोषो न चेद्भवेत् ।।\nहारिते स्वामिदोषेण दाप्यश्च भृतिको भवेत् ।। ३ ।।\nराजा च दण्डनीयः स्यात्तथा पणशतं भवेत् ।।\nगृहीतमूल्यं यः शिल्पी काले द्रव्यं न यच्छति ।। ४ ।।\nद्विगुणं दीयते मूलं द्रव्यं दाप्यं तथैव च ।।\nतद्द्रव्यं च विना हानिं सकलां दातुमर्हति ।। ५ ।।\nभृत्यदोषं विना स्वामी भृत्यमर्धपथे त्यजेत् ।।\nतुल्यं तु सकलं दद्याद्राज्ञः कनकमाषकम् ।। ६ ।।\nआर्तस्य भक्तं दातव्यं स्वस्थस्तत्कर्म पूरयेत् ।।\nस्वस्थोऽपि चेन्न तत्कुर्याद्द्विगुणं भक्तमुत्सृजेत् ।। ७ ।।\nप्रमादान्नाशितं दाप्यं समं छिद्राहता शतम् ।।\nप्रसह्य यद्धृतं चौरैर्न तद्दाप्यो भवेत्क्वचित् ।। ८ ।।\nतोयाग्निनाशे शक्त्या चेत्प्रवर्तेनव दापयेत् ।।\nराज्ञा हृतं तथा द्रव्यं न स दाप्यः कथंचन ।। ९ ।।\nयत्र गुप्त्या भवेन्नित्यं तत्र चेद्व्यापको भवेत् ।।\nतत्सर्वं दापयेद्द्रव्यं यत्किंचित्तत्र नश्यति ।। 3.334.१० ।।\nशकटाद्यं तु गृह्णीयाद्भाटकेन तु यो नरः ।।\nअददद्भाटकं दाप्यो व्यूढस्यापि च भाटकम् ।। ११ ।।\nभृतिं यः प्रतिपद्येत विनैव समयक्रियाम् ।।\nदेशकालौ च शक्तिं च भक्तिं चावेक्ष्य शक्तितः ।। १२।।\nभृतिस्तस्य प्रदातव्या दाप्यो राज्ञा बलादथ ।।\nप्रव्रज्यावसितो राज्ञो दास आमरणान्तिकः ।। १३ ।।\nदुर्भिक्षविधृतो यस्तु मोक्षतः प्राणसंशयात् ।।\nप्रतिशीर्षं प्रदानेन मुच्यते च ध्वजाहृतः ।। १४ ।।\nग्रासमाच्छादनं देयं सर्वेषामेव सर्वदा ।।\nतथैव राजा भृत्यानां भृतिं वर्षशतादपि ।। १५ ।।\nपुत्रपौत्रानुगश्चेत्स्याद्यद्यसौ तत्र कर्मकृत् ।।\nअध्यापने यो भृतकस्तस्याप्येष विनिश्चयः ।। १६ ।।\nकाले भृत्यैर्जयेत्किंचिद्यदि चित्तं स्वकर्मणा ।।\nभक्तदस्यैव तत्सर्वमिति धर्मविदो विदुः ।। १७ ।।\nभार्या पुत्रश्च दासश्च त्रय एवाधना मताः ।।\nयत्ते समधिगच्छन्ति यस्य ते तस्य तद्धनम् ।। १८ ।।\nवर्णानामानुलोम्येन न दास्यं प्रतिलोमतः ।।\nप्रातिलोम्येन चेद्दास्यं कारयेत्तं विनाशयेत् ।। १९ ।।\nशुल्कं गृहीत्वा पण्यस्त्री नेच्छती द्विगुणं वहेत् ।।\nअप्रयच्छन्पुमाञ्शुल्कं दाप्यं त्वष्टगुणं भवेत् ।। 3.334.२० ।।\nपशून्नयेदरण्यं तु पालको रजनीक्षये ।।\nतृप्तान्पीतजलान्सर्वान्सायाह्ने तु समर्पयेत् ।। २१ ।।\nदिवा वक्तव्यता पाले रात्रौ स्वामिनि तद्गृहे ।।\nपशूनां व्यसनं गोपो व्यायच्छेत्तत्र शक्तितः ।। २२ ।।\nअशक्तानपि पत्तौ तु स्वामिने तन्निवेदयेत ।।\nअध्यायच्छन्नविक्रोशं स्वामिने विनिवेदयेत् ।। २३ ।।\nवोढुमर्हति गोपस्तु विनयं चापि राजनि ।।\nनष्टं विनष्टं कृमिभिः श्वहतं व्यसने मृतम् ।। ।। २४ ।।\nहीनं पुरुषकारेण पालको विनिवेदयेत् ।।\nअजाविके तु संरुद्धे वृकैः पाले त्वनायति ।। २५ ।।\nयां प्रसह्य वृको हन्यात्पाले तत्किल्बिषं भवेत् ।।\nतासां चेद्दैवरुद्धानां चरन्तीनां मिथो वने।।२६।।\nयामुत्पत्य वृको हन्यान्न पालस्तत्र किल्बिषी।।\nविद्विष्य तु हृतं चौरैर्न पालो दातुमर्हति ।। २७ ।।\nयदि देशे च काले च स्वामिनस्तस्य शंसति ।।\nएतेन सर्वपालानां विवादः समुदाहृतः ।। २८ ।।\nसाकं सशृङ्गं सखुरं च चर्म प्रदर्शयित्वाथ पशोर्मृतस्य ।।\nपालस्य शुद्धिः कथिता द्विजेन्द्रा अतोन्यथा तस्य न शुद्धिरुक्ता ।। २९ ।।\nइति श्रीविष्णुधर्मोत्तरे तृतीय खण्डे मार्कण्डेयवज्रसंवादे मुनीन्प्रति हंसगीतासु स्वामिभृत्यनियमवर्णनो नाम चतुस्त्रिंशदधिकत्रिशततमोऽध्यायः ।। ३३४ ।।\n3.335\n।। हंस उवाच ।।\nद्रव्यमस्वामिविक्रीतं प्राप्य स्वामी तदाप्नुयात् ।।\nप्रकाशक्रयतः शुद्धिः क्रीतः स्तेयो रहः क्रमात् ।। १ ।।\nहीनमूल्यं बलात्क्रीतं ततस्तद्दोषभाग्भवेत् ।।\nन गृहेतागमं क्रीताच्छुद्धिस्तस्य तदागमात् ।। २ ।।\nस्वामी तु प्राप्नुयाद्वित्तं प्रकाशं रह एव वा ।।\nविक्रीय पण्यमूल्येन यः क्रीतं न नियच्छति ।। ३ ।।\nस्थावरस्य फलं दाप्यो जङ्गमस्य क्रियाफलम् ।।\nअर्धं चेन्न प्रहीयेत सोदयं पण्यमावहेत् ।। ४ ।।\nस्थानिनामेष नियमो दिग्लाभश्च दिशागते ।।\nउपहन्येत वा पण्यं दह्येतापह्रियेत वा ।। ५ ।।\nविक्रेतुरेव सोऽनर्थो विक्रेता सम्प्रयच्छति ।।\nदीयमानं न गृह्णाति क्रीतं पण्यं तु यः क्रयी ।। ६ ।।\nविक्रीणानं तदन्यत्र विक्रेता नापराध्नुयात् ।।\nनिर्दोषं दर्शयित्वा तु सदोषं यः प्रयच्छति ।। ७ ।।\nमूल्यं तद्द्विगुणं दाप्या विनेयश्च   तथा भवेत् ।।\nदत्तमूल्यस्य पण्यस्य विधिरेष प्रकीर्तितः ।। ८ ।।\nअदत्तेन्यत्र समयान्न विक्रेतुरतिक्रमः ।।\nक्रीत्वा मूल्येन यत्पण्यं दुष्क्रीतं मन्यते क्रयी ।। ९ ।।\nविक्रीतं प्रतिदेयं तु यथा विप्रास्तथा शृणु ।।\nद्व्यहादेव भवेद्देयं पञ्चाहाद्वाह्यमेव तु ।। 3.335.१० ।।\nसप्ताहेन तथा रत्नं लोहस्तस्मिंस्तथाहनि ।।\nद्विपदं चार्द्धमासेन बीजानि दशभिर्दिनैः ।।\nतृतीयेहनि वस्त्रं च शरं चैवापरेहनि ।। ११ ।।\nपरिभुक्तं तु यद्वासः क्लिष्टरूपं महीसमम् ।।\nसदोषमपि तत्क्रीतं विक्रेतुर्न भवेत्पुनः ।। १२ ।।\nद्रव्यं तु विक्रीतमपि स्वकं हि विनायको वा तदवाप्नुयाद्वै ।।\nक्रेता न कुर्याद्यदि वञ्चनां वा विक्रेतुरेवेह पुनस्तदिष्टम् ।। १३ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु क्रयविक्रयनिर्णयोनाम पञ्चत्रिंशदधिकत्रिशततमोऽध्यायः ।।३३५।। ।"
  }
]
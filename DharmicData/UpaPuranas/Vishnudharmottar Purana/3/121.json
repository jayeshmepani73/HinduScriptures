[
  {
    "text": "3.121\nवज्र उवाच ।।\nकस्मिन्देशे महाभाग प्रादुर्भावं कमर्चयेत ।।\nएतन्मे संशयं छिन्धि त्वं हि सर्वं विजानसे ।। १ ।।\nमार्कण्डेय उवाच ।।\nब्रह्माणं पुष्करे देवं प्रयागे योगशायिनम । ।\nकालंजरे महादेवं शक्रतीर्थे शतक्रतुम ।। २ ।।\nसिन्धुकूले वराहं च शालिग्रामे त्रिविक्रमम् । ।\nकाश्मीरेषु तथा मत्स्यं सागरे वडवानलम् । । ३ । ।\nअयोध्यायां तथा रामं नैमिषे धर्ममेव च ।।\nकर्णाटे चाश्वशिरसं मद्रदेशे नृकेसरिम् ।। ४ ।।\nशत्रुघ्नं मथुरायां च दण्डकेषु च लक्ष्मणम् ।।\nभरतं केकयेष्वेव यमुनायां तथा बलिम् ।। ५ ।।\nप्राग्ज्योतिषेऽनिरुद्धं च प्रद्युम्नं दक्षिणापथे ।।\nतथा भार्गवरामं च मलये यदुनन्दनम् ।। ६ ।।\nपाञ्चालविषये राजन्पृथुं वैन्यं च पूजयेत ।।\nतमसातीरमासाद्य वाल्मीकिं पूजयेन्नरः ।। ७ ।।\nवाराणस्यां परे पारे व्यासं यदुकुलोद्वह ।।\nगङ्गाकूले महाराज वासुदेवं च पूजयेत् ।। ८ ।।\nगजेन्द्रमोक्षणं देवमङ्गेषु यदुनन्दन ।।\nद्वारवत्यां तथा कृष्णं नरनारायणावुभौ ।। ९ ।।\nबदर्याश्रममासाद्य पूजयेत्तु विचक्षणः ।।\nकुरुक्षेत्रेपि धर्मज्ञ रामं भृगुकुलोद्वहम ।। 3.121.१० ।।\nअथ वा यादवश्रेष्ठ रथस्थौ कृष्णफाल्गुनौ ।।\nहंसप्रपतने हंसं मत्स्यं मत्स्येषु यादव ।। ११ ।।\nगयाशीर्षे वराहं तु मूलस्थाने दिवाकरम् ।।\nप्रभासे च तथा सोमं हिमवत्यलकाधिपम ।। १२ ।।\nऐरावत्यां भोगमयं सरय्वां राममेव च ।।\nभोगिभोगासनासीनं सरयूतटसंस्थितम ।। १३ ।।\nसर्वमूर्तिधरं देवं सर्वत्राप्यथ वार्चयेत ।।\nसर्वत्र सर्व शक्तिर्हि सर्वात्मा स निगद्यत ।। १४ ।।\nसर्वत्र देवः स तु सर्वशक्तिः सर्वेश्वरः सर्वशरीरसंस्थः ।।\nपूज्यः सदा सर्वफलप्रदाता लोके सकामान्विदधाति राजन् ।। १५ ।।\nइति श्रीविप्णुधर्मौत्तरे तृ० खण्डे मार्कण्डेयवज्रसंवादे श्रीविष्णुदेशाधिदेशप्रादुर्भावपूजावर्णनो नामैकविंशत्युत्तशततमोऽध्यायः । १२१ ।।\n3.122\nवज्र उवाच ।।\nकेन  कार्येण देवस्य  किंकिं नाम प्रकीर्तयेत् ।।\nएतन्मे संशयं छिन्धि भृगुवंशविवर्धन ।। १ ।।\nमार्कण्डेय उवाच ।।\nवासुदेवाच्युतानन्तसत्याजपुरुषोत्तम ।।\nपरमात्मेश्वराद्यैश्च ततो मोक्षं प्रयच्छति ।। २ ।।\nधर्मविद्धर्मकृद्धर्मी विश्वात्मा विश्वकृच्छुचिः ।।\nशुचिमद्विष्णुरब्जाख्यो पुष्कराख्यो ह्यधोक्षजः ।। ३ ।।\nशुचिःश्रवा शिपिविष्टो यज्ञेशो यज्ञभावनः ।।\nनाम्नामित्येवमादीनां समुच्चारणतो नरः ।। ४ ।।\nधर्मं महान्तमाप्नोति पापबन्धक्षयं तथा ।।\nश्रीदः श्रीशः श्रीनिवासः श्रीधरः श्रीनिकेतनः ।। ५ ।।\nश्रियः पतिः श्रीपरमः श्रीमाञ्छ्रीवत्सलाच्छनः ।।\nनृसिंहो दुष्टदमनो जयो विष्णुस्त्रिविक्रमः ।। ६ ।।\nस्तुतः प्रयच्छते चाथ अणिमादिभिरच्युतः ।।\nकाम्यः कामप्रदः कान्तः कामयात्मा तथा हरिः ।। ७ ।।\nआनन्दो माधवश्चैव कामसंवृद्धये जपेत् ।।\nरामः परशुरामश्च नृसिंहो विष्णुरेव च ।। ८ ।।\nविक्रमश्चैवमादीनि जप्यान्यरिजिगीषुभिः ।।\nदामोदरानिरुद्धौ च ज्ञेयौ बन्धनमोक्षदौ ।। ९ ।।\nजप्तव्योभ्यसता विद्यां महापुरुष इत्यपि ।।\nविद्यार्थिना वा जप्तव्यं तथाश्वशिरसेति च ।। 3.122.१० ।।\nबलार्थी बलभद्रेति सौख्यार्थी सुखदेति च ।।\nअश्वार्थी चाश्वशिरसं गजार्थी नागमोक्षणम् ।। ११ ।।\nगोभिरर्थी जपेन्नाम वासुदेवेति कीर्तितम् ।।\nयज्ञार्थी यज्ञपुरुषं कीर्तयेत्प्रयतो नरः ।।१२।।\nनारायणेति च तथा विष्णवेति यदूद्वह।।\nयद्वाभिरोचतो रामं सर्वार्थेषु ह्युदीरयेत् ।।\nसर्वाण्येतानि नामानि परस्य ब्रह्मणो यतः ।।१३ ।।\nसर्वाणि नामानि हि तस्य राजन् भवन्ति कामाखिलदायकानि ।।\nयदेव संकीर्तयते स शक्त्या तस्मादवाप्नोति हि कामसिद्धिम् ।। १४ ।।\nइति श्रीविष्णुधर्मोत्तरे तृ० खण्डे मार्कण्डेयवज्रसंवादे कामप्राप्तिवर्णनो नाम द्वाविंशत्युत्तरशततमोऽध्यायः ।। १२२ ।।\n3.123\nवज्र उवाच ।।\nकार्यारम्भे तथा कस्मिन्को नाम द्द्विज कीर्तयेत् ।।\nएतन्मे संशयं छिन्धि त्वं हि सर्वं विजानसे ।। १ ।।\nमार्कण्डेय उवाच ।।\nचक्रिणं हलिनं चैव शार्ङ्गिणं खड्गिनं तथा ।।\nक्षेमार्थी प्रवसन्राजन्दिक्षु प्राच्यादिषु स्मरेत् ।। २ ।।\nअर्चितं चाधिकं चैव सर्वं सर्वेश्वरं प्रभुम् ।।\nसंस्मरेत्पुरुषं भक्त्या व्यवहारेषु सर्वदा ।। ३ ।।\nकूर्मं वराहं मत्स्यं च जलप्रतरणे स्मरेत् ।।\nभ्राजिष्णुमग्निजनने जपेद्राममतन्द्रितः ।। ४।।\nसङ्ग्रामाभिमुखे गच्छन्संस्मरेदपराजितम् ।।\nकेशवं पुण्डरीकाक्षं पुष्करार्थं तथा जपेत्।।५।।\nनेत्रबाधासु सर्वासु हृषीकेशं तथैव च ।।\nअच्युतं चामृतं चैव जपेदौषधकर्मणि ।। ६ ।।\nगरुडध्वजानुस्मरणादापदो मुच्यते नरः ।।\nज्वरदुष्ट शिरोरोगविषवीर्यं प्रशाम्यति ।। ७ ।।\nग्रहनक्षत्रपीडासु देवबाधाटवीषु च ।।\nदस्युवैरिनिरोधेषु व्याघ्रसिंहादिसंकटे ।। ८ ।।\nअन्धकारे तथा तीव्रे नरसिंहेति कीर्तयेत् ।।\nवित्तस्थापनकाले च धान्यसंस्थापने तथा ।। ९ ।।\nकुर्वीत तन्मना भूत्वा अनन्ताच्युतकीर्तनम् ।।\nनारायणं शार्ङ्गधरं श्रीधरं गजमोक्षणम् ।। 3.123.१० ।।\nवामनं खङ्गिनं चैव दुःस्वप्नेषु तु संस्मरेत् ।।\nअग्निदाहे समुत्पन्ने संस्मरेज्जलशायिनम्।।११।।\nबलभद्रं समृद्धार्थे कृष्यारंभे हलायुधम् ।।\nउत्तारणं वणिज्यार्थी श्रीशमभ्युदये नृप ।।१२ ।।\nमङ्गल्यं मङ्गले विष्णुममङ्गल्येषु कीर्तयेत् ।।\nअरिष्टान्तेषु शेषेषु विशोकेषु तथा जपेत् ।। १३ ।।\nउत्तिष्ठन् कीर्तयेद्विष्णुं प्रसुप्तो माधवं नरः ।।\nभोजने चैव गोविन्दं सर्वत्र मधुसूदनम् ।। १४ ।।\nनारायणं सर्वकाले क्षुतप्रस्खल नादिषु ।।\nस्नाने देवार्चने होमे प्रणिपाते प्रदक्षिणे ।। १५ ।।\nकीर्तयेद्वासुदेवेति अनुक्तेष्वपि यादव ।।\nकार्यारम्भेऽथ वा राजन्यथेष्टं नाम कीर्तयेत ।।।। १६ ।।\nसर्वाणि नामानि हि तस्य राजन्सर्वार्थसिद्धानि भवन्ति पुंसः ।।\nतस्माद्यथेष्टं खलु देवनाम सर्वेषु कार्येषु जपेत्तु भक्त्या ।। १७ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे तत्तत्कार्यप्राप्तितत्तन्नामकीर्तनवर्णनो नाम त्रयोविंशत्युत्तरशततमोऽध्यायः ।। १२३ ।।\n3.124\nवज्र उवाच ।।\nकस्मिन्काले तु देवस्य किंकिं नाम प्रकीर्तयेत् ।।\nएतन्मे संशयं छिन्धि त्वं हि सर्वं विजानसे ।। १ ।।\nमार्कण्डेय उवाच ।।\nपुरुषं वामदेवं च तथा सङ्कर्षणं प्रभुम् ।।\nप्रद्युम्नमनिरुद्धं च क्रमाच्छब्देषु वर्जयेत् ।। २।।\nविष्णुं मधुनिहन्तारं तथा देवं त्रिविक्रमम् ।।\nवामनं श्रीधरं चैव हृषीकेशं तथैव च।।३।।\nदामोदरं पद्मनाभं केशवं च यदूत्तम।।\nनारायणं माधवं च गोविन्दं च तथा क्रमात् ।।४।।\nचैत्रादिषु तु मासेषु देवदेवमनुस्मरेत् ।।\nप्रद्युम्नमनिरुद्धं च पक्षयोः शुक्लकृष्णयोः।।५।।\nसर्वः शर्वः शिवः स्थाणुर्भूतानां निधिरव्ययः।।\nआदित्यादिषु वारेषु क्रमादेवमनुस्मरेत् ।। ६ ।।\nविश्वं विष्णुर्वषट्कारो भूतभव्यभवः प्रभुः।।\nभूतकृत् भूतभृद्भावो भूतात्मा भूतभावनः।।७।।\nअव्यक्तः पुंडरीकाक्षो विश्वकर्मा शुचिश्रवाः ।।\nसम्भवो भावनो भर्ता प्रभवः प्रभुरीश्वरः ।। ८ ।।\nअप्रमेयो हृषीकेशः पद्मनाभः परः प्रभुः ।।\nअग्राह्यः शाश्वतो धाता कृष्णश्चैतान्यनुस्मरेत्।।९।।\nदेवदेवस्य नामानि कृत्तिकादिषु यादव ।।\nब्रह्माणं श्रीपतिं विष्णुं कपिलं श्रीधरं प्रभुम् ।। 3.124.१० ।।\nदामोदरं हृषीकेशं गोविन्दं मधुसूदनम् ।।\nभूधरं गदिनं चैव शिखिनं पद्मिनं तथा ।। ११ ।।\nचक्रिणं च महाराज प्रथमादिषु संस्मरेत् ।।\nसर्वं वा सर्वदा राम देवदेवस्य यादव ।। १२ ।।\nनामानि सर्वाणि जनार्दनस्य कालश्च सर्वः पुरुषप्रवीर ।।\nतस्मात्सदा सर्वगतस्य नाम ग्राह्यं यथेष्टं वरदस्य राजन् ।। १३ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे कालनामाख्यानो नाम चतुर्विंशत्युत्तरशततमोऽध्यायः ।। १२४ ।।\n3.125\nवज्र उवाच ।।\nकस्मिन्क्षेत्रे तु देवस्य किंकिं नाम प्रकीर्तयेत् ।।\nएतन्मे संशयं छिन्धि भृगुवंशविवर्धन ।। १ ।।\nमार्कण्डेय उवाच ।।\nअत्राप्युदाहरन्तीममितिहासं पुरातनम्।।\nवासुदेवस्य संवादमर्जुनस्य च यादव ।। २ ।।\nवृत्ते भारतसंग्रामे राज्यं प्राप्ते युधिष्ठिरे।\nअस्मिन्नेव सभोद्देशे विजह्राते यथासुखम् ।।३।।\nवासुदेवार्जुनौ वीरौ लक्षीकृतवसुन्धरौ ।।\nततः कथान्ते कस्मिंश्चित्कृष्णं पप्रच्छ फाल्गुनः ।। ४ ।।\nअर्जुन उवाच ।।\nक्षेत्रेषु येषुयेषु त्वं कीर्तनीयो मयाच्युत ।।\nचेतसा प्रणिधानार्थं त्वं ममाख्यातुमर्हसि ।। ५ ।।\nश्रीभगवानुवाच ।।\nसर्वगः सर्वभूतोऽहं न हि किञ्चिन्मया विना ।।\nचराचरे जगत्यस्मिन्विद्यते कुरुसत्तम ।। ६ ।।\nतथापि येषु स्थानेषु चिन्तनीयोहमर्जुन ।।\nस्तोतव्यो नामभिर्यैश्च शृणु त्वं तद्वदामि ते ।। ७ ।।\nपुष्करे पुण्डरीकाक्षं गयायां च गदाधरम् ।।\nलोहदण्डे तथा विष्णुं स्तुवंस्तरति दुष्कृतम् ।। ८ ।।\nराघवं चित्रकूटे तु प्रभासे दैत्यसूदनम् ।।\nवृन्दावने च गोविन्दं मां स्तुवन्पुण्यभाग्भवेत् ।। ९ ।।\nजयं जयन्त्यां स्तुन्वंश्च जयन्तं हस्तिनापुरे ।।\nवराहं कन्दमाले च कश्मीरेषु च चक्रिणम् ।। 3.125.१० ।।\nजनार्दनस्तु कुब्जाम्रे मथुरायां च केशवम् ।।\nश्रीकुब्जे श्रीधरं तद्वद्गङ्गाद्वारे सुरोत्तमम् ।। ११ ।।\nशालिग्रामे महायोग्यं हरिं गोवर्धनाचले ।।\nपिण्डारके चतुर्बाहुं शंखद्वारे च शंखिनम् ।। १२ ।।\nवामनं तु कुरुक्षेत्रे यमुनायां त्रिविक्रमम् ।।\nविश्वेश्वरं तथा शोणे कपिलं पूर्वसागरे ।। १३ ।।\nश्वेतद्वीपपतिं चापि गङ्गासागरसंगमे ।।\nभूधरं देविकातीरे प्रयागे योगशायिनम् ।। १४ ।।\nनरनारणायाख्यौ च तथा बदरिकाश्रमे ।।\nसमुद्रे दक्षिणे नाम पद्मनाभेति फाल्गुन ।। १५ ।।\nद्वारकायां तथा कृष्णं स्तुवंस्तरति दुर्गतिम् ।।\nएवं रामं महेन्द्राद्रौ हृषीकेशं तथा बुध ।। १६ ।।\nअश्वतीर्थे हयग्रीवं विश्वरूपं हिमाचले ।।\nनृसिंहं कृतशौचे तु विपाशायां द्विजप्रियम् ।। १७ ।।\nनैमिषे यज्ञपुरुषं जम्बुमाले तथाच्युतम् ।।\nअनन्तं सैन्धवारण्ये दण्डके शार्ङ्गधारिणम् ।। १८ ।।\nउत्पलावर्तके शौरिं नर्मदायां श्रियः पतिम् ।।\nदामोदरं रैवतके नन्दायां जलशायिनम् ।। १९ ।।\nसर्वयोगेश्वरं चैव सिन्धुसागरसंगमे ।।\nसह्याद्रौ देवदेवेशं वैकुण्ठं माधवे वने ।।3.125.२० ।।\nसर्वपापहरं विंध्ये चोड्रेषु पुरुषोत्तमम् ।।\nह्रदये चापि कौन्तेय परमात्मा सनातनः ।। २१ ।।\nवटेवटे वैश्रवणं चत्वरेचत्वरे शिवम् ।।\nपर्वतेपर्वते रामं सर्वत्र मधुसूदनम् ।। २२ ।।\nनरं भूमौ तथा व्योम्नि कौन्तेय गरुडध्वजम् ।।\nवासुदेवं च सर्वत्र संस्मरेज्ज्योतिषां पतिम् ।। २३ ।।\nअर्चयन्प्रणमन्स्तुन्वन्संस्मरेश्च धनञ्जय ।।\nएतेष्वेतानि नामानि नरः पापात्प्रमुच्यते ।। २४ ।।\nस्थानेष्वेतेषु मन्नाम्नामेतेषां प्रीणयेन्नरः ।।\nद्विजानां प्रीणनं कृत्वा स्वर्गलोके महीयते ।। २५ ।।\nनामान्येतानि कौन्तेय स्थानान्येतानि चात्मवान् ।।\nजपन्वै पञ्च पञ्चाशत्त्रिसन्ध्यं मत्परायणाः   ।। २६ ।।\nत्रीणि जन्मानि यत्पापं चावस्थात्रितये कृतम् ।।\nतत्क्षालयत्यसन्दिग्धं जायते च सतां कुले ।। २७ ।।\nद्विकालं वा जपन्वैतद्दिवारात्रौ च यत्कृतम् ।।\nतस्माद्विमुच्यते पापात्संस्तुवन्परमो नरः ।। २८ ।।\nजप्तान्येतानि कौन्तेय सकृच्छ्रद्धासमन्वितम् ।।\nमोचयन्ति नरं पापाद्यत्तत्रैव दिने कृतम् ।। २९ ।।\nधन्यो यशस्यः शत्रुघ्नो जयः कुरुकुलोद्वह ।।\nग्रहानुकूलतां चैव करोत्याशु न संशयः ।। 3.125.३०।।\nउपोषिताश्च मनसः स्थानेष्वेतेषु मानवः ।।\nकृतायतनवासश्च प्राप्नोत्यभिमतं फलम् ।। ३१ ।।\nउत्क्रान्तिरप्यशेषेषु स्थानेष्वेतेषु शस्यते ।।\nअन्यस्थानाच्छतगुणमेतेष्वनशनादिकम् ।। ३२ ।। ।।\nयस्तु मत्परमः कालं करोत्येतेषु मानवः।।\nदेवानामपि पूज्योऽसौ मम लोके महीयते।।३३।।\nस्थानेष्वथैतेषु च ये वसन्ति संपूजयन्ते मम सर्वकालम् ।।\nतदेह चान्ते त्रिदिवं प्रयान्ति नाकं च लोकं समवाप्नुवन्ति।।३४।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे अर्जुनं प्रति कृष्णोपदेशे स्थानविशेषकीर्तनमाहात्म्यवर्णनो नाम पञ्चविंशत्युत्तरशततमोऽध्यायः ।। १२५ ।।"
  }
]
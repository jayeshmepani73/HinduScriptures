[
  {
    "text": "3.221\n।। वज्र उवाच ।।\nकिं नु कृत्यतमं लोके मनुष्याणां प्रकीर्तितम् ।।\nएतत्पृष्टो ममाचक्ष्व सर्वधर्मभृतां वर ।। १।।\nमार्कण्डेय उवाच ।।\nअन्तर्वेदि बहिर्वेदि पूजा कार्या दिवौकसाम् ।।\nएतत्कृत्यतमं लोके पुरुषस्य विपश्चितः ।। ।। २ ।।\nअन्तर्वेद्यां च यजनं बहुवित्तस्य कीर्तितम्।।\nस्वल्पवित्तस्य धर्मज्ञ बहिर्वेदि प्रकीर्तितम् ।। ३।।\nपुष्पान्नगन्धनैवेद्यस्तोत्राध्ययनकर्मणा ।।\nधूपदीपनमस्कारैर्नित्यं पूज्या दिवौकसः ।।४।।\nततोऽपि नियमैश्चैव ब्राह्मणानां च तर्पणैः ।।\nबहिः शुश्रूषया चैव दानेन विविधेन च।। ५ ।।\nसदैव पूजिता देवास्तुष्टिमायान्ति यादव ।।\nस्वेस्वे कालविशेषेण कालः पूर्वोदितो मया ।। ६ ।।\nवज्र उवाच ।।\nदेवताः काश्च कस्मिन्नु काले संपूजयेत्सदा ।।\nदेवतापूजने कार्यं विशेषान्मम कीर्तय ।। ७ ।।\nमार्कण्डेय उवाच ।।\nकालं तथाहं वक्ष्यामि देवतापूजने पृथक् ।।\nसंवत्सरेण धर्मज्ञ सोपवासस्य सर्वदा ।। ८ ।।\nब्रह्माणं पूजयेद्देवं सततं प्रथमेहनि ।।\nपक्षद्वये महाभाग पञ्चदश्यामुपोषितः ।। ९ ।।\nसंवत्सरेण धर्मज्ञ विद्याद्बहुसुवर्णकम्।।\nहंसयुक्तेन यानेन ब्रह्मलोके च गच्छति।।3.221.१०।।\nचैत्रमासस्य या शुक्ले प्रथमा प्रतिपद्भवेत्।\nतदह्नि ब्रह्मणः कृत्वा सोपवासस्तु पूजनम्।।११।।\nसंवत्सरमवाप्नोति सौख्यानि भृगुनन्दन ।।\nकालस्यावयवाः सर्वे तस्मिन्नहनि पूजिताः।।१२।\nग्रहर्क्षाणि च धर्मज्ञ सौख्यं दद्यादनुत्तमम्।।\nसंवत्सराधिपं नागं तस्मिन्नहनि पूजयेत्।।१३।।\nग्रहेभ्यः सौख्यमाप्नोति स्वास्थ्यमग्र्यं तथैव च।।\nतत्राह्नि ब्रह्मणा सृष्टं त्रैलोक्यं प्रथमं द्विज।।१४।।\nदक्षं प्रजापतिं नित्यं द्वितीयायामथार्चयेत् ।।\nफलमाप्नोति धर्मज्ञ गोसवस्य न संशयः ।।१५।।\nतथा नासत्ययोः कृत्वा तस्मिन्नहनि पूजनम् ।।\nनित्यमारोग्यमाप्नोति तथा रूपं च भार्गव।।१६।।\nशुक्लपक्षद्वितीयायां बालचन्द्रस्य पूजनम्।।\nकृत्वा दत्त्वा च लवणं प्राग्रात्रौ सुभगो भवेत्।।१७।।\nसाध्या द्वादश ये प्रोक्तास्तेषां कृत्वा तु पूजनम्।।\nतृतीयस्यां महाभाग द्वादशाहफलं लभेत्।।१८।।\nतृतीयायां तथाभ्यर्च्य ब्रह्मविष्णुमहेश्वरान्।।\nपृथक्पृथङ्महाभाग त्रिवर्गफलभाग्भवेत ।। ।। १९।।\nत्रींल्लोकांश्च तदा राम सम्यक्संपूजयेन्नरः ।।\nऐश्वर्यं महदाप्नोति गतिमग्र्यां च विन्दति ।।3.221.२०।।\nतृतीया श्रावणे कृष्णा या स्याच्छ्रवणसंयुता ।।\nतस्यां संपूज्य गोविन्दं पुष्टिमग्र्यामवाप्नुयात् ।।२१।।\nवैशाखशुक्लपक्षे तु तृतीयायामुपोषितः।।\nअक्षयं फलमाप्नोति सर्वस्य सुकृतस्य तु ।। २२।।\nसा तथा कृत्तिकोपेता विशेषेण च पूजिता ।।\nतत्र दत्तं हुतं तप्तं सर्वं सफलमुच्यते ।। २३ ।।\nअक्षया सा तिथिर्यस्मात्तस्मात्सुकृतमक्षयम् ।।\nअक्षतैः पूज्यते विष्णुस्तेन साप्यक्षता स्मृता ।।२४।।\nअक्षतैस्तु नरः स्नातो विष्णोर्दत्त्वा तथाक्षतान् ।।\nसक्तून्सुसंस्कृताँश्चैव हुत्वा चैव तथाक्षतान् ।। २५।।\nविप्रेषु दत्त्वा तानेव तथा सक्तुं सुसंस्कृतम् ।।\nयवान्नभुङ् महाराज फलमक्षय्यमश्नुते ।।२६ ।।\nएकामप्युक्तवत्कृत्वा तृतीयां भृगुनन्दन ।।\nएषामब्दतृतीयानां सर्वासां तत्फलं भवेत् ।।२७।।\nप्रोक्तास्तु भृगवो नाम देवा द्वादश ये पुरा ।।\nचतुर्थ्यां पूजनं तेषां कृत्वा दिवमवाप्नुयात् ।। २८ ।।\nयमस्य पूजनं कृत्वा चतुर्थ्यामेव धार्मिकः ।।\nनाप्नोति नारकं दुःखं तुष्टे रविसुते नरः ।। २९ ।।\nविनायकमथाभ्यर्च्य चतुर्थ्यां यदुनन्दन ।।\nसर्वविघ्नविनिर्मुक्तः कार्यसिद्धिमवाप्नुयात् ।। 3.221.३० ।।\nनिद्रां रतिं तथा श्रद्धां कीर्तिं मेधां सरस्वतीम् ।।\nप्रज्ञां तुष्टिं तथा कान्तिं तस्मिन्नहनि पूजयेत् ।। ३१ ।।\nतत्प्रसादमवाप्नोति यथेष्टं मनुजोत्तम ।।\nविद्याकामो विशेषेण पूजयेत्तु सरस्वतीम् ।। ३२ ।।\nदेवानां मातरः सर्वास्तथा तत्राह्नि पूजिताः ।।\nसर्वकामप्रदा ज्ञेयाः पुरुषस्य विपश्चितः ।। ३३ ।।\nपञ्चम्यां पूजनं कृत्वा तथा चन्द्रमसो नरः ।।\nसौभाग्यं महदाप्नोति यशश्चाग्र्यं च विन्दति ।। ३४ ।।\nपञ्चम्यां पृथिवीं देवीं तथा सम्पूजयेन्नरः ।।\nतामेवाप्नोत्ययत्नेन नात्र कार्या विचारणा ।। ३५ ।।\nविश्वेदेवास्तु ये प्रोक्ताः पूर्वमेव मया दश ।।\nतेषां सम्पूजनं कृत्वा पञ्चम्यां दिवमाप्नुयात् ।। ३६ ।।\nइष्टगन्धर्वमभ्यर्च्य पञ्चम्यां सुभगो भवेत् ।।\nतथा चित्ररथं तेषां राजानं च विशेषतः ।। ३७ ।।\nदेवभार्यां तथा भार्यां सम्पूज्य सुभगो भवेत् ।।\nइष्टमप्सरसं चैव तथा रूपमवाप्नुयात् ।। ३८ ।।\nइष्टं नागं तथाभ्यर्च्य श्रियमाप्नोत्यनुत्तमाम् ।।\nवारुणैः पुष्करस्यार्चां पञ्चम्यां यः समाचरेत् ।। ३९ ।।\nसर्वकामसमृद्धस्य सोमयज्ञफलं भवेत् ।।\nतथा च पूजयन्राजंस्तथा वै नलकूबरम् ।। 3.221.४० ।।\nश्रियः सम्पूजनं कृत्वा पञ्चम्यां प्रयतः सदा ।।\nश्रियमाप्नोति विपुलां मतिमग्र्यां च विन्दति ।। ४१।।\nचैत्रशुक्लस्य पञ्चम्यां पूजयित्वा तथा श्रियम्।।४२।।\nसकृदेवाप्नुयाद्राजन्फलं संवत्सरोदितम् ।।\nसर्वस्यां नृप पञ्चम्यां रतिं प्रीतिं सरस्वतीम्।।४३।।\nउमां मेनां भद्रकालीं तथा कात्यायनीमपि ।।\nधृतिं स्वाहां सुधामृद्धिमनुसूयां तथा क्षमाम्।।४४।।\nसुभीमां देवसेनां च वेलां ज्योत्स्नां तथा शचीम्।।\nगौरीं वरुणपत्नीं च यमपत्नीं तथैव च ।। ४५ ।।\nधूमोर्णां सुमहाभागां मृत्युच्छायां तथैव च ।। ४६ ।।\nअभीष्टां देवजननीं देवपत्नीं तथैव च ।।\nपूजयन्काममाप्नोति तस्या ह्येकमसंशयम् ।।\nऐरावतं वा गरुडमुच्चैःश्रवसमेव वा।।४७।।\nहरस्य वृषभं  चैव शस्त्राण्यस्त्राणि यानि च।।\nतदा सम्पूजयन्राजा विजयं तमुपाश्नुते ।।४८।।\nतथा भाद्रपदे मासि शुक्लपक्षस्य पञ्चमीम् ।।\nनागसंपूजनं कृत्वा धनभागी भवेन्नरः ।। ४९ ।।\nकुमारश्च तथा स्कन्दो विशाखश्च गुहस्तथा ।।\nचतुरात्मा विनिर्दिष्टो भगवान्क्रौञ्चदारणः।। 3.221.५० ।।\nतमभ्यर्च्य नरः षष्ठ्यां पुत्रानाप्नोत्यभीप्सितान् ।।\nबालकानां गृहे श्रेयो नरः प्राप्नोत्यसंशयम् ।। ५१ ।।\nऋतूनां पूजनं कृत्वा तत्र क्षेममवाप्नुयात् ।।\nस्कन्दपार्श्वचरान्राजन्भीमपार्श्वचरांस्तथा ।। ५२ ।।\nयमपार्श्वचराँश्चैव रोगमुक्तिमवाप्नुयात् ।।\nकालपाशौ तथाभ्यर्च्य ज्वरव्याधीशमेव च ।। ५३ ।।\nरोगमोक्षमवाप्नोति वायुवह्नीन्दवस्तथा ।।\nचैत्रषष्ठ्यां विशेषेण स्कन्दमभ्यर्चयेन्नरः।।५४।।\nपूर्वोक्तफलमाप्नोति स्वर्गलोकं च गच्छति ।।\nसप्तम्यां च समभ्यर्च्य सूर्यपत्नीं सुवर्चलाम् ।।५५।।\nइष्टान्कामानवाप्नोति नात्र कार्या विचारणा ।।\nदेवा एकोनपञ्चाशन्मरुतो नाम कीर्तिताः ।। ५६ ।।\nतेषां संपूजनं कृत्वा सप्तम्यां दिवमाप्नुयात् ।।\nइष्टपूजां च शैलस्य तदा कृत्वा सुखी भवेत् ।। ५७ ।।\nपूजयित्वा तथाभीष्टां सरितं पुण्यभाग्भवेत् ।।\nवह्निसंपूजनं कृत्वा वह्निष्टोमफलं लभेत् ।। ५८ ।।\nवायोः संपूजनं कृत्वा प्राप्नोति परमाङ्गतिम् ।।\nसंपूज्य च ऋषीन्सप्त सोमसंस्थास्तु ये स्मृताः ।। ५९ ।।\nसप्त प्राप्नोति लोकान्वै गतिमग्र्यां च विन्दति ।।\nसप्तम्यां यदुशार्दूल इष्टमभ्यर्चयन्मुनिम् ।। 3.221.६० ।।\nस्वाध्यायफलमाप्नोति तद्वत्साफल्यमश्नुते ।।\nपूजयित्वा समुद्रांश्च द्रीपानथ तथा नरः ।। ६१ ।।\nपातालान्वा महाभाग भुवमाप्नोत्यभीप्सिताम् ।।\nसप्तलोकांस्तथा तत्र पूजयित्वा सुखी भवेत् ।। ६२ ।।\nतेष्वेव च तथैवाग्र्यां गतिमप्रतिमां लभेत् ।।\nगङ्गां सप्तप्रकारां च तथा देवीं सरस्वतीम् ।। ६३ ।।\nसप्तयज्ञानवाप्नोति नरः संपूजयन्ध्रुवम् ।।\nआदित्यं पूजयेद्देवं शीघ्रं रोगैर्विमुच्यते ।। ६४ ।।\nसप्तम्यां यादवश्रेष्ठ गतिमग्र्यां च विन्दति ।।\nएवं सुपूजनं कृत्वा गतिमग्र्यां तथा लभेत् ।। ६५ ।।\nजयन्तं शक्रतनयं पूजयित्वा सुखी भवेत् ।।\nअष्टम्यां पूजनं कृत्वा वसूनां धर्मसत्तम ।। ६६ ।।\nनाकलोकमवाप्नोति गतिमग्र्यां च विन्दति ।।\nएकानंशां तदा देवीं तथा संपूजयेन्नरः ।। ६७ ।।\nसर्वकामसमृद्धस्य यज्ञस्य फलमश्नुते ।।\nमहादेवं समभ्यर्च्य   सर्वान्कामानवाप्नुयात् ।। ६८ ।।\nवीरभद्रं सनंदीशं लगुडेशं तथैव च।।\nभद्रकालीं तथाभ्यर्च्य नवम्यां यदुनन्दन ।। ६९ ।।\nकाममेकमवाप्नोति यं कञ्चिन्मनसेप्सितम् ।।\nचतुष्पथेषु रम्येषु तथैवाट्टालकेषु च ।। 3.221.७० ।।\nगिरिशृङ्गेषु रम्येषु नदीतीरेषु चाप्यथ ।।\nगुहासु चैव रम्यासु पिशाचानां बलिं हरेत् ।। ७१ ।।\nशक्रादीनां च देवानां ये च पार्श्वचराः सुराः ।।\nतेषां बलिमुपाकुर्वन्क्षेममाप्नोति मानवः ।। ७२ ।।\nआयुधं पूजयित्वा च तथा विजयमाप्नुयात् ।।\nविद्यामाप्नोति विपुलां पूजयित्वा सरस्वतीम् ।। ७३ ।।\nविद्याकामस्तु कुर्वीत तदा पुस्तकपूजनम् ।।\nतथैवाश्वयुजे शुक्ले भद्रकालीं विशेषतः ।। ७४ ।।\nनवम्यां पूजयित्वा तु सर्वान्कामानवाप्नुयात् ।।\nदशम्यां पूजयन्राजन्विश्वेदेवांस्तथा दश ।। ७५ ।।\nसर्वकामसमृद्धस्य यज्ञस्य फलमश्नुते ।।\nतदा संपूजयन्राजंस्तथैव च दिशो दश ।। ७६ ।।\nक्रियासाफल्यमाप्नोति यत्र यत्राभिजायते ।।\nधर्मं संपूज्य देवेशं सर्वसत्त्वसुखावहम् ।। ७७ ।।\nधर्मे मतिमवाप्नोति धर्मसाफल्यमेव च।।\nएकादश्यां तु संपूज्य रुद्रानेकादशैव च ।। ७८ ।।\nसर्वकामसमृद्धस्य यज्ञस्य फलमश्नुते।।\nतथा सर्वगतान्रुद्रांस्तदा सर्वत्र पूजयेत् ।। ७९ ।।\nसर्वान्कामानवाप्नोति सर्वगानपराजितान् ।।\nतथा च द्वादशादित्यान्द्वादश्यां पूजयेन्नरः ।। 3.221.८० ।।\nद्वादशाहमवाप्नोति गतिमग्र्यां च विन्दति ।।\nद्वादश्यां देवदेवेशं पूजयित्वा जलाधिपम् ।। ८१ ।।\nपौण्डरीकमवाप्नोति वरुणं यादसां पतिम् ।।\nसर्वदेवेश्वरं शक्रं पूजयित्वा तथा नरः ।। ८२ ।।\nसर्वान्कामानवाप्नोति स्वर्गलोकं च गच्छति ।।\nविष्णोः संपूजनं कृत्वा कामानाप्नोत्यभीप्सितान्।। ८३ ।।\nइष्टयज्ञफलं प्राप्य गतिमग्र्यां च विन्दति ।।\nत्रयोदश्यामथाभ्यर्च्य कामदेवं समर्चयेत् ।। ८४ ।।\nअयत्नात्सर्वमाप्नोति फलं संवत्सरोदितम् ।।\nयक्षाणां राक्षसानां च चतुर्दश्यां तु पूजनम् ।। ८५ ।।\nकृत्वा क्षेममवाप्नोति क्रियासाफल्यमेव च ।।\nपूजयित्वा धनाध्यक्षं तदा वैश्रवणं प्रभुम् ।। ८६ ।।\nबहुवित्तमवाप्नोति फलं संवत्सरोदितम् ।।\nशंख पद्मौ तथाभ्यर्च्य निधानौ यक्षपूजितौ ।। ८७ ।।\nमणिभद्रं तथाभ्यर्च्य धनमाप्नोत्यसंशयम् ।।\nपूजयित्वा महादेवं सर्वान्कामानवाप्नुयात् ।। ।। ८८ ।।\nमाघमासचतुर्दश्यां कृष्णपक्षे विशेषतः ।।\nतथा पितॄन्गणान्राजन्क्षीणे चन्द्रे च पूजयेत् ।। ८९ ।।\nसर्वकामसमृद्धस्य यज्ञस्य फलमश्नुते ।।\nश्रद्धां कृत्वा तथा राजन्सर्वान्कामानवाप्नुयात् ।। 3.221.९० ।।\nपूर्णमिन्दुं तथाभ्यर्च्य सौभाग्यं महदाप्नुयात् ।।\nइष्टग्रहमथाभ्यर्च्य नक्षत्रमथ वार्चयेत् ।। ९१ ।।\nतस्मात्क्षेममवाप्नोति कामं च यदुनन्दन ।।\nमासनाम सनक्षत्र पूर्णिमायोगि यश्च वा।।९२।।\nपूजयित्वा तथा राजन्सौभाग्यं महदाप्नुयात् ।।\nसोपवासस्तु नक्षत्रं नक्षत्रेशमथार्चयेत् ।। ९३ ।।\nनक्षत्रं वा महाभाग तस्मात्काममवाप्नुयात् ।।\nकार्तिकेयं महाभाग कृत्तिकास्वर्चयेन्नरः ।। ९४ ।।\nवह्निष्टोममवाप्नोति कुलं चैव समुद्धरेत् ।।\nकृत्तिकासु तथाभ्यर्च्य खड्गं विजयमाप्नुयात् ।। ९५ ।।\nभौजङ्गे नागमभ्यर्च्य श्रियं प्राप्नोत्यनुत्तमाम् ।।\nकामदेवमथाभ्यर्च्य भाग्ये सौभाग्यवान्भवेत् ।। ९६ ।।\nसावित्रं च तथा हस्ते श्रियं प्राप्नोत्यनुत्तमाम् ।।\nइष्टग्रहाभितद्देहं तन्नामाध्यक्षसेवया ।। ९७ ।।\nगन्धर्वं वा ग्रहं वापि तस्मात्कामानवाप्नुयात् ।।\nकृष्णपक्षचतुर्दश्यां महाकालमथार्चयेत् ।। ९८ ।।\nतस्मात्काममवाप्नोति यथेष्टं नात्र संशयः ।।\nमाहेश्वरं मातृगणं तथा तत्राग्निपूजनम् ।। ९९ ।।\nएकवासान्तरं राजन्काममाप्नोत्यभीप्सितम् ।। 3.221.१०० ।।\nतथा तुम्बरुसम्बद्धं पञ्चकं पूजयेन्नरः ।।\nसर्वत्र जयमाप्नोति नात्र कार्या विचारणा ।। १०१ ।।\nकृत्तिकासु नरोऽभ्यर्च्य स्कन्दपार्श्वचराँस्तथा ।।\nआरोग्यं महदाप्नोति सदा वा मनसेप्सितम्।।१०२।।\nनृसिंहप्रतिबद्धां तु पूर्णे चन्द्रे समर्चयेत्।।\nनरो मातृगणं चार्च्य सर्वान्कामानवाप्नुयात्।।१०३।।\nएकां वा मातरं राजन्कामानाप्नोत्यभीप्सितान् ।।\nवानस्पत्यमवाप्नोति पूजयित्वा वनस्पतीन् ।। १०४ ।।\nदैत्यानां दानवानां वा तत्पक्षा ये तथापरे ।।\nतेषां संपूजनं कृत्वा चतुर्दश्यां सुखी भवेत् ।। १०५ ।।\nकरणे वा मुहुर्ते वा यथावद्देवमर्चयेत् ।।\nतस्मात्काममवाप्नोति गतिमग्र्यां च विन्दति ।। १०६ ।।\nचैत्रमासादथारभ्य यथोक्तेन नरः सदा ।।\nइष्टं देवमथाभ्यर्च्य यथोक्तं फलमश्नुते ।। १०७ ।।\nसंवत्सरेण धर्मज्ञ नक्षत्रे यदि वा तिथौ ।।\nग्रहे वा सर्वधर्मज्ञ सोपवासस्समाहितः ।। १०८ ।।\nसंवत्सरे वाप्ययने ऋतौ मासे च तद्दले ।।\nनक्ताशी सततं पूजां कृत्वा तत्स्वामिनः सदा ।।\nतावत्कालं महाभाग तस्मात्काममवाप्नुयात् ।। १०९ ।।\nचैत्रात्समारभ्य महानुभाव रोचेत रोचेशमथार्चयानः ।।\nरोचेशतोषात्परमं स कामं प्राप्नोत्ययत्नाद्यदुवंशचन्द्र ।। 3.221.११० ।।\nइति श्रीविष्णुध० तृ० ख० मा० सं० तिथ्युपवासदेवतार्चनवर्णनो नामैकविंशत्युत्तरद्वि शततमोऽध्यायः ।। २२१ ।।\n3.222\nवज्र उवाच ।।\nभगवञ्श्रोतुमिच्छामि रोचेषु च पृथक्पृथक् ।।\nउपोषितेन किं कार्यं किं फलं च तथा भवेत् ।। ।। १ ।।\nमार्कण्डेय उवाच। ।।\nइतिहासं तथात्रेमं निबोध गदतो मम ।।\nधनाध्यक्षस्य संवादमष्टावक्रस्य चाप्यथ ।। २ ।।\nअष्टावक्रः पुरा कन्यां प्रार्थयामास धर्मवित्।।\nऋषेर्भार्गवमुख्यस्य वदान्यस्य तु सुप्रभाम्।।३।।\nरूपद्रविणसम्पन्नां स चोवाच मुनिं मुनिः।।\nस्त्रीस्वभावो यदि ज्ञातस्त्वया धर्मविदां वर ।। ४ ।।\nतत्तेऽहं तव दास्यामि कन्यां बालमृगेक्षणाम् ।।\n।। अष्टावक्र उवाच ।। ।।\nस्त्रीस्वभावो न विज्ञातो मया ब्राह्मणसत्तम ।। ५ ।।\nकुतश्च तन्मया ज्ञातस्तन्ममाचक्ष्व पृच्छतः ।।\n।। भार्गव उवाच ।। ।।\nउत्तरां त्वं दिशं पश्य सा ते वक्ष्यति तत्त्वतः ।। ६ ।।\nस्त्रीस्वभावं महाभाग गच्छ शीघ्रमतन्द्रितः ।।\n।। मार्कण्डेय उवाच ।। ।।\nएवमुक्तः स धर्मात्मा प्रययावुत्तरां दिशम् ।।७ ।।\nगङ्गाद्वारात्क्रमेणाथ त्वरितो मुनिपुङ्गवः ।।\nतीर्थानि सरितश्चैव शैलानि नगराणि च ।।८ ।।\nविलङ्घ्य धनदावासमाससाद महातपाः ।।\nकैलासे पर्वतश्रेष्ठे सर्वकामसमृद्धिमत् ।। ९ ।।\nतत्रासीनं महाभागं स ददर्श धनाधिपम् ।।\nवरासनगतं वीरं हारभाराञ्चितोदरम् ।। 3.222.१० ।।\nवामभागे किरीटेन विनीतेन विराजितम् ।।\nकुण्डलाभ्यां विचित्राभ्यां  केयूरैरंगदैस्तथा ।। ११ ।।\nगदाधरं महाकायमेकलोचनपिङ्गलम् ।।\nतथा च शङ्खपद्माभ्यां निधिभ्यां च विराजितम् ।। १२ ।।\nयक्षैश्च सुमहाभागैर्भीमरूपपराक्रमैः ।।\nदीर्घभद्रेण वीरेण पूर्णभद्रेण चाप्यथ ।।१३।।\nमणिभद्रेण वीरेण यक्षभद्रेण चाप्यथ ।।\nदीर्घबाहुमहाबाहुपद्मकिंजल्कसृञ्जयैः ।। १४ ।।\nस्वभद्रेण सुपार्श्वेन तथा मणिधरेण च ।।\nयक्षैश्चान्यैश्च धर्मज्ञ महा बलपराक्रमैः ।। १५ ।।\nनानावेशैश्च गन्धर्वैर्महासत्त्वैर्महाबलैः ।।\nचित्राङ्गदश्चित्ररथश्चित्रसेनोऽथ तुम्बुरुः ।। १६ ।।\nपूर्णायुरनघश्चैव तथा शालिशिराः प्रभुः ।।\nशृङ्गारकर्णोऽतिबलो भीमो भीमपराक्रमः ।। १७ ।।\nएते चान्ये च गन्धर्वास्तथैवाप्सरसः शुभाः ।।\nउर्वशी मेनका रम्भा मिश्रकेशी ह्यलम्बुसा १८ ।।\nविश्वाची च घृताची च पञ्चचूडा मनोरमा ।।\nएताभिश्च तथान्याभिर्देवस्त्रीभिः सहस्रशः ।। १९ ।।\nस ददर्श धनाध्यक्षं समन्तात्परिवारितम् ।।\nपादार्घ्याचमनीयाद्यैर्धनाध्यक्षेण पूजितः ।। 3.222.२० ।।\nवरासनगतो राजंस्तुष्टाव धनदं प्रभुम् ।।\n।। अष्टावक्र उवाच ।। ।।\nनमोऽस्तु ते धनाध्यक्ष यज्ञाध्यक्ष नमोऽस्तु ते ।। २१ ।।\nमहाबाहो महासत्त्व राजराजामरप्रभो ।।\nऋषिसङ्घस्तुताचिन्त्य वाममौले वरप्रद ।।। ।। २२ ।।\nपिङ्गाक्ष विपुलग्रीव देवेश नरवाहन ।।\nगदाधर विशालांस सूर्यतेजःसमप्रभ ।। २३ ।।\nभवाञ्छर्वसखो नित्यं विष्णोरंशस्तथा भवान् ।।\nदेवासुरेऽथ संग्रामे भवता विनिपातिताः ।। २४ ।।\nबहवो दानवा वीरा महाबलपराक्रमाः ।।\nलोकान्धारयसे सर्वांस्त्वमेको यक्षपार्थिवः ।। २५ ।।\nभक्तानुकम्पी सततं चोत्तराशाप्रभुः प्रभुः ।।\nधर्मसेतुर्जगत्यस्मिंस्त्वयि सर्वं प्रतिष्ठितम् ।। २६ ।।\nमार्कण्डेय उवाच ।।\nएवं धनाधिपेनोक्तः प्रत्युवाच महामुनिः ।।\nधर्ममहाफलं त्वत्तः श्रोतुमिच्छामि वित्तप ।। २७।।\n।। वैश्रवण उवाच ।। ।।\nब्रह्मन्स्वीयस्य च रुचौ देवतायाश्च पूजनम् ।।\nधर्मं महाफलं विप्र तन्मे निगदतः शृणु ।। २८ ।।\nसर्वेषु विप्र रोचेषु सोपवासो जितेन्द्रियः ।।\nदेवतापूजनं कृत्वा यथोक्तं फलमश्नुते ।। ।। २९ ।।\nचैत्रशुक्लसमारंभाद्रोचे व्रतमनुत्तमम् ।।\nरोचे यथेष्टं गृह्णीयात्संवत्सरमतन्द्रितः ।। 3.222.३० ।।\nत्रिंशद्रोचानि विप्रेंद्र मासमेकं समाहितः ।।\nसंवत्सरेण नक्ताशी पूजयेद्रोचदेवताम् ।। ३१ ।।\nप्रत्यहं सुमहाभाग तेन काममवाप्नुयात् ।।\nआषाढमासे यः कुर्याद्रोचव्रतमनुत्तमम् ।। ३२ ।।\nनक्तभोजी प्रतिदिनं चैककालाशनो द्विजः ।।\nआहारकालादन्यत्र तोयपानं विवर्जयेत् ।। ३३ ।।\nब्राह्मरोचादथारभ्य यावद्रोचं तु पौरुषम् ।।\nरोचे तु पौरुषे प्राप्ते कृत्वा ब्राह्मणतर्पणम् ।। ३४ ।।\nवासांसि दत्त्वा विप्रेभ्यः सुवर्णं रजतं तथा ।।\nस्वर्गलोकमवाप्नोति दीर्घकालं द्विजोत्तम ।। ३५ ।।\nजन्म चासाद्य मानुष्यं रूपवानभिजायते ।।\nविरोगो बलवान्नित्यं शत्रुजिद्बलवानपि ।। ३६ ।।\nस्त्रियश्च मुख्याः प्राप्नोति कुले जन्म तथोत्तमे ।।\nसौभाग्यं महदाप्नोति लावण्यमपि चोत्तमम् ।। ३७ ।।\nसद्भिर्मैत्रीं तथा विद्यां धर्मे चैवोत्तमां गतिम् ।।\nवाहनान्यपि मुख्यानि यश्चान्यदभिवाञ्छति ।। ३८ ।।\nरोचेषु मासे सफलं तवोक्तं नक्ताशिनो देववरस्य विप्र ।।\nअतः परं ते कथयामि रोचे पृथक्फलं सम्यगुपोषितस्य ।। ।। ३९ ।।\nइति श्रीविष्णुधर्मोत्तरे तृतीयखण्डेमार्कण्डेयवज्रसंवादे रोचेषु मासोपवासफलनिरूपणोनाम द्वाविंशत्युत्तरशततमोऽध्यायः ।। २२२ ।। ।।\n3.223\n।। वैश्रवण उवाच ।। ।।\nब्राह्मे ब्रह्माणमभ्यर्च्य ब्रह्मलोकं प्रपद्यते ।।\nअश्वमेधमवाप्नोति प्राजापत्ये प्रजापतिम् ।। १ ।।\nस्वर्गरोचे तथा स्वर्गं स्वर्गलोकं प्रपद्यते ।।\nचक्ररोचे तथा चक्रं वैष्णवन्तु सुदर्शनम् ।। २ ।।\nद्वादशारं नरः कृत्वा वर्णकैः ससुगन्धिभिः ।।\nसम्पूज्य वत्सरस्यांते सौवर्णं विनिवेदयेत् ।। ३ ।।\nवासुदेवाय देवाय द्वितीयं ब्राह्मणाय च ।।\nरिपून्स जयते सर्वान्बाह्यानाभ्यन्तरानपि ।। ४ ।।\nचक्रमप्रतिमं तस्य सर्वगं च तथा भवेत् ।।\nनाप्नोति नारकं दुःखं स्वर्गलोकं च गच्छति ।। ५ ।।\nवानस्पत्ये तथा रोचे पूजयित्वा वनस्पतिम् ।। ६ ।।\nउद्यानफलमाप्नोति वाजपेयस्य मानवः ।।\nवानस्पत्यं च सफलं तथा सर्वत्र विन्दति ।।७ ।।\nअन्नरोचे तथैवान्नं वासुदेवं समर्चयेत् ।।\nक्षेत्रमध्यगतस्त्वन्नं प्राप्नोति बहु मानवः ।। ८ ।।\nपरलोके तथा तृप्तिं स्वर्गलोके तथैव च ।।\nअहते वासरे चाह्नि वासरं पूज्य मानवः ।। ९ ।।\nनिवेद्य वासुदेवाय देवं सङ्कर्षणं विभुम् ।।\nआरोग्यरूपलावण्यसौभाग्यानि समश्नुते ।। 3.223.१० ।।\nकालरोचे नरः कालं सम्यक्सम्पूज्य धर्मवित् ।।\nमरणे स्मृतिमाप्नोति मृतश्च परमां गतिम् ।। ११ ।।\nआग्नेये पूजयेद्वह्निं सर्वांल्लोकान्समाप्नुयात् ।।\nसर्वाणि वाग्निकर्माणि सिध्यन्त्यस्य न संशयः ।।१२।।\nअपः संपूजयन्नाथे रत्नमाप्नोत्यथाम्बुजम् ।।\nजलकर्माणि सर्वाणि सिद्ध्यन्त्यस्य न संशयः ।। १३ ।।\nसौरे सूर्यमथाभ्यर्च्य विरोगत्वमवाप्नुयात् ।।\nचन्द्रे चन्द्रं समभ्यर्च्य परमां निर्वृतिं लभेत।१४।\nगोरोचे गां समभ्यर्च्य सुरभिं लोकमातरम् ।।\nगाः समाप्नोति धर्मज्ञ तथा तल्लोकमेव च।।१५।।\nरोचभं नियतेः प्राप्य नियतिं तु समर्चयन् ।।\nदीर्घजीवितमाप्नोति यत्रयत्राभिजायते ।।१६।।\nवैष्णवे विष्णुमभ्यर्च्य विष्णुलोकं प्रपद्यते ।।\nरौद्रे रुद्रमथाभ्यर्च्य   तल्लोकं प्रतिपद्यते।।१७।।\nपुत्रानाप्नोति कौमारे कुमारं चार्चयन्नरः।।\nपितॄणामर्चनं कृत्वा पितृरोचे समाहितः ।।१८।।\nपूजामभीष्टामाप्नोति पितृलोकं च गच्छति ।।\nवारुणे वरुणं देवमश्वानाप्नोति पूजयन् ।। १९ ।।\nअनन्ते च तथानन्तं पूजयित्वा महीधरम् ।।\nअनन्तं फलमाप्नोति कर्मणः सुकृतस्य च ।। 3.223.२० ।।\nवायव्ये वायुमभ्यर्च्य वाणिज्ये लाभमाप्नुयात् ।।\nयाम्ये यममथाभ्यर्च्य नाप्नोति नरकाद्भयम् ।। २१ ।।\nसारस्वतेन चाभ्यर्च्य द्विज देवीं सरस्वतीम्।।\nविद्यां यथेष्टामाप्नोति तया वाग्मी च जायते।।२२।।\nश्रीरोचे श्रियमभ्यर्च्य श्रियं विन्दति शोभनाम्।।\nमदीये च तथा रोचे मां च सम्पूजयन्नरः ।। २३ ।।\nधनभाग्भवते सो हि यत्रयत्राभिजायते ।।\nशैलरोचे तथा शैलं पूजयित्वा सुखी भवेत् ।। ।। २४ ।।\nभूरोचे भुवमभ्यर्च्य भुवमाप्नोत्यनुत्तमाम् ।।\nवेदानामर्चनं कृत्वा वेदरोचे समाहितः ।। २५ ।।\nवेदानाप्नोति पुरुषो यज्ञानपि नरा धिपः ।।\nपौरुषे च तथा रोचे जले पुरुषमर्चयन् ।। २६ ।।\nसर्वान्कामानवाप्नोति मोक्षोपायं च विन्दति ।।\nरूपेण हीनं स्पर्शेन हीनं गन्धेन हीनं च रसेन हीनम् ।।\nशब्देन हीनं पुरुषं पुराणं सम्पूजयन्मोक्षपथं प्रयाति ।। २७ ।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे प्रति रोचफलनिरूपणो नाम त्रयोविंशत्युत्तरद्विशततमोऽध्यायः ।। २२३ ।।\n3.224\nमार्कण्डेय उवाच ।।\nइति रोचव्रतं श्रुत्वा भुक्त्वा धनदवेश्मनि ।।\nश्रुत्वा गीतं च वाद्यं च दृष्ट्वा नृत्तं मनोहरम् ।। १ ।।\nतत्रोष्य रजनीमेकां धनाध्यक्षेण पूजितः ।।\nउदग्जगाम धर्मात्मा हिमशैलस्य स द्विजः ।। २ ।।\nस शैलदेशे कस्मिंश्चिद्ददर्श रुचिरं गृहम् ।।\nशीतांशुरश्मिजालाभं सर्वकामसमृद्धिमत् ।। ३ ।।\nतस्मिन्गृहे ददर्शाथ वृद्धां रूपवतीं स्त्रियम् ।।\nसर्वाभरणसम्पन्नां बह्वीभिः परिवारिताम् ।। ४ ।।\nतरुणीभिर्वरस्त्रीभिश्चारुवेशाभिरेव च ।।\nसा च तं पूजयामास पाद्यादिभिरनुक्रमात् ।। ५ ।।\nगन्धतैलेन चाभ्यर्च्य स्नापयामास यादव ।।\nसुखस्पर्शैश्च पवनैर्गन्धैश्च विविधैस्तथा ।। ६ ।।\nलिलेप चास्य गात्राणि चन्दनेन सुगन्धिना ।।\nवस्त्रालङ्कारमाल्यैश्च पूजयामास तं तथा ।। ७ ।।\nभोजयामास चान्नेन सर्वकाममृद्धिना ।।\nताम्बूलं प्रददौ चास्मै सुगन्धि सुमनोहरम् ।। ८ ।।\nश्वेतोत्तरच्छदं चित्रं स्वास्तीर्णं परमर्द्धिमत् ।।\nगृहे विचित्रे शयनं प्रददौ सुमनोहरम् ।। ९ ।।\nतादृग्विधे परे तत्र सा च सुष्वाप भामिनी ।।\nविसर्जयित्वा नारीस्ताः सर्वा बालमृगेक्षणाः ।। 3.224.१० ।।\nशीतापदेशेन ततो विरात्रे शयनात्स्वकात् ।।\nअष्टावक्रस्य शयनं जगाम वरवर्णिनी ।। ११ ।।\nदृष्ट्वा शयनसम्प्राप्तां किमेतदिति सोऽब्रवीत् ।।\nनानुरूपमिदं तत्ते वयसश्चारुहासिनि ।। १२ ।।\nअभग्नब्रह्मचर्योऽस्मि परदारविवर्जकः ।।\nस्वच्छन्दं मामवज्ञाय किमिदं कर्तुमीहसे ।। १३ ।।\nदिगुवाच ।।\nन वयं द्विज तारुण्ये चपलाः केवलं स्त्रियः ।।\nवयसोन्तेऽपि चापल्यं भजामः कामचोदिताः ।। १४ ।।\nन श्रुतं तत्त्वया मन्ये स्त्रीशीलं द्विजसत्तम ।।\nनैता वयसि रज्यन्ते न रूपे न कुले श्रुते ।। १५ ।।\nशीले वेशे धने शौर्ये रज्यन्ते क्वचिदेव तु ।।\nकामयन्त्येव पुरुषं यथालाभमिति श्रुतिः ।। १६ ।।\nयासां हि रक्षा महती तास्त्रियः कुब्जवामनैः ।।\nप्रेष्यैर्वापीह सज्जन्ते पुमांसमिति भार्गव ।। १७ ।।\nनाग्निस्तृप्यति काष्ठैर्वा नापगाभिर्महोदधिः ।।\nनान्तकः सर्वभूतैर्वा न पुंभिर्वामलोचनाः ।। १८ ।।\nलीलयैव कुलं घ्नन्ति स्मयमानास्तु योषितः ।।\nदुर्लभा हि स्त्रीरमणात्स्वभावेन भृगूत्तम ।। १९ ।।\nरहो नास्ति क्षणो नास्ति नास्ति चोपनिमन्त्रकः ।।\nतेन धर्मज्ञ नारीणां सतीत्वमुपजायते ।। 3.224.२० ।।\nप्रेषितस्त्वं महाभाग मत्समीपं महात्मना ।।\nस्त्रीणां शीलमिह ज्ञातुमस्मद्दृष्टं तथा श्रुतम् ।।। ।। २१ ।।\nएतञ्ज्ञात्वा जुगुप्सां च स्त्रीणां कार्या न च त्वया ।।\nमूलं धर्मार्थकामानां यतस्ता एव योषितः ।। २२ ।।\nवह्निरन्नं जलं चैव नराणां धृतिहेतवः ।।\nघातकाश्च त एवोक्तास्तथा ज्ञेयाश्च योषितः ।। २३ ।।\nवृत्तिर्लोके यथा नास्ति वह्नयन्नसलिलैर्विना ।। ।\nगृहाश्रमस्तथा नास्ति विना स्त्रीभिः कथञ्चन ।। २४ ।।\nतस्मात्ताः प्रज्ञया रक्ष्या नोग्रेण मृदुना न च ।।\nस्त्रियो मूलमनर्थानां त्रिवर्गस्य च साधनम् ।। २५ ।।\nतासां न गच्छेद्विश्वासं मणिवद्गोपयेत्तु ताः ।।\nगृहकार्योद्यताः कृत्वा रक्ष्यास्ता भूतिमिच्छता ।। २६ ।।\nएतच्छ्रुत्वा द्वितीयेह्नि पूजितः स तया स्त्रिया ।।\nजगाम धनदावासं ततोऽपि श्वशुरालयम् ।। २७ ।।\nततः श्वशुरमासाद्य सर्वं तस्मै न्यवेदयत ।।\nस च पप्रच्छ तं विप्रं श्रुत्वा स्त्रीणां विचेष्टितम् ।। २८ ।।\nबुद्धिर्निवेष्टुं सञ्जाता न वा जाता वदस्व तत् ।।\nएतच्छ्रुत्वोत्तरं वाक्यमष्टावक्रोऽब्रवीन्मुनिम् ।।२९।।\nन चाप्येषा गतिः क्षेम्या न चान्या विद्यते गतिः ।।\nतस्मात्प्रयच्छ धर्मज्ञ पत्न्यर्थं स्वसुतां मम ।। 3.224.३० ।।\nएतच्छ्रुत्वा ददौ तस्मै स्वसुतां भार्गवो मुनिः ।।\nतिथौ दिवसनक्षत्रे मुहुर्ते चाभिपूजिते ।। ३१ ।।\nत्रिवर्गमूलं सम्प्राप्य तां भार्यामसितेक्षणाम् ।।\nजगाम परमां तुष्टिं मुमुदे च तया सह ।।३२।।\nररक्ष चैनां स ततो महात्मा कृत्वा च नित्यं गृहकार्ययुक्ताम् ।।\nआराधयामास च सा द्विजेन्द्रं धर्मे निविष्टा परमा च साध्वी ।। ३३ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे अष्टावक्रदिक्संवादो नाम चतुर्विंशत्युत्तरद्विशततमोऽध्यायः ।। २२४ ।।\n3.225\nमार्कण्डेय उवाच ।।\nव्रतं कंचिन्ममाचक्ष्व सर्वकल्मषनाशनम् ।।\nव्रतानामुत्तमं ब्रह्मन्पवित्रं पुण्यवर्धनम् ।। १ ।।\nमार्कण्डेय उवाच ।।\nरोचं तु पौरुषं प्राप्य सोपवासो जितेन्द्रियः ।। २ ।।\nपौरुषेण च सूक्तेन स्नातः प्रयतमानसः ।।\nतेनैव तर्पणं कृत्वा जाप्यं च मनुजोत्तम ।। ३ ।।\nअष्टपत्रस्य पद्मस्य मध्ये हंसं जनार्दनम् ।।\nपौरुषेण च सूक्तेन सत्कृतं पूजयेन्नरः ।। ४ ।।\nपुष्पैर्भूयस्तथा धूपैः फलैश्च तदनन्तरम् ।।\nदीपेन च ततो राजन्नैवेद्येन ततः परम् ।। ५ ।।\nपौरुषेण च सूक्तेन ततो वह्निं समर्चयेत् ।।\nततस्तु धेनुर्दातव्या कर्मान्ते च पयस्विनी ।। ६ ।।\nसंवत्सरमिदं कृत्वा व्रतं परम पावनम् ।।\nसर्वान्कामानवाप्नोति ये दिव्या ये च मानुषाः ।। ७ ।।\nअश्वमेधमवाप्नोति राजसूयं च विन्दति।।\nभुक्त्वा भोगांस्ततः पश्चान्मोक्षमाप्नोत्यसंशयम् ।। ८ ।।\nमाङ्गल्यमेतत्परमं पवित्रं श्रीवर्धनं धर्मविवर्धनं च ।।\nव्रतोत्तमं पापहरं नृलोके हंसव्रताख्यं पुरुषेण कार्यम् ।। ९ ।।\nइति श्रीविष्णुधर्मोत्तरे तृ० खण्डे मार्कण्डेयवज्रसंवादे हंसव्रतनिरूपणो नाम पञ्चविंशत्युत्तरद्विशततमोऽध्यायः ।। २२५ ।।"
  }
]
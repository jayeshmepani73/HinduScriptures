[
  {
    "text": "3.116\nमार्कण्डेय उवाच ।।\nवैदिकेनेज्याविधानेन सात्त्वतोक्तेन दर्शनविधिहोमेन सप्ताहं प्रत्यहमर्चां कुर्यात् ।\nततः सप्तमेह्नि बृहत्स्नपनं  कृत्वा कल्पकः कलशपाणिः या ओषधय इति तोरणान्यभिषिंचेत् ।।\nगन्धद्वारेणेत्यनुलेपनेनार्चयेत् ।\nपुष्पवतीति पुष्पैः ।।\nअग्निर्मूर्धेति दीपेन ।\nधूरसीति धूपेन।\nसावित्राणि सावित्रस्येति नैवेद्येन ।।\nततः प्रागुत्तरं ततः पूर्वं ततो दक्षिणतः पश्चिमे श्रीविष्णुगायत्र्या तोरणान्युद्धरेत् ।।\nसर्व एष ऋत्विजतोरणान्यादाय गजपृष्ठगा अश्वरथपृष्ठगा गोरथपृष्ठगाः शिबिकागता वा नदीं गच्छेयुः ।\nतत्र च स्वस्ति न इन्द्र इति मन्त्रेणाक्षिपेयुः ।।\nभद्रङ्कर्णेति श्रीदेवतागृहं व्रजेयुः यश्चेह भगवानिति प्रविशेयुः ।।\nततो भोगविधिपूर्वकेण सर्वेण प्रतिष्ठोक्तेन विधिना श्रीभगवन्तमन्वयेयुः ।\nततो भुक्तवत्सु विप्रेषु मुञ्चामि त्वेति मन्त्रेण यजमानस्य दीक्षाकरणं बद्धं मुञ्चेत् ।।\nकवचेन च रक्षणं कुर्यात् ।।\nतोरणोद्धरणवर्जं मासिमासि सप्ताहोक्तं विधिं कुर्यात ।।\nयावत्संवत्सरं नित्यमेवं सर्वकामदं कर्म तत् ।।\nप्रतिष्ठाकल्पमेतत्ते मयोक्तं पार्थिवोत्तम ।।\nसर्वपापहरं ज्ञेयमायुष्यमपराजितम् ।।\nअनेन विधिना कृत्वा स्थापनं शार्ङ्गिणो नरः।।\nसर्वकामानवाप्नोति विष्णुलोकं च गच्छति ।।\nओषध्यः पवनं वृक्षा यत्किंचिदुपयुज्यते ।।\nप्रतिष्ठायां हि तत्सर्वं विष्णुलोके महीयते ।।\nप्रतिष्ठां येऽपि पश्यन्ति क्रियमाणां नराधिप ।।\nअभिनन्दन्ति ये भक्तास्तेपि स्वर्गार्जिनो नराः ।।\nसात्त्वतोक्तेन विधिना नित्यमेव प्रतिष्ठितम् ।।\nपूजयेद्देवदेवेशं य इच्छेच्छाश्वतं पदम् ।। १ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे तोरणोद्धारविधिवर्णनो नाम षोडशोत्तरशततमोऽध्यायः ।। ११६ ।।\n3.117\nमार्कण्डेय उवाच ।।\nअथ देवयात्राविधिर्भवति ।\nयस्य देवस्य या तिथिः स्वकीया उक्ता तस्य तस्यां तिथौ यात्रां कुर्यात् ।।\nयस्य तिथिर्न ज्ञायते तस्य पौर्णमास्यां कुर्यात् ।।\nश्रीभगवतो वासुदेवस्य सर्वा एव तिथयः नास्य तिथिर्नाम तत्रादावेव सुधावदातं सुचित्रितं देवकुलं कृत्वा शुभेह्नि विनायक पूजनं कुर्यात् ।।\nद्वितीयेह्नि ग्रहर्क्षपूजनं, तृतीयेह्नि नागपूजनम्,\nचतुर्थेह्नि प्रमथपूजनम्,\nपञ्चमेह्नि ब्राह्मणपूजनम्, दीनानाथदानं च षष्ठेह्नि स्नपनम् ।।\nतत्र बृहत्स्नपनं कृत्वा सर्वे एव नागरजनाः सुशुक्लवाससः पवित्रकृतपाणयः महता वाद्यघोषेण सुभगानर्तितेन सरःसरित्प्रस्रवणागारं नगरसंनिकर्षमासन्नतमं गच्छेयुः । तस्मादुदककलशानादाय गजपृष्ठगतान् वा वाससा शुभेनाच्छादितान्प्रवेशयेत् ।\nप्रवेश्य श्रीभगवन्तं स्नापयेत, भोगविधिपूर्वकेन प्रतिष्ठोक्तेन विधिना पूजयेत्, नृत्यवाद्यगीतैश्च श्रीभगवन्तमर्चयेत्, ततो यात्रादिने प्राप्ते स्वल्पार्चां प्रतिमाख्याम् । कूटागारे मनोहरे नानाप्रकारवसनाच्छादिते सकिङ्किणीके रत्नमाल्यपताकोपशोभिते रथे दृढीकृत्वा अश्वैर्दा न्तैर्व्यायतैर्वा पुरुषैर्नगरं भ्रामयेत् ।\nनागरेण च जनेन सुवेशेन चापमात्रपाणिना कूटागारस्य पुरस्ताद्भ्रमणं कर्तव्यम् ।।\nअन्यैश्च कुसुममालाविकिरणं कर्तव्यम् ।\nस्तुतीश्च कुर्युः ।\nवन्दिनो मङ्गलपाठकाश्च पुरतो भवेयुः ।\nवादित्राणि वादयंश्चतुरङ्गबलानुयातो राजा चानुगमनं कुर्यात् ।।\nनगराधिकृतो वा तदधिकृतो वा गजपृष्ठगतः सांवत्सरेणानुगमनं कुर्यात् ।। निमित्तानि च पश्येत् ।\nविनावातं ध्वजभङ्गे राज्ञां मरणमादिशेत् ।\nछत्रभङ्गे जनपदविनाशः ।\nईषद्भङ्गे राजपत्नीमरणम् ।।\nरज्जुच्छेदे बालपीडा ।।\nअश्वदान्तनरविपत्तौ जनपद पीडा, मातृकाच्छेदे राजमातुः पीडा ।।\nअर्चाभङ्गपतने लोकनाशः, समग्रकूटागारस्य पतने सराजकस्य राष्ट्रस्य विनाशः, विस्वरेषु वादित्रेषु परचक्रागमः, ध्वजस्थो गव्यादेः समरभयम् ।\nअपृष्टजनपदे दुर्भिक्षभयम् ।।\nशुभभे शुभं बालका यत्र कुर्युः तत् तथाविधमेव भवति ।\nयस्य च पुरुषस्य तस्मिन्नहनि यादृशे सुखदुःख भवताम ।।\nतादृशेपि संवत्सरे तस्य ज्ञेये ।\nतस्मात्तत्राह्नि स्वाशितेन सुवाससा प्रकृष्टेन नागरेण भवितव्यम ।।\nएवं नगरे संभ्राम्य चिह्नागसं ज्ञात्वा प्रविष्टायां प्रतिमार्चायां महदुत्सवं कुर्यात् ।\nद्वितीयदिवसादारभ्य यावत्सामर्थ्यं प्रत्यहं नटनर्तकनर्तकीमल्लेन्द्रजालिकादीनां प्रेक्षापूर्वकं धनं दद्यात् ।।\nप्रेक्षाकाले च प्रेक्षकं जनं माल्यताम्बूलानुलेपना दिदानेनार्चयेत् ।\nअदृश्यानां प्रेक्षकाणां भूतानां रङ्गादिदिग्विदिक्षु सोदकमन्नाद्यं फलानि पुष्पाणि पललोल्लोपिकामोदकानि विकिरेत् ।।\nप्रेक्षकाणां यथागतानां च श्रेयश्चाऽस्त्वित्युदीरयेत् ।\nयथागताश्च प्रेक्षका आगामिनीं यात्रां पश्यंत्वित्युदीरयेत ।।\nअशुभनिमित्तोत्पत्तौ तदुपशमनायानेन विधिना पुनर्यात्रां सम्यक्कुर्यात् ।।\nअनेन विधिना यस्तु यात्रां कुर्यात्सुरालये ।।\nस सर्वकामानाप्नोति विष्णुलोकं च गच्छति ।।\nधन्यं यशस्यमायुष्यं राज्ञां च विजयप्रदम् ।।\nनागराणां हितकरं यात्राकर्म प्रकीर्तितम् ।।\nतुष्ट्यर्थं त्रिशेन्द्राणां हितार्थं नगरस्य च।।\nजनस्य राजन्कर्तव्यं यात्राकर्म जयावहम्।।\nअतिवृष्टिकरं प्रोक्तं त्वनावृष्टिविनाशनम् ।।\nयात्राकर्म त्विदं कार्यं देवतायतनं सदा।।\nप्रतिसंवत्सरं राजन्राजा विजयमिच्छता ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे यात्राविधिवर्णनो नाम सप्तदशोत्तरशत तमोध्यायः । ११७ ।।\n3.118\nवज्र उवाच ।।\nकांकां विप्णोस्तनुं भक्तः केन कामेन पूजयेत ।।\nएतन्मे संशयं छिन्धि त्वं हि सर्वं विजानसे ।। १ ।। ।।\nमार्कण्डेय उवाच ।।\nसर्वकामप्रदं देवं चतुर्मूर्तिं तु पूजयेत् ।।\nपूजयेदनिरुद्धन्तु धर्मकामो नरः सदा।।२।।\nतथा सङ्कर्षणं देवमर्थकामस्तु पूजयेत।।\nकामकामोऽपि राजेन्द्र प्रद्युम्नं पूजयेद्विभुम्।।३।।\nपूजयेन्मोक्षकामस्तु वासुदेवं जगत्प्रभुम् ।।\nपुत्रकामस्तथा राजन्पद्मनाभं च पूजयेत्।।४।।\nतथाश्वशिरसं देवं विद्याकामस्तु पूजयेत्।।\nभोगानामाप्तकामस्तु पूजयेद्भोगशायिनम।।५।।\nभोगिभोगासनासीनं स्थानकामस्तु पूजयेत् ।।\nमत्स्यं संपूजयेद्देवं धान्यकामो नरः सदा ।। ६ ।।\nतथैवारोग्यकामस्तु कूर्मदेवं च पूजयेत् ।।\nज्ञ कामस्तथा हंसं नृसिंहमथ वा विभुम्।।७।।\nविद्याकामोऽथ वाल्मीकिं व्यासं वाप्यथ पूजयेत्।।\nसांख्यज्ञानपरिज्ञानहेतवे कपिलं तथा।।८।।\nभूतिकामो वराहं तु नृवराहमथार्चयेत्।।\nव्यवहारे रणे द्यूते जयकामस्तथा पृथक् ।। ९ ।।\nधर्मकामस्तथा धर्मं ब्रह्माणं चापि पूजयेत ।।\nशत्रूणां नाशकामस्तु महादेवं तु पूजयेत् ।। 3.118.१० ।।\nपूजयेद्भार्गवं रामं प्रतिज्ञापारणेच्छया ।।\nअथ वा राजशार्दूलं रामं दशरथात्मजम् ।। ११ ।।\nश्रीकामस्तु महाराज श्रीसहायं च पूजयेत् ।।\nबलकामस्तथा देवं बलभद्रं प्रपूजयेत् ।। १२ ।।\nतमेव राजशार्दूलं कृषिकर्मप्रसिद्धये ।।\nसर्वकामप्रदं देवं यथेष्टीं तनुमास्थितम् ।। १३ ।।\nपूजयेत्सर्वशक्तित्वात्सर्वकामफलप्रदान् ।।\nनिराशिषः पूजयितो वरेण्यं देवेश्वरं वासुदेवं पुराणम् ।।\nयथेष्टदेहोपगतं नृवारं स्थानं तदुक्तं परमं हि यत्स्यात् ।। १४ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे तत्तत्कामपूजनवर्णनो नामाष्टादशोत्तरशततमोऽध्यायः ।। ११८ ।।\n3.119\nवज्र उवाच।।\nकस्मिन्कर्मणि संप्राप्ते कां कां संपूजयेत्तनुम् ।।\nकार्यसिद्धिमभिप्रेप्सुस्तन्मे वद महामुने ।। १ ।।\nमार्कण्डेय उवाच ।।\nसमुद्रपोतयात्रायां मत्स्यं संपूजयेद्विभुम् ।।\nवराहं वा महाभाग नद्युत्तारे तथैव च ।। २ ।।\nसंपूजयेदश्वशिरो विद्यारम्भे तु मानवः ।।\nत्रिविक्रमं तथा देवं यात्राकाले तु पूजयेत् ।। ३ ।।\nविवाहकाले संप्राप्ते प्रद्युम्नं पूजयेन्नृप ।।\nसंस्कारेषु च सर्वेषु दत्तात्रेयं च पूजयेत् ।। ४ ।।\nकाव्यारम्भे तु कर्तव्यं वाल्मीकिं व्यासमेव च ।।\nअभिषेके तथा राजा मृत्युं वैन्यं च पूजयेत ।। ५ ।।\nअवश्यं व्यवहारे च संग्रामे द्यूत एव वा ।।\nवराहं पूजयेद्देवं प्रारम्भे कृषिकर्मणि ।। ६ ।।\nअथ वापि महाराज देवं सङ्कर्षणं विभुम् ।।\nनृसिंहं पूजयेदेव कर्मण्यरिविनाशने ।। ७ ।।\nप्रतिज्ञापारणे रामं भार्गवं वाथ राघवम ।।\nऔषधस्य समारम्भे कूर्मं स्त्रीरूपमेव वा ।। ८ ।।\nतीर्थयात्रासमारम्भे हंसं संपूजयेद्विभुम् ।।\nवाणिज्यस्य समारम्भे तथैव गरुडध्वजम् ।। ९ ।।\nशिल्प कर्मसमारम्भे विश्वरूपं समर्चयेत् ।।\nतपसश्च समारम्भे नरनारायणावुभौ ।। 3.119.१० ।।\nगृहप्रवेशे च तथा देवं भोगिशयं विभुम् ।।\nधर्मं संपूजयेद्देवं धर्मकार्यप्रवर्तने ।। ११ ।।\nवराहं पूजयेच्छ्राद्धे दानवान्यज्ञकर्मणि ।।\nव्यालकुञ्जरदुर्गेषु रिपुचोरभयेषु च ।। १२ ।।\nपूजयेन्नरसिंहं तु सर्वबाधा विनाशनम् ।।\nयथेष्टरूपं धर्मज्ञ सर्वकार्येषु चार्चयेत् ।। १३ ।।\nयेनयेनेह कामेन यांयां संपूजयेत्तनुम ।।\nसासा तस्य ध्रुवं दद्यात्तंतं काममसंशयम् ।।१४।।\nसंपूजितो देववरस्सकामैर्यथेप्सितं वज्र ददाति कामम् ।।\nसर्वास्वथार्चासु यथेष्टसंस्थास्त्वकामकामैर्विदधाति मोक्षम् ।। १५ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे कार्यारम्भप्रादुर्भावपूजनं नामैकोनविंशशततमोऽध्यायः ।। ११९ ।।\n3.120\nवज्र उवाच ।। ।।\nकस्मिन्काले तु देवस्य प्रादुर्भावं कमर्चयेत् ।।\nएतन्मे संशयं छिन्धि भृगुवंशविवर्धन ।। १ ।।\n।। मार्कण्डेय उवाच ।। ।।\nनृहयं नृवराहं च नरसिंहं च वामनम् ।।\nत्रिविक्रमं तु धर्मज्ञ पञ्चस्वब्देषु पूजयेत् ।। २ ।।\nवासुदेवं हलधरं पूजयेदयनद्वये ।।\nप्रद्युम्नमनिरुद्धं च तथा भोगशयं प्रभुम् ।। ३ ।।\nपद्मनाभं दाशरथिं रामं भार्गवमेव च ।। ४ ।।\nवसन्तादिषु धर्मज्ञ पूजयेदृतुषु क्रमात् ।।\nगजेन्द्रमोक्षणं चैवं पृथुं वाल्मीकिमेव च ।। ५ ।।\nव्यासं च कृष्णं च नरं नरनारायणौ तथा ।।\nरामं रामं तथा रामं हरिं चैत्रादिषु क्रमात् ।। ६ ।।\nवह्निं प्रजापतिं सोमं रुद्रं स्त्रीरूपिणं तथा।।\nव्यासं शेषं वराहं च प्रद्युम्नं चार्जुनं नृप ।। ७ ।।\nआदित्यं विश्वकर्माणं चक्रं देवं नृकेसरिम् ।।\nगरुडं पुरुहूतं च कपिलं पद्ममेव च ।। ८ ।।\nविश्वरूपं च ब्रह्माण तथा देवं त्रिविक्रम ।।\nगवां कूर्मं नरं चैव तथा नारायणं हरिम्  ।।\nरामं कृष्णं च वरदं कृत्तिकादिषु पूजयेत् ।।\nनृहयं नृवराहं च तथा देवं त्रिविक्रमम ।। 3.120.१० ।।\nकपिलं भोगिशयनं वराहं मत्स्यमेव च ।।\nरामं रामं च धर्मज्ञ कूर्मं हंसं च यादव ।। ११ ।।\nप्रद्युम्नं बलदेवं च वराहं च तथा क्रमात् ।।\nतिथिषु प्रथमाद्यासु क्रमेणैव समर्चयेत ।। १२ ।।\nयथेष्टमूर्तिगं देवं सर्वकालमथार्चयेत ।।\nतस्य सर्वातिथिर्यस्मान्महाशक्तेर्जगद्गुरोः ।। १३ । ।\nस सर्वशक्तिर्भगवान्महात्मा पूज्यः सदा भक्तिमुपेत्य राजन् ।।\nसंपूजनं देववरस्य तस्य भक्ति प्रधाना न हि कालयोगः ।। १४ । ।\nइति विष्णुधर्मोत्तरे तृतीयखण्डे मार्कण्डेयवज्र संवादे कालनियमपूजावर्णनो नाम विंशत्युत्तरशततमो ऽध्याय ।। १२० ।।"
  }
]
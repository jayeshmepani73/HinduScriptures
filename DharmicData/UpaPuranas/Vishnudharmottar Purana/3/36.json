[
  {
    "text": "3.36\nमार्कण्डेय उवाच ।।\nअथ प्रत्यङ्गविभागो भवति तत्र द्वादशाङ्गुलपरीणाहो मूर्धा ।\nचतुरंगुलोच्छ्रायं अष्टाङ्गुलं ललाटम् ।\nशङ्खौ चतुरङ्गुलौ द्व्यङ्गुलोच्छ्रायौ पञ्चाङ्गुलौ गण्डौ चतुरङ्गुलो हनुः ।\nद्व्यङ्गुलौ कर्णौ चतुरङ्गुलोच्छ्रायौ ।\nकर्णमध्याङ्गुलं तद्रन्ध्रमुदकम् ।।\nपालिरनियमेन । ( कर्णस्य लुटिकापालिः)\nनासा चतुरङ्गुला अग्रे द्व्यङ्गुलोच्छ्राया त्रिकायामा च नासापुटावंगुलीविस्तारौ द्विगुणद्विगुणायामौ ।\nनासौष्ठमध्यमर्धाङ्गुलम् ।\nओष्ठश्चाङ्गुलः ।\nचतुरङ्गुलायाममास्यम्।\nअधरोङ्गुलं द्व्यंगुलं चिबुकम् ।\nचत्वारिंशद्दन्ताः ।\nतेष्वष्टौ दंष्ट्राः ।\nअधार्ङ्गुलोच्छ्रिता दन्ताः ।\nअङ्गुलद्वादशभागिका दंष्ट्रा ।\nअङ्गुल विस्तृता त्र्यङ्गुलायामे नेत्रे ।\nनेत्रत्रिभागं कृष्णमंडलम्।\nपञ्चभागास्तारा ।\nअर्धाङ्गुलिविस्तृते त्र्याङ्गुलायामे भ्रुवौ ।\nतयोर्द्व्यंगुलमन्तरम् ।\nचतुरङ्गुलं न्नेत्रान्तकर्णविवरम् ।\nदशाङ्गुलविस्तृता ग्रीवा।\nएकविंशत्यङ्गुलपरिणाहा षोडशाङ्गुलस्तनान्तरम् ।\nषडङ्गुलं स्तनजत्र्वन्तरम् ।\nषोडश बाहुमूलपरिणाहः।\nद्वादशाग्रे सप्ताङ्गुलं करतलम् ।\nपंचाङ्गुलं विस्तृतं पंचाङ्गुलप्रमाणा मध्यमिका ।\nतत्पूर्वदलहीना प्रदेशिनी ।\nतत्तुल्या चानामिका ।\nतत्परिहीना कनिष्ठिका सर्वाः समत्रिभागपर्वाः ।\nपर्वार्धा नखाः ।\nत्र्यङ्गुलमङ्गुष्ठं द्विपर्वः।\nजठरपरिणाहो द्वाचत्वारिंशांगुलः ।\nवेद्यप्रमाणाभ्यामङ्गुलं नाभिः ।\nकटिरष्टादशांगुला विपुला ।\nतत्परिधिश्चतुश्चत्वारिंशत् ।\nचतुरंगुलविस्तृतौ वृषणौ ।\nषडङ्गुलं तावत्परिणाहं मेढ्रम् ।\nतन्मध्यत ऊरू चतुरङ्गुलौ ।\nतद्द्विगुणपरिणाहाङ्गुलविपुले जानुनी ।\nतत्त्रिगुणपरिणाहं जङ्घाग्रम् ।\nपञ्चागुलं चतुर्दशपरिणाहं द्वादश दीर्घौ षडङ्गुलविस्तृतौ पदौ त्रिकायताङ्गुष्ठौ ।\nअङ्गुष्ठतुल्या प्रदेशिनी ।\nतदष्टांगोनाः शेषाः ।\nअङ्गुलचतुर्भागहीनोऽङ्गुष्ठनखः ।\nतदर्धप्रमाणं प्रदेशिन्याः ।\nतदष्टभागः शेषाणाम् ।\nसर्वपादमङ्गुलमष्टाङ्गुलोत्सेधः ।\nत्र्यङ्गुले पार्ष्णीः।\nचतुरङ्गुलोच्छ्रायौ इति हंसप्रमाणं भवति।\nभवंति चात्र ।।\nशेषाणां पार्थिवेन्द्राणां मानं युक्त्या प्रकल्पयेत।।\nअनेनैवानुसारेण स्वमानस्यानुसारतः।।१।।\nमधक्षश्चन्द्रगौरस्तु नागराजभुजो बली।।\nहंसगामी सुमध्यश्च हंसश्च सुमुखो भवेत् ।। ।।२।।\nरोमरुद्धकपोलस्तु गजगामी महामतिः ।।\nवृत्तोपचितबाहुस्तु भद्रः पद्मनिभो भवेत् ।।३।।\nमुद्गश्यामस्तु मालव्यः कृशमध्यस्तनुच्छविः ।।\nआजानुबाहुः पीनांसो दन्तिघोणो महाहनुः ।। ४ ।।\nशरद्गौरस्तु रुचकः कम्बुग्रीवो महामतिः ।।\nसत्यस्तु सिकतश्चैव बलवांश्च प्रकीर्तितः ।। ५ ।।\nरक्तश्यामस्तु शशकः किंचित्कर्बुरकस्तथा ।।\nपूर्णगण्डश्च चतुरो मध्वक्षश्च प्रकीर्तितः ।। ६ ।।\nइति श्रीविष्णुधर्मोत्तरे तृतीयखण्डे मार्कण्डेयवज्र संवादे चित्रसूत्रे प्रमाणवर्णनो नाम षट्त्रिंशत्तममोऽध्यायः ।। ३६ ।।"
  },
  {
    "text": "3.37\nमार्कण्डेय उवाच ।।\nअङ्गप्रत्यङ्गमानेन यथा पञ्च नराः स्मृताः ।।\nस्त्रियः पञ्च तथा ज्ञेयास्ता एव मनुजोत्तम ।। १ ।।\nपुरुषस्य समीपस्था कर्तव्या योषिदीश्वर ।।\nनरस्कन्धप्रमाणेन कार्यैका सा यथामिति ।। २ ।।\nअङ्गुली द्वौ नरात्क्षामं स्त्रियो मध्यं विधीयते ।।\nअधिका च कटिः कार्या तथैव चतुरडुलम् ।। ३ ।।\nउरःप्रमाणतः कार्यौ स्तनौ नृप मनोहरौ ।।\nनृपाश्च सर्वे कर्तव्या महापुरुषलक्षणाः ।। ४ ।।\nजालपादकराः कार्यास्तथा वै चक्रवर्तिनः ।।\nऊर्णेयं च भुवोर्मध्ये तेषां कार्यं तथा शुभम् ।। ।। ५ ।।\nरेखाश्च करयोः कार्यास्तिस्रो राज्ञां मनोहराः ।।\nशशक्षतजसङ्काशाः शस्त्रा वै क्षामकोटकाः ।। ६ ।।\nतदङ्गभङ्गिनः सूक्ष्मा निजस्नेहाभ्यलंकृताः ।।\nघनेन्द्रनीलसदृथाः केशाः कार्यास्तथा शुभाः ।। ७ ।।\nकुन्तला दक्षिणावर्तास्तरङ्गा सिंहकेसराः ।।\nवर्धरा जूटटसरा इत्येताः केशजातयः ।। ८ ।।\nचापाकारं भवेन्नेत्रं मत्स्योदरमथापि वा ।।\nनेत्रमुत्पलपत्राभं पद्मपत्रनिभं तथा ।। ९ ।।\nशानाकृतिर्महाराज पञ्चमं परिकीर्तितम् ।।\nचापाकारं भवेन्नेत्रं प्रमाणेन यथा स्त्रियः ।। 3.37.१० ।।\nमत्स्योदराख्यं कथितं तथा यवचतुष्टयम् ।।\nनेत्रमुत्पलपत्राख्यं प्रमाणात्षड्यवं स्मृतम् ।। ११ ।।\nपद्मपत्रनिभं नेत्रं प्रमाणेन यवा नव ।।\nशशाकृतिं च विज्ञेयं तथैव च यवा दश ।। १२ ।।\nस्वमानाऽङ्गुलमानस्य यवमानं प्रकल्पयेत् ।।\nचापाकारं भवेन्नेत्रं योगभूमिनिरीक्षणात् ।। १३ ।।\nमत्स्योदराकृति कार्यं नारीणां कामिनां तथा ।।\nनेत्रमुत्पलपत्राभं निर्विकारस्य शस्यते ।। १४ ।।\nत्रस्तस्स रुदतश्चैव पद्मपत्रनिभं भवेत् ।।\nक्रुद्धस्य वेदनान्तस्य नेत्रं शाराकृतिर्भवेत् ।। १५ ।।\nऋषयः पितरश्चैव देवताश्च नराधिप ।।\nस्वप्रभाभरणाः कार्या द्युतिमन्तस्तथैव च ।।\nमुष्णन्तस्तेजसां तेजः परेषां नृपसत्तम ।। १६।।\nसम्यग्विचार्य नृपतिः स्वधिया यथोक्तं ह्येतत्प्रमाणमनुरूपमनिन्दितं च ।।\nस्थानैरनेककिरणैः स्थिरभूमिलम्भैः कार्यं तदेव सकुमारमजिह्मरेखम् ।। १७ ।।\nइति श्रीविष्णुधर्मोत्तरे तृतीयखण्डे मा० व० सं० सामान्यमानवर्णनो नाम सप्तत्रिंशत्तमोऽध्यायः ।। ३७ ।।\n3.38\n।। मार्कण्डेय उवाच।।\nनेत्रमुत्पलपत्राभं रक्तान्तं कृष्णतारकम।।\nप्रसन्नं दीर्घपक्ष्मान्तं मनोज्ञं मृदु सत्तम। १।।\nदेवतानां करं राजन्प्रजाहितकरं भवेत्।।\nसमे गोक्षीरवर्णाभे स्निग्धे जिह्माग्रपक्ष्मले ।। २ ।।\nप्रसन्ने पद्मनेत्रान्ते मनोज्ञे प्रियदर्शने ।।\nकृष्णतारे विशाले च नयने श्रीसुखप्रदे ।। ३ ।।\nचतुरस्रं सुसम्पूर्णं प्रसन्नं शुभलक्षणम् ।।\nअत्रिकोणमवक्रं च अधिकारमुखं भवेत् ।। ४ ।।\nदीर्घमण्डलचक्राणि त्रिकोणादीनि यानि च ।।\nवर्ज्यानि तानि देवानां प्रजासु शिवमिच्छता ।। ५ ।।\nकार्या हसप्रमाणेन देवा यदुकुलोद्वह ।।\nतेषां च लोम कर्त्तव्यमक्षिपक्ष्मसु च भ्रुवोः ।। ६ ।।\nअतः शेषेषु गात्रेषु देवाः स्युर्लोमवर्जिताः ।।\nद्विरष्टवर्षाकाराश्च तथा कार्या दिवौकसः ।। ७ ।।\nप्रसन्नवदना नित्यं तथा च स्मितदृष्टयः ।।\nमुकुटैः कुण्डलैर्हारैः केयूरैरङ्गदैस्तथा ।। ८ ।।\nभूषितास्तेऽथ कर्तव्याः शुभस्रग्दामधारिणः।।\nश्रोणीसूत्रेण महता पादाभरणचारिणा ।। ९ ।।\nयज्ञोपवीतवंतश्च सावतंसास्तथैव च ।।\nजान्वधोलम्बिना कार्याः शोभिना कटिवाससा ।। 3.38.१ ०।।\nवामे मनुजशार्दूल दक्षिणं जानु दर्शयेत् ।।\nअंशुकं च तथा कार्यं देवतानां मनोहरम् ।। ११ ।।\nप्रभा च तेषां कर्तव्या मूर्ध्नि मूर्ध्नः प्रमाणतः ।।\nमण्डलाभा महाराज देवतातोऽनुकारिणी ।। १२ ।।\nऊर्ध्वा दृष्टिरधोदृष्टिस्तिर्यक् तेषां विवर्जयेत ।।\nहीनाधिका वा दीना वा क्रुद्धा रूक्षा तथैव च ।। १३ ।।\nऊर्ध्वा तु मरणायोक्ता शोकायाधः प्रकीर्तिता ।।\nतिर्यग्धनविनाशाय हीना भवति मृत्यवे ।। १४ ।।\nअधिका शोकजननी दीना च नृपसत्तम ।।\nरूक्षा धनक्षयाय स्यात्क्रुद्धा भयविवर्धिनी ।। १५ ।।\nशातोदरी न कर्तव्या न कार्या चाधिकोदरी ।।\nसक्षता च न कर्तव्या तथा यदुकुलोद्वह ।। १६ ।।\nहीनाधिकप्रमाणा च रूक्षवर्णा तथैव च ।।\nविवृतेन च वक्त्रेण नता च यदुनन्दन ।। १७ ।।\nप्रमाणहीनैरङ्गैश्च त्वधिकैरपि पार्थिव ।।\nशातोदरी क्षुद्भयदा मरणायाधिकोदरी ।। १८ ।।\nसक्षता मरणायोक्ता हीना धनविनाशिनी ।।\nअधिका शोकजननी रूक्षवर्णा भयप्रदा ।। १९ ।।\nविवृत्तेन च वक्त्रेण कुलनाशकरी भवेत् ।।\nप्राच्याभा धननाशाय दक्षिणेन च मृत्यवे ।। 3.38.२० ।।\nपश्चिमेन सुतघ्नी च चोदग्भयविवृद्धये ।।\nप्रमाणहीना नाशाय अधिका देशनाशिनी ।। २१ ।।\nअश्लक्ष्णा मरणायोक्ता क्रुद्धा रूपविनाशिनी ।।\nप्रमाणहीनां प्रतिमां तथा लक्षणवर्जिताम् ।। २२ ।।\nआवाहिताञ्च विप्रेन्द्रैर्नाविशन्ति दिवौकसः ।।२३।।\nआविशंति तु तां नित्यं पिशाचा दैत्यदानवाः ।।\nतस्मात्सर्वप्रयत्नेन मानहीनां विवर्जयेत् ।। २४ ।।\nचित्रलक्षणसंयुक्तं प्रशस्तं सर्वमुच्यते ।।\nआयुष्यं च यशस्यं च धनधान्यविवर्धनम् ।। २५ ।।\nतदेव लक्षणापेतं धनधान्यविनाशनम् ।।\nदेवा नरेन्द्र कर्त्तव्याः शोभावन्तः सदैव तु ।।\nमृगेंद्रवृषनागानां हंसानां गतिभिः समाः ।। २६ ।।\nसलक्षणं चित्रमुशन्ति धन्यं देशस्य कर्तुर्वसुधाधिपस्य ।।\nतस्मात्प्रयत्नेन सलक्षणं तत्कार्यं नरैर्यत्नपरैर्यथावत ।। २७ ।। ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे प्रतिमालक्षणवर्णनन्नामाष्टत्रिंशत्तमोऽध्यायः ।। ३८ ।।\n3.39\nमार्कण्डेय उवाच ।।\nशुभाकारविहाराणि नानावर्णधराणि च।।\nनव स्थानानि रूपाणां शृणु तान्यनुपूर्वशः ।। १ ।।\nऋज्वागतं भवेत्पूर्वमनृजु तदनन्तरम् ।।\nसाचीकृतशरीरं च भवत्यर्धविलोचनम् ।। २ ।।\nततः पार्श्वागतं नाम पुरावृत्तमनन्तरम् ।।\nपृष्ठागतमधः कार्यं पुरावृत्तं समानतम् ।। ३ ।।\nएतान्यनेकभेदानि नव स्थानानि भूषिते ।।\nएकैकस्येह भवतः शृणु मे नृप लक्षणम् ।। ४ ।।\nतत्राभिमुखमेवादौ स्पष्टमानगुणान्वितम् ।।\nसुसम्पूर्णं सुचार्वङ्गं सुश्लक्ष्णमलवर्तकम् ।। ५।।\nसुशुद्धं मधुरं स्पष्टरेखासंस्कारभूषितम् ।।\nयद्भवेत्स्थानमक्षीणगात्रं पृष्ठगतं तु तत् ।। ६ ।।\nमुखस्यादावतोऽक्षीणं वक्षस उदरं तथा ।।\nकट्या च स्कन्ध देशाच्च ऊरुतश्च क्षयं गता ।। ७ ।।\nनासापुटाधरोष्ठानां चतुर्थांशं च बुद्धिमत् ।।\nक्षयं नीतं त्रिभागं च यस्य गात्रेभ्य एव च ।। ८ ।।\nकान्तारूपं परं स्थानं स्थानलम्भोपपादितम् ।।\nएतदेवर्जुनामोक्तमनेककरणान्वितम् ।। ९।।\nयत्तिर्यग्भूमिलम्भेन नेत्रहारि सुवर्तनम्।।\nसुकुमारं चतुर्भागं क्षीणं सर्वांगशोभनम् ।। 3.39.१० ।।\nअध्यर्धभ्रूललाटे चाप्यध्यर्धघ्राणमुत्कटम् ।।\nभागक्षयावशेषार्धं कलापक्षीणलोचनम् ।। ११ ।।\nकलावलुप्तभ्रूलेखं लिखितं स्निग्धलेखया ।।\nन च च्छायागतं कालं न चावऋजुकोपनम् ।। १२ ।।\nखेकारिकत्वाच्च नृप साचीकृतमिहोच्यते ।।\nअर्धं नेत्रं मुखे यस्य लुप्तमवभ्रुवे तथा ।। १३ ।।\nभङ्गो ललाटमात्रश्च दृश्यानां सारमेव तु ।।\nमात्रार्धां चैकतो गण्डं दृश्यमर्धकृतक्षयम् ।। १४ ।।\nमात्रार्धं कण्डरेखाया यवमाविष्कृतं हनोः ।।\nउरसोऽर्धं मुखं लिप्तं नाभ्यास्याच्छिष्टमंगुलम् ।। १५ ।।\nअध्यर्धशेषा च कटी अन्यच्च दर्शनीकृतम् ।।\nअध्यर्धाक्षं परिज्ञेयमाकारेणैवमादिना ।। १६ ।।\nच्छायागतमिति प्रोक्तं पर्यायेणैतदेव तु ।।\nयस्यावलोक्यते पार्श्वं दक्षिणं सव्यमेव वा ।। १७ ।।\nकृत्स्नमन्यर्क्षयातं तदङ्गमङ्गगतिस्तथा ।।\nएकाक्षमेकभ्रूलेखमरनामा ललाटवत् ।। १८ ।।\nएकं श्रोत्रं यदर्धं स्याच्चिबुकार्धं शिरोरुहम् ।।\nगृहीतमानलावण्यमाधुर्यादिगुणान्वितम् ।। १९ ।।\nपार्श्वागतमिति प्रोक्तं तत्स्याद्भित्तिकसंज्ञितम् ।।\nअपाक्रुद्धे कलक्षीणे कण्ठदेशे तथैव च ।। 3.39.२०।।\nबाहुगण्डललाटेषु कालाख्यं क्षयमागतम् ।।\nबाहुवक्षःकटितटस्थितिगु............... ।। २१ ।।\nद्विकलं द्विकलं ज्ञात्वा यथाभागं कृषीकृतम् ।।\nअनुरूपप्रमाणेन नातितीक्ष्णाङ्गमेव च ।। २२ ।।\nएतद्गण्डपरावृत्तं स्थानं च परिकीर्तितम् ।।\nपृष्ठतो यदपि व्यक्तं देहबन्धं मनोहरम् ।। २३ ।।\nवक्रभ्रुकुटिसर्वज्ञसन्धिबन्धनमेव च ।।\nईषच्च दर्शितापाङ्गकपोलजठरे पुनः ।। २४ ।।\nप्रकाशितैकपार्श्वेन सुस्थिरं दृष्टिहारि च ।।\nस्वहीनमानलावण्यमाधुर्यादिगुणान्वितम् ।। २५ ।।\nलेखेषु पुस्तदेशेषु पृष्ठागतमिति स्मृतम् ।।\nयस्योर्धमङ्गपत्येन भागेन समवस्थितम् ।। २६ ।।\nस्थितेर्ष्याभमुखेर्धाङ्गे परिवृत्तिवशाद्भवेत् ।।\nकिञ्चिच्छायागतौ कार्यावुपरिष्टादधः पुरः ।। २७ ।।\nअर्धार्धगतसारूप्यं चिरसग्राम्यसंस्थितम् ।।\nमध्येन नेत्ररम्येन यथायोगविलोपिना ।। २८ ।।\nविज्ञेयं दधतः कार्यं परिवृत्तं नरेश्वर ।।\nसमग्रदृष्टिस्फिग्देशं दष्टपादतलं तु यत् ।। २९ ।।\nअर्वतः क्षीणदृष्टार्धं दृश्या शेषं कटिस्थलम् ।।\nलुप्तपादाङ्गुलितलं दृश्याशेषतलद्वयम् ।। 3.39.३० ।।\nचतुरस्रं सुसम्पूर्णमभयानकदर्शनम् ।।\nप्रकाशीकृतबाहुञ्च सुदष्टमुखकन्धरम् ।। ३१।।\nलुप्तं जङ्घैकतो ज्ञेयं नाम्ना स्थानं समानतः ।।\nनीचान्येतानि सर्वाणि तथोक्तैरभिराजितम् ।। ३२ ।।\nलक्षितैर्लक्षितव्यानि त्वयानुक्रमशो नव ।।\nएषां प्रज्ञावशेषेण विकाराणि बहून्यपि ।। ३३ ।।\nएकैकशश्च भूभागैः कर्तव्यानि यथावधि ।।\nत्वया सन्तः समासाद्य सम्यङ् मानं तु भूतले ।। ३४ ।\nस्थानानीमानि मानाद्यैर्गुणैर्लेख्यानि यत्नतः ।।\nनवैवैतानि दृष्टानि सर्वभावेष्वनिन्दित ।। ।। ३५ ।।\nस्थानानि नाधिकमतः परमस्ति हि किंचन ।।\nजीवलोकं परिक्रम्य सततं स्थाणुजङ्गमम् ।।३६।।\nउत्तमाधममध्येषु प्रमाणगुणतः सदा।।\nचित्रं विचित्रं त्रिविधं प्रमाणं त्रयमेव च ।।३७ ।।\nक्षयवृद्धी च कार्त्स्येन मया तेऽभिहितेऽनघ।।\nअतः परं प्रवक्ष्यामि क्षयवृद्धिविधिं क्रमात।।३८।।\nचित्रविद्भिरसंज्ञेयं समासेनेतरेण च ।।\nत्रयोदशविधैवात्र क्षयवृद्धिरुदाहृता ।। ३९ ।।\nस्थानानां बहुसंस्थत्वादङ्गावयवसम्भवा ।।\nस्थानं पृष्ठ गतं पूर्वमवर्जुगतमेव च ।। 3.39.४० ।।\nमध्यार्धार्धं तथार्धार्धं साचीकृतमुखं तथा ।।\nनतं गण्डपरावृत्तं पृष्ठागतमथापि च।। ४१।।\nपार्श्वागतं च विज्ञेयमुल्लेपं चलितं तथा ।।\nउत्तानं वलितं चेति स्थानानि तु त्रयोदश ।। ४२ ।।\nकार्याण्येतानि सर्वाणि नामसंस्थानतो नृप ।।\nमण्डलानीह वैशाखप्रत्यालीढक्रियाक्रमैः ।। ४३ ।।\nसमाश्चार्द्धसमाः पादाः सुस्थितानि चलानि च ।।\nसमासमपदस्थं च द्विविधं स्थानकं भवेत ।। ४४ ।।\nतद्गत्वा पदभूयिष्ठं स्थानं समपदं स्मृतम् ।।\nमण्डलञ्च द्वितीयं स्यात्स्थानान्यन्यानि यानि च ।। ४५ ।।\nतान्येकसमपादानि विचित्राणि चलानि च ।।\nतत्र वैशाखमालीढं प्रत्यालीढं च धन्विनाम् ।। ४६ ।।\nचित्रगोमूत्रकगतं विषमं खड्गचर्मिणाम् ।।\nचलितं खलितायस्तमालीढैकपद क्रमम् ।। ४७ ।।\nशक्तितोमरपाषाणभिन्दिपालादिधारिणाम् ।।\nसुवल्गितं चक्रशूलगदाकुणपधारिणाम् ।। ४८ ।।\nएकपादसमस्थानं द्वितीयेन तु विद्गलम् ।।\nशरीरं च सलीलं स्यात्सावष्टंभैः क्वचिद्द्रुतम् ।। ४९ ।।\nलीलाविलासविभ्रान्तं विशाल जघनस्थलम् ।।\nस्थिरैकपादविन्यासं स्त्रीरूपं विलिखेद्बुधः ।। 3.39.५० ।।\nप्रमाणहीनस्तु जनोऽनुभूयात्कालस्य भावस्य बलात्पृथिव्याम् ।।\nइति प्रचिन्त्यात्मधिया बुधेन कार्यं प्रमाणं क्षयवृद्धियोगे ।। ५१ ।।\nइति श्रीविष्णुधर्मोत्तरे तृतीयखण्डे मार्कण्डेयवत्रसंवादे चित्रसूत्रे क्षयवृद्धिर्नामैकोनचत्वारिंशत्तमोऽध्यायः ।। ३९ ।।"
  },
  {
    "text": "3.40\n।। मार्कण्डेय उवाच ।। ।।\nत्रिप्रकारेष्टिकाचूर्णं त्र्यंशं क्षिप्त्वा मृदस्ततः ।।\nगुग्गुलं समधूच्छिष्टं मधुकं मुरुकं गुडम् ।। १ ।।\nकुसुम्भं तैलसंयुक्तं कृत्वा दध्यात्समांशकम्।।\nत्रिभागमग्निदग्धाया सुधायास्तत्र चूर्णयेत्।२।।\nबिल्वजं द्व्यंशमिश्रं तत्प्रक्षिप्य मषकं कषम्।।\nवालुकांशं ततो दद्यात्स्वानुरूपेण बुद्धिमान्।।३।।\nततः शकलतोयेन प्लावयेत्पिच्छिलेन तम्।।\nपरिक्लिन्नं समग्रं तन्मासमात्रं निधापयेत्।।४।।\nमार्दवं मासमात्रेण गतमुद्धृत्य यत्नतः ।।\nदद्यात्प्रलेपं निपुणः शुष्कं कुड्ये विमृश्य तु ।।५ ।।\nश्लक्ष्णं समं स्ववष्टब्धं निम्नोन्नतविनाकृतम् ।।\nन चातिवनतां यातं न चातितनुताङ्गतम् ।। ६ ।।\nयदा शुष्कं भवेत्कुड्यं तत्प्रलिप्तमसत्कृतम् ।।\nतया मृदा सर्जरसा तैलभागावियुक्तया ।। ७ ।।\nश्लक्ष्णीकुर्यात्प्रयत्नेन लेपनैः श्लक्ष्णमञ्जनैः ।।\nमुहुर्मुहुश्च क्षीरेण सिक्ता मार्जनयत्नतः ।। ८ ।।\nसद्यः शोषमुपायातं कुड्यं तन्मनुजेश्वर ।।\nअपि वर्षशतस्यान्ते न प्रणश्येत्तु कर्हिचित् ।। ९ ।।\nअनेनैव प्रकारेण द्विविधैर्वर्णकैर्युताः ।।\nकर्तव्याश्चित्रवपुषा विविधा मणिभूमयः ।। 3.40.१० ।।\nकुड्ये शुष्के तिथौ शस्ते रूक्षे च गुणसंयुते ।।\nचित्रायोगे विशेषेण श्वेतवासा यतात्मवान्।। ।। ११ ।।\nब्राह्मणान्पूजयित्वा तु स्वस्ति वाच्य प्रणम्य च ।।\nतद्विदश्च यथान्यायं गुरूँश्च गुरुवत्सलः ।। १२ ।।\nप्राङ्मुखो देवताध्यायी चित्रकर्म समाचरेत् ।।\nश्वेतकाद्रवकृष्णाभिर्वर्तिकाभिर्यथाक्रमम् ।। १३ ।।\nआलिख्य स्थापयेद्विद्वान्प्रमाणे स्थानके तथा ।।\nततस्तु रञ्जयेद्रङ्गैर्यथास्थानानुरूपतः ।। १४ ।।\nश्यामा गौरी तथा तस्य च्छविः स्यात्तां प्रदर्शयेत् ।।\nतस्याश्च लक्षणं प्रोक्तं प्राप्ताया नृप विस्तरे ।। १५ ।।\nमूलरङ्गाः स्मृताः पञ्च श्वेतः पीतो विलोमतः ।।\nकृष्णो नीलश्च राजेन्द्र शतशोन्तरतः स्मृताः ।। १६।।\nपूर्णरङ्गविभागेन भावकल्पनया तथा।।\nस्वबुद्ध्या कारयेद्रङ्गाञ्शतशोऽथ सहस्रशः ।। १७ ।।\nनीलेष्वतिव्यतिकृतिः पालाश इति शस्यते ।।\nस शुद्धः श्वेतमिश्रश्च नीलाभ्यधिक एव च ।। १८ ।।\nएकाधिकं च भवति च्छवीनामनुरूपतः ।।\nश्वेताधिको वा न्यूनो वा समांशश्चेति स त्रिधा ।।१९।।\nस एकस्तम्भनायुक्तो बहुधैवं विकल्पते ।।\nतेन दूर्वांकुरा पीतः कपित्थहरितः शुभाः ।। 3.40.२० ।।\nमुद्गश्यामप्रकृतयः कर्तव्याश्छवयो नृप! ।।\nनीलः पाण्डुरसम्पृक्तो विरङ्गः सोऽप्यनेकधा ।। २१ ।।\nअन्योन्याभ्यधिकं न्यूनं समांशवशकल्पना ।।\nतेन नीलोत्पलनिभा माषसच्छायसुप्रभा ।। २२ ।।\nक्रियते च्छवयो रम्या यथायोगविनिश्चयात् ।।\nलाक्षया श्वेतया युक्ता लाक्षारोधपिनद्धया।\nरक्ता रक्तोत्पलश्यामा च्छविर्भवति शोभना।।\nसापि नानाविधानन्यान्वर्णान्विकुरुते बहून् ।।२४।।\nरङ्गद्रव्याणि कनकं रजतं ताम्रमेव च ।।\nअभ्रकं गजवन्तं च सिन्दूरं त्रपुरेव च ।। २५ ।।\nहरितालं सुधा लाक्षा तथा हिङ्गुलकं नृप ।।\nनीलं च मनुजश्रेष्ठ तथान्ये सन्त्यनेकशः ।। २६ ।।\nदेशेदेशे महाराज कार्यास्ते स्तम्भनायुताः ।।\nलोहानां पत्रविन्यासं भवेद्वापि रसक्रिया ।। २७ ।।\nसंकटं लोहविन्यस्तमभ्रकं द्रावणं भवेत ।।\nएवं भवति लोहानां लेखने कर्मयोग्यता ।। २८ ।।\nअभ्रकद्रावणं प्रोक्तं सुरसेन्द्रजभूमिजे ।।\nचम्भांकुथोऽथ बकुला निर्यासस्तम्भनाद्भवेत ।।\nसर्वेषामेव रङ्गाणां सिन्दूरक्षीर  इष्यते ।। २९ ।।\nमातङ्गदूर्वारसपट्टबद्धैः संस्तम्भितं चित्रमुदारपुच्छैः ।।\nधौतं जलेनापि न नाशयेत तिष्ठत्यनेकान्यपि वत्सराणि ।। 3.40.३० ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे रङ्गव्यतिकरो नाम चत्वारिंशत्तमोऽध्यायः ।। ४० ।।"
  }
]
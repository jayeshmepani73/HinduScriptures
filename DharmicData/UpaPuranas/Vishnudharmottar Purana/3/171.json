[
  {
    "text": "3.171\n।। मार्कण्डेय उवाच ।। ।।\nअनेन च विधानेन प्रतिमासं तु यो नरः ।।\nसप्तमीद्वितयं कुर्याद्यावत्संवत्सरो भवेत् ।। १ ।।\nसोश्वमेधमवाप्नोति सूर्यलोकं च गच्छति ।।\nकुलमुद्धरते राजन्सर्वान्कामानुपाश्नुते ।। २ ।।\nशिरसो वपनं कृत्वा योर्चयेत्तु दिवाकरम् ।।\nतस्यार्कस्तोषमायाति वह्निष्टोमं च विन्दति ।। ३ ।।\nअपूपैः सगुडैर्भक्त्या तथा च लवणान्वितैः ।।\nसहिरण्यैस्समभ्यर्च्य वह्निष्टोमफलं लभेत् ।। ४ ।।\nसूर्याह्णे यस्तु नक्ताशी संपूजयति भास्करम् ।।\nइष्टान्कामानवाप्नोति सूर्यलोकं च गच्छति ।। ५ ।।\nअर्कोदये सदा यस्तु पूजयेच्च दिवाकरम् ।।\nइष्टान्कामानवाप्नोति सूर्यलोकं च गच्छति ।। ६ ।।\nयथायथा पूजयते तु सूर्यं कामाः समग्राः सफला भवन्ति ।।\nआरोग्यमग्र्यं च तथा नृवीर भूतस्य लोकः सवितुस्तथैव ।। ७ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे सूर्यपूजाप्रशंसावर्णनो नामैकसप्तत्युत्तरशततमो ऽध्यायः ।। १७१ ।।\n3.172\n।। मार्कण्डेय उवाच ।। ।।\nवरो ध्रुवश्च सोमश्च आपश्चैवानिलोनलः ।।\nप्रत्यूषश्च प्रभासश्च वसवोष्टौ प्रकीर्तिताः ।। १ ।।।\nअष्टात्मा वासुदेवोऽयं प्रभवेनाप्ययेन च ।।\nअष्टम्यां पूजयेद्यस्तु सोपवासो नराधिप।।२।।\nचैत्रमासादथारभ्य शुक्लपक्षे च यादव ।।\nमण्डलेष्वथ वार्चासु यथावन्मनुजाधिप ।। ३ ।।\nगन्धमाल्यनमस्कारधूपदीपान्नसंपदा ।।\nबहिःस्नानेन राजेन्द्र तथाधःशयनेन च ।। ४ ।।\nव्रतान्ते च तथा दद्याद्धेनुं विप्राय भक्तितः ।।\nव्रतमेतन्नरः कृत्वा सर्वान्कामानुपाश्नुते ।। ५ ।।\nपुण्डरीकमवाप्नोति कुलमुद्धरति स्वकम् ।।\nवसूनां लोकमासाद्य मोदतेमरसन्निभः ।। ६ ।।\nमानुष्यमासाद्य भवत्यरोगो जितेन्द्रियः सत्यपरो विनीतः ।।\nधनेन धान्येन तथन्वितः स्यात्स्त्रीणामभीष्टश्च तथा सुवेशः ।। ७ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे सुव्रतवर्णनो नाम द्विसप्तत्युत्तरशततमोऽध्यायः ।। १७२ ।।\n3.173\n।। मार्कण्डेय उवाच ।। ।।\nशुक्लपक्षादथारभ्य सोमाष्टम्यां नराधिप ।।\nपूजयेत्सोपवासस्तु देवदेवं त्रिलोचनम् ।। १ ।।\nलिङ्गे वाप्यथ वार्चायां कमले यदि वा स्थले ।।\nघृतक्षीराभिषेकेण स्नानेन विविधेन च ।। २ ।।\nगन्धमाल्यनमस्कारधूपदीपान्नसंपदा ।।\nगीतेन नृत्यवाद्येन वह्निसंतर्पणेन च ।। ३ ।।\nब्राह्मणानां च पूजाभिर्यथावन्मनुजोत्तम ।।\nव्रतावसाने दद्याच्च तथा धेनुं पयस्विनीम् ।।४।।\nपुण्डरीकफलावाप्तिः स्वर्गलोकं च गच्छति ।।\nकृष्णाष्टमीषु चाप्येवं पूजयित्वा महेश्वरम् ।। ५ ।। ।।\nवह्निष्टोममवाप्नोति स्वर्गलोकं च गच्छति ।।\nअष्टमीद्वितयं कृत्वा तथा संवत्सरं नरः ।। ६ ।।\nप्राप्याश्वमेधस्य फलं यथावद्भुक्त्वा भोगान्सुरनाथस्य लोके ।।\nलोकानवाप्याथ महेश्वरस्य सायुज्यमायात्यचिरेण तस्य ।। ७ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे महेश्वराष्टमीव्रतवर्णनो नाम त्रिसप्तत्युत्तरशततमोऽध्यायः ।। १७३ ।।\n3.174\nमार्कण्डेय उवाच ।।\nहिमवान्हेमकूटश्च निषधो नील एव च ।।\nश्वेतश्च शृङ्गवान्मेरुर्माल्यवान्गन्धमादनः ।। १ ।।\nनवैताञ्शैलनृपतीन्नवम्यां पूजयेन्नरः ।।\nउत्तराः कुरवः पुण्या रम्यो हैरण्वतस्तथा ।। २ ।।\nभद्राश्वः केतुमालश्च तथैव च इलावृतः ।।\nहरिवर्षः किंपुरुषो वर्षो भारत एव च ।। ३ ।।\nपूजनीयास्तथैवैते यथा संस्थानतो नृप ।।\nशुक्लपक्षनवम्यां तु चैत्रादारभ्य पार्थिव ।। ४ ।।\nसोपवासेन धर्मज्ञ गन्धमाल्यान्नसंपदा ।।\nजम्बूद्वीपस्य संस्थानं व्रतान्ते रजतं नरः ।। ५ ।।\nतुलाप्रमाणं दद्यात्तु सर्वान्कामानुपाश्नुते ।।\nअश्वमेधमवाप्नोति स्वर्गलोकं च गच्छति ।। ६ ।।\nमानुष्यमासाद्य तु चक्रवर्ती नृपो भवेद्देवगणाभिरामः ।।\nचिरं च कालं वसुधां प्रशास्य लोकानवाप्नोति ततोपि कामान् ।। ७ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे पर्वताष्टमीव्रतवर्णनो नाम चतुस्सप्तत्युत्तरशततमोऽध्यायः ।। १७४ ।।\n3.175\nमार्कण्डेय उवाच ।।\nनवम्यां सोपवासस्तु भद्रकालीं तु पूजयेत्।।\nशुक्लपक्षे महाराज कार्तिकप्रभृति क्रमात्।।१।।\nगन्धमाल्यनमस्कारधूपदीपान्नसंपदा।।\nसंवत्सरान्ते संपूज्य व्रतान्ते ब्राह्मणाय च ।। २ ।।\nवस्त्रयुग्मं नरो दत्त्वा यथेष्टं काममाप्नुयात् ।।\nरोगार्तो मुच्यते रोगाद्बद्धो मुच्येत बन्धनात् ।। ३ ।।\nराजकार्याभियुक्तश्च मुच्यते महतो भयात् ।।\nन चौरेभ्यो भयं तस्य नारण्येभ्यः कदाचन ।। ४ ।।\nपुत्रानवाप्नोति धनं यथेष्टं स्त्रियश्च मुख्या विविधं च कुप्यम् ।।\nपूजां तु कृत्वा विधिवद्भवान्या कामानवाप्नोति तथा यथेष्टान् ।। ५ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे भद्रकालीपूजावर्णनो नाम पञ्चसप्तत्युत्तरशततमोऽध्यायः ।। १७५ ।।"
  }
]
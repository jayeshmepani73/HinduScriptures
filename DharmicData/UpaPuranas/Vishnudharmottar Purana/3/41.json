[
  {
    "text": "3.41\nमार्कण्डेय उवाच ।।\nसत्यं च वैणिकं चैव नागरं मिश्रमेव च ।।\nचित्रं चतुर्विधं प्रोक्तं तस्य वक्ष्यामि लक्षणम् ।। १ ।।\nयत्किञ्चिल्लोकसादृश्यं चित्रं तत्सत्यमुच्यते ।।\nदीर्घाङ्गे सप्रमाणं च सुकुमारं सुभूमिकम।।२।।\nचतुरस्रं सुसम्पूर्णं न दीर्घं नोल्बणाकृतिम्।।\nप्रमाणं स्थानलम्भाढ्यं वैणिकं तन्निगद्यते।।३।।\nदृढोपचितसर्वाङ्गं वर्तुलं नद्यनोल्बणम ।।\nचित्रं तं नागरं ज्ञेयं  स्वल्पमाल्यविभूषणम् ।। ४ ।।\nचित्रमिश्रं समाख्यातं समासान्मनुजोत्तम ।।\nतिस्रश्च वर्तनाः प्रोक्ताः पत्राहैविकबिन्दुजाः ।। ५ ।।\nपत्राकृतिभी रेखाभिः कथितात्र च वर्तना ।।\nअतीव कथिता सूक्ष्मा तथाहैरिकवर्तना ।। ६ ।।\nतथा च स्तम्भनायुक्ता कथिता बिन्दुवर्तना ।।\nदौर्बल्यबिंदुरेखत्वमविभक्तत्वमेव च ।। ७ ।।\nबृहदण्डौष्ठनेत्रत्वमविरुद्धत्वमेव च ।।\nमानवाकारता चेति चित्रशेषाः प्रकीर्तिताः ।। ८ ।।\nस्थानप्रमाणभूलम्बो मधुरत्वं विभक्तता ।।\nसादृश्यं पक्षवृद्धिश्च गुणाश्चित्रस्य कीर्तिताः ।। ९ ।\nरेखा च वर्तना चैव भूषणं वर्णमेव च ।।\nविज्ञेया मनुजश्रेष्ठ चित्रकर्मसु भूषणम् ।। 3.41.१० ।।\nरेखां प्रशंसन्त्याचार्या वर्तनां च विचक्षणाः ।।\nस्त्रियो भूषणमिच्छन्ति वर्णाढ्यमितरे जनाः ।। ११ ।।\nइति मत्वा तथा यत्नः कर्तव्यश्चित्रकर्मणि ।।\nसर्वस्य चित्तग्रहणं यथा स्यान्मनुजोत्तम ।। १२ ।।\nदुरासनं दुरानीतं पिपासा चान्यचित्तता ।।\nएते चित्रविनाशस्य हेतवः परिकीर्तिताः ।। १३ ।।\nस्वानुलिप्तावकाशा च निदेशं मधुका शुभा ।।\nसुप्रसन्नाभिगुप्ता च भूमिः स्याच्चित्रकर्मणि ।। १४ ।।\nसुस्निग्धविस्पष्टसुवर्णरेखं विद्वान्यथादेशविशेषवेशम् ।।\nप्रमाणशोभाभिरहीयमान कृतं भवेच्चित्रमतीव चित्रम् ।। १५ ।।\nइति श्रीविष्णुधर्मोत्तरे तृ० मा० सं० वर्तनो नामैकचत्वारिंशत्तमोऽध्यायः ।। ४१ ।।\n3.42\nमार्कण्डेय उवाच ।।\nयथा देवस्तथा चित्रे कर्तव्यः पृथिवीश्वर ।।\nएकैकं रूपके लोम कर्तव्यं पृथिवीक्षिताम् ।। १ ।।\nऋषयश्च सगन्धर्वा दैत्याश्च सह दानवाः ।।\nमन्त्रिणश्च महाराज संवत्सरपुरोहितौ ।। २ ।।\nकार्या भद्रप्रमाणेन ब्राह्मणाश्च नरेश्वर ।।\nऋषयस्तत्र कर्तव्या जटाजूटोपशोभिताः ।। ३ ।।\nकृष्णाजिनोत्तरासङ्गा दुर्बलास्तेजसा युताः ।।\nदेवताश्चापि गन्धर्वा मुकुटेन विवर्जिताः ।। ४ ।।\nकर्तव्यास्ते महाराज शिखरैरुपशोभिताः ।।\nब्रह्मवर्चस्विनो विप्राः शुक्लाम्बरधरास्तथा ।। ५ ।।\nमन्त्रिणश्च महाराज सांवत्सरपुरोहितौ ।।\nसर्वालङ्कारसंयुक्तानेवोल्बणविभूषणान् ।। ६ ।।\nमुकुटेन विहीनांस्तु सोष्णीषान्कारयेच्च तान् ।।\nदैत्याश्च दानवाश्चैव कर्तव्या भ्रुकुटीमुखाः ।। '७ ।।\nवर्तुलाक्षास्तथा कार्या भीमवक्त्रास्तथैव च ।।\nतेषामभ्युद्धतो वेषः कर्तव्यः पृथिवीपते ।। ८ ।।\nरुद्रप्रमाणाः कर्तव्यास्तथा विद्याधरा नृप ।।\nसपत्नीकाश्च ते कार्या माल्यालङ्कारधारिणः ।। ९ ।।\nखड्गहस्ताश्च ते कार्या गगने वाथ वा भुवि ।।\nमालव्यपरिमाणेन किन्नरोरगराक्षसाः ।। 3.42.१० ।।\nरुचकस्य प्रमाणेन यक्षाः कार्या नराधिप ।।\nशशकस्य प्रमाणेन प्रधानं मानवं लिखेत् ।। ११ ।।\nपिशाचा वामनाः कुब्जाः प्रमथाश्च महीभुजः ।।\nमानन्नियमतः कार्यं रूपन्नियमतस्तथा ।। १२।।\nस्वानुरूपप्रमाणाश्च सर्वेषां योषितः स्मृताः।।\nकिन्नरा द्विविधाः प्रोक्ता नृवक्त्रा हयविग्रहाः ।। १३ ।।\nनृदेहाश्चाश्ववक्त्राश्च तथान्ये परिकीर्तिताः ।।\nअश्ववक्त्रास्तु कर्तव्याः सर्वालङ्कारधारिणः ।। १४ ।।\nगीतवाद्यसमायुक्ता द्युतिमन्तस्तथैव च ।।\nउत्कचा राक्षसाः कार्या विकलाक्षा विभीषणाः ।। १५ ।।\nदेवकाराश्च कर्तव्या नागाः फणविराजिताः ।।\nसालंकारा स्मृताः सर्वे यक्षास्तेऽभिहिता मया ।। १६ ।।\nसुराणां प्रमथाः कार्याः प्रमाणेन विवर्जिताः ।।\nपिशाचाश्च तथा कार्या प्रमाणेन विवर्जिताः ।। १७ ।।\nनानासत्त्वमुखाः कार्या देवतानां तथा गणाः ।।\nनानावेशा महाराज नानायुधधरास्तथा ।। १८ ।।\nनानाक्रीडाप्रसक्ताश्च नानाकर्मकरास्तथा ।।\nएकरूपास्तु कर्तव्या वैष्णवानां तथा गणाः ।। १९ ।।\nतत्रापि तेषां कर्तव्या भेदाश्चत्वार एव च ।।\nवासुदेवसमाः कार्या वासुदेवगणाः शुभाः ।। 3.42.२० ।।\nसंकर्षणेन सदृशास्तद्गणाश्च तथा स्मृताः ।।\nप्रद्युम्नेनानिरुद्धेन तद्गणाः सदृशास्तथा ।। २१ ।।\nतत्प्रभावाः स्मृताः सर्वे तदायुधधरास्तथा ।।\nनीलोत्पलदलश्यामाश्चन्द्रशुभ्रास्तथैव च ।। २२ ।।\nतथा मरकताकारा सिन्दूरसदृशप्रभाः ।।\nरुचकस्य तु मानेन वेश्याः कार्यास्तथा स्त्रियः ।। २३ ।।\nवेश्यानामुद्धतं वेशं कार्यं शृङ्गारसम्मतम् ।।\nमालव्यामानतः कार्या लज्जावत्यः कुलस्त्रियः ।। २४ ।।\nनात्युन्नतेन वेशेन सालंकारास्तथैव च ।।\nदैत्यदानवयक्षाणां राक्षसानां तथैव च ।। २५ ।।\nरूपवत्यस्तथा कार्याः पतयो मनुजसत्तम ।।\nमातरः स्वेन रूपेण तथा कार्या नराधिप ।। २६ ।।\nपिशाचानां च पत्न्योऽपि कार्यास्तद्रूपसंयुता ।।\nविभर्तृकास्तु   कर्तव्या स्त्रियः पलितसंयुताः ।। २७ ।।\nशुक्लवस्त्रपरीधानाः सर्वालङ्कारवर्जिताः ।।\nकुब्जा वामनिका वृद्धा तथा रूपवती भवेत् ।। २८ ।।\nराजस्त्रीणां परीवारे  वृद्धः स्यात्कञ्चुकी पुनः ।।\nरुचकस्य तु मानेन वैश्यमानं विधीयते ।। २९ ।।\nशशकस्य तु मानेन शूद्रमानं तथैव च ।।\nयथा जात्यनुरूपेण वेषेण मनुजेश्वर ।। 3.42.३० ।।\nदैत्यादियोषितां कार्याः परिचारस्त्रियः सदा ।।\nमहाशिरा महोरस्को महानासो महाहनुः ।। ३१ ।।\nपीत स्कन्धभुजग्रीवः परिमाणेन चोच्छ्रितः ।।\nत्रितरङ्गललाटश्च व्योमदृष्टिर्महाकटिः ।। ३२ ।।\nदृप्तश्चित्रविदा कार्यः सेनायाः पतिरूर्जितः ।। ।\nयोधाः कार्या महाराज प्रायशो भ्रुकुटीमुखाः ।। ३३ ।।\nकिंचिदुद्धतवेगाश्च कार्याश्चोद्धतदर्शनाः ।।\nअभ्युद्गताश्च कर्तव्या आयुधीयाः पदातयः ।। ३४ ।।\nखड्गचर्मधराः कार्याः कर्णाटकवपुर्धराः ।।\nवरबाणधराः कार्या नग्नजङ्घाश्च धन्विनः ।। ३५ ।।\nनात्युद्धतेन वेषेण सोपानत्कास्तथैव ते ।।\nयथोक्तलक्षणाः कार्याः कुञ्जरास्तुरगादयः ।। ३६ ।।\nहस्त्यारोहास्तु कर्तव्या मुहुः श्यामास्तु वर्णतः ।।\nकेशैश्च जूटटमरैः सालंकारास्तथैव च। ।। ३७ ।।\nउदीच्यवेशाः कर्तव्यास्तुरगाणां तु सादिनः ।।\nउद्धतेन तु वेषेण कर्तव्या बन्दिनस्तथा ।।३८ ।।\nसिरादर्शितकण्ठाश्च तथैवोन्मुखदृष्टयः ।।\nआह्वानकास्तु कर्तव्याः कपिलाः केकरेक्षणाः ।। ३९ ।।\nकिंचिद्दानवसङ्काशाः प्रायशो दण्डपाणयः ।।\nन केकरान्न कपिलान्युद्धे द्वंद्वान्समालिखेत् ।। 3.42.४० ।।\nनात्युन्नतेन वेषेण न च शान्तेन शस्यते ।।\nपार्श्वबद्धेन खड्गेन प्रतीहारस्तु दण्डवान् ।। ४१ ।।\nसंवेष्टितशिरस्काश्च   कर्तव्या वणिजस्तथा ।।\nगायना नर्तका ये वा वाद्यवादविशुद्धये ।। ४२ ।।\nउद्धतेन तु वेषेण कार्यास्ते मनुजोत्तम ।।\nआसन्नपलिता कार्याः स्वभूषणविभूषिताः ।। ४३ ।।\nपौरजानपदाः श्रेष्ठाः शुभवस्त्रविभूषणाः ।।\nप्रसृतप्रवणाः प्रह्वाः स्वभावप्रियदर्शिनः ।। ४४ ।।।\nस्वकर्मोपस्करव्यग्रः कार्यः कर्मकरो जनः।।\nप्रांशवः पीनगात्राश्च पीनग्रीवशिरोधराः ।। ४५ ।।\nउग्राश्च नीचकेशाश्च मल्लाः कार्यास्तथोद्धताः ।।\nवृषाः केसरिणश्चैव याश्चान्याः सत्त्वजातयः ।। ४६ ।।\nयथाभूमिनिवेशास्ते लोकं दृष्ट्वा नराधिप ।।\nएतद्रूपसमुद्देशमदृष्टानां तवेरितम् ।। ४७ ।\nदृष्टं सुसदृशं कार्यं सर्वेषामविशेषतः ।।\nचित्रे सादृश्यकरणं प्रधानं परिकीर्तितम् ।। ४८ ।।\nबुद्ध्या रूपं यथावेशं वर्णं च मनुजोत्तम ।।\nदेशेदेशे नराः कार्या यथावत्तत्समुद्भवाः ।।४९।।\nदेशं नियोगं स्थानं च कर्म बुद्ध्वा च यत्नतः ।।\nआसनं शयनं यानं वेशं कार्यं नराधिप ।। 3.42.५० ।।\nसरितां सशरीराणां वाहनानि प्रदर्शयेत् ।।\nपूर्णकुम्भकराः कार्यास्तथा नामितजानवः ।। ५१ ।।\nशैलानां शिखरं मूर्ध्नि दर्शयेन्मनुजोत्तम ।।\nद्वीपानां च करैः कार्यं तथा भूमण्डलं शुभम् ।। ९२ ।।\n. .. ... ..........राजंस्तथा शिखरपाणयः ।।\nरत्नपात्रकराः कार्याः   सागरा मनुजोत्तम ।। ५३ ।।\nसमुद्राणां प्रभास्थाने सलिलं तु प्रदर्शयेत् ।।\nआयुधानां च तच्चिह्नं किञ्चिन्मूर्धनि दर्शयेत् ।। ५४ ।।\nनिधीनां दर्शयेत्कुम्भं शंखं शंखस्य दर्शयेत् ।।\nपद्मं पद्मस्य राजेन्द्र शेषाणामनुरूपतः ।। ५५ ।।\nकार्यस्यावयवाः कार्याः स्वद्देहसदृशाः पृथक् ।।\nदिव्यानां दर्शयेच्चिह्नमक्षमालां च पुस्तकम् ।। ५६ ।।\nअतः परं प्रवक्ष्यामि रूपं यद्यस्य दृश्यते ।।\nआकाशं दशर्येद्विद्वान्विवर्णं खगमाकुलम् ।। ५७ ।।\nतथैव दर्शयेद्राजंस्तारकामण्डितं दिवम् ।\nभूमिं च जाङ्गलानूपमिश्रां स्वैःस्वैस्तथा गुणैः ।। ५८ ।।\nपर्वतं तु शिलाजालैः शिखरैर्धातुभिर्द्रुमैः ।।\nनिर्झरैर्भुजगैश्चैव दर्शयेन्नृपसत्तम ।। ५९ ।।\nवनं नानाविधैर्वृक्षैर्विहङ्गैः श्वापदैस्तथा ।।\nतोयं च दर्शयेद्विद्वाननन्तैर्मत्स्यकच्छपैः ।। 3.42.६० ।।\nपद्माक्षैश्च महाराज तथान्यैर्जलजैर्गुणैः ।।\nदेवतावेश्मभिश्चित्रैः प्रासादापणवेश्मभिः ।। ६१ ।।\nनगरं दर्शयेद्विद्वान् राजमार्गैश्च शोभनैः ।।\nवमत्या दर्शयेद्ग्रामं किञ्चिदुद्यानभूषितम् ।। ६२ ।।\nसर्वेषामथ दुर्गाणां कर्तव्यं दर्शनं तथा ।।\nस्वभूमिविनिवेशेन वप्राट्टालकपर्वतैः ।। ६३ ।।\nपण्ययुक्तास्तु कर्तव्यास्तथैवापणभूमयः ।।\nआधानभूमिः कर्तव्या पानयुक्ता नराकुला ।। ६४ ।।\nउत्तरीयविहीनांश्च द्यूतसक्तान्प्रदर्शयेत्।।\nजिताञ्शोकसमायुक्तान्हृष्टांल्लब्धजयांस्तथा ।। ६५ ।।\nचतुरङ्गबलोपेतां प्रहरद्भिर्नरैर्युताम् ।।\nमृतावयवरक्ताढ्यां रणभूमिं प्रदर्शयेत् ।। ६६ ।।\nचिताकुणपसंयुक्तं श्मशानं च तथा नृप ।।\nयुक्तं सभारैरुष्ट्राद्यैर्मार्गं सार्थं प्रदर्शयेत् ।। ६७ ।।\nसचन्द्रग्रहनक्षत्रां तथा दर्शितलौकिकाम् ।।\nआसन्नतस्करां रात्रिं दर्शयेत्सुप्तमानवाम् ।। ६८\nप्राग्रात्रे दर्शयेत्तत्र तथा चैवाभिसारिकाम् ।।\nसारुणो म्लानदीपश्च प्रत्यूषो रुतकुक्कुटः ।।६९।।\nकर्मव्यग्रजनप्रायः कर्तव्यो वानरस्तथा ।।\nद्विजैर्नियमभिर्युक्तां गां सन्ध्यां प्रदर्शयेत् ।। 3.42.७० ।।\nतमसो दर्शनं कार्यं वासे संसर्पकैर्नरैः ।।\nकुमुदानां विकाशे च ज्योत्स्नां चन्द्रे प्रदर्शयेत् ।।७१।।\nदर्शयेत्सरजस्यं च शय्यां कर्णोत्करावृताम् ।।\nसद्वृत्तमानवप्रायां वृष्टिं वृष्ट्याम्प्रदर्शयेत्।।७२।।\nप्राणिनां क्लेशतप्तानामादित्येन निदर्शनम् ।।\nवृक्षैर्वसन्तजैः फुल्लैः कोकिलामधुपोत्कटैः ।। ७३ ।।\nप्रहृष्टनरनारीकं वसन्तं च प्रदर्शयेत् ।।\nक्लान्तैः कार्यं नरैर्ग्रीष्मं मृगैश्छायागतैस्तथा ।। ७४ ।।\nमहिषैः पङ्कमलिनैस्तथा शुष्कजलाशयम् ।।\nविहङ्गैर्द्रुमसंलीनैः सिंहव्याघ्रैर्गुहागतैः ।। ७५।।\nतोयनम्रघनैर्युक्तं सेन्द्रचापविभूषणैः ।।\nविद्युद्विद्योतनैर्युक्तां प्रावृषं दर्शयेत्तथा ।। ७६ ।।\nसफलद्रुमसंयुक्तां पक्वसस्यां वसुन्धराम् ।।\nसहसपद्मसलिलां शरदं तु तथा लिखेत् ।। ७७ ।।\nसवाष्पसलिलस्थानं तथा लूनवसुन्धरम् ।।\nसनीहारदिगन्तं च हेमन्तं दर्शयेद्बुधः ।। ७८ ।।\nहृष्टवायसमातङ्गं शीतार्तजनसङ्कुलम् ।।\nशिशिरं तु लिखेद्विद्वान्हिमच्छन्नदिगन्तरम ।। ७९ ।।\nवृक्षाणां पुष्पफलतः प्राणिनां मदतस्तथा।। ।।\nऋतूनां दर्शनं कार्यं लोकान्दृष्ट्वा नराधिप ।। 3.42.८० ।।\nरसभावाश्च कर्तव्या यथापूर्वमुदाहृताः ।।\nयथायोगं तु युञ्जीत नृत्ताभिहितमत्र च ।।८३ ।।\nशुष्कं वर्तनया वस्तु चित्रं तन्मध्यमं स्मृतम् ।।\nशुष्कार्द्रमधमं प्रोक्तं चार्द्रमेव तथोत्तमम् ।। ८२ ।।\nयथादेयं यथाकालं यथादेशं यथावयः ।।\nक्रियमाणं भवेद्धन्यं विपरीतमतोऽन्यथा ।। ८३ ।।\nइतिविचक्षणबुद्धिविकल्पितैः करणकान्तिविलासरसादिभिः ।।\nलिखितमीक्षणलोचनमादराद्भवति चित्रममीप्सितकामदम् ।। ८४ ।।\nइति श्रीविष्णुधर्मोत्तरे तृतीयखण्डे मा० व० सं० रूपनिर्माणं नाम द्विचत्वारिंशत्तमोऽध्यायः ।। ४२ ।।\n3.43\nमार्कण्डेय उवाच ।।\nशृङ्गारहासकरुणवीररौद्रभयानकाः ।।\nबीभत्साद्भुतशान्ताश्च नव चित्ररसाः स्मृताः ।। १ ।।\nतत्र यत्कांतिलावण्यलेखामाधुर्यसुन्दरम् ।।\nविदग्धवशाभरणं शृङ्गारे तु रसे भवेत् ।। २ ।।\nयत्कुज्जवामनप्रायमीषद्विकटदर्शनम् ।।\nवृथा च हस्तं संकोच्य तत्स्याद्धास्यकरं रसे ।। ३ ।।\nयाञ्चाविरहासन्त्यागविक्रयव्यसनादिषु ।।\nअनुकम्पितकं यत्स्याल्लिखेत्तत्करुणारसे ।।४ ।।\nपारुष्यविकृतिक्रोधविषस्त्यर्था न दूषणम् ।।\nदीप्रशस्त्राभरणवत्कृतं रौद्ररसे भवेत् ।। ५ ।।\nप्रतिज्ञागर्भशौर्यादिष्वर्थेष्वौ दार्यदर्शनम् ।।\nसस्मयं सभ्रुकुटिवद्वीरं वीररसेऽद्भुतम् ।।६।।\nदुष्टदुर्दर्शनोन्मत्तहिंस्रव्यापादकादि यत ।।\nतत्स्याद्भयानकरसे प्रयोगे चित्रकर्मणः ।।७।।\nश्मशानगर्हितं घातकरणं स्थानदारुणम्।।\nयच्चित्रं चित्रवच्छ्रेष्ठं तद्बीभत्सरसे भवेत ।।८।।\nयदा विनीतरोमाञ्चचिन्तां तार्क्ष्यमुखानतम् ।।\nप्रदर्शयति चान्योऽन्यं तदद्भुतरसाश्रयम् ।।९ ।।\nयद्यत्सौम्याकृतिध्यानधारणासनबन्धनम् ।।\nतपस्विजनभूयिष्ठं तत्तु शान्ते रसे भवेत् ।। 3.43.१० ।।\nशृङ्गारहास्य शान्त्याख्या लेखनीया गृहेषु ते ।। ११ ।।\nपरशेषा न कर्तव्या कदाचिदपि कस्यचित् ।।\nदेववेश्मनि कर्तव्या रसाः सर्वे नृपालय ।। १२ ।।\nराजवेश्मनि नो कार्या राज्ञां वासगृहेषु ते ।।\nसभावेश्मसु कर्तव्या राज्ञां सर्वरसा गृहे ।। १३ ।।\nवर्जयित्वा सभां राज्ञो देववेश्म तथैव च ।।\nयुद्धश्मशान करुणामृतदुःखार्तकुत्सितान् ।। १४ ।।\nअमङ्गल्यांश्च न लिखेत्कदाचिदपि वेश्मसु ।।\nनिधिशृंगान्वृषान्राजन्निधिहस्तान्नताङ्गजान् ।। १५ ।।\nनिधि विद्याधरा राजनृषयो गरुडस्तथा ।।\nहनूमांश्च सुमङ्गल्या ये च लोके प्रकीर्तिताः ।। १६ ।।\nलिखितव्या महाराज गृहेषु सततं नृणाम् ।।\nचित्रकर्म न कर्तव्यमात्मना स्वगृहे नृप ।। १७ ।।\nदौर्बल्यं स्थूलरेखत्वमविभक्तत्वमेव च ।।\nवर्णानां सङ्करश्चात्र चित्रदीपाः प्रकीर्तिताः ।।१८ ।।\n।स्थानप्रमाणं भूलम्भो मधुरत्वं विभक्तता ।।\nसादृश्यं क्षयवृद्धी च गुणाष्टकमिदं स्मृतम् ।। १९ ।।\nस्थानहीनं गतरसं शुन्यदृष्टिमलीमसम् ।।\nचेतनारहितं वा स्यात्तदशस्तं प्रकीर्तितम् ।। 3.43.२० ।।\nलसतीव च भूलम्बो बिभ्यतीव तथा नृप।।\nहसतीव च माधुर्यं सजीव इव दृश्यते ।। २१ ।।\nसश्वास इव यच्चित्रं तच्चित्रं शुभलक्षणम् ।।\nहीनाङ्गं मलिनं शून्यं बद्धव्याधिभयाकुलैः ।। २२ ।।\nवृत्तं प्रकीर्णकेशैश्च सुमंगल्यैर्विवर्जयेत् ।।\nप्रतीतं च लिखेद्धीमान्नाप्रतीतेः कथंचन ।। २३ ।।\nशास्त्रज्ञैः सुकृतैर्दक्षैश्चित्रं हि मनुजाधिप ।।\nश्रियमावहति क्षिप्रमलक्ष्मीं चापकर्षति ।। २४ ।।\nनिर्णेजयति चोत्कण्ठां निरुणद्ध्यागतं शुभम् ।।\nशुद्धां प्रथयति प्रीतिं जनयत्यतुलामपि ।। २५ ।।\nदुःस्वप्नदर्शनं हन्ति प्रीणाति गृहदैवतम् ।।\nन तु शून्यमिवाभाति यत्र चित्रं प्रतिष्ठितम् ।। २६ ।।\n..............दकर्णं चाप्यनलंकृतम् ।।\nशल्यविद्धं च वृद्धं च यः करोति स चित्रवित् ।। २७ ।।\nतरङ्गाग्निखिखाधूमं वैजयन्त्यस्वरादिकम् ।।\nवायुगत्या लिखेद्यस्तु विज्ञेयो मत्तचित्रवित् ।। २८ ।।\nसुप्तं च चेतनायुक्तं मृतं चैतन्यवर्जितम् ।।\nनिम्नोन्नतविभागं च यः करोति स चित्रवित् ।। २९ ।।\nएतेषां खलु सर्वेषामानुलोम्यं प्रशस्यते ।।\nसम्मुखत्वमथैतेषां चित्रे यत्नाद्विवर्जयेत् ।। 3.43.३० ।।\nयथाचित्रं तथैवोक्तं खातपूर्वं नराधिप ।।\nसुवर्णरूप्यताम्रादि तच्च लोहेषु दर्शयेत् ।। ३१ ।।\nशिलादारुषु लोहेषु प्रतिमाकरणं भवेत्।।\nअनेनैव विधानेन यथा चित्रमुदाहृतम्।।३२।।\nतथानेन विधानेन पुस्तकर्म विधीयते ।।\nद्विविधं तच्च कथितं घनं सुषिरमेव च।।३३।।\nघनर्लौंहैः शिलाभिश्च दारुमृद्भिः सदा भवेत् ।।\nचर्मणा सुषिरः कार्यो दारुलोहैस्तथैव च ।। ३४ ।।\nदेयो मृत्तिकया लेपः पुस्ते चर्मकृते दृढः ।।\nसूत्रेऽनेन विधानेन चित्रवस्त्रे तथा लिखेत् ।। ३५ ।।\nएतदुद्देशमात्रेण यदा ते कथितं नृप ।।\nअशक्यो विस्तराद्वक्तुं बहुवर्षशतैरपि ।। ।। ३६ ।।\nयदत्र नोक्तं तन्नृत्ताद्विज्ञेयं वसुधाधिप ।।\nनृतेऽपि नोक्तं तच्चित्रं नात्र योज्यं नराधिप ।। ३७ ।।\nकलानां प्रवरं चित्रं धर्मकामार्थ मोक्षदम् ।।\nमङ्गल्यं प्रथमं चैतद्गृहे यत्र प्रतिष्ठितम् ।। ३८ ।।\nयथा सुमेरुः प्रवरो नगानां यथण्डजानां गरुडः प्रधानः ।।\nयथा नराणां प्रवरः क्षितीशस्तथा कलानामिह चित्रकल्पः ।। ३९ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे शृङ्गारादिभावकथनं नाम त्रिचत्वारिंशत्तमोऽध्यायः ।। ४३ ।।\nसमाप्तं चित्रसूत्रम् ।।\n3.44\nवज्र उवाच।।\nदेवतारूपनिर्माणं कथयस्य ममानघ।।\nयस्मात्सन्निहिता नित्यं शास्त्रवत्सा कृता भवेत्।।१।।\nमार्कण्डेय उवाच।।\nदेवतारूपनिर्माणं वदतः शृणु पार्थिव।।\nआदावेव प्रवक्ष्यामि त्रिमूर्तेस्तव पार्थिव ।। २ ।।\nविष्णोरमितवीर्यस्य प्रतिमालक्षणं शुभम् ।।\nब्राह्मी तु राजसी मृतिस्तस्य सर्वप्रवर्तिनी ।। ३ ।।\nसात्त्विकी वैष्णवी ज्ञेया संसारपरिपालिनी ।।\nतामसी च तथा रौद्री ज्ञेया संहारकारिणी ।। ४ ।।\nब्रह्माणं कारयेद्विद्वान्देवं सौम्यं चतुर्मुखम् ।।\nबद्धपद्मासनं तोष्यं तथा कृष्णाजिनाम्बरम् ।। ५ ।।\nजटाधरं चतुर्बाहुं सप्तहंसे रथे स्थितम् ।।\nवामे न्यस्तं करतले तस्यैकं दोर्युगं भवेत् ।। ६ ।।\nएकस्मिन्दक्षिणे पाणावक्षमाला तथा शुभा ।।\nकमण्डलुर्द्वितीये च सर्वाभरणधारिणः ।। ७ ।।\nसर्वलक्षणयुक्तस्य शान्तरूपस्य पार्थिव ।।\nपद्मपत्रदलाग्राभं ध्यानसम्मीलितेक्षणम् ।। ८ ।।\nअर्चायां कारयेद्देवं चित्रे वा पुस्तकर्मणि ।।\nदेवदेवं तथा विष्णुं कारयेद्गरुडस्थितम् ।। ९ ।।\nकौस्तुभोद्भासितोरस्कं सर्वाभरणधारिणम् ।।\nसजलाम्बुदसच्छायं पीतदिव्याम्बरं तथा ।। 3.44.१० ।।\nमुखाश्च कायाश्चत्वारो बाहवो द्विगुणास्तथा ।।\nसौम्यं तु वदनं पूर्वं नारसिंहं तु दक्षिणम् ।।११।।\nकापिलं पश्चिमं वक्त्रं तथा वाराहमुत्तरम् ।।\nतस्य दक्षिणहस्तेषु बाणाक्षमुसलादयः ।।१२ ।।\nचर्म चीरं धनुश्चेन्द्रचापेषू वनमालिनः ।।\nकार्याणि विष्णोर्धर्मज्ञ शृणु रूपं पिनाकिनः।।१३।।\nदेवदेवं महादेवं वृषारूढं तु कारयेत् ।।\nतस्य वकत्राणि कार्याणि पञ्च यादवनन्दन ।। १४ ।।\nसर्वाणि सौम्यरूपाणि दक्षिणं विकटं मुखम् ।।\nकपालमालिनं भीमं जगत्संहारकारकम् ।। १५।।\nत्रिनेत्राणि च सर्वाणि वदनं ह्युत्तरं विना ।।\nजटाकलापे महति तस्य चन्द्रकला भवेत् ।। १६ ।।\nतस्योपरिष्टाद्वदनं पञ्चमं तु विधीयते ।।\nयज्ञोपवीतं च तथा वासुकिं तस्य कारयेत् ।। १७ ।।\nदशबाहुस्तथा कार्यो देवदेवो महेश्वरः ।।\nअक्षमालां त्रिशूलं च शरदण्डमथोत्पलम् ।। १८ ।।\nतस्य दक्षिणहस्तेषु कर्तव्यानि महाभुज ।।\nवामेषु मातुलिङ्गं च चापादर्शौ कमण्डलुम् ।। १९ ।।\nतथा चर्म च कर्तव्यं देवदेवस्य शूलिनः ।।\nवर्णास्तथा च कर्तव्याश्चन्द्रांशुसदृशप्रभाः।।3.44.२०।।\nएतत्त्रिमूर्तेस्तव रूपमुक्तं माहानुभावस्य जनार्दनस्य।।\nपद्मस्वरूपं तव वच्मि राजन्यत्रार्चनं कार्यमथेश्वराणाम् ।।२१।।\nइति श्रीविष्णुधर्मोत्तरे तृतीयखण्डे मा० व० सं० त्रिमूर्तिनिर्माणन्नाम चतुश्चत्वारिंशत्तमोऽध्यायः ।। ४४ ।।\n3.45\nमार्कण्डेय उवाच ।।\nसौवर्णं राजतं ताम्रमारकूटमयं तथा ।।\nद्विहस्तमात्रं कर्तव्यं कमलं चारुकेसरम् ।। १ ।।\nतस्याष्टभागाः कर्तव्याः कर्णिका नृप वर्तुला ।।\nअष्टभागोच्छ्रिता चैव पत्रे न्यस्ता तु कारयेत् ।।२।।\nएकतोनत्रिपञ्चाशत्कर्णिकायां तु कारयेत् ।।\nवर्तुला कर्णिकाच्छेदा यवमात्रसमन्विताः ।। ३ ।।\nषोडशांशेन कर्तव्यं तद्धि विस्तरतस्तथा ।।\nशेषं पत्रैस्तु सुस्निग्धैः पूरयेदष्टभिस्तथा ।। ४ ।।\nतस्य प्रतिष्ठा कर्तव्या तत्र देवांस्तु पूजयेत् ।।\nब्रह्माणं पूजयेत्तत्र तत्र सम्पूजयेद्धरिम् ।। ५ ।।\nतत्र सम्पूजयेद्रुद्रं तत्र सम्पूजयेच्छ्रियम् ।।\nतत्र सम्पूजयेच्छक्रं देवराजं जगत्पतिम ।। ६ ।।\nतत्र सम्पूजयेत्सूर्यं  शशिनं तत्र पूजयेत् ।।\nयमेव मनसोद्दिश्य देवं पद्मं प्रतिष्ठितम् ।।\nतमेव पूजयेत्तत्र नान्यं देवं कथञ्चन ।। ७ ।।\nपद्मस्य रूपं कथितं तवैतत्पद्मं समग्रा वसुधा निरुक्ता ।।\nतत्रार्चनं कार्यमथेश्वराणां तत्रार्चितास्ते वरदा भवन्ति ।। ८ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे पद्मरूपनिरूपणो नाम पञ्चचत्वारिंशत्तमोऽध्यायः ।। ४५ ।।"
  }
]
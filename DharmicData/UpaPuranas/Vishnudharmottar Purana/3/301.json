[
  {
    "text": "3.301\nऋषय ऊचुः ।।\nसर्वधर्मभृतां श्रेष्ठ विधिं धर्म्यं प्रतिग्रहे ।।\nब्राह्मणानां समाचक्ष्व त्वं हि वेदमयो निधिः ।। १ ।।\n।। हंस उवाच ।। ।।\nमृतके सूतके विप्रा न तु देयः प्रतिग्रहः ।।\nतत्रापि च तथा देया या स्यादभयदक्षिणा ।। २ ।।\nरात्रौ दानं न शंसन्ति विना त्वभयदक्षिणाम् ।।\nविद्यां कान्यां द्विजश्रेष्ठा दीपमन्नं प्रतिश्रयम् ।। ३ ।।\nरात्रावपि हितं देयं यच्चान्यत्कथितं पुरा ।।\nपूजने त्वतिथीनां च पान्थानामपि पूजने ।। ४।।\nतच्च रात्रौ तथा ज्ञेयं गवामुक्तं च पूजने ।।\nकालः सर्वो विनिर्दिष्टः पात्रः  सर्वश्च मानदाः।। ५ ।।\nअभयस्य प्रदाने तु नात्र कार्या विचारणा ।।\nशुचिर्वाप्यशुचिर्वापि दद्यादभयदक्षिणाम् ।। ६ ।।\nशुचिनाऽशुचिना वापि ग्राह्या त्वभयदक्षिणा ।।\nकालः स एव ग्रहणे यदा भयमुपस्थितम् ।। ७ ।।\nप्रतिग्रहाण्यथान्यानि ग्राह्याणि शुचिना सदा।।\nमृतके सूतके चैव न ग्राह्याणि द्विजोत्तमाः ।। ८ ।।\nअभ्यक्तेन च धर्मज्ञास्तथा मुक्तशिखेन च ।।\nस्नातः सम्यगुपस्पृश्य गृह्णीयात्प्रयतः शुचिः ।। ९ ।।\nतोयं दद्यात्तथा दाता दाने विधिरयं स्मृतः ।।\nप्रतिग्रहीता सावित्रं सर्वत्रैव तु कीर्तयेत् ।। 3.301.१० ।।\nततस्तु कीर्तयेत्सार्धं द्रव्येण द्रव्यदेवताम् ।।\nसमापयेत्ततः पश्चात्कार्मस्तुत्या प्रतिग्रहम् ।। ११ ।।\nप्रतिग्रहं पठेदुच्चैः प्रतिगृह्य द्विजोत्तमः ।।\nमन्दं पठेत्तु राजन्यादुपांशु च तथा विशः ।। १२ ।।\nमनसा तु तथा शूद्रात्स्वस्तिवाचनिकं तथा ।।\nसोंकारं ब्राह्मणे कुर्यान्निरोंकारं महीपतौ ।। १३ ।।\nउपांशु च तथा वैश्ये स्वस्ति शूद्रे प्रकीर्तितम् ।।\nअभयं सर्वदैवत्यं भूमिर्वै विष्णुदेवता ।। १४ ।।\nकन्यादानं तथा दासी प्राजापत्याः प्रकीर्तिताः ।।\nतथा चैकशफं सर्वं कथितं यमदैवतम् ।। १५ ।।\nमाहिषं च तथा साम्यं चोष्ट्रं वै नैर्ऋतं भवेत् ।।\nरौद्री धेनुर्विनिर्दिष्टा च्छागमाग्नेयमुच्यते ।। १६।।\nमेषं तु वारुणं विद्याद्वराहो वैष्णवः स्मृतः।।\nआरण्याः पशवः सर्वे कथिता वायुदैवताः ।। १७ ।।\nजलाशयानि सर्वाणि वारिधानी कमण्डलुः ।।\nकुम्भं च करकं चैव वारुणानि द्विजोत्तमाः ।। १८ ।।\nसमुद्रजानि रत्नानि वारुणानि द्विजोत्तमाः ।।\nआग्नेयं कनकं प्रोक्तं सर्वलोहानि चाप्यथ ।। १९ ।।\nप्राजापत्यानि सस्यानि पक्वान्नमपि च द्विजाः ।।\nज्ञेयानि सर्वगन्धानि गान्धर्वाणि विचक्षणैः ।। 3.301.२० ।।\nबार्हस्पत्यं स्मृतं वासः सौम्यान्यथ रसानि च ।।\nपक्षिणश्च तथा सर्वे वायव्या परिकीर्तिताः ।। २१ ।।\nविद्या ब्राह्मी विनिर्दिष्टा विद्योपकरणानि च ।।\nसारस्वतानि ज्ञेयानि पुस्तकाद्यानि पंडितैः ।।२२।।\nसर्वेषां शिल्पभाण्डानां विश्वकर्मा तु देवता ।।\nद्रुमाणामथ पुष्पाणां शाकहारितकैः सह ।। २३ ।।\nफलानामपि सर्वेषां तथा ज्ञेयो वनस्पतिः ।।\nमत्स्यमांसं विनिर्दिष्टं प्राजापत्यं तथैव च ।। २४ ।।\nछत्रं कृष्णाजिनं शय्या रथमासनमेव च ।।\nउपानहौ तथा यानं यच्चान्यत्प्राणिवर्जितम् ।।२५।।\nउत्तानाङ्गिरसे त्वेतत्प्रतिगृह्णीत मानवः ।।\nपर्जन्याय तथा सीरं शस्त्रवर्मध्वजादिकम् ।। २६ ।।\nरणोपकरणं सर्वं कथितं चक्रदैवतम् ।।\nग्रहन्तु सर्वदैवत्यं यद्यदुक्तं द्विजोत्तमाः ।। २७ ।।\nतज्ज्ञेयं विष्णुदैवत्यं सर्वं वा द्विजसत्तमाः ।।\nभूमेः प्रतिग्रहं कुर्याद्भूमिं कृत्वा प्रदक्षिणम् ।। २८ ।।\nकरे गृह्य तथा कन्यां दासीदासौ द्विजोत्तमाः ।।\nकरन्तु हृदि विन्यस्य धर्म्यो ज्ञेयः प्रतिग्रहः ।। २९ ।।\nआरुह्य च गजस्योक्तः कर्णे चाश्वस्य कीर्तितः ।।\nतथा चैकशफानां च सर्वेषामविशेषतः ।। 3.301.३० ।।\nप्रतिगृह्णीत गां पुच्छे ह्यन्ते कृष्णाजिनं तथा ।।\nकर्णेऽजाः पशवश्चान्ये ग्राह्याः पुच्छे विचक्षणैः ।। ३१ ।।\nप्रतिग्रहस्त्वथोष्ट्रस्य आरुह्यैव तथा भवेत् ।।\nबीजानां मुष्टिमादाय रत्नान्यादाय सर्वतः ।। ३२ ।।\nवसुं दशान्तादादद्यात्परिधायाथ वा पुनः ।।\nआरुह्योपानहौ मन्त्रमारुह्यैव च पादुके ।। ३३ ।।\nईषाधस्तु रथं ग्राह्यं छत्रं दंडे तु वाचयेत् ।।\nद्रुमाणामथ सर्वेषां मूले न्यस्तकरो द्विजाः ।। ३४ ।।\nआयुधानि समादाय तथोन्मुच्य विभूषणम् ।।\nवर्मध्वजौ तथा स्पृष्ट्वा प्रविश्य च तथा गृहम् ।।३५।।\nअवतीर्य तु सर्वाणि जलस्थानानि वै द्विजाः।।\nद्रव्याण्यन्यान्यथादाय स्पृष्ट्वा तु ब्राह्मणः पठेत ।। ३६ ।।\nकन्यादाने तु च पठेद्द्रव्याणान्तु पृथक्पृथक् ।।\nप्रतिग्रहे द्विजश्रेष्ठास्तत्रैवान्तर्भवन्ति ते ।। ३७ ।।\nद्रव्याणामथ सर्वेषां द्रव्यसंश्रवणान्नराः ।।\nवाचयेज्जलमादाय करेणाथ प्रतिग्रहम् ।। ३८ ।।\nप्रतिग्रहस्य यो धर्मं न जानाति द्विजो विधिम् ।।\nद्रव्यस्तैन्यसमायुक्तो नरकं प्रतिपद्यते ।। ३९ ।।\nनिष्क्रीणाति तु तद्द्रव्यं ब्राह्मणस्तु प्रतिग्रहात् ।।\nविधिं तु धर्म्यं विज्ञाय ब्राह्मणस्तु प्रतिग्रहे ।। 3.301.४० ।।\nआत्मनः श्रेयसा योगं कुर्याद्दाता तथैव च ।।\nभुवं धेनुमथाश्वं च रत्नानि कनकं तथा ।। ४१ ।।\nतिलानि कुञ्जरं दद्यान्नाविज्ञाय गुणागुणान् ।।\nआनृशंस्येन सर्वस्य दद्यादन्नं विचक्षणः ।।४२।।\nवासश्च दद्यात्सर्वस्य सर्वसाधारणे हिते ।।\nविधिं धर्म्यमविज्ञाय यस्तु कुर्यात्प्रतिग्रहम् ।। ४३ ।।\nदात्रा सह तरत्येव नैव दुर्गाण्यसौ द्विजाः ।।\nतस्मात्सर्वप्रयत्नेन विधिर्ज्ञेयः प्रतिग्रहे ।। ४४ ।।\nप्रतिग्रहो यो विधिना गृहीतो द्वयोस्तु योगं परमेण कुर्यात् ।।\nपरत्र संभृत्य तथेह लोके स श्रेयसे नात्र विचारमस्ति ।। ।। ४५ ।।\nइति श्रीविष्णुधर्मोत्तरे तृ० खं० मा० सं० मुनीन्प्रति हंसगीतासु प्रतिग्रहविधिवर्णनो नामैकोत्तरत्रिशततमोऽध्यायः ।। ३०१ ।।\n3.302\nऋषय ऊचुः ।।\nपृथक्पृथक् त्वमाचक्ष्व दानानां फलमुत्तमम् ।।\nसर्वधर्मभृतां श्रेष्ठ सर्वज्ञस्त्वं मतो हि नः ।। १ ।।\n।। हंस उवाच ।। ।।\nअभयस्य प्रदानाद्धि नान्यद्दानं विशिष्यते ।।\nसर्वेषामेव दानानां प्राणदानं विशिष्यते ।। २ ।।\nग्राह्यं प्राणप्रदानन्तु चण्डालात्पुक्कसादपि ।।\nजीवन्सर्वमवाप्नोति जीवन्धर्मं करोति च ।। ३ ।।\nजीवमानस्तु पुरुषः कामानां भाजनं भवेत् ।।\nभाजनेन तु सर्वं वै भाजनत्वं विनश्यति ।। ४ ।।\nशरीरधर्मसर्वस्वं रक्षणाय प्रयत्नतः ।।\nशरीरात्स्रवते धर्मं पर्वतात्सलिलं यथा ।। ५ ।।\nअभयस्य प्रदानेन नरः स्यात्सर्वकामदः ।।\nअश्वमेधफलं तस्य यो रक्षेच्छरणागतम् ।। ६ ।।\nशरणागतं तु सन्त्यज्य यो नरः पुरुषाधमः ।।\nबहून्यब्दसहस्राणि नरकं प्रतिपद्यते ।। ७ ।।\nनरकाच्च तथा मुक्तस्तिर्यग्योनिषु जायते ।।\nतत्रापि च तथाप्नोति वधबन्धान्यनेकशः ।। ८ ।।\nदैवान्मानुष्यमासाद्य चण्डालत्वमवाप्नुयात् ।।\nव्याधिबन्धवधैर्घोरैस्तत्रापि स च युज्यते ।। ९ ।।\nपरित्राणं तु यः कुर्याद्भीतस्य शरणैषिणः ।।\nस एकः पुरुषो लोके सर्वधर्मभृतां वरः ।। 3.302.१० ।।\nवधभीतस्य यः कुर्यात्परित्राणं नरोत्तमः ।।\nशक्रलोकः स्मृतस्तस्य यावदिन्द्राश्चतुर्दश ।। ११ ।।\nतमःप्रवेशभीतस्य परित्राणेन मानवः ।।\nब्रह्मलोकमवाप्नोति नात्र कार्या विचारणा ।। १२ ।।\nवधादपि परं पापं चक्षुषा तु वियोजयेत् ।।\nपार्थिवेन न तत्कार्यं कदाचिदपि कस्यचित् ।। ।। १३ ।।\nतमःप्रवेशनं कृत्वा परेषां पुरुषाधमः ।।\nअन्धत्वं ध्रुवमाप्नोति यत्रयत्राभिजायते ।। १४ ।।\nअपि कल्पसहस्राणि तमसा न वियुज्यते ।।\nअङ्गच्छेदनभीतस्य कृत्वा त्राणमनिन्दिताः ।। १५ ।।\nरुद्रलोकमवाप्नोति कल्पशेषमिति श्रुतिः ।।\nकल्पादिसर्गे भवति ज्ञानयुक्तो नरस्ततः ।। १६ ।।\nकृत्वा बन्धनभीतस्य परित्राणन्नरोत्तमः ।।\nसर्वबन्धविनिर्मुक्तो वायुलोके महीयते ।। १७ ।।\nआसेवनाद्धि भीतस्य त्राणं कृत्वा तथा नरः ।।\nसर्वदुःखविनिर्मुक्तः साध्यानां लोकमाप्नुयात् ।। १८ ।।\nताडनाद्यस्तु भीतस्य परित्राणं समाचरेत् ।।\nसर्वबन्धविनिर्मुक्तो भृगूणां लोकमश्नुते ।। १९ ।।\nविवासनाच्च भीतस्य त्राणं कृत्वा तथा नरः ।।\nस्वर्गलोकमवाप्नोति मानुष्ये स्थानमुत्तमम् ।। ।। 3.302.२० ।।\nधनापहारभीतस्य त्राणं कृत्वा नरोत्तमः ।।\nस्वर्गलोकमवाप्नोति पूजां देवगणात्तथा ।। २१ ।।\nनरः कृतपरित्राणः पुण्यं किञ्चिद्यदाचरेत् ।।\nभागी तस्य परित्राता नरः पुण्यस्य कर्मणः ।। २२ ।।\nपशूनाञ्च मृगाणाञ्च पक्षिणाञ्च तथा द्विजाः ।।\nतृणद्रुमलतानाञ्च त्राणाद्भवति नाकभाक् ।। २३ ।।\nवधकस्य हस्तगतं पशुं क्रीत्वा नरोत्तमः ।।\nनाकलोकमवाप्नोति सुखी सर्वत्र जायते ।। २४ ।।\nयावन्ति पशु रोमाणि तावद्वर्षाणि मानवः ।।\nस्वर्गलोकमवाप्नोति यश्च त्राणं करोत्यसौ ।।२५।।\nअपि कीटपतङ्गस्य त्राणात्सर्वमुपाश्नुते ।।\nबहून्यब्दसहस्राणि नात्र कार्या विचारणा ।।२६।।\nचौरग्रस्तं नृपग्रस्तं रिपुग्रस्तं तु मोक्षयेत् ।।\nव्यालग्रस्तं तथा विप्राः सोऽश्वमेधफलं लभेत्।।२७।।\nविषमे तु तथा दुर्गे सलिले वा हुताशने।।\nनिमग्नं यः परित्रायेत्सोऽश्वमेधफलं लभेत्।।२८।।\nव्याधितस्यौषधं दत्त्वा प्राणदानफलं लभेत्।।\nरोगार्तं परिचर्याथ प्राणदानफलं लभेत् ।। २९ ।।\nउपचारं तथा कृत्वा भिषङ् मूल्यं विना द्विजाः ।।\nप्राणदानफलं तस्य नाकलोके महीयते।।3.302.३०।।\nये रक्ष्यमाणा निहता मनुष्या भीरुङ्गतास्ते त्रिदशेन्द्रलोकम् ।।\nच्यवन्ति नाद्यापि च ते नृवीराः कालेऽपि तेषां च्यवनं न चास्ति ।। ३१ ।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे मुनीन्प्रति हंसगीतास्वभयदानप्रशंसावर्णनो नाम द्व्यधिकत्रिशततमोऽध्यायः ।। ३०२ ।।\n3.303\n।। हंस उवाच ।।\nविद्या कामदुघा धेनुर्विद्या चक्षुरनुत्त्मम् ।।\nविद्यादानात्परं दानं न भूतं न भविष्यति ।। १ ।।\nविद्यावान्सर्वकामानां भाजनं पुरुषो भवेत् ।।\nतस्माद्विद्यां हि ददता सर्वं दत्तं भवेदिह ।। २ ।।\nपराध्यापनतः क्लेशं पुरुषस्तु यदश्नुते ।।\nतपस्तत्परमं तस्य ब्रह्मलोकं परं स्मृतम् ।। ३ ।।\nदानानामुत्तमं लोके तपसा च तथोत्तमम् ।।\nविद्यादानं महाभागाः सर्वकामफलप्रदम् ।। ४ ।।\nवेददानादवाप्नोति सर्वयज्ञफलं नरः ।।\nउपवेदप्रदानेन गन्धर्वैः सह मोदते ।। ५ ।।\nवेदाङ्गानां च दानेन शक्रलोकमवाप्नुयात् ।।\nधर्मशास्त्रप्रदानेन धर्मेण सह मोदते ।। ६ ।।\nसिद्धान्तानां प्रदानेन मोक्षमाप्नोत्यसंशयम् ।।\nशास्त्राणि दत्त्वा चान्यानि नरो नाके महीयते ।। ७ ।।\nविद्यादानादवाप्नोति प्रदानात्पुस्तकस्य च ।।\nशिल्पानि शिक्षयेद्यस्तु पौण्डरीकफलं लभेत् ।। ८ ।।\nशिक्षयित्वा धनुर्वेदमश्वमेधफलं लभेत् ।।\nशिल्पभाण्डप्रदानेन शिल्पदानफलं लभेत् ।।९ ।।\nअहितेषु प्रवृत्तस्य तथा कृत्वा निवारणम् ।।\nविद्यादानफलं प्रोक्तं नात्र कार्या विचारणा।।3.303.१०।।\nपापप्रवृत्तस्य तथा नरः कृत्वा निवारणम् ।।\nविद्यादानफलं प्राप्य स्वर्गलोके महीयते ।। ११ ।।\nशिक्षयेत्पुरुषः कर्म कर्मणा येन जीवति ।।\nशिक्षयित्वा महाभागाः स्वर्गलोके महीयते ।। १२ ।।\nयेन जीवति भाण्डेन तस्य भाण्डस्य दायकः ।।\nसर्वकामसमृद्धस्य यज्ञस्य फलमश्नुते ।। १३।।\nअन्तर्वन्तीह दानानि सर्वाण्येव द्विजोत्तमाः ।।\nएकं महाफलं ज्ञेयं विद्यादानमनन्तकम् ।। १४ ।।\nविद्यां यथेष्टां पुरुषस्य दत्त्वा मन्त्रं शुभं वाप्यथ वापि शिल्पम् ।।\nशिल्पस्य भाण्डं यदि वा द्विजेन्द्राः प्राप्नोति लोकं मनसा त्वभीष्टम्।।१५।।\nइति श्रीविष्णुधर्मोत्तरे तृ० ख० मा० सं० मुनीन्प्रति हंसगीतासु विद्यादानफलनिरूपणो नाम त्र्यधिकत्रिशततमोऽध्यायः।।३०३।।\n3.304\nहंस उवाच ।।\nब्रह्मदेयां तु यः कन्यां पुरुषस्य प्रयच्छति ।।\nसप्तातीतान्भविष्याँश्च स्वकुले सप्त मानवान् ।।१।।\nतेन कन्याप्रदानेन तारयिष्यत्यसंशयम् ।।\nलोकमाप्नोति च तथा दक्षस्येह प्रजापतेः ।। २ ।।\nदत्त्वा दैवेन विधिना कुलं त्रिपुरुषं नरः ।।\nसमुद्धरति दुर्गेभ्यो दक्षलोकं च गच्छति ।।३ ।।\nप्राजापत्येन विधिना दत्त्वात्मानं समुद्धरेत् ।।\nमहत्पुण्यमवाप्नोति स्वर्गलोकं च गच्छति ।। ४ ।।\nभूकरीन्द्राश्वदानानि गोदानञ्च तथैव च ।।\nअन्तर्भवन्ति वै यस्मिन्किं दानमधिकं ततः ।। ५ ।।\nदत्त्वा तां वर्णहीनाय घोरे तमसि मज्जति ।।\nबहून्यब्दसहस्राणि तथैवाशुचिभुङ्नरः।।६।।\nसमवर्णाय यो दद्यात्स तूक्तफलभाग्भवेत ।।\nदत्त्वा चाधिकवर्णाय द्विगुणां त्रिगुणां तथा ।। ७ ।।\nद्विजपुत्रमनाथं यः संस्कुर्याद्यश्च कर्मभिः ।।\nचूडोपनयनाद्यैश्च सोऽश्वमेधफलं लभेत् ।। ८ ।।\nअनाथां कन्यकां दत्त्वा सदृशे वाधिके वरे ।।\nद्विगुणं फलमाप्नोति कन्यादाने यदीरितम् ।। ९।।\nविवाहे समनुप्राप्ते कृत्वौपकरणानि च ।।\nनाकलोकमवाप्नोति कर्मस्वन्येष्वपि द्विजाः ।। 3.304.१० ।।\nवस्त्रं पत्रमलङ्कारं विवाहार्थं प्रयच्छति ।।\nमहत्फलमवाप्नोति नाकलोके महीयते ।। ११ ।।\nकन्यया सह यद्दत्तं द्रविणं वह्निमूलके ।।\nसफलाद्द्विगुणं तस्य फलमुक्तं पुरातनैः ।। १२ ।।\nकन्यादानादवाप्नोति दक्षलोकं नरोत्तमः ।।\nविष्णुपूजासमं पुण्यं तत्पत्युः पूजया भवेत् ।। १३ ।।\nविमानमारुह्य मनोभिरामं सुराङ्गनागीतविलासहृद्यम् ।।\nप्राप्नोति लोकांस्त्रिदशोत्तमानां कन्याप्रदो नात्र विचारणास्ति ।।१४ ।।\nइति श्रीविष्णुधर्मोत्तरे तृ० ख० मा० सं० मुनीन्प्रति हंसगीतासु कन्यादानफलनिरूपणो नाम चतुरधिकत्रिशततमोऽध्यायः ।। ३०४ ।।\n3.305\nहंस उवाच ।।\nभूमिर्धात्री विधात्री च भूमौ सर्वं प्रतिष्ठितम् ।।\nभूमिर्हि माता सर्वस्य सर्वकामप्रदा वरा ।। १ ।।\nतदुद्भूतेन हविषा तृप्तिमायान्ति   देवताः ।।\nभूमिर्हि धारणी विप्रास्त्रैलोक्यस्य निगद्यते ।। २ ।।\nभूमौ हि सर्वं भवति भूमौ सर्वं प्रतिष्ठितम् ।।\nसर्वकामप्रदं ज्ञेयं भूमिदानं नरोत्तम ।। ३ ।।\nहस्तमात्रां तु यो दद्याद्भुवं पुरुषसत्तम ।।\nतेनैव ध्रुवमाप्नोति भूमिदानफलं नरः ।। ४ ।।\nयदुत्पन्नमथाश्नाति नरः संवत्सरं द्विजाः ।।\nएकं गोचर्ममात्रं तु भुवः प्रोक्तं विचक्षणैः ।। ५ ।।\nब्राह्मणाय ततो दत्त्वा वसूनां लोकमाप्नुयात् ।।\nशाकभूमिं ततो दत्त्वा लोकमाङ्गिरसं व्रजेत् ।। ६ ।।\nआरामभूमिं दत्त्वा च मारुतं लोकमश्नुते ।।\nजलाशयार्थं यो दद्याद्वारुणं लोकमाप्नुयात् ।। ७ ।।\nयस्य दत्त्वा तु वेश्मार्थं तस्य देवस्य सोऽश्नुते ।।\nयस्तत्र विद्यते नित्यं लोको द्विजवरा ध्रुवम् ।। ८ ।।\nउद्यानभूमिं दत्त्वा च गन्धर्वैः सह मोदते ।।\nरत्नाकरं तु वै दत्त्वा शक्रलोके महीयते ।।९।।\nदत्त्वा कनकभूमिं च वह्निलोके महीयते ।।\nअन्येषामाकरभुवं लोहानां यः प्रयच्छति ।। 3.305.१० ।।\nतस्यापि मतिरुद्दिष्टा लोके हौताशने द्विजाः ।।\nधान्याकरभुवं दत्त्वा नाकलोके महीयते ।। ११ ।।\nअञ्जनाकरभूमिं तु यः प्रयच्छति वै द्विजाः ।।\nपितृभिर्यमलोकस्थः पूज्यतेऽसौ नरोत्तमः ।। १२ ।।\nलवणाकरभूमिं च सोमलोके महीयते ।।\nशिम्बिसस्यप्ररोहां तु भुवं दत्त्वा नरोत्तमः ।। १३ ।।\nसाध्यानां लोकमाप्नोति नात्र कार्या विचारणा ।।\nइन्धनाकरभूमिं तु नासत्यैः सहितस्तथा।।१४।।\nशूकधान्यभुवं दत्त्वा रुद्रलोके महीयते ।।\nकेदार भूमिं धर्मज्ञा यः प्रयच्छति धर्मतः ।। १५ ।।\nस महत्पुण्यमाप्नोति ब्रह्मलोकं च गच्छति ।।\nइक्षुभूमिं नरो दत्त्वा द्राक्षाभूमिमथापि च ।। १६ ।।\nसोमलोकमवाप्नोति सर्वकामाँश्च विन्दति ।।\nसोपरा तस्कराकीर्णा तथा व्याडवती च भूः।।१७।\nन दातव्या द्विजश्रेष्ठा या च सन्धिषु वै द्विजाः ।।\nगुल्मपुष्पप्रदां यस्तु लतां वा संप्रयच्छति।।१८।।\nविमाने नन्दने सोऽथ क्रीडत्यप्सरसां गणैः।।\nपुष्पदं फलदं वृक्षं दत्त्वा विप्राय भक्तितः।।१९।।\nस्वर्गलोकपरिभ्रष्टो नगराधिपतिर्भवेत्।।\nब्राह्मणाय गृहं दत्त्वा वसूनां लोकमश्नुते।।3.305.२०।।\nआराममथ सोद्यानं नन्दने क्रीडते वने।।\nधनधान्ययुतं स्फीतं गृहोपकरणैर्युतम्।।२१।।\nशय्यासनयुतं रम्यं गोजाश्वावियुतं तथा।।\nगृहं दत्त्वा द्विजेन्द्राय तावत्स्वर्गमुपाश्नुते ।।२२।।\nयावत्कल्पावसाने तु कल्पादौ पार्थिवो भवेत्।।\nग्रामप्रदः स्यान्नृपतिस्तथा ह्यशनदो नृपः ।। २३ ।।\nसमग्रवसुधेशः स्याच्चक्रवर्ती च राज्यदः ।।\nस्वदत्तां परदत्तां वा न हरेत वसुन्धराम् ।। २४ ।।\nभूमेरङ्गुलमात्रं तु हृत्वा नरकमृच्छति ।।\nबहून्यब्दसहस्राणि धर्मेऽपि पुरुषो रतः ।। २५ ।।\nविष्ठाकृमित्वमाप्नोति पितृभिः सहितस्तथा ।।\nतस्माद्भूमिं न हिंसेत दद्यादेव विचक्षणः ।। २६ ।।\nभूमिदानात्परं दानं नान्यल्लोकेषु विद्यते ।।\nभूमिं युद्धजितां दद्याद्ब्राह्मणेषु महीपतिः ।। २७ ।।\nपरं राष्ट्रं समासाद्य प्राग्दत्तं नैव हिंसयेत् ।।\nस्वराष्ट्रे परराष्ट्रे वा देवब्राह्मणसात्कृतम् ।। २८ ।।\nचिरं नरकमाप्नोति हृत्वा भूमिपतिर्भुवम् ।।\nदत्ता न हिंसनीया स्याद्रिपुणापि वसुन्धरा ।। २९ ।।\nभूमिहर्ता परं दुःखं प्रेत्य चेह तथाश्नुते ।।\nभूमिं क्रीत्वा तु यः कुर्याद्देवब्राह्मणसान्नरः ।। 3.305.३० ।।\nस्वर्गलोकमवाप्नोति पुरुषोऽपि सुदारुणः ।।\nषष्टिवर्षसहस्राणि स्वर्गे वसति भूमिदः ।। ३१ ।।\nआच्छेत्ता चानुमन्ता च तावन्ति नरके वसेत् ।।\nपक्वसस्यां वसुमतीं योऽलङ्कृत्य प्रयच्छति ।। ३२ ।।\nकामगेन विमानेन ब्रह्मलोकं स गच्छति ।।\nयथा भवति विप्रेन्द्राः फलं भूमौ पुनःपुनः ।। ३३ ।।\nतथा भूमिकृतं दानं सस्यैरिव विवर्धते ।।\nयस्तु राजा द्विजातिभ्यः सम्यग्भूमिं प्रयच्छति ।।\nपुनस्तु जननं प्राप्य राजैव भुवि जायते ।। ३४ ।।\nशस्त्रं भद्रासनं वस्त्रं नराश्ववरवारणाः ।।\nभूमिदानस्य पुष्पाणि फलं स्वर्गः प्रकीर्तितः ।। ३५।।\nसंग्रामे ये हताः शूरास्तथा ये यज्ञयाजिनः ।।\nवनेषु ये मृतास्ते च नातिक्रामन्ति भूमिदम् ।। ३६ ।।\nनास्ति विष्णुसमस्त्राता नास्ति गङ्गासमा नदी ।। ३७।।\nहोममन्त्रस्तथा नास्ति महाव्याहृतिभिः समः ।।\nगायत्रीसदृशो जप्यो यथा नास्ति द्विजोत्तमाः।।३८।।\nअन्तर्जले तथा नास्ति मन्त्रोऽन्योऽप्यघमर्षणात् ।।\nविधिर्मानसमो नास्ति तपो नानशनात्परम् ।।३९।।\nगुरुर्मातृसमो नास्ति नास्ति भार्यासमः सखा ।।\nनीचावमाननाद्दुःखाद्दुःखं नास्ति यथा परम् ।। 3.305.४० ।।\nयथा च नास्ति लोकेषु सुखं शत्रुजयाधिकम्।।\nचक्षुर्ज्ञानसमं नास्ति सुहृद्धर्मसमस्तथा ।। ४१ ।।\nभूमिदानात्परं दानं तथा नास्ति द्विजोत्तमाः ।।\nभूमिदानात्परं नास्ति विमानैः कामगैरिह ।। ४२ ।।\nदेवस्त्रीनृत्यबहुले वीणामुरजनादिते ।।\nकिंकिणीजालनिर्घोषे मनोरथफलद्रुमे ।।४३।।\nमुख्याभिर्देवरामाभिर्वीज्यमानास्तु चामरैः।।\nसंगीयमाना गन्धर्वैः स्तूयमानास्तथैव च ।।४४।।\nबहून्यब्दसहस्राणि देवभोगांस्तु ते नराः ।।\nस्वर्गे भुक्त्वा यदा यान्ति मानुष्यं कालपर्ययात् ।।\nभवन्ति सर्वभोगाढ्याः सर्वदुःखविवर्जिताः।।४५।।\nविख्यातशब्दाश्च जनाभिरामाः प्रतप्तचामीकरभूषिताङ्गाः ।।\nसुगन्धिगन्धैश्च तथानुलिप्ता भवन्ति लोके च सुखैरुपेताः ।।४६।।\nइति श्रीविष्णुधमोत्तरे तृ० खं० मा० सं० मुनीन्प्रति हंसगीतासु भूमिदानवर्णनो नाम पञ्चाधिकत्रिशततमोऽध्यायः।।३०५।।"
  }
]
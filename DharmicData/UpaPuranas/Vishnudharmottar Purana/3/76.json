[
  {
    "text": "3.76\nवज्र उवाच।।\nनरनारायणौ कार्यौ केन रूपेण संयुतौ।।\nहरिः कृष्णश्च कर्तव्यः कथं वा भृगुनन्दन।। १ ।।\nमार्कण्डेय उवाच ।।\nदूर्वाश्यामो नरः कार्यो द्विभुजश्च महाभुज ।।\nनारायणश्चतुर्बाहुर्नीलोत्पलदलच्छविः ।। २।।\nतयोर्मध्ये च बदरी कार्या फलविभूषणा ।।।\nबदर्यामनु तौ कार्यावक्षमालाधरावुभौ ।। ३ ।।\nअष्टचक्रे स्थितौ याने भूतियुक्ते मनोहरे ।।\nकृष्णाजिनधरौ दान्तौ जटामण्डलधारिणौ ।। ४ ।।\nपादेन चैकेन रथस्थितेन पादेन चैकेन च जानुगेन ।।\nकार्यो हरिश्चात्र   नरेण तुल्यः कृष्णोऽपि नारायणतुल्यमूर्तिः ।। ५ ।।\nइति श्रीविप्णुध०तृ०ख०मा० सं० नरनारायणरूपनिर्माणो नाम षट्सप्ततितमोऽध्यायः ।।७६।।\n3.77\nवज्र उवाच ।।\nधर्मस्य रूपनिर्माणं जानस्य च परन्तप ।।\nवैराग्यस्य व धर्मज्ञ तथैश्वर्यस्य मे वद ।। १ ।।\nमार्कंडेय उवाच ।।\nचतुर्वक्त्रश्चतुष्पादश्चतुर्बाहुस्सिताम्बरः ।।\nसर्वाभरणवाञ्छ्वेतो धर्मः कार्यो विजानता ।। २ ।।\nदक्षिणे चाक्षमालां च तस्य वामे तु पुस्तकम् ।।\nमूर्तिमान्व्यवसायस्तु कार्यो दक्षिणभागगः ।। ३ ।।\nवामभागगतः कार्यः सुखः परम रूपवान् ।।\nकार्यौ धर्मकरौ मूर्ध्नि विन्यस्तौ च तथा तयोः ।। ४ ।।\nअक्षमाला स्मृतः कालः पुस्तकं चागमं स्मृतम् ।।\nयज्ञः सत्यं तपो दानं तस्य वक्त्रचतुष्टयम् ।। ५ ।।\nदेशकालौ तथा शौचं शुद्धिश्चास्य भुजः स्मृतः ।।\nश्रुतिः स्मृतिः सदाचारः स्वस्य च प्रियमात्मनः ।। ६ ।।\nतस्य देवस्य धर्मज्ञ ज्ञेयं पादचतुष्टयम् ।।\nसत्त्वाधिक्त्वाच्छुक्लस्तु ज्ञानवासश्च कीर्त्यते ।। ७ ।।\nअथवा चास्य कर्तव्याः पत्न्यश्चैव चतुर्दश ।।\nकीर्तिर्लक्ष्मीर्धृतिर्मेधा पुष्टिः श्रद्धा क्रिया मतिः।। ८।।\nबुद्धिर्लज्जा वपुः शान्तिः सिद्धिस्तुष्टिश्चतुर्दशी ।।\nद्वाराण्येतानि धर्मस्य सर्वाणि कथितानि ते ।। ९ ।।\nकार्याः सरूपा द्विभुजाश्च सर्वास्तेजोन्वितास्ताश्च सुभूषणाश्च ।।\nधर्मः स्थितः स्याद्यदि चैक एव भार्यान्वितश्चेदथ चोपदिष्टः ।। 3.77.१० ।।\nइति श्रीविष्णुध० तृ० ख० मा० सं० धर्मरूपनिर्माणो नाम सप्तसप्ततितमोऽध्यायः ।। ७७ ।।\n3.78\nमार्कण्डेय उवाच ।।\nय एव भगवान्विष्णुर्नरसिंह वपुर्धरः ।।\nध्यानविद्भिः स एवोक्तो ज्ञानः पलवरार्दनः ।। १ ।।\nपीनस्कन्दकटिग्रीवः कृशमध्यः कृशोदरः ।।\nसिंहासने नृदेहस्तु नीलवासाः प्रभान्वितः ।। ऐ ।।\nआलीढस्थानसंस्थानः सर्वाभरणभूषितः ।।\nज्वालामालाकुलमुखो ज्वालाकेसरमण्डलः ।। ३ ।।\nहिरण्यकशिपोर्वक्षः पाटयन्नखरैः खरैः ।।\nनीलोत्पलाभः कर्तव्यो देवजानुगतस्तथा ।। ४ ।।\nहिरण्यकशिपुर्दैत्यस्तमज्ञानं विदुर्बुधाः ।।\nसङ्कर्षणात्मा भगवानज्ञानस्य विनाशनः ।। ५ ।।\nवाङ्मनःकायसम्भूतं त्रिविधं जगतां मलम् ।।\nएतत्सङ्कर्षणो देवः सदा पाटयति द्विज ।। ६।।\nहरिः सङ्कर्षणांशेन नरसिंहवपुर्धरः ।।\nतमसस्त्रिविधस्यापि नाशनो जगतां हरिः ।। ७ ।।\nहार्द्दमूर्तिनिभस्तस्य नान्यो जगति विद्यते ।।\nनृसिंहमूर्तिर्देवस्य सर्वाज्ञानविनाशिनी ।। ८ ।।\nसिंहासने सुखासीनः कार्यो वा भगवान्हरिः ।।\nगदामस्तकविन्यस्तकरद्वितयभूषणः ।। ९ ।।\nज्वालामालाकुलवपुः शङ्खपद्मधरः प्रभुः ।।\nमूर्तिमत्पृथिवीहस्तन्यस्तपादोऽथ वोत्थितः ।। 3.78.१० ।।\nशङ्खचक्रगदापद्मलाञ्छनैः शोभितः करैः ।।\nअग्निज्वालाकुलावर्तविभूषिततनूरुहः ।। ११ ।।\nनरसिंहोऽथ वा कार्यः प्रभामण्डलदुर्दृशः ।।\nसर्वाभरणसम्पन्नः कार्यो भूषणवर्जितः ।। १२ ।।\nज्ञानं नृसिंहो जगतामधीशस्तेजोनिवासोम्बरसन्निकाशः ।।\nरूपं मयैतत्त्रिविधं प्रदिष्टं तस्याप्रमेयस्य जनार्दनस्य १३ ।।\nइति श्रीवि० ध० तृ० ख० मा० सं० नृसिंहरूपनिर्माणो नामाष्टसप्ततितमोऽध्यायः ।। ७८ ।।\n3.79\n।। मार्कंडेय उवाच ।।\nऐश्वर्यमनिरुद्धस्तु वराहो भगवान्हरिः ।।\nऐश्वर्यशक्त्या दंष्ट्राग्रसमुद्धृतवसुन्धरः ।। १ ।।\nनृवराहोऽथ वा कार्यः शेषोपरिगतः प्रभुः ।।\nशेषश्चतुर्भुजः कार्यश्चारुरत्नफणान्वितः ।। २।।\nआश्चर्योत्फुल्लनयनो देवीवीक्षणतत्परः ।।\nकर्तव्यौ सीरमुसलौ करयोस्तस्य यादव ।। ३ ।।\nसर्पभूषश्च कर्तव्यस्तथैव रचिताञ्जलिः ।।\nआलीढस्थानसंस्थानस्तत्पृष्ठे भगवान्भवेत् ।। ४ ।।\nसव्येऽरत्निगता तस्य योषिद्रूपा वसुन्धरा ।।\nनमस्कारपरा तस्य कर्तव्या द्विभुजा शुभा ।। ५ ।।\nयस्मिन्भुजे धरा देवी तत्र शङ्खः करे भवेत ।।\nअन्ये तस्य कराः कार्याः पद्मचक्रगदाधराः ।। ६ ।।\nहिरण्याक्षशिरच्छेदश्चक्रोद्यतकरोऽथ वा ।।\nशूलोद्यतहिरण्याक्षसम्मुखो भगवान्भवेत् ।। ७ ।।\nमूर्तिमन्तमनैश्वर्यं हिरण्याक्षं विदुर्बुधाः ।।\nऐश्वर्येण वराहेण स निरस्तोऽरिमर्दनः ।। ८ ।।\nनृवराहोऽथ वा कार्यो ध्याने कपिलवत्स्थितः ।।\nद्विभुजस्त्वथ वा कार्यः पिण्डनिर्वहणोद्यतः ।। ९ ।।\nसमग्रक्रोडरूपो वा बहुदानवमध्यगः ।।\nनृवराहो वराहो वा कर्तव्यः क्ष्माविधाणे ।। 3.79.१० ।।\nऐश्वर्ययोगोद्धृतसर्वलोकः कार्योऽनिरुद्धो भगवान्वराहः ।।\nरुद्धा न यस्य क्वचिदेव शक्तिः समस्तपापापहरस्य राजन् ।। ११ ।।\nइति श्रीवि० ध० तृ० ख० मा० व० सं० वराहरूपनिर्माणो नामैकोनाशीतितमोऽध्यायः ।। ७९ ।।\n3.80\nवज्र उवाच ।।\nअथाश्वशिरसो रूपं विष्णोरमिततेजसः ।।\nश्रोतुमिच्छाम्यनेनैव प्रसङ्गेन महाभुज।। १।।\nमार्कंडेय उवाच ।।\nमूर्तिमत्पृथिवीपाल हस्तपादस्मितच्छविः ।।\nनीलाम्बरधरः कार्यो देवो हयशिरोधरः ।। २ ।।\nविद्धि संङ्कर्षणाङ्गं वै देवं हयशिरोधरम् ।।\nकर्तव्योऽष्टभुजो देवस्तत्करेषु चतुर्ष्वथ ।। ३ ।।\nशङ्खचक्रगदापद्मान्साकारान्कारयेद्बुधः ।।\nचत्वारश्च करा कार्या वेदानां देहधारिणाम् ।। ४ ।।\nदेवेन मूर्ध्नि विन्यस्ता सर्वा भरणधारिणा ।।\nअश्वग्रीवेन देवेन पुरा वेदाः समुद्धृताः ।। ५ ।।\nवेदा हृता दानवपुङ्गवाभ्यां रसातलाद्देव वरेण तेन।।\nसमुद्धृता यादववंशमुख्य तुरङ्गमूर्ध्ना पुरुषोत्तमेन ।। ६ ।।\nइति श्रीवि० ध० तृ० ख० मा० व० सं० हयग्रीवरूपनिर्माणो नामाशीतितमोऽध्यायः ।। ८० ।।"
  }
]
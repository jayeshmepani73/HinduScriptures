[
  {
    "text": "3.166\n।। मार्कण्डेय उवाच ।। ।।\nचैत्रशुक्लस्य पक्षे तु सम्यक् षष्ठ्यामुपोषितः ।।\nसप्तम्यामर्चनं कुर्यान्मरुतां पार्थिवोत्तम ।। १ ।।\nसप्तश्रेणीगतं सप्तमण्डलं नृप कारयेत् ।।\nश्रेणीश्रेणी तथा कार्या सप्तमण्डलकान्विता ।। २ ।।\nगन्धैर्मण्डलकाः कार्या नामचिह्नाः पृथक्पृथक् ।।\nएकज्योतिश्च द्विज्योतिस्त्रिज्योतिश्च महाबल ।। ३ ।।\nएकद्वित्रिचतुःशक्तिक्रमेण च तथा नृप ।।\nविन्यसेत्प्रथमं श्रेण्यां यथावन्नृपसत्तम ।। ४ ।।\nइन्द्रश्च गत्या दृश्यश्च ततः प्रतिशकृत्तथा ।।\nमितश्च समितश्चैव अमितश्च महाबलः ।। ५ ।।\nद्वितीयायां तथा श्रेण्यां देवानेतांश्च विन्यसेत् ।।\nऋतजित्सत्यजिच्चैव सुषेणश्चैव वीर्यवान् ।। ६ ।।\nअतिमित्रोनमित्रश्च पुरुमित्रस्तथैव च ।।\nतृतीयायां तथा श्रेण्यां देवानेतांश्च विन्यसेत् ।। ७ ।।\nऋतश्च ऋतवान्धर्ता विधर्ता वरुणो ध्रुवः ।।\nविधारणं चतुर्थ्यां तु श्रेण्या पार्थिव विन्यसेत् ।। ८ ।।\nईदृक्षश्च सदृक्षश्च एतादृगमिताशनः ।।\nकीर्तितः प्रसदृक्षश्च शरभश्च महायशाः ।। ९ ।।\nविन्यसेत्पञ्चमश्रेण्यां सप्तदेवान्नराधिप ।।\nधर्ता दुग्नो ध्वनिर्भीमो अतियुक्तः क्षमासहः ।। 3.166.१० ।।\nषष्ठ्यां च विन्यसेच्छ्रेण्यां सप्तदेवान्यथाक्रमम् ।।\nद्युतिर्वसुरनाधृष्यो वासः कामो जयो विराट् ।। ११ ।।\nसप्तम्यां च तथा श्रेण्यां विन्यसेत्सप्त पार्थिवान् ।।\nप्रथमा तु भवेच्छ्रेणी शुक्ला पार्थिवसत्तम ।। १२ ।।\nद्वितीया पद्मपत्राभा तृतीया रुधिरोपमा ।।\nपीतवर्णा चतुर्थी स्यात्पञ्चमा शुकसन्निभा ।। १३ ।।\nआकाशसन्निभा षष्ठी कृष्णवर्णा च सप्तमी ।।\nमाल्यानुलेपनं देयं तासां वर्णसमं नृप ।। १४ ।।\nएकोनास्तत्र दातव्या दीपाः पञ्चाशदेव तु ।।\nपृथक्पृथक्तु देवानां नैवेद्यं विनिवेदयेत् ।। १५ ।।\nघृतं च जुहुयाद्वह्नौ नामभिश्च पृथक्पृथक् ।।\nभोजयेद्ब्राह्मणाँश्चात्र सुरसंख्या समन्वितान् ।। १६ ।।\nसंवत्सरमिदं कृत्वा व्रतं पुरुषसत्तम ।।\nसुवर्णसहितं वासो गां च दद्यात्तथैव च ।। १७ ।।\nपौराणिकाय विप्राय व्रतान्ते विनिवेदयेत् ।।\nव्रतस्यास्य तु राजेन्द्र सम्यग्विप्रो विधानवित् ।। १८ ।।\nआरोग्यकामः कुर्वीत व्रतमेतन्नरोत्तम ।।\nपुत्रकामोर्थकामश्च धनकामोथ वा पुनः ।। १९ ।।\nसर्वकामप्रदं ह्येतत्पवित्रं पापनाशनम् ।।\nमङ्गल्यं स्वर्गदं प्रोक्तं व्रतानामुत्तमं व्रतम् ।।3.166.२० ।।\nव्रतेनानेन चीर्णेन चिरं स्वर्गं समश्नुते ।।\nमानुष्यमासाद्य भवेत्स्वर्गभ्रष्टस्तथाचिरात् ।। २१ ।।\nधनेन रूपेण बलेन युक्तो जनाभिरामः प्रमदाप्रियश्च ।।\nविरोगदेहः क्षतशत्रुपक्षो वाग्मी तथा शास्त्रधरश्च लोके ।। २२ ।।\nइति श्रीवि० ध० तृ०ख० मा० व० सं० मरुद्व्रतवर्णनो नाम षट्षष्ट्युत्तरशततमोऽध्यायः ।। १६६ ।।\n3.167\n।। मार्कण्डेय उवाच ।।\nचैत्रशुक्लस्य पक्षे तु सम्यक् षष्ठ्यामुपोषितः ।।\nसप्तम्यामर्चनं कुर्याद्देवदेवस्य गोपतेः ।। १ ।।\nबहिः स्नानं नरः कृत्वा गोमयेनोपलेपितम् ।।\nलेपयेत्स्थण्डिलं सम्यक्कुतो गौरमृदा नृप ।। २ ।।\nतत्राष्टपत्रं कमलं वर्णकैस्तु समालिखेत् ।।\nकर्णिकायां न्यसेत्तत्र देवदेवं विभावसुम् ।। ३ ।।\nपूर्वपक्षे न्यसेद्देवो द्वौ राजन्नुत्तरे दले ।।\nआग्नेये च न्यसेत्पत्रे गन्धर्वौ ऋतुकारिकौ ।। ४।।\nदक्षिणे च न्यसेत्पत्रे तथैवाप्सरसोर्द्वयम् ।।\nराक्षसौ द्वौ महाराज पत्रे नैर्ऋतके न्यसेत ।। ५ ।।\nकाद्रवेयौ महानागौ पश्चिमे ऋतवारिकौ ।।\nवायव्ये यातुधानौ द्वौ तथैव नृपसत्तम ।। ६ ।।\nउत्तरे च तथा पत्रे विन्यसेच्च ऋषिद्वयम् ।।\nऐशान्ये विन्यसेत्पत्रे ग्रहमेकं नरोत्तम ।। ७ ।।\nतेषां संपूजनं कार्यं गन्धमाल्यानुलेपनैः ।।\nधूपैर्दीपैश्च नैवेद्यैः पृथक्पृथगरिन्दम ।। ८ ।।\nएवं सम्पूजनं कृत्वा सर्वेषां तदनन्तरम् ।।\nघृतेन होमं कुर्वीत सूर्यस्याष्टशतेन च ।। ९ ।।\nअन्येषां व तथा दद्यादष्टावष्टौ नरेश्वर ।।\nनाम्ना तथैव सर्वेषां चैकैकं भोजयेद्द्विजम् ।। 3.167.१० ।।\nशक्त्या च दक्षिणा देया तेषामेव यदूत्तम ।।\nएवं संवत्सरं कृत्वा व्रतमेतन्नरोत्तम ।। ११ ।।\nपौराणिकाय विप्राय व्रतस्यान्ते पयस्विनीम् ।।\nविधिवच्च ततो दद्यात्सुवर्णं च यदूत्तम ।।१२।।\nसर्वकामप्रदं चैव व्रतमुक्तं स्वयम्भुवा ।।\nव्रतेनानेन चीर्णेन सूर्यलोकमवाप्नुयात् ।।१३।।\nअथ द्वादशवर्षाणि करोत्येतन्महाव्रतम् ।।\nभित्त्वार्कमण्डलं राजा विष्णोः सायुज्यतां व्रजेत् ।।१४।।\nएतद्व्रतं पापविनाशकारि धन्यं यशस्यं रिपुनाशकारि।।\nलोके तथास्मिंश्च परे च राजन्स्वर्गप्रदं मोक्षकरं तथैव।।१५।।\nइति श्रीविष्णुधर्मोत्तरे तृ०ख० मा०संवादे सूर्यव्रतवर्णनो नाम सप्तषष्ट्युत्तरशततमोऽध्यायः ।। १६७ ।।\n3.168\nवज्र उवाच ।।\nयस्मिन्यस्मिन्क्रतौ ब्रह्मन्ननुयान्ति रविं प्रभुम् ।।\nयेये देवप्रभृतयस्तन्मे त्वं वक्तुमर्हसि ।। १ ।।\nमार्कण्डेय उवाच ।।\nधातार्यमा च राजेन्द्र वसन्ते देवताद्वयम् ।।\nतुम्बुरुर्नारदश्चैव गन्धर्वौ गायनौ वरौ ।। २ ।।\nकृतस्थलाप्सराश्चैव तथा या पुञ्जिकस्थला ।।\nहोता प्रहोता च तथा रक्षोघ्नौ मणिपुङ्गवौ ।।३।।\nउरगो वासुकिश्चैव वाष्टकर्णी च तावुभौ ।।\nरथकृत्स्ना रथौजाश्च यातुधानवरौ तथा ।। ४ ।।\nमित्रश्च पुलहश्चैव तथैवमृषिसत्तमौ ।।\nअनुयाति सितश्चैव वसन्ते च यथा ग्रहः ।। ५ ।।\nयेनुयान्ति रविं देवं निदाघे तान्निबोधसे ।।\nमित्रश्च वरुणश्चैव ग्रीष्मे देवौ वसन्ति च ।। ६ ।।\nऋषिरत्रिर्वसिष्ठश्च नागौ रंभकतक्षकौ ।।\nमेनका सहजन्या च गन्धर्वौ च हहाहुहू ।। ७ ।।\nरथस्वनप्रमाणश्च रथकृत्सश्च तावुभौ ।।\nपौरुषादो वधश्चैव यातुधानौ तु तौ स्मृतौ ।। ८ ।।\nअनुयाति कुजश्चैव निदाघे च तथा ग्रहः ।।\nयेनुयान्ति रविं देवं प्रावृट्काले निबोध मे ।। ९ ।।\nइन्द्रश्चैव विवस्वांश्च अङ्गिरा भृगुरेव च ।।\nएलपत्रस्तथा सर्पः शङ्खपालश्च पन्नगः ।। 3.168.१० ।।\nशुचिसेनोग्रसेनौ च व्रातश्चैवारुणश्च वै ।।\nप्रम्लोचेत्यप्सराश्चैव निम्लोचन्ती च ते उभे ।। ११ ।।\nयातुधानस्तथा सर्पो व्याघ्रश्च मनुजेश्वर ।।\nप्रावृट्काले तु यात्येनं ग्रहो देवपुरोहितः ।। १२ ।।\nअतः परं निबोधस्व शरत्काले नराधिप ।।\nपर्जन्यश्चैव पूषा च भरद्वाजश्च गौतमः ।। १३ ।।\nचित्रसेनश्च गंधर्वस्तथा वसुरुचिश्च वै ।।\nविश्वाची च घृताची च तथा चैवाप्सरोद्वयम् ।। १४ ।।\nनागश्चैरावतश्चैव विश्रुतश्च धनञ्जयः ।।\nसेनजिच्च सुषेणश्च राक्षसौ भीमविक्रमौ ।। १५ ।।\nवातोद्वातौ च तथा यातुधानौ महाबलौ ।।\nग्रहः शनैश्चरश्चैवमनुयान्ति दिवाकरम् ।। १६ ।।\nअतः परं प्रवक्ष्यामि हेमन्ते तव पार्थिव ।।\nअंशो भगश्च द्वावेतौ कश्यपश्च क्रतुश्च वै ।। १७ ।।\nभुजगश्च महापद्मः सर्पः कर्कोटकस्तथा ।।\nचित्रसेनश्च गन्धर्व ऊर्णायुश्च महाबलः ।। १८ ।।\nअप्सराः पूर्वचित्तिश्च गन्धर्वी उर्वशी तथा ।।\nतार्क्ष्यश्चारिष्टनेमिश्च राक्षसौ भीमविक्रमौ।। १९ ।।\nविद्युत्स्फूर्जस्तथैवोग्रौ यातुधानौ महाबलौ ।।\nअनुयाति ग्रहश्चैव बुधो राजन्दिवाकरम् ।।3.168.२०।।\nअतःपरं च धर्मज्ञ शिशिरे गदतः शृणु।।\nत्वष्टा विष्णुर्जमदग्निर्विश्वामित्रस्तथैव च।।२१।।\nकाद्रवेयौ तथा नागौ कंबलाश्वतरावुभौ।।\nतिलोत्तमाप्सराश्चैव देवी रम्भा मनोरमा।।२२।।\nकारणी शितिशश्चैव सत्यजिच्च महायशाः।।\nब्रह्मोपेतश्च रक्षो वै यज्ञोपेतस्तथैव च ।।२३।।\nगन्धर्वो धृतराष्ट्रश्च सूर्यवर्चास्तथापरः।।\nचन्द्रमा ग्रहराजश्च अनुयाति दिवाकरम्।।२४।।\nएवं हि शिशिरे राजन्ननुयानं प्रकुर्वते ।।\nस्थानाभिमानिनो ह्येते सप्तद्वादशका गणाः ।। २५ ।।\nगणषट्कस्तथैवैकमनुयाति दिवाकरम् ।।\nसूर्यमाप्याययन्त्येते तेजसा तेज उत्तमम् ।। २६ ।।\nग्रथितैस्तवचोभिश्च कुर्वन्ति ऋषयस्तवम् ।।\nगन्धर्वाप्सरसश्चैव गीतैर्नृत्यैरुपासते ।। २७ ।।\nविद्याग्रामणिनश्चैव कुर्वन्त्यत्राभिषुग्रहम् ।।\nसर्पा वहन्ति वै सूर्यं यातुधानोऽनुयाति च ।। २८ ।।\nपरिवार्य ग्रहश्चैव नयत्यस्तं यथाविधि ।।\nएतेषामेव देवानां यथावीर्यं यथातपः ।। २९ ।।\nयथासत्वमसौ सूर्यस्तेषां सिद्धस्तु तेजसा ।।\nभूतानामशुभं कर्म विनाशयति तेजसा ।। 3.168.३० ।।\nग्रीष्मे हिमे च वर्षासु जनयन्स दिवाकरः ।।\nधर्मं हिमं च वर्षं च दिनं च निशया सह ।। ३१ ।।\nइति श्रीविष्णुधर्मो० तृ० ख० मार्कण्डेयवज्रसंवादे आदित्यानुचरवर्णनो नाम अष्टषष्ट्युत्तरशततमोऽध्यायः ।। १६८ ।।\n3.169\nमार्कण्डेय उवाच ।।\nचैत्रमासस्य सप्तम्यां शुक्लपक्षे नराधिप ।।\nगोमयेनोपलिप्ते तु मृदा कुर्यात्तु मण्डलम् ।। १ ।।\nतत्राष्टपत्रं कमलं कर्तव्यं वर्णकैः शुभैः ।।\nकृतोपवासस्तन्मध्य भास्करं पूजयेन्नरः ।। २ ।।\nअरुणं चैव दन्ताकं माठरं च तथा दमम् ।।\nयमुनां च यमं कालं द्वितीयं मनुमेव च ।। ३ ।।\nशनैश्चरं तथा राज्ञीं छायां रेवन्तमेव च ।।\nसप्तच्छन्दांसि वर्षं च द्यां च पिङ्गलमेव च ।। ४ ।।\nकेशरेषु यजेद्वाथ पत्रेषूक्ताश्च देवताः ।।\nदिक्कालपूजनं कार्यं बहिः पद्मस्य पार्थिव ।। ५ ।।\nगन्धमाल्यनमस्कारधूपदीपान्नसम्पदा ।।\nव्रते समाप्ते दातव्यस्तुरगो ब्राह्मणाय च ।। ६ ।।\nप्राप्याश्वमेधस्य फलं यथावल्लोकानवाप्याथ पुरन्दरस्य ।।\nतत्रोष्य राजन्सुचिरं च कालं सायुज्यमायाति दिवाकरस्य ।। ७ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे सप्तव्रतकल्पे सप्तमीपूजाप्रशंसा नामैकोनसप्तत्युत्तरशततमोऽध्यायः ।। १६९ ।।\n3.170\n।। मार्कण्डेय उवाच ।। ।।\nमार्गशीर्षस्य मासस्य कृष्णपक्षे नराधिप ।।\nसोपवासस्तु सप्तम्यां कमले पूजयेद्रविम् ।। १ ।।\nअर्चायां वा स्थले वापि शुक्लैः पुष्पैर्यथाविधि ।।\nचन्दनेन तु रक्तेन वटकैः कृसरेण च ।।२।।\nदद्याद्व्रतान्ते द्विजपुङ्गवाय वस्त्रे तु रक्ते रिपुनाशनेप्सुः ।।\nसौभाग्यकामश्च तथैव राज्यं प्राप्नोति लोकान्सवितुस्तथान्ते ।। ३ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे रक्तसप्तमीव्रतवर्णनो नाम सप्तत्युत्तरशततमोऽध्यायः।।१७०।।"
  }
]
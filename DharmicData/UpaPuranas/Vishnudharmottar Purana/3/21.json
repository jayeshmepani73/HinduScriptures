[
  {
    "text": "3.21\n।। मार्कण्डेय उवाच ।।\nसमाकुञ्चितकं चैव प्रसारितविवर्तिते ।।\nउद्वाहितं नतं षोढा शय्यास्थानानि निर्दिशेत् ।। १ ।।\nउत्तानितं मुखं चैव सास्तमुक्तकरं तथा ।।\nसमं वामप्रसुप्तस्य स्थानकं तु विधीयते ।। २ ।।\nसर्वैराकुञ्चितैरङ्गैः शय्याविद्धे च जानुनी ।।\nस्थानमाकुञ्चितं नाम गीतान्तानां प्रयोजयेत ।।३।।\nएकं भुजं समाधाय संप्रसारितजानुकम् ।।\nस्थानं प्रसारितं नाम सुखसुप्तस्य कारयेत् ।। ४ ।।\nअधोमुखे स्थितं चैव विवर्तितमिति स्मृतम् ।।\nशस्त्रक्षते मृते क्षिप्तं मत्तोन्मत्तेषु तद्भवेत् ।। ५ ।।\nअंसोपरि शिरः कृत्वा कुर्युरक्षोभमेव च ।।\nउद्वाहितं तु विज्ञेयं लीलायाः शंसने प्रभो ।।६ ।।\nतस्या यदेतत्प्रसृतं तु जंघे स्त्रस्तौ करौ तं नतमुद्दिशन्ति ।\nआलस्यखेदश्रममोक्षणेषु कार्यस्तु तस्याभिनयप्रयोगः ।। ७ ।।\nइति श्रीविष्णुधर्मोत्तरे तृतीयखण्डे मा० वज्रसंवादे शय्यासनस्थानवर्णनो नामैकविंशतितमोऽध्यायः ।। २१ ।।\n3.22\n।। मार्कण्डेय उवाच ।। ।।\nस्वस्थमन्दालसक्रान्तं प्रस्थालसमथापि च ।।\nविष्कम्भितं तत्कटुकं मुक्तजानु तथा समम् ।। १ ।।\nजानूगतं विमुक्तं च स्थानकान्युपवेशने ।।\nविष्कुम्भिताञ्चितौ पादौ वक्षः किञ्चित्समुन्नतम् ।। २ ।।\nहस्तौ कट्यूरुविन्यस्तौ स्वस्थौ स्वस्थोपवेशने ।।\nएकः प्रसारितः पादस्त्वन्यश्चैवासनाश्रितः ।। ३ ।।\nपार्श्वं नतं तथा कार्यं स्थानं मन्दालसं तु तत् ।।\nचिन्तायां तु तथौत्सुक्ये निर्वेदे विरहे तथा ।। ४ ।।\nविषादेषु सदा देयं स्थानमेतत्प्रयोक्तृभिः ।।\nचिबुकापाश्रितौ हस्तौ बाहुशीर्षाचितं शिरः ।। ५ ।।\nसर्वाभिनयनं चैव विज्ञेयं क्लान्तनायकम् ।।\nबलिना निग्रहीतस्य रिपुणा खण्डितस्य च ।। ६ ।।\nशोकम्लानस्य च तथा स्थानमेतद्विनिर्दिशेत् ।।\nग्रहौ हस्तौ विमुक्तं च शरीरमलसं तथा ।। ७ ।।\nखेदालसं तथा चक्षुर्यत्र स्वस्थालसं तु तत् ।।\nश्रमे ग्लानौ मदे चैव मूर्च्छाया व्यथिते तथा।।८।।\nमोहे प्राणभये चैव स्थानमेतत्प्रयोजयेत् ।।\nविष्कुम्भिताञ्चितौ पादौ कुरु विष्कुम्भितौ भुजौ ।। ९ ।।\nनिमीलितं तथा चक्षुः स्थाने विष्कुम्भिता सति ।।\nस्ववक्षोगतया दृष्ट्या योगे ध्याने विधीयते ।। 3.22.१० ।।\nस्वभावसंस्थया चैव सभ्यानामुपवेशने ।।\nसमौ पादौ समाधाय समं यदुपदिश्यते ।। ११ ।।\nअस्पष्टभूतलं चैव ज्ञेयं मुकुटकासनम् ।।\nपित्र्ये समाधौ जप्ये च होमादिकरणेषु च ।। १२ ।।\nएतत्स्थानं विधातव्यं यथागमनकर्मणि ।।\nएकं जानु यदास्ये च महीपृष्ठे विधीयते ।। १३ ।।\nज्ञातव्यं भूमिपश्रेष्ठ मुक्तजानुकमासनम् ।।\nएतत्कृतव्यलीकानां प्रियाणां सम्प्रसादने ।। १४ ।।\nमज्जने कुटिलानां च तथा भूम्यनुलेपने ।।\nमहीगताभ्यां जानुभ्यां स्थानं जानुगतं भवेत ।। १५ ।।\nराज्ञां विज्ञापने कार्यं सुराणां चैव पूजने ।।\nभूमौ यदूर्ध्वं पतनं तद्विमुक्तमिति स्मृतम् ।। १६ ।।\nप्रहारतः प्रयोक्तव्यमावेशे क्रन्दने तथा ।।\nभद्रासनं तु देवानां राज्ञां सिंहासनं भवेत ।। १७ ।।\nरूप्यासनं तु दातव्यं सांवत्सरपुरोधसोः ।।\nवेत्रासनममात्यानां मन्त्रिणां तु तथा भवेत ।। १८ ।।\nमन्दासनं तु दातव्यं सेनानीयुवराजयोः ।।\nमुनीनां च द्विजानां च तथा सब्रह्मचारिणाम् ।। १९ ।।\nबृसी देया महाराज ये चान्ये नियमे स्थिताः ।।\nस्थानीयाः पुरुषा ये च मुख्याः पौराश्च ये तथा ।। 3.22.२० ।।\nवणिजश्च तथा मुख्यास्तेषां भवति पीठिका ।।\nवेशस्त्रीणां कुमाराणां तथा भृत्यजनस्य च ।। २१ ।।\nमसूरकं तु दातव्यं शेषे भूम्यासनं भवेत् ।।\nसिंहासनं विना राजन्गृहे स्वच्छन्दमानसम् ।। २२ ।।\nनैकासनं स्याद्गुरुणा तु राजन्रथे गजे वापि शिलातले च ।।\nनैकासने स्याद्गुरुणा तु दोषोऽथ वातिदीर्घे फलके च नित्यम् ।। २३ ।। ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे आसनवर्णनो नाम द्वाविंशतितमोऽध्यायः ।। २२ ।।\n3.23\n।। मार्कण्डेय उवाच ।। ।।\nवैष्णवं समपादं च वैशाखं मण्डलं तथा ।।\nप्रत्यालीढमथालीढं षट् पुसां स्थानकानि तु ।। १ ।।\nस्वभावसंश्रितः पादस्त्र्यंशः पक्षगतोऽपरः ।।\nकिञ्चिदञ्चितजंघश्च वैष्णवं स्थानमुच्यते ।। २ ।।\nस्थाने नानेन कर्तव्ये संलापस्तु स्वभावतः ।।\nसमपादं तु विज्ञेयं समैस्तालान्तरैः पदैः ।। ३ ।।\nस्वस्वभासौष्ठवोपेतं रुद्रब्रह्मादिदैवतम् ।।\nअनेन कार्यं स्थानेन विप्रमण्डलकारणम् ।। ४ ।।\nबलानां पक्षिणां चैव वरकौतुकमेव च ।।\nस्वस्थानं स्यन्दनस्थानां विमानस्थायिनामपि ।। ५ ।।\nलिङ्गस्थानां व्रतस्थानां स्थानमेतत्प्रयोजयेत् ।।\nद्वौ तालावर्धतालं च पादयोरंतरं भवेत् ।। ६ ।।\nअञ्चितं यत्र जंघे तु पदौ पक्षस्थितो तथा ।।\nवैशाखं नाम तत्स्थानं स्कन्दश्चैवात्र देवता ।। ७ ।।\nस्थानेनानेन कर्तव्यमश्वानां वाहनं बुधैः ।।\nव्यायामो निर्गमश्चैव प्रवेशो धनुषस्तथा ।। ८ ।।।\nअतः परं मण्डलं स्यात्त्रींस्तालान्तरमेव च ।।\nकटी जानुसमा यत्र पादौ पक्षस्थितौ यथा ।। ९।।\nधनुर्वज्रप्रहरणं मण्डलेन प्रयोजयेत् ।।\nवाहनं कुञ्जराणां तु नृत्ते चोद्वहनक्रिया ।। 3.23.१ ०।।\nआदौ च दक्षिणं पादं पञ्चतालं प्रसारयेत् ।।\nआलीढं नाम तत्स्थानं रुद्रकाल्यत्र दैवतम् ।।११।।\nअनेन कार्या स्थानेन सर्वत्रोद्धरणक्रिया ।।\nरौद्रपादप्रचारस्तु संग्रामस्य निरूपणम् ।। १२ ।।\nसिंहाद्यभिनयं चैव शक्तसन्धानमेव च ।।\nखड्गयुद्धे नियुद्धे च मण्डलभ्रमणे तथा ।। १३ ।।\nउत्तरोत्तरसंजल्पे रोषामर्षसमुद्भवे ।।\nमल्लानां चैव संस्फोटे शत्रूणां च निरूपणे ।। १४ ।।\nतथाभिद्रवणं चैव शास्त्राणां च विमोक्षणम् ।।\nअञ्चितं दक्षिणं कृत्वा वामं पादं प्रसार्य च ।। १५ ।।\nआलीढं परिवर्तन्ते प्रत्यालीढमिति स्मृतम् ।।।\nप्रत्यालीढं तु विज्ञेयं स्थानं च नवदैवतम् ।। १६ ।।\nआलीढेनोदितं शस्तं प्रत्यालीढं न मोचयेत् ।।\nअतः परं प्रवक्ष्यामि स्त्रीणां स्थानत्रयं नृप ।। १७ ।।\nआयतं वावहित्थं च हयक्रान्तमथापि च ।।\nएकश्चानुयुतो यत्र पादौ विरचितः समः ।। १८ ।।\nतालमात्रान्तरन्यस्तः त्र्यक्षः पक्षगतोऽपरः ।।\nप्रसन्नमाननमुरः समं यत्र समुन्नतम् ।। १९ ।।\nलतानितम्बगौ हस्तौ स्थानं ज्ञेयं तदायतम् ।।\nरङ्गावतरणे ह्येतत्तथा पुष्पाञ्जलौ भवेत् ।। 3.23.२० ।।\nपादो विरचितस्त्र्य ( श्र) स्रस्तदन्योपसृतः समः ।।\nपादास्तलान्तरन्यस्तास्त्रिकमीषत्समुन्नतम् ।। २१ ।।\nअवहित्थं समाख्यातं स्थानमेतन्नरोत्तम ।।\nविलासलीलालावण्यशृङ्गारात्मनिरूपणे ।। २२ ।।\nस्थानमेतत्प्रयोक्तव्यं वरमार्गावलोकने ।।\nसमस्थितो यत्र   पादस्त्वन्यः पादस्तलाचितः ।। २३ ।।\nतालैरनियतैरेष स्थानको हि विधीयते ।।\nसूचीविद्धमविद्धं वा तदश्वक्रान्तमिष्यते ।। २४ ।।\nशाखावलम्बस्तबकोच्चये च विघूर्णनेत्रासनसम्प्रलापे ।।\nस्वभावसंलापविधौ च कार्यं स्थानं त्विदं यादववंशमुख्य ।। २५ ।।\nइति श्रीविष्णुधर्मोत्तरे तृतीयखण्डे मा० व० सं० उत्थितादिस्थानकवणर्नो नाम त्रयोविंशतितमोऽध्यायः ।। २३ ।।\n3.24\nमार्कण्डेय उवाच ।।\nशिरसः प्रथमं कर्म गदतो मे निबोध तत् ।।\nस्वभावादृजुनोर्वामक्षेपेणाकस्मिकं सकृत् ।। १ ।।\nसंज्ञोपदेशपृच्छासु स्वभावाभाषणे भवेत् ।।\nबहुशः कथितं यच्च तदा कम्पितमिष्यते ।। २ ।।\n(रोषतर्जनतर्केषु प्रतिज्ञासु च दृश्यते ।।\nशिरसो रेचनं यत्तु शनैस्तद्युतमिष्यते ।। ३ ।।)\nविषादे विस्मये चैव प्रतिषेधे तदिष्यते ।।\nविधुतं नामतः प्रोक्तं तथा पार्श्वविकम्पनैः ।। ४ ।।\nशीतग्रस्ते ज्वरार्ते च मत्ते च त्वरिते भवेत् ।।\nमण्डलारम्भणे चैव भवेत्तु परिगर्हितम् ।। ५।।\nसाधने विस्मये हर्षे लीलायां च तदिष्यते ।।\nसकृदुद्वाहितं चोर्ध्वं तदुद्वाहितमिष्यते ।।६।।\nउच्छ्राये दर्शने गर्वे तत्तथोर्ध्वनिरीक्षणे ।।।\nआक्षिप्तं सकृदेव स्यादवव्रतमधोगतम् ।। ७ ।।\nसन्देहालापसंज्ञासु तत्तथा वाहनादिषु ।।\nकिञ्चित्पार्श्वनतग्रीवं शिरो विज्ञेयमञ्चितम् ।। ८ ।।\nमूर्च्छिते व्यथिते चैव सञ्चिते दुःखिते भवेत् ।।\n( उत्क्षिप्तबाहुशिखरं तथाचितशिरोधरम् ।। ९ ।।\nनिकुञ्चितं च तद्गर्वे विलासे च प्रयोजयेत् ।।\nपरावृत्तपरावृत्तं कार्यं पृष्ठनिरीक्षणे ।। 3.24.१० ।।)\nउत्क्षिप्तं चापि विज्ञेयमुन्मुखावस्थितं शिरः ।।\nआशु दिव्यार्थयोगे च कार्यं तच्च प्रयोक्तृभिः ।। ११ ।।\nअधोमुखस्थितं चापि बुधाः प्राहुरधोगतम् ।।\nलज्जायां च प्रमाणे च दुःखे तच्च प्रयोजयेत् ।। १२ ।।\nसर्वतो लोलनाच्चैव परिलोलितमुच्यते ।।\nव्याधिते मूर्च्छिते मत्ते भवेत्तु परिलोलितम् ।। १३ ।।\nएतत्तु शिरसः कर्म कथितं ते नराधिप ।।\nअञ्चितं रेचितं मुक्तं विवृतं चतुरं तथा ।। १४ ।।\nप्रसारितं तथा स्तब्धं ग्रीवाकर्मणि निर्दिशेत् ।।\nअञ्चितं किञ्चिदेकांशं लोलनाद्रेचितं तु तत् ।। १५ ।।\nरेचितं भ्रमणान्मुक्तं विवृतं चलितं च तत् ।।\nमधुरं चतुरं प्रोक्तमायतं स्यात्प्रसारितम् ।। १६ ।।\nस्तब्धं स्तब्धं तथा प्रोक्तं शिरःकर्मानुगामि च ।।\nअञ्चितं स्याद्विलासादौ रेचितं मण्डलेक्षणे ।। १७ ।।\nमुक्तं मूर्च्छादियोगेषु विवृत्तं ललितादिषु ।।\nसौम्यभावे तु चतुरं दृष्टौ कार्यं प्रसारितम् ।। १८ ।।\nस्तब्धं शीतेऽथ वा व्याधावविकारि स्वभावतः ।।\nविबुद्धं विनिवृत्तं च निर्भुग्नं भुग्नमेव च ।। १९ ।।\nविवृत्तं च तथैवर्जुकर्मण्यस्य विनिर्दिशेत् ।।\nव्यावृत्तं स्याद्विबुद्धाख्यं निवृत्तं पिहितं भवेत् ।।3.24.२०।।\nअवाङ्मुखमवाभुग्नं निभुग्नं चोर्ध्वगं तु तत् ।।\nभुग्नं स्यादानतं किञ्चिन्निवृत्तं विवृतं भवेत्।। ।।२१।।\nऋजुस्वभावसंस्थं च तयोः कर्माणि चक्षते ।।\nविरुद्धवारणे कार्यं मैवमित्येवमादिषु।।२२।।\nविनिवृत्तमसूयायामीर्ष्याकोपकृतेषु च ।।\nविभुग्नं चापि विज्ञेयं गम्भीरालोकनादिषु ।। २३ ।।\nभुग्नं तु लज्जिते योज्यं यतीनां तु स्वभावतः ।।\nनिवृत्तं वापि कर्तव्यं हास्यशोकभयादिषु ।। २४ ।।\nऋजुस्वभावसंस्थाने कर्तव्यं यदुनन्दन ।।\nआभुग्नमथ निर्भुग्नं तथा चैव प्रकंपितम् ।। २५ ।।\nउद्वाहितं समं चैव पञ्चरोधः प्रकीर्तितम् ।।\nधार्यते यच्च निर्भुग्नं तदा भुग्नं प्रकीर्तितम् ।। २६ ।।\nशस्त्रक्षते विघाते च हृद्रोगे च तदिष्यते ।।\nस्तब्धं च निम्नपृष्ठं च निर्भुग्नं नाम तत्स्मृतम् ।। २७ ।।\nस्तम्भे सविस्मये माने विषादे च तथेष्यते ।।\nउरसस्तूर्ध्वविक्षेपः प्रकम्पितमिहोच्यते ।। २८ ।।\nहसिते रुचिते कार्यं श्रमे व्याधिभये तथा ।।\nउद्वाहितं यदूर्ध्वं तु तदुद्वाहितमुच्यते ।। २९ ।।\nऊर्ध्वं निगमिते कार्यं जृम्भितेषु प्रयोगतः ।।\nचतुरस्रं समं नाम विज्ञेयं सौष्ठवेषु तत् ।। 3.24.३० ।।\nसमुन्नतं नतं चैव प्रसारितविवर्तिते ।।\nतथापसृतमेवं हि पार्श्वयोः कर्म पञ्चधा ।। ३१ ।।\nकटिपार्श्वभुजांसान्तैरुन्नतैः स्यात्ससुन्नतम् ।।\nकटी यत्र सुनिर्भुग्ना पार्श्वं तद्द्विनतं भवेत् ।। ३२ ।।\nप्रसारणादुभयतः पार्श्वयोः स्यात्प्रसारितम् ।।\nपरिवर्तनात्त्रिकस्यापि विवर्तितमिहेष्यते ।। ३३ ।।\nअस्य चैवोपगमनाद्भवेदपसृतं पुनः ।।\nनतं त्वपसृते कार्यं चोन्नतं तूपसर्पिते ।। ३४ ।।\nप्रसारिते प्रहर्षादौ त्रासे चापसृते पुनः ।।\nविवर्तितं विवर्ते च कारणं पार्श्वमुच्यते ।। ३५ ।।\nक्षामं निम्नं च पूर्णं च संप्रोक्तमुदरं त्रिधा ।।\nक्षामं तु हसिते कार्यं तथा चैव विजृम्भिते ।। ३६ ।।\nव्याधिते तपसि श्रान्ते क्षुधार्ते निम्नमेव च ।।\nपूर्णं निःश्वसिते चैव ह्यारोग्ये ललितं तथा ।। ३७ ।।\nप्रकम्पिता च च्छिन्ना च निवृत्ता रेचिता तथा ।।\nउद्वाहिता चैव कटिर्नृत्ते पञ्चविधा स्मृता ।। ३८ ।।\nतिर्यग्गता गता क्षिप्रं विज्ञेया वप्रकम्पिता ।।\nमध्यस्थबलनाच्चैव च्छिन्ना संपरिकीर्तिता ।। ३९ ।।\nपराङ्मुखस्याभिमुखी निवृत्ता परिकीर्तिता ।।\nसर्वतोभ्रमणाच्चैव रेचितेत्यभिधीयते ।। 3.24.४०।।.\nनिश्चितोद्वाहनाच्चैव तथैवोद्वाहिता मता ।।\nनीच वामनकुब्जानां गतौ कार्या प्रकम्पिता ।। ४१ ।।\nव्यायामे त्वथ संप्राप्ते व्यावृत्तप्रेक्षितेषु च ।।\nछिन्ना कार्या कटिस्तज्ज्ञैर्निवृत्ता वर्तितेषु च ।। ४२ ।।\nरेचिता रेचिते कार्या अन्या लीलागते त्रिधा ।।\nकम्पनं वलनं चैव स्तम्भनोद्वर्तने तथा ।।४३ ।।\nविवर्तनं च पञ्चैव ऊर्वोः कर्माणि निर्दिशेत् ।।\nनमनोन्नमने पारन्त्योर्महीपृष्ठेद्भुते यदा ।। ४४ ।।\nस्थिता पादतलाग्रेण कम्पितं तत्तदिष्यते ।।\nगच्छेदभ्यन्तरं जानु शनैर्यद्वलितं तु तत् ।। ४५ ।।\nस्तम्भनं चापि विज्ञेयमपवृत्तक्रियाकुलम् ।।\nवलिताविद्धभावं स्यादुद्वर्तनमथापि च ।। ४६ ।।\nपार्ष्णिरभ्यन्तरं गच्छेद्यत्र तत्र निवर्तितम् ।।\nगतिष्वधमपात्राणां कम्पितं संप्रयोजयेत् ।। ४७ ।।\nवलनं चैव कर्तव्यं स्त्रीणां स्वैरपरिक्रमे ।।\nभीमोर्धसविषादेषु स्तम्भनं संप्रयोजयेत् ।। ४८ ।।\nव्यायामे ताण्डवे चैव कार्यमुद्वर्तनं तथा ।।\nविवर्तनं च कर्तव्यं संक्रमादिपरिक्रमे ।। ४९ ।।\nआवर्तितं नतं क्षिप्तं चोद्वाहितमथापि च ।।\nपरिवृत्तं तथा पञ्च जङ्घाकर्माणि निर्दिशेत् ।। 3.24.५० ।।\nआवर्तितं तु व्यत्यासाद्वामदक्षिणजङ्घयोः ।।\nजान्वोराकुञ्जनाच्चैव नतं ज्ञेयं प्रयोक्तृभिः।।५१।।\nविक्षेपाच्चैव जंघायाः क्षिप्तमित्यभिधीयते ।।\nउद्वाहितं तु विज्ञेयमूरूद्वाहनकर्मणा ।। ५२ ।।\nप्रतीपनयनं यत्र परिवृत्तं तदिष्यते ।।\nआवर्तनं प्रयोक्तव्यं विदूषकपरिक्रमे ।। ५३ ।।\nनतं चापि हि कर्तव्यं स्थानासनगतादिषु ।।\nक्षिप्तं व्यायामयोगेषु ताण्डवेषु प्रयोजयेत् ।। ५४ ।।\nतथा चोद्वाहितं कार्यमाविद्धगमनादिषु ।।\nताण्डवादौ प्रयोक्तव्यं परिवृत्तं प्रयोक्तृभिः ।। ५५ ।।\nउद्घाटितसमश्चैव......,.संचरः ।।\nअञ्चितः कुञ्चितश्चैव पादः पञ्चविधः स्मृतः ।। ५६ ।।\nस्थित्वा पादतलाग्रेण पार्ष्णिर्भूमौ निपात्यते ।।\nयस्य पादस्य करणात्स तद्धटित उच्यते।। ।। ५७ ।।\nकार्योऽनुरक्तकरणे (चैव) प्रचारे ललिते तथा ।।\n( स्वभावरचितो भूमौ समस्थानः समः स्मृतः ।। ५८ ।।\nएष कार्यः सदा पादः स्वभावाभिनयाश्रयः ।।\nउत्क्षिप्ता तु भवेत्पार्ष्णिः पादेऽग्रतलसंचरे ।। ५९ ।।\nनिक्षिप्तरेचिते भ्रान्ते पादे यस्ताडितो भवेत् ।।\nललितश्चायमेव स्यात्पादो रेचितसंज्ञितः ।। 3.24.६० ।।\nएष प्रदानसंचारे ललितोद्वहितं भवेत् ।।\nउक्षिप्ताग्रतलः पादः कथितस्तु तथाञ्चितः ।। ६१ ।।\nनानाभ्रमणकालेषु कार्यः पादोऽयमञ्चितः ।।\nपादः कुञ्चितमध्योऽयं भवेत्कुञ्चितसंज्ञितः ।। ६२ ।।\nअतिक्रान्ताभिगमने पादमेतत्प्रयोजयेत् ।।\nएकपादप्रचारो यः स चारीत्येव संज्ञितः ।। ६३ ।।\nद्विपादक्रमणं यत्र करणं नाम तद्भवेत् ।।\nकरणानां समायोगः खण्ड इत्यभिधीयते ।। ६४ ।।\nद्वाभ्यां त्रिभिर्वा यदि वा चतुर्भिर्युक्तं भवेन्मण्डलमेव नाम्ना ।।\nइत्यङ्गकर्माभिहितं ब्रवीमि निबोध राजंस्त्वमुपाङ्गकर्म ।। ६५ ।। ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे अङ्गवर्णनं नाम चतुर्विंशतितमोऽध्यायः ।। २४ ।।\n3.25\n।। मार्कण्डेय उवाच ।।\nक्षान्ता भयानका हास्या करुणा ह्यद्भुता तथा ।।\nरौद्रा वीरा च बीभत्सा विज्ञेया रसदृष्टयः ।। १।।\nस्निग्धा हृष्टा च जिह्मा च क्रुद्धा भीता च लज्जिता ।।\nतृप्ताथ विस्मिता सौम्या स्थायिभावेषु दृष्टयः ।। २ ।।\nमलिना केकरा श्रान्ता चाभितप्ताथ विप्लुता ।। ।।। ३ ।।\nविषण्णा शङ्किता चैव त्रस्ता शोका निमीलिता ।।\nविभ्रान्ता कुञ्चिता शून्या मुक्तला च वितर्किता ।।\nमदिरा ललिता म्लाना इत्येवं दृष्टिसंग्रहः ।। ४ ।।\nषड्त्रिंशद्दृष्टयो ह्येता नामतोऽभिहिता मया ।।\nसभ्रूक्षेपकटाक्षा तु कान्ता ज्ञेया समञ्जसी ।। ५ ।।\nउदवृत्तपुटपक्ष्माग्रा चलत्तारा भयानका ।।\nकिञ्चिदाकुञ्चितपुटा हास्यविभ्रान्ततारका ।। ६ ।।\nपतितोर्ध्वपुटा सास्रा करुणा नष्टतारका ।।\nकिञ्चित्कुञ्चितपक्ष्माग्रा किञ्चिदुद्वृत्ततारका ।। ७ ।।\nसमा विकसिता चैव साद्भुता दृष्टिरिष्यते ।।\nउद्भूता कथिता रौद्रा भ्रुकुटी कुटिला तथा ।। ८ ।।\nउत्फुल्लमध्या वीरा तु कथिता समतारका ।।\nबीभत्सा कथिता दृष्टिरपाङ्गाक्षिप्ततारका ।।९।।\nध्यानादनिमिषा शान्ता ह्यधोमार्गविचारिणी ।।\nव्याकोशमध्या मधुरा स्निग्धा प्रहसिता मता ।। 3.25.१० ।।\nउत्फुल्लमध्या प्रचला हृष्टा पर्यन्तवीक्षिणी ।।\nजिह्माधोगततारा च गूढा मग्ना निरीक्षिणी ।। ११ ।।\nभ्रुकुटीकुटिला क्रुद्धा तथा निष्टब्धतारका ।।\nआकुंचिता लज्जिता स्यात्तथा निश्चलतारका ।। १२ ।।\nसत्त्वमद्भिरतीवेष्टा दृप्ता विकसिता भवेत ।।\nसमा विकसितापाङ्गा विस्मिता सा निगद्यते ।। १३ ।।\nसमा सौम्या विनिर्दिष्टा तथा च समतारका ।।\nआकुञ्चितपुटा भीता रूक्षा व्यावृत्ततारका ।। १४ ।।\nपुटौ प्रस्फुरितौ यस्या मलिना सा निगद्यते ।।\nआकुञ्चितपुटा या तु दृष्टिराकेकरा भवेत् ।। १५ ।।\nकिञ्चिदुन्नामितपुटा शान्ता सा तु विधीयते ।।\nअभितप्ता तथा मन्दा मन्दतारापुटा तु या ।। १६ ।।\nविप्लुताविप्लुता प्रोक्ता स्रस्ता विस्फुरिता च या ।।\nकिञ्चिन्निष्टब्धतारा तु विषण्णा दृष्टिरुच्यते ।। १७ ।।\nअनवस्थिततारा च शङ्किता परिकीर्तिता ।।\nरूक्षा ललित तारा च प्रताख्या सभया भवेत् ।। १८ ।।\nउत्फुल्ला तु विशोकाख्या तथा च निमिषेक्षणा ।।\nअनवस्थितनेत्रा च विभ्रान्ता भ्रान्ततारका ।। १९ ।।\nकुंचिता कुंचिता दृष्टिः किञ्चिदञ्चिततारका ।।\nस्थिततारापुटा शून्या संक्षुब्धा समदर्शना ।। 3.25.२० ।।\nप्रस्पन्दमानपक्ष्याग्रा मुकुला मुक्तला भवेत् ।।\nउद्वृत्तपुटपक्ष्मा तु वितर्का स्तब्धतारका ।। २१ ।।\nउत्फुल्ला मदिरा नाम तथा वलिततारका ।।\nफुल्लितान्ता सलावण्या सस्मिता ललिता मता ।। २२ ।।\nप्रलूनपक्ष्मा सा साग्रा ग्लानाख्या मुकुलीकृता ।।\nकान्ता दृष्टिः कटाक्षे तु घातने तु भयानका ।। २३ ।।\nहास्या हास्ये च विज्ञेया करुणा करुणे रसे ।।\nस्वद्भुते चाद्भुता कार्या रौद्री रौद्रे विधीयते ।। २४ ।।\nवीरा वीरे च कर्तव्या बीभत्सा च जुगुप्सिते ।।\nशान्ता शान्ते तु निर्दिष्टा स्निग्धा स्निग्धावलोकने ।। २५ ।।\nहृष्टा हृष्टे तु कर्तव्या जिह्मा कार्याभ्यसूयिते ।।\nक्रुद्धा क्रुद्धे तु निर्दिष्टा भीता भीते तथा भवेत्।। ।। २६ ।।\nलज्जिता लज्जिताख्या स्याद्दृप्तोत्साहगतेषु च ।।\nविस्मिता विस्मये दृष्टिः सौम्या सौम्यावलोकने ।। २७ ।।\nमलिना विरहे कार्या सम्भोगे केकरा भवेत् ।।\nश्रान्ता श्रान्तस्य कर्तव्या निर्वेदे त्वभितप्तका ।। २८ ।।\nविप्लुताख्या तु दैन्ये स्याद्विषादे तु विषण्णिका ।।\nशंकिते शंकिता चैव त्रस्ते त्रस्ता विधीयते ।। २९ ।।\nज्ञाने विशोका च तथा स्पर्शे कार्या निमीलिता ।।\nविभ्रान्ता विभ्रमे कार्या कुंचिता सूक्ष्मदर्शने। ।। 3.25.३० ।।\nचिन्तान्वितस्य शून्या स्यान्मुक्तला घ्राणकर्मणि ।।\nवितर्के तु वितर्का स्यान्मदे तु मदिरा भवेत् ।। ३१ ।।\nस्त्रीणां हेलासु ललिता ग्लाने ग्लाना विधीयते ।।\nउत्सेधश्च निमेषश्च प्रसारितविवर्तिते ।। ३२ ।।\nआकुञ्चितं समं चैव स्फुरितं विहतं ततः ।।\nताडितं पुटयोः कर्म नवधा परिकीर्तितम् ।। ३३ ।।\nसमागमः पुटानां यः स निमेष इति स्मृतः ।।\nविश्लेषश्चैव यस्ताभ्यां स उन्मेषः प्रकीर्तितः ।। ३४ ।।\nप्रसारितौ पुटौ यत्र भवेत्तद्धि विवर्तितम् ।।\nआकुञ्चिताभ्यां ताभ्यां तु ज्ञेयमाकुञ्चितं बुधैः ।। ३५ ।।\nस्वभावपुटसंस्थानं समं तद्धि प्रकीर्तितम् ।।\nपुटौ प्रस्फुरितौ यत्र स्फुरितं तदिहोच्यते ।। ३६ ।।\nपुटावभिहितौ यत्र पिहितं नाम तद्भवेत् ।।\nस्रस्तमूलौ पुटौ यत्र तद्धि ताडितमुच्यते ।। ३७ ।।\nगन्धस्पर्शे तथानिष्टे ज्ञेयमाकुञ्चितं बुधैः ।।\nविस्मयार्थे तथा वीरे तच्च कार्यं प्रसाधितम् ।। ३८ ।।\nशृङ्गारे तु समं कार्यमभिघातेऽवताडितम् ।।\nस्त्रीणां प्रणयरोषेषु स्फुरितं तदिहेष्यते ।।३९ ।।\nशीते वातोष्णवर्षेषु विहितं कार्यमेव तु ।।\nक्रोधे विवर्तितं कार्यं निमेषोन्मेषयोः समम् ।। ।। 3.25.४० ।।\nवलनं भ्रमणं चैव चलनं संप्रणाशनम् ।।\nविवर्तितं पाटनं तु विज्ञेयं विस्मितं तथा ।। ४१ ।।\nउद्वर्तः प्राकृतं चैव तारकाकर्म चेष्यते ।।\nमण्डलावर्तनं मध्ये पुटयोर्भ्रमणं स्मृतम् ।। ४२ ।।\nवलनं गमनं तिर्यग्वलनाच्चलितं भवेत् ।।\nआभ्यन्तरत आकर्षः प्रवेशात्संप्रवेशनम् ।। ४३ ।।\nतथा चापाङ्गसंचारादुद्धर्षितमुदाहृतम् ।।\nपातनं स्रस्तभावश्च निष्कामान्निष्क्रमं तथा ।। ४४ ।।\nउद्वर्तनात्परावृत्तिः प्राकृतं तु स्वभावतः ।।\nहास्ये तु वलनं कार्यं मदे भ्रमणमेव च ।। ४५ ।।\nवीरे रसे स्याच्चलनं बीभत्से संप्रवेशनम् ।।\nविवर्तितं तु शृङ्गारे पातनं करुणे रसे ।। ४६ ।।\nभयानके निष्क्रमणं वीरे चोद्वर्तनं तथा ।।\nप्राकृतं शेषभावे तु यथायोगं प्रयोजयेत्।।४७।।\nसमं साचीकृतं च स्यादनुवृत्तमतः परम् ।।\nआलोकितं चाल्लोकितमवलोकितमेव च ।।४८।।\nसमतारं च सौम्यं च दृष्टिकर्म समं भवेत ।।\nपक्ष्मान्तर्गततारं च साचीकृतमिहोच्यते ।।४९।।\nरूपनिर्वर्तनायुक्तमनुवृत्तमिति स्मृतम् ।।\nसहसा दर्शनं यत्स्यात्तदालोकितमिष्यते।।3.25.५० ।।\nऊर्ध्वमुल्लोकितं ज्ञेयं सर्वतो लोकितं तथा ।।\nविलोकितं तु पार्श्वाभ्यां पृष्ठतश्चावलोकितम् ।।५१।।\nदृष्टीनामनुगं चैव भ्रुवो कर्म प्रयोजयेत् ।।\nयथा नेत्रं प्रसर्पेद्धि नानाभावरसाश्रयम् ।।५२।।\nनेत्रस्यानुक्रमेणैव भ्रुवोस्तु चलनं भवेत् ।।\nउत्क्षेपः पतनं चैव भ्रुकुटीचतुरं तथा ।। ५३ ।।\nनिकुञ्चितं कुञ्चितं च तथा स्वाभाविकं भवेत् ।।\nभ्रुवोरुद्गममुत्क्षेपः पातनं पतनं भवेत् ।। ५४ ।।\nद्वयोर्मूलोर्धविक्षेपाद्भ्रुकुटी परिकीर्तिता ।।\nचतुरः किञ्चिदुच्छ्वासान्मधुरायतया भ्रुवा ।। ५५ ।।\nएकस्या उभयोर्वापि स्यादुद्भग्नं त्रिकुञ्चितम् ।।\nएकस्या ललितोद्योगाद्रेचितं नाम कीर्तितम् ।। ५६ ।।\nयथास्थिते स्वभावस्थे भ्रुवोः कर्म निबोध मे ।।\nसमुत्क्षेपस्तु लीलायाः कारुण्यात्पातनं भवेत् ।। ५७ ।।\nक्रोधे च भ्रुकुटी ज्ञेया शृङ्गारचतुरं तथा ।।\nक्षामं कृशं तु विज्ञेयं फुल्लं विकसितं भवेत् ।। ५८ ।।\nसम्पूर्णं पूर्णमित्युक्तं कम्पितं परिधूनितम् ।।\nशृङ्गभिन्नं कुञ्चितकं सरोमाञ्चं तथाविधम् ।। ५९ ।।\nप्राक्कृतं तु स्वभावस्थं मन्दं प्रोक्तं मनीषिभिः ।।\nक्षामं दुःखे तु कर्तव्यं फुल्लं हर्षे प्रयोजयेत् ।। 3.25.६० ।।\nपूर्णं तुष्टे तु कर्तव्यं तथा रोषे च कम्पितम् ।।\nहास्ये त्वाकुञ्चितं स्पर्शे सरोमाञ्चं विधीयते ।। ६१ ।।\nप्राकृतं तु स्वभावस्थं त्वर्थयोगेन योजयेत् ।।\nनता मन्दा विकृष्टा च सोच्छ्वासा कूणितानता ।। ६२ ।।\nस्वाभाविके च कर्तव्या प्रयोगे नासिका बुधैः ।।\nनतानता तु विज्ञेया मन्दा नतपुटा भवेत् ।। ६३ ।।\nविकृष्टा कुञ्चिता चोर्ध्वं सोच्छ्वासा वायुपूरिता ।।\nसंकूणनात्कूणिता स्यात्स्वभावस्था स्वनासिका ।। ६४ ।।\nनता तु रुचिते कार्या मन्दा शोके विधीयते ।।\nतीव्रगन्धे विकृष्टा तु सोच्छ्वासा तु तथा प्रिये ।। ६५ ।।\nविकूणिता जुगुप्सायां शेषा स्वाभाविकी मता ।।\nकूणनं खण्डनं छिन्नं मुकितं समता तथा । ६६ ।।\nजिह्वाधरोष्ठमदं च दन्तकर्मणि कारयेत ।।\nकुट्टनं भक्तवच्छेदं खण्डनं तु विघट्टनम् ।। ६७ ।।\nछिन्नं निकृतमेव स्याच्छुक्क्तिं विद्धमेव च ।।\nव्याधौ तु कुट्टनं कार्यमुत्साहे खण्डनं भवेत् ।। ६८ ।।\nछिन्नं क्रोधे परं हास्ये समं शेषेषु कारयेत् ।।\nविवर्तनं तथा कम्पो विमर्शोऽथ विगूहनम् ।। ६९ ।।\nसंदृष्टश्च समुद्रश्च कर्माण्यधरजानि च ।।\nसृक्का सुवक्रकरणं विवर्तितमिति स्मृतम् ।। 3.25.७० ।।\nवेपनं चापि विज्ञेयमधरस्य तु कम्पने ।।\nयो निष्क्रमोऽधरस्याथ स विसर्ग इति स्मृतः ।। ७१ ।।\nअन्तःप्रवेशनं चैव विनिगूहितमुच्यते ।।\nदन्तोष्ठपीडनाच्चैव संदष्टकमिति स्मृतम् ।। ७२ ।।\nपिण्डिताभ्युद्गतश्चैव समुद्गक इति स्मृतः ।।\nविवर्तितमसूयायां रोषे कम्पितमिष्यते ।।\nभयानके विसर्गश्च कर्षणेऽथ निगूहनम् ।। ७३ ।।\nततोन्मादविकारेषु सन्दष्टं वीररौद्रयोः ।।\nसमुद्गमनकम्पायां शेषे कार्यं स्वभावजम् ।। ७४ ।।\nउपाङ्गकर्माभिहितं तथैतं मया समासेन नरेन्द्रचन्द्र ।।\nकार्यः प्रयत्नोऽत्र सदा बुधेन यस्मादुपाङ्गाश्रयमेव नृत्यम् ।। ७५ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे उपाङ्गिकवर्णनो नाम पञ्चविंशतितमोऽध्यायः ।। २५ ।।"
  }
]
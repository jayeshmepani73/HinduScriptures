[
  {
    "text": "3.236\nऋषय ऊचुः ।।\nकर्माणि श्रोतुमिच्छामो यैः पापं विप्रणश्यति ।।\nप्राप्नोत्यभ्युदयं चैव पुरुषः पक्षिसत्तम ।। १ ।।\nहंस उवाच ।।\nत्र्यहं प्रातस्त्र्यहं सायं त्र्यहमद्यादयाचितम् ।।\nत्र्यहं परञ्च नाश्नीयात्प्राजापत्यं चरन्द्विजः ।। २ ।।\nगोमूत्रं गोमयं क्षीरं दधि सर्पिः कुशोदकम् ।।\nएकरात्रोपवासश्च कृच्छ्रं सान्तपनं स्मृतम् ।। ३ ।।\nएकैकं ग्रासमश्नीयात्त्र्यहाणि त्रीणि पूर्ववत् ।।\nत्र्यहं चोपवसेदन्यदतिकृच्छ्रं चरन्द्विजः ।। ४ ।।\nतप्तकृच्छ्रं चरन्विप्रो दधिक्षीर घृतानिलान ।।\nप्रतित्र्यहं पिबेदुष्णं सकृत्स्नायी समाहितः ।। ५ ।।\nयतात्मनोऽप्रमत्तस्य द्वादशाहमभोजनम् ।।\nपराको नाम कृच्छ्रोऽयं सर्वपापापनोदनः ।। ६ ।।\nयथाकथञ्चित्पिण्डानां तिस्रोऽशीतिः समाहितः ।।\nमासेनाश्नन्हविष्यस्य चन्द्रस्यैति सलोकताम् ।। ७ ।।\nमहाव्याहृतिभिर्होमः कर्तव्यः स्वयमन्वहम् ।।\nअहिंसासत्यमक्रोधमार्जवं च समाचरेत् ।। ८ ।।\nत्रिरह्नि त्रिर्निशायाञ्च सवासा जलमाविशेत् ।।\nस्त्रीशूद्रपतितांश्चैव नाभिभाषेत कर्हिचित् ।। ९ ।।\nस्थानासनाभ्यां विहरेदशक्तोऽधःशयीत वा ।।\nब्रह्मचारी व्रती च स्याद्गुरुदेवद्विजार्चकः ।। ।। 3.236.१० ।।\nसावित्रीं च जपेन्नित्यं पवित्राणि च शक्तितः ।।\nसर्वेष्वेव व्रतेष्वेवं प्रायश्चित्तार्थमादितः ।। ११ ।।\nकृत्वा पापं हि संतप्य तस्मात्पापात्प्रमुच्यते ।।\nनैनं कुर्याम्पुनरिति निवृत्त्या पूयते तु सः ।। १२ ।।\nख्यापनेनानुतापेन तपसाध्ययनेन च ।।\nपामकृन्मुच्यते पापात्तथा दानेन चापरः।।१३।।\nयस्मिन्कर्मण्यपि कृते मनसः स्यादलाघवम् ।।\nतस्मिँस्तावत्तपः कुर्याद्यावत्तुष्टिकरं भवेत्।।१४।।\nपापस्य नाशस्तपसा विधेयो धर्मस्य वृद्धिस्तपसा विधेया ।।\nपापप्रणाशे त्वथ धर्मवृद्धौ कामाः समृध्यन्ति नरस्य विप्राः ।। १५ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु कृच्छ्रसान्तपनादिप्रायश्चित्तवर्णनो नाम षट्त्रिंशदधिकद्विशततमोऽध्यायः ।।२३६।।\n3.237\n।। ऋषय ऊचुः ।। ।।\nकर्मणा केन पुरुषः किमाप्नोति महामते ।।\nएतन्नः संशयं छिन्धि द्विजानां द्विजसत्तम ।। १ ।।\n।। हंस उवाच ।।\nदानेन भोगी भवति तपसा विन्दते महः ।।\nवृद्धोपसेवया विप्राः प्राज्ञो भवति मानवः ।। २ ।।\nयज्ञेन लोकानाप्नोति पापनाशं हुतेन च ।।\nजप्येन कामानाप्नोति सत्येन च परां गतिम् ।।३ ।।\nस्नानेन शुद्धिमाप्नोति प्राणायामाद्विशेषतः ।।\nध्यानेन धारणाभिश्च पदमाप्नोत्यनुत्तमम् ।।४ ।।\nदमेन सर्वमाप्नोति यत्किञ्चिन्मनसेच्छति ।।\nशौचेन देवाः प्रीयन्ते प्रीयन्ते चोपवासतः ।। ५।।\nउपवासप्रतप्तानां कामावाप्तिर्ध्रुवं भवेत् ।।\nददाति विपुलान्भोगान्संग्रामेष्वपलायिनाम् ।। ६ ।।\nमधुमांसनिवृत्तोऽपि परं सौख्यमुपाश्नुते ।।\nअहिंसया त्वरोगी स्याद्दीर्घायुश्चाप्यहिंसया।।७।।\nरूपलावण्यसौभाग्यधनधान्ययुतः सदा ।।\nतीर्थानुसरणाद्विप्राः पापनाशमवाप्नुयात्।८।।\nसर्वकल्मषहीनश्च याँल्लोकान्मनसेच्छति ।।\nप्रतिश्रयप्रदानेन स्थानमाप्नोत्यनुत्तमम् ।।९।।\nपूज्यपूजयिता विप्रा यशसा युज्यते नरः ।।\nअभिवादनशीलस्य नित्यं वृद्धोपसेविनः।।3.237.१०।।\nसमं कृत्वा विवर्धन्ते कीर्तिरार्युयशो बलम् ।। ११ ।।\nऋतुकालादृते भार्या तथैव परिवर्जयेत् ।।\nसर्वकामानवाप्नोति ब्रह्मलोकं च गच्छति ।। १२ ।।\nउभौ कालौ तु भुञ्जानस्त्वन्तरा परिवर्जयेत् ।।\nपानीयमपि विप्रेन्द्रा ब्राह्मं लोकं प्रपद्यते ।। १३ ।।\nअनेनैव विधानेन देशकालाशनो नरः ।।\nसर्वान्कामानवाप्नोति गतिमाप्नोत्यभीप्सिताम् ।। १४ ।।\nतथा भोजनकाले तु मौनं यस्तु समाचरेत् ।।\nउपवासफलन्तस्य प्रत्यहं भोजने स्मृतम् ।। १५ ।।\nसर्वान्कामानवाप्नोति मौनी नक्ताशनस्सकृत् ।।\nनाप्नोति नारकं दुःखं नित्यस्नायी नरो बहिः ।।१६।।\nयो दद्यादपरिक्लिष्टमन्नमध्वनि वर्तते ।।\nश्रान्तायादृष्टपूर्वाय तस्य पुण्यफलं महत् ।। १७ ।।\nपाद्यमासनमेवाथ दीपमन्नं प्रतिश्रयम् ।।\nदद्यादतिथिपूजार्थं यज्ञाः पञ्च सुदक्षिणाः।। १८ ।।\nचक्षुर्दद्यान्मनो दद्याद्वाचं दद्याच्च सूनृताम् ।।\nअनुव्रजेदुपासीत यज्ञाः पञ्च सुदक्षिणाः ।।१९।।\nस्थण्डिलेषु शयानानां गृहाणि शयनानि च ।।\nचीर वल्कलसंवीत वासांस्याभरणानि च ।।3.237.२०।।\nवाहनासनयानानि योगात्मनि तपोधने ।।\nअग्नीनुपशयानस्य राजपौरुषमुच्यते ।। २१।।\nरसानां प्रति संहारे सौभाग्यमधिगच्छति ।।\nआमिषप्रतिसंहारे सर्वान्कामानवाप्नुयात् ।।२२।।\nअर्वाक्शिरास्तु यो लम्बेत्तोयवासं च यो वसेत् ।।\nसततं चैकशायी च लभते चेप्सितां गतिम् ।।२३।।\nवीरासनं वीरशय्यां वीरस्थानमुपासतः ।।\nअक्षयास्तस्य वै लोकाः सर्वकामप्रदाः स्मृताः ।। २४ ।।\nधनं भवति दानेन मौनेनाज्ञां प्रयच्छति ।।\nउपभोगाँश्च तपसा ब्रह्मचर्येण जीवितम् ।। २५ ।।\nरूपमैश्वर्यमारोग्यमहिंसाफलमश्नुते ।।\nफलं फलाशिनां राज्यं स्वर्गः पर्णाशिनां फलम् ।।२६।।\nपुष्पाशिनां तथैश्वर्यं धनं शाकाशिनां महत् ।।\nपयोभक्ष्या दिवं यांति अब्भक्ष्याश्चामितां गतिम् ।।२७ ।।\nदंतोलूखलिको विप्रो यश्चाप्युञ्छेन जीवति ।।\nकापोतीञ्चाश्रितो वृत्तिं यथेष्टाङ्गतिमाप्नुयात् ।। २८ ।।\nप्रायोपवेशनाद्राज्यं सर्वत्र फलमश्नुते।।\nस्वर्गं सत्येन लभते दीक्षया कुलमुत्तमम् ।। २९ ।।\nगवोढाः शाकदीक्षायाः स्वर्गकामी तृणाशनः ।।3.237.३०।।\nत्र्यहस्त्रिषवणं स्नात्वा वायुं पीत्वा क्रतुं लभेत् ।।\nयज्ञयाजी तथाप्नोति याँल्लोकान्मनसेच्छति ।। ३१ ।।\nउपवासं च दीक्षां चाप्यभिषेकं च वै द्विजाः ।।\nकृत्वा द्वादशवर्षाणि वीरस्थानाद्विशिष्यते ।।३२।।\nअधीत्य सर्वान्वेदान्वै सर्वदुःखैर्विमुच्यते ।।\nमानसं हि धनं धर्मः स्वर्गलोकमवाप्नुयात् ।।३३।।\nयेन प्रीणाति पितरं तेन प्रीतः प्रजापतिः।।\nप्रीणाति मातरं येन पृथिवी तेन पूजिता।। ३४।।\nयेन प्रीणात्युपाध्यायन्तेन स्याद्ब्रह्म पूजितम्।।\nसर्वे तस्यादृता धर्मा यस्यैते त्रय आदृताः।।३५।।।\nअनादृतास्तु यस्यैते सर्वास्तस्याफलाः क्रियाः ।।\nगुरुशुश्रूषया विद्या नित्यं श्राद्धेषु सन्ततिः।।३६।।\nनित्यस्नायी भवेद्दक्षः संध्ये तु द्वे जपन्सदा।।\nद्विजशुश्रूषया राज्यं द्विजत्वं वापि पुष्कलम् ।।३७ ।।\nदेवशुश्रूषया कामान्यथेष्टान्प्राप्नुयान्नरः ।।\nसान्त्वदः सर्वभूतानां सर्वशोकैः प्रमुच्यते ।। ३८ ।।\nकेशश्मश्रून्वारयतः त्वग्र्या भवति सन्ततिः ।।\nगन्धमाल्यान्निवृत्त्या तु कीर्तिर्भवति पुष्कला ।। ३९ ।।\nपरिचर्यारतः सम्यङ् न रोगैस्त्वभिभूयते ।।\nगोलोकमाप्नोति तथा गवाञ्च परिचर्यया ।। 3.237.४० ।।\nदेवमाल्यापनयनात्पादशौचाद्द्विजस्य तु ।।\nश्रान्तसंवाहनाद्विप्राः सुखमत्यन्तमश्नुते ।। ४१ ।।\nजले सप्तसहस्राणि एकादश हुताशने ।।\nभृगुप्रपाते च दश संग्रामे विंशतिस्तथा ।। ४२ ।।\nनरो वर्षसहस्राणि तनुं त्यक्त्वा तु मोदते ।\nअनाशके तु धर्मज्ञाः परिसंख्या न विद्यते ।। ४३ ।।\nमेरौ साधयते राज्यं यथेष्टं भुवि जायते ।।\nमहाप्रस्थानमाविश्य यथेष्टां गतिमाप्नुयात् ।। ४४ ।।\nवह्निप्रवेशनियतममीष्टं लोकमश्नुते ।।\nवारुणं लोकमाप्नोति त्यक्त्वाम्भसि तनुं नरः।।४५।।\nअनार्तो व्याधिरहितो न त्यजेदात्मनस्तनुम् ।।\nअसूर्या नाम ते लोका अन्धेन तमसा वृताः ।।\nताँस्ते प्रेत्याभिगच्छन्ति ये के चात्महनो जनाः ।।४६।।\nअनिष्टैरात्मनो ज्ञात्वा मृत्युकालमुपस्थितम् ।।\nव्याधितो भिषजा त्यक्तः पूर्णे चायुषि वासके ।। ।।४७।।\nयथागमानुसारेण संत्यजेदात्मनस्तनुम् ।।\nतस्मिन्काले तनुत्यागाद्यथोक्तं फलमाप्नुयात् ।।४८।।\nआयुषस्तु परं दृष्टं मरणं ब्राह्मण द्वयोः ।।\nक्षत्रियस्य तु सङ्ग्रामे मृते भर्तरि योषितः ।।४९।।\nब्राह्मणार्थे गवार्थे वा यस्त्यजेदात्मनस्तनुम् ।।\nआत्मानं यूपमुत्सृज्य स यज्ञोऽनन्तदक्षिणः ।। ।। 3.237.५० ।।\nशष्पं मृगखरोत्सृष्टं यो मृगैः सह सेवते ।।\nदीक्षितो वै मुदा युक्तः स गच्छत्यमरावतीम् ।। ५१ ।।\nरोवलं शीर्णपर्णं वा तद्व्रतं यो निषेवते ।।\nशान्तो यो मनसा नित्यं स गच्छेत्परमाङ्गतिम् ।। ५२ ।।\nवायुभक्ष्योम्बुभक्ष्यो वा फलमूलाशनोपि वा ।।\nयक्षेशैश्वर्यमादाय मोदतेऽप्सरसाङ्गणैः ।। ५३ ।।\nअग्नियोगवहो ग्रीष्मे विधिदृष्टेन कर्मणा ।।\nतीर्त्त्वा द्वादशवर्षाणि राजा भवति पार्थिवः ।। ५४ ।।\nआहारनियमं कृत्वा मुनिर्द्वादशवार्षिकम् ।।\nव्रतं संसाध्य काले तु राजा भवति पार्थिवः ।। ५५ ।।\nस्थण्डिले शुद्धमाकाशं परिगृह्य समन्ततः ।।\nप्रविश्य च मुदा युक्तो दीक्षां द्वादशवार्षिकीम् ।। ५६ ।।\nस्थण्डिलस्य फलान्याहुर्यानानि शयनानि च ।।\nगृहाणि शयनार्हाणि चन्द्रशुभ्राणि ब्राह्मणः ।। ५७ ।\nआत्मानमुपजीवन्यो नियतो नियताशनः ।।\nदेहं चानशने त्यक्त्वा स स्वर्गं समुपाश्नुते ।। ५८ ।।\nआत्मानमुपजीवन्यो दीक्षां द्वादशवार्षिकीम् ।।\nअश्मना चरणौ हत्वा गुह्यकेषु च मोदते ।। ५९ ।।\nसाधयित्वात्मनात्मानं निर्द्वन्द्वो निष्परिग्रहः ।।\nतीर्त्वा द्वादशवर्षाणि दीक्षामेकांमनोगताम् ।।\nस्वर्गलोकमवाप्नोति देवैश्च सह मोदते ।। 3.237.६० ।।\nआत्मानमुपजीवन्यो दीक्षां द्वादशवार्षिकीम् ।।\nहुत्वाग्नौ देहमुत्सृज्य वह्निलोके महीयते ।। ६१ ।।\nयस्तु विप्रो यथान्यायं दीक्षितो नियतेन्द्रियः ।।\nआत्मन्यात्मानमादाय निर्द्वन्द्वो धर्मलालसः ।। ६२ ।।\nचीर्त्वा द्वादश वर्षाणि दीक्षामेतां मनोगताम्।।\nअरणीसहितः स्कन्धे बद्ध्वा गच्छत्यनावृतम् ।। ६३ ।।\nवीराद्ध्वानमनानीत्य वीरासनरतस्सदा ।।\nवीरस्थायी च सततं स वीरगतिमाप्नुयात् ।। ६४ ।।\nधीरलोकगतो वीरो वीरयोगवहः सदा ।।\nसत्वस्थः सर्वमुत्सृज्य दीक्षितो नियतः शुचिः ।।\nशक्रलोकगतः श्रीमान्मोदते दिवि देववत् ।। ६५ ।।\nउपवासव्रतैर्दान्ता अहिंसासत्यवादिनः ।।\nसंसिद्धाः प्रेत्य गन्धर्वैः सह मोदन्त्यनामयाः ।। ६६ ।।\nमण्डूकयोगशयना यथास्थानं यथाविधि ।।\nदीक्षां चरति धर्मात्मा स नागैः सह मोदते ।। ६७ ।।\nआर्द्रवासास्तु शिशिरे व्रतं वहति यो नरः ।।\nद्वादशाब्दानि नियतं राजा भवति पार्थिवः ।।६८।।\nवर्षरात्रे तथा यश्च भवत्याकाशसाधकः ।।\nअनपस्तीर्थशायी च राजा भवति पार्थिवः।।६९ ।।\nत्यक्त्वा वनगताः प्राणान्सप्तपूर्वांस्तथापरान् ।।\nनरांस्तारयिता दुःखादात्मानं च विशेषतः ।। 3.237.७० ।।\nयेनयेन शरीरेण यद्यत्कर्म करोति यः ।।\nतेनतेन शरीरेण तत्तत्फलमुपाश्नुते ।। ७१ ।।\nयस्यां यस्यामवस्थायां यत्करोति शुभाशुभम् ।।\nतस्यां तस्यामवस्थायां तत्फलमुपाश्नुते ।। ७२ ।।\nनरेण हि कृतं कर्म सदा पञ्चेन्द्रियैरिह ।।\nते ह्यस्य साक्षिणो नित्यं षष्ठ आत्मा तथैव च ।। ७३ ।।\nयथा धेनुसहस्रेषु वत्सो विन्दति मातरम् ।।\nएवमेतत्कृतं कर्म कर्त्तारमनुविन्दति।।७४।।\nअवश्यं हि कृतं कर्म भोक्तव्यं द्विजपुङ्गवाः ।।\nसुकृतं दुष्कृतं वापि तस्मात्सुकृतमाचरेत् ।।७५।।\nअचोद्यमानानि यथा पुष्पाणि च फलानि च ।।\nस्वकालं नातिवर्तन्ते तथा कर्म पुरा कृतम् ।। ७६ ।।\nयन्मन्त्रे भवति वृथाभियुज्यमाने यत्सत्ये भवति वृथाभिपूयमाने ।।\nयच्चाग्नौ भवति वृथाभिहूयमाने तत्सर्वं भवति वृथाभिधीयमाने ।। ७७।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु कर्मफलविवेको नाम सप्तत्रिंशदुत्तरद्विशततमोऽध्यायः ।।२३७।।\n3.238\nऋषय ऊचुः ।।\nदृष्टारिष्टस्य भवता देहत्यागः प्रकीर्त्तितः ।।\nतस्मादस्माकमाचक्ष्व त्वरिष्टानि महामते ।। १ ।।\nहंस उवाच ।।\nप्रवृत्तेर्विकृतिर्नॄणां बुद्धीन्द्रियशरीरजा ।।\nअकस्माद्दृश्यते येषां तेषां मरणमादिशेत् ।। २।।\nएतत्समासात्कथितं विस्तरोऽयमतः परम् ।।\nसूक्ष्मारिष्टावबोधार्थं तथा स्पष्टार्थमेव च ।।३।।\nन तु कर्मणि यो व्यभ्रे प्रभाकर्म निशाभृतः ।।\nछायां चन्द्रार्कयोर्वापि तयोश्च गमनं तथा ।। ४।।\nदेवमार्गे प्रभा वह्नेर्ध्रुवं तारामरुन्धतीम् ।।\nपश्यत्यदृष्टामन्यैर्वा मृत्युः स्यात्तस्य वत्सरात् ।।५ ।।\nसप्रभानामथान्येषां प्रभां यस्तु न पश्यति ।।\nतस्यैकादशमे मासे मरणं परिकीर्तितम् ।। ६ ।।\nसुवर्णं रजतं मूत्रं पुरीषं वमते निशि ।।\nस्वप्ने स मासे दशमे प्रयाति यममन्दिरम् ।। ७ ।।\nरक्षःप्रेतपिशाचानां यक्षाणामपि दर्शनात् ।।\nअतीन्द्रियाणामन्येषां नवमे मरणं धुवम् ।। ८ ।।\nदौर्बल्यं जायते यस्य बहुसम्पन्नभोजिनः ।।\nअनश्नन्तोऽपि पीनत्वमष्टमे स्यात्स मृत्युभाक् ।। ९।।\nपदं चासकलं यस्य खण्डं विकृतमेव वा ।।\nपांसुकर्दमयोर्दृश्येत्सप्तमे मासि मृत्युभाक् ।।3.238.१०।।\nक्रव्यादाः पक्षिणो यस्य मूर्ध्नि लीयन्ति वै द्विजाः।।\nकाकश्येनादयस्तस्य पष्ठे मरणमादिशेत्।। ।। ११।।\nयस्य गोमयचूर्णाभं शरीरान्मृज्यते रजः ।।\nस्वदेहच्छायाविकृतिः पञ्चमे स तु मृत्युभाक्।। १२ ।।\nअनभ्रे विद्युतं दृष्ट्वा चतुर्थे म्रियते ध्रुवम्।। ।। १३ ।।\nशक्रचापं जले दृष्ट्वा गगनं वा द्विजोत्तमाः ।।\nअविद्यमानं धर्मज्ञस्तृतीये म्रियते ध्रुवम् ।। १४ ।।\nअवघट्टनं नेत्रस्य विना रोगं यदा भवेत् ।।\nएकस्य यदि वा दृश्येत्स्थानभ्रंशो विधीयते ।। १५ ।।\nमासेन विकृता नासा वक्रा च मरणप्रदा ।। १६ ।।\nअर्धमासेन दुर्गन्धप्रभवं स्वशरीरतः ।।\nपरचक्षुषि यश्छायामात्मनस्तु न पश्यति।।\nस पश्यति महाभागा द्वादशाहेन वै यमम्।।१७।।\nनिर्वाणदीपगन्धं तु यस्तु नाघ्राति मानवः ।।\nसप्ताहेन तु धर्मज्ञाः पश्यत्यर्कसुतं ध्रुवम् ।।१८।।\nसद्यः स्नातानुलिप्तस्य हृत्पादशिरसा भवेत् ।।\nक्षिप्रं संशोषणं तस्य त्र्यहान्मरणमादिशेत् ।।१९।।\nगण्डयोस्तिलकान्रक्तान्वर्णवैकृतमेव च ।।\nअहोरात्रेण मरणं पुरुषस्य समादिशेत् ।।3.238.२०।।\nअङ्गुलिभ्यान्तु पिहिते श्रोत्रे तु न शृणोति यः ।। २१ ।।\nशब्दं न पश्येत्तु मुखं निर्मले दर्पणे तथा ।।\nपश्येच्च पुरुषान्प्राप्तान्सद्यो मरणमादिशेत् ।। २२ ।।\nमूर्धधूमविनाशे तु जलार्द्राद्वा तदुद्भवेत् ।।\nनासाभङ्गेन धर्मज्ञा द्व्यहान्मरणमादिशेत् ।। २३ ।।\nस्पर्शदृष्टिरसप्राणशब्दचेष्टाविपर्ययः ।।\nदृश्यते तु मुमूर्षूणां स्वस्थातुरशरीरिणाम् ।। २४ ।।\nश्लक्ष्णं खगं वरं लक्ष्म शीतोष्णस्य विपर्ययः ।।\nअकस्माद्वेत्ति यो देही दुर्लभं तस्य जीवितम् ।।२५।।\nतोयवन्मेदिनीं तोयं मेदिनीमिव पश्यति ।।\nअतीन्द्रियं निरीक्षेत न वीक्षेत करस्थितम् ।। २६ ।।\nपृथिवीमिव चाकाशं चाकाशमिव मेदिनीम् ।।\nआकाशमिव चात्मानं पूर्णमिन्दुमथातिथौ ।। २७ ।।\nशुक्लकृष्णविपर्यासं स्थूलसूक्ष्मविपर्ययम् ।।\nविपर्यासं सदसतां दृश्यते जीवितक्षये ।। २८ ।।\nषण्णां रसानां पर्यास इष्टानिष्टविपर्ययः।।\nसर्वथा ग्रहणं पश्यन्निग्रहातीन्द्रियग्रहः ।। २९ ।।\nअभक्ष्यलौल्यमत्यर्थं मरणायोपजायते ।।\nशोभनाशोभनघ्रेयग्रहणे तु विपर्ययः ।। 3.238.३० ।।\nइष्टैरनिष्टैः संयोगोऽनिष्टैरिष्टसमागमः ।।\nभयधैर्यविपर्यासो जायते प्राणसंक्षये ।। ३१ ।।\nअतिदीर्घोऽतिह्रस्वो वा सतमस्कोऽतिशीतलः ।।\nउच्छ्वास प्राणसन्त्यागे गतासूनां प्रजायते ।। ३२ ।।\nअनाहतानां शब्दः स्यादाहतानामशब्दता ।।\nआहतानामशब्दत्वं मुमूर्षूणां नृणां गृहे ।। ३३ ।।\nउदक् प्रवृत्ते दिवसस्य नाथे पुण्ये दिने मोहविवर्जितस्य ।।\nनारायणे चेतसि संस्थिते वा मृत्युर्भवेत्पुण्यवतो द्विजेन्द्राः ।। ३४ ।।\nइति श्रीविष्णुधर्मोत्तरे तृतीयकाण्डे मार्कण्डेयवज्रसंवादे ऋषीन्प्रति हंसगीतास्वरिष्टयोगवर्णनो नामाष्टत्रिंशदधिकद्विशततमोऽध्यायः ।। २३८ ।।\n3.239\nऋषय ऊचुः ।।\nके दोषाः पापशमना मनुष्याणां विनाशकाः ।।\nके गुणाश्च महादेव नित्यमभ्युदयात्मकाः ।। १ ।।\nहंस उवाच ।।\nसर्वेषामेव दोषाणामज्ञानः परमो मतः ।।\nअज्ञश्चाश्रद्धधानश्च संशयात्मा विनश्यति ।। २ ।।\nकामः क्रोधस्तथा लोभो हर्षो मानः सदैव च ।।\nअज्ञानेनावृतं जन्तुं निविशन्ते द्विजोत्तमाः।।३।।\nअज्ञानादेव पापानि  विचिनोत्यविचक्षणः ।।\nअज्ञानादुत्पथं गत्वा नरकं प्रतिपद्यते ।। ४ ।।\nअज्ञानेनावृतो जन्तुः शुभे मार्गे न तिष्ठति ।।\nअज्ञानशमने यत्नस्ततः कार्यो विजानता ।। ५ ।।\nशास्त्रान्ववेक्षणं तस्य वृद्धसेवा तथैव च ।।\nतथा च गुरुशुश्रूषा त्वज्ञानशमनी मता ।। ६ ।।\nलोकद्वये नास्ति महानुभावा अज्ञानतुल्यः पुरुषस्य शत्रुः ।।\nअतो हि लोकद्वितयं सुखार्थी ज्ञाने तु कुर्यात्पुरुषः प्रयत्नम् ।। ७ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे हंसगीतासु ज्ञानवर्णनो नामैकोनचत्वारिंशदुत्तरद्विशततमोऽध्यायः ।। २३९ ।।\n3.240\n।। हंस उवाच ।। ।।\nपापेन सर्वदुःखानां नरो भवति भाजनम् ।।\nपापेन नरकं याति द्वेष्यश्चेह तथा भवेत् ।।   ।। १ ।।\nनरः पापसमाचारः पापादपि विनश्यति ।।\nपापमेकं परं दुःखं सर्वेषां द्विजपुङ्गवाः ।।२।।\nकृतपुण्योऽपि यः पापं करोति पुरुषः क्वचित् ।।\nस्वर्गेऽपि न सुखं तस्य तद्भयादुपजायते ।। ३ ।।\nस एकः पुरुषो लोके यस्य पापं न विद्यते ।।\nदीनान्धकृपणानाथांस्तथा च परमार्भकाः ।। ४।।\nतिर्यग्योनिगताश्चान्ये नरकेषु तथा परे ।।\nस्थावरासु च योनीषु तिर्यग्योनिषु चाप्यथ ।। ५ ।।\nव्याधिबन्धवधक्लेशताडनान्यप्यनेकशः।।\nनरः प्राप्नोति धर्मज्ञस्तथा पापेन कर्मणा ।। ६ ।।\nये पापहीनाः पुरुषाः प्रधानास्तेषां न दुःखं भवतीह किञ्चित् ।।\nतस्मात्प्रयत्नेन विवर्जनीयं पापं बुधैः पुण्यचयश्च कार्यः ।। ७ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु पापनिदर्शनवर्णनो नाम चत्वारिंशदुत्तरद्विशततमोऽध्यायः ।। २४० ।।"
  }
]
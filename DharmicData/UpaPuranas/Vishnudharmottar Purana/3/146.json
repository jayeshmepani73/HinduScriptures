[
  {
    "text": "3.146\nमार्कण्डेय उवाच ।।\nइदमन्यत्प्रवक्ष्यामि चतुर्मूर्तिव्रतं तव ।।\nवासुदेवस्य गरुडस्तालः सङ्कर्षणस्य च।।१।।\nप्रद्युम्नस्य तथा चिह्नं मकरो व्यादिताननः।।\nदेवोऽनिरुद्धो धर्मज्ञ ऋष्यकेतुः प्रकीर्ततः।।२।।\nपीतं नीलं तथा श्वेतं रक्तं च यदुनन्दन।।\nतेषां तु कथितं वासः पताका तादृगिष्यते।।३।।\nयस्य देवस्य यच्चिह्नं स चात्मा नाम कीर्तितः ।।\nपताका यादृशी यस्य वसनं तस्य तादृशम्।। ४ ।।\nचैत्रे तु प्रत्यहं मासि गरुडं पूजयेन्नरः ।।\nपीतेन गंधनैवेद्यमाल्यवस्त्रादिना द्विजः।।५।।\nवैशाखे च तथा मासि तालं संपूजयेत्सदा ।।\nनीलेन गंधनैवेद्यमाल्यवस्त्रादिना द्विजः।।६।।\nऋष्यं संपूजयेद्देवं मास्याषाढे यथाविधि ।।\nरक्तेन गन्धनैवेद्यमाल्यवस्त्रादिना द्विजः।।७।। ।\nबहिः स्नानं तथा कुर्याद्वह्निसंपूजनं ततः ।।\nनित्यं च कुर्याद्धर्मज्ञ तथा ब्राह्मणतर्पणम् ।। ८ ।।\nप्राणयात्रा तथा कुर्यादुक्तं तैलविवर्जितम् ।।\nअधःशायी तथा च स्याद् ब्रह्मचारी तथा भवेत् ।। ९ ।।\nव्रतमेत्तथा कुर्यान्नित्यं मासचतुष्टयम् ।।\nब्राह्मणान्पूजयेच्छक्त्या चाषाढचरमेहनि ।। 3.146.१० ।।\nवस्त्राण्यर्थानि धर्मज्ञ दद्याद्विप्रेषु दक्षिणाम् ।।\nकृत्वैकं पारणं राजन्स्वर्गलोके महीयते ।। ११ ।।\nद्वितीयं पारणं कृत्वा शक्रलोके महीयते ।।\nतृतीयं पारणं कृत्वा ब्रह्मलोके महीयते ।। १२ ।।\nकृत्वा पारणषट्कं तु रुद्रलोके महीयते ।।\nविष्णुलोकमवाप्नोति कृत्वा द्वादशपारणम् ।। १३ ।।\nध्वजव्रतं द्वादशवत्सराणि कृत्वा नरो भार्गववंशमुख्य ।।\nसायुज्यमायाति जनार्दनस्य देवस्य विष्णोः परमेश्वरस्य ।। १४ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे चतुर्मूर्तिकल्पे ध्वजव्रतवर्णनो नाम षट्चत्वारिंशदुत्तरशततमोऽध्यायः । १४६ ।।\n3.147\nमार्कण्डेय उवाच ।।\nइदमन्यत्प्रवक्ष्यामि चतुर्मूर्तिव्रतं तव ।।\nईशानं च तथा वह्निं विरूपाक्षं समीरणम् ।। १।।\nविज्ञेयं यदुशार्दूल देवमूर्तिचतुष्टयम् ।।\nतेषां तु रूपनिर्माणं कृत्वा तानर्चयेद्बुधः ।। २ ।।\nगन्धमाल्यनमस्कारधूपदीपान्नसंपदा ।।\nचैत्रशुक्ले महाभागं प्रतिपत्प्रभृति क्रमात् ।। ३ ।।\nभौमनादेयताडाकसारसैः स्नानमाचरेत् ।।\nदध्ना तिलैर्यवैर्होमो घृतेन च तथा भवेत् ।। ४ ।।\nकर्पूरकुङ्कुमं चैव तथैवागुरुचंदने ।।\nब्राह्मणेषु प्रदातव्यं तथा राजन्दिन क्रमात ।। ५ ।।\nदिनत्रयं तथाश्नीयात्सायंप्रातरयाचितम् ।।\nदिनमेकं तथाश्नीयाद्ब्रह्मचारी नरोत्तम ।। ६ ।।\nएवं संवत्सरं कृत्वा व्रतं पुरुषसत्तम ।।\nसर्वकामसमृद्धस्य यज्ञस्य फलमश्नुते ।। ७ ।।\nमानुष्यमासाद्य भवत्यरोगो वसुन्धरेशो विजितारिपक्षः ।।\nजन्मान्तरे स्याद्द्विजवर्यमुख्यो वेदप्रसक्तो बहुयज्ञयाजी।।८।।\nइति श्रीष्णुधर्मोत्तरे तृ० ख० मार्कण्डेयवज्रसंवादे चतुर्मूर्तिकल्पे देवमूर्तिव्रतवर्णनोनाम सप्तचत्वारिंशदुत्तरशततमोऽध्यायः।। १४७।।\n3.148\nमार्कण्डेय उवाच ।।\nइदमन्यत्प्रवक्ष्यामि चतुर्मूर्तिव्रतं तव ।।\nशङ्खचक्रगदापद्मश्चतुरात्मा प्रकीर्तितः।। १ ।।\nवासुदेवः स्मृतः शङ्खश्चक्रं संकर्षणस्तथा ।।\nप्रद्युम्नश्च गदा पद्ममनिरुद्धो जगद्गुरुः।।२।।\nश्रावणादिषु मासेषु बहिः स्नानस्तु भक्तभुक् ।।\nतेषां संपूजनं कुर्यात्प्रतिमासमतः क्रमात्।।३।।\nगन्धमाल्य नमस्कारधूपदीपान्नसंपदा ।।\nततस्तु कार्तिकस्यान्ते समाप्ते तु तथा व्रते।।४।।\nब्राह्मणान्भोजयेद्भक्त्या दद्याच्छक्त्या च दक्षिणाम् ।।\nकांस्यपात्रं च सघृतं ससुवर्णं तथैव च।।५।।\nकृत्वा व्रतं मासचतुष्टयं तु प्राप्नोति लोकं त्रिदशेश्वरस्य।।\nमानुष्यमासाद्य तथेह पश्चाद्वसुन्धरेशो भवतीह वीरः ।।६।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे चतुर्मूर्तिव्रतकल्पे आयुधव्रतवर्णनो नामाष्टाचत्वारिंशदुत्तरशततमोऽध्यायः ।। १४८ ।।\n3.149\nमार्कण्डेय उवाच ।।\nइदमन्यत्प्रवक्ष्यासि चतुर्मूर्तिव्रतं तव ।।\nत्रिरात्रोपोषितः सम्यग्वसन्ते विषुवद्दिने ।। १ ।।\nपूजां कृत्वा यथाशक्ति वासुदेवस्य शत्रुहन् ।।\nततो मासत्रयं नित्यं वासुदेवं तु पूजयेत ।। २ ।।\nतच्च मासत्रयं तिष्ठेत्फलाहारो विचक्षणः ।।\nततः शारदमासाद्य धर्मज्ञं विषुवद्दिनम् ।। ।। ३ ।।\nत्रिरात्रोपोषितः स्नात्वा प्रद्युम्नं पूजयेत्प्रियम् ।।\nहोमं कृत्वा ततोश्नीयाद्दत्त्वा दानं च शक्तितः ।। ४ ।।\nप्राणयात्रां तु कुर्वीत यावकेन महामते।।\nव्रतावसानमासाद्य वासन्तं विषुवद्दिनम् ।।\nब्राह्मणं भोजयेच्छक्त्या दद्याद्विप्रेषु दक्षिणाम् ।।५।।\nकाञ्चनं रजतं वस्त्रं गां च यादवनन्दन ।।\nएतत्संवत्सरं कृत्वा व्रतं नाम हरिप्रियम् ।। ६ ।।\nस्वर्गलोकमवाप्नोति बहुकालमसंशयम् ।।\nततोऽश्विलोकान्प्राप्नोति वसुलोकं ततो द्विजः ।। ७ ।।\nविश्वेषां चैव देवानां तथैवाङ्गिरसां द्विजः ।।\nरुद्राणामथ साध्यानां भृगूणां सवितुस्तथा ।।८ ।।\nमरुतामपि धर्मज्ञ शिशिरांशोस्तथैव च ।।\nप्राप्नोति देवलोकं च कामचारी विहङ्गमः ।। ९ ।।\nप्राप्नोति लोकं स हुताशनस्य शक्रस्य देवस्य तथा हरस्य ।।\nलोकं समासाद्य पितामहस्य ततः स विष्णोः पुरुषः प्रयाति ।। 3.149.१० ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे चतुर्मूर्तिव्रतकल्पे फलाहारहरिप्रियव्रतवर्णनो नामैकोनपञ्चाशदुत्तरशततमोऽध्यायः ।। १४९ ।।\n3.150\nमार्कण्डेय उवाच ।।\nइदमन्यत्प्रवक्ष्यामि चतुर्मूर्तिव्रतं तव ।।\nतस्मिन्नेव व्रते राजन्मया पूर्वोदिते शुभे ।।१।।\nविष्णोः स्थाने त्वनन्तस्य पूजा कार्या विजानता ।।\nतस्य संपूजनं कृत्वा महीगगनवेधसाम् ।। २ ।।\nद्वितीयादिषु कुर्वीत यथावद्विजितेन्द्रियः ।।\nअनन्तं पूजयेद्विद्वान्प्रथमेह्नि यथाविधि ।। ३ ।।\nव्रतमेतन्नरः कृत्वा पूर्णं संवत्सरं ततः।।\nविष्णुलोकमवाप्नोति यावदिन्द्राश्चतुर्दश ।। ४ ।।\nमानुष्यमासाद्य भवत्यरोगो जितेन्द्रियः सत्यपरो विनीतः ।।\nधनेन रूपेण सुखेन युक्तो जनाभिरामः प्रमदाप्रियश्च ।। ५ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे चतुर्मूर्तिकल्पेऽनन्ततवर्णनो नाम पञ्चाशदुत्तरशततमोऽध्यायः ।। १५० ।।"
  }
]
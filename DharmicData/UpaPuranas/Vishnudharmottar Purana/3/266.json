[
  {
    "text": "3.266\n।। हंस उवाच ।। ।।\nतपसो हि परं नास्ति तपसा विदन्ते महत् ।।\nप्रजापतीनां या शक्तिः प्रजाः कर्तुं द्विजोत्तमाः ।। १ ।।\nतपसा संप्रदाने न ऋषीणां ज्ञानमेव च ।।\nबहवो दिवि मोदन्ते प्रसादात्तपसो जनाः ।। २ ।।\nतपसा प्राप्यते स्वर्गस्तपसा प्राप्यते यशः ।।\nआयुःप्रकर्षं भोगांस्तु तपसा विन्दते महत् ।। ३ ।।\nज्ञानं विज्ञानमास्तिक्यं सौभाग्यं रूपमुत्तमम् ।।\nतपसा प्राप्यते सर्वं यत्किञ्चिन्मनसेप्सितम् ।। ४ ।।\nरसायनानि मन्त्राश्च विद्यास्त्वौषधयस्तथा ।।\nनातप्ततपसः सिद्धिं प्रयान्ति द्विजपुङ्गवाः ।। ५ ।।\nयत्कार्यं किञ्चिदास्थाय पुरुषस्तप्यते तपः ।।\nसर्वं तस्मादवाप्नोति परत्रेह च मानवः ।। ६ ।।\nब्रह्महा च सुरापश्च स्तेनश्च गुरुतल्पगः ।।\nतपसा मुच्यते जन्तुः सर्वतश्चापि मुच्यते ।। ७ ।।\nतपसैव सुतप्तेन मोक्षमाप्नोति मानवः ।।\nशक्रवैवस्वताऽम्भोपधनाधिपहुताशनैः ।। ८ ।।\nस्थानं महत्तरं प्राप्तं तथा रुद्रार्करात्रिपैः ।।\nन चास्ति तत्सुखं लोके यद्विना तपसा भवेत् ।। ९ ।।\nतपसैव सुखं सर्वमिति धर्मविदो विदुः ।।\nअष्टाशीतिसहस्राणां मुनीनामूर्ध्वरेतसाम् ।। 3.266.१० ।।\nतपसा दिवि मोदन्ते त्रिदशैः सहिता द्विजाः ।।\nपुरुषस्तु समारम्भान्निष्फलान्वीक्ष्य  चात्मनः ।। ११ ।।\nतपः कुर्यात्प्रयत्नेन न ह्यनुप्तं प्ररोहति ।।\nकीटाः पतङ्गाः पशवो वयांसि च तथा द्विजाः ।। १२ ।।\nस्थावराणि च भूतानि दिवं यान्ति तपोबलात् ।।\nयद्दुस्तरं यद्दुरापं यद्दुर्गं यच्च दुष्करम् ।। १३ ।।\nसर्वं तत्तपसा साध्यं तपो हि दुरतिक्रमः ।।\nयस्मिन्कर्मण्यपि कृते मनसः स्यादलाघवम् ।। १४ ।।\nतस्मिंस्तावत्तपः कुर्याद्यावत्तुष्टिकरं भवेत्।।\nयत्किञ्चिदेनः कुर्वन्ति मनोवाक्कर्मभिर्जनाः।।१५।।\nतत्सर्वं विनुदन्त्याशु तपसैव तपोधनाः।।\nतपसैव विशुद्धस्य ब्राह्मणस्य दिवौकसः।। १६ ।।\nसत्याच्च प्रतिगृह्णन्ति कामान्संवर्धयन्ति च ।।\nब्रह्मा प्रजेश्वरो देवो महादेवस्तथा द्विजाः ।। १७ ।।\nनित्यमेव तपस्यन्ति तपः परम दुस्तरम् ।।\nयस्येदं भुवनं सर्वं यश्च सर्वमयोऽच्युतः ।। १८ ।।\nयश्च धाता जयत्यस्मिन्स विष्णुः परमेश्वरः ।।\nनित्यमेव महाभागास्तपश्चरति दुश्चरम् ।।१९ ।।\nभगवान्वासुदेवस्तु तपः परमिहोच्यते ।।\nअष्टौ देवगणांल्लोके प्राप्नोति तपसा नरः ।। 3.266.२० ।।\nत्रैलोक्यकरणस्यापि शक्तश्च तपसा भवेत् ।।\nदिव्यानाञ्च तथास्त्राणां शक्तो भवति धारणात् ।। २१ ।।\nलोके सुराणां भुवि वा द्विजेन्द्रा न विद्यते तत्पुरुषस्य किञ्चित् ।।\nतपः प्रकर्षेण परेण लब्धिर्न विद्यते यस्य महानुभावाः ।।२२ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु तपःप्रशं सावर्णनोनाम षट्षष्ट्युत्तरद्विशततमोऽध्यायः ।। २६६ ।।\n3.267\nहंस उवाच ।।\nवशे जगदिदं प्राहुः शूरबाहुषु लम्बते ।।\nशूराणामथ सर्वेषां शौर्यमेव विशिष्यते ।।१।।\nब्राह्मणार्थे गवार्थे वा स्वाम्यर्थे मित्रकारणे ।।\nआहृतौ ये प्रपद्यन्ते नाकपृष्ठं व्रजंति ते ।।२।।\nधनापहारे संप्राप्ते संप्राप्ते दारविप्लवे ।।\n(आत्मनश्च परित्राणे युध्यमानो दिवं व्रजेत् ।। ३ ।।\nक्षत्रविट्छूद्रविप्राणां युद्धमेव परायणम् ।।)\nआत्मनश्च परित्राणे संप्राप्ते देशविप्लवे ।।४।।\nदारनाशे तु संप्राप्ते दक्षिणानां च सङ्करे ।।\nविप्रस्तु शस्त्रं गृह्णीयात्संकरे चाप्युपस्थिते ।। ५ ।।\nवृत्तिन्तु कल्पयेद्विप्रः क्षत्त्रधर्मेण वा न वा ।।\nसंग्रामान्न निवर्त्तेत तस्य धर्मं हितं तदा ।। ६ ।।\nएकपुत्रं तृणमुखं तवास्मीति च वादिनम् ।।\nस्त्रीबालरक्षकम्भीरुं पलायनपरायणम् ।। ७ ।।\nव्यायुधं व्यसनस्थं च परेण सह संगतम् ।।\nधुर्यं च धुर्यवाहं च युद्धप्रेक्षकमेव च ।।८।।\nन हन्तव्या द्विजश्रेष्ठा युद्धधर्मं विजानता ।।\nयुद्धं न कुर्याद्या नस्थः पुरुषेण पदातिना।।९।।\nसमेन युद्धमाकाङ्क्षस्तथैवाभ्यधिकेन वा।।\nनरः प्राप्नोति नरकं हीनहा तद्धतोऽपि वा ।।3.267.१०।।\nअवर्मयित्वा यो वाहं चात्मानं वर्मयेन्नरः ।।\nस शीघ्रं नरकं याति सुकृतेनापि कर्मणा ।। ११।।\nकथितो युद्धधर्मोऽयं फलं चातो निबोधत ।।\nधर्मलाभोऽर्थलाभश्च यशोलाभश्च तस्य वै।।१२।।\nयः शूरो युद्ध्यते युद्धे विमृन्दन्परवाहिनीम्।।\nतस्य धर्मार्थकामाश्च यज्ञाश्चैवाप्तदक्षिणाः।।१३।।\nअग्निष्टोमादिभिर्यज्ञैरिष्ट्वा विपुलदक्षिणैः।।\nन तत्फलमवाप्नोति संग्रामे यदवाप्यते ।। १४ ।।\nअसृग्यदास्य गात्रेभ्यो विनिर्याति रणाजिरे ।।\nतेनैव सार्धं निर्याति तस्य पापं शरीरतः ।।१५।।\nसहते च परं क्लेशं प्रहाराणां च रोपणे ।।\nयद्वीरः समवाप्नोति तपो नास्त्यधिकं ततः ।। १६ ।।\nयस्य युद्धे प्रहारा ये किन्तु स्याद्दैवयोगतः ।।\nयुध्यमानस्य धर्मज्ञाः सोऽपि नाके महीयते ।। १७ ।।\nरणे यथाधिकवधं कृत्वा फलमुपाश्नुते ।।\nपरं ह्यभिमुखं हत्वा तद्यानं योऽधिरोहति।।१८।।\nविष्णुक्रान्तं स जयति चैवं युध्यन्रणाजिरे ।।\nयस्तु सेनापतिं हत्वा तद्यानमधिरोहति ।। १९ ।।\nअश्वमेधानवाप्नोति चतुरस्तेन कर्मणा ।।\nयावन्ति तस्य शस्त्राणि भिंदन्ति त्वचमाहवे ।। 3.267.२० ।।\nतावतो लभते लोकान्सर्वकामदुघाक्षयान् ।।\nयत्रयत्र हतः शूरः शत्रुभिर्विनिपातितः ।। ।। २१ ।।\nअक्षयांल्लभते लोकान्निर्वृतिं दीनतां विना ।।\nस्वामी सुकृतमादत्ते हतानां विपलायिनाम् ।। २२ ।।\nस्वामिनो दुष्कृतं सर्वं तदा च प्रतिपद्यते ।।\nपलायमानः पुरुषस्तथा प्राप्नोति वै द्विजाः ।। २३ ।।\nपदेपदे दुराचारो गोवधस्य फलं नरः ।।\nजीवँल्लक्ष्मीं समाप्नोति मृतश्च त्रिदिवं नरः ।। २४ ।।\nयशश्चोभयथा विप्रा नास्ति युद्धे निरर्थता ।।\nपरानभिमुखः शूरो यावद्व्रजति वै द्विजाः ।। २५ ।।\nपदेपदे यज्ञफलमानुपूर्व्यात्समाप्नुयात् ।।\nअभग्नञ्च परं हन्याद्भग्नं च परिरक्षति ।। २६ ।।\nपलायन्ते स्थिता यस्मिन्स याति परमां गतिम् ।।\nऊर्ध्वं तिर्यक् च यश्चार्वाक् प्राणान्संत्यज्य युध्यति ।। २७ ।।\nहतासुश्च पतेद्युद्धे स स्वर्गान्न निवर्तते ।।\nयस्य युद्धे प्रविष्टस्य देहं चिह्नीकृतं परैः ।। २८ ।।\nआत्मानं यूपमुत्सृज्य स यज्ञोऽनन्तदक्षिणः ।।\nनाशौचभाजस्तस्य स्युर्बान्धवा द्विजसत्तमाः ।। २९ ।।\nश्राद्धञ्चैवाग्निसंस्कारस्तथैवाप्युदकक्रिया ।।\nमृतस्य नोपयुज्यन्ते संग्रामेऽभिमुखस्य तु ।।3.267.३०।।\nक्रियन्ते तस्य धर्मज्ञा आनृण्यार्थं स्वबन्धुभिः ।।\nयस्य चिह्नीकृतं गात्रं शरशक्त्यृष्टितोमरैः ।। ३१ ।।\nदेवकन्यास्तु तं वीर रमयन्ते रमन्ति च ।।\nवराप्सरःसहस्राणि शूरमायोधने हतम् ।। ३२ ।।\nत्वरितास्त्वभिधावन्ति मम भर्ता ममेति च ।।\nहतस्याभिमुखस्याजौ पतितस्यानिवर्तिनः ।। ३३ ।।\nह्रियते यत्परैर्द्रव्यं नरमेधफलं तु तत् ।।\nशक्यं त्विह समृद्धैस्तु यष्टं क्रतुशतैर्नरैः ।। ३४ ।।\nआत्मदेहं तु संग्रामे त्यक्तुं विप्राः सुदुष्करम् ।।\nयां यज्ञसंघैस्तपसा च विप्राः स्वर्गैषिणः सत्त्वचयैः प्रयान्ति ।।\nक्षणेन तामैव गतिं प्रयान्ति महाहवे स्वां तनुमुत्सृजन्तः ।। ३५ ।।\nसर्वे च वेदाः सह षड्भिरंगैः सांख्यं च योगं च वने च वासः ।।\nएतान्गुणानेक एवातिदेशेत्संग्रामधाम्ना स्वतनुं त्यजेद्यः ।।३६ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे हंसगीतासु शूरगुणवर्णनो नाम सप्तषष्ट्युत्तरद्विशततमोऽध्यायः ।। ।। २६७ ।।\n3.268\nहंस उवाच ।।\nअहिंसा सर्वधर्माणां धर्मः पर इहोच्यते ।।\nअहिंसया तदाप्नोति यत्किञ्चिन्मनसेप्सितम् ।। १ ।।\nस्त्रीहिंसा धनहिंसा च प्राणिहिंसा तथैव च ।।\nत्रिविधां वर्जयन्हिंसां ब्रह्मलोकं प्रपद्यते ।। २ ।।\nदाक्षिण्यं रूपलावण्यं सौभाग्यमपि चोत्तमम् ।।\nधनं धान्यमथारोग्यं धर्मं विद्यां तथा स्त्रियः ।। ३ ।।\nराज्यं भोगाँश्च विपुलान्ब्राह्मण्यमपि चेप्सितम् ।।\nअष्टौ चैव गुणान्वापि दीर्घं जीवितमेव च ।।४ ।।\nअहिंसकाः प्रपद्यंते यदन्यदपि दुर्लभम्।।\nअहिंसकस्तथा जन्तुर्मांसवर्जयिता भवेत।।५।।\nमासिमास्यश्वमेधेन यो यजेत शतं समाः।।\nमांसानि च न खादेद्यः समं वा स्यान्न वा समम।।६।।\nसदा यजति सत्रेण सदा दानं प्रयच्छति ।।\nसदा तपस्वी भवति मधुमांसस्य वर्जनात्।।७।।\nसर्ववेदा न तत्कुर्युः सर्वदानानि चैव हि ।।\nयो मांसरसमास्वाद्य सर्वमांसानि वर्जयेत् ।। ८ ।।\nदुष्करं हि रसज्ञेन मांसस्य परिवर्जनम ।।\nचतुर्व्रतमिदं श्रेष्ठं प्राणिनां मृत्युभीरुणाम् ।। ९ ।।\nतदा भवति लोकेऽस्मिन्प्राणिनां जीवितैषिणाम् ।।\nविश्वास्यश्चोपगम्यश्च नहि हिंसारुचिर्यथा ।। 3.268.१० ।।\nप्राणा यथात्मनोऽभीष्टा भूतानामपि ते तथा ।।\nआत्मौपम्येन गन्तव्यमात्मविद्भिर्महात्मभिः ।। ११ ।।\nअहिंसा परमो धर्मः सत्यमेव द्विजोत्तमाः ।।\nलोभाद्वा मोहतो वापि यो मांसान्यत्ति मानवः ।। १२ ।।\nनिर्घृणः स तु मन्तव्यः सर्वधर्मविवर्जितः ।।\nस्वमांसं परमांसेन यो वर्धयितुमिच्छति ।। १३ ।।\nउद्विग्नवासे वसति यत्रयत्राभिजायते ।।\nधनेन क्रयिको हन्ति उपभोगेन खादकः ।। १४ ।।\nघातको वधबन्धाभ्यामित्येष त्रिविधो वधः ।।\nभक्षयित्वा तु यो मांसं पश्चादपि निवर्त्तते ।। १५ ।।\nतस्यापि सुमहान्धर्मो यः पापाद्विनिवर्त्तते ।।\nराक्षसैर्वा पिशाचैर्वा डाकिनीभिर्निशाचरैः ।। १६ ।।\nतथान्यैर्नाभिभूयेत यो मांसं परिवर्जयेत् ।।\nखेचराश्चावगच्छन्ति जीवतोऽस्य मृतस्य वा ।। १७ ।।\nपृष्ठतो द्विजशार्दूल यो मांसं परिवर्जयेत् ।।\nतथान्यैर्नाभिभूयेत यो मांसं परिवर्जयेत् ।। १८ ।।\nचिताधूमस्य गन्धेऽपि मृतस्यापि निशाचराः ।।\nक्रव्यादे विप्रणश्यन्ति यो मांसं परिवर्जयेत् ।।१९।।\nशस्त्राग्निनृपचौरेभ्यः सलिलाच्च तथा विषात् ।।\nभयं न विद्यते तस्य तथान्यदपि किञ्चन ।। 3.268.२० ।।\nन ताँल्लोकान्प्रपद्यंते ये लोका मांसवर्जिनाम् ।।\nस दण्डी स च विक्रान्तः स यज्वा स तपस्यति ।। २१ ।।\nस सर्वलोकानाप्नोति यो मांसं परिवर्जयेत ।।\nन तस्य दुर्लभं किञ्चित्तथा लोकद्वये भवेत् ।।\nवरशापसमर्थश्च तथा स्यान्मांसवर्जकः ।। २२।।\nविमानमारुह्य शशाङ्कतुल्यं देवाङ्गनाभिः सहितो नृवीरः ।।\nसुखानि भुक्त्वा सुचिरं हि नाके लोकानवाप्नोति पितामहस्य ।। २३ ।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे हंसगीतासु हिंसादोषवर्णनो नामाष्टषष्ट्यधिकद्विशततमोऽध्यायः ।। २६८ ।।\n3.269\nहंस उवाच ।।\nक्षमा धर्मः क्षमा सत्यं क्षमा शौचं क्षमा बलम् ।।\nक्षमा यज्ञाः क्षमा दानं क्षमा च परमं तपः ।। १ ।।\nआकृष्टस्ताडितो वापि परेषां यस्तितिक्षते ।।\nतस्मात्सुकृतमादत्ते दुष्कृतं च प्रयच्छति ।। २ ।।\nयः क्षमावान्स धर्मात्मा क्षमयैव द्विजोत्तमाः ।।\nआक्रोष्टारं निर्दहति स्वर्गलोकं च गच्छति ।। ३ ।।\nएकः क्षमावतां दोषो द्वितीयो नोपलभ्यते ।।\nयदेनं क्षमया युक्तं त्वशक्तं मन्यते जनः ।। ४ ।।\nविज्ञेयः सोऽपि दोषोऽस्य द्विजेन्द्राः स महान् गुणः ।।\nतस्मात्पुण्यसमादानाद् दुष्कृतस्य समर्पणात् ।। ५ ।।\nमृतः क्षमावान्पुरुषो ब्रह्मलोकं प्रपद्यते ।।\nविमानेनार्कवर्णेन हंसयुक्तेन भास्वता ।। ६ ।।\nप्राप्नोति कामान्दिवि चेह मुख्यान्संवत्सराणां नियुतानि विप्राः ।।\nसर्वंसहः क्षान्तिपरो मनुष्यस्त्वतः क्षमावान्सततं नरः स्यात् ।। ७ ।।\nइति श्रीविष्णुधर्मोत्तरे तृतीय खण्डे मार्कण्डेयवज्रसंवादे मुनीन्प्रति हंसगीतासु क्षमागुणवर्णनो नामैकोनसप्तत्यधिकद्विशततमोऽध्यायः ।। २६९ ।।\n3.270\nहंस उवाच ।।\nआनृशंस्यं परो धर्मो लोकेऽस्मिन्द्विजसत्तमाः ।।\nतस्मादात्मवता भाव्यं कृतज्ञेन नरेण तु ।। १ ।।\nब्रह्मघ्ने च सुरापे च चौरे भग्नव्रते तथा ।।\nनिष्कृतिर्विहिता राजन्कृतघ्ने नास्ति निष्कृतिः ।। २ ।।\nनरकान्न विमुच्यन्ते ये कृतघ्ना नराधमाः ।।\nआभूतसंप्लवं घोरा नात्र कार्या विचारणा ।। ३ ।।\nतिर्यग्योनौ हि जायन्ते दुःखावासं वसन्ति च ।।\nलभन्ते न क्वचित्त्राणं तथा प्राप्ते भये नराः ।। ४ ।।\nएतावानेव पुरुषः कृतं यस्मिन्न नश्यति ।।\nकृतज्ञः स्वर्गमाप्नोति कृतज्ञो विन्दते महत् ।। ५ ।।\nप्रभुं वा यदि वा भृत्यं विप्रं गुरुमथापि वा ।।\nआपन्नं न त्यजेद्यस्तु स तु नाके महीयते ।। ६ ।।\nसमृद्धं यस्तु संसेव्य दरिद्रं यो विमुञ्चति ।।\nस नृशंसतमो लोके नरो नरकभाजनम् ।। ७ ।।\nन त्यजेत नरो भृत्यं स्वगेहे गतयौवनम् ।।\nअसमर्थं तु वार्धक्ये त्यक्त्वा नरकमाप्नुयात् ।। ८ ।।\nकुञ्जरन्तुरगं वृद्धं धेनुं दान्तमथापि वा ।।\nयस्त्यजेत्स सुदुर्बुद्धिर्नरकं प्रतिपद्यते ।। ९ ।।\nनाद्रियन्ते पशून्बद्ध्वा यवसेनोदकेन वा ।।\nयथावद् द्विजशार्दूलास्ते नरा निरयङ्गताः ।। 3.270.१० ।।\nअचिकित्स्येन रोगेण गृहीतं स्वगृहे पशुम् ।।\nचिकित्स्यं न त्यजेदेनं यावज्जीवं द्विजोत्तमाः ।। ११ ।।\nतस्य त्यागादवाप्नोति मानवो नरकं धुवम् ।।\nसमृद्धं स्वामिनं यस्तु सेवित्वा पुरुषाधमः ।।\nअसमृद्धं त्यजेत्पश्चाद् ध्रुवं नरकमृच्छति ।। १२ ।।\nयो नरः क्लेशमाप्नोति हीनार्थस्वामिसेवनात् ।।\nतत्तपोऽस्य विनिर्दष्टं ब्रह्मलोकाय वै द्विजाः ।। ।। १३ ।।\nकृतज्ञः पुरुषो लोके कृतज्ञः सर्वभाक्तथा ।।\nकृतज्ञः सर्वमाप्नोति यत्किञ्चिन्मनसेच्छति ।। १४ ।।\nमातरं पितरं पुत्रं याज्यमृत्विजमेव च ।।\nस्वामिनं च गुरुं भृत्यं बान्धवं पशुमेव च ।। १५ ।।\nभार्यां वापि द्विजश्रेष्ठा न त्यजेन्मनसा क्वचित् ।।\nएषां तु पतति त्यागे ध्रुवं नरकमृच्छति ।।१६।।\nन त्यजेत तथैवाग्निं नाग्निमुत्सादयेत्तथा ।।\nदेवतार्चां तथा विप्रास्त्यक्त्वा नरकमृच्छति।।१७।।\nछायायां यस्य विश्रान्तो नरः स्यात्पादपस्य तु ।।\nतस्मात्पत्रं न हिंसेत कृतज्ञत्वमनुस्मरन् ।। १८ ।।\nकृतज्ञो भूतिमाप्नोति कृतज्ञश्च तथा यशः ।।\nकृतज्ञो नाकमाप्नोति ब्रह्मलोकमथापि वा ।।१९ ।।\nकृतज्ञैर्वसुधा सर्वा धार्यते सुमहात्मभिः ।। 3.270.२० ।।\nकृतज्ञ एव यजते कृतज्ञस्तप्यते तपः ।।\nयज्वा दाता तथा शूरः कृतज्ञश्च तथा भवेत् ।।\nकृतज्ञस्त्यजते प्राणान्मित्रकार्ये तथा धुवम् ।। २१ ।।\nयो ब्रह्मलोकस्तपसा न शक्यः प्राप्तुं द्विजेन्द्रा महतः सुकृच्छ्रात् ।।\nतं ब्रह्म लोकं हि नरः कृतज्ञः प्राप्नोति शीघ्रं न हि संशयोऽत्र ।। २२।।\nइति श्रीविष्णुधर्मोत्तरे तृतीयखण्डे मार्कण्डेयवज्रसंवादे मुनीन्प्रति हंसगीतासु कृतज्ञतागुणनिरूपणो नाम सप्तत्यधिकद्विशततमोऽध्यायः ।।२७०।।"
  }
]
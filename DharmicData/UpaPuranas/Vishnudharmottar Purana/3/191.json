[
  {
    "text": "3.191\nमार्कण्डेय उवाच ।।\nअमावास्यां तु वेलायां सोपवासो नरोत्तम ।।\nपद्मद्वयं पूजयेत चंद्रार्कावेकराशिगौ ।। ।। १ ।।\nआदित्यमष्टकमले चन्द्रं षोडशके तथा ।।\nआदित्यं सर्वरक्तेन चन्द्रं शुक्लेन यादव ।। २ ।।\nमाल्यादिना महाभाग होमयेत्तिलतण्डुलैः ।।\nघृतक्षीरयुतो राजन्तयोर्नाम्ना यथाविधि ।। ३।।\nव्रतान्ते ब्राह्मणेन्द्राय कनकं प्रतिपादयेत् ।।\nरजतं च महाभाग य इच्छेद्भूतिमात्मनः ।। ४ ।।\nकृत्वा व्रतं वत्मरमेतदिष्टं दत्त्वा च दीपान्विधिवत्प्रभूतान् ।।\nचक्षुः परं प्राप्य विवृद्धतेजा धनान्वितः स्यात्त्रिदिवादिहस्थः ।। ५ ।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे चन्द्रव्रतवर्णनो नामैकनवत्यधिकशततमोऽध्यायः ।। १९१ ।।\n3.192\nमार्कण्डेय उवाच ।।\nकार्तिकात्तु तथारभ्य सम्पूर्णशशलक्षणम् ।।\nपूजयेदुदरे राजन्सदा नक्ताशनो भवेत् ।। १ ।।\nलावणं मण्डलं कृत्वा चन्दनेनानुलेपिते ।।\nदशनक्षत्रसहितं तत्र सोमं तु पूजयेत् ।। २ ।।\nकृत्तिकारोहिणीयुक्तं कार्तिके मासि पूजयेत् ।।\nसौम्यार्द्रासहितं राजन्मासि सौम्ये तथैव च ।। ३ ।।\nआदित्यपुष्यसहितं मासि  पौषे च यादव ।।\nमघासर्पयुतं माघे फाल्गुने शृणु पार्थिव ।। ४ ।।\nअर्यम्णभाग्यसावित्रैः सहितं पूजयेद्विभुम् ।।\nचित्रास्वातियुतं चैत्रं वैशाखे शृणु पार्थिव ।। ५ ।।\nविशाखया च मैत्रेण युतं संपूजयेत्तथा।।\nज्येष्ठामूलयुतं ज्येष्ठे आषाढाद्यामनन्तरम् ।। ६ ।।\nश्रावणे श्रवणोपेतं सहितं च श्रविष्ठया ।।\nतथा भाद्रपदे पौष्णामाजाहिर्बुध्न्यसंयुतम् ।।७।।\nअश्विनीभरणीयुक्तं तथा चाश्वयुजे विभुम् ।।\nगन्धमाल्यनमस्कारधूपदीपान्नसंपदा ।।८ ।।\nगुडेन परमान्नेन लवणेन घृतेन च।।\nइक्षुणेक्षुविकारैश्च पयसा पायसेन च ।।९।।\nपूज्याश्चाविधवानार्यस्तथा तल्लक्षणैः शुभैः ।।\nततोऽनन्तरमश्नीयाद्धविष्यं प्रयतो नरः ।। १० ।।\nब्राह्मणानां व्रतान्ते तु महारजतरंजितम् ।।\nशक्त्या च वसनं दद्यान्नारी वा यदि वा नरः ।। ११ ।।\nरूपसौभाग्यलावण्यधनयुक्तो भवेन्नरः ।।\nव्रतेनानेन चीर्णेन स्वर्गलोकं च गच्छति ।। १२ ।।\nसोपवासस्तु यः कुर्याद्व्रतमेतदनुत्तमम् ।।\nअश्वमेधसहस्रस्य फलं प्राप्नोति मानवः ।। १३ ।।\nसौभाग्यादि च यत्प्रोक्तं तदाप्नोति विशेषवत् ।।\nमनसा कांक्षितान्कामान्सर्वान्प्राप्नोत्यसंशयम् ।। १४ ।।\nजनाभिरामश्च शशाङ्कवत्स्याद्धनादिलाभश्च तथैव लक्ष्म्या ।।\nशक्रेण तुल्यश्च तथैव शक्त्या मानुष्यमासाद्य भवेच्च राजन् ।। १९ ।।\nइति श्री विष्णुधर्मोत्तरे तृ० ख० मार्कण्डेयवज्रसंवादे मासर्क्षपौर्णमासीव्रतवर्णनो नाम द्विनवत्युत्तरशततमोऽध्यायः ।। १९२ ।।\n3.193\nमार्कण्डेय उवाच ।।\nकार्तिके पौर्णमास्यां तु पूर्णं शिशिरदीधितिम्।।\nपद्मे षोडशपत्रेषु कर्णिकायां तु पूजयेत् ।। १ ।।\nकेसरे पूजयेत्तत्र नक्षत्राण्यष्टविंशतिः ।।\nपत्रेषु तिथिदेवांश्च तथा ज्योत्स्नां च पूजयेत् ।। २ ।।\nगन्धमाल्यनमस्कारधूपदीपान्नसंपदा ।।\nगुडेन परमान्नेन दध्ना च लवणेन च ।। ३ ।।\nअपूपैश्च महाभाग फलैः कालोद्भवैस्तथा।।\nव्रतावसाने दद्याच्च वासोयुग्मं द्विजातये ।। ४ ।।\nब्राह्मण्यै च महाभाग महारजतरञ्जितम् ।।\nपूज्यौ च विधिना शक्त्या कालविद्वाचकावुभौ ।। ६ ।\nसोपवासोऽथ नक्ताशी व्रतमेतत्समाचरेत् ।।\nनक्ताशनो वा धर्मज्ञ तथैव च हविष्यभुक् ।। ६ ।।\nसौभाग्यदं रूपविवर्धनं च लावण्यदं स्त्रीरतिभोगदं च ।।\nकार्यं प्रयत्नेन नरेन्द्र पुंसा कार्यं तथा स्त्रीभिरदीनसत्त्व ।। ७ ।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे पौर्णमासीव्रतवर्णनो नाम त्रिनवत्युत्तरशततमोऽध्यायः ।। १९३ ।।\n3.194\nमार्कण्डेय उवाच ।।\nमार्गशीर्षादथारभ्य चन्द्रमण्डलके नरः ।।\nसोपवासस्तु संपूज्य पौण्डरीकफलं लभेत् ।। १ ।।\nकृत्वा व्रतं वत्सरमेतदिष्टं प्राप्नोति लोकं स निशाकरस्य ।।\nतत्रोष्य राजन्सुचिरं च कालं सायुज्यमाप्नोति ततश्च तस्य ।। २ ।।\nइति श्रीविष्णुधर्मोत्तरे तृ०ख० मार्कण्डेयवज्रसंवादे चन्द्रव्रतवर्णनो नाम चतुर्नवत्युत्तरशततमो ऽध्यायः ।। १९४ ।।\n3.195\nमार्कण्डेय उवाच ।।\nप्रोष्ठपादादथारभ्य संपूर्णे शशलाञ्छने ।।\nसंपूज्य वरुणं देवं गन्धमाल्यान्नसंपदा ।। १ ।।\nदत्त्वा व्रतावसाने तु जलधेनुं द्विजातये ।।\nछत्रोपानहसंयुक्तां वासोयुगविभूषिताम् ।। २ ।।\nप्राप्नोति लोकं वरुणस्य राजंस्तत्रोष्य कालं सुचिरं मनुष्यः ।।\nमानुष्यमासाद्य भवत्यरोगी रूपान्वितो वित्तयुतस्तथैव ।। ३ ।।\nइति श्रीविष्णुधर्मोत्तरे तृ० ख० मार्कण्डेयवज्रसंवादे वरुणव्रतवर्णनो नाम पञ्चनवत्युत्तरशततमोऽध्यायः ।। १९५ ।।"
  }
]
[
  {
    "text": "हरि: ॐ ॥ हयेष्टयाद्या अपि कृता: पापिनो नोर्ध्वमार्गदा: ॥\nप्रायश्चित्तं श्रृणु ततो दत्तोक्तं स्वर्गतिप्रदम् ॥१॥\nयोsहंभावं समापन्नो बुद्धिर्यस्य च लिप्यते ॥\nनिषिद्धाचरणात्सोsत्र पतेच्छुद्धो न चेदघात् ॥२॥\nरसो येन जितो नैव हृपीकं यद्वशे न च ॥\nस कर्मणाप्यनुपदं प्रत्यवायी न संशय: ॥३॥\nअहंकारमतस्त्यक्त्वा भजेदीशं स्वकर्मभि: ॥\nअसक्त: सोsमृतं याति प्रायश्चित्त्यस्तकल्मष: ॥४॥\nप्रमादलुप्तकर्मा तु प्रायश्चित्त्या शुचिर्विना ॥\nअनुतप्तं प्रयत्नादि दु:सङ्गापहृतक्रिय: ॥५॥\nकामक्रुल्लोभहीनैस्तु धर्मशास्त्रविशारदै: ॥\nविप्रै: स्वधर्म: प्रष्टव्य: सद्धर्मफललिप्सुभि: ॥६॥\nब्रह्महा मद्यप: स्वर्णस्तेयी च गुरुतल्पग: ॥\nमहापातकिनस्त्वेते तत्संसर्गी च तत्सम: ॥७॥\nसकृत्तदन्नभुक्त्याब्दमेकत्र शयनादिना ॥\nसंसर्ग एषां पातित्यं ददातीति सुनिश्चितम् ॥८॥\nअज्ञानाद्ब्राह्मणं हत्वा चीरवासा जटी वनी ॥\nवन्याहारो भवेन्नित्यमेकाहारो मिताशन: ॥९॥\nसम्यक्संध्यामुपासीत त्रिकालस्नानतत्पर: ॥\nअध्यापनादिकं सर्वं त्यक्त्वा भक्त्या हरिं भजेत् ॥१०॥\nयतेन्द्रियो ब्रह्मचारी गन्धमाल्यादिवर्जित: ॥\nतीर्थसेवी भवेद्वापि पुण्यारण्याश्रमाश्रय: ॥११॥\nयदि वन्यैर्न जीवेत ग्रामे भिक्षां चरेन्मिताम् ॥\nशरावपात्रधृक् चैककाले भोजनमाचरेत् ॥१२॥\nएवं कृत्वा द्वादशाब्दं नित्यं हरिपरायण: ॥\nब्रह्महा शुद्धिमाप्नोति कर्मार्हश्च ततो भवेत् ॥१३॥\nगोनिमित्तं द्विजार्थं वा व्रतमध्ये मृतोsगदै: ॥\nहिंस्रैर्हतो वा शुद्ध: स्यात्स्वेच्छापूर्वं मृतो न च ॥१४॥\nशुद्धो वायुतगोदानै: कोटिगायत्रिकाजपै: ॥\nएषामन्यतमं कृत्वा ब्रह्महा शुद्धिमाप्नुयात् ॥१५॥\nदीक्षितं क्षत्रियं हत्वा ब्रह्महत्याव्रतं चरेत् ॥\nदीक्षितं ब्राह्मणं हत्वा द्विगुणं व्रतमाचरेत् ॥१६॥\nअशक्तोsग्निं विशेद्वाद्रे: पातन्मृत्युमवाप्नुयात् ॥\nआचार्यादिवधे चैव व्रतं प्रोक्तं चतुर्गुणम् ॥१७॥\nद्विजमात्रो हतो येन त्रिंशत्कृच्छ्रै: स शुध्यति ॥\nएष विप्रस्य गदित: प्रायश्चित्तविधि: पित: ॥१८॥\nप्रोक्तं द्वित्रिगुणं क्षत्रविशो: शूद्रस्य चाधिकम् ॥\nसप्रायश्चित्तदेहान्तशिक्षा शूद्रस्य शुद्धिदा ॥१९॥\nराज्ञैव शिक्षा कर्तव्या शूद्रस्येति विनिश्चितम् ॥\nब्रह्मपुत्रवधे त्वर्धं ब्रह्महव्रतमेव च ॥२०॥\nकन्यकागर्भहन्तॄणां व्रतं पादतदर्धकम् ॥\nयज्वपन्त्या ब्राह्मणवद् ब्राह्मण्या अष्टवत्सरम् ॥२१॥\nहत्वा क्षत्रियविप्रं तु पडाब्दं व्रतमाचरेत् ॥\nसंवत्सरत्रयं वैश्यं शूद्रं हत्वा तु वत्सरम् ॥२२॥\nहत्वा च दीक्षितं शूद्रमष्टवर्षव्रतं चरेत् ॥\nत्र्यहं दिवा त्र्यहं सायं त्र्यहमद्यादयाचितम् ॥२३॥\nनाद्यात्त्र्यहं कायकृच्छ्रोsयुतगायत्रिकाजपात् ॥\nसहस्रहवनाद्वापि द्वादशद्विजभोजनात् ॥२४॥\nगोदानाच्छक्तितोsर्धाद्वा प्राजापत्य: प्रसिध्यति ॥\nत्रिंशताब्दव्रतं कृच्छ्रै: शक्त्या कार्या शुचिर्धिया ॥२५॥\nप्रायश्चित्तविधानज्ञैस्तारतम्याच्च कोविदै: ॥\nबालवृद्धातुरस्त्रीणां प्रायश्चित्तं प्रकल्पयेत् ॥२६॥\nगौडी पैष्टी च माध्वी च न पेयास्त्रिविधा: सुरा: ॥\nत्रिभिर्वर्णैश्च तत्स्त्रीभि: शूद्रैश्चापि हितेप्सुभि: ॥२७॥\nपयो गोमूत्रमाज्यं वा प्रतप्तं मद्यप: पिबेत् ॥\nतप्तेन ताम्रपात्रेण लोहपात्रेण वा तथा ॥२८॥\nनारायणापरो भूत्वा पिबेद्यावन्मृतिं व्रजेत् ॥\nमद्यप: शुद्धिमाप्नोति नान्यथेति विनिश्चितम् ॥२९॥\nचरेद्विप्रो ब्रह्महत्याव्रतमज्ञानत: पिबन् ॥\nचान्द्रद्वयं ससंस्कारं रोगशान्त्यै निषेविणाम् ॥३०॥\nसुरासंस्पृष्टमन्नादि सुराभाण्डोदकादि च ॥\nसुरापानसमं ज्ञेयं कर्पूरस्य च भक्षणम् ॥३१॥\nएकादशप्रकारेषु मद्येष्वेकतमं पिबन् ॥\nउत्कशुद्धिमकुर्वाण: पतितस्तं न भाषयेत् ॥३२॥\nपरोक्षं वाsपरोक्षं वा बलात्कारेण वापि च ॥\nपरस्वानामुपादानं स्तेयमित्युच्यते बुधै: ॥३३॥\nगवाक्षगतसूर्यांशुदृश्यं तत्त्रसरेणुकम् ॥\nऋक्षस्तदष्टकं प्रोक्तं तत्त्रयं राजसर्षप: ॥३४॥\nते पञ्च सर्षप: प्रोक्तस्तत्षट्कं यव उच्यते ॥\nयवत्रयं कृष्णल: स्यान्माषस्तत्पञ्चकं स्मृत: ॥३५॥\nते षोडशाक्ष: कर्षश्च चत्वारस्ते पलं तथा ॥\nयवमात्रे हृतेsज्ञानाद्ब्रह्मस्वेsब्दव्रतं स्मृतम् ॥३६॥\nमाषाधिकं हृतं चेत्तु ज्ञानतो ब्रह्महव्रतम् ॥\nगुरूणां यज्ञकर्तॄणां ब्रह्मिष्ठानां मनस्विनाम् ॥३७॥\nश्रोत्रियाणां द्विजातीनां हृतं हेम कथंचन ॥\nप्रायश्चित्तं तु संकल्प्य नारायणमनुस्मरन् ॥३८॥\nकरीषाच्छादितो दग्ध: स्तेयपापाद्विमुच्यते ॥\nब्रह्मस्वं क्षत्रियो हृत्वा सोsश्वमेधेन शुध्यति ॥३९॥\nआत्मतुल्यं सुवर्णं विड् दद्याद्वा गोव्रतं चरेत् ॥\nआदौ हृत्वा तत: कोsपि पश्चात्तापमुपैति चेत् ॥४०॥\nएकं सांतपनं कृत्वा द्वादशाहेन शुघ्यति ॥\nवज्ररत्नमनुष्यस्त्रीधेनुभूम्यादिषु स्मृतम् ॥४१॥\nस्वर्णस्तेयोदितं प्रायश्चित्तमेव विशोधनम् ॥\nप्राणायामद्वयं हेम्नि त्रसरेणुसमे हृते ॥४२॥\nत्र्यसुयामा ऋक्षमात्रे चत्वार: सर्षपोपमे ॥\nगायत्र्यष्टसहस्रेण शुद्धिर्गोसर्षपोपमे ॥४३॥\nप्रातरारभ्य चासायं जपाच्छुद्धिर्यवोपमे ॥\nमाषमात्रे सांतपनमत ऊर्ध्वं पुरोदितम् ॥४४॥\nगोमूत्रपक्कयवभुक् वाब्देनैकेन शुध्यति ॥\nसुवर्णं न्यूनमानेन रजतस्तेयकर्मणि ॥४५॥\nदशनिष्कान्तपर्यन्तमूर्ध्वं निष्कचतुष्टयम् ॥\nहृतं चेद्रजतं कुर्याद्द्विजश्चान्द्रायणं परम् ॥४६॥\nद्विगुणं शतनिष्कान्ते सहस्रान्ते चतुर्गुणम् ॥\nअत ऊर्ध्वं ब्रह्महत्याव्रतं न्यूनं तु ताम्रके ॥४७॥\nकांस्यापित्तलमुख्येषु चायस्कान्तादिषूदिता ॥\nनिष्कमात्रेषु कृच्छ्रेण शुद्धिरूर्ध्वं तथाधिका ॥४८॥\nरौप्यवत्स्वल्परत्नेषु धान्यवस्त्रतृणादिषु ॥\nफलमूलौषधाद्येषु शुद्धि: कृच्छ्रेण गद्यते ॥४९॥\nरसेsन्ने पुस्तके चापि शुद्धिर्योज्या विशेषत: ॥\nअकृत्वा निष्कृतिं याति ना सर्वत्रात्र दुर्गतिम् ॥५०॥\nइति श्रीमद्दत्तात्रेयपुराणे सार्धत्रिसाहस्र्यां संहितायां त्रिकाण्डमण्डितायां श्रीवासुदेव्यां कर्मकाण्डे अष्टमाष्टके पञ्चमोsध्याय: ॥५॥\n॥ पापहेतुतन्निवृत्तिप्रायश्चित्तकृच्छ्रादिलक्षणकथनं नामाष्टमाष्टके पञ्च० ॥८।५॥"
  }
]
[
  {
    "text": "हरि: ॐ ॥ उभावपि कृताघेन लिप्येते दंपती तत: ॥\nकार्याsप्यन्यतराघस्य ताभ्यां संशुद्धिरुत्तमा ॥१॥\nअज्ञानाज्जननीं गत्वा सपत्नीं वोज्झितेन्द्रिय: ॥\nस्वयमेव स्वमुष्कं स छित्त्वा पापमुदाहरन् ॥२॥\nपाण्योर्गृहीत्वा संतप्तो यातुधानदिशं व्रजेत् ॥\nगच्छन्तं तं महापापं नैव कोsपि निवारयेत् ॥३॥\nआदेहपातं गच्छन्स मृत: पापाद्विशुध्यति ॥\nतदशक्तावश्ममूर्घ्नि देहत्यागो भृगोर्भृशम् ॥४॥\nस्ववर्णोत्तमवर्णस्त्रीगमने ब्रह्महव्रतम् ॥\nमत्याsभ्यासेन यो गच्छेत्स्ववर्णामुत्तमामपि ॥५॥\nकरीषवह्निदग्धाङ्ग: शुद्धिं याति न चान्यथा ॥\nरेत:सेकात्पूर्वमेव निवृत्तौ ब्रह्महव्रतम् ॥६॥\nब्रह्महत्याव्रतं क्षत्रे वैश्ये त्वत्र षडब्दकम् ॥\nशूद्रे मातृगमे त्र्यब्दं देहान्तो ब्राह्मणीगमे ॥७॥\nप्रजावतीं स्नुषां पुत्रीं भगिनीं च सखिस्त्रीयम् ॥\nशिष्यपत्नीं च संगत्य षडब्दं व्रतमाचरेत् ॥८॥\nमातु: पितु: स्वसारं चाचार्यमातुलयोषितम् ॥\nगत्वाsधिकं चरेदन्यस्त्रियं गत्वाब्दमाचरेत् ॥९॥\nसकृद्गत्वाsब्दमभ्यासे द्विगुणं च चतुर्गुणम् ॥\nअत्यन्ताभ्यास इत्येवं सुधी: सर्वत्र योजयेत् ॥१०॥\nप्रजामुत्पाद्य शूद्रायां ब्राह्मण्याद्धीयते द्विज: ॥\nचाण्डालीगस्य विप्रस्य शोधितस्याप्यसंग्रह: ॥११॥\nतपस्विनीं च विधवां तथा शीलवतीमपि ॥\nगत्वा चरेद्द्वादशाब्दं विशेषाच्च रजस्वलाम् ॥१२॥\nऋतुं विनापि गमने स्वपत्न्यां वर्णितालय: ॥\nनिषिद्धाहे हठाद्वापि पुनर्मामित्यृचौ जपेत् ॥१३॥\nव्रतं द्वित्रिगुणं वर्णिवनिनो: सर्वथा यते: ॥\nमातृगामिव्रतं प्रोक्तं कृच्छ्रास्तु स्मरणादिषु ॥१४॥\nस्मरणं कीर्तनं केलि: प्रेक्षणं गुह्यभाषणम् ॥\nउत्साहोsध्यवसायश्च क्रियानिष्पत्तिरित्यद: ॥१५॥\nअष्टाङ्गमैथुनं प्रोक्तमेकमप्यत्र पातयेत् ॥\nतत्प्रयत्नादिदं वर्ज्यं विधनाव्रतिभिक्षुभि: ॥१६॥\nद्रष्टुर्मन्तुस्तथाssज्ञप्तुस्तुर्यभागमघं स्मृतम् ॥\nस्वस्त्रीभ्रमात्पारदार्ये द्वयोरप्यर्धमीरितम् ॥१७॥\nपुंसो यत्परदारेषु स्त्रीणामपि तथा व्रतम् ॥\nप्रेतान्नात्ता च संस्कार्य: कृच्छ्राद्दुर्भोजिनस्तथा ॥१८॥\nयस्य येन भवेत्सङ्गो ब्रह्महादिचंतुर्ष्वपि ॥\nतत्तद्व्रतं विधायैव शुद्धिमाप्नोति नान्यथा ॥१९॥\nअज्ञानात्पञ्चरात्रं तु तत्सङ्गे कायकृच्छ्रक: ॥\nअनुष्ठेयो द्वादशाहसङ्गे सांतपनं महत् ॥२०॥\nपराको माससंसर्गे त्रिमासे तत्त्रयं तथा ॥\nचान्द्रत्रयं च वर्षार्धे षण्मासं न्यूनवत्सरे ॥२१॥\nअब्दे पापिसमं ज्ञाने द्विगुणं व्रतमिष्यते ॥\nमण्डूकं नकुलं काकं वराहं मषकं शुकम् ॥२२॥\nअजमोतुमवि श्वानं हत्वैणं कुक्कुटं कपिम् ॥\nविप्रोsज्ञानाच्चरेदर्धकृच्छ्रं त्रीनश्वहा तथा ॥२३॥\nतप्तक्रुच्छ्रं करिवधे पराकं गोवधेन हि ॥\nकामतो गोवधे शुद्धिर्गुरूणां च तथैव च ॥२४॥\nटिट्टिभं चक्रवाकं च हंसं कारण्डवं तथा ॥\nउलूकं सारसं श्येन कपोतं वनजानपि ॥२५॥\nमयूरं चाषं बलाकं शिशुमारं च कच्छपम् ॥\nअन्यांश्च जलजान्हत्वा द्वादशाहव्रतं चरेत् ॥२६॥\nशयनासनयानेषु हृतेष्वज्ञानतो द्विज: ॥\nभक्ष्यभोज्योपहारेषु पञ्चगव्यं विशोधनम ॥२७॥\nशुष्कैधस्तृणवृक्षेषु चर्मवल्कगुणेषु च ॥\nहृतेष्वन्येषु चाज्ञानात्तादृशेषु त्र्यहं व्रतम् ॥२८॥\nप्राजापत्यव्रतं प्रोक्तं रेतोविण्मूत्रभोजने ॥\nशूद्रोच्छिष्टाशनेsज्ञानात्प्रोक्तं चान्द्रायणत्रयम् ॥२९॥\nचण्डालं पतितं मद्यपं महापापिनं द्विज: ॥\nरजस्वलां सूतिकां च रजकं यवनादिकम् ॥३०॥\nस्पृष्ट्वा सचैलं स्नात्वैव गव्यं पीत्वा शुचिर्भवेत् ॥\nगायत्रीं च विशुद्धात्मा जपेदष्टशतं तत: ॥३१॥\nएषामन्यतमं स्पृष्ट्वा ज्ञानाद्भोजनमाचरेत् ॥\nद्विरात्रोपोषित: शुध्येत्पञ्चगव्याशनाद्द्विज: ॥३२॥\nस्नाने दाने जपे चैषां ध्वनि श्रुत्वाsध्वरे द्विज: ॥\nगायत्र्यष्टसहस्रं तु जपित्वा शुद्धिमाप्नुयात् ॥३३॥\nव्रतादौ भोजने चैषां ध्वनिं श्रुत्वा तदैव तु ॥\nमुखात्तमन्नं संत्यज्य स्नात्वा चोपोषित: शुचि: ॥३४॥\nनित्यभुक्तौ तु भुक्तं चेद्गायत्र्यष्टशतं जपेत् ॥\nकलहश्वघरट्टादिशब्दे ज्ञाते तथैव च ॥३५॥\nभुक्तौ परस्परस्पर्शे तथा पड्क्तिस्थ उत्थिते ॥\nगुरुं विनोद्गमेद्धीमानज्ञानी वा व्रतं चरेतु ॥३६॥\nपापानामधिकं पापं विप्रसद्देवनिन्दितम् ॥\nप्रयत्नान्निष्कृतिस्तेषां प्रायशो वाप्यधोगति: ॥३७॥\nयस्तु रागादिनिर्मुक्त: पश्चात्तापेन संयुत: ॥\nप्रायश्चित्तं चरन्विष्णुपर: शीघ्रं स मुच्यते ॥३८॥\nसंस्मृत: पूजितो ध्यातो भक्त्या वा नमितो हरि: ॥\nनिर्दहत्येव पापानि तूलराशिं यथानल: ॥३९॥\nनैवं यो निष्कृतिं कुर्यात्पापी धर्मपराड्मुख: ॥\nलब्ध्वाsकीर्तिमिह प्रेत्य पच्यते नरके चिरम् ॥४०॥\nततो योन्यन्तरं याति भुक्तदु:खोsप्यघांशत: ॥\nप्रायशो वासनाभूम्ना भूतप्रेतपिशाचताम् ॥४१॥\nहुंत्वंकाराद्गुरोर्विप्राभिभवादब्रह्मराक्षस: ॥\nगर्दभो हीनसेवी स्यात्कुक्कुटोsतिथिहापक: ॥४२॥\nउष्ट्रोsर्थहृद्वनचर: फलपत्रादिहृद्भवेत् ॥\nमधु दंश: पलं गृध्रोsन्नमाखुश्चातको जलम् ॥४३॥\nगन्धाच्छुच्छुन्दरी धान्यं शलभोsलिर्विषं तथा ॥\nकृमि: कीट: पतङ्ग: स्यात्स्वर्णं हृत्वा तृणं पशु: ॥४४॥\nकाको निर्मन्त्रभुग्गृध्रो मित्रध्रुग्दाम्भिको बक: ॥\nइत्याद्या बहुशो योनीर्भुक्त्वा रुग्णा भवन्त्यथ ॥४५॥\nहृद्रोगी परहृद्भेत्ता गुरुत्यागी महामयी ॥\nक्षयी तु ब्रह्महा कुष्ठी स्वर्णहृत्पुस्तकापहा ॥४६॥\nजन्मान्धो विश्वासघाती वमी गण्डी गणार्थहृत् ॥\nअपुत्रोsन्यार्थहृद्वस्त्रहृच्छ्वित्री चानृती कुवाक् ॥४७॥\nगुल्म्यन्नहृत्कुरुङ्मांसभोक्ता क्कास्यस्तु तैलहृत् ॥\nदेवार्थहृत्पाण्डुरोगी रोगा: सर्वेsत्र पापत: ॥४८॥\nस्त्रीपुंसो: पारदार्याच्छ्वकृमियोनि: पुन: पुन: ॥\nतदघं परिहर्तव्यं जातं चेन्निष्कृतिं चरेत् ॥४९॥\nकामक्रोधादिकं त्यक्त्वा स्वधर्मं सर्वदा चरन् ॥\nईशभक्तो विशुद्धात्मा सद्गतिं याति नेतर: ॥५०॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमण्डितायां संहितायां श्रीवासुदेव्यां कर्मकाण्डे अष्टमाष्टके षष्ठोsध्याय: ॥६॥\n॥ गुरुतल्पोपपातकशुद्धिकथनं नामाष्टमाष्टके षष्ठोsध्याय: ॥८।६॥"
  }
]
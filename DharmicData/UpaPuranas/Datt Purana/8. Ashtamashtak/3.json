[
  {
    "text": "हरि: ॐ ॥ देवानामृणतो मुक्तिर्नित्यमासिकवार्षिकै: ॥\nयज्ञै: श्राद्धै: पितॄणां तु ह्यनृणो मुक्तिभाग्द्विज: ॥१॥\nप्रकुर्यात्प्रेतसंस्कारं प्रायश्चित्तपुर:सरम् ॥\nयस्यौर्ध्वदेहिकं लुप्तं भवेत्प्रेत: स्वपीडक: ॥२॥\nविधिनावयवश्राद्धं विषमाख्यं वृषोत्सृति: ॥\nएकोद्दिष्टं मासिकानि दानमाब्दं सपिण्डनम् ॥३॥\nअस्थि क्षिपेद्दयुनद्यां च गयायां पिण्डदापनम् ॥\nयथोक्तश्राद्धदानं च तत: पुत्रस्य पुत्रता ॥४॥\nअमायुगमनुक्रान्तिध्रुतिपातमहालया: ॥\nअष्टकान्वष्टकापूर्वेद्यु:श्राद्धं नियतं चरेत् ॥५॥\nनिमन्त्रयेत्क्षयाहात्प्राक् द्वौ दैवे पितृकर्मणि ॥\nत्रीनेकैकं वोभयत्र ततो वर्णी यतो भवेत् ॥६॥\nदन्तधावनताम्बूलाभ्यङ्गरत्यन्यभोजनम् ॥\nकर्तुर्वर्ज्यं द्व्यहं तद्वदामन्त्रितद्विजस्य च ॥७॥\nरागादिहीनं स्वाचारनिरतं वेदतत्परम् ॥\nस्वाश्रमं गुरुदेवेष्टं विप्रं श्राद्धे निमन्त्रयेत् ॥८॥\nगुर्विण्युदक्यावृषलीपति: कुष्ठी क्षतव्रत: ॥\nन्यूनाधिकाङ्गो रोगार्त: कुष्ठी च कुनखी कुवाक् ॥९॥\nपरिवेत्ताsग्रेदिधिषुर्देवान्नी ग्रामयाजक: ॥\nभिषक् च शास्त्री दैवज्ञोsभार्यो देवलक: खल: ॥१०॥\nवेदशास्त्रोपजीवी च निन्दको गायक: कवि: ॥\nअन्यस्त्रीधनहृत्कुण्डो गोलको राजसेवक: ॥११॥\nश्राद्धे वर्ज्य: प्रयत्नेन स्वसंबन्धश्च निर्गुण: ॥\nद्विजाञ्छ्राद्धाहात्पूर्वेह्नि तद्दिने वा निमंत्रयेत् ॥१२॥\nप्रातर्नित्यक्रियां कृत्वा गृह्येsग्नौ लोकिकेsथवा ॥\nपाकं कुर्यान्नूत्नभाण्डेsलोहेsसत्स्त्रीह निन्दिता ॥१३॥\nकुतुपे पुनराहूय द्विजाञ्छ्राद्धं समारभेत् ॥\nतिथिर्ग्राह्यापराह्णेत्र चेत्प्रागेव दिनद्वये ॥१४॥\nपूर्वोत्तराहेsपराह्णादूर्ध्वं पाक् चेत्तदा परा ॥\nसायाह्ने राक्षसं श्राद्धं दातुर्भोक्तुश्च दु:खदम् ॥१५॥\nद्विजाज्ञयाचम्य कर्ता श्राद्धं संकल्प्य वाग्यत: ॥\nशुद्धौ देवौ पूर्वमुखौ शान्तौ पित्र्यानुदड्मुखान् ॥१६॥\nउपवेश्यासनं दत्त्वा पाद्यानि च पृथक्पृथक् ॥\nचतुरस्रं त्रिकोणं च वर्तुलं चार्धचन्द्रवत् ॥१७॥\nपाद्यादौ मण्डलानीह क्रमाद्विप्रादिवर्णत: ॥\nशूद्रेणामेन हेम्ना वा श्राद्धं कार्यं द्विजैरपि ॥१८॥\nपाकाभावे द्विजालाभे जातकर्मणि च ग्रहे ॥\nतिलान्विकीर्यापहता इत्यृचार्घ्यं सहूतिकम् ॥१९॥\nसंकल्पासनयो: षष्ठी द्वितीयाह्वानतर्पणे ॥\nअन्नदाने चतुर्थी चान्यत्र संबुद्धय: स्मृता: ॥२०॥\nशंनोदेवीत्यर्घ्यपात्रं स्पृष्ट्वा दैवे यवोस्यत: ॥\nपित्र्ये तिलोसीत्यनेन क्षिप्त्वा यवतिलान्पृथक् ॥२१॥\nविश्वेदेवा उशन्तश्चेत्याह्वाने दैवपित्र्यके ॥\nनिवेद्यार्घ्याणि सव्येन या दिव्या इति मन्त्रयेत् ॥२२॥\nदेवविप्रोत्तरे दर्भोपरि न्युब्जं पिधाय वा ॥\nपित्रर्घ्यपात्रं संस्थाप्या समाप्तेस्तन्न चालयेत् ॥२३॥\nसंपूज्य देवान् गन्धाद्यै: पितॄंश्चोद्धृतमोदनम् ॥\nबहिरग्नौ पित्र्यविप्रपाणौ वा विधिवद्भुनेत् ॥२४॥\nसोमोत्र पितृमानग्नि: कव्यवाहश्च देवते ॥\nदेवपाणौ तु चेन्मन्त्रविपर्यासाच्च सव्यत: ॥२५॥\nआचान्तोत्र शुचि: कर्ता विप्रा अप्युज्झितासना: ॥\nप्राक्संस्थोत्तरगं दैवं पित्र्यं याम्यन्तमग्निगम् ॥२६॥\nविप्रै: प्रत्युत्तरं देयं सर्वत्रात्र यथोचितम् ॥\nमण्डलोपरि पात्रेsन्नं परिविष्टमनिन्दितम् ॥२७॥\nप्रोक्ष्योभयत्र प्रदेयं परिषिच्य यथाविधि ॥\nये देवासश्च ये चेहेत्युक्त्वेशाय समर्प्य तत् ॥२८॥\nमूर्तामूर्तपितॄन्नत्वा दद्यादापोशनं द्विजान् ॥\nप्राणाग्निहोत्रपूर्वं तान्भक्त्या संप्रार्थ्य भोजयेत् ॥२९॥\nश्रावयेत्पौरुषं राक्षोघ्नं चान्यन्नाचिकेतकम् ॥\nत्यक्त्वा हास्यादि तै: स्वस्थं भोक्तव्यं मौनमस्थितै: ॥३०॥\nचेद्भुक्तोsन्योन्यसंस्प्रुष्टो गायत्र्यष्टशतं जपेत् ॥\nहविष्यान्नं माषतैलपक्कं शस्तं सरामठम् ॥३१॥\nमधुवाताक्षन्नमीति तृप्तौ जप्त्वा च वाचयेत् ॥\nसंपन्नं चोच्छिष्टभाग्भ्योन्ने त्यक्ते प्राशयेदप: ॥३२॥\nपूर्वमाचान्तेषु वात्र पिण्डान्दद्यात्कुशोपरि ॥\nशुन्धन्तामित्यादि दद्यादञ्जनाभ्यञ्जनेsर्चयेत् ॥३३॥\nनमो व इत्युपस्थाय तत: पिण्डान्प्रवाह्य च ॥\nमध्यपिण्डं पुत्रकामश्चेत्पत्न्या प्राशयेदिह ॥३४॥\nविकिरप्रकिरोच्छष्टपिण्डान्दत्त्वा यथाविधि ॥\nगोत्राभिवादनं पात्रचालनं स्वस्तिवाचनम् ॥३५॥\nताम्बूलदक्षिणापात्रोच्चालनाशीर्विसर्जनम् ॥\nसव्यापसव्ये दैवे च पित्र्ये स्वाहा स्वधा क्रमात् ॥३६॥\nनत्वा द्विजेषु यातेषु वैश्वदेवं विधाय च ॥\nस्वेष्टैर्भुञ्जीत कर्ताsथ व्रतेsवग्रहणं स्मृतम् ॥३७॥\nवेदाभ्यास: श्रमरती पुनर्भुक्तीरिह त्यजेत् ॥\nतर्पणं त्वाब्दिकेsन्येद्युर्दर्शादौ पूर्वमेव च ॥३८॥\nत्रिदैवमाब्दं षड्दैवं दर्शाद्यखिलदैवतम् ॥\nमहालयगतातीर्थनित्यतर्पणकर्म च ॥३९॥\nस्वशक्त: पितृसूक्तेन हुनेद्दद्यात्तृणं गवे ॥\nयत्किंचिद्वा द्विजे दद्यात्कुर्याद्वा तिलतर्पणम् ॥४०॥\nश्मशाने चोर्ध्वबाहु: सन्कुर्याद्वोच्चैश्च रोदनम् ॥\nदरिद्रोsहं महापापी पितरोsवन्तु मामिति ॥४१॥\nचेत्प्रमादादिनाsतीते श्राद्धाहे त्वेष्यदर्शके ॥\nकार्यमाब्दमिनोsलिस्थो यावत्कार्यो महालय: ॥४२॥\nकुलक्षयोsकृते श्राद्धे पितृशापाद्भविष्यति ॥\nपितृतृप्ति: कृते चास्मिन्धनधान्यकुलर्द्धय: ॥४३॥\nयत्र यत्र गता येषां पितरस्तत्र तत्र ते ॥\nतुष्यन्ति श्राद्धदानेन श्रीविष्णो: समनुग्रहात् ॥४४॥\nसूक्ष्मात्मनैव तेsश्नन्ति पितृलोकगतास्त्विह ॥\nभूतप्रेतपिशाचाश्चेच्छ्राद्धाभावे बुभुक्षिता: ॥४५॥\nकुर्वन्त्यनर्थान्नित्यं तच्छ्राद्धं कुर्यादतन्द्रित: ॥\nदत्ते मुक्तेष्वपि श्राद्धे विष्णुस्तुष्येत शास्त्रकृत् ॥४६॥\nदाताssदाता च भोक्ता च सर्वो विष्णु: सनातन: ॥\nसर्वाधार: सर्वकर्ता सर्वभूतात्मकोsव्यय: ॥४७॥\nअनौपम्यस्वभावोsजो भगवान्हव्यकव्यभुक् ॥\nविश्वंभर: स हि स्रष्टा चाद्योsनन्तो जनार्दन: ॥४८॥\nनिर्गुणोsपि निराकार: सगुणो माययाsभवत् ॥\nतदाज्ञापालनात्पापशान्तिर्मुक्तिस्ततोsचिरात् ॥४९॥\nश्रीदत्तो भगवानाह तातैवं श्राद्धपद्धतिम् ॥\nतेनोक्तमेतं तिथीनां निर्णयं चापि मे श्रृणु ॥५०॥\nइति श्रीमद्दत्तात्रेयपुराणे सार्धत्रिसाह्स्र्यां संहितायां वासुदेव्यां कर्मकाण्डे अष्टमाष्टके तृतीयोsध्याय: ॥३॥\n॥ और्ध्वदेहिक - श्राद्धलक्षणप्रयोगादिकथनं नामाष्टमाष्टके तृतीयो० ॥८।३॥"
  }
]
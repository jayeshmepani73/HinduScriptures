[
  {
    "text": "हरि: ॐ ॥ ये यज्ञेनैव गृहिणो भूत्वाsभ्यर्चन्ति भक्तित: ॥\nअधियज्ञं क्रमाद्यान्ति कैवल्यं पदमव्ययम् ॥१॥\nधीरूपशीललक्ष्माढ्यामसमानार्षगोत्रजाम् ॥\nयवीयसीं भ्रातृमतीं सुगुणां चोद्वहेद्वर: ॥२॥\nउद्वाहिता समानार्षादिजा चेन्मातृवत्सदा ॥\nपाल्योद्वाह्या वा विधिना प्रायश्चित्तादिना पुन: ॥३॥\nदोषे ज्ञाते सप्तपद्या अग्रे देया वरे मृते ॥\nकन्याsन्यत्राविद्धयोनिश्चेत्तथैव हठाद्धृता ॥४॥\nब्राह्म: प्रशस्तो दैवार्षकाया वा तदसंभवे ॥\nगान्धर्वासुरपैशाचराक्षरा इतरस्य तु ॥५॥\nग्राह्या: स्वगृह्यविषयग्रामधर्मा विवाहके ॥\nछत्रोष्णीषोपानहादियुग्दण्डी गमने द्विज: ॥६॥\nद्व्युपवीतो द्विवासा: सन्बद्धचूडश्च कर्मणि ॥\nपवित्रपाणिर्यतामा सोत्तरीयकमण्डलु: ॥७॥\nप्रतिमासं कृत्तकेशनखादिस्त्वाहिताग्निक: ॥\nप्रतिपक्षं च तीर्थादौ नित्यं क्षौरं न मङ्गले ॥८॥\nनक्तं नग्रश्च न स्नायाद्गृही नग्नश्च न स्वपेत् ॥\nनेक्षेन्नग्नां स्त्रियं रत्या विनाsपि स्वां न वर्षति ॥९॥\nधावेत वृक्षं नारोहेन्न बाहुभ्यां नदीं तरेत् ॥\nनावरोहेत कूपं नाभ्यापद्येत्प्राणसंशयम् ॥१०॥\nपरान्नं परवादं च परवस्त्रादि संत्यजेत् ॥\nपादाक्रमो न पादेन निर्माल्योच्छिष्टलङ्घनम् ॥११॥\nशिर: संहतहस्ताभ्यां घर्षणीयं न कर्हिचित् ॥\nनापसव्यं व्रजेत्पूज्यदेवालयशुभद्रुमान् ॥१२॥\nस्वपुण्यं परपापं नो वाच्यं गोप्यं स्वभायुषी ॥\nदु:शास्त्रं द्यूतमद्यादिसेविनं च विवर्जयेत् ॥१३॥\nमद्यार्द्रास्थ्युच्छिष्टशूद्रचितितत्काष्ठभोगिन: ॥\nस्पृष्ट्वा देवलकं स्नायाच्च्चण्डालं पतितं तथा ॥१४॥\nवर्ज्या दुष्कृद्दीपमञ्चच्छायावस्त्रनखोदकम् ॥\nमार्जाराजरज: शूर्पवात: शूद्रान्नभोजनम् ॥१५॥\nवृषलीपतिसङ्गश्च चितिधूम: कुभाषणम् ॥\nन मूर्धाभ्यङ्गावशिष्टतैलाभ्यङ्गोsपि शस्यते ॥१६॥\nनाद्यात्ताम्बूलमशुचिर्नार्चेद्गुर्वग्निदेवता: ॥\nवामहस्तेन न पिबेन्न निन्द्याद्विप्रसद्यतीन् ॥१७॥\nगुरोश्छायामनुज्ञां च नाक्रमेत्प्रत्यहं द्विज: ॥\nब्राह्मे मूहूर्त उत्थाय ध्यायद्ब्रह्म सनातनम् ॥१८॥\nग्रामाद्बहिस्तु नैरृत्यां देवाम्ब्वध्वादिवर्जिते ॥\nस्वलेsम्बु दूरात्संस्थाप्य यतनासाक्षिवाक् ॥१९॥\nउदड्मुखोsन्यथा नक्तमासीनो वस्त्रमस्तक: ॥\nआर्षसूत्रं दक्षकर्णे कृत्वा मूत्रविशौ त्यजेत् ॥२०॥\nलिङ्गं सहाद्भिरप्स्वार्द्रधात्रीमात्रमृदा गुदम् ॥\nत्रिर्वामो दशवारं च कर: शोध्या: कराङ्घ्रय: ॥२१॥\nप्रत्येकं सप्तवारं द्विगुणं वीर्येsर्धमन्यत: ॥\nवर्णिवानप्रस्थभिक्षो: शौचं द्वित्रिचतुर्गुणम् ॥२२॥\nअर्धार्धार्धं निशाsशक्तिमार्गेष्वज्ञाबलासु तु ॥\nगन्धलेपान्तावधि: स्याद्गण्डूषान्वामतस्त्यजेत् ॥२३॥\nद्विजो द्वादश चान्योsल्पान् तर्जन्याssस्यं न शोधयेत् ॥\nक्षीरिकण्टकिवृक्षाम्रनिम्बापामार्गदारुणा ॥२४॥\nद्वादशाङ्गुलमात्रेण द्विजोsन्योsल्पेन मन्त्रवत् ॥\nदन्तान्विशोधयेत्पर्णैर्निषिद्धाहेsम्बुनाsथवा ॥२५॥\nअशौचस्य क्रिया मोघा शौचमूलाsखिला क्रिया ॥\nतद्वाह्यशौचं स्नानादि कुर्याध्द्यानं तथाsन्तरम् ॥२६॥\nमुक्ताङ्गुष्ठाल्पगोकर्णाकृतिहस्तेन कं त्रिभि: ॥\nकेशवाद्यै: प्राश्य हस्तौ द्वाभ्यां प्रक्षाल्य चाधरौ ॥२७॥\nद्वाभ्यां प्रोक्ष्यास्यमेकैकात्करं पादौ शिरोsपरै: ॥\nआस्यं नासेक्षिणी कर्णौ नाभिं हृत्के भुजौ स्पृशेत् ॥२८॥\nनासां साङ्गुष्ठतर्जन्याङ्गुष्ठेनास्यां च दृक्श्रुती ॥\nसानामिकेन साल्पेन नाभिं करतलाग्रत: ॥२९॥\nहृद्बाहून्कं च सर्वाभि: स्पृशेदाचमनं त्विदम् ॥\nशुद्धौ कर्माद्यन्तयोश्च माषमज्जाम्ब्विहाशने ॥३०॥\nद्विजोsप्सु गोविशा प्रात: स्नायान्मध्यंदिने मृदा ॥\nभिक्षुर्व्रती त्रिकालं नो चिरंटी शिरसा सदा ॥३१॥\nस्रवत्यात्मा सरन्ध्रोsतो नित्यस्नानं विशोधनम् ॥\nमान्त्राग्नेयाद्यशक्तस्य संध्योपास्याsथ भूषितै: ॥३२॥\nभाढ्या हीनाsर्कयुक्ता तूत्तमा मध्यमाsधमा ॥\nप्रात:संध्या परा तद्वत्सार्कार्कोना च भान्विता ॥३३॥\nत्रिनाडयधस्तामकृत्वा चतुर्थार्घ्यं प्रदापयेत् ॥\nअध्यर्धयामादासायं संध्या मध्याह्निकी स्मृता ॥३४॥\nप्राणायामोsघनिघ्न: प्राक्कार्य: सर्वेषु कर्मसु ॥\nगृह्योक्तवन्मार्जनाघमर्षणार्घ्यार्पणादिकम् ॥३५॥\nउपविश्य क्षमां प्रार्थ्य भूतान्युत्सार्य भावयेत् ॥\nयथाङ्गमात्मन्यात्मानं देव्या तद्रूपमेकधी: ॥३६॥\nआर्षदैवतच्छन्दांसि स्मरन्नक्षरपूर्वकान् ॥\nन्यासान्कृत्वा स्थितो ध्यात्वा देवीमष्टशतं जपेत् ॥३७॥\nउपस्थाय प्रणम्येशानभिवाद्य गुरुं तत: ॥\nसंध्यां विसृज्य होमौ च सायंप्रातश्चरेद्विधे: ॥३८॥\nक्लिन्नवस्त्रोsपवित्रो नो विपुण्ड्रश्च क्रियाश्चरेत् ॥\nततो देवार्चनं कार्यं स्ववृत्त्या पोष्यपोषणम् ॥३९॥\nस्ववृत्त्या जीवनाभावाद्गुर्वापद्यन्यवार्तया ॥\nजीवेतानिन्द्यया नैव हीनवृत्त्या कुटुम्ब्यपि ॥४०॥\nकृतसंध्य: कृतोपस्थो जानस्थसकुशाञ्जलि: ॥\nसोंकारव्याहृतिं देवीं रोदसीदत्तदृग्जपेत् ॥४१॥\nतां पच्छोsर्धर्चश: सर्वां वेदान्साङ्गान्स्वशक्तित: ॥\nतिष्ठन्नासीनो व्रजन्वाsनध्यायेsल्पं जपेत्तत: ॥४२॥\nत्रिर्नमोब्रह्मण इति तर्पयेत्साक्षञ्जलि: ॥\nदेवानृषींस्तिलै: पितॄन्स्वगृह्योक्तविधानत: ॥४३॥\nनिवीतं कण्ठलम्ब्यार्षं दक्षांसस्थं तु पित्र्यकम् ॥\nप्राचीनावीतमन्यांसस्थं सूत्रं तूपवीतकम् ॥४४॥\nतर्जन्यल्पाध:कराग्रमध्यादिषु यथाक्रमम् ॥\nतीर्थं पैत्रं कायदैवमाग्नेयं ब्राह्ममुच्यते ॥४५॥\nपित्रार्षिदेवा दानोपस्पर्शकार्यं चरेत्तु तै: ॥\nनाहोsतीयाद्विना दानं शक्त्या दद्यात्किमप्युत ॥४६॥\nपञ्चयज्ञपरित्यागी ब्रह्महा पापभुक् च स: ॥\nब्रह्मयज्ञ: सकृद्देवभूतपितृन्रुयज्ञका: ॥४७॥\nकार्या: प्रात: सायमन्नै: फलाम्ब्वाद्यैरसंभवे ॥\nआयान्तमतिथिं सूक्त्या भोजयेच्छक्तितो मुदा ॥४८॥\nअज्ञातगोत्रनामापि भोज्य: पङाक्तें विवर्जयेत् ॥\nभुञ्जीत वृद्धबालाद्यै: शुद्धान्नं वाग्यतोsञ्जसा ॥४९॥\nखादितार्धं पुनर्नाद्यात्सशब्दं न पिबेज्जलम् ॥\nनान्नं निन्द्याद्धितमितशुद्धान्नाशी ह्यलोलुप: ॥५०॥\nशुद्धास्यकर आचान्तो दद्यादद्याच्च वीटकम् ॥\nनयेच्छेषाह: श्रवणाद्यामोर्ध्वं च स्वपेन्निशि ॥५१॥\nकार्या निशाद्ययामान्तं संकटान्तरिता क्रिया ॥\nनैशा निशीथपर्यन्तं प्रायश्चित्तं तत: परम् ॥५२॥\nअनिन्द्याहे रहो रात्रौ पत्नीमुपगमेन्निजाम् ॥\nतत: पथक् शतीतैवमाह्निकं तारकं परम् ॥५३॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमण्डितायां संहितायां श्रीवासुदेव्यां कर्मकाण्डे अष्टमाष्टके द्वितीयोsध्याय़: ॥२॥\n॥ इति गालवर्षिसुतेन गृहस्थधर्मवर्णनं नामाष्टमाष्टके द्वितीयोsध्याय: ॥८।२॥"
  }
]
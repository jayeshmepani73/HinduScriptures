[
  {
    "text": "श्रीदत्तात्रेयाय नम: ॥ हरि: ॐ ॥\nप्रहोता स्वयमेवायं भूत्वेहाग्न्यात्मनावति ॥\nमन्दांस्तेनेश्वरेणोक्तो धर्म आद्योsत्र वर्ण्यते ॥१॥\nगालवस्य मुने: पूर्वं नर्मदातीरवासिन: ॥\nशान्तो दान्तोsभवत्पुत्रो व्रती बालोsपि वृद्धवत् ॥२॥\nक्रीडाकालेsपि स स्निग्धानाहूयार्चां प्रकल्प्य च ॥\nमृदाद्येsपूजयद्विष्णुं संकल्प्यैकादशीव्रत्म् ॥३॥\nदृष्ट्वैवं तत्पितापृच्छत्कोsर्च्यतेsयं त्वयात्र तु ॥\nकेनेदमुपदिष्टं ते निर्द्वन्द्वं दु:सहं व्रतम् ॥४॥\nस प्राहादिगुरु: प्राह व्रतं धर्मांश्च सर्वश: ॥\nप्रसन्नो मेsनसूयात्रितप:संतानसत्फल: ॥५॥\nपुराssसं धर्मकीर्त्याख्यो राजाsहं सोमवंशज: ॥\nनववर्षसहस्राणि धर्मतो भूर्मयाsविता ॥६॥\nदैवात्पूर्तेष्टदत्ताढ्योsप्यहं दु:सङ्गतश्च्युत: ॥\nपूज्यैस्तिरस्कृत: खिन्नो रेवातीरे वनं ह्यगाम् ॥७॥\nकष्टात्सजागरं दैवात्तत्रैकादश्युपोषिता ॥\nप्रातर्मृतं भटा निन्युर्मां कृच्छ्रेण यमान्तिकम् ॥८॥\nयमो मां वीक्ष्य तानाह नायं दुर्गतिभागत: ॥\nस्वर्गे नयध्वं सुकृतभुक्त्यै सत्कृत्य सत्वरम् ॥९॥\nयोगी श्रीदत्तशिष्योsयं दैवाद्भ्रष्टोsपि सद्व्रतम् ॥\nचक्रे पपौ च रेवाम्भ: पुण्यलोकस्ततोsस्य हि ॥१०॥\nइत्युक्त्वा पुण्यलोकान्मां प्रापयत्तत्र मे चिरम् ॥\nभुक्त्वा ततोत्तमान्भोगानिह योगिकुलेsभवम् ॥११॥\nदत्तात्रेयप्रसादेन न नष्टा मे महास्मृति: ॥\nराज्यं प्रशासत: पूर्वं जातं मे दत्तदर्शनम् ॥१२॥\nदैवाद्दृष्ट: सद्यसानाववधूतो दिगम्बर: ॥\nवामेनालिङ्गितो गाढं कामिन्या दु:प्रकम्पया ॥१३॥\nमक्षिकावृतसर्वाङ्गो रक्ताक्षोsगाधहृद्यती ॥\nतया साकं हसन्गायन्मदमत्त इव स्थित: ॥१४॥\nदृष्ट्वा हृष्टेन मनसा दूराद्भक्त्या नमस्कृत: ॥\nक्रुद्धवन्माहनत्सोsपि काष्ठलोष्टेष्टिकादिभि: ॥१५॥\nसेवया सुचिरेणापि नाप्तो मे तदनुग्रह: ॥\nधिक्करोति स मां नित्यं निर्भर्त्सयति चासकृत् ॥१६॥\nकदाचिन्मां विषीदन्तं दीनं प्राह दयापर: ॥\nमया व्रात्येन ते कार्यं किं ब्रूहि नृपसत्तम ॥१७॥\nममास्ति धर्मजिज्ञासा व्रात्यो ह्यन्वर्थको भवान् ॥\nइत्युक्त: स मया प्राह धर्मान्त्सर्वान्त्सनातनान् ॥१८॥\nवर्णाश्रमविभागेन समूलान्सोपपत्तिकान् ॥\nतान्त्सर्वान्त्संस्मरे योगभ्रष्टत्वान्मे न विस्मृति: ॥१९॥\nयदि ते श्रवणे श्रद्धा वक्ष्ये ताञ्छृणु सादरम् ॥\nधर्मान्त्सनातनान्गुह्याञ्छ्रीदत्तात्रेयभाषितान् ॥२०॥\nब्रह्मक्षत्रविश: शूद्रा वर्णा ब्रह्मसमुद्भवा: ॥\nएते विभक्तकर्माण: स्वभावप्रभवैर्गुणै: ॥२१॥\nवर्णी वनी गृही चैते स्वाश्रमा आद्य एव स: ॥\nसंन्यासान्नैष्कर्म्यसिद्धिभाक् परावीशनिष्ठया ॥२२॥\nशमो दमस्तप: शौचं ज्ञानास्तिक्ये क्षमाssर्जवम् ॥\nसहजं ब्रह्मकर्मेदं पाठादि नियतं विधे: ॥२३॥\nशौर्यं तेजो धृतिर्दाक्ष्यं युद्धस्थैर्यं प्रजाsवनम् ॥\nव्रतं च क्षात्रकर्मेदं श्रद्धाद्यागन्तुसाधनम् ॥२४॥\nगोरक्षा कृषिवाणिज्यं विश: शूद्रस्य सेवनम् ॥\nइज्याध्ययनदानानि त्रयाणां पावनानि च ॥२५॥\nयाजनाध्यापनादानैर्जीविकाssद्यस्य कामत: ॥\nवधूकरग्रहस्त्वेषां निवृत्तिस्तु परं पदम् ॥२६॥\nश्रुतिस्मृतिपुराणानि धर्ममूलं श्रुतिर्वरा ॥\nतद्वैरे द्वौ वृषौ श्रुत्योर्द्वैधे स्मृत्योस्तु लौकिक: ॥२७॥\nवर्णाश्रमविभागोक्तो देशकालोचितो वृष: ॥\nलौकिकोsपि चतुर्वर्णै: सेवनीय: प्रयत्नत: ॥२८॥\nस्वगृह्योक्तोsविरुद्धोsपि स्मार्तो ग्राह्यो द्विजातिभि: ॥\nस्वधर्मत्यागतश्चैषां पाखण्डत्वं सुदु:खदम् ॥२९॥\nसमुद्रयात्राsसवर्णस्त्र्युपयामश्चिरव्रतम् ॥\nप्रायोद्वाहितादानं पुनश्च न्रश्वमेधकौ ॥३०॥\nपुत्रोत्पत्तिर्देवराच्च मधुपर्के पशोर्वध: ॥\nमधुमांसार्पणं श्राद्धे दिव्यं वननिषेवणम् ॥३१॥\nमहाप्रस्थानमित्येते धर्मा वर्ज्या: कलौ युगे ॥\nलुप्ते वर्णविभागेsत्र न संन्यासाग्निहोत्रकौ ॥३२॥\nसुजन्मनापि शूद्रोsयं संस्काराज्जायते द्विज: ॥\nआचार्योsत्र पिता माता सावित्री सूरिभि: स्मृता ॥३३॥\nविप्रोsष्टमे नृपश्चैकादशे विड् द्वादशे क्रमात् ॥\nसंस्कार्यो द्विघ्नस्वाब्दोर्ध्वं पतितश्चेदसंस्कृत: ॥३४॥\nऐणेयरौरवाजत्वगेषां वस्त्राणि वा क्रमात् ॥\nकाषायरक्तपीतानि केशकूर्चासुसंमिता: ॥३५॥\nपर्णोदुम्बरबिल्वोत्था: सत्वग्दण्डाश्च मेखला: ॥\nक्रमान्मौञ्जीधनुर्ज्याsव्य: स्वसूत्रै: संस्कृता द्विजा ॥३६॥\nकार्याश्चौलव्रतोद्वाहा उत्तरायणगे रवौ ॥\nशुक्लपक्षे पुण्यभे च स्फुरद्रश्मौ गुरौ सिते ॥३७॥\nमेखला सूत्रं दण्डश्चेद्भ्रष्टो धार्य: पुनर्नव: ॥\nसायंप्रातश्चाग्निकार्ये कार्ये स्वापो दिवा न च ॥३८॥\nप्राङ्मधान्त्यभवच्छब्दैर्विप्राद्यैर्भिक्षितं शुभम् ॥\nभोज्यं गुर्वाज्ञया वेदा ग्राह्या: शक्त्या यथाविधि ॥३९॥\nमधुस्त्रीमांसलवणताम्बूलोच्छिष्टसेवनम् ॥\nपादुकाछत्रगीताद्याकल्पासत्सङ्गलेपनम् ॥४०॥\nविप्रलापद्युतवाददु:स्पर्शाष्टङ्गमैथुनम् ॥\nप्रेतकार्यं च नो कार्यं हीनानां वन्दनं न च ॥४१॥\nताताम्बागुर्वन्त्यकार्ये न दोषोsथाभिवादयेत् ॥\nक्रमान्नाम्ना शर्मवर्मगुप्तान्तेन गुरूनपि ॥४२॥\nपूर्णामाद्येशतिथ्यर्कक्रान्तौ मनुयुगादिषु ॥\nअकालवर्षोत्पातेषु पाठे दोषो न नित्यके ॥४३॥\nशब्दब्रह्ममयो विष्णुर्वेद: साक्षाद्धरि: पर: ॥\nवेदाध्यायी ततो विप्र: शुद्ध आर्षर्णवर्जित: ॥४४॥\nउत्सृष्टोपाकृताभ्यस्तगुप्तवेदमनुर्भुवि ॥\nविप्रेभ्यो नार्पयति किं प्रत्येक: कामधेनुवत् ॥४५॥\nअनध्यायेsधीतवेदा: प्रज्ञायु:श्रीबलापहा: ॥\nवेदान्विहाय योsधीते शास्त्रं शूद्रसम: स च ॥४६॥\nविप्रोत्थो गोलक: कुण्डो द्विजस्त्रीषु स तु क्कचित् ॥\nसंस्कार्योsध्यापनीयश्चेत्युपदेशानुसारि तत् ॥४७॥\nचतुर्व्रतेषु लुप्तेषु प्रायश्चित्तं चरेद्व्रती ॥\nलक्षवारं जपेत्तंवोधियेति स्वव्रतात्यये ॥४८॥\nअर्थत: केवलं वेष्टमधीत्य गुरवे मुदा ॥\nदत्त्वेष्टं तदनुज्ञात: शुचि: स्नायाद्यथाविधि ॥४९॥\nशक्तश्चेन्नैष्ठिको भूयात्प्रव्रजेत्सुविरक्त इत् ॥\nअनाश्रमी न तिष्ठेत गृही भूत्वा यजेदत: ॥५०॥\nइति श्रीमद्दत्तात्रेयपुराणे सार्धत्रिसाहस्र्यां संहितायां त्रिकाण्डमण्डितायां श्रीवासुदेव्यां कर्मकाण्डे अष्टमाष्टके प्रथमोsध्याय: ॥१॥\n॥ इति गालवर्षिसुतेन ब्रह्मचारिधर्मकथनं नामाष्टमाष्टके प्रथमोsध्याय: ॥८।१॥"
  }
]
[
  {
    "text": "हरि: ॐ ॥ त्यं चिन्मयं परात्मानं ये न पश्यन्ति दुर्धिय: ॥\nतेsभीक्ष्णं प्रलयं यान्ति स्वकर्मपरिचोदिता: ॥१॥\nप्रलय: पञ्चधाsत्राद्य: स्वापो दैनंदिनाभिध: ॥\nइन्द्रियोपरतिर्दैवाद्द्विप्रपञ्चलयस्त्विह ॥२॥\nकालान्नित्येsपि दृश्येते नात्र भूतोद्भवक्षती ॥\nवह्नयर्चिवन्मृतौ नाशमज्ञ: पश्यति नान्यदा ॥३॥\nप्रारब्धन्ते यदोदान: पुण्येनोर्ध्वमधोंsहसा ॥\nद्वाभ्यां नृजन्म वा लैङ्गं नयत्येषोsपरो लय: ॥४॥\nयन्निमित्तमनर्थोsभूद्देहस्यात्यन्तविस्मृति: ॥\nअहंकारास्पदस्यास्य तल्लयो नित्यसंज्ञित: ॥५॥\nत्रिलोकी कल्प्यते ब्रह्मदिनान्ते प्रलयाय स: ॥\nनैमित्तिकोsत्र क: शेते स सवासनजीवहृत् ॥६॥\nतुर्य: प्राकृतिकोsस्यान्ते द्विपरार्धावसानत: ॥\nसप्त प्रकृतयस्त्वत्र कल्प्यन्ते प्रलयाय हि ॥७॥\nशताब्दं नैव वर्षोsत्र लोका अन्योन्यभक्षिण: ॥\nपिबतेsर्कोsखिलरसान्दहत्याग्निरशेषत: ॥८॥\nतत: सांवर्तको वर्षो विश्वमेकोदकं तत: ॥\nग्रसत्यापो भुवो गन्धं लीयते भूरपां रसम् ॥९॥\nग्रसत्यग्नि: प्रलीयन्ते तास्ततोsग्नेर्ग्रसत्यसौ ॥\nरूपं वायुर्लीयतेsग्निस्पर्शं खं ग्रसते तत: ॥१०॥\nवायु: प्रलीयते शब्दमहंकारो ग्रसत्यथ ॥\nप्रलीयते खं ततोsहंकारं ग्रसति वै महान् ॥११॥\nतं गुणास्तांश्च प्रधानमवशं कालचोदितम् ॥\nभूतभौतिकसृष्टास्पृगात्माsव्यक्तोsगुणोsद्वय: ॥१२॥\nयस्मिन्सदिव भातीदमवशं रज्जुसपर्वत् ॥\nकुत: सतोsस्य प्रलयो निर्विकारस्य साक्षिण: ॥१३॥\nचतुर्षु प्रलयेष्वेषु नायं लभ्योsजितात्मनाम् ॥\nशश्वत्तरोsवशो जीवो जायते म्रियतेsपि च ॥१४॥\nप्रलये साधनाभावादुपस्थोsपि न बुध्यते ॥\nततोsवशो वासनाभि: पुनर्जन्मादिदु:खभाक् ॥१५॥\nबुद्धीन्द्रियमन:प्राणाहंकारेभ्यो विलक्षणम् ॥\nयदाsसंशयमात्मानं वेच्यसौ मुच्यते तदा ॥१६॥\nतदैव कारणाविद्या सकार्याsपि प्रलीयते ॥\nआत्यन्तिकाख्य: प्रलय: पञ्चमोsयमनुत्तम: ॥१७॥\nआत्मन्यभेदेन विद्वान्विमुक्तो नामरूपत: ॥\nप्रलीयते खमिव खे नद्योsब्धाविव नान्यथा ॥१८॥\nतस्मात्सर्वप्रयत्नेन सर्वानर्थप्रशान्तये ॥\nआत्मज्ञाने सदोद्योग: कर्तव्यो वेदचोदित: ॥१९॥\nखखाभ्राष्टाश्विसप्तक्ष्मामितेsब्दे लक्षजीविन: ॥\nकृते नरा ध्यानमुक्ता यत्र धर्मश्चतुष्पद: ॥२०॥\nखखाभ्रर्त्वङ्केनमिताब्दा त्रेताsत्र त्रिपाद्वृष: ॥\nइष्ट्वेश्वरं मखैर्मुक्ता मानुष्या अयुतायुषा: ॥२१॥\nद्वापरेsभ्राभ्रखाब्ध्यङ्गाष्टमिताब्दे द्विपादवृष: ॥\nनरा; सहस्रायुषोsस्मिन्नीशोपासनयोद्धृता: ॥२२॥\nखखाभ्रदन्ताब्धिमिताब्दे तिष्येsत्र शतायुष: ॥\nधर्मभ्रष्टा नरा; सर्वे शिश्नोदरपरायणा: ॥२३॥\nअव्रता वर्णिनोsशौचा यतयश्च कुटुम्बिन: ॥\nग्राम्यार्थसक्ता वनिनो लुप्ताचाराश्च गेहिन: ॥२४॥\nह्रस्वाकारा महाहारा मन्दभाग्या अपत्रपा: ॥\nस्त्रैणा बहुप्रजा मूढास्त्यक्तस्वजनसौहृदा: ॥२५॥\nभर्त्रवज्ञापरा नार्य: पुत्रा: पितृद्रुहोsनुगा: ॥\nपतित्यागपरा: शिष्या: सर्वथा गुरुवञ्चका: ॥२६॥\nअर्थतो भक्षयिष्यन्ति म्लेच्छप्राया नृपा: प्रजा: ॥\nद्विजा वराटार्थमपि वेदविक्रयिण: खला: ॥२७॥\nप्रतिग्रहपरान्नस्त्रीसक्ता: सिद्धिविवर्जिता: ॥\nहीनवृत्तिरता: श्रेष्ठा हीनाश्च श्रेष्ठवृत्तय: ॥२८॥\nयज्ञयागविहीनेsत्र वृष्टिरन्नं क्कचित्क्कचित् ॥\nनरा वृद्धा: षोडशेsब्दे प्रसूता दशमेsबला: ॥२९॥\nदस्युप्रायेषु भूपेषु पाखण्डप्रचुरे वृषे ॥\nशूद्रप्रायेषु वर्णेषु छागप्रायासु गोशु च ॥३०॥\nगृहप्रायेष्वाश्रमेषु शून्यप्रायेषु सद्मसु ॥\nअणुप्रायास्वोषधीषु शमीप्रायेषु च द्रूषु ॥३१॥\nविष्ण्वंशो धर्मरक्षार्थं कल्क्याख्य: कारनाटके ॥\nअवतीर्यश्वगो म्लेच्छान्हत्वा संस्थां करिष्यते ॥३२॥\nसोमार्कवंश्यौ देवापिमरू योगेन संस्थितौ ॥\nकलापग्रामे तौ भूपौ तदैवेह भविष्यत: ॥३३॥\nभविष्यति तदा धर्मश्चतुष्पादश्च पूर्ववत् ॥\nवर्णाश्रमव्यवस्था च वृष्टिर्धान्यर्द्धिरुत्तमा ॥३४॥\nसत्यप्येवं कलावेकं तारकं साधनं सुखम् ॥\nश्रीदत्तस्मरणं नॄणां सद्य: श्रेयस्करं परम् ॥३५॥\nतत्संन्यस्याखिलं भक्त्या श्रीदत्तं संस्म्करेद्द्विज: ॥\nतत्प्रसादाद्विशुद्धात्मा भूत्वा मुक्तो भविष्यति ॥३६॥\nज्ञाताज्ञातैनसां कृत्वा निष्कृतिं निर्ममो वशी ॥\nअष्टौ श्राद्धानि कृत्वाsथ विरजाहोममचरेत् ॥३७॥\nस्वात्मन्यग्नीन्समारोप्य कृत्वा देवीप्रवेशनम् ॥\nत्यक्त्वैषणाश्च संबन्धान् दत्त्वा सर्वाभयं तत: ॥३८॥\nहुत्वा शिखां चोपवीतं स यथाजातरूपधृक् ॥\nकौपीनं परिधानं च काषायं प्रार्थितो दधत् ॥३९॥\nकुण्डीधर: समित्पाणिर्ब्रह्मिष्ठं श्रोत्रियं गुरुम् ॥\nउपसंगम्य भक्त्येशाभिन्नं मत्वा प्रणम्य च ॥४०॥\nप्रसाद्य सेवया तस्मात्संप्रदायानुसारत: ॥\nमहावाक्यान्युपादाय ज्ञात्वाssचारानशेषत: ॥४१॥\nदण्डी भूत्वा कारयित्वा पर्यङ्काशौचमुत्तमम् ॥\nगुरूपदिष्टमध्यात्मस्वरूपं समनुस्मरेत् ॥४२॥\nस्नानं शौचं देवपूजा ध्यानं भिक्षाटनं जप: ॥\nसर्वथैतानि कार्याणि यतिना राजदण्डवत् ॥४३॥\nशुक्लवस्त्रं मञ्चकोsर्थ: स्त्रीकथा लौल्यमेव च ॥\nवस्त्रासनाsमत्रलोभ: संचय: शिष्यसंग्रह: ॥४४॥\nदिवास्वापो वृथाजल्पो यानं बन्धाय वै यते: ॥\nनाध्येतव्यं न वक्तव्यं श्रोतव्यं हि बन्धकृत् ॥४५॥\nएकरात्रं वसेद्ग्रामे त्रिरात्रं पत्तेने पुरे ॥\nपञ्चरात्रं वसेन्मासांश्चतुरो वार्षिकान्सदा ॥४६॥\nकाशीस्थानामशक्तानां विहारो नैक विद्यते ॥\nवसेदनियतागारो दर्यां वा शून्यवेश्मनि ॥४७॥\nअलाबुं मृन्मयं दारुमयं वैणवमेव वा ॥\nदध्यात्सदैकपात्रं चेद्भग्नमप्सु विनिक्षिपेत् ॥४८॥\nतथैव दण्डं संस्कृत्य दध्यान्मुद्राद्वयान्वितम् ॥\nसत्वचं वैणवं विप्रमयोनिं समपर्वकम् ॥४९॥\nद्विभागं मूलतस्त्यक्त्वा बघ्नीयाद्ब्रह्ममुद्रिकाम् ॥\nपरशुं चान्त्यपर्वान्ते संप्रदायानुसारत: ॥५०॥\nक्रोशपादोत्तरं दण्डं विनेयान्न न लङ्घयेत् ॥\nविना परशुमुद्रां च ग्रामसीमां नदीं तथा ॥५१॥\nविधूमे सन्नमुसले व्यङ्गारे भुक्तवज्जने ॥\nकालेsपराह्णभूयिष्ठे दण्डी भिक्षां चरेद्यति: ॥५२॥\nमाधूकरं चोपपन्नं तात्कालिकमयाचितम् ॥\nअत्र माधूकरं श्रेष्ठं यतो दोषो न विद्यते ॥५३॥\nमन:संकल्परहितान्गृहांस्त्रीन् पञ्च सप्त वा ॥\nसंतोषपूर्वं भिक्षेत स्मृतं माधूकरं तु तत् ॥५४॥\nलब्धाग्रभिक्षातुर्यांशं ब्रह्मादिभ्य: समर्प्य च ॥\nनिवेद्य विष्णवे शिष्टं तदद्यादौषधोपमम् ॥५५॥\nएकान्नाशी भवेद्यस्तु कदाचिल्लंपटो यति: ॥\nस चण्डालसमो ज्ञेयस्तस्माद्भैक्ष्यं समाहरेत् ॥५६॥\nमद्यमांसोपमं पश्येद्यतेरन्नं जलं गृही ॥\nआद्यन्तजलयुग्दद्यादन्नं तस्मै महाफलं ॥५७॥\nभिक्षामा सप्तमान्मासान्नचरेद्गर्भिणीगृहे ॥\nउदक्यायाश्चतुरहं हव्यकव्यदिने तथा ॥५८॥\nपुत्रोद्भवे मासमेकं सार्धं कन्योद्भवे तथा ॥\nगोमहिष्यादिसूतौ च दशाहं सूतके तथा ॥५९॥\nषोडशाहं व्रतोद्वाहे वर्जा वृद्धिदिने तथा ॥\nश्राद्धेष्ट्यादौ वैश्वदेवकर्तु: क्षौरदिने तथा ॥६०॥\nपितर्यब्दं मृतेsर्धाब्दं मातर्यब्दाङ्घ्रिकं स्त्रियि ॥\nपितामहे च पुत्रादौ तदर्धं मासमन्यके ॥६१॥\nअयने विषुवे रात्रवेकादश्यां न भोजनम् ॥\nसायंतनं श्वस्तनं वा न संगृह्णीत भिक्षितम् ॥६२॥\nक्षौरं द्विमास्या पौर्णायां यतेर्दाहक्रियादि नो ॥\nव्यसुर्देहो गवि क्षेप्य: पुत्रश्चेच्छ्राद्धमाचरेत् ॥६३॥\nकुटीचको बहूदश्च हंस: परमहंसक: ॥\nअत्रोत्तरोत्तर: श्रेष्ठश्चान्त्यो नैष्कर्म्यसिद्धिभाक् ॥६४॥\nस्वशाखोपनिषद्गीताविष्णुनामसहस्रकम् ॥\nश्रीरुद्रं पौरुषं तारं जपन्मुच्येत्परात्मदृक् ॥६५॥\nबालोsपि योगभ्रष्टत्वात्पित्रे लब्धस्मृतिर्जगौ ॥\nदत्तोपदिष्टान्सद्धर्मान् तारांस्तत्संग्रहस्त्वयम् ॥६६॥\nइति भ्रमनिवृत्त्यै श्रीदत्तात्रेयो यदाह तत् ॥\nसमासेनेह ग्रथितमनेन प्रीयतां स्वराट् ॥६७॥\nसमानी वोsस्त्विहाकूति: समानहृदयानि व: ॥\nसमानमस्तु वो दत्ते मनो नोsव्यात्त्र्यधीश्वर: ॥६८॥\nइति श्रीमद्दत्तात्रेयपुराणे सार्धत्रिसाहस्त्र्यां त्रिकाण्डमण्डितायां संहितायां श्रीवासुदेव्यां कर्मकाण्डे आदित अष्टमाष्टकेsष्टमोsध्याय: ॥८॥\n॥ इति प्रलय - युगमान - संन्यासपद्धतिकथनं नामाष्टमाष्टकेsष्टमोध्याय: ॥८।८॥"
  },
  {
    "text": "अत्र काण्डास्त्रयोsध्यायश्चतुष्षष्टिस्तथाष्टका: ॥\nअष्टौ सार्धत्रिसाहस्रश्लोका ॐकारसंमिता: ॥१॥\nसद्वादशसहस्राढ्यलक्षा ११२००० क्षरात्मकं त्विदम् ॥\nश्रोतुर्वक्तुर्दत्तलोकप्रदं तारं पुराणकम् ॥२॥"
  },
  {
    "text": "॥ इति श्रीदत्तपुराणं सटीकं समाप्तम् ॥"
  }
]
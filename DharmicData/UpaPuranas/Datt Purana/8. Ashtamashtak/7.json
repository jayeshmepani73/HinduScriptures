[
  {
    "text": "हरि: ॐ ॥ तदिदात्महितं तात नित्यं कुर्यादतन्द्रित: ॥\nयद्दुर्लभं ब्रह्मजन्म तच्च्युतस्य गतिर्नहि ॥१॥\nनि:स्पृह: शान्तचित्तो य: स्वधर्मपरिनिष्ठित: ॥\nसंस्कारै: संस्कृतो विप्र: पवित्रो योग्यतां व्रजेत् ॥२॥\nअष्टाचत्वारिंशता य: संस्कारौ: संस्कृत: शुचि: ॥\nनित्यनैमित्तिकज्ञाता ब्राह्मण: सोsश्नुतेsमृतम् ॥३॥\nपञ्चविंशतिसंस्कारास्तदभावे सुनिश्चिता: ॥\nपवित्रत्वं योग्यता च विप्रस्येह न चान्यथा ॥४॥\nप्रथमर्तौ शुभे काले गर्भाधानं मुनीरितम् ॥\nअत्रैव दुष्टमासादौ शान्ति: कार्या यथाविधि ॥५॥\nप्राक्चतुर्निट्श्राद्धतत्प्राग्दिनेsह्नि व्रतपर्वसु ॥\nजन्माहाद्यष्टमीभूतमूलान्त्यपितृभेषु नो ॥६॥\nपूर्तेष्टसंस्कारमुखे वृद्धिश्राद्धमवश्यकम् ॥\nसंपूज्या मातर इह देवाश्च पितरो नव ॥७॥\nमातृपूर्वा इह प्रोक्तास्तत्सत्त्वे पितृतोsपि हि ॥\nमातामहे जीवति तत्पार्वणं लुप्यते खलु ॥८॥\nवृद्धौ तीर्थे च संन्यस्ते स्वताते पतिते सति ॥\nयेभ्य एव पिता दद्यात्तेभ्यो दद्यात्स्वयं सुत: ॥९॥\nप्रदक्षिणं तूपचारस्तिलार्थ इह वै यवै: ॥\nयोज्य: स्वाहात्र सर्वत्र युग्मा विप्रा: प्रतिस्थलम् ॥१०॥\nउपास्मा इति पञ्चर्चं प्राजापत्योन्त इष्यते ॥\nदक्षिणा द्राक्षामलकं निष्क्रयो वात्र दापयेत् ॥११॥\nहेम्ना चतुर्गुणेन द्विगुणामेन त्वसंभवे ॥\nजातकर्मणि नान्नेन प्रागिह स्वस्तिवाचनम् ॥१२॥\nद्विजे गर्भाधानमुखा: संस्कारा वेदमन्त्रत: ॥\nजातकर्मादिचौलान्ता नारीणामप्यमन्त्रका: ॥१३॥\nकार्या: पौराणिकैर्मन्त्रै: संस्कारा ब्राह्मणोदितै: ॥\nशूद्राणां न व्रतं त्वत्र छुरिकाबन्ध इष्यते ॥१४॥\nगर्भाधानं विना पत्नीगमे गोदानमाचरेत् ॥\nतृतीये गर्भमासे पुंसवं चानवलोभनम् ॥१५॥\nतुर्ये षष्ठेsष्टमे वा स्यात्सीमन्तोन्नयनं सकृत् ॥\nतथा विष्णुबलिर्गर्भरक्षाहेतुर्विकल्पित: ॥१६॥\nजाते पुत्रे पिता स्नात्वा सचैलं जातकर्म च ॥\nकुर्याद्गृह्योक्तविधिना होम: स्वाग्नौ न वा क्कचित् ॥१७॥\nसूतकं त्वत्र सर्वेषां दशाहं वाsविशेषत: ॥\nक्षत्रियादेर्द्वादशाहपक्षमासात्मकं क्रमात् ॥१८॥\nमृतेsप्येवं सोदके तु त्र्यहं स्नानं सगोत्रके ॥\nत्रिबन्ध्वाद्ये त्र्यहं शावेsतीते च दशरात्रके ॥१९॥\nप्राक्त्रिमासोsर्वाक्षण्मासात्पक्षिण्याब्दमथाप्लुति: ॥\nपित्रोर्दशाहं भर्तुश्चाहिताग्नेर्दाहतस्त्र्यहम् ॥२०॥\nदाहेsस्थ्यादे: सूतके तु नाभ्युत्थानाभिवादने ॥\nदानपूजाक्रिया यज्ञा मृतकेsस्पर्शतापि च ॥२१॥\nअर्घ्यान्ता मानसी संध्या षष्ठीपूजेष्यतेsत्र तु ॥\nन दोषो दक्षिणादाने जातकेsन्यत्र दोष इत् ॥२२॥\nद्वादशे षोडशे विंशे द्वात्रिंशेsह्नि जने: क्रमात् ॥\nवर्णै: कार्यं नामकर्म होमोsप्यत्र स्वगृह्यत: ॥२३॥\nपुंसां समाक्षरं स्त्रीणां विषमाक्षरनाम च ॥\nबहुगुर्वक्षरं चार्थघोषहीनमसत्स्मृतम् ॥२४॥\nअभिवादनकं गोप्यं पितृभ्यामाव्रतात्खलु ॥\nमासाच्छुद्धि: पुत्रसूनां स्त्रीसूनां सा तु मण्डलात् ॥२५॥\nएकत्रिंशद्दिने प्राग्वा दुग्धपानं च कम्बुना ॥\nनिष्क्रमस्तुर्यमासे भूम्युपवेशस्तु पञ्चमे ॥२६॥\nषष्ठात्समे मासि पुंसोsन्नाशनं विशमे स्त्रिया: ॥\nपञ्चमाद्वर्षमध्येsत्र होम उक्त: स्वगृह्यत: ॥२७॥\nगर्भाद्यन्नाशनान्तेषु स्वस्वकाले न दोष इत् ॥\nगुरुशुक्रास्तादिभव: कालेsतीते स तु स्मृत: ॥२८॥\nतृतीयेsब्दे चोपनीत्या सह वा चौलमिष्यते ॥\nमातर्यध: पञ्चमाब्दाद्गर्भिण्यां नैव कारयेत् ॥२९॥\nगर्भाधानदिचौलान्ता अतीता यदि संकटात् ॥\nप्रत्येकं पादकृच्छ्रोsत्र चौलेsर्धो द्विगुणोsन्यथा ॥३०॥\nप्रायश्चित्ते कृतेsतीतं कर्म कार्यं न वेतरत् ॥\nचूडा कार्यैव नारीणां तथैवोद्वाहत: पुरा ॥३१॥\nएवं सुसंस्कृतो लब्ध्वा द्विजत्वं शक्तित: सुधी: ॥\nअधीत्योद्वाह्य सदृशीं पत्नीं चेत्कामुको गृही ॥३२॥\nनित्यकर्मपर: पुत्रमुत्पाद्यास्मै समर्प्य च ॥\nगृहं सभार्यो रागी चेद्वानप्रस्थाश्रमं चरेत् ॥३३॥\nनित्यं त्रिषवणस्नायी नखश्मश्रुजटाधर: ॥\nभूमिशायी ब्रह्मचारी होमयज्ञपरायण: ॥३४॥\nग्रामकृष्युद्भवं वर्ज्यं पुष्पमूलफलादिकम् ॥\nभोक्तव्या षिडशग्रासा रात्रौ नैव कदाचन ॥३५॥\nवन्यतैलेन चाभ्यङ्गो नित्य: कार्यो न सर्वदा ॥\nदण्डान्तरेण नियतं पत्न्या व्यवहरेद्वशी ॥३६॥\nसहेत शीतवातादिद्वन्द्वान्यान्तरवैरिण: ॥\nजित्वा यमैश्च नियमैर्युक्तो योगपरायण: ॥३७॥\nवेदान्ताभ्यासनिरत: शान्तो दान्तो जितेन्द्रिय: ॥\nद्वन्द्वतीतोsनहंकारो निर्मम: साधनान्वित: ॥३८॥\nदैवीसंपत्तिसंपन्न: सर्वत्र समदृक् शुचि : ॥\nविप्रो यदैव विरजेत्तदैव प्रव्रजेत्सुधी: ॥३९॥\nयदान्तर्दृढवैराग्यं जातं सर्वेषु वस्तुषु ॥\nतदैव संन्यसेद्विद्वानन्यथा पतितो भवेत् ॥४०॥\nपातकप्रतिबन्धेन वैराग्यं जायते न चेत् ॥\nवानप्रस्थ: पुकुर्वीत शुध्द्यै कृच्छ्रमुखव्रतम् ॥४१॥\nकृच्छ्रस्तु द्वादशदिनसाध्य: काय: पुरोदित: ॥\nप्रत्यहं चाष्टभिर्ग्रासैर्यतिचान्द्रायणं मतम् ॥४२॥\nमासेनैव चरेद्ग्रासं चत्वारिंशच्छतद्वयम् ॥\nशिशुचान्द्रायणं चाहोरात्रं ग्रासैस्तथाष्टभि: ॥४३॥\nशुक्लाद्यतिथिमारभ्य वर्धमानान्दिने दिने ॥\nशुक्ले ग्रासांश्चरेत्कृष्णे ह्रासयेद्यवमध्यकम् ॥४४॥\nतथा पिपीलिकामध्यं ज्ञेयमाद्यान्तपूर्णिमम् ॥\nहव्यगव्यग्रासमनमार्द्रामलकसंमितम् ॥४५॥\nकुक्कुटाण्डोपमं बर्ह्यण्डवद्वाssस्याविकारत: ॥\nसदर्भाम्भ: पञ्चगव्यपानमेकदिनं तत: ॥४६॥\nउपोषणं परेद्युश्च कृच्छ्र: सांतपनाभिध: ॥\nअतिसांतपन: सप्ताहात्पृथग्द्रव्ययोगत: ॥४७॥\nएकभक्तेन नक्तेनायाचितेनोपवासत: ॥\nपादकृच्छ्र: पर्णकृच्छ्र: शुद्धपर्णाम्बुपानत: ॥४८॥\nद्वादशाहोपवासेन पराको दुग्धपानत: ॥\nएकविंशत्यह: कृच्छ्रातिक्रुच्छ्र: पावनो नृणाम् ॥४९॥\nनारायणपरो भृत्वा व्रतं भक्त्या चरेदिदम् ॥\nविपापो विरजो भूत्वा पश्येदात्मानमात्मनि ॥५०॥\nइति श्रीमद्दत्तात्रेयपुराणे सार्धत्रिसाहस्र्यां संहितायां वासुदेव्यां कर्मकाण्डे अष्टमाष्टके सप्तमोsध्याय: ॥७॥\n॥ षोडशसंस्काराशौचनिर्णयवानप्रस्थाश्रमादिवर्णनं नाम अष्टमाष्टके सप्तमोsध्याय: ॥८।७॥"
  }
]
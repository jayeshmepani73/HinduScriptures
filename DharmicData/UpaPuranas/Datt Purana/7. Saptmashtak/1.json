[
  {
    "text": "हरि ॐ ॥ प्रणम्य तं जगद्योनिमनाद्यन्तं त्र्यधीश्वरम् ॥\nतदीरितो ब्रुवे कर्मकाण्डं तं भक्तिभावनम् ॥१॥\nअहिंसाद्यष्टगुणयुक् द्विजो नियतकर्मकृत् ॥\nब्राह्मं पदमवान्पोति न भूयश्च्यवते तत: ॥२॥\nभक्तिज्ञानकृतं यत्तच्छ्रुत्युक्तं वीर्यवत्तरम् ॥\nनि:श्रेयसं कर्मणां हि धार्यते शब्दलक्षणम् ॥३॥\nस्फुटं वैदिकशब्दार्थ: स्मृत्युक्तं चापि लौकिकम् ॥\nयस्याकर्मणि दोषस्तं नियतं प्रजनोदितम् ॥४॥\nतत्संस्कृतत्रिवर्णानां वेदाध्ययनमप्युत ॥\nपत्याधिक्रियते पत्नी न पृथुक् चान्यथाsन्यवत् ॥५॥\nमन्त्रपाठश्रवणयोर्दोषश्चास्या व्रतादिके ॥\nगौश्छेद्यान्त्यस्य वेदोक्त्या त्रपुच्छाद्ये श्रुती श्रुतौ ॥६॥\nविप्रोक्ताश्रौतमन्त्रैस्तु क्रिया पत्याज्ञया स्त्रिया: ॥\nस्तेयदोष: प्रोषिते च पत्यौ नैमित्तिके कृते ॥७॥\nगृहिद्विजस्य नियतमाधानं तु विवाहत: ॥\nततो होमौ पार्वणेष्टी चातुर्मास्यं च संभवे ॥८॥\nपशुसोमो वा तु ते दुर्बाह्मण्यादिहरा यत: ॥\nसायंप्रातर्भोजनर्तुमतीस्वस्त्रीगमादिकम् ॥९॥\nपरिसंख्यात: संध्यावत्पञ्चयज्ञाश्च पैतृकम् ॥\nआगन्तुसाधनं त्वत्र वक्ष्येsथो दत्तसंमतम् ॥१०॥\nप्रियशिष्योsर्जुन: श्रीशमेकदैत्य प्रणम्य तम् ॥\nपप्रच्छाsप्सु महाशीते प्रात: क्लिश्यन्त्यमी कुत: ॥११॥\nश्रीदत्त: प्राह राजेन्द्र त्रय्योपायोsयमीरित: ॥\nविस्मृतात्मस्वरूपाणां सदा नानासुखार्थिनाम् ॥१२॥\nसत्त्वशुद्धिकरो रम्य: शनैश्चित्तप्रकाशक: ॥\nमाघस्नानादिरूपोsत्र सकामोsप्याशु तारक: ॥१३॥\nकिं शरीरेण पुष्टेन रक्षितेन बलीयसा ॥\nअनित्येनाशुद्धजेन स्वतोsप्यशुचिनाsमुना ॥१४॥\nअस्थिस्तंबस्नायुबद्धं रक्तमांसविलेपितम् ॥\nचर्मबद्धं सुदुर्गन्धं मलमूत्रादिपूरितम् ॥१५॥\nजराशोकविपव्द्याप्तं तापरोगालयं जरत् ॥\nनित्यं रजस्वलं सर्वदोषदूषितमातुरम् ॥१६॥\nपरोपतापपापार्तिपरद्रोहादिकारणम् ॥\nलोलुपं पिशुनं क्रूरं कृतघ्नं क्षणभङ्गुरम् ॥१७॥\nसच्छिद्रमनुविस्रावि तापसोढादिकारणम् ॥\nदु:पूरं दुर्धरं दृप्तं तृष्णाव्याप्तं च मोहदम् ॥१८॥\nनिसर्गतोsधर्मरतं दुष्टं जरदनुक्षणम् ॥\nनानासंबन्धममताहन्ताबन्धादिकारणम् ॥१९॥\nसदा कामक्रोधलोभनरकद्वारसंस्थितम् ॥\nकृमिविड्भस्मरूपान्तं परिणामे शुनां हवि: ॥२०॥\nईदृशेन शरीरेण बुद्बुदा इव वारिणि ॥\nजायन्ते च म्रियन्ते च जीवास्तेषां सुदुर्गति: ॥२१॥\nअत एतादृशे लब्धे शरीरे बहुपुण्यत: ॥\nयो योजयति धर्मे स दुर्गें तरति नेतर: ॥२२॥\nमकरस्थे रवौ यो हि शीतर्तोsप्युदिते रवौ ॥\nस्नाति पापैर्विमुक्त: स क्रमाद्ब्रह्माधिगच्छति ॥२३॥\nमाघमासे रटन्त्याप ईषदभ्युदिते रवौ ॥\nमहापापमपि क्षिप्रं स्नानमात्रात्पुनीमहे ॥२४॥\nज्ञानतोsज्ञानतो वापि वाङ्मन:कायजं ह्यघम् ॥\nस्वल्पं वापि महद्वापि माघस्नानात्प्रणश्यति ॥२५॥\nएतदर्थं पुरावृत्तं श्रृणु राजर्षिसत्तम ॥\nऋचीका नाम कल्याणी ब्राह्मणी भार्गवी शुभा ॥२६॥\nबालवैधव्यदु:खार्ता तपस्तेपे सुदारुणम् ॥\nविन्ध्याचले महाक्षेत्रे रेवाsत्रामरकण्टके ॥२७॥\nमहाव्रता तत्र साsभून्नारायणपरायणा ॥\nसदाचारान्विता नित्यं दुष्टसंसर्गवर्जिता ॥२८॥\nमित्सत्याल्पवाक् शान्ता जितकामा जितेन्द्रिया ॥\nसुशीला धर्मनिरता देहशोषणशालिनी ॥२९॥\nपितृदेवद्विजार्थिभ्यो दत्तमग्नौ तया हुतम् ॥\nउञ्छवृत्त्या षष्ठभागे भुङ्क्ते सापि यथाविधि ॥३०॥\nपराकतप्तकृच्छ्रातिकृच्छ्रचान्द्रायणव्रतै: ॥\nश्रीविष्णुचिन्तनेनैव कालं नयति सर्वदा ॥३१॥\nसंस्नाता: कपिले रेवासंगमे विधिवत्तया ॥\nषष्टिमाघास्ततो दैवान्मृता तत्रैव सा सुखात् ॥३२॥\nमाघस्नानादिपुण्येन वैकुण्ठं प्राप साsमला ॥\nक्रीडन्ती सुविमानेन चतुर्युगसहस्रकम् ॥३३॥\nसुन्दोपसुन्दनाशार्थं विधिनोत्तारिता पुन: ॥\nविष्णुं प्रार्थ्य ब्रह्मलोके नाम्नाsभूत्सा तिलोत्तमा ॥३४॥\nरूपलावण्यसौन्दर्यधीचातुर्यप्रभाखनि: ॥\nस्त्रीरत्नमुत्तमं साsभूद्देवानामपि मोहिनी ॥३५॥\nविधातुर्निपुणस्यापि साsभवच्चित्तहारिणी ॥\nन काsप्यप्सरसां मध्ये सौन्दर्यलहरीदृशी ॥३६॥\nतां सत्कृत्य विधि: प्राह देवि याहि तिलोत्तमे ॥\nत्रिलोकीकण्टकौ सुन्दोपसुन्दावसुरौ जहि ॥३७॥\nतथेत्युक्त्वाsथ सा वीणां रणन्त्याप महीतलम् ॥\nब्रह्मलोकात्खमार्गेण यत्र तौ दुनजौ स्थितौ ॥३८॥\nपूर्वमाप्लुत्य रेवाया: पवित्रे निर्मले जले ॥\nपरिधायाम्बरं रक्तं चोलीं विद्युत्प्रभां दृढाम् ॥३९॥\nसिञ्जन्नूपूरवलयां मुक्तावल्या श्रितस्तनीम् ॥\nपदे पदे केशपाशपतत्सुमनसं तु ताम् ॥४०॥\nगायन्तीं सुस्वरं प्रेक्ष्य सुस्निग्धं कोमलं कलम् ॥\nवल्लकीं वादयन्तीं च दूतो गत्वाsसुरौ जगौ ॥४१॥\nयुवां रत्नभुजौ लोके स्त्रीरत्नं चेदृशं प्रभू ॥\nगत्वाsशोकवने शीघ्रं पश्यतां काममोहिनीम् ॥४२॥\nसुन्दोपसुन्दावसुरौ तच्छ्रुत्वैवाशनादिकम् ॥\nत्यक्त्वा ससीधुपात्रं स्त्रीरत्नकोटीश्च तामितौ ॥४३॥\nभिन्नदेहावपि पुरा भ्रातरावेकमानसौ ॥\nतां दृष्ट्वैव तदा जातौ मोहितौ भिन्नमानसौ ॥४४॥\nभ्रातर्विरम भार्येयं ममैवास्तु वधूत्तभा ॥\nत्वमेवार्य त्यजैनां मे भार्याsस्त्विति परस्परम् ॥४५॥\nमत्तेभाविव संरब्धौ गदया तौ परस्परम् ॥\nजघ्नतु: संप्रहारेण मृतौ द्वावपि तत्क्षणम् ॥४६॥\nकृत्वैवं देवकार्यं सा ब्रह्मलोकं गता पुन: ॥\nब्रह्मा तामाह सत्कृत्य तिष्ठ त्वं सूर्यमण्डले ॥४७॥\nभुक्त्वा भोगाननेकांस्त्वं सूर्येण सह संचर ॥\nआकल्पं ब्रह्मसायुज्यं ततो गच्छ ध्रुवं शुभे ॥४८॥\nइत्युक्त्वा सूर्यलोकं सा गतैवं कृतकृच्छ्रत: ॥\nउदारेदृक् फलं लेभे तत: किं देहलालनात् ॥४९॥\nइति श्रीमद्दत्तात्रेयपुराणे सार्धत्रिसाहस्र्यं त्रिकाण्डमण्डितायां संहितायां श्रीवासुदेव्यां कर्मकाण्डे सप्तमाष्टके टीकायां प्रथमोsध्याय: ॥१॥\n॥ इति सुन्दोपसुन्दचरितं नाम सप्तमाष्टके प्रथमोsध्याय: ॥७।१॥"
  }
]
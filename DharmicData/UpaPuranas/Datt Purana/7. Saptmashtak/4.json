[
  {
    "text": "हरि: ॐ ॥ असर्जीदं जगद्येन गुणकर्मविभागश: ॥\nतं स्वधर्मेण योsभ्यर्चेत्सोsधिगच्छति तत्पदम् ॥१॥\nस्वधर्माचरणादत्र प्रीणाति परमेश्वरम् ॥\nयथाज्ञापालनाद्राज्ञा तथेश: शास्त्रसत्कृते: ॥२॥\nद्विजदेवातीथीन्ये च प्रीणयन्त्यन्वहं मुदा ॥\nपाशानिहैव ते छित्त्वा ब्रह्मलोके वसन्ति हि ॥३॥\nमूर्खो वा पण्डितो वापि श्रोत्रिय: पतितोsपि वा ॥\nमध्याह्ने य: समायातो ब्रह्मतुल्योsतिथिर्हि स: ॥४॥\nपथि श्रान्ताय विप्राय क्षुधिताय क्रुशाय ये ॥\nअन्नपानादि यच्छन्ति ते वसंति चिरं दिवि ॥५॥\nमार्गे श्रान्ता: क्षुधाविष्टा भोक्तुकामा: समागता: ॥\nतांस्तर्पयन्ति ये भूम्यां ब्रह्मलोके वसन्ति हि ॥६॥\nन याति विमुखो यस्मादतिथिस्तद्गृहं गृहम् ॥\nअतिथिर्विमुखो यस्मात्तद्गृहं वनमुच्यते ॥७॥\nनैवातिथिअमो बन्धुर्न धर्मो न हितो धनम् ॥\nअतिथीनां प्रभावेन मुनित्वं देवतापि च ॥८॥\nपक्कान्नं भिक्षवे यज्ञात्प्रग्दद्यादपि तत्फलम् ॥\nतस्मिन्पराड्मुखे यज्ञो नैवास्यादानदोषहृत् ॥९॥\nतस्मै भक्त्यार्पितं ग्रासमात्रमप्यन्नमद्रिवत् ॥\nतस्मात्सर्वप्रयत्नेन यतयेsन्नं प्रदीयताम् ॥१०॥\nभारतं वर्षमश्रित्य दत्त्वान्नादीन्यकामत: ॥\nविष्णुमभ्यर्च्य मेधावी जीवन्मुच्येदसंशयम् ॥११॥\nनान्नदानसमं पुण्यं नोपकारश्च तादृश: ॥\nअन्ने प्रतिष्ठिता: प्राणा ह्यन्नद: प्राणदो मत: ॥१२॥\nयोsतिथिभ्यो ददात्यन्नमन्नकामेभ्य उत्तम: ॥\nस्वर्गे सौख्यं चिरं भुक्त्वा भूयोsप्यत्र धनी भवेत् ॥१३॥\nपुरा यमोsवदत्स्वर्गाच्च्यवन्तं केसरिध्वजम् ॥\nदेह्यन्नं तत आत्मानं पुनरप्युद्धरिष्यसि ॥१४॥\nइति श्रुतं यमवचस्ततोsन्नं तारकं परम् ॥\nअन्नदानसमं दानं न भूतं न भविष्यति ॥१५॥\nग्रीष्मे सुशीतलं तोयं हेमन्ते काष्ठमंशुकम् ॥\nदद्याद्वर्षासु पापेषु क्षुद्रेषु च महत्स्वपि ॥\nवारंवारं चरेद्विद्वान्प्रायश्चित्तं यथाविधि ॥१७॥\nनिष्कल्मषो नरो भूत्वा ज्ञानी मुच्येदिहैव तु ॥\nप्रायश्चित्तमकृत्वेह नरो नरकमश्नुते ॥१८॥\nवाङ्मन:कायसंभूतं पापं यो नाशयेदिह ॥\nअतोsज्ञोsपि समाप्नोति ब्रह्मलोकं महासुखम् ॥१९॥\nकृत्वापि बहुपापानि योsनुतप्तो जपेद्द्विज: ॥\nगायत्रीं वेदमन्त्रान्वा सोsत्र पापैर्वियुज्यते ॥२०॥\nनित्यकर्मरतो यस्तु वेदाभ्यासरतो वशी ॥\nन ज्ञानोत्थेन पापेन लिप्यते स न संशय: ॥२१॥\nमहाव्रतो यमी यस्तु नित्यं तीर्थोपसेवक: ॥\nपितृदेवाचार्यसेवी दुर्गं स्वप्नेपि नेक्षते ॥२२॥\nयो यस्यान्नं समश्नाति स तस्याश्नाति दुष्कृतम् ॥\nज्ञात्वैवं दुर्गतिभिया परान्नस्य रुचिं त्यजेत् ॥२३॥\nआपदि प्रतिगृह्णीयाद्दानं नैव च भोजनम् ॥\nपुण्यहानिकरी भुक्तिस्तथैवान्यवधूरति: ॥२४॥\nनित्यस्नानेन पूयन्ते पापात्मानोपि जन्तव: ॥\nबाह्याभ्यन्तरपापघ्नं प्रात:स्नानं सुसिद्धिदम् ॥२५॥\nअस्नातादशुचेर्यान्ति विमुखा: पितृदेवता: ॥\nविना स्नानेन यो भुंक्ते मलाशीति स कथ्यते ॥२६॥\nस्नानहीनो नर: पापी नरकं याति दारुणं ॥\nतस्माद्य: स्नाति गङ्गादौ कुयोनिं स न गच्छति ॥२७॥\nदु:स्वप्ननाशनं पुण्यं प्रात:स्नानं विशोधनम् ॥\nस्नानं विनेह शक्तस्य नाधिकारोsन्यकर्मसु ॥२८॥\nसंध्योपासनयज्ञादीन् भक्त्या यो विधिवच्चरेत् ॥\nसङ्गं त्यक्त्वा फलं चापि न स पश्यति दुर्गतिम् ॥२९॥\nबह्वल्पं वेह यल्लब्धं तत्तु प्राग्जन्मदानत: ॥\nइति ज्ञात्वा यथाशक्ति धर्मार्थं दीयतां धनम् ॥३०॥\nगोभूतिलहिरण्याज्यवासोधान्यगुडादि य: ॥\nददाति सात्त्विको नैव नारकी तस्य यातना ॥३१॥\nसुक्षेत्रे पर्वणि शुभे यो ददाति जुहोति च ॥\nभक्त्या जपति तं याम्या न स्पृशन्ति भटा: खलु ॥३२॥\nप्रियव्रत: सत्यवादी मौनी दानदयापर: ॥\nशान्तो दान्तस्तितिक्षुश्च शुद्धो दाक्षिण्य संयुत: ॥३३॥\nनिर्मत्सरो निष्कपटो ब्रह्मचर्येण संयुत: ॥\nपरस्य स्वं तृणं वापि मनसापि न य: स्पृशेत् ॥३४॥\nस नेच्छन्नपि मुच्येत बन्धादज्ञानसंभवात् ॥\nइच्छन्नपि न मुच्येत कृतघ्नो यो हि दुर्मति: ॥३५॥\nन तीर्थैर्न तपोभिश्च कृतघ्नस्यास्ति निष्कृति: ॥\nस याति यातनां घोरामवकीर्णी तथैव च ॥३६॥\nक्रूरारुंतुददुर्वाणीवक्ता स नरकागत: ॥\nधर्मत्यागी च दुष्टोsपि पुनर्यास्यति दुर्गतिम् ॥३७॥\nतस्मात्सौम्यो नरो भूत्वा निजधर्मं समाचरेत् ॥\nसत्सङ्गनिरतो नित्यं तीर्थवासपरो भवेत् ॥३८॥\nन तीर्थे पातकं कुर्यात्त्याज्यस्तीर्थे प्रतिग्रह: ॥\nदुर्जरं पातकं तीर्थे दुर्जरश्च प्रतिग्रह: ॥३९॥\nव्रतं दानं तपो यज्ञ: पवित्राण्यपराणि च ॥\nगङ्गाबिन्द्वभिषेकस्य  कलां नार्हन्ति षोडशीम् ॥४०॥\nधर्मद्रवो ह्यपां बीजं श्रीविष्णुचरणच्युतम् ॥\nशंकरेण धृतं मूर्ध्ना गङ्गाम्भ: पावयेन्न किम् ॥४१॥\nगङ्गेत्त्युच्चारणान्मुक्ति: किं पुन: स्नातपानत: ॥\nस्नातव्यं तत्प्रयत्नेन सुधीभिर्गाङ्गवारिणि ॥४२॥\nअसमर्थोsपीह दातुमादातुं यो न सज्जते ॥\nमहाव्रतधर: प्रेत्य भास्वत्तारात्वमेति स: ॥४३॥\nसदा योगरत: पश्येन्मातृवत्परकामिनीम् ॥\nपरद्रव्यं च विषवत्सोsचिरान्मुच्यते भयात् ॥४४॥\nस्त्रीणां तु भर्तृसेवैव तारणं शीलपालनम् ॥\nश्रेष्ठसेवेह शूद्राणां तारका नातिमानिनाम् ॥४५॥\nइति श्रीमद्दत्तात्रेयपुराणे सार्धत्रिसाहस्र्यां संहितायां त्रिकाण्डमण्डितायां श्रीवासुदेव्यां कर्मकाण्डे सप्तमाष्टके चतुर्थोsध्याय: ॥४॥\n॥ इति देवदूतैर्वैश्यायान्नवस्रादिदानविधिकथनं नाम सप्तमा० चतु० ॥७।४॥"
  }
]
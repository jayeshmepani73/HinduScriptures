[
  {
    "text": "हरि: ॐ ॥ धर्ता योsखिलशक्तीनां तमाराध्य स्वकर्मणा ॥\nपरपीडां न कुर्वन्ति न ते यान्त्यन्तकालयम् ॥१॥\nये प्राणिहिंसकास्ते तु वेदयज्ञतपोमुखै: ॥\nयुक्ता अपि न यान्त्यूर्ध्वं भक्तिहीनश्च तादृश: ॥२॥\nशास्त्रेण चोदिता हिंसा सैव धर्म: परो मत: ॥\nसैवेह परमं दानं सैवेह परमं तप: ॥३॥\nमशकान्मत्कुणान्दंशान्यूकादीन्पीडकानपि ॥\nआत्मौपम्येन येsवन्ति ते नरा धर्मशीलिन: ॥४॥\nतप्ताङ्गारमयं मार्गं दुर्गां वैतरणीं नदीम् ॥\nदुर्गतिं नैव पश्यन्ति कृतान्तं चापि ते नरा: ॥५॥\nये हिंस्रा: प्रेत्य तेsन्योन्यं खादन्त्यन्योन्यघातिन: ॥\nपरस्त्रीधनहर्तारो नरकं यान्ति दारुणम् ॥६॥\nये हिंसन्तीह भूतानि जीवनार्थं परत्र ते ॥\nस्वमांसभोजिनोsत्यन्तं क्लिश्यन्त्येवास्रपूयपा: ॥७॥\nस्थावरास्ते भविष्यन्ति नरकान्निर्गता अपि ॥\nतिर्यग्योनीरुषित्वाsथ सुचिराद्यान्ति मर्त्यताम् ॥८॥\nतत्रापि च भवन्त्यन्धा: काणा: कुब्जाश्च पङ्गव: ॥\nअङ्गहीना दरिद्राश्च स्वाघचिह्नैश्च चिह्निता: ॥९॥\nपरद्रोहो न कार्योsत: कायेन मनसा हृदा ॥\nयतो लोकद्वयाद्भ्रंशो द्रोग्धुर्हि परतो भयम् ॥१०॥\nस्यन्दमाना यथा नद्य: सर्वा यान्ति महाम्बुधिम् ॥\nअहिंसायां तथा धर्मा: प्रविशन्त्यखिला: खलु ॥११॥\nदत्ताभय: पुमानेव सर्वधर्मसमावृत: ॥\nअचलं पदमाप्नोति न भूयश्च्यवते तत: ॥१२॥\nस्वधर्मान्वेदशास्त्रोक्तान्देशकालोचितानपि ॥\nये पश्यन्तीह ते नैव पश्यन्ति यमयातनाम् ॥१३॥\nस्ववर्णाश्रमिणो ये च स्वाचारनिरता: सदा ॥\nशीलवत्योsपि नार्य्श्च नाकपृष्ठे वसन्ति ते ॥१४॥\nयथोक्ताचारिण: सर्वे जितकामा जितेन्द्रिया: ॥\nस्वकर्मनिरता यान्ति ब्रह्मलोककल्मषम् ॥१५॥\nइष्टापूर्तरता ये च यदृच्छालाभहर्षिता: ॥\nदयान्विता दानशीलास्ते न यान्ति यमालयम् ॥१६॥\nवेदपाठरता नित्यं ब्राह्मणा येsग्निहोत्रिण: ॥\nस्वर्यान्ति तेsपि भूपाश्च रणे येsभिमुखे हता: ॥१७॥\nअनाथगोद्विजातिस्त्रीशरणागतरक्षणे ॥\nये मृता धर्मसंग्रामे ते न यान्ति यमालयम् ॥१८॥\nपङ्गोन्दीनाञ्छिशून्वृद्धान्रुग्णानार्तान्भयातुरान् ॥\nये पुष्णन्त्यभयं दत्त्वा रमन्ते ते चिरं दिवि ॥१९॥\nगां दृष्ट्वा पङ्कमग्नां ये रुग्णं विप्रं च दुर्विधम् ॥\nउद्धरन्ति ततो ये ते नैव यान्ति यमक्षयम् ॥२०॥\nगोग्रासदा नरा ये च ये कामं गोनिषेविण: ॥\nप्रपासंस्थापका ये च ते न यान्ति यमक्षयम् ॥२१॥\nयावत्पिबन्ति पानीयं वापीकूपतडागत: ॥\nजीवास्तावद्धि तिष्ठन्ति तत्कर्तार: सुखाद्दिवि ॥२२॥\nजीवानां जीवनं वारि तद्यो दास्यति यत्नत: ॥\nजीवत्वं स विहायैव परे ब्रह्मणि मोदते ॥२३॥\nधात्रीकपित्थबिल्वांस्त्रीन्पञ्चाम्रान्दश तित्तिणी: ॥\nपिचुमन्दाश्वत्थवटान्वप्ता न नरकं व्रजेत् ॥२४॥\nवरं त्रयो भूमिरुहा न तु कोष्ठरुहा दश ॥\nपत्रै: पुष्पै: फलैस्ते हि कुर्वन्ति पितृतर्पणम् ॥२५॥\nघनच्छायो द्रुमो जीवान् गृहिभ्योsप्यधिकं त्विह ॥\nछायादिनाssश्वासयति ततोsपि फलद: फली ॥२६॥\nसुच्छायाफलपुष्पाढ्यं वृक्षं प्राणिनिषेवितम् ॥\nये छिन्दन्ति नरा मूढास्ते यान्ति नरकं ध्रुवम् ॥२७॥\nयद्द्वारि तुलसीदेवी तीर्थभूतं हि तद्गृहम ॥\nरोपणात्पालनात्सेकाद्दर्शनात्स्पर्ह्स्नान्नृणाम् ॥२८॥\nतुलसी हरते पापं वाङ्मन:कायसंभवम् ॥\nसर्वतीर्थाप्लुतिफलं तुलसीस्पर्शनात्स्मृतम् ॥२९॥\nगङाप्लुत्या हरिस्मृत्या रेवादृष्ट्या सुरार्चनै: ॥\nसमानस्तुलसीस्पर्शो विष्णुलोकगतिप्रद: ॥३०॥\nपुष्कराद्यानि तीर्थानि गङ्गाद्या: सरितोsमला: ॥\nवासुदेवादयो देवा निवसन्ति तुलस्यध: ॥३१॥\nतुलसीमञ्जरीभिर्यो विष्णुं संपूजयेन्नर: ॥\nत्रिकालमेककालं वा वैकुण्ठे स महीयते ॥३२॥\nविष्णुमन्त्रजपी यस्तु तुलसीकाष्ठभूषित: ॥\nविष्णुव्रतपरो विष्णुपूजको विष्णुलोकभाक् ॥३३॥\nतथैव शिवभक्तोsपि पूजयेत्सांबमीश्वरम् ॥\nबिल्वैर्जपेच्छैवमन्त्रं कैलासे स महीयते ॥३४॥\nरेवासमुद्भवे बाणलिङ्गे य: पूजयेच्छिवम् ॥\nस्फटिके रत्नलिङ्गे वा पार्थिवे वा स्वयंभुवि ॥३५॥\nशैले वा स्थापिते क्कापि शिवव्रतपरो नर: ॥\nप्रदोषे पूजयेद्भक्त्या स मुक्तो नात्र संशय: ॥३६॥\nरुद्राक्षभूषितो रुद्रजापी भस्मत्रिपुण्ड्रधृक् ॥\nस क्कापि न श्रृणोत्येव यमलोककथां नर: ॥३७॥\nशिवपूजाप्रभावेण शैवा: शिवरता नरा: ॥\nमोदन्ते शिवलोके ते शिवेन सह सर्वदा ॥३८॥\nप्रसङ्गेनापि शाठ्येन दम्भेनेशं च लोभत: ॥\nयेsर्चन्ति ते विमुच्यन्ते किं पुनर्भक्तिभाविता: ॥३९॥\nनेशार्चनात्परं पुण्यं सर्वपापप्रणाशनम् ॥\nसर्वैश्वर्यप्रदं दुर्गात्तारकं मृत्युहारकम् ॥४०॥\nद्रव्यमन्नं फलं तोयं शिवस्वं न स्पृशेत्क्वचित् ॥\nलङ्घयेन्नैव निर्माल्यं कूप्र सर्वं विनिक्षिपेत् ॥४१॥\nमक्षिकापादमात्रं य: शिवस्वमुपजीवति ॥\nलोभेन वाsथ मोहेन नरके स तु पच्यते ॥४२॥\nकृत्वैकदेवभक्तिं ये मात्सर्येण द्विषन्ति च ॥\nअन्यदेवं च तद्भक्तं ते यान्ति नरकं ध्रुवम् ॥४३॥\nविष्णु: शिवो गणेशोsर्क: शक्तिश्चेति पृथङ् न हि ॥\nएकोsज: पञ्चधा जात: कुतो भेदोsस्ति दैवतै: ॥४४॥\nएतानीशाङ्गानि तृप्येदेकस्यापीह तर्पणात् ॥\nयथाssस्याक्ष्यादितृप्त्याङ्गी चोद्विजेदेकनिन्दया ॥४५॥\nदेवद्रोहस्ततस्त्याज्यस्तद्भक्तस्यापि सर्वदा ॥\nयथारुचीश्वर: सेव्यो नान्यथाभेदमाचरेत् ॥४६॥\nवर्षालैर्य तृणै: पर्णै: कुर्वन्तीहेश्वरालयम् ॥\nते यान्ति सुस्थिरं लोकं सर्वभोगसमन्वितम् ॥४७॥\nगोशालां धर्मशालां वा मार्गे विश्राममन्दिरम् ॥\nयतेर्मठं द्विजगृहं कृत्वा स्वर्गे वसन्ति ते ॥४८॥\nनूतनालयनिर्माणाज्जीर्णोद्धार: प्रयत्नत: ॥\nकार्यो देवादिगेहानां तत्फलं द्विगुणं भवेत् ॥४९॥\nवर्ज्यं मठाधिपस्यान्नं भुक्त्वा चान्द्रायणं चरेत् ॥\nस्पर्शमात्राच्चरेत्स्नानं देवद्रव्योपजीविनाम् ॥५१॥\nकुर्वन्ति देवपूजार्थं ये नरा: पुष्पवाटिकाम् ॥\nनिर्लोभास्ते चरिष्यन्ति स्वर्याने नन्दने वने ॥५२॥\nसंमार्जनादिना येsलंकुर्वन्तीश्वरमन्दिरम् ॥\nनिस्पृहास्ते नरा नित्यं स्वर्गे लोके वसन्ति हि ॥५३॥\nय इच्छेदात्मनो मुक्तिं देवसद्गुरुदंगतिम् ॥\nस कुर्याद्बन्धदां नैव शिश्नोदरतृपां क्कचित् ॥५४॥\nयादृशी प्रीतिरज्ञानां विषयेष्वनपायिनी ॥\nपरेश्वरे तादृशी चेत्को न मुच्येत बन्धनात् ॥५५॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमण्डितायां संहितायां श्रीवासुदेव्यां कर्मकाण्डे सप्तमाष्टके तृतीयोsध्याय: ॥३॥\n॥ देवदूतैर्वैश्यपुत्राय देवताभजनादिधर्महार्दकथनं नाम सप्तमा० तृतीयो० ॥७।३॥"
  }
]
[
  {
    "text": "हरि: ॐ ॥ प्रमाभूतेन वेदेन गीतोsपीन्द्र: शचीपति: ॥\nस्वर्गे सम्राट् सुराधीश: प्रथमं यज्ञभागभुक् ॥१॥\nरूपान्तरेण स्वपन्तीधर्षणाद्गौतमेन स: ॥\nशप्त: सहस्त्रभगवान्भूत्वागाल्लज्जितो वनम् ॥२॥\nधिङ् मोहिनीं स्त्रियं कामं दुर्दमं धिक् च दुर्धियम् ॥\nमां दुर्दशासमापन्नमित्यात्मानं व्यगर्हयत् ॥३॥\nततोsनाथा: सुरा इन्द्रमज्ञात्वापि शचि गुरुम् ॥\nपप्रच्छ क्क गत: स्वाराट् क्वान्वेष्टव्यो वदाधुना ॥४॥\nप्राहेज्य: कृतपापार्तो यत्रास्ते दर्शयामि तम् ॥\nइत्युक्त्वा तै: सहैत्येन्द्रं मेरुदर्यां व्यदर्शयत् ॥५॥\nभूतिमत्तोsजितात्माभीर्दैवोपहतधी: सुरेट् ॥\nहीतोsवद्द्गुरो त्राहि मां दैवाद्भगचिह्नितम् ॥६॥\nस प्राह शिष्य देवेन्द्र यद्यप्यनुचितं कृतम् ॥\nसावधानो भवातस्त्वं मुक्त्युपायं वदामि ते ॥७॥\nप्रयागे स्नानमात्रेण त्रिवेण्यां कृतिकिल्बिषात् ॥\nमुक्तिमेष्यसि नैवात्र संशय: पाकशासन ॥८॥\nइत्युक्त: सोsनुतप्तोsगात् त्रिवेण्यां स्नानमात्रत: ॥\nपूतात्माभूत्सहस्राक्षस्त्रिवेणीमहिमा त्वयम् ॥९॥\nतस्मात्त्वमपि तत्रैव गच्छ मुक्ता भविष्यसि ॥\nइति विप्रवच: श्रुत्वा भक्तियुक्ता तदाभवम् ॥१०॥\nत्यक्त्वार्थान्विषवत्स्वांश्च शत्रुवद्दुर्गवद्गृहम् ॥\nजितात्माsसक्तधी: क्कापि भूत्वा वीतैषणागमम् ॥११॥\nदु:संगतिं यातनादां पापं चादोगतिप्रदम् ॥\nचित्ते संस्मृत्य संतापान्माघस्नानं मया कृतम् ॥१२॥\nपापं नष्टं त्र्यहस्नानादीश्वरानुग्रहान्मम ॥\nजातेदृक् शिष्टपुण्येन वरा जातिस्मराप्सरा ॥१३॥\nइति स्मृत्वाsसुरोsप्याह श्रृणूदन्तं स्मृतं हि मे ॥\nया काशी सर्वविख्याता स्मृतिमात्रेण मुक्तिदा ॥१४॥\nतत्रासं श्रेष्ठकुलजो द्विजोsज्ञोपि कुधीर्मया ॥\nप्राज्ञैर्निर्भर्त्सितेनापि दुराचार: सदा कृत: ॥१५॥\nचण्डालस्यापि न त्यक्तो मया दुष्टप्रतिग्रह: ॥\nहृतं हेमान्यनार्यश्च भुक्तं प्रेतान्नमप्यहो ॥१६॥\nवज्रलेपोपमं पापमविमुक्तपुरे कृतम् ॥\nनाणुमारं कृतं पुण्यं दैवान्मृत्युवशोsभवम् ॥१७॥\nक्षेत्रवासप्रभावेण नाभून्मे निरयोsसत: ॥\nईशाज्ञया भैरवेण क्षिप्त: कल्पितयोनिषु ॥१८॥\nकल्पिता योनिदेहा मे महाकष्टान्नवोषिता: ॥\nहिमाद्रौ सांप्रंतं जन्म दशमं राक्षसं मम ॥१९॥\nअतीतानि सहस्राणि वर्षाणां पञ्चसप्तति: ॥\nनास्ति मे निष्कृतिर्मोक्षवार्ता स्वप्नेपि नो मम ॥२०॥\nकराल: श्मश्रुल: क्रूर: क्षुत्पिपासार्दितो भृशम् ॥\nदुष्कर्मणैव दग्धोsस्मि सौख्यवार्तापि मेsत्र नो ॥२१॥\nक्षेत्रवासोद्भवं पुण्यं सफलं जातमद्य मे ॥\nभवत्या दर्शनं सत्या अन्यथा मे कथं वद ॥२२॥\nसत्संगत्यैव धन्योsद्य जातोsहं शान्तमानस: ॥\nअत: सत्संगतिं साध्वीं प्रशंसन्तीह कोविदा: ॥२३॥\nस्वादुक्षीरार्णवाम्भोsपि हंसानामुपजीवनम् ॥\nसन्त: सर्वसमा एव सर्वेषामुपजीवनम् ॥२४॥\nकिं वक्ष्येsत: परं भद्रे ज्ञात्वा कष्टां दशामिमाम् ॥\nयद्रोचते तत्कुरुष्व पतितोsहं तवाग्रत: ॥२५॥\nश्रुत्वा तद्भापितं दीनं दयालुत्वेन साsवदत् ॥\nदास्ये ते माघजं पुण्यंख निष्कृतिस्तेन ते भवेत् ॥२६॥\nस्नाता मे बहवो माघा ब्रह्मक्षेत्रे यथाविधि ॥\nतत्रैकमाघजं पुण्यं दत्तं ते सद्गतिप्रदम् ॥२७॥\nइत्युक्त्वा साssर्द्रवसनं निष्पीड्यदाय तज्जलम् ॥\nसंकल्प्यादान्माघपुण्यं दयया रक्षसे सती ॥२८॥\nरक्षोभावं विहायाशु तदैवास सुरोपम: ॥\nनत्वाsप्सरसमाहेदं प्रहृष्टो गद्गदाक्षर: ॥२९॥\nय: कर्मफलदो देव: शंभु: सोमस्त्रिलोचन: ॥\nपरोपकृत्यै सद्बुद्धिं भद्रे भद्रं ददातु ते ॥३०॥\nत्वयाsद्योपकृतं साधु पतितोsप्युद्धृतोsस्म्यहम् ॥\nयस्य मे निष्कृति: क्कापि नैव सोsद्यैव पावित: ॥३१॥\nप्रसीद कृपयेदानीं कुर्वज्ञे मय्यनुग्रहम् ॥\nशिक्षां विधेहि मे कुर्यां यया क्कापि न पातकम् ॥३२॥\nप्रियं धर्म्यं निशम्यैवं रक्षोवाक्यं प्रसन्नधी: ॥\nप्रवक्तुं तारकं धर्ममप्सरा उपचक्रमे ॥३३॥\nस्ववर्णाश्रमवर्णाधिकृता भुव्यपि मानवा: ॥\nसंसिद्धिं यान्ति ते दैव्या संपदैवान्यया न तु ॥३४॥\nस्वसंपदाsपि देवा: स्वर्जिग्युर्नान्येsन्यया हता: ॥\nगुरुसेवादिनेन्द्राद्या मुक्ता अत्रेति यच्छ्रुतम् ॥३५॥\nभजस्व धर्मं तं नित्यं हिंसां सन्त्यज दूरत: ॥\nपरदोषोच्चारणं च कामं जह्यान्तरं रिपुम् ॥३६॥\nधृत्या शुध्द्या मनो बुध्द्या विनियम्येन्द्रियाणि च ॥\nप्रत्याहृत्यार्चय शिवं पश्य स्वप्नोपमं जगत् ॥३७॥\nवैराग्यरसिको भूत्वा व्युत्थानेsपीह मा कुरु ॥\nअहन्तां ममतां चास्रमांसास्थिघटितेsध्रुवे ॥३८॥\nभोगकाले कदाचित्तु प्राप्तायामप्यहंकृतौ ॥\nबोधात्मव्यतिरेकेण न पश्येदं चिदन्वयात् ॥३९॥\nज्ञात्वैवं तत्त्वत: स्वात्मरूपं पश्चात्समाविश ॥\nअयं हि परमो धर्मो यत: पातो न विद्यते ॥४०॥\nइति तद्वाक्सुधां पीत्वा श्रुत्या शुद्धाsवदत्स ताम् ॥\nसदा सुखमयी भूया: साध्वि काञ्चनमालिनि ॥४१॥\nप्रसादसुमुखस्यास्तु शंभो: सान्निध्यमन्वहम् ॥\nआचन्द्रार्कं वसात्रैव सदा स्निग्धोमया सह ॥४२॥\nधर्मनिष्ठा तपोनिष्ठा योगस्त्वय्यस्तु सर्वदा ॥\nमास्तु लोभोsध्रुवे देह आपन्नार्तिं सदा जहि ॥४३॥\nस्तुत्वैवं तां प्रणम्योक्तिं तस्या भक्त्या विमृश्य स: ॥\nप्राप्तेन व्योमयानेनारब्धं भोक्तुं दिवं ययौ ॥४४॥\nअत्रान्तरे देवकन्या: पुष्पाणि ववृषुर्मुदा ॥\nनस्या उपरि तां प्राप्य प्रोचुर्नत्वा प्रियंवदा: ॥४५॥\nकथं भद्रे त्वया रक्षोमोक्षणं विहितं वद ॥\nत्यक्तं यतो भियाsस्माभि: क्रीडावनमिदं शुभम् ॥४६॥\nइदं त्वदङ्गमाहात्म्यं किं वाच्यमधमोsप्यसौ ॥\nमुक्त: सद्य इतोsत्रैव विहरामो यथासुखम् ॥४७॥\nश्रुत्वा तद्भाषितं साssह स्वधर्ममहिमा त्वयम् ॥\nत्यक्त्वा लोभं ततो देव्य: संसेव्योsयं सनातन: ॥४८॥\nइत्युक्त्वा त्वरया प्राप कैलासं हेममालिनी ॥\nस्वप्नेपि नैव यद्वार्ता दुर्धीनां तं नगोत्तमम् ॥४९॥\nत्रिलोचनं हताशिवं सदोमयान्वितं भवम् ॥\nनिरीक्ष्य साsनवं भवं ननाम भाविताभवम् ॥५०॥\nइत्युक्तं धर्महार्दं ते राजञ्छ्रेयस्करं परम् ॥\nयदीदृशं फलं भावि किं स्यान्मिथ्यात्मगोपनात् ॥५१॥\nअत एव हि ये लोका: स्वधर्मे विधिचोदिता: ॥\nमृता अप्यूर्ध्वगा एव नाध:पातोsपि कामिनाम् ॥५२॥\nनिष्कामानां तु राजेन्द्र स्वधर्माचरणात्सताम् ॥\nइह वान्यत्र वा मोक्षो नात्र कार्या विचारणा ॥५३॥\nइत्याकर्ण्य स राजेन्द्रो धर्मतत्त्वं गुरूदितम् ॥\nअभ्यर्च्य तमनुज्ञात: पुरं गत्वा तथाचरत् ॥५४॥\nशुद्धस्तेनैव पश्चात्स प्राप्तयोगोsमृतं ययौ ॥\nअतो धर्मपरैर्नित्यं तोषणीयस्त्र्यधीश्वर: ॥५५॥\nइति श्रीमद्दत्तात्रेयपुराणे सार्धत्रिसाह्स्र्यां त्रिकाण्डमण्डितायां संहितायां श्रीवासुदेव्यां कर्मकाण्डे सप्तमाष्टके अष्टमोsध्याय: ॥८॥\n॥ पारदार्यादिन्द्रस्य प्रयागे मुक्तिमुक्त्वा रक्षोमुक्तिर्नाम सप्त० अष्ट० ॥७।८॥\n॥ श्रीमद्दत्तपुराणे सप्तमाष्टक: संपूर्ण: ॥"
  }
]
[
  {
    "text": "हरि: ॐ ॥ निवर्तध्वं भटा: पुण्यकारिभ्य इति दण्डधृक् ॥\nब्रूतेsतोsधो न यान्त्येव स्वधर्मेणात्मशोषका: ॥१॥\nप्रसङ्गेन त्र्यहं स्नानादिपि नाधो व्रजेन्नर: ॥\nभक्त्या च विधिवत्स्नानात्कथं माघे त्वधोगति: ॥२॥\nसंस्नानादुदितेsर्केsर्धे माघे माघा अघा अपि ॥\nतस्माद्राजेन्द्र विधिना माघस्नानं चरेन्नर: ॥३॥\nशुद्धो भूत्वा पुराचम्य संकल्प्य नियतो जले ॥\nमकरस्थे रवौ माघे गोविन्दाच्युत माधव ॥४॥\nस्नानेनानेन देवेश शरणं मे भवाच्युत ॥\nमासमभ्यर्च्य संप्रीत्यै श्रीविष्णोर्नियमांश्चरेत् ॥५॥\nतिलाज्यहोमो भूशय्या हविष्याशनमर्चनम् ॥\nविष्णो: कम्बलवस्त्रादिदानं ब्राह्मणभोजनम् ॥६॥\nप्रत्यहं श्रवणं भक्त्या कीर्तनं सर्वदा हरे: ॥\nकार्यमुद्यापनं चान्ते शक्त्या भोज्या द्विजातय: ॥७॥\nतप्ताम्ब्वन्धु: सर: स्रोतो धुनी गङ्गा यथोत्तरम् ॥\nफलदा यमुनायोगे स्नानाद्गङ्गाधिपुण्यदा ॥८॥\nस्नानास्तितासितायोग उत्पतन्ति दिवं नर: ॥\nसर्वपापहरो धात्रा प्रयागो विहित: पुरा ॥९॥\nये माघे मकरस्थेsर्के प्रातर्मज्जन्त्यघा अपि ॥\nत्रिवेण्यां दिवि भुक्त्वा ते भोगान्यान्ति हरे: पदम् ॥१०॥\nअत्रैव स्नानत: सिद्धा: कृतार्था अमरा अपि ॥\nशृण्वेकदाप्सरा काचिन्नाम्ना काञ्चनमालिनी ॥११॥\nस्नात्वा प्रयागेsभिषेक्तुं यावद्गच्छति शंकरम् ॥\nमार्गे तदार्द्रवस्त्राया शीकरस्पर्शनाद्विधे: ॥१२॥\nहिमाद्रिस्थोsसुरो घोरो हिंस्रोsपि सहसाभवत् ॥\nशान्तात्मा प्राह तां का त्वं कुतस्ते कान्तिरीदृशी ॥१३॥\nस्वर्गगामिनि सुश्रोणि सुभ्रु पीनोन्नतस्तनि ॥\nचन्द्रानने विशालाक्षि सुकेशि सुरमोहिनि ॥१४॥\nक्क यासि कुत आयासि वस्त्रमार्द्रं कुतस्तव ॥\nकेन पुण्येन ते भाति सर्वं तेजोमयं वपु: ॥१५॥\nत्वद्वस्त्रबिन्दुपातेन कथं क्रूरोsसुरोsप्यहम् ॥\nशान्तोsभवं वदस्वैतदाश्चर्यं भाति मेsधुना ॥१६॥\nकोsयं तवाङ्गमहिमा महादेवीति भासि मे ॥\nक्रूरस्य मेsन्यथा शान्ति: कथं लोकैकसुन्दरि ॥१७॥\nश्रुत्वाsसुरवचस्तत्तु तुष्टा काञ्चनमालिनी ॥\nप्राहाप्सरा गतास्म्यद्य प्रयागं कामरूपिणी ॥१८॥\nसांप्रतं वर्तते माघो महापातकनाशन: ॥\nस्नात्वार्धेsभ्युदिते सूर्ये त्रिवेण्यामागतास्म्यहम् ॥१९॥\nआर्द्र: परिकरो मेsद्य सुस्नानाद्गाङ्गतोयत: ॥\nयास्यामि त्वरया रक्ष: कैलासं पर्वतोत्तमम् ॥२०॥\nतत्रास्ते पार्वतीनाथ: सर्वदेवनमस्कृत: ॥\nतं पूजयितुमीशानं त्वरयाम्यधुनाsसुर ॥२१॥\nत्रिवेण्यम्बुप्रभावेण सद्यस्ते क्रूरता गता ॥\nईदृशं पावनं तीर्थं माघमासे विशेषत: ॥२२॥\nजाताsहं येन चार्वङ्गी तत्पुण्यं ते वदाम्यहम् ॥\nयेन स्वर्गेsप्यहं मान्या रूपलावण्यरञ्जिता ॥२३॥\nअहं विलासिनी पूर्वं कलिङ्गेशस्य भूभुज: ॥\nरूपलावण्यैकनिधि: सौन्दर्यमदगर्विता ॥२४॥\nयोषितामपि सर्वासामहमासं शिरोमणि: ॥\nतत्र मेsनुग्रहाद्राज्ञो भुक्ता भोगा: सुदुर्लभा: ॥२५॥\nस्वीकृतं तत्पुरं सर्वं मया लावण्यसंपदा ॥\nचित्राण्यनेकरत्नानि भूषणानि वराणि च ॥२६॥\nमनोहराणि वासांसि भोगा अपि च सर्वश: ॥\nभूपान्मयार्जितं सर्वं सदा मोहनरूपया ॥२७॥\nअनादृता अपि बलाद्रूपसंपत्तिदर्पिता: ॥\nसंसेवन्ते युवानो मे चरणौ कामकिंकरा: ॥२८॥\nमया ते वञ्चिता: सर्वे सर्वस्वेनैव मायया ॥\nतेsन्योन्यं सेर्ष्यभावेन घातयन्तोsमिता मृता: ॥२९॥\nइत्थं कामवशादेव बहुकालो गतोsसुर ॥\nसंप्राप्ते स्थाविरे दैवाद्विवेकोsयं ममाभवत् ॥३०॥\nन दत्तं न हुतं तप्तं व्रतं नाचरितं मया ॥\nनाराधितो मया देव: शिव: स्वर्गापवर्गद: ॥३१॥\nनैव संतर्पिता विप्रा न कृतं प्राणिनां हितम् ॥\nनाणुमात्रं कृतं पुण्यं सदा मे भोगलुब्धया ॥३२॥\nचर्मखण्डं पापकुण्डं क्रीतं मे तेन किंसुखम् ॥\nदुर्वाराधं तत: प्राप्तं दह्यते मेsधुना मन: ॥३३॥\nनास्यं मेsद्य विवर्णाया: पश्यन्ति मयि ये रता: ॥\nकिं करोमि क्क याम्यद्य शरणं कुधिय: क्क मे ॥३४॥\nएवं विलप्य बहुशो गत्वा निर्वेदमुत्तमम् ॥\nदृष्ट्वागमं द्विजं शान्तं शरणं निर्वेदमुत्तमम् ॥३५॥\nसर्वं निवेदितं तस्मै जन्मप्रभृति यत्कृतम् ॥\nसुशील: सोsवदत्पापे दुराचारासि यद्यपि ॥३६॥\nछित्त्वाsसङ्गासिनाssमूलात्संसारद्रुममुन्नतम् ॥\nसात्त्विकीं धृतिमास्थाय शंकरं शरणं व्रज ॥३७॥\nआबाल्यं पापसंभूतं निषिद्धाचरणं तव ॥\nतन्निष्कृत्यै तथाप्यद्य प्रायश्चित्तं वदामि ते ॥३८॥\nकालिन्द्या सङ्गता गङ्गा यत्र गुप्ता सरस्वती ॥\nतत्र स्नानेन ते शुद्धिस्त्वं कृतार्था भविष्यसि ॥३९॥\nन तादृक् पावनं तीर्थं त्रैलोक्ये सद्गतिप्रदम् ॥\nपापोsपि मुच्यते स्नानमात्रादेवाशुभादिह ॥४०॥\nस्वल्पं पापं महद्वाsपि मनोवाक्कायजं हि यत् ॥\nत्रिवेणीस्नानमात्रेण विलयं यात्यसंशयम् ॥४१॥\nनानेन सदृशं तीर्थं सदृङ् नानेन पावनम् ॥\nआशु स्वर्गतिदं नेदृक् प्रसिद्धं यच्छ्रुतिष्वपि ॥४२॥\nनेक्षन्ति दुर्धियोsपीदृगतस्तेषां सुदुर्मति: ॥\nपारदार्याघतो मुक्त इन्द्रोsपीह श्रृणुष्व तत् ॥४३॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमण्डितायां संहितायां श्रीवासुदेव्यां कर्मकाण्डे सप्तमाष्टके सप्तमोsध्यय: ॥७॥\n॥ इति सद्गुरुणा माघस्नानविधिरक्षोप्सरस्संवादकथनं नाम सप्त० सप्त० ॥७।७॥"
  }
]
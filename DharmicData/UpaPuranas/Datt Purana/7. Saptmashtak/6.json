[
  {
    "text": "हरि: ॐ ॥ अयं सर्वोत्तमो धर्मो वर्णाश्रमपर: सदा ॥\nसेवानीय: प्रयत्नेन तद्विष्णो: स्मरणं परम् ॥१॥\nस्मरणं वासुदेवस्य सर्वाघौघनिदानहृत् ॥\nहृत्स्थैर्यदं ज्ञानकरं वासनाजालनाशनम् ॥२॥\nकृताघघ्नानि सर्वाणि प्रायश्चित्तमुखानि तु ॥\nविष्णो: स्मृत्याsनया भाविपापेच्छाविर्भवोsपि नो ॥३॥\nतपस्तप्तं व्रतं चीर्णं दानं दत्तं क्रिया कृता ॥\nकृतं सर्वं च तेनैव श्रीहरिर्येन संस्मृत: ॥४॥\nपूज्यो विष्णुर्यथा भक्त्या तद्भक्ता अपि तादृशा: ॥\nअतो विष्णो: प्रियतरा सेव्या भक्ताश्च विष्णुवत् ॥५॥\nभूत्वाsपि वैष्णवो मूढो यो निन्दति स दुर्मति: ॥\nशैवादीन्स तु नाप्नोति सद्गतिं तस्य दुर्गति: ॥६॥\nतस्मात्सर्वप्रयत्नेन निन्दासूयादिवर्जित: ॥\nकामपीशकलां भक्त्या पूजयेत्स विमुक्तिभाक् ॥७॥\nशृणु सर्वोत्तमं धर्मं निरयादिनिवारणम् ॥\nसर्वाभयार्पणं सत्त्वशोधनं गोनिरोधनम् ॥८॥\nअद्रोह: सर्वभूतानां मनोवाक्कयकर्मभि: ॥\nस्ववर्णाश्रमधर्मोक्तचरणं पापवारणम् ॥९॥\nसत्यमेव प्रवक्तव्यं न चौर्यं यस्य कस्यचित् ॥\nशक्त्या पात्रे प्रदातव्यं संत्याज्या विषयस्पृहा ॥१०॥\nअयमेव परो धर्म इदमेव परं तप: ॥\nइयमेव परा पूजा विष्णोर्विश्वात्मनो हरे: ॥११॥\nआचारप्रभवो धर्मो विभुस्तत्प्रभुरच्युत: ॥\nतुष्टेsस्मिन्नुभयर्द्धीशे भक्तानां दुर्लभं किमु ॥१२॥\nसत्संगत्याsपि ते वैश्य माघस्नानेन तोषित: ॥\nश्रीविष्णुस्तत्प्रसादात्त्वं शुद्धो वैकुण्ठभागसि ॥१३॥\nधर्म: पृष्टस्त्वयाsस्माभि: प्रोक्त एवं सनातन: ॥\nआबाल्यं ये चरन्त्येनं नैषां स्वप्नेsपि दुर्गति: ॥१४॥\nश्रुत्वा विकुण्डल: प्राह तद्वचोsमृतसंनिभम् ॥\nस्वभ्रातुर्दुर्गतिं चित्त आनीयाह सुदीनवाक् ॥१५॥\nहृत्प्रसादकरं सौम्या: श्रुतं वो मङ्गलं वच: ॥\nगङ्गेव पापहृत्सद्य: सतां संगतिरुत्तमा ॥१६॥\nवक्तुं प्रियं चोपकर्तुं सतां स्वाभाविको गुण: ॥\nशीतलीक्रियतेsर्को यैस्तापतप्तस्य का कथा ॥१७॥\nदेवदूता यथा भ्राता निरयादुद्गतिं व्रजेत् ॥\nतथोद्योगोsद्य कार्यो यदुदारा: साधवो बुधा: ॥१८॥\nकर्तैव केवलं भुङ्क्ते कृतं सर्वं शुभाशुभम् ॥\nएवं चेन्निष्फलो भाव्यो दैवाप्त: सदनुग्रह: ॥१९॥\nइति तस्य वच: श्रुत्वा क्षणं ध्यात्वाsवदन्भटा: ॥\nतद्भ्रातृमुक्त्युपायं ते तन्मैत्रीकृतबन्धना: ॥२०॥\nपुरा मधुवने सौम्य शाकल्याखोsवसन्मुनि: ॥\nतपोध्ययनसंपन्नास्तस्य पुत्रा नवाभवन् ॥२१॥\nतत्र तेजस्विन: पञ्च बभुवुर्गृहमेधिन: ॥\nपरिव्राजोsस्पृहा: शिष्टा नि:सङ्गा निष्परिग्रहा: ॥२२॥\nवातशीतादिसहना जिताहारा जितेन्द्रिया: ॥\nअक्रिया नष्टसंदेहा दृढज्ञाना महाव्रता: ॥२३॥\nपश्यन्तो विष्णुरूपेण विश्वं मौनं समाश्रिता: ॥\nविस्मृत्य भौतिकं रूपं परमानन्दनिर्वृता: ॥२४॥\nयेन केनचिदाच्छन्ना भोजिता येन केनचित् ॥\nस्वापिता येन केनापि न ते वारब्धभोगिन: ॥२५॥\nएवं ते दैवयोगेन मत्स्यदेशे त्वदाश्रमे ॥\nआगता वैश्वदेवान्ते वेदा रूपधरा इव ॥२६॥\nअष्टमे जन्मनि त्वं तु पूर्वमासीर्द्विजोत्तम: ॥\nकुटुम्बवान् शीलवृत्तश्रुतयुक्तो महाव्रत: ॥२७॥\nतान्दृष्ट्वाभ्यागतान्सिद्धान्प्रत्युद्गत्वा प्रणम्य च ॥\nसगद्गदं साश्रुनेत्रं सहर्षं प्रार्थ्य सद्गिरा ॥२८॥\nत्वयाभिनन्दितास्ते तु त्वद्गृहे समवस्थिता: ॥\nसंपूजिता भोजिस्तास्ते ध्यायन्तोsस्थु: परं मुदा ॥२९॥\nपादावनेजनं तीर्थं तेषां पीतं त्वया धृतम् ॥\nशीर्ष्णाते तेन सर्वाघं नष्टं तत्स्तवनादपि ॥३०॥\nतेषामातिथ्यजं पुण्यं जातं वाचोsप्यगोचरम् ॥\nभूतानां प्राणिन: श्रेष्ठास्तेभ्यो विध्युपजीविन: ॥३१॥\nततोsपि मानवा: श्रेष्ठा: श्रेष्ठास्तेभ्योsपि च द्विजा: ॥\nश्रेष्ठास्तेम्योsपि विद्वांसस्तेभ्योsपि कृतबुद्धय: ॥३२॥\nश्रेष्ठास्ततोsपि कर्तारस्ततोsपि ब्रह्मवित्तमा: ॥\nअत: परं परं भूतं न भूतं न भविष्यति ॥३३॥\nअत: सत्संगति: श्रेष्ठा तारिणी पापहारिणी ॥\nइति ते संचितं पुण्यं वर्णितं पूर्वजन्मजम् ॥३४॥\nकेनचिद्दैवयोगेन भ्रष्टस्यापि तत: पुन: ॥\nजन्मन्यत्रैव सत्सङ्गात्पूर्वपुण्यप्रभावत: ॥३५॥\nमाघस्नानं द्विवारं ते जातमेकेन पातकम् ॥\nप्रणष्टमपरेणातो विष्णुलोक: सनातन: ॥३६॥\nब्रह्मिष्ठातिथ्यजं पुण्यं भ्रात्रेsर्पय तत: स तु ॥\nभूत्वा विपापो वैकुण्ठं यास्यत्यद्यं त्वया सह ॥३७॥\nइत्युक्त: स ददौ तेन स पापोsपि समुद्धृत: ॥\nअथोर्ध्वं जग्मतुरुभौ नृपैवं पुण्यमुत्तमम् ॥३८॥\nतस्मादध्रुवदेहेन प्राप्नुवन्ति ध्रुवं नरा: ॥\nइदमेव सदा कार्यमन्यथाधोगतिर्नृणाम् ॥३९॥\nमकरस्थेsरुणेsघघ्न्य आप: शुद्धा मयोभुव: ॥\nरमणीयं महो द्रष्टुं यासां शिवतमो रस: ॥४०॥\nईशानावार्यपापानां चर्षणीनां क्षयन्त्य उत् ॥\nभेषजं ददते शंभुर्यास्वग्निर्भेषजानि च ॥४१॥\nप्रवहन्तीदमापोsमूर्यत्किंचिद्दुरितं नरे ॥\nशापद्रोहानृताद्युत्थं माघमासे विशेषत: ॥४२॥\nयासूर्जं वरुण: सोमो विश्वेदेवा मदन्ति च ॥\nवैश्वानरो यास्वाविष्टस्ता: सत्यो न पुनन्ति किम् ॥४३॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमण्डितायां संहितायां श्रीवासुदेव्यां कर्मकाण्डे सप्तमाष्टके षष्ठोsध्याय: ॥६॥\n॥ विकुण्डलेन प्रसादितैर्विष्णुदूतैस्तद्भ्रातृमोक्षोपायकथनं नाम सप्तमा० षष्ठो० ॥७।६॥"
  }
]
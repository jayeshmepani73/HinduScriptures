[
  {
    "text": "हिन्वन्ति येsसुवित्ताशां जिन्वन्ति करणानि च ॥\nत एव श्रुतिमार्गेण गच्छन्ति परमं पदम् ॥१॥\nश्रृणु राजन् पुरावृत्तं नैषधे नगरे पुरा ॥\nहेमकुण्डलनामाsभूत्कुलीनो वैश्य उत्तम: ॥२॥\nसर्वस्ववृत्तिसंपन्न: सद्वृत्तो धनदोपम: ॥\nगोमहिष्यश्वदासाढ्यो धनधान्यसमन्वित: ॥३॥\nधार्मिको विविधोपायैर्दानशील: स सत्यवाक् ॥\nउत्पादयामास धनमष्टौ हाटककोटिका: ॥४॥\nएवं महाधनो वैश्यो ज्ञात्वाssयु: क्षणभङ्गुरम् ॥\nस्वयं धर्मार्जितधनषष्ठांशस्याकरोद्व्ययम् ॥५॥\nवापीकूपतडागादि व्यरचन्निर्जलस्थले ॥\nवटाश्वत्थोद्यापनानि शिवविष्ण्वालयानि च ॥६॥\nउद्यानानि विचित्राणि तथा पुष्पवनानि च ॥\nअन्नं ददौ याचकेभ्य उदयास्तमयावधि ॥७॥\nप्रपा: संस्थापयामास ददौ दानानि भूरिश: ॥\nज्ञाताज्ञाताघनाशार्थं प्रायश्चित्तं समाचरत् ॥८॥\nदेवब्रह्मातिथिपर: पुराणश्रवणोद्यत: ॥\nगृहमृद्धं स्वपुत्राभ्यां दत्त्वाsगात्तपसे वने ॥९॥\nतत्राराध्य हरिं भक्त्या तदाकारमना: स विट् ॥\nत्यक्त्वा देहं स्वपुण्येन विष्णोर्लोकं ययौ शुभम् ॥१०॥\nतत्पुत्राबुद्धतौ नाम्ना श्रीकुण्डलविकुण्डलौ ॥\nयुवानौ रूपसंपन्नौ लब्धेनार्थेन गर्वितौ ॥११॥\nत्यक्त्वा धर्मं दुरात्मानौ दु:शीलौ व्यसनातुरौ ॥\nवृद्धमातृवचोsतीत्य परस्त्रीसक्तमानसौ ॥१२॥\nगीतवादित्रसंसक्तौ वारस्त्रीशतसंगतौ ॥\nचाटुकारिनरैर्युक्तौ विटगोष्ठीविशारदौ ॥१३॥\nसुवेषौ चारुवसनौ नानालंकारधारिणौ ॥\nक्रीडमानौ रथेभाश्वैर्मद्यमांसनिषेविणौ ॥१४॥\nवाराङ्गनानटविटबन्दिष्वेवं पितुर्धनम् ॥\nताभ्यामसद्व्ययै: सर्वं त्यक्तं बीजमिवोषरे ॥१५॥\nन दत्तं न हुतं ताभ्यां कदापि विधिनाsमरा: ॥\nनार्चिता भूसुराश्चापि जातौ निष्किञ्चनावुभौ ॥१६॥\nअथ तौ दु:खितौ दैवान्निर्धनौ मानवर्जितौ ॥\nक्षुत्क्षामौ वस्त्रव्रहितौ संत्यक्तौ स्वजनैरपि ॥१७॥\nताभ्यां चौर्यं समारब्धं राजभीत्या पुराद्बहि: ॥\nवने स्थित्वा धनुर्बाणकराभ्यां बहुयत्नत: ॥१८॥\nहत्वा भिल्लसहायौ तौ श्वापदान्पक्षिणोsपि च ॥\nजग्ध्वा मांसं प्रपीड्यारं पथिकान्पथि तस्थतु: ॥१९॥\nअथैकदा हतो ज्येष्ठ: शार्दूलेन बलीयसा ॥\nपापिष्ठोsपि कनिष्ठश्च सर्पदष्टो मृतिं ययौ ॥२०॥\nयमदूतास्तदैत्योभौ बध्वा पाशै: सुनिर्दयम् ॥\nदुर्गमेन पथा निन्युर्यमस्य पुरतो द्रुतम् ॥२१॥\nआमन्त्र्य चित्रगुप्तेन धर्मराजोsनुगान् जगौ ॥\nघोरेsग्र्यो रौरवे स्थाप्य: स्वर्गे चैवानुजो द्रुतं ॥२२॥\nततो दूतैर्विनिक्षिप्तो रौरवेsग्र्य: सुदु:सहे ॥\nकनिष्ठोsपि विमानेन नीत: स्वर्गं यथासुखम् ॥२३॥\nगच्छन्स प्राह भो दूता आवामेकोद्भवौ समौ ॥\nतुल्यक्रियौ तुल्यमृत्यू गतिर्भिन्नाssवयो: कथम् ॥२४॥\nदूता ऊचुर्यथैकद्रौ विश्राम्यन्त्यमिता: खगा: ॥\nनिश्यह्नि च वियुज्यन्ते संसारेsमी तथाsवशा: ॥२५॥\nयेन यद्यत्कृतं कर्म तत्तद्भोग्यं हि तेन च ॥\nअवश: स्वकृतं भुङ्क्ते नान्योsन्यस्य कदाचन ॥२६॥\nकर्मेव कारणं तात जीवानां सुखदु:खयो: ॥\nबन्धाय कारणं कर्म कर्म मोक्षाय केवलम् ॥२७॥\nदेही करोति कर्मैक: कृतस्यैकोश्नुते फलम् ॥\nअन्यो न लिप्यतेsन्यस्य कर्मणेति विनिश्चितम् ॥२८॥\nतात त्वया कृतं पुण्य़ं तेन स्वर्गस्तवोचित: ॥\nत्वद्भ्रत्रा विहितं पापं गतस्तेन सुदुर्गतिम् ॥२९॥\nतच्छ्रुत्वाssश्चर्यमापन्नो विकुण्डल उवाच तान् ॥\nभो दूता: परिपृच्छामि संशयो मे महानयम् ॥३०॥\nआबाल्यान्मे मन: पापे निरतं न वृषे त्विदम् ॥\nजन्मान्तरीयपुण्यस्य फलं वा ब्रूत यत्कृतम् ॥३१॥\nयदि प्राक्तनजं पुण्यं तर्हि पापस्य का गति: ॥\nअत्रैव चेत्कृतं किं तन्न जाने ब्रूत मुक्तिदम् ॥३२॥\nज्येष्ठभ्राता तथैवाहमुभौ पातकतत्परौ ॥\nतयोर्मे स्वर्गहेतु: क: कृपया ब्रूत साधव: ॥३३॥\nदूता ऊचु: श्रृणुष्वार्य त्वया यत्सुकृतं कृतम् ॥\nजानीमो निखिलं तत्त्वं लुप्तज्ञान न वेत्सि तत् ॥३४॥\nहरिविप्रात्मजो विप्र: सुमित्रो वेदपारग: ॥\nय आसीदाश्रमे रम्ये कालिन्द्या दक्षिणे तटे ॥३५॥\nयदैव निर्धनो भूत्वा भ्रात्रा सह वनं गत: ॥\nतदैव दैवयोगेन जातस्तस्य समागम: ॥३६॥\nसतां साप्तपदी मैत्री पुनात्युरुतदादघात् ॥\nसैवेह भवबन्धघ्नी किं पुनर्दीर्घकालजा ॥३७॥\nसततं तेन सख्यं ते जातं दैवाद्वनान्तरे ॥\nतत्सङ्गेन त्वया चीर्णं माघस्नानं द्विवारत: ॥३८॥\nयमुनापुण्यपानीये सर्वाघौघहरे वरे ॥\nपापप्रणाशनाख्ये तु सुतीर्थे लोकमङ्गले ॥३९॥\nएकेन सर्वपापेभ्यो निर्मुक्तस्त्वं परेण च ॥\nमहत्स्वर्गफलं भुंक्ष्व गति: सत्सङ्गजा त्वियम् ॥४०॥\nकुतपुण्यप्रभावेन मोदस्व सुचिरं दिवि ॥\nतवाग्रजोsस्ति नरके भुनक्ति यमयातनाम् ॥४१॥\nछिद्यमानोsसिना भ्राता भेद्यमानश्च मुद्गरै: ॥\nचूर्ण्यमान: शिलापृष्ठे सोsस्त्यङ्गारेषु भर्जित: ॥४२॥\nइत्याकर्ण्य स तद्वाक्यं भ्रातृदु:खेन दु:खित: ॥\nविनयावनत: प्राह सुदीन: पुलकाङ्कित: ॥४३॥\nभवद्भिर्यत्समाख्यातं तत्तथैव न चान्यथा ॥\nसत्सङ्गं संस्मरे येन मुक्तोsहं वृजिनार्णवात् ॥४४॥\nसतां साप्तपदी मैत्रीत्युक्तं तत्स्मर्तुमर्हथ ॥\nभक्त: श्रोतुमिच्छामि धर्मं स्वर्गतिदं ध्रुवम् ॥४५॥\nइति ते तेन संपृष्टा दूता ऊचु: श्रृणुष्व भो: ॥\nस्वर्गदुर्गतिदावेतौ धर्मधर्मौ सुनिश्चितौ ॥४६॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमण्डितायां संहितायां श्रीवासुदेव्यां कर्मकाण्डे सप्तमाष्टके द्वितीयोsध्याय: ॥२॥\n॥ इति हेमकुण्डलाह्वयवैश्यचरितकथनं नाम सप्तमाष्टकं द्वितीयोsध्याय: ॥७।२॥"
  }
]
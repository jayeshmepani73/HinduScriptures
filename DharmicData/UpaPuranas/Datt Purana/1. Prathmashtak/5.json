[
  {
    "text": "प्रमन्महेsनुगह्णातु भवानित्यर्थित: प्रभु: ॥\nप्रत्युवाचाप्यशेषज्ञ आत्मतत्त्वप्रसिद्धये ॥१॥\nयथा कालत्रये नास्ति गुणे सर्पस्तथाप्यहे: ॥\nगुण एवास्त्यधिष्ठानं तथाsहं जगत: खलु ॥२॥\nरूपं रूपं बभूवायं प्रतिरूप: स्वमायया ॥\nउपमासूर्यकेत्यादि यं सूत्रकृदवर्णयत् ॥३॥\nएकं सद्विप्रा बहुधा वदन्तीति श्रुति: पुन: ॥\nइन्द्रो मायाभि: पुरुरूपश्चेति प्राह सोsस्म्यहम् ॥४॥\nसृष्ट्वोर्णनाभिवदिदं तदनुप्रविशाम्यहम् ॥\nस एव मायया भ्रान्तो जीव: संसरतीह हि ॥५॥\nतत्संसारार्तिनाशार्थं धर्मसेतून्बिभर्म्यहम् ॥\nभूतेश्वरोsव्ययात्मापि निर्मलोsजोपि सन्नहम् ॥६॥\nधर्मग्लान्योदितेsधर्मे तन्निवृत्त्यै सतामपि ॥\nगुप्त्यै स्वप्रकृतिं स्थित्वा संभवाम्यात्ममायया ॥७॥\nविरजो विशदोsशोको विशुद्ध: सर्वकारण: ॥\nअव्यक्तोsहमचिन्त्योsहमनन्तोsहं शिवोsमल: ॥८॥\nआदिमध्यान्तहीनोsहं विभु: साक्षी तम:पर: ॥\nपरमात्माहमेवेयं माया ब्रह्मादयोsमरा: ॥९॥\nभूतं भव्यं भवच्चापि मत्तोsन्यन्नेह किंचन ॥\nपूज्योsस्म्युत्तमदेहस्थ: पूजकोsधमदेहग: ॥१०॥\nकार्यकारणताप्प्ज्यपूजकत्वादि मायया ॥\nमयीदं तात्त्विकं नैव केवलानुभवात्मनि ॥११॥\nनिर्मलोsजोsप्यसङ्गोsयं मायया परिमोहित: ॥\nस्वयंप्रकाशो भूमाsपि देहाद्यास्थाय तन्मय: ॥१२॥\nस्वात्मन्यनात्मधर्मान्स्वज्ञानावृत्त्या वहत्यत: ॥\nकर्तृत्वादि बिभर्तीच्छत्यत्र भोगान्परत्र च ॥१३॥\nजागरे परितृप्तोsयं स्वप्नं तद्वासनार्दित: ॥\nस्वापे तमोsभिभूतश्च प्रलये वासनामय: ॥१४॥\nकदाचिद्दैवयोगेन व्यतिरिक्तं पुरत्रयात् ॥\nअखण्डं सच्चिदानन्दमात्मानं तमस: परम् ॥१५॥\nअहंकारादिदेहान्तसाक्षिणं संस्मरत्ययम् ॥\nपरित्यक्ताखिलानथों भूमा स्वस्थो भवेत्तत: ॥!६॥\nएवं मायावशादेतौ बन्धमोक्षावतात्त्विकौ ॥\nबन्धोsपि कल्पितो बद्धदशायां भाति सत्यवत् ॥१७॥\nविज्ञानेनैव तन्नाशश्चित्तस्थैर्याच्च तद्भवेत् ॥\nतदप्युपासनायोगात्सोsपि सत्कर्मभिर्भवेत् ॥१८॥\nकर्मावश्यकमत्रैव ग्राह्यं काम्यादि नैव च ॥\nपुन: पातश्रुतेश्चित्तशुद्धयभावाच्च नेतरत् ॥१९॥\nहोमावुभौ पार्वणेष्टी पञ्चयज्ञा यथाविधि ॥\nचातुर्मास्यं चाग्रयणं दैव पित्र्यं च कर्म यत् ॥२०॥\nपोष्याणां पोषणं जातेष्ट्यादि नैमित्तकं तथा ॥\nस्नानसंध्यावन्दनाढ्य आचरेत् गृहवान्द्विज: ॥२१॥\nस्वव्रताचरणागन्तुसाधनं च वनी पुन: ॥\nवर्णी तु गुर्वग्निसेवावेदाभ्यासादिकं स्वकम् ॥२२॥\nशौचं भिक्षां जपं दण्डी नित्यमेकान्तसेवनम् ॥\nपातिव्रत्यं चिरण्टी तु भर्तृचित्तानुसारिणी ॥२३॥\nविधवा पालयेच्छीलं ब्रह्मचर्यं व्यवस्थिता ॥\nसर्वाश्रमाधिकारस्य ब्राह्मणस्य शमादिकम् ॥२४॥\nत्र्याश्रमाधिकृतस्योक्तं शौर्यादि क्षत्रियस्य च ॥\nकृष्यादि द्व्याश्रमविश: कर्मान्यस्य तु सेवनम् ॥२५॥\nकार्यं वर्णै: स्वकर्मैवं स्ववर्णाश्रमचोदितम् ॥\nकेवलं सत्त्वशुद्धयर्थमीशप्रीत्यै महाव्रतै: ॥२६॥\nयस्याग्निहोत्रादि लुप्त विधिहीनमथापि वा ॥\nआसप्तमांस्तस्य लोकन्हिनस्तीतीरितं यत: ॥२७॥\nकर्मवैगुण्यादिदोषे लोपादौ विधिवच्च तत् ॥\nप्रायश्चित्तं चरेद्विद्वान्यथावन्नान्यथा शुचि: ॥२८॥\nप्रायो विनष्टि: संधानं चित्तिर्विध्यपराधके ॥\nप्रोक्ता विनष्टिसंधानं प्रायश्चित्तिरितीह हि ॥२९॥\nकर्मप्लवो दृढो यस्तन्मन्यते श्रेय उत्तम: ॥\nपर्येति स पुनर्मृत्युमित्युक्तिं संस्मरेद्बुध: ॥३०॥\nअग्निहोत्रादि हृच्छुद्धिद्वारा मुक्त्यै प्रचोदितम् ॥\nशमादीन्साधयेद्विद्वांस्तदनुष्ठानपूर्वकम् ॥\nतत: संन्यस्य शमवान्भवेन्नैष्कर्म्यसिद्धिभाक् ॥३२॥\nउपात्तसाधनो भक्त्या समासादितशुद्धधी: ॥\nदेवो भूत्वा यजेद्देवं प्रत्यग्ज्योतिपरास्थितम् ॥३३॥\nसकामाय गणेशाद्या: पृथग्दृष्टया च भाविता: ॥\nददात्यशाश्वतान्कामान्संसरन्त: क्षुदादिना ॥३४॥\nअर्चकस्य तपोयोगादर्चनस्यातिशायनात् ॥\nआभिरूप्याच्च बिम्बानां सान्निध्यं कल्पयन्ति ते ॥३५॥\nमच्चिदंशयुतास्ते तु फलदा: स्वाधिकारत: ॥\nत आयान्ति९ परिच्छिन्ना गच्छन्ति च तथा पुन: ॥३६॥\nगतिस्थित्यासनस्वप्नवर्जितोsहं न तादृश: ॥\nआत्माsजु: सर्वसंसारधर्मकर्मविवार्जित: ॥३७॥\nप्रपञ्चोपशम: शान्त: शिवोsद्वैतोsजरोsमर: ॥\nसर्वं संन्यस्य नि:सङ्गैरुपास्योsहं महार्थद: ॥३८॥\nविमुखाय क्रिया प्रोक्ताsचरायेश्वरपूजनम् ॥\nमुमुक्षवे केवलं मदुपास्तिस्तूत्तमोत्तमा ॥३९॥\nअनुष्ठानप्रकारोsस्या: श्रवणादिविधानत: ॥\nबाह्योपचारैरन्यस्या: क्रियाया: कारकादिभि: ॥४०॥\nकिंचित्पक्ककषायाणां हठयोगादियोजना ॥\nतदभावेsपि परया मद्भक्त्या सद्गतिर्नृणाम् ॥४१॥\nएवं कर्माणि चोपास्ति: संक्षेपेण प्रदर्शिता ॥\nनिर्गुणोपास्तित: सर्वान्कामानप्त्वाsमृतो भवेत् ॥४२॥\nमय्यासक्तमना नित्ययुक्तो मां य उपास्त इत् ॥\nश्रद्धावान्सोsपि मामेति पुनरावर्तते न स: ॥४३॥\nस्थूलाक्षराल्लिपिज्ञानं शिशोरिव परात्मन: ॥\nगुरूक्तार्चाकल्पनया हृत्स्थैर्याद्बोध उद्भवेत् ॥४४॥\nसतोम्ब्वाद्येsपि बिम्बस्य प्रतीतिर्न मलान्विते ॥\nतथात्मनो न मलिने प्रतीति: सा तु निर्मले ॥४५॥\nअतो मद्भजनात्कामक्रोधाद्यन्तर्मलक्षति: ॥\nमत्प्रसादात्ततश्चान्तस्तमोनाशस्ततोsमृतम् ॥४६॥\nप्रतिष्ठां विन्दते योsस्मिन्सोsभयो योन्तरं मयि ॥\nकरोति तस्य भी: पूर्वे देवा अपि भयं ययु: ॥४७॥\nतस्मात्त्यक्त्वाखिलान्धर्मान्मामेहि शरणं यते ॥\nमत्प्रसादाद्विशुद्धोsतो मोक्ष्यसे शान्तिमृच्छसि ॥४८॥\nस्वस्त्यस्तु ते मदुक्तेस्त्वं सारमाधत्स्व शोधितम् ॥\nमद्भक्तेष्वपि योगोsयं प्रकाश्यो यत्नतस्त्वया ॥४९॥\nइत्युक्त्वा भगवान्दत्तो लीलया द्राक् तिरोदधे ॥\nस यति: कृतकृत्योsभूत्तदुक्त्यर्थविलोचनात् ॥५०॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमण्डितायां संहितायां वासुदेव्यां प्रथमाष्टके ज्ञानकाण्डे कर्मतत्त्वं ईश्वरोपासनं सद्गुरुप्रसादो नाम पञ्चमोsध्याय: ॥५॥\nइति श्रीदत्तपुराणे ईश्वरोपासनाख्य: प्रथमाष्टके पञ्चमोध्याय: ॥५॥"
  }
]
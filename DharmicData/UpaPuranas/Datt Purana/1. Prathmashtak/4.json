[
  {
    "text": "अयं वाssपीय भगवदुपदेशसुधारसम् ॥\nश्रुतिद्वारा नातितृप्त: पप्रच्छ स यति: पुन: ॥१॥\nभगवन्कर्म किं कार्यमुपास्यश्च क ईश्वर: ॥\nश्रुता हि बहवोsत्रेशा: कर्माणि च तथा पुन: ॥२॥\nपञ्चविंशतिसंस्काररूपं कर्मोदितं परै: ॥\nअमृतत्वायाष्टचत्वारिंशत्संस्काररूपकम् ॥३॥\nव्रतातीर्थार्चनजपतपोदानादिरूपकम् ॥\nसापेक्षश्ववद्यज्ञादिश्रुतेरिति केचन ॥४॥\nनिर्विघ्नार्थं हरीशाद्या देवा अपि भजन्ति यम् ॥\nमर्त्यै: स वक्रतुप्डोर्च्य इति गाणेशसंमतम् ॥५॥\nजगत्स्रष्ट्रादिहेतु: सा वरा श्रुतुक्तदेवता ॥\nगणानां त्वेति मन्त्रेण स्तुता गृत्समदर्षिणा ॥६॥\nइत्युक्तं तत्पुराणेsतो गणेशो ब्रह्मणस्पति: ॥\nमहाकविर्ज्येष्ठराज: श्रूयते मन्त्रकृच्च स: ॥७॥\nमन्त्रं वदत्युक्थ्यमेष प्रनूनं ब्रह्मणस्पति: ॥\nयस्मिन्निन्द्रादय: सर्वे देवा ओकांसि चक्रिरे ॥८॥\nस प्रभु: सर्वत: पाता यो रेवान्यो अमीवहा ॥\nअतोsर्च्योsसौ यश्चतुरो वसुवित्पुष्टिवर्धन: ॥९॥\nवक्रतुण्डोsपि सुमुख: साधोगन्तापि चोर्ध्वग: ॥\nयेsमुं नर्चन्ति ते विघ्नै: पराभूता भवन्ति हि ॥१०॥\nये दूर्वाङ्कुरलाजाद्यै: पूजयन्ति शिवात्मजम् ॥\nऐहिकामुष्मिकान्भोगान्भुक्त्वा मुक्तिं व्रजन्ति ते ॥११॥\nयस्योदयास्तसमये शिवाद्या अपि चाञ्जलिम् ॥\nबन्धन्ति विश्वसाक्षी स प्रत्यक्ष: श्रुउयते रवि: ॥१२॥\nयदाधीना कालगतिर्यदधीना: क्रिता: समा: ॥\nयन्मन्त्रेण द्विजत्वाप्तिर्यन्मन्त्रेण कृतार्थता ॥१३॥\nलौकिकाsपि व्यवहृतिर्यत्प्रसागात्प्रवर्तते ॥\nस्मर्यतेsस्माद्विश्वसृष्टि: सवितु: श्रूयतेsपि च ॥१४॥\nजगतस्तस्थुषश्चात्मा सूर्यस्तं बहुधा जगु: ॥\nमूर्तामूर्तं जगत्सर्वं प्राणापानात्मक श्रुतम् ॥१५॥\nप्राण: सूर्योsपरश्चन्द्रस्तयो: सर्वं प्रतिष्ठितम् ॥\nश्रीसूर्यकिरणावेशाच्चन्द्रस्यापि च चन्द्रता ॥१६॥\nअतश्चन्द्रो न भिन्नोsस्मात्स सूर्य: सकलात्मक: ॥\nयं विना जगदान्ध्यं हि स देव: कैर्न पूज्यते ॥१७॥\nतमोsमुं ग्रसतीत्येष दृष्टवादो न तात्त्विक: ॥\nतस्माद्भक्तेष्टदो देवो वरोकश्चापराजित: ॥१८॥\nईशावास्यमिदं सर्वं चक्षो: सूर्यो अजायत ॥\nइति श्रुतिरुवाचातो महादेव: परावर: ॥१९॥\nअष्टमूर्तेरसौ सूर्यो मूर्तित्वे परिकल्पित: ॥\nनेत्रं त्रिलोचनस्यैकमसौ सूर्यस्तदाश्रित: ॥२०॥\nयस्य भासा सर्वमिदं विभातीति श्रुतेरिमे ॥\nतमेव भान्तमीशानमनु भान्ति खगादय: ॥२१॥\nईशान: सर्वविद्यानां भूतानां चेति च श्रुते: ॥\nवेदादीनामप्यधीश: स ब्रह्मा कैर्न पूज्यते ॥२२॥\nयस्य संहारकाले तु न किंचिदवशिष्यते ॥\nसृष्टिकाले पुन: सर्वं स एक: सृजति प्रभु: ॥२३॥\nसूर्याचन्द्रमसौ धाता यथापूर्वमकल्पयत् ॥\nइति श्रुतेर्महादेव: श्रेष्ठोsर्च्य: सकलार्चित: ॥२४॥\nविश्वं भूतं भवद्भव्यं सर्व रुद्रात्मकं श्रुतम् ॥\nमृत्युंजयस्तारकोsत: स यज्ञस्य प्रसाधन: ॥२५॥\nविषमाक्षोsपि समदृक्साशिवोsपि शिव: स च ॥\nवृषसंस्थोsप्यतिवृषो गुणात्माप्यगुणोsमल: ॥२६॥\nयदाज्ञामुद्वहन्त्यत्र शिरसा सासुरा: सुरा: ॥\nअन्नं वातो वर्ष इतीषवो यस्यास्य विश्वपा: ॥२७॥\nभिषक्तमं त्वां भिषजां श्रृणोमीति श्रुतेरयम् ॥\nस्वभक्तसंसारमहारोगहर्ताsपि शंकर: ॥२८॥\nशिवोsपि शक्तियुक्तश्चेत्प्रभु: कार्याय नान्यथा ॥\nस्वमायया विनेशस्य परस्यानुभवात्मन: ॥२९॥\nन घटेतार्थ्यसंबन्धस्ततो माया परावरा ॥\nयस्या: प्रभावं प्रवक्तुं शिवाद्या अप्यलं बलम् ॥३०॥\nवैष्णवीयं महामाया सुरासुरमुनिस्तुता ॥\nशय्यां देवमयीं कृत्वा शेतेsसाविति गीयते ॥३१॥\nसर्वे देवाश्च मुनयो विषमे यां स्तुवन्ति हि ॥\nसृष्टिस्थितिविनाशानां हेतुरेका सनातनी ॥३२॥\nविदुषोsपि हठाच्चेतो महामोहाय यच्छति ॥\nअभक्तानां बन्धहेतुर्भक्तानां मुक्तिदा च सा ॥३३॥\nसर्वेष्वपि हि भृतेषु चेतनेत्युच्यते तत: ॥\nस्वात्माराम: शिवोsप्येतां रत्यर्थमनुधावति ॥३४॥\nमाया चतुष्कपर्दाsसौ युवतिर्नित्यनूतना ॥\nसुपेशाश्च घृतास्याssदौ वस्तेsस्य वयुनान्यपि ॥३५॥\nभक्ति: श्रद्धा धृतिहीश्रीधीमेधाद्यैश्च सत्सु या ॥\nतृष्णाsलक्ष्म्यार्तिभीनिद्रातन्द्रारूपैरसत्सु च ॥३६॥\nक्षणे क्षणे विमुह्यन्ति वशिनोsप्यत्र योगिन: ॥\nसैषाsनिर्वचनीयार्च्या या ह्मनादिरजा श्रुता ॥३७॥\nविष्णोर्हास्यमसौ माया तदाधारा जडाsधमा ॥\nप्रध्वंसोsस्या अनदेश्च विष्णो: पदविलोचनात् ॥३८॥\nदेवानां परमो विष्णुरवमोsग्निरिति श्रुते: ॥\nअयं विष्णुरजोsनादिरनन्तो विश्वकारण: ॥३९॥\nसूरयस्तत्पदं श्रेष्ठं सदा पश्यन्ति नेतरे ॥\nवीर्याणि तस्य कोsप्यत्र न वेदोरुक्रमस्य च ॥४०॥\nप्रागुत्पाद्य विधिं नाभेर्वेदान्दत्त्वा ततो जगत् ॥\nउत्पादयत्यसावेव बुद्धिदीपो मुमुक्षुराट् ॥४१॥\nभीत्याप्यधिकृत अस्मा उद्वहन्ति बलिं सुरा: ॥\nमाययाश्नन्त्यन्यदत्तं सम्राज इव भूमिपा: ॥४२॥\nयस्य भ्रूभङ्गमात्रेण त्रिलोकी नश्यति क्षणात् ॥\nइच्छामात्रे पुनर्जाते सेश्वरोत्पद्यते च सा ॥४३॥\nय आत्मभूततच्छत्रु: स क्रूरो यात्यधोगतिम् ॥\nदुरत्ययामपि घ्नन्ति मायां यद्रूपचिन्तका: ॥४४॥\nअर्वाचीना: सुरा: केsपि न विदुर्यं तदुद्भवा: ॥\nस सर्वज्ञोsपि चात्मानं कात्रुर्यान्नो वेद वेद वा ॥४५॥\nयस्यैकपादियं माया त्रिपादस्यामृतं दिवि ॥\nस देवदेवदेवेश: कथं नार्च्यस्त्रिविक्रम: ॥४६॥\nइतरेsप्यग्निवाय्विन्द्रमुखान्देवान्वदन्ति हि ॥\nश्रौतीकुर्वन्ति ते स्वस्वपक्षं सर्वेsपि यत्नत: ॥४७॥\nविरडादिस्थावरान्ता ईश्वरा बहव: श्रुता: ॥\nएतेषु कतमोsर्च्योsत्र मोक्षसिद्धिप्रदश्च क: ॥४८॥\nप्रतिमापट्टयन्त्रेषु जलाग्न्यदिषु वा पुन: ॥\nएतेषु कथमीशानो देव: सांनिध्यमृच्छति ॥४९॥\nएह्येहीत्यस्य चाह्वानं गच्छेति च विसर्जनम् ॥\nप्रतिमादौ स भगवान्कथमयाति गच्छति ॥५०॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमण्डितायां संहितायां वासुदेव्यां ज्ञानकाण्डे प्रथमाष्टके कर्मेश्वरविप्रतिपत्तिर्नाम चतुर्थोsध्याय: ॥४॥\nइति श्रीदत्तपुराणे कर्मेश्वरविप्रतिपत्तिर्नाम प्रथमाष्टके चतुर्थोsध्याय: ॥१।४॥"
  }
]
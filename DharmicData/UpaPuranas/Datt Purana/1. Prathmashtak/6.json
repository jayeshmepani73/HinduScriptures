[
  {
    "text": "ॐ इन्द्रोsमदाय गुर्वीशवेदान्तभजने स्थित: ॥\nस्वर्गेsद्यापीतरेषां तु कथा का दभ्रवेदिनां ॥१॥\nआजीवितं त्रय: सेव्या वेदान्तो गुरुरीश्वर: ॥\nपूर्वं ज्ञानाप्तये पश्चात्कृतघ्नत्वनिवृत्तये ॥२॥\nमहानुशासनं चेत्थं मनस्यानीय तत्त्रयम ॥\nसिध्द्येदनेनेति मत्वा सन्माहात्म्यं यतिर्जगौ ॥३॥\nसृष्ट्वेदं माययास्यान्तर्बहि:स्थोsभवदत्रिज: ॥\nगूढ: साक्षी ज्ञानगम्य: सोsव्यात्सचित्सुखात्मक: ॥४॥\nलीलात्मना योsत्रिगृहेsवतीर्णो दत्ताख्य उन्मत्तपिशाचवद्य: ॥\nबालो युवा क्कापि जरन् जटाभृत्क्कचिदृषिर्व्यक्तपरीक्षितश्च ॥५॥\nत्यागी सुभोगी क्वचिदस्ति सङ्गी\nयोगी सुवासा: क्वचिदस्ति नग्न: ॥\nतुष्ट: कृश: पुष्ट इह क्वचिद्यो\nदण्डी च भिक्षु: क्वचिदस्ति वर्णी ॥६॥\nगृही वनी वर्णविरुद्धचेष्ट: क्वचिच्च वर्णाश्रमधर्मयुक्त: ॥\nइत्यादयो यस्य विचित्र वेष्टा देवर्षिहृद्वागयनं व्यतीता: ॥७॥\nयो भक्तरक्षाक्षण एव यस्य वै सेवा स्मृतिर्भोज्यनिवेदनं धिया ॥\nपूजाफलं योsर्प्यतीह दुर्लभं भक्तस्मृतौ सन्निधिकृत्क्षणे क्षणे ॥८॥\nयस्यास्ति माहुरे निद्रा निवास: सह्यपर्वते ॥\nभागीरथ्यां सदा स्नानं ध्यानं गन्धर्वपत्तने ॥९॥\nकुरुक्षेत्र चाचमनं धूतपापेश्वरे तथा ॥\nविभूतिधारणं संध्या करहाटे श्रिय: पुरे ॥१०॥\nभिक्षा विठ्ठलपुर्यस्य सुगन्धिद्रव्यधरणम् ॥\nभुक्ति: सारपुरे सायंसंध्या पश्चिमसागरे ॥११॥\nस एष भगवान्दत्त: सदा वसतु मे हृदि ॥\nहृद्धीन्द्रियादिव्यापारे सदा तत्स्मृतिरस्तु मे ॥१२॥\nविजय तेsज यते जयते यतेरिह तमो हतमोहतमो नम: ॥\nहृदि कदाय पदाय सदा यदा तदुदयो नदयो न वियोनय: ॥१३॥\nउदयतेsनयतेर्न यतेर्यदा\nमनसि कामनिकामगतिस्तदा ॥\nपदुदयो हृदयोकसि ते सिते\nभवति योवति योगिवराsवरान् ॥१४॥\nभवति भावभवोवभवो यदा\nभवति कामनिकामहतिस्तदा ॥\nभवति मानवमानवदुत्तमे\nभवतिरोधिरतो विरतोत्तमे ॥१५॥\nतव सतां वसतां मनसाsनसा प्रपदयो: पदयो रजसाञ्जसा ॥\nसुसहित: स हितस्तव तावता यदवतारवता जनतावता ॥१६॥\nकृतफलं तु विहाय विहायसा समभजं भजतामज तामसात् ॥\nमिलति तारकमत्र कमत्रसत्पदरजो भ्रमहारि महारिसत् ॥१७॥\nतदजरामत कोशविलक्षणं सहज धीगुणवेत्तृ कलक्षणम् ॥\nभुवनहेत्वघहृत्त्रिपुराधिकं तव न जातु पदं कुपुराधिकम् ॥१८॥\nविविधभेदपरं सम दृश्यते विविधवेदपरं कमदृश्य ते ॥\nपदमिदं सदु चिद्धनमुद्धियाsसदनिदं प्रजहात्यघनुद्धि या ॥१९॥\nअज नमोsजनमोहनमोह न: प्रिय नियोजन तेन यतेन ते ॥\nय इह वेदनिवेदनि वेद वेत्त्यजपदं जपदन्तपदं पदम् ॥२०॥\nएवं स्तुत्वा निजप्रज्ञापरिणामावधीश्वरम् ॥\nमाहात्म्यं वक्तुमाजह्वे श्रीदत्तस्य तदीरित: ॥२१॥\nअथ शाण्डिल्यनामासीद्ब्रह्मर्पिर्वै महामुनि: ॥\nवेदवेदाङ्गशास्त्रज्ञ स्वाश्रमोचितकर्मकृत् ॥२२॥\nभक्त्या परमयोपास्तश्रीदत्तपदयङ्कूज: ॥\nसज्ञानगर्भवैराग्योपरत्याढ्योsपि दैवत: ॥२३॥\nविद्यामलभमानोsसौ चतुर्वेदेषु तर्कत: ॥\nभूत्वा भिन्नमति: स्मृत्वा गुरुद्वारा श्रुतीरिताम् ॥२४॥\nविद्याप्राप्तिमथर्वाणमुपसन्नो महामतिम् ॥\nसोsभिवाद्याह भगवन्ब्रह्मविधामधीहि मे ॥२५॥\nवरं निगूढां सत्सेव्या श्रेयोsवाप्स्याम्यहं यया ॥\nशास्ति स्निग्धं विनीतं हि श्रीगुरुर्गुह्यमप्युत ॥२६॥\nइति शिष्येण सोsथर्वा संपुष्ट: प्राह सोम्य ताम् ॥\nश्रद्धाभक्तिध्यानयोगादवेहि त्यागपूर्वकम् ॥२७॥\nत्रिकालं बाधराहित्यं जगद्धाधैकसाक्षिकम् ॥\nसत्यत्वमस्य विज्ञेयं ब्रह्मणोsविक्रियस्य हि ॥२८॥\nविदिताविदितान्यत्वं त्रिपुटीपरिवर्जितम् ॥\nस्वयंप्रकाशरूपं तज्ज्ञानलक्ष्मास्य केवलम् ॥२९॥\nदेशत: कालवस्तुभ्यां परिच्छेदो यतोsस्य नो ॥\nविभोरेकस्य चानन्तलक्ष्म सर्वात्मकस्य च ॥३०॥\nसत्यं ज्ञानमनन्तं चेत्युक्तं तद्ब्रह्मलक्षणम् ॥\nइदमेकं चाद्वितीयं यत्सदा भेदवर्जितम् ॥३१॥\nतच्छब्दलक्ष्येsस्मिन्नोतं प्रोतं चैतत्तादाश्रयम् ॥\nयस्मिञ्ज्ञाते सर्वमिदं विज्ञातं भवति ध्रुवम् ॥३२॥\nअस्याभिन्ननिमित्तोपादानत्वं चैक्यसिद्धये ॥\nप्रकृत्यधिष्ठात्रैक्यं च प्रतिज्ञातमनेन हि ॥३३॥\nअन्यथा सर्वविज्ञानमेकविज्ञानत: कथम् ॥\nसूत्रे प्रतिज्ञादृष्टान्तानुपरोधादितीरितम् ॥३४॥\nसच्चिदानन्दैकरसं परं ब्रह्मामृतं तु तत् ॥\nआत्मशक्तिप्रधान: सन्सर्वज्ञो निखिलेश्वर: ॥३५॥\nदेव: सर्वान्तरात्मैको भूतावासो निगूढक: ॥\nयोगैकगम्यो यो विश्वं सृजत्यवति हन्ति च ॥३६॥\nअन्तर्यामी च मायावी स तु तच्छाब्दवाचक: ॥\nयोsस्मत्प्रत्ययशब्दाभ्यालम्ब: कामादिदूषक: ॥३७॥\nतव्द्योमवत्सर्वगतमद्वितीयं निरञ्जनम् ॥\nसन्मात्रं निष्कलं शान्तमप्रमेयमजं शिवम् ॥३८॥\nअयं त्वंपदवाच्योsन्त:करणच्छिन्नबोधक: ॥\nदेहेन्द्रियमन:प्राणाहंकारेभ्यो विलक्षण: ॥३९॥\nसाक्षी विशुद्ध: कूटस्थ: प्रत्यक्त्वंपदलक्ष्यक: ॥\nधीदीपो निर्विकारो धीवृत्तिव्याप्योsपि केवल: ॥४०॥\nप्रत्यक्परोक्षादिवैरं तयोर्हित्वा चिदात्मताम् ॥\nगृहीत्वा लक्षितां शुद्धां भूमैक्यज्ञानतो भवेत् ॥४१॥\nवाग्धीनिवृत्त्यानाप्त्या च फलव्याप्तिर्निवारिता ॥\nएवमात्मस्थमात्मानं योगेन श्रवणादिना ॥४२॥\nजानात्यैक्यं स मुक्त: सन्कृतकृत्यो भवेद्ध्रुवम् ॥\nआत्मविज्ञानेन सोम्य शोकस्यान्तं गमिष्यसि ॥४३॥\nइदं श्रद्धत्स्व माशोची: शोकस्यान्तं गमिष्यसि ॥\nअत्र योगं प्रवक्ष्यामि येनात्माssशु प्रसीदति ॥४४॥\nयोग: स्यात्प्रत्यगात्मैक्यमष्टावङ्गानि तस्य तु ॥\nदेहेन्द्रियादौ विरक्तिर्यमो मिथ्यात्ववीक्षणात् ॥४५॥\nस्वात्मतत्त्वेsनुरक्तिर्नियम: सत्यत्वनिश्चयात् ॥\nबाह्याथादौंसीन्यतोsन्तर्दृष्टिस्थापनमासनम् ॥४६॥\nपूरश्चिदन्वयादानं कुम्भकस्तत्स्थिरीकृति: ॥\nरेचको मायिकत्याग: प्राणायामस्त्रिधोदित: ॥४७॥\nप्रत्याहारो गोस्वभावदृष्ट्यार्थासक्त्यभावदृक् ॥\nधारणा स्वात्मनिष्ठा स्याद्वीतदुर्भावनं दृढा ॥४८॥\nध्यानं ब्रह्माहमस्मीति दृक्प्रवाहोsन्यवर्जनात् ॥\nदेहात्मवत्परात्मत्वदृक् समाधिर्हि सुस्थिरा ॥४९॥\nपरिपक्वकषायाणां योगोsयं शीघ्रमुक्तिद: ॥\nकिंचित्पक्वकषायाणां योगोsयं शीघ्रमुक्तिद: ॥५०॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमण्डितायां संहितायां प्रथमाष्टके ज्ञानकाण्डे शाण्डिल्याथर्वसंवादे सम्यगात्मयाथात्म्यो नाम षष्ठोsध्याय: ॥६॥श्रीदत्त:॥\nइति श्रीदत्तपुराणे सम्यगात्मयाथात्म्यो नाम प्रथमाष्टके षष्ठोsध्याय: ॥१।६॥"
  }
]
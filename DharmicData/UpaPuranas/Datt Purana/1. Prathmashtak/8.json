[
  {
    "text": "इदं श्रेष्ठं भजेत्तस्य सिद्धयेत्केवलकुम्भक: ॥\nन तस्य दुर्लभं किंचित्सोsजेय: कैरपीह हि ॥१॥\nदेहे पदादिमूर्धान्ते स्थिता लोकाश्चतुर्दश ॥\nहृत्संयमात्तत्र तत्र तत्तल्लोकविदीरिता ॥२॥\nअर्थज्ञानं तारकायां नासाग्रे चेन्द्रलोकवित् ॥\nतदधो वह्निलोकस्य चक्षुषो: सर्वलोकवित् ॥३॥\nश्रोत्रे च यमलोकस्य तत्पार्श्वे नैरृतस्य वित् ॥\nपृष्ठेवरुणलोकस्य वायुलोकस्य च श्रुतौ ॥४॥\nकण्ठे कुबेरलोकस्य वामेक्ष्णि शिवलोकवित् ॥\nदक्षे परमलोकस्य ब्रह्मलोकस्य मूध्निं वित् ॥५॥\nतत्तज्जन्तुध्वनौ तत्तद्भूतज्ञानं च कर्मणि ॥\nप्राग्जातिविच्चान्यचित्ते स्फुटं तच्चित्तवृत्तिवित् ॥६॥\nसूर्येन्द्वोर्लोकभज्ञानं ध्रुवे तद्गतिदर्शनम् ॥\nस्वार्थे पुरुषविद्वीर्ये मारुत्यादिबलस्य वित् ॥७॥\nकायरूपेsप्यदृश्यस्य कायव्यूहस्य नाभित: ॥\nअतीतानागतज्ञानं स्याद्धर्माधर्मयोर्गले ॥८॥\nक्षुत्तृण्नाश: कूर्मनाढ्यां स्थैर्यं तारे च सिद्धदृक् ॥\nकायखे खगतिस्तत्तत्सिद्धयस्तत्र तत्र च ॥९॥\nप्रत्याहारस्त्वाहरणमर्थचारी गवां बलात् ॥\nआत्मान्वयेन दृष्टिश्च फलत्यागश्च कर्मण: ॥१०॥\nवैरस्यं चेन्द्रियार्थेषु प्रतिमर्म च हृत्स्थिति: ॥\nप्रत्याहार: पञ्चधैवं धारणापि च पञ्चधा ॥११॥\nहृत्प्राणधारणा हृद्धीधारणाsध्यात्मधारणा ॥\nतन्मूर्तिधारणा क्ष्मादौ हार्दखेsन्यखधारणा ॥१२॥\nवज्राङ्कुशध्वजाब्जाङ्कयुग्रक्ताब्जाभपत्तलम् ॥\nनखमाणिक्यभाध्वस्तभक्तहार्दतमस्ततिम् ॥१३॥\nगूढगुल्फं कूर्मपृष्ठोल्लसत्पादोपरिस्थलम् ॥\nपरिपुष्टसुजङ्घोरुं विशालजघनस्थलम् ॥१४॥\nपृथुश्रोणिं च काकुत्स्थं चारुनाभिं दलोदरम् ॥\nकपाटवक्षसं दीर्घमांसलोरगवद्भुजम् ॥१५॥\nसुचिह्नाचिह्नितकरं कम्बुकण्ठं स्मिताननम् ॥\nस्नैग्ध्यधावल्ययुक्ताक्षं चलत्पिङ्गजटाधरम् ॥१६॥\nचन्द्रकान्तं प्रभुं कृष्णभ्रूरश्मश्रुकनीनिकम् ॥\nभावशुद्धद्विजाकीर्णं प्रसन्नमुखपङ्कजम् ॥१७॥\nसिद्धासनसमासीनं वराभयदसत्करम् ॥\nक्षणेक्षणेsपि स्वभक्तस्मृतिगामिनमीश्वरम् ॥१८॥\nअनुग्रहाख्यहृत्स्थेन्दुज्ञापितस्मितचन्द्रिकम् ॥\nसदाखण्डसमाधिख्यं दत्तात्रेयं दिगम्बरम् ॥१९॥\nआसेचनकमूर्तिं तं सदापादाद्धृदामुखम् ॥\nध्यायेत्समाहितो योगी निवृत्ताखिलवृत्तिक: ॥२०॥\nइदं तु सगुणध्यानं स्वेच्छोपात्तचिदात्मन: ॥\nनिर्गुणं केवलं हास्यं सच्चित्सुखमयं परम् ॥२१॥\nध्यातृध्यानध्येयरूप: समाधि: सविकल्पक: ॥\nजीवात्मपरमात्मैक्यावस्था त्रिपुटिवर्जिता ॥२२॥\nपरिपूर्णानन्दरूपा शुद्धचिद्रूपिका पर: ॥\nपश्चात्स्मृत्यनुमेयात्मार्थवृत्तय इहानुगा: ॥२३॥\nअन्तर्लीनसहृत्प्राणोsपश्यन्नचलदृग्बहि: ॥\nमुद्रेयं वैष्णवी शून्या शून्यलक्ष्मपदप्रदा ॥२४॥\nतद्वान्दृढासनो दक्षकर्णे रुद्धबिलो ध्वनिम् ॥\nत्रिग्रन्थिभेदं श्रृणुयात्सुसूक्ष्मं स समाधिभाक् ॥२५॥\nअर्धोन्मीलितदृक्स्वस्थो नासाग्राक्षो वशी भजेत् ॥\nलीनार्केन्दु: परं तत्त्वं तद्बाह्यन्तरवर्जितम् ॥२६॥\nएवमभ्यासयोगेन खेचरीमुद्रयापि च ॥\nमन: स्थिरीभावरूपाsवस्था सिद्ध्येन्मनोन्मनी ॥२७॥\nशक्तिमध्ये मन: कृत्वा शक्तिं चापि मनोगताम् ॥\nमनसा मन आलोक्य योगी नित्यं सुखी भवेत् ॥२८॥\nआकाशमध्य आत्मानमात्मन्याकाशमेव च ॥\nकृत्वाकाशमयं सर्वं चिन्तयेन्न किमप्यत: ॥२९॥\nबाह्यचिन्ता न कर्तव्या तथैवान्तरचिन्तनम् ॥\nपरित्यज्याखिलां चिन्तां चिन्मयं भावयेत्परम् ॥३०॥\nयोगेनेत्थं लीयमानं मनो ब्रह्मणि लीयते ॥\nकर्पूरोsग्नाविवाब्धौ च लवणं ख इवान्यखे ॥३१॥\nज्ञेयं सर्वप्रतीतं च तज्ज्ञानं मन उच्यते ॥\nमनोलयो ज्ञानवस्तुपरित्यागात्ततोsमृतम् ॥३२॥\nयोगो ज्ञानं च मनसो नाशस्य द्वौ क्रमौ परौ ॥\nयोगो हृद्वृत्तिरोधोsत्र ज्ञानं सम्यगवेक्षणम् ॥३३॥\nचित्तवृत्तिनिरोधस्तु मन:स्पन्दोपशान्तिद: ॥\nमन:स्पन्दोपशान्त्यायं संसार: प्रविलीयते ॥३४॥\nशास्त्रसज्जनसंपर्कवैराग्याभ्यसयोगत: ॥\nधैर्येण चास्यया पूर्ववासनातानबाद्धठात् ॥३५॥\nसद्भक्त्या भगवद्ध्यानाच्चिरमेकान्तमोदितात् ॥\nअखेदमनिलाभ्यासात्परतत्त्वैकचिन्तनात् ॥३६॥\nॐकारोच्चारणाद्दीर्घं घण्टिकाक्रमणाद्गवा ॥\nशक्तिसंचालनात्प्राणमन:स्पन्दो निरुध्यते ॥३७॥\nइतरत्र न कर्तव्या मनोवृत्तिर्मनीषिणां ॥\nउत्काभ्यासेन विज्ञेयं तद्विष्णो: परमं पदम् ॥३८॥\nद्वादशाङ्गुलपर्यन्तं नासाग्रे विमलाम्बरे ॥\nसंविद्दृशि प्रशाम्यन्त्यां हृत्प्राणस्पन्दरोधनम् ॥३९॥\nभ्रूमध्ये तारकालोकनाशादन्त उपागते ॥\nकेतने चेतने बद्धे हृत्प्राणस्पन्दरोधनम् ॥४०॥\nओमित्येव यदुद्भूतं ज्ञानज्ञेयात्मकं शिवम् ॥\nविभावयेन्निर्विकल्पस्तेन प्राणो निरुध्यते ॥४१॥\nचिरकालं धियैकान्तं व्योमसंवेदनाद्दृढम् ॥\nनिर्वासनमनोधृत्या सुखात्प्राणो निरुध्यते ॥४२॥\nइत्यथर्वोदितो योग: संक्षेपेणात्र दर्शित: ॥\nविशेषाभ्यासापेक्षायां मूले सम्यग्विलोक्यताम् ॥४३॥\nलीन: सपञ्चविपलद्विपलं ब्रह्मरन्ध्रग: ॥\nप्राण: प्राणायाम एष वर्धमानस्तत: पर: ॥४४॥\nप्रत्याहार: पलै: पञ्चविंश्यत्यानिन्द्रियार्थवित् ॥\nधारणा पञ्चनाडीभिर्ध्यानं षष्टिघटीमितम् ॥४५॥\nसमाधिर्द्वादशदिनसाध्य: परमदुर्लभ: ॥\nवासनाजालहा धर्ममेघ: सर्वकृतान्तकृत् ॥४६॥\nयमेन दशधा नूनं दशधा नियमेन च ॥\nआसनाद्येन षट्केन योगोsष्टाङ्गोsयमुच्यते ॥४७॥\nएतेनाष्टाङयोगेन मनोनाशेन योगिराट् ॥\nवासनातानवेनाशु तत्त्वज्ञानेन मुच्यते ॥४८॥\nयोगो हृद्वृत्तिरोधो हीत्युक्तमत्र महर्षिणा ॥\nपातञ्जलाभिधो योग: सुखस्तेनात्र सूचित: ॥४९॥\nस हृद्वृत्तिनिरोधाख्य: सुखोपि बहुसंमत: ॥\nप्रसंगेनेह संक्षेपाज्ज्ञानसिद्ध्यर्थमुच्यते ॥५०॥\nइति श्रीपद्दत्तात्रेयपुराणे त्रिकाण्डमण्डितायां संहितायां वासुदेव्यां प्रथमाष्टके ज्ञानकाण्डेsष्टमोध्याय: ॥८॥\nइति श्रीदत्तपुराणे योगकथनं नाम प्रथमाष्टके अष्टमोsध्याय ॥१।८॥\nइति श्रीदत्तपुराणे प्रथमाष्टक: समाप्त: ॥"
  }
]
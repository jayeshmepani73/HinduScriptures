[
  {
    "text": "अग्निमीळे परं देवं यज्ञस्य त्वां त्र्यधीश्वरम् ॥\nस्तोमोsयमग्रियोsर्थ्यस्ते हृदिस्पृगस्तु शंतम: ॥१॥\nअयं देवाय दूराय गिरां स्वाध्याय सात्वताम् ॥\nस्तोमोsस्त्वनेन विन्देयं तद्विष्णो: परमं पदम् ॥२॥\nएता या लौकिका: सन्तु हीना वाचोsपि न: प्रिया: ॥\nबालस्येव पितुस्ते त्वं स नो मृळ महॉंअसि ॥३॥\nअयं वां नात्मनोस्तत्त्वमधिगम्यास्ति दुर्मना: ॥\nहृद्रोगं मम सूर्य त्वं हरिमाणं च नाशय ॥४॥\nप्रमन्महेस्माsन्विद्धीतिस्तोतारस्ते वयं नम: ॥\nभगवो देव ते स्तोममारे अस्मे च श्रृण्वते ॥५॥\nइन्द्रो मदाय यातीह सत्वरं सोमिनो यथा ॥\nस्तोतॄनेहि तथाsस्मॉंस्ते माध्वीर्गावो भवन्तु न: ॥६॥\nद्वे विरूपेsत्र मायायास्तेsत्र मग्नोsस्मि पीडित: ॥\nमाभित: संतपत्नीह सपत्नीरिव पर्शव: ॥७॥\nइदं श्रेष्ठमपि प्राप्य जन्म गन्ताध एव तत् ॥\nकुरु प्रसादं ज्ञात्वैतत्तेनाहं भूरि चाकन ॥८॥\nप्रवस्तुज्ञानाज्जहाति निष्कामश्चेन्मृतिं त्वहम् ॥\nन तादृशोsत: कामादि सर्वं रक्षो निबर्हय ॥९॥\nसुषुमामूर्धिय: स्तोमैरागच्छैते(?) वयं विभो ॥\nत्वदंशास्त्वं पतिर्नोsसि देवो देवेषु मेधिर: ॥१०॥\nवसू रूपं रूपमिह प्रतिरूपोsसि नो पृथक् ॥\nएतानि भूतानि विदुर्ब्राह्मणा ये मनीषिण: ॥११॥\nतं नु त्वां किं ब्रुवेsल्पज्ञो भगवन्तं क्षमस्व भो: ॥\nओषमागहि मां त्वं चेत्सखा सन्नतिमन्यसे ॥१२॥\nता वासना घ्नन्ति यथा वृश्चिकस्यारसं विषम् ॥\nअतो मां पाहि भूयिष्ठां नमउक्तिं विधेम ते ॥१३॥\nनि होता सीदसि विभो यस्त्वं यष्टुर्गृहे प्रिय ॥\nतं त्वाह्वये ज्येष्ठराजं ब्रह्मणां ब्रह्मणस्पते ॥१४॥\nसेमामविड्ढि प्रभृतिमीशिषे योsव मानिशम् ॥\nत्वं विश्वेषां यदीशानो ब्रह्मणा वेषि मे हवम् ॥१५॥\nमन्द: स्वकोsयं दीनोsज्ञ इति विद्वान्भवान्प्रभु: ॥\nइन्द्र आशाभ्य: परि मां सर्वाभ्यो अभयं करत् ॥१६॥\nप्र य आरुपितां भ्रान्तिं त्वत्प्रसादाज्जहाति स: ॥\nविमुच्यते तद्विप्रास्त्वां जागृवांस: समिन्धते ॥१७॥\nइच्छन्ति देवा अपि ते प्रसादाय नृजन्म तत् ॥\nविद्वान्नामानि ते दत्त विश्वाभिर्गीर्भिरीमहे ॥१८॥\nइन्द्र त्वा भजत: सूरेर्दुलभं किं तरामि तत् ॥\nभक्त्या क्लेशादि ते नावा गम्भीरॉं उदधीरिव ॥१९॥\nन ता रोद्धुं धिय: शक्ता योगेनापि तत: सदा ॥\nत्रातारं धीमहीश त्वां धियो यो न: प्रचोदयात् ॥२०॥\nवैश्वानराय दत्वाsन्नं विधिलब्धं सदैव ते ॥\nभवामो भजने सक्ता अस्माकं श्रृणुधी हवम् ॥२१॥\nएवा त्वामिन्द्र विप्रासो जागृवांसो विपन्यव: ॥\nस्तुवन्त्येभ्यो हि ते कोsपि न ज्यायॉं अस्ति वृत्रहन् ॥२२॥\nप्रऋभुभ्यो गृणद्भयस्ते मर्त्येभ्योsप्यमृतत्वमित् ॥\nदत्तं स्मृत्वा तव मनोरथ आयातु पाजसा ॥२३॥\nइदमु त्यदिषं श्रेयो यज्जग्ध्वा परितृप्यति ॥\nसाधुस्तद्भजनं तेsस्मे इषं स्तोतृभ्य आभर ॥२४॥\nत्वामग्ने मायिनं मायां जेतारमपराजितम् ॥\nहित्वा कं शरणं याम: स नो बोधि श्रुधी हवम् ॥२५॥\nमही महेशोsज्ञानेन भवानवतु मावृतम् ॥\nयथा वै सूर्यं स्वर्भानुस्तमसाविध्यदासुर: ॥२६॥\nप्रयुञ्जती यदात्मानं मनीषा मनसा सह ॥\nतदैव भवतैकान्तं जानता संगमेमहि ॥२७॥\nऋतस्य गोपास्त्वं देहि मह्यं शं युञ्जते धिय: ॥\nभीताय नाधमानाय ऋषये सप्तवध्रये ॥२८॥\nत्वं हि पाताsसि नो दत्त परिबाधस्व दुष्कृतम् ॥\nकामादीन्यस्य बीजानि जहि रक्षांसि सुक्रतो ॥२९॥\nपिबा सोममिति श्रुत्वा यष्टुर्हूतिं शुभं द्रवत् ॥\nआयासि पुरुरुप त्वमासु गोषूपपृच्यताम् ॥३०॥\nइन्द्रं वोतान्यं न पृथड् मन्ये मायाभिरिद्भवान् ॥\nपुरुरूष इतीक्षे त्वममित्रॉं सुषहान्कृधि ॥३१॥\nयज्ञा यज्ञाधीश सर्व त्वन्मया अपि तेषु न: ॥\nजपयज्ञो मतस्तेन समु पूष्णा गमेमहि ॥३२॥\nस्तुषे नराप्यं तुष्ट: सन्नथो यस्या अयोमुखम् ॥\nमायां जित्वा भवान्तां मे विश्वाहा शर्म यच्छतु ॥३३॥\nजुषस्व स्तोममीशैते प्रियास: सन्तु सूरय: ॥\nवयं स्तोमप्रियानेन यच्छा न: शर्म दीर्घश्रुत् ॥३४॥\nउग्रो जज्ञे मृत्युरयमदुग्धा इव धेनव: ॥\nधियो मेsनेनेदृगीश न जातो न जनिष्यते ॥३५॥\nप्रब्रह्मैहीदमाकर्ण्योर्वारुकमिव बन्धनात् ॥\nमृत्युंजय प्रमादाख्यान्मृत्योर्मुक्षीय माsमृतात् ॥३६॥\nयदद्य वर्ष्म तेनैव पश्येम शरद: शतम् ॥\nस्तोत्राय ते हते मृत्यौ जीवेम शरदे: शतम् ॥३७॥\nप्रत्युत्तमं महेश त्वां मनामह इहागहि ॥\nमृळा सुक्षत्र मृळय मा नो दु:शंस ईशत ॥३८॥\nतिस्रो वाचस्तेsत्र वरां क ईशानं न याचिषत् ॥\nभक्त्या गृणीमस्त्वां स्त्रोत्रैस्तेभिर्नस्तूयमागहि ॥३९॥\nदूराद्विहाय सर्वं त्वामृषयो ये च तुष्टुवु: ॥\nमर्ता अमर्त्यस्य ते तद्भूरि नाम मनामहे ॥४०॥\nय इन्द्र त्वं यो नमसा स्वध्वरो हीति संस्तुत: ॥\nइन्द्रो ब्रह्मेन्द्र ऋषिरित्युष ब्रह्माणि न: श्रृणु ॥४१॥\nवयमु त्वा वरं देवमस्मभ्यं शर्म सप्रथ: ॥\nमनामहे पृणन्तं तदभित्वामिन्द्र नोनुम: ॥४२॥\nप्रकृतान्यपि सूक्तानि श्रृण्वन्तं जातवेदसम् ॥\nत्वां गृणन्ति न के त्वं हि येषामिन्द्रो युवा सुखा ॥४३॥\nत्वावत: पाहि नो मर्त्यान्यत इन्द्र भयामहे ॥\nआदिश्य पदभक्तिं ते ततो नो अभयं कृधि ॥४४॥\nआ त्वा रथं न तुरगै: स्तोत्रैस्त्वा वर्तयामसि ॥\nस त्वं न इन्द्र मृळय यस्य ते स्वादु सख्यमित् ॥४५॥\nआ प्रबोधं भवोsबोध: स्वप्नवद्दु:खदोsशुचि: ॥\nपतितान्दु:खितान्नॄन्न: पाह८इ त्वं श्रृणुधी गिर: ॥४६॥\nइन्द्राय साम ते गातुं न क्षमो नाम ते गृणे ॥\nबण्महॉंsअसि सूर्य त्वं सत्रादेव महॉंsअसि ॥४७॥\nसोम: पुनानोंतारामो मया त्वं नाधिलक्षित: ॥\nईक्षे तुच्छान्बहिर्भोगान्योषा जारमिव प्रियम् ॥४८॥\nप्रण इन्दोरपि स्मेरं रूपं ते दर्शयामलम् ॥\nनॄन्स्तोतॄन्याह्यहंसो नो जै रक्षांसि सुक्रतो ॥४९॥\nहि न्वन्ति द्वैतमस्त्यस्माद्भयं विन्दति मामिह ॥\nयदन्ति दूरके यच्च पवमान वि तज्जहि ॥५०॥\nधर्ता कारकशक्तीनां सर्वेषां त्वभिहैक इत् ॥\nयशोsत्रेदं पवित्रं ते विततं ब्रह्मणस्पते ॥५१॥\nअसर्जि भवता विश्वमनित्यमवशं बृहत् ॥\nत्वं संस्मर ज्ञ शरण वत्सं जातं न धेनव: ॥५२॥\nपुरोजितीश भो भूमन्तत्र माममृतं कृधि ॥\nयत्रानन्दाश्च मोदाश्च मुद: प्रमुद आसते ॥५३॥\nअयं स इति विद्वान्त्सन्यमाय घृतवद्धवि: ॥\nकुतो जुहोम्यतोsदेवा यमाय जुहुता हवि: ॥५४॥\nनिवर्तध्वमितो देवा भद्रं नो अपि वातय ॥\nमनो हरे मां पाह्यार्तं पिता पुत्रमिव प्रियम् ॥५५॥\nप्रमा प्रमाता प्रमेयं त्रिपुटीह न विद्यते ॥\nरूपं तेsविकृतं सत्वं मधुमन्मे परायणम् ॥५६॥\nप्रहोतारोsत्रैव मनोन्वाहुवामह इत्यत: ॥\nगमादि मनसो नास्य यो यज्ञस्य प्रसाधन: ॥५७॥\nये यज्ञेनार्चन्त्यनेन सर्वे नन्दन्ति ते त्वया ॥\nनान्येsतस्त्वत्प्रिया एव विरूपासो दिवस्परि ॥५८॥\nदेवानां नु वशे योsस्य सुमङ्गलीरियं वधू: ॥\nस्नेहेषु त्वच्च्युतो भोगी पतिर्बन्धेषु बध्यते ॥५९॥\nविहितं सर्वमित्ते त्वमतो ज्यायांश्च पूरुष: ॥\nपादोsस्य विश्वा भूतानि त्रिपादस्यामृतं दिवि ॥६०॥\nहये जाये इति वदन्या सालावृकहृत्समा ॥\nतन्मयो न स वेदामुमात्मानं तव पूरुष ॥६१॥\nउभा उपाधितोsत्रैक: पाकेन मनसान्तित: ॥\nत्वां यदीक्षेत तं माता रेहिळ् स औ रेहिळ मातरम् ॥६२॥\nतदिदात्मन्हृदि वपु: पश्यन्तस्ते मनीषया ॥\nमुनयो वातरशना: पिशङ्गा वसतेsमला: ॥६३॥\nत्यं चिन्मयं बुधा रूपं संजानाना उपासते ॥\nयो अस्य पारे रजस: स न: पर्षदति द्विष: ॥६४॥\nइषे त्वोर्जे चौदनेन नित्यहोमेsपि गव्यत: ॥\nयजन्त्यहं त्वकामस्त्वां श्रेष्ठतमाय कर्मणे ॥६५॥\nअग्न आयाहीति गातुं त्वाsक्षम: स्तौमि केवलम् ॥\nनिषीद मे हृदि यथा निहोता सत्सि बर्हिषि ॥६६॥\nशं नो देवी: प्रसादात्ते सन्तु धीवृत्तयोsनिशम् ॥\nआत्मप्रवाहा: स्वारस्याच्छंयोरभिस्रवन्तु न: ॥६७॥\nज्ञातेsस्मिन्पाशमुक्ति: सकलविदिति तत्स्यादनिर्देश्यमेकं\nसूक्ष्मं चातीन्द्रियं सत्तदयमिति गिरा शाब्दनिर्देश्यमेव ॥\nवाक्यैस्तत्त्वंविरोधेsपि सति सुमतिभि: सोsयमित्यादिवत्तद् -\nभागत्यागेन लक्ष्यं वरगुरुकृपया लभ्यमैक्यं हि तज्ज्ञै: ॥६८॥\nइति श्रीमद्दत्तात्रेयपुराणे सार्धत्रिसहस्त्र्यां त्रिकाण्डमण्डितायां संहितांयां वासुदेव्यां प्रथमाष्टके ज्ञानकाण्डे वेदपादस्तुतिर्नाम प्रथमोsध्याय: ॥१॥\nइति श्रीदत्तपुराणे वेदपादस्तुत्याख्य: प्रथमाष्टके प्रथमोsध्याय: ॥१।१॥"
  }
]
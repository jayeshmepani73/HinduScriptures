[
  {
    "text": "अयं देवायनस्त्रीशस्तत्त्वदीपोsमलोsस्य भू: ॥\nसाक्षी पर: शिवोsचिन्त्योsव्यक्तोsनन्तो जयत्यज: ॥१॥\nकश्चिद्द्विजवरो दैवात्सर्वसंस्कारसंस्कृत: ॥\nअधीतवेदवेदाङ्गश्चरिताश्रमसत्क्रिय: ॥२॥\nमातापितृगृरूद्युक्तऋणत्रयविवर्जित: ॥\nसद्भक्त्योपास्तयोगीन्द्र: प्रायश्चित्त्यस्तकल्मष: ॥३॥\nविधिवत्कृतसंन्यासस्त्यक्तसर्वैषणो वशी ॥\nचतु:साधनसंपन्नो दैवीसंपत्समन्वित: ॥४॥\nदृढं निरुद्धसत्त्वान्यचित्तवृत्तिर्यतिर्हि स: ॥\nएवं सन्नपि नो शान्तिं प्राप्तो नानाश्रुतभ्रमात् ॥५॥\nदृष्ट्वा तं खिन्नहृदयं विषीदन्तं शुचान्वितम् ॥\nतत्पुण्येन्दूदयालोकहृष्टानुग्रहसागर: ॥६॥\nसहसाssविरभूच्छ्रीमान्दत्तात्रेयो दिगम्बर: ॥\nअवतीर्णोsत्र यो दीनानुद्धर्तुं भक्तवत्सल: ॥७॥\nस्मर्तृगाम्यनसूयात्रितप:संतानसत्फल: ॥\nसर्वाभासकतत्तेजोपिहिताक्षो महामति: ॥८॥\nयतिस्तस्मै नमश्चक्रे श्रद्धाभक्त्या महात्मने ॥\nकस्मै वाड्मनसाती तरूपायानन्तशक्तये ॥९॥\nपूर्वेषामादिगुरवे सर्वज्ञानस्वरूपिणे ॥\nसद्भक्तिज्ञानगम्याय निर्गुणाय गुणात्मने ॥१०॥\nस तमाश्वास्य योगीन्द्रो दयालुर्भगवान्प्रभु: ॥\nप्राह भिक्षो किमर्थं त्वं दुर्मना इव लक्ष्यसे ॥११॥\nसर्वनाशकरत्वात्तन्मद्भक्ते नोपपद्यते ॥\nवद तस्मान्ममाग्रे त्वं दौर्मनस्यस्य कारणम् ॥१२॥\nश्रुत्वा सहार्दं तद्वाक्यं ज्ञात्वा सर्वगुरुं यति: ॥\nतं प्रत्युवाच तद्भक्तियन्त्रितो नतकन्धर: ॥१३॥\nविमुक्तो मुच्यतेsनर्थादिति श्रुत्वा तदीहया ॥\nप्रवृत्तस्य ममाज्ञस्य भ्रमदोsभृच्छ्रुतार्णव: ॥१४॥\nप्रमाणानि प्रमेयानि संशयश्च प्रयोजनम् ॥\nतथा दृष्टान्तसिद्धान्तावयवास्तर्कनिर्णयौ ॥१५॥\nवादो जल्प वितण्डा च हेत्वाभासाश्छलानि च ॥\nजातिनिग्रहस्थानानि पदार्थानक्षपाज्जगौ ॥१६॥\nएतेषां तत्त्वज्ञानान्नु: श्रेयोsकलयरूपकम् ॥\nस्वदु:खजन्मप्रवृत्तिदोषमिथ्याविदां क्रमात् ॥१७॥\nउत्तरोत्तरनाशे स्यात्तदनन्तरनाशत: ॥\nदेहिनां मुक्तिरित्येतत्सद्वितीयं प्रदृश्यते ॥१८॥\nकणादाम्नायप्रामाण्य़ं मत्वा धर्म: स वै यत: ॥\nनृणामभ्युदयश्रेय:सिद्धिरित्थं प्रविच्य च ॥१९॥\nद्रव्याणि गुणकर्माणि सामान्यं च विशेषक: ॥\nसमवाय: पदार्था: षट् चैतेषां तत्त्वसंविदा ॥२०॥\nसाधर्म्यवैधर्म्याभ्यां च स्वस्वोपाध्यनुशायिनाम् ॥\nअसज्जानां मुक्तिरिति प्राह सोपि विरुद्धवत् ॥२१॥\nआम्नायस्य क्रियार्थत्वाच्छास्त्रदृष्टविरोधत: ॥\nपुनस्तथा फलाभावान्नानर्थक्यं च जैमिनि: ॥२२॥\nअवादीदतदर्थानां वेदवादरतोsल्पदृक् ॥\nकुर्वन्नेवेह कर्माणि जिजीविषेच्छतं समा: ॥२३॥\nयावज्जीवं चाग्निहोत्रं जुहोति च दहन्ति च ॥\nतं यज्ञपात्रैरित्यादिश्रुते: सर्वायुषो नृणाम् ॥२४॥\nव्याप्तत्वात्कर्मभिर्दोषश्रवणाच्चाप्यकर्मण: ॥\nतच्चोदनालक्षणार्थधर्मानुष्ठानतो ध्रुवम् ॥२५॥\nअमृतत्वं भवेन्नॄणामिति स प्राब्रवीदिह ॥\nपुन:पातादिश्रवणाद्भातीदं जन्यमध्रुवम् ॥२६॥\nउत्कर्षादपि मोक्षस्य सर्वोत्कर्षश्रुतेस्तथा ॥\nअनावृत्तिअश्रुतेर्बन्धाभान्मुक्तस्य चान्यथा ॥२७॥\nपुंसोsप्यपुरुषार्थत्वान्नानात्मत्वं विविच्य च ॥\nपञ्चविंशकपुंज्ञानान्मुक्तिर्बन्धो विपर्ययात् ॥२८॥\nविरक्तस्यैव तत्सिद्धेर्नतु श्रवणमात्रत: ॥\nअनादिवासनादार्ढ्याच्छनैश्चित्तप्रसादनात् ॥२९॥\nवैराग्याभ्यासध्यानाद्यैरत्यन्तपुरुषार्थता ॥\nआत्मज्ञानात्तत्त्वविदो दु:खात्यन्तनिवर्तनम् ॥३०॥\nनिवृत्तेsप्यनुवृत्तिप्रदर्शनान्न तु दृष्टत: ॥\nतच्छुद्धि: प्रत्याहिकक्षुत्प्रतीकारवदत्र तु ॥३१॥\nन भवेत्पुरुषार्थत्वं तत्प्रतीकारचेष्टनात् ॥\nइत्याह सांख्योप्येतन्मे नेष्टं दृष्टविरोधत: ॥३२॥\nपुमर्थशून्यपुंस: स्याद्धर्ममेघसमाधिना ॥\nक्लेशकर्मविमुक्तिर्वै तदा ज्ञानं विमुक्तिदम् ॥३३॥\nसर्वावृतिमलास्तस्याकर्मास्य शुक्लकृष्णकम् ॥\nइतरेषां तु त्रिविधं तद्विपाको द्वयात्मक: ॥३४॥\nक्रियायोगौ तन्निवृत्त्यै तपोजपमुखा क्रिया ॥\nसंप्रज्ञातेतरौ योगौ धर्मौ चित्तस्य पञ्च च ॥३५॥\nभुवो मूढक्षिप्तविक्षिप्तैकाग्र्यविनिरुद्धका: ॥\nतिस्रो बन्धाय मुक्त्यै द्वे योगिनामीशसेविनाम् ॥३६॥\nशान्तोग्रमूढवृत्त्यूने चित्ते नित्यैकरूपिण: ॥\nस्वरूपेsवस्थितिर्द्रष्टुर्वृत्तिसारूप्यमन्यथा ॥३७॥\nतच्छुद्धिसाम्यं कैवल्यं सत्त्वपुंसोस्तु योगत: ॥\nसर्वज्ञानं सर्वजय: प्रकाशावरणक्षय: ॥३८॥\nसिद्धिलाभ: कायसंपत्तद्धर्मानभिघातनम् ॥\nदोषबीजक्षये योगात्कैवल्यस्यास्य का कथा ॥३९॥\nइति चक्षु:श्रवा: प्राह नेदं दोषश्रुतेर्वरम् ॥\nअथातो ब्रह्मजिज्ञासेत्युपक्रम्य यतोsस्य च ॥४०॥\nजन्माद्युपाधेरात्मानौ गुहाविष्टौ प्रदर्श्य च\nतदैक्यार्थं शमाद्युक्त्वा तत्सिद्धयर्थं क्रियादिकम् ॥४१॥\nपुन: काम्यक्रिया कर्तुर्विफलं चार्चिरादिना ॥\nप्रदर्श्यासकृदावृत्त्या श्रवणादे: परात्मनो: ॥४२॥\nविज्ञानात्पुरुषार्थत्वं पूर्वोत्तरमलक्षय: ॥\nइतरस्याप्यसंश्लेषो यावदारब्धमीक्षितु: ॥४३॥\nशब्दादनावृत्तिरिति ब्राह्मणेनोपसंहृतम् ॥\nप्रमान्स्युक्तितस्त्वेतै: स्वस्वपक्षो दृढीकृत: ॥४४॥\nइतरेsप्यमृतत्वं च बहुधा दर्शयन्त्यहो ॥\nईशस्याभावमन्यत्वं सर्वज्ञत्वादि केचन ॥४५॥\nकेचित्प्रधानप्राधान्यं केचिदीशस्य चोभयो: ॥\nअग्रेsणून्सदसत्केचित्केचिदारम्भवादिन: ॥४६॥\nपरिणामपरा: केचिद्विवर्तमतयोsपरे ॥\nएवं विप्रतिपत्तौ मे दौर्मनस्यमभूत्प्रभो ॥४७॥\nएतेषां कतम: श्रेयाञ्छिव: पन्थाsभयप्रद: ॥\nसुगमो मेsद्य कृपया संप्रदर्शय सद्गरो ॥४८॥\nभिक्षाचर्यं मे दयालो यदर्थं तप्तं यत्नात्सत्तपो मे यदर्थम् ॥\nदैवादाप्तं प्रार्थये त्वां तदर्थं दु:खाढ्यं वीक्ष्यैहिकामुक्ष्मिकार्थम् ॥४९॥\nइन्द्रियोत्थं सुखं तुच्छमागमापायिधर्मकम् ॥\nकोsवशं क्षणिकं विद्वानिच्छेदिह परत्र च ॥५०॥\nइति श्रीमद्दत्तपुराणे प्रथमाष्टके द्वितीयोsध्याय: ॥२॥\nइति विरोधपरिहाराख्य: प्रथमाष्टके द्वितीयोsध्याय: ॥१।२॥"
  }
]
[
  {
    "text": "द्वे विरूपे विभोरत्राक्लेशोत्पादनमात्मना ॥\nअहिंसा सत्यं यथार्थसद्वागन्यार्थनिस्पृहा ॥१॥\nअस्तेयं ब्रह्मचर्यं स्यात्सदा मैथुनवर्जनम् ॥\nदया भूतानुग्रहोsत्रैकरूपत्वं सदार्जवम् ॥२॥\nक्षमाsप्रियादिसहनं धृतिर्नाशेsप्यविक्रिया ॥\nमिताहारो हितस्निग्धचतुर्थांशोनभोजनम् ॥३॥\nमृज्जलाभ्यां बहि:शौचं ध्यानमन्तर्यमा इमे ॥\nतप: कृच्छ्रैर्देहशुद्धिस्तोषो दैवप्ततोषणम् ॥४॥\nआस्तिवयं वेदविश्वासो विचार: श्रवणं श्रुते: ॥\nदानं स्वार्थार्पणं पात्रे पूजा विष्णौ कृतार्पणम् ॥५॥\nकुकर्मलज्जा हीर्बुद्धि: श्रद्धा वेदोक्तकर्मसु ॥\nविधिवद्विष्णुपर्वैकादश्युपोषणकं व्रतम् ॥६॥\nवेदाविरुद्धगुर्वाप्तमन्त्राभ्यासो जपस्त्रिधा ॥\nवाचिकोsसन्मानस: सन् रहस्यो मध्यमो जप: ॥७॥\nदशैते नियमा अष्टासनानि स्वस्तिकं त्विदम् ॥\nजानूर्वन्त: पदौ कृत्वा समाङ्गेनोपवेशनम् ॥८॥\nगोमुखं दक्षगुल्फोsन्यपृष्ठपार्श्वे परोsन्यथा ॥\nस्वान्योरुपादविन्यासाद्वीराख्यं चाथ पद्मकम् ॥९॥\nपृष्ठतो व्यस्तपाणिभ्यां व्यस्तोरुस्थाड्घ्रिधारणम् ॥\nअन्योन्यगुल्फयोगेन जानुस्थकरपल्लवै: ॥१०॥\nसिंहासनं व्यात्तवक्त्रं पूज्यं नासागृदृष्टिकम् ॥\nयोनिमेढ्रोर्ध्वस्थगुल्फं सिद्धं भ्रूमध्यदृग्वरम् ॥११॥\nमायूरं दण्डवद्व्योम्नि भूहस्तं नाभिकूर्परम् ॥\nभद्रं स्यात्सीवनीपार्श्वयुक्कारात्ताड्घ्रिगुल्फकम् ॥१२॥\nस्यादासनजयात्सर्वजयोsशक्तौ शवासनम् ॥\nसार्धत्रिहस्तो देहोsयं गुदमेढ्रान्तमध्यक: ॥१३॥\nततो नवाङ्गलं कन्द आनाभेरुद्गता अत: ॥\nद्वासप्ततिसहस्राणि मुख्या नाड्यश्चतुर्दश ॥१४॥\nएतासामुत्तमास्तिस्र आसामेकाप्यनुत्तमा ॥\nपिङ्गला दक्षनासान्ता सूर्येशा दिनसंज्ञिता ॥१५॥\nइडापि वामनासान्ता निट्संज्ञा चन्द्रपा सुखा ॥\nसुषुम्णा ब्रह्मरन्ध्रान्ता कालभोक्त्र्यमृतत्वदा ॥१६॥\nतन्मूले कुटिका शक्तिर्मोक्षविघ्नप्रदाsसताम् ॥\nनाभ्यूर्ध्वं प्राणोsधोsपान: समानो नाभिमण्डले ॥१७॥\nचरत्युदान: कण्ठे च व्यान: सर्वशरीरग: ॥\nत्वगादिषु च नागाद्यास्र्यस्त्रोsग्निर्नाभिमध्यग: ॥१८॥\nनृणां वृत्तो विहङ्गानां चतुरस्रश्चतुष्पदाम् ॥\nकृत्वाग्नेरूर्ध्वमम्भोsन्नं प्राणोsधस्थो धमत्यमुम् ॥१९॥\nस दीप्तोsन्नं पचेदङ्गे व्यानं सारोsस्य यच्छति ॥\nनिश्वासोच्छ्वासकृत्प्राणोsपानो विण्मूत्रहापक: ॥२०॥\nउदानोsङ्गोन्नयनकृत्समान: शोषणादिकृत् ॥\nतथोद्गारोन्मीलनक्षुत्तन्द्राव्याप्तिकरा: परे ॥२१॥\nचले प्राणे चलं चित्तं निश्चले निश्चलं तयो: ॥\nनष्ट एकतरे नाशो द्वयोरपि स योगता: ॥२२॥\nन ज्ञानं जीवति प्राणे मनस्यपि लयं नयेत् ॥\nद्वयं गच्छति मोक्षं स योगी नान्य: कथंचन ॥२३॥\nनात्यश्नतोsनश्नतोsपि सुप्तस्यैष न जाग्रत: ॥\nयुक्तचेष्टाहारनिद्रागतेर्योगो भवेत्सुख: ॥२४॥\nक्षाराम्लतिक्तकटुरूक्षकदन्नशाक -\nस्र्यग्न्यध्वभाङ् न लभतेsकुशलोsस्य सिद्धिम् ॥\nशुण्ठीसितसुमनशालिसदन्नमुद्ग -\nचक्षुष्यशाकघृतदुग्धसदम्बु पथ्यम् ॥२५॥\nदैवी संपत्स्वधर्मस्थो निश्चन्तो गुरुसेवक: ॥\nसद्देशे मठिकामध्ये रक्षिते निरुपद्रवे ॥२६॥\nभक्त्येष्टदेवं नत्वाssदौ सूपविष्ट: सुदिड्मुख: ॥\nकुशाजिनांशुकेष्वेव प्राणायामान्समभ्यसेत् ॥२७॥\nचन्द्रेणापूर्य वायुं षट् दशमात्रं हनुं हृदि ॥\nकृत्वा चतु:षष्टिमात्रं कुंभयित्वा विरेचयेत् ॥२८॥\nशनै: कुम्भार्धकालेन पश्चादाकर्षितोदर: ॥\nत्यजेत्सूर्येणाथ तेन पीत्वान्येन तथा पुन: ॥२९॥\nपञ्चर्ध्द्यान्ह्यह्नय्शीत्यन्तैस्त्रिसंध्यमसुयामकै: ॥\nत्रिमसोर्ध्वं प्राणजय: सिध्द्येक्तेवलकुम्भक: ॥३०॥\nध्येयोsत्र तारो हृदीक्ष्यं भ्रूमध्ये चेन्दुमण्डलम् ॥\nदार्ढ्याय लाघवायाङ्गमुत्थस्वेदेन मर्दयेत् ॥३१॥\nशुद्धयै क्रियाश्चित्रकुम्भा: सिद्धयै मुद्राश्च कीर्तिता: ॥\nप्राणायामैरुभे तेपि साध्य आरोग्यमप्युत ॥३२॥\nसमासीनो यतास्योsन्त: प्राणं दक्षिणया त्यजेत् ॥\nसारं लगति हृत्कण्ठकपोलावध्यसौ यथा ॥३३॥\nलोहकारस्य भस्त्रावच्छक्त्याssश्वापूर्य रेचयेत् ॥\nवामां मध्यानामिकाभ्यां धृत्वा जाते श्रमे विधे: ॥३४॥\nपीत्वा प्राणं कुम्भयित्वा धृत्वाङ्गुष्ठेन दक्षिणाम् ॥\nवामया रेचयेन्मन्दं तथाsथ प्राग्वदाचरेत् ॥३५॥\nद्विनाड्यभ्यासाद्यामार्धं शक्तिर्मार्गं ददात्यरम् ॥\nभस्त्रेयं सर्वदोषघ्नि रुक्पापघ्न्यपि सिद्धदा ॥३६॥\nशिश्ननाभ्यन्तस्थकन्दं सति वज्रासने पदौ ॥\nधृत्वा दृढं प्रपीड्यारं भस्त्रां सिद्धासनस्थित: ॥३७॥\nसमाकुञ्चितनाभिर्द्राक्कुर्याच्छक्तिश्चलत्यत: ॥\nयामार्धाभ्यासतो धैर्यान्मध्यनाड्यां समुद्गता ॥३८॥\nऊर्ध्वाकृष्टा भवेत्किंचिच्छक्तिर्नाडीमुखं त्यजेत् ॥\nतत: स्वतो व्रजत्युर्ध्वं प्राणोsतस्तां विचालयेत् ॥३९॥\nचालनात्सर्वसिद्धयाप्तिर्मण्डलाद्योगिनो न तु ॥\nरुग्भ्योsभयं यमाच्चापि नेतोsन्यन्नाडिशोधनम् ॥४०॥\nचालितायामपि प्राणो बद्धा चेद्रसना सुखम् ॥\nव्रजत्यूर्ध्वं सिद्धिपूर्वं राजयोगपदप्रद: ॥४१॥\nजिह्वामूलशिरां छित्वा रोममात्रं प्रवर्धयेत् ॥\nपथ्यासैन्धवचूर्णैर्गां चालयेद्दोहयेत्पुन: ॥४२॥\nदिने दिने छेदनद्यैस्र्यध्वगा वर्धते कला ॥\nषण्मासादिति जिह्वाध: शिराबन्धो विनश्यति ॥४३॥\nमुद्रा स्यात्खेचरी त्र्यध्वे योजितावाड्मुखी कला ॥\nरसस्वादोsमृतप्राप्तिस्तत: प्राणमनोजय: ॥४४॥\nसहृज्जिह्वा चरत्यस्य खे कदापि स्पृशन्ति नो ॥\nविषार्तिरुग्जराक्षुत्तृण्निद्रातन्द्रामृतिक्रिया: ॥४५॥\nबिन्दुस्त्र्याश्लेषितस्यापि न क्षरत्यूर्ध्वमेति स: ॥\nचलितश्चेद्योनिमुद्रा बद्धो मुक्त: स भोग्यपि ॥४६॥\nसुधान्त: स्रवतीन्दोस्तां ग्रसत्यर्कस्ततो जरा ॥\nअध:शीर्षोर्ध्वपात्तिष्ठेद्बह्वाहार: शनै:शनै: ॥४७॥\nयाममात्रं तत: सिद्धिर्व्यस्तेयं करणीष्टदा ॥\nवलीपलितवेपघ्नी मृत्युहन्त्री सुधाप्रदा ॥४८॥\nयोनिस्थवामगुल्फो ना करात्तप्रसृतान्यपात् ॥\nकुम्भं कुर्यात्पुनर्व्यस्तं क्षयगुल्मादिरुग्लय: ॥४९॥\nपूर्ववत्प्रसृतं पादं कृत्वोरौ कृतम्कुम्भक: ॥\nक्लेशहीनो ज्ञानवांश्च नाभौ प्राणधृतेररुक् ॥५०॥\nमनोजयश्च नासाग्रे पादाङ्गुष्ठेsङ्गलाघवम् ॥\nभ्रूमध्ये चामृतप्राप्तिरारोग्यं तुन्दपार्श्वयो: ॥५१॥\nविषज्वरान्तस्तु दन्ते वायुपानाच जिह्वया ॥\nश्रमतृड्व्याधिदाहान्त: कल्याणी वाक् सुधाशनम् ॥५२॥\nस्वास्येग्नौ दीप्तेङ्गसादे नाडीशुद्धावनामये ॥\nनाद: स्फुटत्वे सुदृष्ट्यो: सिद्धिबिन्दौ जिते सति ॥५३॥\nइति श्रीमद्दत्तात्रेयपुराणे सार्धत्रिसाहरुयां त्रिकाण्डमण्डितायां संहितायां वासुदेव्यां प्रथमाष्टके ज्ञानकाण्डे साङ्गोपाङहठयोगकथनं नाम सप्तमोsध्याय: ॥७॥"
  }
]
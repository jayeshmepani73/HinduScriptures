[
  {
    "text": "ॐ ॥ एता या: सद्गिर: श्रुत्वा श्रीदत्तो भगवान्प्रभु: ॥\nदयालुर्दयनीयं तमभिनन्द्याssह सादरम् ॥१॥\nसम्यग्व्यवसिता बुद्धिस्तत्त्वजिज्ञासया तव ॥\nसमीचीन: कृतोsयं ते प्रश्नोsतोsवहित: श्रृण ॥२॥\nयवन्न जायते साक्षादीश्वरात्समनुग्रह: ॥\nसच्छास्त्रं सद्गुरुश्चापि तावल्लभ्य: कुतो नृणाम् ॥३॥\nईश्वराराधनधिया स्वधर्माचरणात्सताम् ॥\nईशप्रसादस्तद्रूप: सुलभश्चात्र सद्गुरु: ॥४॥\nसद्गुरो: संप्रसादेsस्य प्रतिबन्धक्षयस्तत: ॥\nदुर्भावनातिरस्काराद्विज्ञानं मुक्तिदं क्षणात् ॥५॥\nतस्मात्त्वमिह धन्योsसि यतस्ते बुद्धिरीदृशी ॥\nअतोsप्यनपगामीह संप्रोप्तोsस्मि यदृच्छया ॥६॥\nस्वात्मविज्ञानेन मुक्तिर्न पदार्थविवेकत: ॥\nब्रह्मवित्परमाप्नोति पदं तन्नैव कर्मठ: ॥७॥\nशोकं तरत्यात्मविन्नो क्षणिकाकनिवृत्तिमान् ॥\nअद्वितीयात्मद्रष्टेहाभयं विन्दन्ति नेतर: ॥८॥\nरसलाभात्परानन्दी भवतीरथा नतु ॥\nकर्तृत्वादिविहीनस्य विभोर्नित्यैकरूपिण: ॥९॥\nजगदारम्भकत्वं नो घटतेsस्याक्रियस्य हि ॥\nपरिणामोsपि न सतो निरंशस्याविकारिण: ॥१०॥\nनाणवोsग्रेsविद्यमाना: प्रभवो जगदुद्भवे ॥\nतेषां सर्वात्मसंयोगे प्रथिमाsनुपपत्तित: ॥११॥\nनाप्यसत्कर्तृ तस्याग्रेsप्रामाण्याच्चाप्यसंभवात् ॥\nजडं प्रधानमप्येकं न क्षमं जगदुद्भवे ॥१२॥\nसृजतीव तदात्मैक: स्वैकांशादूर्णनाभिवत् ॥\nलीलाकैवल्यमस्येदं लोकवत्समदर्शिन: ॥१३॥\nयथैकस्यापि पुंसोsन्त: स्वप्नावेशात्क्षणान्तरे ॥\nसत्यवद्भाति नानात्वं बोधे सर्वं विलीयते ॥१४॥\nतथात्मनोsनादिमायावेशादेकस्य चाप्ययम् ॥\nमिथ्याभ्रम: प्रबोधेsयमेक: स्वात्मैव शिष्यते ॥१५॥\nभातीदं स्वान्तरादर्शदृश्यवन्मायया बहि: ॥\nस्वप्नवज्जातमिव तत्प्रबुद्ध: स शिवोsस्म्यहम् ॥१६॥\nएवं श्रद्धाभक्तियुक्त: संशयं यो विभावयेत् ॥\nदेवसद्गुरुभक्तोsस्य कुतोsयं शिष्यते भ्रम: ॥१७॥\nअनादिस्वप्नभ्रमोsयं न स्वयं विनिवर्तते ॥\nकिंतु स्वदैवयोगाप्तदेवाचार्यप्रसादत: ॥१८॥\nश्रुत्या युक्त्यानुभूत्या च यत्सत्यं तद्ब्रवीमि ते ॥\nआत्मा वा इदमग्रेsभून्नान्यत्किंचित्कथंचन ॥१९॥\nस ईक्षणादिना शुद्धसत्त्वमायामुपाश्रित: ॥\nसर्वज्ञत्वादिलक्ष्माsभून्निमित्तं व्यष्ट्यधीश्वर: ॥२०॥\nउपादानं तामसीं च दधान: पाञ्चभौतिकम् ॥\nअयं तत्पदवाच्योsभूत्परं ब्रह्मात्र लक्ष्यकम् ॥२१॥\nधृत्वा मलिनसत्त्वां च जीवोsज्ञत्वादिलक्षण: ॥\nअभूत्त्वंपदवाच्योsत्र कूटस्थब्रह्म लक्ष्यकम् ॥२२॥\nशक्ति: परा स्वतन्त्राsस्य जगदेवं ततोsभवत् ॥\nविवर्तन्यायत इदमवशं रज्जुसर्पवत् ॥२३॥\nअत्र गुप्तैश्वरी शक्ति: सर्ववस्तुनियामिका ॥\nअन्योन्यधर्मसांकर्याद्विप्लवोsस्य न चेद्धि सा ॥२४॥\nप्रकृत्यधीनचेष्टस्य जीवस्यापि पुमर्थता ॥\nशास्त्रदृष्टयेन्द्रियार्थोत्थरागद्वेषावशत्वत: ॥२५॥\nप्रपञ्चस्तदभावोsस्मिन्नध्यारोपापवादत: ॥\nप्रपञ्चोपशमे शान्ते शिवेsद्वैते कथन्न्विमौ ॥२६॥\nबन्धमोक्षौ तथा जीवसर्वेश्वरभिदावपि ॥\nकोशोपाधिपरित्यागान्न जीवो नापि चेश्वर: ॥२७॥\nस्वस्वरूपे परिज्ञाते न बन्धो नापि मोक्षणम् ॥\nबन्धमोक्षप्रकारं ते वक्ष्ये संक्षेपत: श्रृणु ॥२८॥\nसच्चित्सुखात्मकोsप्यात्माsद्वितीयोsजोsजरोsमर: ॥\nस्वाश्रया या स्वविषया स्वमायाsसौ तया भृशम् ॥२९॥\nस्वाभाविकस्वरूपात्स प्रच्युतोsनात्मतां गत: ॥\nदेहाद्यनात्मनि प्राप्ताशेषानर्थ: सुदु:खित: ॥३०॥\nअविद्याकामकर्माद्यैरिष्टप्राप्तिं च साधनै: ॥\nकाङ्क्षन्नरिष्टनाशं चालभमानोsमृतं भृशम् ॥३१॥\nआकृष्यमाणो रागाद्यैर्मकराद्यैरिवार्णवे ॥\nमोमुह्यमानो मर्त्यादिनानायोनिषु संसरन् ॥३२॥\nकथंचिद्दैवयोगेन लब्ध्वा जन्मोत्तमं यदा ॥\nनित्यनैमित्तिकश्रौतकर्मभि: स स्वनुष्ठितै: ॥३३॥\nईश्वरार्थं व्यपगतरागाद्यन्तर्मलो यति: ॥\nदोषदृष्ट्यैहिकाद्यर्थविरक्त: साधनान्वित: ॥३४॥\nब्रह्मात्मभावं बुभुत्सु: श्रद्धाभवत्यैव सद्गुरुम् ॥\nउपेत्य विधिवत्तस्माद्वेदान्तश्रवणादिना ॥३५॥\nतत्त्वमस्यादिवाक्यार्थमखण्डैकरसत्वत: ॥\nविज्ञाय लक्षणावृत्त्या सोsहमस्मीत्यभेदत: ॥३६॥\nप्रतिबन्धक्षयान्ते तु विमुक्तोsज्ञानबन्धनात् ॥\nनिवृत्ताज्ञानतत्कार्यो जीवन्मुक्तो भवेद्ध्रुवम् ॥३७॥\nकृतकृत्येन नाप्तव्यं श्रोतव्यं वाsवशिष्यते ॥\nव्यवहारेsपि तद्दृष्टि: प्राप्ता चेत्सा चिदन्वयात् ॥३८॥\nचेष्टते यावदारब्धं तद्देह: शुष्कपर्णवत् ॥\nपरमानन्दपूर्णोंsसौ धर्मकर्मविवर्जित: ॥३९॥\nदक्षो ज्ञोsप्यन्यदृष्ट्या तु बालोन्मत्तजडोपम: ॥\nतिष्ठत्येव स्वरूपे स दिवि भिन्नघटाभ्रवत् ॥४०॥\nत्रिधामस्वेक आत्मैवं ज्ञेय: स्मृत्यन्वयाच्छिव: ॥\nगुणेशस्तद्व्यतीतस्य पुनर्जन्म न विद्यते ॥४१॥\nआदेहपातमेवं चेत्स्वात्मरूपं न वेत्ति य: ॥\nतत: सर्गेषु लोकेषु शरीरत्वाय कल्पते ॥४२॥\nनोत्क्रामन्त्यसवो ज्ञस्य सुषुम्णामार्गतो ध्रुवम् ॥\nसमेति सोsमृतत्वं हि तस्येन्द्रियमनांसि तु ॥४३॥\nदिग्वातार्कप्रचेतोsश्विवह्नीन्द्रोपेन्द्रमृत्युकान् ॥\nब्रह्मज्येशहरीन्यान्ति नान्येषां मृत्युगामिनाम् ॥४४॥\nकालचक्रमिदं सृष्टं तदर्थमजरं ध्रुवम् ॥\nत्रिनेमि द्वादशारं च दांपत्येनार्कपुत्रका: ॥४५॥\nयत्र सप्तशतानीमे विंशतिश्चास्थिता: खलु ॥\nबन्धमोक्षप्रकारोsयं संक्षेपेणोदितो मया ॥४६॥\nमोक्षो ज्ञानं विना न स्यान्न ज्ञानं सद्गुरुं विना ॥\nसद्गुरुं नेशकृपया विना कोपीह विन्दति ॥४७॥\nईशप्रसादप्राप्त्यर्थं सत्त्वशुद्ध्यर्थमेव च ॥\nनित्यनैमित्तिकश्रौतस्वधर्मानुष्ठिति: स्मृता ॥४८॥\nद्विपैकदेशमालम्ब्य यथान्धा द्विपवेदिन: ॥\nअन्योन्यं कलहायन्ते शास्त्रौघोsयं तथाsल्पदृक् ॥४९॥\nविज्ञाय तत्त्वं भवता मदुक्तेर्बुद्ध्वा सदैवोपनिषन्मतं सत् ॥\nस्थेयं तदालोचन एव तेन मुक्ति: कृतार्थत्वमिहैव तेsस्तु ॥५०॥\nइति श्रीमद्दत्तपुराणे सार्धत्रिसाहस्त्र्यां संहितायां वासुदेव्यां ज्ञानकाण्डे प्रथमाष्टके तृतीयोsध्याय: ॥३॥"
  }
]
[
  {
    "text": "हरि: ॐ ॥ प्रभुप्तसादाद्विप्रोsयं कमप्यन्वग्रहीत्स च ॥\nकृतार्थो भवतीत्येवं प्रसिद्धोsभूत्स भूतले ॥१॥\nगोदावासी द्विज: कश्चिद्धरिशर्मा तदात्मज: ॥\nद्विदशाब्दो यस्य जन्या गुल्मोsष्टाब्द: क्षयोsभवत् ॥२॥\nत्र्यब्दो जलोदरो जीर्णज्वर एकाब्द आयन: ॥\nअतिसार: सकासश्च चातुर्मास्यो भगन्दर: ॥३॥\nत्रिदोषेणापि संक्रान्तं प्रेक्ष्य मृत्यून्मुखं पतिम् ॥\nतद्भार्या षोडशाब्दागाच्छरणं विष्णुदत्तमित् ॥४॥\nसौभाग्यं देहि मे ब्रह्मन्भर्ता मे रोगपीडित: ॥\nअत्युत्कटा: प्रतीकारा दैवाज्जाता निरर्थका: ॥५॥\nइत्यर्थितो दयालु: स साध्व्या तद्गृहमेत्य तम् ॥\nदृष्ट्वा कर्मविपाकोक्तं पत्न्या व्रतमकारयत् ॥६॥\nक्रमेणाशु लयं प्रप तत्तद्रोग: प्रतिव्रतम् ॥\nक्षये ब्रह्मवधोत्थेsदाद्द्वादशाब्दं स निर्गत: ॥७॥\nगुल्म: षडब्देन देवद्रोहोत्थोsपि जलोदर: ॥\nद्वादशाब्देन चाब्देन पापोत्थोsपि भगन्दर: ॥८॥\nज्वरोsब्देनातिसारश्च त्रिदोषश्चौषधाद्गत: ॥\nद्विजोsथ तं हृदि स्पृष्ट्वा जजापोपनिषन्मनुम् ॥९॥\nनीरुग्लेभे द्विजस्तेन भूतिमायु: प्रजां यश: ॥\nदिव्यां गतिं दत्तभक्तिमिहामुत्र च सद्गतिम् ॥१०॥\nपितृत्वेन वृत: सत्या द्विज: प्रस्थापितोsस्पृह: ॥\nययौ धामेति रुग्णोsपि द्विजोsगात्सद्गतिं तत: ॥११॥\nक्रमाद्रोगेषु नष्टेषु यथान्ते पुष्टिदो रस: ॥\nनष्टेष्वविद्यादोषेषु शास्त्रैर्बोधस्ततो रस: ॥१२॥\nमिष्टाशनोत्थरोगार्तं ब्राह्मणी काचिदात्मजम् ॥\nअम्बा निम्बं पिबेत्याह तिक्तं नादूरदृक् पपौ ॥१३॥\nदास्ये लड्डुकमित्युक्त: पपौ दत्वापि तत्करे ॥\nअपथ्यशङ्किनी युक्त्या ततो जग्राह लड्डुकम् ॥१४॥\nफलं लड्डुकवद्गौणं मुख्यमारोग्यवत्परम् ॥\nरोग्यर्भवद्भवाध्यार्तो हिमकृन्मातृवच्छ्रुतम् ॥१५॥\nस्वर्गार्थं कामभोगार्थं शत्रुघातार्थमप्ययम् ॥\nन वशीकरणार्थं च शास्त्रौघो बुद्धिशुद्धिद: ॥१६॥\nविप्रस्य कस्यचिद्भार्यां दृष्ट्वा तन्वीं गते प्रिये ॥\nग्रामान्तरे तत्स्वरूपधृग् झुटिंगो ह्यवाप ताम् ॥१७॥\nकामार्तो वर्ण्यवस्थायां दुराचारो हि यो मृत: ॥\nस झुटिंगत्वमेत्येव दुर्धर: कामलम्पट: ॥१८॥\nकथं ह्याश्वागम इति सत्योकित: सत्कृतोsवदत् ॥\nगतो यदर्थं मार्गे स मिलित: प्राह नाधुना ॥१९॥\nसाध्यं कार्यं मासमात्रादेहीत्युक्तोsञ्जसागमम् ॥\nइति तां वञ्चायित्वा स साध्वीं स्ववशमानयत् ॥२०॥\nवशं गतां तस्य मायामजानन्ती मनस्विनी ॥\nधाष्टर्यं बलं भोगशक्तिं विकारांश्च विलक्षणान् ॥२१॥\nज्ञात्वापि दु:खिता वक्तुं न शशाकाप्रियं क्वचित् ॥\nतस्मिन्संदिग्धचित्तापि प्रत्याख्यातुमनीश्वरा ॥२२॥\nमासेनैत्य गृहेशस्तं दृष्ट्वोचे मत्स्वरूपधृक् ॥\nकोsसि भार्यां गृहं चार्थं कथं गृह्णास्यरेsधम् ॥२३॥\nस प्राहाहं गृहस्वामी कस्त्वं मद्रूपधृक्खल ॥\nत्वं खलस्त्वं खल इति विवदन्तौ विलोक्य तौ ॥२४॥\nदृष्ट्वैकरूपौ चकिता मित्रश्वशुरबान्धवा: ॥\nसर्वं रहसि पत्न्योक्तं ज्ञात्वा खिन्नोsभवद्द्विज: ॥२५॥\nझुटिंगेन स्त्रिया स्वैश्च विष्णुदत्तालयं द्विज: ॥\nगत्वा शशंस तत्सर्वं ज्ञात्वाप्येवावदत्स तौ ॥२६॥\nरूपं शीलं वयोsवस्था स्वरवर्णाकृतिर्गति: ॥\nनामगोत्रकुलाद्येकं वदथ: सत्यमत्र किम् ॥२७॥\nक्षन्तव्यं निश्चिनोमीदमित्युक्त्वा सप्त मुद्रिका: ॥\nदत्वा समन्त्रा भालेsसौ पृथक् पप्रच्छ संसदि ॥२८॥\nकुप्यभाण्डांशुकान्नादि गेहे लक्ष्म च ते स्त्रियि ॥\nप्रकाशं चाप्रकाशं च सर्वमाख्यातुमर्हसि ॥२९॥\nलेखयित्वा पृथक् ताभ्यामुक्तं संसदि दूरत: ॥\nतौ कृत्वा ब्राह्मणीं प्राह सत्यं कस्योभयोर्वद ॥३०॥\nसा प्राह योsद्य मां भुङ्क्ते तद्वाक्ये व्यत्ययो महान् ॥\nअपरोक्तौ सत्यतेति तथेत्युक्त्वा द्विजोsब्रवीत् ॥३१॥\nपञ्चक्रोशात्मकमिदं क्षेत्रं कृत्वा प्रदक्षिणम् ॥\nविप्रावेष्यति य: शीघ्रं पूर्वं स विजयी भवेत् ॥३२॥\nतथेत्युक्त्वा गतौ तत्र क्षणार्धेन पिशाचक: ॥\nपरिक्रम्यैत्य तत्राह कृता मेsद्य प्रदक्षिणा ॥३३॥\nलिङ्गानि पथि सर्वाणि देवतायतनानि च ॥\nतानि सर्वाण्यसंदिग्धं कथायामास संसदि ॥३४॥\nतच्छ्रुत्वा चकिता; सर्वे सभ्या ऊचु: परस्परम् ॥\nनेयं मनुष्यचेष्टातो भूतोsयं नात्र संशय: ॥३५॥\nप्राप विप्रस्त्वकृत्स्नज्ञो दिनार्धेनाब्रवीत्समम् ॥\nविष्णुशर्मा पुन: प्राह सिद्धा: कति गिराविह ॥३६॥\nपृष्ट्वा तन्नाम गोत्रादि गिरिं कृत्वा प्रदक्षिणम् ॥\nब्रूयाद्य: शीघ्रमागत्य प्रथमं स जयी भवेत् ॥३७॥\nइत्युक्तौ जग्मतुरुभौ मुहूर्तार्धात्पिशाचक: ॥\nआगत्य स यथापृष्टं कथयामास सर्वश: ॥३८॥\nविप्रस्तु पञ्चयामोर्ध्वमेत्य क्लेशदुवाच सत् ॥\nसिद्धा न दृष्टास्तन्नाम गोत्रवार्ता कुत: पुन: ॥३९॥\nतच्छ्रुत्वातीव विश्वासो विप्रस्याभूत्सभासदाम् ॥\nविष्णुशर्मा पुन: ग्राह परीक्षैकावशिप्यते ॥४०॥\nइत्युक्त्वा लोहकरकं संस्थाप्योवाच तौ द्विज: ॥\nवक्त्रेणाविश्य नालेन निर्गम्य स्त्री प्रगृह्यताम् ॥४१॥\nइत्युक्त: सत्वरं भूत: सूक्ष्मरूपी समाविशत् ॥\nकृतरक्षो द्विजो ध्यात्वा श्रीशं मन्त्रं जजाप ह ॥४२॥\nदुर्धरं दुर्मुखं दुष्टं पिशाचमिन्द्रसंमृण ॥\nबध्वा मन्त्रानुभावेन सर्वं रक्षो निबर्हय ॥४३॥\nइत्यनेन मुखं नालं कीलयामास मध्यग: ॥\nभूतोsभूद्दु:खितो बद्धं तं तत्याज महागिरौ ॥४४॥\nसाध्वी विप्र: सदस्याश्च जहर्षु: प्राह तां द्विज: ॥\nदृष्टमात्रो मया ज्ञातो झुटिंगोsयं महाखल: ॥४५॥\nसहसा निगृहीतेsस्मिन्नपवादो मयीत्यत: ॥\nकृतो यत्न: क्रमादेष लोकसंशयभेदक: ॥४६॥\nशास्त्रक्रमाद्यथाज्ञस्याज्ञानान्त: क्रियते तथा ॥\nकृता प्रतिक्रियैषात्र नैव कस्यापि संशय: ॥४७॥\nविश्वास: प्रथमे किंचिद्द्वितीये सविशेषक: ॥\nतृतीये संशयश्छिन्नस्तुर्ये नाशमितोsधम: ॥४८॥\nसर्वे ततस्तदादिष्टा नत्वा जग्मुर्यथागतम् ॥\nसाध्वी साsनिन्दिता हृष्टा स्वेशं लब्ध्वा तथैव स: ॥४९॥\nएवं शास्त्रक्रमात्त्यक्त: संशयो यै: प्रयत्नत: ॥\nप्राक्सिद्धं प्राप्नुवन्त्येते शर्मासंशयमात्मन: ॥५०॥\nगत्वोर्ध्वमपि भोगान्ते प्राप्येहौषधितो नरम् ॥\nस्त्रीपुंयोगाच्छुक्ररत्कमयो गर्भत्वमेत्यृतौ ॥५१॥\nकललं प्राक्पञ्चरात्राद्बुद्बुद: सप्तरात्रत: ॥\nपेशी पक्षादर्बुदोsथ भवति स्वस्तितो घन: ॥५२॥\nमासत्कूर: कं द्वितीये तृतीयेsस्याङ्कुरोद्भव: ॥\nत्वक् चतुर्थे रोमनखा: पञ्चमे मासि षष्टके ॥५३॥\nछिद्राणि सप्तमे चित्त्वमष्टमे धीस्तत: स्मति: ॥\nनालरन्ध्राप्तरसभुङ्नार्तोsपि म्रियते विधे: ॥५४॥\nस्तौत्यथेश भवाभीतो मोचयार्य सुदुर्गते: ॥\nत्वां भजेsत: परं नेदृग्गतिर्येन भवेन्मम ॥५५॥\nस स्तुत्वैवं सूतिवायुत्यक्तो विस्मृतलब्धधी: ॥\nरोरूयति जनुर्लब्ध्वा मोहितो माययेशितु: ॥५६॥\nअनभिप्रेतमापन्न आसनोत्थानचेष्टने ॥\nपराधीनतया भुङ्क्ते स व्यथां वक्तुमक्षम: ॥५७॥\nक्रीडासंभोगचिन्ताक्तो बाल्ययौवनर्धके ॥\nपुनरावर्ततेsज्ञानी ज्ञानी चेन्मुच्यतेsचिरात् ॥५८॥\nइति श्रीमद्दत्तात्रेयपुराणे सार्धत्रिसाहस्र्यां संहितायां वासुदेव्यां उपासनाकाण्डे तृतीयाष्टके सप्तमोsध्याय: ॥७॥\n॥ इति श्रीदत्तपुराणे रोग्युद्धारादिकथनं नाम तृतीयाष्टके सप्तमोsध्याय: ॥३।७॥"
  }
]
[
  {
    "text": "हरि: ॐ ॥ इच्छन्ति यत्कृपां सर्वे तल्लीलात्रोपवर्ण्यते ॥\nभार्गवोsभूद्द्विज: कश्चित्तत्पुत्रो जशवत्सुधी: ॥१॥\nतत्पिताह सुताधीष्व वेदान्मुक्त्यै चराश्रमान् ॥\nस प्राह प्राक् तताधीता: सर्वा विद्या: क्रिया: कृता: ॥२॥\nभोगा भुक्ता लक्षयोनिराड्भृत्यत्ग्वादि चोषितम् ॥\nतत्सर्वं संस्मरे योगभ्रष्टत्वात्पौर्वदेहिकम् ॥३॥\nन स्पृशामि त्रयीधर्मं भान्ति मे विगुणा: क्रिया: ॥\nजातबोधस्य मे वेदै: किं कार्यं विशिनो यते: ॥४॥\nपुराssसं ब्राह्मणो ब्रह्मविचारपरिनिष्ठित: ॥\nसत्सङ्गाभ्यासवैराग्यैरेकान्तित्वमुपागत: ॥५॥\nदैवान्मृतस्य बोधात्प्राग्लुप्ताभ्यासान्न मे स्मृति: ॥\nबुद्ध्वेह सुप्तोत्थितवत्स्वात्मानं हि दृढव्रत: ॥६॥\nप्राप्तोsस्मीह परां शान्तिमचलो ह्यब्धिवत्स्वदृक् ॥\nनाशो नाद्य त्रिभूमिस्थयमिन: किमुतान्यत: ॥७॥\nतच्छ्रुत्वा तं पिता प्राह क्षणसत्सड्गनिर्वृत: ॥\nपुत्रेदृशोsसि चेत्त्वादृग् यथा भूयां तथादिश ॥८॥\nविभेमि कर्मनिगडान्नेक्षेsत्रान्यत्र वा सुखम् ॥\nपुत्र: प्राहार्जुनादिभ्य: श्रीदत्तेन पुरोदित: ॥९॥\nयोगस्तं दु:खसंयोगवियोगं श्रृणु तात मत् ॥\nप्रतिष्ठाने कौशिकाख्यो द्विज: पूर्वार्जितादभूत् ॥१०॥\nकुष्ठी रुग्णोsपि तद्भार्याsभजत्तं देववत्सदा ॥\nस्नानवस्त्राङ्गंसंवाहप्रियवाग्भोजनौषधै: ॥११॥\nश्लेष्ममूत्रपुरीषासृक्क्षालनै: साधुलेपनै: ॥\nस तथा सेव्यमनोsपि सत्यातीव विनीतया ॥१२॥\nनिर्भर्त्सयति तां चण्ड: क्रूरो वेश्यागतान्तर: ॥\nबीभत्समपि तं देवं मेने सा पतिदेवता ॥१३॥\nपराधीनोsप्येकदा स वेश्यां दृष्ट्वाsवदत्प्रियाम् ॥\nधर्मज्ञे मे हरत्येषा चित्तं तन्वि घटस्तनी ॥१४॥\nतद्धाम नय माsशक्तं मरिष्ये सुभगे न चेत् ॥\nकामो वामो न मोक्तुं तं कोsपि शक्रोति भामिनि ॥१५॥\nतच्छुत्वा साभवद्धृष्टा कुलीना सुभगा सती ॥\nबद्धवा परिकरं शुल्कं भूर्यादाय निधाय तम् ॥१६॥\nस्कन्धे मन्दं ययौ रात्रौ ध्वान्ते विद्युत्त्विषा सुधी: ॥\nशूले चोरभ्रमात्प्रोतो माण्डव्यो भूभृता विधे: ॥१७॥\nध्वान्तेsज्ञानात्कौशिकाड्घ्रिचालित: प्राह दु:खित: ॥\nयेनाहं दु:खितो यातु मृत्युं सोsर्कोदयादिति ॥१८॥\nतच्छ्रुत्वोचे सती खिन्ना नोदेष्यत्यर्क इत्यहो ॥\nशप्त्वैवं पूरयित्वा स्वभर्तृकामं गृहं ययौ ॥१९॥\nतच्छापान्नोदित: सूर्यस्ततस्त्रस्तं जगत्त्रयम् ॥\nकालव्यवस्था नष्टे:र्के नातो लुप्ता: क्रिया: समा: ॥२०॥\nइह भीतं जगद्ध्वान्तात्स्वर्गे देवा उपोषिता: ॥\nवृष्ट्यादिनानुगह्णीमो मर्त्यांस्तेsप्यध्वरैश्च न: ॥२१॥\nभुक्त्वापि लोलुपा येsस्मद्दत्तं यागैर्यजन्ति नो ॥\nइज्यन्त उपसर्गैस्तेsतिवृष्याद्यै: सुदारुणै: ॥२२॥\nनापराधोsधुनात्रैषां कालाभावान्नृणामिति ॥\nविचार्य शरणं देवा: कं गत्वा तन्न्यवेदयन् ॥२३॥\nध्यात्वा मुहूर्तं ब्रह्मापि देवांस्तान्प्राह सर्ववित् ॥\nसूर्यो भीत: सतीशापादुपाय: कल्प्यतेsत्र तु ॥२४॥\nतेजसैति शमं तेजो यथा सत्या सती तथा ॥\nपतिव्रताग्रगण्यात्रेरनसूया तपस्विनी ॥२५॥\nवधू: प्रसादिता सैव कार्यं व: साधयिष्यति ॥\nइत्युक्तास्ते ययु: साकं धात्राsत्रेरुटजं शुभम् ॥२६॥\nआसाद्यात्रिं च तत्पत्नीं साध्वीं सर्वे च सत्कृता: ॥\nप्रापु: कौशिकधामाहानसूया सत्कृता सतीम् ॥२७॥\nदेवेभ्योsप्यधिकस्ते किं स्वभर्ता तन्मुखेक्षणात् ॥\nनन्दस्यापि तदर्थं ते कच्चिद्धृद्वाक्तनुक्रिया ॥२८॥\nपतिशुश्रूषयानृण्यं त्रिवर्गाप्तिश्च योषित: ॥\nक्लेशेन महता साध्वी स्वाचारत्पतिलोकगा ॥२९॥\nस्त्रीणां पृथक्क्रिया कापि नैवात: सेवयेशितु: ॥\nपुण्यार्धहारिणी सार्धं भर्त्रा पत्यादिलोकगा ॥३०॥\nअतस्त्वया सदा कार्या पातिव्रत्ये मति: सति ॥\nऐहिकामुष्मिकार्थोsत: स्त्रीणां भर्ता हि सद्गति: ॥३१॥\nपातिव्रत्यान्मयाप्यार्ये प्राप्तं धर्म्यं महाफलम् ॥\nरूपाद्यै: क्कापि नेक्षेsन्यं भर्तृतुल्यं कदाप्ययि ॥३२॥\nइति श्रुत्वाब्रवीत्सापि हृष्टा साध्वि तथैव मे ॥\nश्रद्धां वर्धयसेsत्यन्तं साध्व्या भर्तैव दैवतम् ॥३३॥\nदिविषद्भि: समं जातं भवत्या दर्शनं परम् ॥\nतत्पुण्यात्तेsनुग्रहोयं धन्याहं व: करोमि किमु ॥३४॥\nसा प्राह साध्वमी देवा याचन्ते लोकशर्मणे ॥\nपूर्ववद्दयुनिशासंस्थां तदर्थं चागतास्म्यहम् ॥३५॥\nलोकोच्छेद: क्रियोच्छेदे ततो नश्येज्जगत्क्रमात् ॥\nतत्त्वं प्रसीद धैर्येण सूर्यमावह मानदे ॥३६॥\nसोवाचार्कोदयादेव चण्डमाण्डव्यशापत: ॥\nनाशं प्राप्स्यति मे भर्ता सुभगे किं ब्रवीम्यत: ॥३७॥\nअनसूयाssह मा भीस्त्वं सूर्यमावह ते पतिम् ॥\nसजीवं पूर्ववत्कुर्वे सत्यं ते यदि रोचते ॥३८॥\nतथेत्युक्त्वाsथ सा साध्वी तद्विश्वासाद्दिवाकरम् ॥\nआजुहाव द्रुतं चासौ शोचिष्केशस्तदोदित: ॥३९॥\nस्थितोपि षटशतघटीकालं भीत्योद्गतो रवि: ॥\nसत्याहूत्या कौशिकासून् सहैव च हरंस्तम: ॥४०॥\nस्वेशं दृष्ट्वाब्जिनी हृष्टा क्लिष्टा नष्टाधिपा च सा ॥\nअनसूयोवाच भद्रे मा शोची: पश्य मे तप: ॥४१॥\nयदि मेsनन्यया भक्त्या पत्युपास्तिर्दृढा कृता ॥\nस्वप्नेsपि न मतं पत्या समं कमपि सर्वत: ॥४२॥\nहृद्वाक्कायै: स्वधर्मच्चेत्सेविता पतिदेवता ॥\nतल्लवात्स्त्रीसहायोsसौ जीवत्वब्दशतं पुन: ॥४३॥\nमन आवर्तयाम्यस्य क्कापि यातं पुनस्त्विह ॥\nजीवातवेsमुनीतेsस्य तन्मनो धेहि पूर्ववत् ॥४४॥\nसत्येत्युक्ते मृतोsप्येष सुप्तोत्थितवदुत्थित: ॥\nस्वदीप्त्या भासयन्वेश्म नीरोगो देववस्तुधी: ॥४५॥\nतुष्टा: पुष्पमुचो देवा ब्रह्मविष्णुशिवादय: ॥\nरंभाद्या ननृत: साधु गन्धर्वा ललितं जगु: ॥४६॥\nदेवा ऊचुर्महाकार्यं कृतं कल्याणि नस्त्वया ॥\nवरदा: स्मो वरं हृद्यमनसूये वृणीष्व भो: ॥४७॥\nसोवाच भर्तुर्योगोsस्तु क्लेशमुक्त्यै सदा मम ॥\nपुत्रभावं त्र्यधीशो नौ प्राप्नोत्वन्यैर्वरैस्तु किम् ॥४८॥\nएवमस्त्विति तां प्रोक्त्वा जग्मुर्देवा यथागतम् ॥\nस्वाश्रमं चानसूयापि कौशिकस्र्यनुमोदिता ॥४९॥\nतत: काले सुचार्वङ्गीमृतुस्नातामनिन्दिताम् ॥\nस्वजायां सुदतीं स्वर्ङ्गी लोभनीयतमाकृतिम् ॥५०॥\nब्रह्मपुत्रो द्वितीयोsत्रिर्महर्षिर्भगवान्प्रभु: ॥\nसकामो मनसा भेजे ध्याताsजातत्र्यधीश्वर: ॥५१॥\nवायृत्थं रज उद्रिक्तं तेजो वैकारिकं द्युमत् ॥\nब्रह्माधिष्ठितमाधत्त चन्द्र: कांशो यतोsभवत् ॥५२॥\nसत्वोद्रिक्तं च साभिन्नं त्र्यधीशाधिष्ठितं मह: ॥\nयतोsभूद्ब्राह्मणश्रेष्ठ: श्रीदत्तो भगवान्स्वयम् ॥५३॥\nतथैव तम उद्रिक्तं रुद्राधिष्ठितमंशत: ॥\nवरप्रभावाद्धृत्वैवं शुशुभे नितरां सती ॥५४॥\nयथाकालं कृता: सर्वे संस्कारा अत्रिणा क्रमात् ॥\nततस्र्यधीशोsवतरत्तद्गर्भत्रयरूपत: ॥५५॥\nदत्तावतारकाले तु सुयोगे मुदितं जगत् ॥\nत्रीशत्वं दर्शयित्वाप्राक् स्मृत्यै बालोsभवत्स्तुत: ॥५६॥\nचक्रेsथ जातकर्मात्रिर्विधिना नामकर्म च ॥\nचन्द्रो दत्तश्च दुर्वासा: सतीस्तन्यं पपुर्मुदा ॥५७॥\nचन्द्रोsगात्संस्कृत: स्वर्गमोषधीशोsन्वयर्द्धिकृत् ॥\nदुर्वासाश्चोद्धतोsटद्भ्यां स्वैरं रौद्रोsसदर्दन: ॥५८॥\nआप्तकामोsपि भगवान्श्रीदत्तो योगमायया ॥\nबालानुसार्यक्रियोsपि बालोक्तैर्मुग्धचेष्टितै: ॥५९॥\nक्काप्यतर्क्यसुलीलाभि: क्कापि धाष्टर्यैश्च चंक्रमै: ॥\nदर्शयन्भक्तवशतां संतोष्य पितरौ स्थित: ॥६०॥\nशिष्टपो दुष्टहा मान्यो योगमार्गप्रवर्तक: ॥\nइति श्रुत्वा मुनिगणा योगाभ्यासार्थमाययु: ॥६१॥\nजलेsगाधेsविशत्तांस्तु सर्वज्ञोपि परीक्षितुम् ॥\nशताब्दं तत्र केsप्यस्थुस्तन्मोहायापि योगिराट् ॥६२॥\nस्वाश्रयां परशक्तिं स धृत्वा मूर्तिमदुद्गत: ? ॥\nगायन्तीं साधु वाद्यानि वाद्ययन्तीं निजाड्कगाम् ॥६३॥\nपीनश्रोणिकुचां तन्वीमनघां मद्यमांसयुक् ।\nतेजीयसा न दोषोsयमित्युक्त्वा केचनास्थिता: ॥६४॥\nततो ज्ञात्वाsमलाञ्छिष्टांश्चक्रेsनुग्रहमुत्तमम् ॥\nप्रभुर्येनार्जुनामुखा योगर्द्धिमुभयीं ययु: ॥६५॥\nसाहसं यद्यपीशस्य स्वैरं धर्मव्यतिक्रम: ॥\nतेजीयस्त्वान्न दोषीsग्नेरिव सर्वभुजो विभो: ॥६६॥\nमूढोsनीशश्चरन्नश्येत्तद्विनेशं यथा विषम् ॥\nधर्माद्यस्पृग्वायुवन्निस्त्रैगुण्य: श्रुतिमूर्धग: ॥६७॥\nतादृगीशवचस्तथ्यं तथैवाचरितं क्वचित् ॥\nतयोर्धर्म्यं प्रवृत्तार्हं युक्तं तन्मतिमांश्चरेत् ॥६८॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमण्डितायां संहितायां वासुदेव्यां उपासनाकाण्डे तृतीयाष्टके द्वितियोsध्याय: ॥\n॥ इति श्रीदत्तात्रेयावतारकर्मादिकथनं नाम तृतीयाष्टके द्वितीयोsध्याय: ॥३।२॥"
  }
]
[
  {
    "text": "ॐ ॥ श्री: ॥\nप्रयते: सुलभो भक्त्याsयमात्मा पुरुष: पर: ॥\nइति वेदादिनोक्तं तद्भक्तिर्मुख्याsधुनोच्यते ॥१॥\nनिर्विकल्पं परं ब्रह्म साक्षात्कर्तुमनीश्वरा: ॥\nये मंदास्तेsनुकम्प्यन्ते सविशेषनिरूपणै: ॥२॥\nवशीकृते मनस्येषां सगुणब्रह्मशीलनात् ॥\nतदेवाविर्भत्साक्षादयेतोपाधिकल्पनम् ॥३॥\nइत्युक्तेर्नवधा भक्तिर्वाच्यात्र स्मरणात्मिका ॥\nश्रेष्ठार्थ्यान्यत्र च व्याप्ता हृच्छुध्द्यास्य पदप्रदा ॥४॥\nसहस्राङ्गात्मकर्माख्यभगवत्स्मरणात्सदा ॥\nकृतं कर्माप्यकर्मैव येनैष द्राग्विमुच्यते ॥५॥\nकृत्वेश्वरे परां भक्तिं भगवत्कीर्तनादपि ॥\nसद्भक्तो मायिकं पाशं छित्वा याति स सद्गतिम् ॥६॥\nतद्गुणश्रवणाच्चापि श्रद्धावानबहिर्मुख: ॥\nसमाहितोsनसूयुर्ना क्षिप्रं नैष्कर्म्यसिद्धिभाक् ॥७॥\nवज्राङ्कुशध्वजाब्जाङ्कभगवत्पादसेवनात् ॥\nभित्वा मायावृत्तिं सत्त्वशुद्धो याति परं पदम् ॥८॥\nजलेष्टास्रं कनिष्ठिक्या लिखित्वा तारमन्तरे ॥\nपत्रेष्वष्टाक्षरं चैकं हृत्स्थमावाह्य तत्र षट् ॥९॥\nप्रदर्श्य मुद्रा ऋष्यादीन्स्मृत्वा विन्यस्य चोंकृते: ॥\nमात्रा: शाखाङ्गेषु भूखवाताग्न्यब्बीजतो हृदा ॥१०॥\nदत्वोपचारान्गन्धादीन् जपित्वाsष्टसहस्रकम् ॥\nतर्पयित्वा चाष्टशतमृष्यादीनेकवारत: ॥११॥\nपुन: संपूज्य विन्यस्य तं स्वात्मन्युद्वसेत्परम् ॥\nत्रिसंध्यमर्चनं त्वेवं यतेरन्यस्य चोच्यते ॥१२॥\nलब्ध्वा पूर्वं स्वगृह्योक्तं द्विजत्वं भक्तिमाञ्छुचि: ॥\nज्ञात्वा धनर्णसिद्धारिचक्रसिद्धं मनुं गुरो: ॥१३॥\nलब्ध्वाsर्णसंख्यालक्षां प्राक् पुरश्चर्यां यथाविधि ॥\nकृत्वाsनेनार्चयेदर्चां नियतो नित्यकर्मकृत् ॥१४॥\nलौहीं वा संस्कृतां शैलीं विभो: सास्त्रां सलक्षणाम् ॥\nसोsपि लब्ध्वाखिलान्कामान्देहान्ते तन्मयो भवेत् ॥१५॥\nपुरा नारायणं ब्रह्मा सत्यक्षेत्रे दयानिधिम् ॥\nप्रणतोsपृच्छदेकं किमुपास्यं दैवतं परम् ॥१६॥\nस प्राह मामकं धाम यद्दत्तात्रेयसंज्ञितम् ॥\nसदानन्दात्मकं शुद्धं सात्त्विकं तारकं परम् ॥१७॥\nविश्वरूपं जगद्योनिं तदोवोपास्व दैवतम् ॥\nलकारं विह्निसंयुक्तं सतुण्डाक्षरबिन्दुकम् ॥१८॥\nतदर्चने मनुं विद्धि छन्दो गायत्रिकास्य च ॥\nसदाशिव ऋषिर्देवो दत्तात्रेयश्चतुर्भुज: ॥१९॥\nमनुरेकाक्षरोsस्यायं जाप्यो गर्भादितारण: ॥\nतार: श्रीदुर्गा क्रों भूमिदत्तैकाक्षरयुड्मनु: ॥२०॥\nषडक्षरो योगदोsयं सर्वसंपत्समृद्धिकृत् ॥\nऋष्यादि: पूर्ववन्न्यासो बीजै: शाखा हृदादिषु ॥२१॥\nदत्तात्रेयं शिवं शान्तमिन्द्रनीलनिभं विभुम् ॥\nआत्ममायारतं देवमवधूतं दिगम्बरम् ॥२२॥\nभस्मोद्भूलितसर्वाङ्गं जटाजूटधरं विभुम् ॥\nचतुर्बाहुमुदाराङ्गं प्रफुल्लकमलेक्षणम् ॥२३॥\nज्ञानयोगनिधिं विश्वगुरुं योगिजनप्रियम् ॥\nभक्तानुकम्पिनं सर्वसाक्षिण्म सिद्धसेवितम् ॥२४॥\nइत्यौपनिषदं दत्तं ध्यात्वैकाग्र्यं मनुं जपेत् ॥\nस वाञ्छितफलं भुक्त्वा परत्र श्रेय आप्नुयात् ॥२५॥\nसैकाक्षरं चतुर्थ्यन्तं दत्तात्रेयं नमोन्वितम् ॥\nअष्टार्णमन्त्रं गायत्रं विद्धि द्रां बीजमस्य तु ॥२६॥\nचतुर्थी कीलकं शक्तिर्नम आर्ष: सदाशिव: ॥\nदत्तात्रेयपदस्यार्थ: सत्यानन्दचिदात्मक: ॥२७॥\nप्रह्वीभावो नमोर्थस्तु पूर्णानन्दैकविग्रह: ॥\nतारं सबिन्दुं तुण्डार्णं दुर्गां क्रों तुर्यमेहि च ॥२८॥\nदत्तात्रेयेति संबुद्ध्या स्वाहान्तं द्वादशाक्षरम् ॥\nसर्वकामदुघं विद्धि गायत्रं भो शिवार्षकम् ॥२९॥\nवराभयदहस्तं यो भजेदाभ्यां महाव्रत: ॥\nसर्वान्कामानिहैवाप्त्वा सोsमृतो भवति ध्रुवम् ॥३०॥\nॐ बीजं स्वाहात्र शक्ति: संबुद्धि: कीलकं क्रमात् ॥\nद्वाभ्यां हृदि च के द्वाभ्यां शिखायां क्रियया न्यसेत् ॥३१॥\nसंबुद्धिभ्यां स्कन्धचक्षुर्द्वयेस्त्रेन्त्येन तन्मय: ॥\nचतुर्बीजै: सक्रियाख्यान्त्याभ्यां न्यासं करादिषु ॥३२॥\nकृत्वा यजेद्देवदेवं यन्त्रन्यस्तमभीष्टदम् ॥\nदिगम्बर मुने बाल पिशाचज्ञानसागर ॥\nआनुष्टुभ: शिवार्षोsयं षड्भुजात्रेयदैवत: ॥३४॥\nद्वाभ्यां द्वाभ्यां हृच्छिरसो: शिखायामेकतो गले ॥\nद्वाभ्यामेकैकेन दोर्दृग्द्वये द्वाभ्यां तथास्त्रके ॥३५॥\nविन्यस्य जपिता दोषमुक्त: सर्वोपकारकृत् ॥\nतारं वायुं क्लां कामं क्लं हां दुर्गां हूं च विद्धि सौ: ॥३६॥\nदत्तात्रेयं चतुर्थ्यन्तं स्वाहान्तं षोडशाक्षरम् ॥\nवायुस्थाने तु वाग्बीजं नमोन्ते योजयाथवा ॥३७॥\nस्वाहैकत्र नमोsन्यत्र शक्तिर्बीजं च कीलकम् ॥\nतारश्चतुर्थी गायत्री मंत्रराज: शिवोदित: ॥३८॥\nहृदि द्वे के त्रीणि शिखायां चैकं कवचे दृशो: ॥\nचतुर्थीमन्त्यमस्त्रे च विन्यस्य जपकामदम् ॥३९॥\nसच्चिदानन्दस्वरूपी सुखी मुक्तो भवत्यत: ॥\nसिद्धगन्धर्वादिसङ्गी लक्षजाप्यष्टसिद्धिभाक् ॥४०॥\nत्रिदेवलोकसंचारी कोटिजापी च दत्तवत् ॥\nदशकोटिजपी साक्षाज्जरामरणवर्जित: ॥४१॥\nद्व्यष्टकोटिजपी सिद्ध: परकायगतादिकृत् ॥\nमन्त्रशक्तिरियं श्लोका अभिगीता इहाप्यमी ॥४२॥\nखङ्गस्तम्भो जलस्तम्भ: सेनास्तम्भस्तथैव च ॥\nइच्छासिद्धिर्वशित्वं च दिक्पालै: सह भाषणम् ॥४३॥\nवायुवद्गतिरित्याहुराह्लादित्वं च चन्द्रवत् ॥\nअग्निवत्सर्वभक्षत्वं नित्यतृप्तत्वमेव च ॥४४॥\nसर्वभाषापरिज्ञानं सर्वचित्तावबोधनम् ॥\nवापीकूपसमुद्राणां पर्वतानां च चालनम् ॥४५॥\nदत्तात्रेयमय: स्वच्छो भवेत्स व्यासवत्कवि: ॥\nइतीदं षोडशार्णस्य माहात्म्यं तत्प्रयत्नत: ॥४६॥\nप्राणो देयो मनश्चक्षुश्छित्त्वा देयं शिरो वपु: ॥\nन देय: षोडशार्णोsसौ सच्छिष्याय महात्भने ॥४७॥\nमहागुणवते देय: कुप्येत प्रभुरन्यथा ॥\nमालाकमण्डलू वाद्यत्रिशूले शङ्खचक्रके ॥४८॥\nदधानमत्रिमरदं दत्तात्रेयं त्र्यधीश्वरम् ॥\nध्यात्वेत्थं विधिवन्मन्त्रजाप्युक्तफलभाग्भवेत् ॥४९॥\nॐ नमो भगवान्दत्तात्रेय: स्मरणमात्रसंतुष्टो ॥\nमहाभयनिवारणो महाज्ञानप्रद: ॥५०॥\nचिदानन्दात्मा बालोन्मत्तपिशाचवेषो ॥\nमहायोग्यवधूतोsनसूयानन्दवर्धनोsत्रिपुत्र: ॥५१॥\nॐ भवबन्धविमोचनो हीं सर्वविभूतिद:\nक्रों असाध्याकर्षण ऐं वाक्प्रद: ॥५२॥\nक्लीं जगत्त्रयवशीकरण: सौ: सर्वमन:क्षोभण:\nश्रीं महासंपत्प्रदो ग्लौं भूमण्डलाधिपत्यप्रद: ॥५३॥\nद्रां चिरजीवी वषड्वशीकुरु वौषडाकर्षय\nहुं विद्वेषय फडुच्चाटय ठ: ठ: ॥५४॥\nस्तम्भय खें खें मारय नम: संपन्नय\nस्वाहा पोषय परमन्त्रपरयन्त्रपरतन्त्राणि ॥५५॥\nछिन्धि ग्रहान्निवारय व्याधीन्विनाशय\nदु:खं हर दारिद्र्यं विद्रावय देहं पोषय ॥५६॥\nचित्तं तोषय सर्वमन्त्रस्वरूप:\nसर्वतन्त्रस्वरूप: सर्वपल्लवस्वरूप: ॥५७॥\nॐ नमो महासिद्ध: स्वाहान्तो मालमन्त्र: ॥\nप्रथमान्तांश्चतुर्थ्या द्वि: क्रियाश्च व्याहरेत् ॥५८॥\nविष्णुनोक्ता इमे मन्त्रा ब्रह्मणे कामधेनव: ॥\nप्रयोगग्रहभूतारिकुदृग्रुक्तापभीतिहा: ॥५९॥\nकामिनोsभीष्टफलदा देवसांनिध्यकारका: ॥\nतद्वच्च वज्रकवचं दत्तनामसहस्रकम् ॥६०॥\nएषामन्यतमेनेशं यो वैदिकविधानत: ॥\nउपास्ते चित्तशुद्ध्या स मुच्यतेsत्र परत्र वा ॥६१॥\nदत्तात्रेयनिवासं तदाचण्डालश्वगोखरम् ॥\nब्रह्मादिस्तम्बपर्यन्तं समदृक् प्रणमेत्सुधी: ॥६२॥\nचालको भासकोsस्त्येषां सच्चिदात्मा स्वयंप्रभ: ॥\nअस्तिभातिप्रियत्वेन भगवानेव नापर: ॥६३॥\nयथाधिपे वशा भृत्या निर्माना ईश्वरे तथा ॥\nविदध्यात्स्वात्मनो दास्यं निरीहं दैतदर्शने ॥६४॥\nसख्यो: सख्य: यथा लोके निरपेक्षं तथाssत्मन: ॥\nपरात्मनापि सततं समाधे: प्राक् प्रकल्पयेत् ॥६५॥\nकर्तृत्वादि न मय्येके शुद्धे देहादिसाक्षिणि ॥\nइतीक्षणमसंदिग्धं सर्वस्वात्मनिवेदनम् ॥६६॥\nअतीत्य वरदेशादीन् काश्यां संतोष्य दीपक: ॥\nवेदधर्मगुरुं रुग्णं कष्टेन हि महामति: ॥६७॥\nश्रीदत्तलीलाश्रवणं ययाचे तुष्ट एव स: ॥\nगुरु: शिष्यय यत्प्राह मुक्त्यै तत्सार उच्यते ॥६८॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमण्डितायां संहितायां वासुदेव्यां उपासनाकाण्डे तृतीयाष्टके प्रथमोsध्याय: ॥\n॥ इति श्रीदत्तपुराणे उपासनाविधिनिरूपणं नाम तृतीयाष्टके प्रथमोsध्याय़: ॥३।१॥"
  }
]
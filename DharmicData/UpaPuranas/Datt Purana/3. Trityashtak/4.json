[
  {
    "text": "ॐ ॥ नतावनात्तसुभगव्रतोsयं परमेश्वर: ॥\nतल्लीलां श्रृणु भूपेन्द्रो यतोsभीष्टार्थभागभूत् ॥१॥\nस दैत्यो दैत्योराट् जम्भो देवेन्द्रोपि सदेवत: ॥\nस्वर्गायायुध्यतान्योन्यं दिव्यवर्षं पुरा भृशम् ॥२॥\nदैत्यैर्देवा: पराभूता गत्वोचुर्जीवमातुरा: ॥\nदृष्ट: पराजयो नोsद्य तत्किं कार्यमत: परम् ॥३॥\nतानाश्वास्याह धिषणो दत्तात्रेयं तपोधनम् ॥\nशरणं यात वरद: स कार्यं व: करिष्यति ॥४॥\nइत्युक्त: सामर: शक्र: प्राय दत्ताश्रमं शुभम् ॥\nतत्र देवं महात्मानमप्रतर्क्यं ददर्श स: ॥५॥\nदिगम्बरमपि स्वाड्के धृत्वा बालां दिगम्बराम् ॥\nअनघां सुदतीं तन्वीं पानासक्तामपि स्थितम् ॥६॥\nदृष्ट्वैवमपि ते चक्रु: सेवां सर्वेsमरा: सदा ॥\nतिष्ठन्तमुपतस्थुस्ते प्रणता यांतमन्वगु: ॥७॥\nभक्त्यैवं बहुकालं ते सेवयामासुरादरात् ॥\nदेवा ऊचु: प्रणम्येशं परमात्मञ्जगत्प्रभो ॥\nसयज्ञभागं त्रैलोक्यं दानवैरखिलं हृतम् ॥९॥\nवयं हृताधिकाराश्च तिष्ठामो मर्त्यवद्भुवि ॥\nपरित्राणाय नो देव तद्वधे च धियं कुरु ॥१०॥\nत्वद्भक्तानां सुराणां नो विना त्वच्चरणाम्बुजात् ॥\nगतिर्न विद्यते भूमन्याह्यार्ताञ्छरणागतान् ॥११॥\nप्रहस्य प्राह ताञ्छ्रीमानहमुच्छिष्टदूषित: ॥\nमद्यासक्तो वशी नैव मत्त: किं भवतां भवेत् ॥१२॥\nस्त्रीसंभोगो हि दु:खाय पाताय च पुनस्तु स: ॥\nदैवादुच्छिष्टतामस्या: प्राप्तोsहं किमतो भवेत् ॥१३॥\nदेवा ऊचुस्त्वमनधो ज्ञानदीपोsनघोsप्यसौ ॥\nविद्या तव विभो यस्या: प्रसादात्सद्गति: खलु ॥१४॥\nयथार्कस्य प्रभा भूमन्विप्रचण्डालसड्गिनी ॥\nपुण्यं पापं च नादत्ते तथेयं प्रकृतिस्तव ॥१५॥\nश्रीदत्त: प्राह यद्येवं भवतां संमतं तत: ॥\nयुद्धायाहूयतां दैत्यानिहानयत मा चिरम् ॥१६॥\nततो हृष्टा: सुरा जग्मुर्दैत्यांस्तेsपि महाबला: ॥\nमुञ्चन्तो विविधास्त्रौघान्युयुधुर्मदविह्वला: ॥१७॥\nपलायनपरा आसन्देवास्तेsसुरपीडिता: ॥\nपृष्ठतोsनुव्रजन्तस्ते दैत्या दत्ताश्रमं गता: ॥१८॥\nकालयन्त: सुरान्दैत्या हन्यमानान्भयतुरान् ॥\nश्रीदत्तपृष्ठसंलग्नान्समस्ताञ्छरणार्थिन: ॥१९॥\nददृशुस्ते महात्मानं दत्तात्रेयं दिगम्बरम् ॥\nतन्वीं तद्वामपार्श्वस्थां चार्वङ्गीं प्रमदोत्तमाम् ॥२०॥\nपद्मपत्रायताक्षीं तां सुदतीं सुस्तनीं शुभाम् ॥\nसर्वयोषिद्रुणाढ्यां ते दृष्ट्वाssसन्काममूर्च्छिता: ॥२१॥\nसाभिलाषास्ततो दैत्यास्त्यक्त्वा देवान्वधूं वराम् ॥\nहर्तुं मनो दधु: सर्वे तत्सौन्दर्यविमोहिता: ॥२२॥\nवयं स्त्रीरत्नलाभेन कृतार्था इति तेsसुरा: ॥\nउक्त्वा बलात्स्त्रियं क्षिप्त्वा शिबिकायां च के दधु: ॥२३॥\nस्वस्थानाभिमुखा जग्मु: सानुरागा: स्मरातुरा: ॥\nयोगीन्द्रोsथ प्रहस्याह दानवान्पश्यतामरा: ॥२४॥\nपराङ्गनाभिमर्शोत्थपापेनातिबलीयसा ॥\nहतश्रीका हतबला जाता एते न संशय: ॥२५॥\nश्री: पदगाssलयदात्री सक्थिगतांशुकदात्री ॥\nगुह्यगता प्रमदादा क्रोडगतार्भकदा चेत् ॥२६॥\nचेद्धृदि कामितदात्री कण्ठगता वसुदात्री ॥\nचेन्मुखगाsशनवाग्दा मूर्धगता तु शिरोदा ॥२७॥\nतन्मूर्धगाsधुनेयं श्री: शीर्षाण्युत्कृत्य सत्वरम् ॥\nआयास्यत्यत्र नैवात्र शङ्का ह्येते मृतोपमा: ॥२८॥\nहन्यन्तां तन्न भेतव्यं प्राप्तोsद्य विजयक्षण: ।\nभवन्तोsत्र निमित्तं ते हतप्राया: श्रियार्दिता: ॥२९॥\nइत्युक्तास्ते सुरा गत्वा शस्त्रैर्दैत्यशिरांसि तु ॥\nफलानीवाशु वृक्षेभ्य: पातयामासुरुद्यता: ॥३०॥\nहतेषु तेष्वजं प्राप्ता श्रीरुत्पत्त्याsविभागिनी ॥\nदेवा अपि ययु: स्वर्गं पूर्ववच्छ्रीधराज्ञया ॥३१॥\nएवंप्रभाव: श्रीदत्त ईशस्तं शरणं व्रज ॥\nइत्युक्त: सोsर्जुनस्तेन श्रीदत्ताश्रममाययौ ॥३२॥\nगर्गोक्तिश्रवणादेव भक्त्युत्कण्ठितधीर्नृप: ॥\nसह्याद्रिमेत्य योगीन्द्रं दृष्ट्वा हर्षमवाप स: ॥३३॥\nअस्य दासो भवामीति निश्चित्यानुदिनं स्मरन् ॥\nसिषेवे परमानन्दो वारितो भर्त्सितोपि स: ॥३४॥\nपादाङ्गसंवाहनेन मद्याद्याहरणेन च ॥\nस्रक्चन्द्रनसुगन्धादिफलाद्यानयनेन च ॥३५॥\nनिद्रालस्यादि संत्यज्य सदा तद्गतमानस: ॥\nइङ्गितज्ञोsभजद्भूप उच्छिष्टोपासनेन च ॥३६॥\nभगवानपि तद्भावं परीक्षितुमपातयत् ॥\nदृष्टिमात्रेण दोर्युग्मं स्मयमानस्तमाह च ॥३७॥\nगच्छ गच्छाधुनेतस्त्वं गलितं ते भुजद्वयम् ॥\nमरिष्यसीत: परं वाsशुद्धसङ्गो न शोभन: ॥३८॥\nसंत्यक्ताsखिलधर्माsहं भक्ष्याभक्ष्यविवर्जित: ॥\nनग्न उन्मत्तवद्वर्ते नग्ना वामेयमङ्कगा ॥३९॥\nभूपैवं कुत्सितोsस्मीह मम संसर्गदोषत: ॥\nपापोत्थेनाग्निना दग्धं तव चारु भुजद्वयम् ॥४०॥\nतच्छ्रुत्वा विस्मितो राजा स्मृत्वा गर्गवचोsवदत् ॥\nकिं मां मोहयसीश त्वं वाक्यैर्लोकानुसारिभि: ॥४१॥\nदेव त्वमसि सर्वात्मा स्वां मायां समुपाश्रित: ॥\nअनघस्त्वं तथा तेsसौ देवी मायाsनपायिनी ॥४२॥\nयेsनीशा उभयो रूपं विज्ञातुं वामभेदत: ॥\nशास्त्रैर्विधिनिषेधाभ्यां नियम्यास्ते न चापरे ॥४३॥\nइत्युक्तोsव्याजमीशस्तं प्रत्युवाच प्रसन्नधी: ॥\nकार्तवीर्य महावीर्य त्वया सर्वं वशीकृतम् ॥४४॥\nवरं वृणीष्व गुह्यं मे त्वया तत्त्वं समीरितम् ॥\nसंतुष्टास्तेन ते दास्ये दुर्लभांश्च वरान्वरान् ॥४५॥\nये मामर्चन्ति तत्त्वज्ञा विमलेनैव चेतसा ॥\nतेभ्योsभीष्टं प्रयच्छामि घातयिष्यामि चेतरान् ॥४६॥\nपुलकाङ्कितसर्वाङ्ग: कार्तवीर्योsवदन्नत: ॥\nभगवंस्त्वं प्रसन्नश्चेत्तत्प्रदेह्यृद्धिमुत्तमाम् ॥४७॥\nयथा प्रजापालनजमर्थधर्ममवाप्नुयाम् ॥\nपरानुस्मरणाज्ञानं प्रसिद्धद्वन्द्वताsपि च ॥४८॥\nसहस्रमिच्छया मेsस्तु बाहूनां लघिमा गुण: ॥\nअसङ्गा गतय: सन्तु शैलाकाशाम्बुभूमिषु ॥४९॥\nपातालेषु च सर्वेषु सर्वचित्तज्ञता सदा ॥\nतथोन्मार्गप्रवृत्तस्य सन्तु मे मार्गदर्शका: ॥५०॥\nसन्तु नोsतिथय: श्लाघ्या वसु चैवाक्षयं सदा ॥\nअनष्टाद्रव्यता क्कापि ममानुस्मरणेन च ॥५१॥\nत्वय्यस्त्वनन्ययोगेन भक्तिरव्यभिचारिणी ॥\nआयुष्मत्ताsस्तु साम्राज्यं वध: ख्यात्याधिकान्नरात् ॥५२॥\nप्रभु: प्राह प्रार्थितं यत्तत्सर्वं समवाप्स्यसि ॥\nत्वं मत्प्रसादाद्भविता सप्तद्वीपमहेश्वर: ॥५३॥\nइत्युक्तस्तं प्रणम्याशु ययौ प्रस्थापित: पुरम् ॥\nततोsभिषिक्त: साम्राज्ये मुनिभि: सोsर्जुनस्तदा ॥५४॥\nतत आघोषयामास स्थितो राज्ये स हैहय: ॥\nअद्यप्रभृति य: शस्त्रं मामृतेsन्यो ग्रहीष्यति ॥५५॥\nस हन्तव्यो मया दस्यु: परहिंसारतोsपि च ॥\nइत्याज्ञप्तेsभवन्राष्ट्रे सर्वे भीता नता जना: ॥५६॥\nक्षेत्रपालो ग्रामपाल: पशुपाल: स एव च ॥\nतपस्विविप्रपालोsर्थधान्यसेनापति: स च ॥५७॥\nदस्युव्यालाग्निशस्त्रारिभयेषूच्चैर्निमज्जाताम् ॥\nसमुद्धर्ता सदाssपत्सु सर्वेषामखिलास्वपि ॥५८॥\nसंस्मृतो बहुधा योsभूद्योगेनात्मेव मायया ॥\nअनष्टद्रव्यताssरोग्यं तस्मिञ्च्छासति चाभवत् ॥५९॥\nइन्द्रोsवर्षद्यथाकामं भूश्चात्र सुफलाsभवत् ॥\nतेनेष्टं बहुभिर्यज्ञै: सौवर्णवरदक्षिणै: ॥६०॥\nत्रैलोक्ये संचचाराsसौ माहिष्मत्यां वसन्नपि ॥\nपञ्चाशीतिसहस्त्राब्दं सप्तद्वीपां शशास गाम् ॥६१॥\nतीव्रप्रतापस्तेजस्वी स सहस्रकरोsर्कवत् ॥\nअधर्मकारिणो हत्वा स्वयं धर्मं चचार स: ॥६२॥\nअनघां चानघं माघकृष्णाष्टम्यां प्रपूज्य स:\nषण्मन्त्रैर्वैष्णवैर्विप्रान्भोजयित्वा प्रजागरम् ॥६३॥\nकृत्वा रात्रौ परदिने समापयति स व्रतम् ॥\nकोsप्यानघव्रतमिदं कुर्यात्सोsपि समृद्धिभाक् ॥६४॥\nयस्मिन्दिने वरो लब्धस्तद्दिने स महोत्सवम् ॥\nचक्रे शश्वद्दर्शनं च विभोर्नित्यं हृदि स्मरन् ॥६५॥\nन नूनं कार्तवीर्यस्य गतिं यास्यन्ति पार्थिवा: ॥\nयज्ञदानतपोयोगश्रुतवीर्यजयादिभि: ॥६६॥\nदुर्धर्ष: क्कापि तेजस्वी बलौजोवीर्यकीर्तियुक् ॥\nअनष्टचित्तस्मरणो बुभुजेsक्षय्यसत्सुखम् ॥६७॥\nरावणो राक्षसेशोsपि येन बद्धोsपि लीलया ॥\nश्रीदप्रार्थनया मुक्त एवंभूतोsर्जुनोsभवत् ॥६८॥\nइति श्रीमद्दत्तात्रेयपुराणे सार्धत्रिसाहस्र्यां संहितायां वासुदेव्यां उपासनाकाण्डे तृतीयाष्टके कार्तवीर्यवरप्रदानं नाम चतुर्थोsध्याय: ॥४॥\n॥ इति श्रीदत्तपुराणे तृतीयाष्टके चतुर्थोsध्याय: ॥३।४॥"
  }
]
[
  {
    "text": "हरि: ॐ ॥ वैश्वानरसमो राजा प्रतापेनापि दुर्धर: ॥\nयं यं प्राप्तमुपादत्ते श्रीदत्तात्रेयसंनिधौ ॥१॥\nनमस्कृत्य पुनर्याति कदाचिन्निवसत्यपि ॥\nकदाचिद्धर्मशास्त्राणि श्रृणोत्येवं प्रियोsभवत् ॥२॥\nएवं सन्नेकदा राजा निर्विण्णो मनसा भृशम् ॥\nतत्त्वजिज्ञासया देवमुपतस्थे कृताञ्जलि: ॥३॥\nदेवोsपि तत्परीक्षार्थं समाधिस्थ इवाबभौ ॥\nयुक्तं चैतद्रुरूणां हि शिष्यधीदार्ढ्यहेतवे ॥४॥\nकर्मणा मनसा वाचा सर्वभावार्पणेन च ॥\nसेवमानो हृषीकेशं स्थितो राजातिभक्तित: ॥५॥\nत्यक्तोदमपि तं खिन्नं स्तुवन्तमपि सूक्तिभि: ॥\nप्रणमन्तमभीक्ष्णं नो धियाप्याश्वासयत्प्रभु: ॥६॥\nयत्रास्तेsचिजागद्भ्रान्ति: स्वप्नाभाव्यसती सति ॥\nअलातचक्रवल्लोला मायिका यत उत्थिता ॥७॥\nतां विद्वान् ज्ञानखङ्गेन यतात्मा सन्महाव्रत: ॥\nछित्त्वा सदुक्तितीक्ष्णेन क्षिप्रं संयाति यत्पदम् ॥८॥\nतं त्वां त्र्यधीशं गोविन्दं मुमुक्षु: प्रणतोsस्म्यहम् ॥\nनित्यमुक्तेश सर्वज्ञ बद्धं मां शिव पाह्यज ॥९॥\nओतं प्रोतमिदं यस्मिन्वसने तन्तवो यथा ॥\nप्रपद्ये सच्चिदानन्दं तं त्वां नारायणं परम् ॥१०॥\nबिलाविष्टं कुसौख्योरुतर्षं मां कृपयोद्धर ॥\nकालाहिदष्टभवशं स्मृत्यैवाश्वेहि भो हरे ॥११॥\nकस्तेsर्हतीह तं ज्ञातुं वाङ्मनोsगोचरं परम् ॥\nब्रह्माद्या मोहिता यत्र तत्राहं दुर्मति: कियान् ॥१२॥\nतापतप्तं भवाटाव्यामनन्यं मरणोन्मुखम् ॥\nदृष्ट्वा मां दीनमेहि त्वमन्वर्थत्वं दयाघन ॥१३॥\nमुमुक्षोस्तेsवतारोsयं ज्ञानविज्ञानयोगद: ॥\nउद्धरकोस्त्यतोsधीश सर्वात्मन्पाहि माsधुना ॥१४॥\nस्त्रीपुत्रार्थसुहृद्राज्यभोगा मायामया हि तै: ॥\nस्वरूपाच्छादकै: किं मे सर्वत्रोद्वेगदै: सदा ॥१५॥\nभवचक्रं विनात्युग्रं न बिभेमि रिपोर्यमात् ॥\nतीक्ष्णदण्डादपि पवेर्भूतभौतिकतोsप्यज ॥१६॥\nदेहि तच्चक्रभङ्गाय निवासं त्वत्पदाम्बुजे ॥\nयेनानन्दाश्रुसान्द्रोsहं यास्यामि विभव: शमम् ॥१७॥\nउचितोsर्थप्रसङ्गोsयं त्वत्पादविमुखेsनल: ॥\nत्वत्पादभक्ते सारज्ञे स कथं सुखयत्यसन् ॥१८॥\nनात्रामुत्रापि भोगेच्छा प्रसादात्ते ममाधुना ॥\nवासनारूढदुर्योगवियोगं योगमादिश ॥१९॥\nधन्योsत्रिरनसूयपि यत्प्रसादाद्भवत्पदम् ॥\nअभवं वेदमृग्यं तज्जातं सुलभमत्र तु ॥२०॥\nनमस्ते वासुदेवाद्य पुराणपुरुषोत्तम ॥\nविश्वाध्यक्ष हृषीकेश भक्ताधिव्याधिमर्दन ॥२१॥\nएवं स्तुत्वाsभवत्तूष्णीं सिद्धा अत्रान्तरेsमिता: ॥\nब्राह्मे मुहूर्त एत्येशं नत्वा जग्मुर्विमानगा: ॥२२॥\nसगन्धर्वाप्सरोदेवास्तदैवैत्य प्रणभ्य तम् ॥\nपरिक्रम्य ययुर्विप्रा मुनयोsपि तथामिता: ॥२३॥\nसमृज्जल: शान्ततपा उषस्यापित्थित: प्रभु: ॥\nराक्षस्याशां ययौ मौनी विमल: पुनरागत: ॥२४॥\nसमृज्जलसमित्तावत्प्राप्तोsन्यो मुनिरीश्वर: ॥\nकृतशौचोsम्भसि स्नात्वा देवर्ष्यादीनतर्पयत् ॥२५॥\nसवल्कभस्मदर्भोsन्यस्तावत्प्राप्तो यथाविधि ॥\nकृत्वाह्निकं विभुस्तस्थौ ध्याननिश्चलदृष्टिवत् ॥२६॥\nस्थित: खिन्नोsभवद्राजा तत: शान्ततपा जगौ ॥\nभक्तोsयं धार्मिक: खिन्नो राजोपेक्षास्य नोचिता ॥२७॥\nप्रहस्याह प्रभु: समाट् समृद्ध: खिद्यसे कृत: ॥\nकां भूतिमिच्छस्याप्राप्तां किं मद्भक्तस्य दुर्लभम् ॥२८॥\nसाश्रुनेत्रोsवदत्सम्राडनयालं परीक्षया ॥\nप्रशंसन्तीह योग्याय योग्यं दानं मनीषिण: ॥२९॥\nतृषितेsम्भोsन्नं क्षुधिते दानं दीनेsवनं तथा ॥\nआर्ते योग्यं तथा ज्ञानं मुमुक्षौ वेत्सि सर्ववित् ॥३०॥\nवाड्मनोsगोचरं शुद्धं ब्रह्मैकं सदसत्परम् ॥\nवेदान्ती प्राह दृश्यं च मायिकं रज्जुसर्पवत् ॥३१॥\nप्राहान्योsनादि तत्सत्यं मिथ्या चेद्दृश्यते कथम् ॥\nउत्तमत्वादिकं त्वस्य कर्मणैवापरेsब्रुवन् ॥३२॥\nनानात्मत्वं जगुश्चान्ये प्रधानं कारणं परम् ॥\nनिमित्तं द्वन्द्वजं चान्ये क्षणिकत्वं परेsस्य च ॥३३॥\nयुक्त्या स्वपक्षदार्ढ्यार्थं वेदादीन्योजयन्त्यपि ॥\nयुक्तं किमत्र भववन्भ्रमशान्त्या उपादिश ॥३४॥\nमच्छासनं त्वत्प्रसादात्सर्वत्राव्याहतं द्विष: ॥\nभृत्या मे वासना कापि न मे मोक्षादृतेsधुना ॥३५॥\nयया कयापि युक्त्या मामुत्तारय भवाम्बुधे: ॥\nब्रह्मादीनामपि ब्रह्मन् त्वमेवास्यपरो गुरु: ॥३६॥\nभगवान्प्राह शास्त्राणामेकं तात्पर्यमीरितम् ॥\nबृहस्पतीन्द्रसंवादं श्रृणु संशयभेदकम् ॥३७॥\nलौकायतस्मारशिल्पसौगतादिश्रुतान्यपि ॥\nपाठयन्तं स्वशिष्येभ्यो गुरुं नत्वा वृषाsवदत् ॥३८॥\nजात्यैव प्राणिनां प्राप्ता रागतो विषयात्मता ॥\nएतैरर्थात्मकै: शास्त्रै: किं विधेयं विपश्चिता ॥३९॥\nविषयाक्रान्तचित्तानां किं तत्तत्त्वबहिर्मुखै: ॥\nकिं विद्वान् लभतेsत्राज्ञं कूपेsन्धमिव पातयन् ॥४०॥\nगुरु: प्राह क्रमदेतैश्चित्तशुद्धिर्भविष्यति ॥\nसप्तोदाहरणान्यत्र संशयान्तानि मे श्रृणु ॥४१॥\nकापिल्ये शिल्पवित्कश्चिद्विधिज्ञाख्य: पुरेsभवत् ॥\nगृहान्त्स निर्ममे कान्तांश्छिल्पशास्त्रोक्तवद्बहून् ॥४२॥\nगृहकर्मणि तं सर्वे मान्यं वाञ्छति वेतनम् ॥\nभूरि प्रायोपजीवन्ति तमेवान्ये स सत्यवाक् ॥४३॥\nमृतस्ततोsगात्स्वर्गं स भोगान्भुक्त्वाभवन्नृप: ॥\nयज्वा स भूतले देवगृहवापीतडागकृत् ॥४४॥\nधार्मिक: स मृत: स्वर्गे भोगान्भुक्त्वा द्विजोsभवत् ॥\nवेदशास्त्रार्थतत्त्वज्ञो ध्याननिष्ठो महाव्रत: ॥४५॥\nचतुर्थाश्रममासाद्य जीवन्मुक्तश्चचार गाम् ॥\nशास्त्रं धीशुद्धिकृद्यस्माच्छिल्पज्ञोsगात्क्रमाद्गतिम् ॥४६॥\nमाहिष्मत्यां द्विज: कश्चिद्गीतवादित्रवित्कवि: ॥\nसुन्दर: कामशास्त्रज्ञो भार्यार्थं क्ष्मां चचार स: ॥४७॥\nतद्धार्दज्ञो नृप: कश्चित्तस्मै कन्यां व्यदर्शयत् ॥\nशास्त्त्रोक्तसर्वलक्ष्माढ्यां दृष्ट्वोच्चैर्मूर्च्छितोsभवत् ॥४८॥\nसापि तं चकमे कान्तं हृष्टो राजा स तां ददौ ॥\nराज्यार्धमपि तस्मै स द्विजो रेमे तया सह ॥४९॥\nसुखं यदात्मनो रूपं सर्वेहोपरतौ स्फुटम् ॥\nवाङ्मनोsगोचरं नित्यं श्रेष्ठमात्यन्तिकं परम् ॥५०॥\nमनुष्यानन्दमारभ्य ब्रह्मानन्दान्तमेव यत् ॥\nदशोत्तरगुणं तत्तु ब्रह्मानन्दांशतो गतम् ॥५१॥\nवृत्त्यारूढं च तत्पूर्णं भाव्यते रतिकर्मणा ॥\nविधिज्ञेन न मूर्खेण तत्सौख्यं सोsलभत्सदा ॥५२॥\nपत्नी नान्यं हृदाप्यैच्छत्तस्याभूद्धृद्धरा सती ॥\nरेमे तयैव गीतज्ञो विप्रश्चित्तानुरूपया ॥५३॥\nचक्रे वित्तानुसारेण नित्यनैमित्तिका: क्रिया: ॥\nयथारुचि यथाकालं दिव्यार्थान्बुभुजे स च ॥५४॥\nन श्रुतं नानुभूतं च ताभ्यामंहोsल्पमप्यकम् ॥\nदैवात्प्रेत्य स सस्त्रीको गन्धर्वेशोsभवत्सुधी: ॥५५॥\nतत्रैव नादवित्सोsपि चार्व्या पत्न्या सदाsरमत् ॥\nतन्व्या सर्वकालभिज्ञो विधिना रमयन्सुरान् ॥५६॥\nहिमाचलवने रम्ये कदाचिच्छिवया शिव: ॥\nउच्चैर्गायन्तमाकर्ण्य सुस्वरं तमवाप स: ॥५७॥\nनत्वेशं सह पत्न्या स नादज्ञो मञ्जुलश्वर: ॥\nगीतैरतोषयत्प्राह मौलिमान्दोलयञ्छिव: ॥५८॥\nसुशिक्ष्योsस्यद्ययावन्मे श्रुतं नेदृङ्मनोरमम् ॥\nधन्योसि त्वं दिवं याहि भुंक्ष्व भोगान्सुदुर्लभान् ॥५९॥\nततो लब्धवरो गत्वा विमानेन दिवं स तु ॥\nत्वदादीन्रमयामास सुगीतैर्भार्यया सह ॥६०॥\nकदाचिद्ब्रह्मलोकेsभून्महोत्साहोsखिला: सुरा: ॥\nसंप्राप्तास्तत्र सदसि गन्धर्वाप्सरसो जगु: ॥६१॥\nततानद्धघनच्छिद्रवाद्यै: सह सुमञ्जुलम् ॥\nतत्र सर्वेषु गायत्सु ब्रह्मैकाग्रमना अभूत् ॥६२॥\nब्रह्माssहैषां तु सर्वेषां कोsयं गायति सुस्वरम् ॥\nतदा त्वयेन्द्र स स्रष्ट्रे दर्शितो नेत्रसंज्ञया ॥६३॥\nतदा निवारयामास क: सर्वान्हस्तसंज्ञया ॥\nसस्त्रीक: स ततो गायन्नानारागं च सुस्वरम् ॥६४॥\nश्रुत्वा गीतं तदानन्दं ज्ञात्वोवाच विधिस्तदा ॥\nनादब्रह्मात्मतत्त्वं तत्सम्यक् प्राप्तमनेन हि ॥६५॥\nविलक्षणोsस्य चानन्दो रमयत्यपरानपि ॥\nब्रह्मलोकनिवासोsस्य युक्तो भार्यान्वितस्य हि ॥६६॥\nइत्युक्त्वा कृपया तस्मै यद्ब्रह्म श्रुत्यगोचरम् ॥\nमुदा प्रदर्श्य सस्त्रीकं तं स्वाग्रेsस्थापयद्विधि: ॥६७॥\nएवं स कामशास्त्रज्ञो भोगान्भुक्त्वाsखिलान्क्रमात् ॥\nसस्त्रीकोsगात्परानन्दं शास्त्रं शुद्धिकरं न किम् ॥६८॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमण्डितायां संहितायां वासुदेव्यां उपासनाकाण्डे तृतीयाष्टके पञ्चमोsध्याय: ॥५॥\n॥ इति श्रीदत्तपुराणे तृतीयाष्टके पञ्चमोsध्याय: ॥३।५॥"
  }
]
[
  {
    "text": "हरि: ॐ ॥ इदमुत्यत्पुरुतमं ज्योतिरानन्दमात्मवान् ॥\nज्ञात्वाप्यस्थिरबोधोsङ्ग द्वैताद्बिभेति तच्छृणु ॥१॥\nप्रतिष्ठाने द्विज: कश्चिज्ज्ञानविज्ञानतत्पर: ॥\nपूर्वाभ्यासाज्जन्मनैव मुक्तोप्यासीत्पिशाचवत् ॥२॥\nलोकसङ्गाद्भृशं भीतो विषयेभ्यो विषादवान् ॥\nमानभीत्यापि सर्वज्ञो दुश्चेष्टा व्यकृणोद्धिया ॥३॥\nजन्मनैव ग्रहग्रस्तं मत्वा तं पितरौ बुधम् ॥\nचक्रतु: पुत्रवात्सल्यात्प्रतीकारं प्रयत्नत: ॥४॥\nव्रतोपासननियमजपशान्तिसुरार्चनै: ॥\nरक्षाबन्ध्नसत्तीर्थयात्रादानौषधादिभि: ॥५॥\nप्रकृतिं न ययौ जाता: प्रयत्ना निष्फलास्तयो: ॥\nमलं मूत्रं तथा भक्ष्यं पानमन्नं न वेद स: ॥६॥\nमलोत्सर्गादि कुरुते तिष्ठन्वापि स्वपन्नपि ॥\nअनर्थं किमपि ब्रूते न वेत्ति च हिताहितम् ॥७॥\nउपनीतोsष्टमेsब्देsपि सावित्रीं न जजाप स: ॥\nन चक्रे शिक्षितोsत्युच्चै: स संध्यावन्दनादिकम् ॥८॥\nविष्णुदत्तस्य माहात्म्यं श्रुत्वा तं पितरौ गृहम् ॥\nनीत्वा तस्योचतु: खिन्नौ भो ब्रह्मन्पाहि न: पित: ॥९॥\nएक एव सुतो जातो जडो जन्मत आवयो: ॥\nग्रहग्रस्तोsथवोन्मत्तो ज्ञात्वा नौ देहि जीवनम् ॥१०॥\nपुत्रं कृतार्थं ज्ञात्वा तत्पितरौ प्राह स द्विज: ॥\nविश्राम्यतां गृहे भुक्त्वा पुत्रो वामत्र तिष्ठतु ॥११॥\nइत्युक्तौ तौ गतौ भुक्तुं विष्णुदत्तोsवदत्स तम् ॥\nकस्त्वं कस्य किमायात: किं ते कार्यं करोषि किम् ॥१२॥\nगम्यतां स्वपितुर्गेहे भुज्यतां सुखमुत्तमम् ॥\nमया ते किं विधातव्यं त्यज चेष्टां वदाधुना ॥१३॥\nइत्युक्त: प्राह संबन्धो निजबोधात्मन: क्क मे ॥\nकिं करोमि क्क यास्यामि किं गृह्णामि त्यजामि किम् ॥१४॥\nततं कल्पाम्बुनेवेदमात्मना सच्चिदात्मना ॥\nअन्नदोsहमहं चान्नं किं मे भोग्यं सुखात्मन: ॥१५॥\nतच्छ्रुत्वा तं समालिङ्ग्य दत्तभक्तोsवदन्मुदा ॥\nतर्ह्याचारेण विद्वंस्ते कोsत्र दोषो भविष्यति ॥१६॥\nजागृतिस्तिसृषु स्वप्नस्तुर्या भूर्ब्रह्मवित्त्विह ॥\nपरा निद्रेह ब्रह्मज्ञवरो गाढसुषुप्तिका ॥१७॥\nषष्ठीहान्यत उत्तिष्ठेद्वरीयान्सोsपि कर्मकृत् ॥\nतुर्यान्त्यात्र वरिष्ठो ज्ञोsक्रियस्तादृग्भवान्न हि ॥१८॥\nजीवन्मुक्त: सुखं तिष्ठ शिक्षयान्यान्क्रिया: कुरु ॥\nबन्धो देहाभिमानोsत्र तत्त्यागो मुक्तिरुच्यते ॥१९॥\nअहं ममेति संबन्ध: कुत: स्वात्मदृशो भवेत् ॥\nमानावमानजो दोषो निरहंकृतित: कुत: ॥२०॥\nमानाद्यभावे विषयवासनाविक्रिया कुत: ॥\nसमाहितमनास्तस्मान्मुक्तोsयं निरहंकृति: ॥२१॥\nएवं सन्नपि नो मूढो बध्यते किं पुनर्भवान् ॥\nमनोsर्थसङ्गि बन्धाय निरथं मुक्तये च तत् ॥२२॥\nगृहकृत्यरतापि स्त्री परव्यसनिनी यथा ॥\nतदेवास्वादतत्यन्त: परसङ्गसायनम् ॥२३॥\nतथा ब्रह्मणि विश्रान्त: समाहितमना: सुधी: ॥\nतदेवास्वादत्यन्तर्बहिर्व्यवहरन्नपि ॥२४॥\nदिवस्पृष्ठेsङ्ग मोक्षो न पातालेsपि न भूतले ॥\nअहंकृतेर्विर्मोहस्य क्षयो मोक्षो न चापर: ॥२५॥\nसुकरोsहंकृतेस्त्याग: पुष्पावदलनादपि ॥\nदृड्मीलनादपि प्राज्ञ न क्लेशोsत्र मनागपि ॥२६॥\nस्फूर्तिभ्रान्तिगतिव्याप्तिसंहृतिस्वान्यतामुखा: ॥\nज्ञात्वा चलनश्चेष्टास्तत्परस्त्वं सुखी भव ॥२७॥\nनिर्बन्धं न करोमि ज्ञ कंचित्कालं तथा वस ॥\nपित्रो: प्रेम समालोच्य बन्धस्तेन न ते स्वदृक् ॥२८॥\nइत्युक्त: स तथेत्युक्त्वा भुक्त्वा तद्धाम्नि सङ्ग्जम् ॥\nभयं साध्व्यन्नमाहात्म्याज्जहौ चेष्टाश्च कल्पिता: ॥२९॥\nपितरौ प्रेक्ष्य तं शान्तं विप्रं नत्वोचतु: प्रभो ॥\nको मन्त्रो भेषजं वास्य कल्पितं शीघ्रमुक्तिदम् ॥३०॥\nदत्तं नौ जीवनं ब्रह्मन्नित्युक्त्वा तौ गतौ गृहम् ॥\nतदादिष्टोsप्यभी: पुत्रस्तस्थौ धाम्न्यात्मसंगत: ॥३१॥\nतदेकं शास्त्रतात्पर्यमज्ञस्यानुपदं भयम् ॥\nभयमात्रावशेषो हि विज्ञानामृतसागर: ॥३२॥\nबुद्धोsपि सङ्गभीमात्रावृतो विप्रसुतो यथा ॥\nतथा सर्वोsपि लोकोsयं मोहमात्रावृतो मृषा ॥३३॥\nस्वात्मानमनुभूयापि सर्वदा चिद्धनं परम् ॥\nकर्ता विकर्ता दाताहं भोक्ता च सुखदु:खयो: ॥३४॥\nकोsहं केsमी कुतो मोह: क्क सुखं चेति चिन्तयन् ॥\nभ्रान्त्यैव नित्यमुक्तोsपि बहिर्धावति मुह्यति ॥३५॥\nनासाभूषां यथा कण्ठे धृत्वा विस्मृत्य सा मम ॥\nनष्टेति शोचत्यज्ञा स्त्री तथात्मार्थमयं जन: ॥३६॥\nतदर्थं सर्वशास्त्राणि बोधयन्ति प्रकारत: ॥\nमोहमात्रनिरासे हि पर्यवस्यन्त्यनुक्रमात् ॥३७॥\nमहान्त्यल्पानि शास्त्राणि नाणुमात्रभ्रमाय हि ॥\nस्वबुध्द्येदं विचार्येन्द्र वदेदं साध्वसाधु वा ॥३८॥\nइत्युक्तो गुरुणाहेन्द्रो नत्वा साधूदितं गुरो ॥\nक्षमस्वातिक्रमं मेsद्य शास्त्रतत्त्वमवेदि सत् ॥३९॥\nश्रीदत्त: प्राह राजेन्द्र संवादोsयं मयोदित: ॥\nशास्त्रैर्विप्रतिपत्ति: क्क सर्वाण्येकपराणि हि ॥४०॥\nमनोजवा गतिर्व्योम्नि विविधा योगसिद्धय: ॥\nतत्सर्वं नश्वरं विद्धि मोक्षमेकं सनातनम् ॥४१॥\nसोsप्यात्मन्युपचारोsयं बन्ध: क्कास्योत मोक्षणम् ॥\nअज्ञानजनबोधाय व्यवस्थेयं प्रकल्पिता ॥४२॥\nसत्यं ज्ञानमनन्तं यद्ब्रह्माचिन्त्यमरूपकम् ॥\nभ्रमेण कल्पितं नामरूपेsत्र सदसत्परे ॥४३॥\nमोहमात्रो भ्रमोsनादिस्तन्नाशायात्र वस्तुनि ॥\nविकल्पितत्वलक्ष्यत्वसंबन्धाद्यास्तु कल्पिता: ॥४४॥\nजीवईशश्च तद्भेदोsविद्याचित्तद्युतिस्त्वियम् ॥\nषडस्माकमनादीयं मृषा जीवेशकल्पना ॥४५॥\nरौप्यं शुक्ताविव स्थाणाविव तस्कर आत्मनि ॥\nनाविद्यात: कुतो भेद: केन योग: परात्मन: ॥४६॥\nमिथ्याभ्रमोsप्यनर्थाय यतो भेदो विमोहद: ॥\nयोगादिस्तद्विनाशाय नैवायं वस्तुसिद्धये ॥४७॥\nवस्तु सत्स्वप्रकाशं नो न क्काप्यन्यदपेक्षते ॥\nभ्रममात्रान्तरे त्वत्र विकल्प नैव वस्तुनि ॥४८॥\nद्वैतं नास्त्यत्र नासीत्प्राङ् न भविष्यत्यनर्थकम् ॥\nअपि भातं मृषैवेन्द्रजालवत्तन्मनोमयम् ॥४९॥\nभ्रम एव जगत्सर्वं भ्रम एवास्य संसृति: ॥\nभ्रमे सति प्रणष्टेsस्मिन्नेक: स्वात्मैव शिष्यते ॥५०॥\nतस्माद्भ्रमं निराकृत्य ज्ञानयोगपरो नर: ॥\nइहैव भजति स्वस्थ: परमानन्द आप्लुत: ॥५१॥\nइति श्रुत्वा गुरोर्वाक्यमर्जुनो नष्टसंशय: ॥\nस्थैर्याय प्राप्तबोधस्य पर्यपृच्छत्त्र्यधीश्वरम् ॥५२॥\nइति श्रीमद्दत्तारेयपुराणे सा० त्रि० सं० वासु० उपासनाकाण्डे तृतीयाष्टकेsष्टमोध्याय: समाप्त: ॥३।८॥\n॥ इति उपासनाकाण्डे तृतीयाष्टक: संपूर्ण: ॥"
  }
]
[
  {
    "text": "हरि: ॐ ॥\nएवं त्वान्यद्ब्रुवे कश्चिद्वेदशर्मा द्विजोsभवत् ॥\nसुशीलस्तत्सुतो दैवात्सप्तब्रह्मग्रहैर्वृत: ॥१॥\nदुर्धरान्दुरभिप्रायान्परस्परजयैषिण: ॥\nसूपायैर्न शशाकैतान्समुद्धर्तुं शुशोच स: ॥२॥\nग्रहाविष्टोsरुदन्मुह्यन्नृत्यन्धावन्हसन्रुषा ॥\nनानाचेष्टा व्यधादेवं स्वार्थाद्भ्रष्ट: स दैवत: ॥३॥\nकदाचिद्वैश्वदेवान्ते तद्गृहे धूलिधूसर: ॥\nभिक्षुको भस्मलिप्ताङ्गो मलिनो मक्षिकावृत: ॥४॥\nदुर्गन्ध: प्राप तेजस्वी तस्मै भिक्षा ददौ द्विज: ॥\nछन्नात्मा कोयमित्युक्त्वा पृष्ठलग्नोsभवद्द्विज: ॥५॥\nभिक्षुस्तं ताडितमपि काष्ठलोष्ठेष्टिकोपलै: ॥\nपश्चाद्धावन्तमूचे किं कार्यं प्राप्तेन ते मया ॥६॥\nइत्युक्तो दु:खित: पुत्रमुक्त्यै तं प्रार्थयद्द्विज: ॥\nप्रादुर्भूयात्मना दत्तो दत्त्वा सप्त मनूञ्जगौ ॥७॥\nएकैकेनैषामेकैकं क्रमाद्ग्रहमपाकुरु ॥\nयथा ज्ञानावृती: शास्त्रै: क्रमादुन्मूलयन्त्यमू: ।८॥\nन ह्यन्योन्यविरुद्धास्ते जय्या एकेन दुर्गहा: ॥\nतथैभिस्ताञ्जहीत्युक्त्वा देवोsदृश्योsभवत्क्षणात् ॥९॥\nततस्तुष्ट: स धामैत्य यथा दत्तोदितं व्यधात् ॥\nएकैकमन्त्रेणैकैकमेकैकेन दिनेन स: ॥१०॥\nमन्त्रशास्त्रविधानेन क्रमाद्ग्रहमपाकरोत् ॥\nशोकाद्येकैकवारेण नष्टमेकैकनिर्गमे ॥११॥\nपूर्ववत्सोsष्टह्नयासीत्ततोsभ्यासाद्ययौ गतिम् ॥\nशास्त्रं क्षुद्रमपीदं तु मोक्षोपकृतये न किम् ॥१२॥\nमातापुरे विष्णुदत्तशर्मा पत्न्या सुशीलया ॥\nन्यवसद्गृहिधर्मेण दत्तभक्तो महामति: ॥१३॥\nतद्द्वार्यश्वत्थवृक्षेsभूद्ब्रह्मरक्षो दिने दिने ॥\nविप्रत्यक्तं भूतबलिं बुभुजेsपीडयन्न तौ ॥१४॥\nतेनान्ये पीडिता लोका: शान्तो विप्रान्नसेवनात् ॥\nकदाचिद्वैश्वदेवान्ते प्रादुरास स्वरूपत: ॥१५॥\nदृष्ट्वात्मानं करालं स भीतं ज्ञात्वाssह मञ्जुवाक् ॥\nविप्र मा भीर्वृणीष्वेष्टं राक्षसोsहं त्वदन्नभुक् ॥१६॥\nस्वपत्न्यभिमतेनाह श्रीदत्तं दर्शयापरम् ॥\nन काङ्क्षेsत्र परत्रापीत्युक्त: प्राह स राक्षस: ॥१७॥\nतदाख्यापि न मे श्राव्या तथापि कथयामि ते ॥\nतुष्टोsस्मि प्रतिकर्तुं ते प्रयत्नाद्दर्शयाम्यत: ॥१८॥\nविश्वात्मा दुर्धरो देवैरपि तं भक्तिगम्यमित् ॥\nआत्मानं चेत्क्षमं ज्ञातुं कृतकृत्यो भविष्यसि ॥१९॥\nएकदोन्मत्तवच्छ्रीशं ज्ञात्वां मद्यापणस्थितम् ॥\nआहूयाह द्विजं रक्षो विद्धि तं योगिदैवतम् ॥२०॥\nविप्रस्त्ववेक्ष्य तं हीनं मेनेsदृश्योsभवत्तदा ॥\nखिन्नोsगाद्धाम तं रक्ष: प्राह दुर्भाग्य किं कृतम् ॥२१॥\nशासितोsपि पुरा विप्र मोहितोsसि कथं वद ॥\nसंदेक्ष्ये पुनरप्येनं सावधान इतो भव ॥२२॥\nअथैकदाssह रक्षोsङ्ग श्ववृतो धूलिधूसर: ॥\nतमात्मक्रीडमात्मानं विध्द्यात्मरतिमुत्तमम् ॥२३॥\nरक्षोभिरपि य: स्मर्तृमशक्योsहं तु दैवत: ॥\nरक्षोsभवं विप्रकोपात्तद्भक्तोsपि तत: स्मरे ॥२४॥\nविप्रोsप्यथास्थिभूषं तं रक्ताक्षं संमुखोsगमत् ॥\nतेनास्थ्रा ताडितोsधावत्स भीतो जीवितेच्छाया ॥२५॥\nरक्षोsवदत्परं दैवं मन्ये यत्नो निरर्थक: ॥\nमिथ्याssत्मताडनात्का ते हानिर्विप्र विचारय ॥२६॥\nभूयोsपि दर्शयिष्ये ते कार्यं साधय यत्नत: ॥\nकिं कार्यमिति पृच्छेच्चेत्प्रसन्न: स तदा वद ॥२७॥\nदर्शश्राद्धे क्षणं दास्ये प्रसाद: क्रियतामिति ॥\nअथैकदाssह रक्षो य: श्वभ्यो मृतखरामिषम् ॥२८॥\nदत्त उत्कृत्य तं विद्धि देवं सत्यं वचो मम ॥\nपत्न्यापि शिक्षितो धैर्याद्गत्वा तच्चरणेsग्रहीत् ॥२९॥\nमांसास्थिताडितोsप्युक्तो मुञ्च मुञ्च व्रजेत्यपि ॥\nधैर्यात्स्वार्थपरो विप्रो ववन्दे न मुमोच तम् ॥३०॥\nदीनमार्तं द्विजं धीरं ज्ञात्वाssह कृपया प्रभु: ॥\nआगतोsसि त्रिवारं किं कार्यं व्रात्येन ते मया ॥३१॥\nश्राद्धे निमन्त्रयामीति द्विजेनोक्तोsवदद्बत ॥\nपितरोsध: पतिष्यन्ति श्राद्धेsनाचारयोजनात् ॥३२॥\nद्विजोsब्रवीत्किमाचारैर्लभ्यन्तेsन्यैश्च का क्षति: ॥\nतवेशस्याप्तकामस्य किमसक्तस्य कर्मभि: ॥३३॥\nइत्युक्त ओं तथेत्युक्त्वा स्वरूपेण स्थितोsवदत् ॥\nनिमन्त्र्यान्यं च मत्कल्पं पाकशुद्धिर्विंधीयताम् ॥३४॥\nसुस्नात: शुचिरेष्यामि त्वद्वेश्म कुतुपक्षणे ॥\nन श्मशानं न मांसास्थि तत्रापश्यद्द्विजस्तदा ॥३५॥\nश्मशानं योगभू: श्वानो वेदा: शास्त्राणि वायसा: ॥\nदृष्टो द्विजेनावधूत: साक्षाद्दत्तस्त्रिरूपधृक ॥३६॥\nद्विजो नत्वाssह धन्योsस्मि धन्यौ मे पितरौ कुलम् ॥\nयत्पुण्यौघादपि कुधीरद्राक्षं ते पदं महत् ॥३७॥\nइत्युक्त्वा स द्रुतं गेहं गत्वा पत्न्यै शशंस तत् ॥\nसापि हृष्टा सती पाकं विधिना कर्तुमारभत् ॥३८॥\nक्क मृग्योsन्यो द्विजस्तुल्य इत्युक्तो राक्षसोsब्रवीत् ॥\nयत्रायातीश्वरस्तत्र समायान्त्यखिला: सुरा: ॥३९॥\nतथाप्यर्कं गृहपतिं वह्निं वाsत्र निमन्त्रय ॥\nकार्यं ते साधितं सर्वं प्रसादे मां न विस्मर ॥४०॥\nतथेत्युक्त्वा स पत्न्यै तच्छशंसात्रान्तरेsत्रिज: ॥\nश्रीश एत्याह मत्कल्प: कोssन्यो विप्रो वद द्विज ॥४१॥\nस्वासनेsत्रास्यतामन्यो विप्र आयास्यतीति तम् ॥\nउक्त्वा सती बहिर्गत्वाssजुहावार्कं प्रणम्य सा ॥४२॥\nसर्वात्मन्धीर सवित: करोषि त्वं सचेतनम् ॥\nविश्वं जडमपीहाद्य देवागच्छ दयस्व न: ॥४३॥\nइत्यर्क: प्रार्थितो विप्ररूपी प्रापात्रिजोsवदत् ॥\nदेवहीनं कथं श्राद्धं तृतीयोsन्विष्यतां तथा ॥४४॥\nसती गृहपतिं प्राह कर्माध्यक्षांशतोsधुना ॥\nएहीत्युक्तोsग्निरप्याप तत्कल्पो विश्वरूपधृक् ॥४५॥\nदैवेsग्निमुपवेश्येशं पित्र्येsर्कं च यथाविधि ॥\nव्यधाच्छ्राद्धं मुदा भुक्तास्तृप्ता: स्मेत्यवदंस्त्रय: ॥४६॥\nआचान्तेष्वक्षयं दत्वा तमष्टशतनामभि: ॥\nनत्वाssह राक्षसोक्त्या व: कृतकृत्योsस्मि दर्शनात् ॥४७॥\nदत्त: प्राहैतु रक्षोsपि मदुच्छिष्टाशनाद्गतिम् ॥\nमुक्तास्ते पितर: पत्न्या सिद्धस्त्वं चैहि सद्गतिम् ॥४८॥\nदत्वा विद्या ययौ दत्त: स्वर्यानं कामगं च क: ॥\nउभयर्धीश्च शुष्मैवं तेजीयान्सोभवत्कृती ॥४९॥\nअलङ्हयशासनोsभीष्टभागभूच्छास्त्रदृग्द्विज: ॥\nरक्षोप्युच्छिष्टभुड्मुक्त एवं शास्त्रक्रमाद्गति: ॥५०॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमण्डितायां संहितायां वासुदेव्यां उपासनाकाण्डे तृतीयाष्टके षष्ठोsध्याय: ॥६॥\n॥ इति श्रीदत्त० विष्णुदत्तोद्धारो नाम तृतीयाष्टके षष्टोध्याय: ॥३।६॥"
  }
]
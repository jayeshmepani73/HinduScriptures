[
  {
    "text": "हरि: ॐ ॥ इन्द्रतुल्य: पुरा सोमवंश्य: कृतयुगे नृप: ॥\nकृतवीर्याभिध: सम्राट् शतपुत्रान्वितोsभवत् ॥१॥\nदैवाच्च्यवनशापात्तत्पुत्रा दग्धा नृपो ययौ ॥\nगुरुं शरणमस्मै स व्रतं प्राहाघहृत्सुखम् ॥२॥\nकृतवीर्यानपत्यत्वं स्रावो गर्भस्य मूढता ॥\nपातो मृतोद्भवो जातनाशो वैक्लव्यमस्य वा ॥३॥\nभूतग्रहार्तिरोगाद्यैर्बाल्ये वान्यत्र चेच्छिशो: ॥\nनाशश्चास्यापि तत्रेयं शान्तिदा सप्तमीनयुक् ॥४॥\nग्रहानुकूले सत्काले व्रतं संकल्प्य वाचयेत् ॥\nस्वात्याचार्यं ? च वृणुयाच्छुद्धभूमौ वृत: स च ॥५॥\nप्रतिष्ठाप्याग्निमीशान्यां विधिवत्कलशोपरि ॥\nसूर्यरुद्रसप्तमातृप्रतिमा: स्वर्णनिर्मिता: ॥६॥\nसंस्थाप्याभ्यर्च्य शान्त्यर्थं सप्तकुम्भान्यथाविधि ॥\nपूर्वपश्चिमकोणान्तदेशस्थाञ्जलपूरितान् ॥७॥\nसौरौषध्यृषिमन्त्रै: समृद्रत्नौषधिपल्लवान् ॥\nस्तुत्वान्वाधायाधिश्रित्य पायसं जुहुयात्क्रमात् ॥८॥\nप्रत्येकं पायससमिद्यवकृष्णतिलैर्गुरु: ॥\nसूर्यरुद्रमनुभ्यां च शतमष्टोत्तरं विधे: ॥९॥\nकुर्यात्स्विष्टकृदाद्यङ्गं बलिं पूर्णाहुति तत: ॥\nजीवत्पतिप्रजा वृद्धा ब्राह्मण्य: स्वर्चिता: स्थिता: ॥१०॥\nउदड्मुख्योsभिषिञ्चेयुर्घटाद्भिस्तत्स्थपल्लवै: ॥\nदीर्घायुरस्तु बालोsयं जीवत्पुत्रा च भामिनी ॥११॥\nआदित्यचन्द्रयुक्तं यद्ग्रहनक्षमण्डलम् ॥\nशक्र: सलोकपालश्च ब्रह्मविष्णुमहेश्वरा: ॥१२॥\nएते चान्ये च ये देवा: सदा पान्तु कुमारकम् ॥\nमा शनिर्मा च हुतभुड् मा च बालग्रहा: क्वचित् ॥१३॥\nपीडां कुर्वन्तु बालस्य मा मातुर्जनकस्य च ॥\nएवं जातेsभिषेकेsथ धृत्वा शुक्लाम्बरादिकम् ॥१४॥\nअभिषेकाप्लुतं वस्त्रं दत्वाचार्याय देवता: ॥\nसंपूज्य स्वर्णगोवस्त्रै: संपूज्याचार्यमृत्विज: ॥१५॥\nगुरवे तिलपात्रस्थां कालमूर्तिं च काञ्चनीम् ॥\nदत्वा सदक्षिणां विप्रा: सस्त्रीका: पायसादिना ॥१६॥\nभोज्यास्तैराशिषो देया: संतुष्टैर्दक्षिणादिना ॥\nदीर्घायुरस्तु बालोsयं यावद्वर्षशतं सुखम् ॥१७॥\nयत्किंचिदस्य दुरितं तक्षिप्तं वडवामुखे ॥\nब्रह्मा विष्णुर्हरि: स्कन्दो वायु: शक्रो हुताशन: ॥१८॥\nरक्षन्तु सर्वदुष्टेभ्यो वरदा: सन्तु सर्वदा ॥\nइति लब्ध्वाssशिषो नत्वा तान्कर्ता सकुटुम्बक: ॥१९॥\nकर्मेश्वरार्पणं कृत्वा हुतशेषं च भक्षयेत् ॥\nएवं कृते व्रते नश्येत्सप्तम्यां दुष्टमप्यरम् ॥२०॥\nविधिना कुर्विदं राजन् सम्राट् पुत्रो भविष्यति ॥\nइत्युक्त्वागाद्गुरू राजा व्यकृणोद्विधिवद्व्रतम् ॥२१॥\nअथैकदापि महिषी नाम्ना शीलधरास्य च ॥\nमैत्रेयीं गुणवत्पुत्रलब्धयेsपृच्छदानता ॥२२॥\nमैत्रेय्युवाच श्रीदत्तव्रतं कुर्विष्टदं त्विदम् ॥\nआब्दं मार्गादिपूर्णायां प्रतिमासमनन्तकम् ॥२३॥\nसंकल्प्य तद्वाचयित्वा समभ्यर्च्य पितॄन्पुरा ॥\nस्नानं कृत्वा पूर्णिमायां गव्यं प्राश्यार्चयाक्षरम् ॥२४॥\nअनन्त: सर्वकामानामनन्तं भगवान्फलम् ॥\nददात्वनन्त: पुत्रं च भद्रं चान्यच्च जन्मनि ॥२५॥\nअनन्तपुण्योपचयमनन्त: पूजयार्पित: ॥\nमहाव्रतप्रभावेन संतुष्ट: सकलेश्वर: ॥२६॥\nइत्युच्चार्याभ्यर्च्य नाम्ना तद्दिने निशि हव्यभुक् ॥\nवामं पादं कटिं वस्त्रं स्कन्धौ दक्षं कटिं पदम् ॥२७॥\nकण्ठं जानूरू च गुह्यं हृत्कं मार्गादिभासत: ॥\nअनन्त इति कं सर्वात्मेत्यूरू चोरुबाहव: ॥२८॥\nसंकर्षणेति दिव्यास्त्रधारीति च गल: कटि: ॥\nश्रीकण्ठेति च कामेति जानु शेषेति चाननम् ॥२९॥\nपूज्यं विश्वमुखेत्यूरो तथा संकर्षणेति च ॥\nवासुदेवेति मुसलं रौप्यं हैमं हलं सदा ॥३०॥\nपूज्यं पार्श्वे व्रतं त्वेवं कुर्वब्दं त्वं हविष्यभुक् ॥\nगोमूत्रं प्राक् चतुर्मासं प्राश्यं देया यवास्तत: ॥३१॥\nप्राश्यं देयं घृतं गव्यं व्रतसंपूर्तये तत: ॥\nउदकुम्भान्द्वादशास्त्र दद्याद्गां भोजयेद्द्विजान् ॥३२॥\nएवं कृते व्रते तुष्येदनन्त: सर्वकामद: ॥\nकुरुष्वैतद्व्रतं शीलधरे पापप्रणाशनम् ॥३३॥\nलोकोत्तरगुण: सम्राट् चिरजीवी सुतो भवेत् ॥\nइत्युक्त्वा सत्कृता सागान्मैत्रेयी ब्रह्मवादिनी ॥३४॥\nयोगीशपत्नी राज्ञी तु व्रतं चक्रे यथोक्तवत् ॥\nसंतुष्टस्तेन भगवान्दत्तात्रेयो दिगम्बर: ॥३५॥\nअवधूतं निजं रूपं सहस्रार्कप्रभोज्ज्वलम् ॥\nमन्दस्मितमुखेनोचे राज्ञि साधु व्रतं कृतम् ॥३६॥\nअत्युत्कटव्रतवृषफलं त्वत्रैव जन्मनि ॥\nपुत्रस्ते भविता योगी सप्तद्वीपपतिर्विभु: ॥३७॥\nअव्याहताज्ञो मत्कल्प: स्मृतिगामी न संशय: ॥\nइति स्वप्नं सती दृष्ट्वा बुद्धवा हृष्टतमावदत् ॥३८॥\nकृतवीर्याय पत्ये सा श्रुत्वा सोsपि तुतोष ह ॥\nकृतवीर्योsथ संतुष्ट: काले कालेsकरोत्क्रिया: ॥३९॥\nधृत्या च हृत्समुन्नत्या क्रमात्पुंसवनादिका: ॥\nततोsसूत शुभे काले स्वोच्चस्थै: पञ्चभिर्गहै: ॥४०॥\nसुपुत्रं ज्ञापिताशेषभाग्योभयसुसंपदम् ॥\nजातमात्रे शिशावाशा: प्रसेदु: प्रववौ मरुत् ॥४१॥\nशान्ता: प्रदक्षिणशिखा अग्नयो यज्वनोsभवन् ॥\nनीरजस्कमभूद्व्योम हर्षितं सकलं जगत् ॥४२॥\nदेवदुन्दुभयो नेदु: पुष्पवृष्टि: पपात खात् ॥\nजगुर्गन्धर्वपतयो ननर्ताप्सरसां गण: ॥४३॥\nधर्मे मनोsभवन्नॄणां प्रससाद सतामपि ॥\nआयुष्मान्भव सौम्य्ति सिद्धाद्या अब्रुवंस्तदा ॥४४॥\nराजाप्याहूय दैवज्ञाञ्जातकर्माकरोत्तदा ॥\nगोभूहिरण्यवस्त्राणि द्विजादिभ्यो ददौ नृप: ॥४५॥\nदैवज्ञा अब्रुवxजन्कुमारो दैवशाल्ययम् ॥\nश्रीदत्तस्य कृपापात्रं भविष्यति तपोबलात् ॥४६॥\nअनष्टद्रव्यतास्यैव नामसंकीर्तनान्नृप ॥\nसप्तद्वीपमहीपाल: स्मृतिगामीह दत्तवत् ॥४७॥\nपञ्चाशीतिसहस्राब्दं चक्रवर्ती भविष्यति ॥\nअनन्तव्रतमाहात्म्यात्सम्राडेष जयी वशी ॥४८॥\nसूर्यव्रतप्रभावेन लक्षायू योगवर्जित: ॥\nइत्युक्त्वा गणकास्ते तु पूजिता: स्वगृहं ययु: ॥४९॥\nअथार्जुनं सुतं नाम्ना षोडशेsह्नि पिताकरोत् ॥\nतत: कालेन कियता तत्पिता पञ्चतामित: ॥५०॥\nराज्यं कुर्वर्जुनेत्युक्त: पौरै: प्राहापि संस्कृत: ॥\nन करिष्यामि राज्यं स्वकर्मापि नरकोत्तरम् ॥५१॥\nभुव: षष्ठांश: पण्यानां द्वादशोंशोsत्र भूभुजा ॥\nग्राह्य इत्यादि यत्प्रोक्तं तत्तु तद्रक्षणाय हि ॥५२॥\nचौरादिभ्योsप्यरक्षन्यो भोगाशी नरकं व्रजेत् ॥\nधर्मविप्लवमीशोsपि योsनिवार्य विहाय च ॥५३॥\nगुरूक्तिं हन्ति लोभेन क्रुधा वा सोsप्यध: पतेत् ॥\nअदण्ड्यदण्डनाद्दण्डयादण्डनाच्चापि तादृश: ॥५४॥\nएवमेकोsन्यविश्वासात्कथं साधुफलं लभे ॥\nश्रुत्वैवं तद्वच: प्रौढं धीमान्गर्गोsवदन्नृप ॥५५॥\nयर्ह्येवं तर्हि योगीन्द्रं श्रीदत्तं शरणं व्रज ॥\nनिस्त्रैगुण्ये पथि सदा भक्तगुप्त्यैं चरत्यमुम् ॥५६॥\nतत्प्रसादादवाप्नोषि सम्यग्राज्यप्रशासने ॥\nधृतिं शक्तिं मतिं चान्यत्प्रियं योगप्रभावत: ॥५७॥\nयोsवतीर्णो महीपृष्ठे सह्यसानुकृताश्रम: ॥\nयोगयुक्तो महात्मा स सर्वत्र समदर्शन: ॥५८॥\nसाक्षाद्विष्णुर्जनद्धाता तपोदीप्तोsत्रिनन्दन: ॥\nअनसूयागर्भरत्नं भक्तानामीहितार्थद: ॥५९॥\nतमाराधय यत्नेन योगर्द्धि ते प्रदास्यति ॥\nययेह बहुधाssत्मानं कृत्वेष्टं साधयिष्यसि ॥६०॥\nयमाराध्य सुरन्द्रोsपि स देवस्तत्प्रसादत: ॥\nजम्भदैत्यं निहत्याशु हृतं पदमवाप स: ॥६१॥\nअद्यापि सेवमानस्तं देवैर्देवर्षिभि: सदा ॥\nभुड्क्ते धर्मेण धर्मात्मा राज्यं दिव्यमकण्टकम् ॥६२॥\nप्रभोराराधनं विद्धि दुष्करं दुर्धियामिह ॥\nसुधीनां सुकरं राजन्नात्मभूतस्य तस्य हि ॥६३॥\nयस्य गड्गाम्भसि स्नानं भिक्षा च कमलालये ॥\nसह्याद्रौ च निवास: स स्मृतिगामी क्षणे क्षणे ॥६४॥\nसुदूरे योsस्ति सततं विषयाकृष्टचेतसाम् ॥\nसुधीनामन्तिके चास्य भजनात्किं न सिद्धयति ॥६५॥\nयेनैव सृज्यते विश्वं येनैतद्धार्यते पुन: ॥\nसंहर्तापि स एवाssस्ते भक्त्या तं शरणं व्रज ॥६६॥\nश्रुत्वैवमर्जुन: प्राह देवेन्द्रेणार्चित: कथम् ॥\nएवंप्रभावो देवोsपि श्रद्दधानाय शंस मे ॥६७॥\nआराधयाम्यहमपि तमेव मुनिसत्तम ।\nइत्यर्जुनेन संपृष्टो गर्ग: प्राह स्मरन्विभुम् ॥६८॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमण्डितायां संहितायां वासुदेव्यां उपासनाकाण्डें तृतीयाष्टके तृतीयोsध्याय: ॥३॥\n॥ इति कार्तवीर्यार्जुनचरितं नाम तृतीयाष्टके तृतीयोsध्याय: ॥३।३॥"
  }
]
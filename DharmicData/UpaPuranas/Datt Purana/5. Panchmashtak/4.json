[
  {
    "text": "हरि: ॐ ॥ प्रब्रह्मकपरत्वाज्ञ: परिसंख्यामपि भ्रमात् ॥\nमेने राट् चोदनां मत्वा रतामिषसुरादिषु ॥१॥\nराज्यं कुर्वन्यजन्नीरां यज्ञेश्च बहुदक्षिणै: ॥\nषट्षष्ट्यब्दसहस्रं स पशुभोग्यार्थभागभूत् ॥२॥\nसुबाहुस्तादृशं विद्वान्बुबोधयिषुरात्मनि ॥\nकाशिराजसहायार्थी स पुनर्योद्भुमाययौ ॥३॥\nज्येष्ठभ्रात्रे देहि राष्ट्रमिति प्राग्बोधितोsपि स: ॥\nकाशिराजेन सोsलर्को मत्तोsमंस्त न तद्धितम् ॥४॥\nसुबाहु: काशिराजश्च चतुरङ्गबलान्वित: ॥\nभित्त्वा दुर्गान्सपालांश्च तद्राष्ट्रं स्ववशेsनयत् ॥५॥\nकांश्चिद्दानेन साम्ना च कांश्चिद्भेदेन चापरान् ॥\nदण्डेनापि वशं निन्ये सामन्तान्मन्त्रिणोsपि च ॥६॥\nभ्रात्रा रुद्धं पुरं क्षीणान्कोशान्परवशांश्च तान् ॥\nमन्त्र्यादीन्वीक्ष्य सोsलर्को भीतो दुद्राव पीडित: ॥७॥\nएकाकी सोsश्वमारुह्य रात्रौ गत्वा वनं स्थित: ॥\nऋष्याश्रमे स्मरन्मातुरुपदेशं तदा नृप: ॥८॥\nप्रात: स्नात्वा स निष्कास्य मुद्रां कृतसमङ्गल: ॥\nवाचयामास विप्रेण मात्रा विलिखितं हितम् ॥९॥\nत्याज्य: सर्वात्मना सङ्ग: स चेत्त्यक्तुं न शक्यते ॥\nस सद्भि: सह कर्तव्य: सन्तो दु:सङ्गभेषजम् ॥१०॥\nकाम: सर्वात्मना हेयो हातुं चेच्छक्यते न स: ॥\nमुमुक्षां प्रति कर्तव्य: सैव कामार्तिभेषजम् ॥११॥\nइति श्रुत्वा मातृहार्दं बुध्वा सह्याद्रिसंस्थितम् ॥\nज्ञात्वा सत्तममात्रेयं निर्विप्ण: शरणं ययौ ॥१२॥\nप्रणम्याह स भो ब्रह्मन्प्रसादं कुरु मे प्रभो ॥\nदैवाद्दु:खं समुत्पन्नं कृपया तदपाकुरु ॥१३॥\nभगवांस्तद्वच: श्रुत्वा ज्ञात्वाsलर्कं महामतिम् ॥\nमदालसागर्भरत्नं प्रहस्येदमभाषत ॥१४॥\nदु:खं नृप किमर्थं ते कस्त्वं दु:खं च कस्य च ॥\nविचार्याङ्गानि चात्मानं क्क दु:खं सत्यमिद्वद ॥१५॥\nइत्युक्त: स चिरं ध्यात्वा विमृश्य च पुन:पुन: ॥\nविहस्याहात्मनात्मानं ज्ञात्वा सर्वाककारणम् ॥१६॥\nखं वायुरग्निरम्बु क्ष्मा नाहं तज्जानि चेह तु ॥\nसंघेsहमिति मन्तुस्तद्भाति दु:खाद्यसद्विभो ॥१७॥\nनित्यो मे महिमा नास्य क्षयो वृद्धिश्च यद्यपि ॥\nभौतिके तौ सुखाद्यं वा किं पारक्येन तेन मे ॥१८॥\nनित्य: सदैकरूपोsहं परिणाम: कुतो मम ॥\nसङ्गे देहस्य संत्यक्ते दु:खादि क्कोपलक्ष्यते ॥१९॥\nस्थूलेsत्र भौतिके सूक्ष्मे तन्मात्रावस्थितेsपि च ॥\nउत्थितं त्रिविधं दु:खं पश्यतो मम तेन किम् ॥२०॥\nमनो मतिरहंकारश्चित्तं च न भवाम्यत: ॥\nअन्त:करणजैर्दु:खै: संबन्धो न परस्य मे ॥२१॥\nराज्यं करोत्वग्रजोsत्र किं मे संघाभिमानत: ॥\nस चाहं देहतोsन्योsपि पार्थक्यं न सतो हि मे ॥२२॥\nयस्य भूतस्य हस्तादिसंबन्धो नात्मन: पुन: ॥\nक्केभश्वकोशराष्ट्राद्यैरसङ्गस्य चिदात्मन: ॥२३॥\nतस्मान्नारिर्न मे मित्रं सुखं दु:खं पुरं बलम् ॥\nपुरोत्पन्नोsपि मोहोsयं नष्टो भग्वदनुग्रहात् ॥२४॥\nयथैकमपि खं भाति बहुधोपाधिभेदत: ॥\nतथाहं काशिपो भ्राता न भेद: पारमार्थिक: ॥२५॥\nअसम्यग्दर्शनाद्दु:खं मतंमे स्वप्नसंनिभम् ॥\nनिर्ममो निरहंकरस्तन्नेक्षेsद्य सुखाब्धिग: ॥२६॥\nयथौतुभक्षिते दु:खं शुकादौ ममतावृते ॥\nन तथा ममताहीने वृकादौ तद्वदत्र तु ॥२७॥\nन दु:खी न सुखी सोsहं निर्मम: प्रकृते: पर: ॥\nयो भूताभिभवो भूतै: सुखदु:खात्मक: स च ॥२८॥\nश्रीदत्त: प्राह भूपेन्द्र सम्यग्व्यवसितं त्वया ॥\nदु:खमूलं ममेत्यस्य निवृत्तिर्न ममेति च ॥२९॥\nब्रह्मनिष्ठोस्थ मे प्रश्नात्स्वानुभूत्या निराकृता ॥\nममता शाल्मलीतूल इव वातेन तेsधुना ॥३०॥\nअज्ञानबीजोsहंकारङ्कुरोsयं ममतालत: ॥\nगृहक्षेत्रविशाखो द्रुर्दारपुत्राप्तपल्लव: ॥३१॥\nपुण्यापुण्यप्रसूनश्च सुखदु:खफलोsनव: ॥\nमहान्मोक्षपथव्यापी मूढसत्सङ्गिसेवित: ॥३२॥\nविधित्साभ्रमरव्याप्ता: श्रान्ता भ्रान्त्येह संश्रिता:\nसौख्यं क्कात्यन्विकं तेषां वृक्षेsस्मिन्मायिकोपमे ॥३३॥\nछिन्नोsसङ्गासिना यैयैंर्लब्धामार्गास्ततश्च ते ॥\nगत्वा परं पदं शान्तं विश्राम्यन्ति न चेतर ॥३४॥\nराज्यं भूतेन्द्रियग्रामो जगदेतच्चराचरम् ॥\nगुणात्मकोsयं संघात: क्षेत्रं तज्ज्ञस्य तेन किम् ॥३५॥\nमशकोदुम्बरेषीकामुञ्जाब्जापां यथा तथा ॥\nक्षेत्रात्मन: पृथग्भावो विज्ञात: सोsधुना त्वया ॥३६॥\nअलर्क: प्राह भगवत्प्रसादाज्ज्ञातवाविदम् ॥\nअहंकारत्मपार्थक्यं दुर्ज्ञेयं कल्पकोटिभि: ॥३७॥\nदेवदेव जगन्नाथ दयाब्धे भगवन्प्रभो ॥\nवासनाक्रान्ताचित्तवात्कथं तिष्ठेदिदं मयि ॥३८॥\nभूयो न भूयां येनेश निर्गुणत्वमियां कथम् ॥\nतं योगं ब्रूहि चैकत्वं व्रजेयं ब्रह्मणा यत: ॥३९॥\nइदमेव परं कार्यं नरेण हितमिच्छता ॥\nकान्तापावृतमुक्तिद्वार्नृजन्मच्युतिरन्यथा ॥४०॥\nसंपृष्ट इत्यलर्केण भगवानत्रिनन्दन: ॥\nतस्मै सत्कृत्य योगीन्द्रो गुह्यं योगमुपादिशत् ॥४१॥\nश्रृणुष्वावहितोsलर्क मुक्तये कारणं त्रयम् ॥\nतत्त्वज्ञानं मनोभङ्गो वासनाक्षय इत्यद: ॥४२॥\nहृच्छुद्धिं प्राप्य सत्कृत्यै: सर्वं संन्यस्य सद्गुरो: ॥\nतत्त्वज्ञानमवाप्याथ जह्याद्योगेन तद्द्वयम् ॥४३॥\nअन्वयव्यतिरेकाभ्यां देहेsधीशं चिदन्वयात् ॥\nज्ञात्वाsभ्यसेदमुं योगं यतो मुक्तिर्ध्रुवाsचिरात् ॥४४॥\nसा मुक्तिर्ब्रह्मणा योगो वियोग: प्राकृतैर्गुणै: ॥\nसङ्गत्यागात्स तु प्राप्य: स वैराग्येण नान्यथा ॥४५॥\nज्ञानादेव च वैराग्यं तज्ज्ञानं च विवेकत: ॥\nविवेक: सदसद्वस्तुविचारात्सोsत्र कथ्यते ॥४६॥\nदेहेन्द्रियमन:प्राणाहंकारा भौतिका अमी ॥\nसाद्यन्ता: सविकाराश्च न सन्तस्तेsन्विता अपि ॥४७॥\nअन्योन्याध्यासतोsग्न्यक्तलोहवच्चित्त्वमस्य च ॥\nजडत्वं चात्मनो मोहात्साक्षिण: केवलस्य च ॥४८॥\nदेहाद्यध्यासतोsहंता तत: कर्मास्य बन्धकम् ॥\nकर्मणैवावशं शश्वद्भ्रमणं यन्त्रवन्नृणाम् ॥४९॥\nतस्माज्ज्ञात्वा विवेकेन स्वात्मानं सुविरक्त इत् ॥\nस्वस्थो भवत्यसावेव विमुक्तो मुच्यतेsचिरात् ॥५०॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमण्डितायां संहितायां वासुदेव्यामुपासनाकाण्डे पञ्चमाष्टके चतुर्थोsध्याय: ॥४॥\n॥ इति श्रीदत्त० पञ्चमाष्टके चतुर्थोsध्याय: ॥५।४॥"
  }
]
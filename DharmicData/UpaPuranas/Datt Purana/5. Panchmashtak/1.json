[
  {
    "text": "हरि: ॐ ॥ स्तुषे नराकृतिमपि श्रीगुरुं तन्निराकृतिम् ॥\nसाकारमपि यो भक्तं निराकारं करोत्युत ॥१॥\nसोमवंश्यो महावीर्य: पुरासीच्छत्रुजिद्दयुमान् ॥\nऋतध्वजाख्यस्तत्पुत्र: सर्वविद्यादिशारद: ॥२॥\nगालवोsभ्येत्य तं प्राह दैत्येनोपद्रुतोsभवम् ॥\nतदैवाश्वोsपतद्दिव्यो व्योम्नो वाक् चाशरीरिणी ॥३॥\nआरुह्यर्तुध्वजोsमुं ते दु:खहर्तेत्यतो नृप ॥\nपुत्रं देह्यरिनाशाय तप्स्यामीतस्तप: सुखात् ॥४॥\nतथेत्यदात्सुतं राजा हृष्टस्तस्मै स गालव: ॥\nदत्त्वाश्चं स्वाश्रमं प्राप सह तेन बलीयसा ॥५॥\nतत्रैकदागतो दैत्य: क्रोडरूप ऋतध्वज: ॥\nदैत्यं ज्ञात्वा रुरोहाश्वं धृतास्र: सर्वतोगतिम् ॥६॥\nजघानार्घेन्दुबाणेन विद्धो दुद्राव सोsसुर: ॥\nराजा तमन्वगाद्भीत्या दैत्य: पातालमाविशत् ॥७॥\nतमन्वेत्य ददर्शाधो दिव्ये धाम्न्येकलाम स्त्रियम् ॥\nराजापि सा तमालोक्य शिरोधामाञ्जसारुहत् ॥८॥\nसोsप्यन्वेत्य वधूं तन्वीं प्रेक्ष्य मञ्चस्थितां शुभाम् ॥\nतारुण्यदारितोरस्कामभवत्कामविह्वल: ॥९॥\nपापत मूर्च्छिता सापि नृदेवं वीक्ष्य सुन्दरम् ॥\nसामुञ्चत्तिग्मनि:श्वासान्सख्याश्वस्ता नृपेण च ॥१०॥\nतत्संज्ञया सखी प्राह विस्मितं तं नृपं त्वमित् ॥\nमोहहेतुर्दर्शनात्ते स्मरक्षोभाद्धि मूर्च्छिता ॥११॥\nमदालसाभिधा विश्वावसुगन्धर्वपुत्र्यसौ ॥\nपातालकेतुदैत्येन बलान्मायाविना हृता ॥१२॥\nसोsमूमेष्यत्त्रयोदश्यां हठादुद्वाहयिष्यति ॥\nनार्हो वर: स चार्वङ्ग्या: श्रुत्या: शूद्र इवाधम: ॥१३॥\nगतेsह्नि कामधुगिमामात्मनाशोद्यतां जगौ ॥\nमैव कुरु नरो दैत्यं श्वो भेत्स्यति स ते पति: ॥१४॥\nतथैवाद्यासुरो विद्ध: केनापि स दरीं गत: ॥\nअन्वागतो भवान्मन्येदेवस्तद्वेधरुक् त्वमित् ॥१५॥\nकुण्डलाख्या सखी त्वस्या अहमस्म्यखिलं मया ॥\nनिवेदितं दयस्वाद्य सख्या: शोकमपाकुरु ॥१६॥\nराजोवाच न देवोsहं सोमवंश्य ऋतध्वज: ॥\nविद्धं हन्तुमिह प्राप्तो गालवर्ष्याज्ञयाsसुरम् ॥१७॥\nपरिणेया वधू राज्ञा द्विजदेवाग्निसंनिधौ ॥\nतस्मादुद्वाहनादेस्या दोषो मेsद्य भवेन्न किम् ॥१८॥\nकुण्डलोचे कुलगुरुं ध्यानेनैवानयाम्यहम् ॥\nइत्युक्त्वा सा गुरुं दध्यौ सोsप्याप ससमित्कुश: ॥१९॥\nज्ञात्वा सर्वं योजकाग्निं प्रज्वाल्य स यथाविधि ॥\nकृत्वा विवाहसंस्कारं जगाम तपसे पुन: ॥२०॥\nकुण्डलाप्याशिषो दत्वा तपसेsगात्स सूर्यया ॥\nआरुह्याश्वं ययौ राजा योद्धुमाप तदासुर: ॥२१॥\nससैन्यं तं क्षणाद्धत्वा विज्ञाप्य मुनये नृप: ॥\nराष्ट्रमेत्य सभार्यस्तत्सर्वं पित्रे शशंस स: ॥२२॥\nस प्रेक्ष्य जयिनं पुत्रं स्नुषां च स्वर्वधूपमाम् ॥\nनाम्ना कुवलयाश्वेति प्रतिष्ठामकरोन्मुदा ॥२३॥\nमदालसानिशं भेजे तं पतिं पतिदेवता ॥\nप्रेमान्योन्याश्रयं चासीत्तयोश्चक्राङ्गवत्सदा ॥२४॥\nऋतध्वज: कदाचित्तु मृगयार्थं गतो वनम् ॥\nभ्राताह तस्य दैत्यस्य तालकेतुर्ददर्श तम् ॥२५॥\nमायया वञ्चयाम्येनमग्रजानृण्यहेतवे ॥\nइत्युक्त्वा स मुनिर्भूत्वा माययाsकल्पयद्वनम् ॥२६॥\nमत्वा तपोवनं राजा दैवात्तत्रैत्य तं खलम् ।\nननामाज्ञाततन्मायो मत्वा शान्तं मुनिं तदा ॥२७॥\nस प्राह स्वस्ति ते राजन्नारब्धोsयं मया क्रतु: ॥\nदक्षिणार्थं धनं नास्ति कण्ठभूषां प्रदेहि मे ॥२८॥\nतथेत्युवत्वाप्यदाद्राजा कण्ठभूषां प्रगृह्य स: ॥\nनृपं प्राह क्षणं तिष्ठ नत्वेशं जलपं क्षणात् ॥२९॥\nआगत्य पश्चाद्वरदो भविष्ये ते तथेति स: ॥\nउक्त्वा तस्थौ नृपो दैत्यो मुनिवेषी पुरं ययौ ॥३०॥\nपितुर्मदालसायाश्च हाहाकृत्वाग्रतोsवदत् ॥\nऋतध्वजो हतो दैत्यैर्म्रियमाणॊ ददाविदम् ॥३१॥\nवनस्थैरग्निसंयोग: कृत आश्वासनं त्विमाम् ॥\nकण्ठभूषां गृहाणेति त्यक्त्वागात्स्वाश्रमं द्रुतम् ॥३२॥\nस नृपं प्रणयात्प्राह कृतार्थोsहं त्वया कृत: ॥\nइत्युक्तस्तं नमस्कृत्य स राजागाद्वनान्तरम् ॥३३॥\nराष्ट्रे महाननर्थोsभूत्कोरस्ताडानपूर्वकम् ॥\nविललाप नृप: पुत्रशोकेन महतावृत: ॥३४॥\nविदुषी सापि सुचिरं रुदित्वाथ मदालसा ॥\nआश्वास्य श्वशुरौ धैर्याद्विवेशाग्निं यथाविधि ॥३५॥\nशोकमग्ना: प्रजा: सर्वा हाहाकरो महानभूत् ॥\nस्नात्वान्यैर्बोधितो राजा जलं प्रादाद्यथाविधि ॥३६॥\nअत्रान्तरे वनादेत्य सोsश्वारूढ ऋतध्वज: ॥\nखिन्नान्दृष्ट्वाखिलान्सर्वं श्रुत्वाभूद्दु:खितो भृशम् ॥३७॥\nचिरं विमृश्य संकल्पं प्रियानृण्याय सोsकरोत् ॥\nइह जन्मनि चार्वङ्गीं न भोक्ष्ये तां विनेतराम् ॥३८॥\nसंकल्प्यैवं जहौ भोगं दैवादश्व्तराहिजौ ॥\nविप्ररूपौ भुवं प्राप्तौ तयो: सख्यं नृपोsकरोत् ॥३९॥\nबुद्धिविक्रमलावण्यैर्गुरुशक्रस्मरोपमम् ॥\nदृष्ट्वैत्य प्रत्यहं नागौ तेन चिक्रीडतुर्मुदा ॥४०॥\nन रेमे तौ विना भूपस्तौ विज्ञायौकदाsस्य तु ॥\nपत्नीवियोगजं दु:खं नागौ खिन्नौ बभूवतु: ॥४१॥\nतप्तिता म्लानवक्त्रौ तावपृच्छत्खेदकारणम् ॥\nऊचतुस्तौ तु तातावां मित्रदु:खेन दु:खीतौ ॥४२॥\nऋतध्वज: सोमवंश्यस्तत्सख्यं भुवि नावभूत् ॥\nतत्कार्यं दुर्धरं मत्वा प्राप्तं खिन्नत्वमावयो: ॥४३॥\nपितोवाचोपकर्तव्यमवश्यं सखिभि: खलु ॥\nकिं वा कार्यं महत्सख्युर्ब्रूतं तत्र यताम्यहम् ॥४४॥\nतावूचतुस्तं गन्धर्वपुत्री नाम्ना मदालसा ॥\nदैत्येन वञ्चिता तत्स्त्री मृता श्रुत्वा मृतं पतिम् ॥४५॥\nनान्यां भोक्ष्ये स्त्रियमिति प्रतिज्ञामकरोत्स तु ॥\nतन्मित्रस्य महाकार्यं पितस्तत्केन साध्यते ॥४६॥\nसर्वेन्द्रियनिधानात्मा भुक्तभोग: प्रशाम्यति ॥\nतद्वासनाग्निना दग्धो नश्यत्येवावशोsन्यथा ॥४७॥\nपिताह यत्न: कर्तव्य: पुंसातर्क्यो विधिर्यत: ॥\nतत्कार्यार्थे यतिष्येsहं तपसा खलु पुत्रक ॥४८॥\nइत्युक्त्वाश्वतरो नागस्तपसेsगात्सकम्बल: ॥\nहिमाद्रौ प्लक्षावरणतीर्थे सर्वसुसिद्धिदे ॥४९॥\nजिताहार: सुसंयम्य प्राणायामैर्मनो धिया ॥\nसमाहितोsर्चयद्देवीं ब्रह्मयोनिं सरस्वतीम् ॥५०॥\nइति श्रीमद्दत्तात्रेयपुराणे सार्धत्रिसाहस्र्यां त्रि० संहितायां वासुदेव्यां उपासनाकाण्डे पञ्चमाष्टके प्रथमोsध्याय: समप्त: ॥१॥\n॥ इति गालवार्थदानवहननं कुवलयाश्वेन मदालसावरणं नाम पञ्च० प्रथ० ॥५।१॥"
  }
]
[
  {
    "text": "हरि: ॐ ॥ जुषस्व बालवाक्यवत्स्तवं ममाम्ब भारति ॥\nअसत्सदप्यदस्त्वयि भ्रमाद्विभाति केवले ॥१॥\nक्षराक्षरात्परं हि यत्त्वमेव तत्पदं ध्रुवम् ॥\nजले यथोर्मिबुद्बुदास्तथा त्वयीशजीवधृक् ॥२॥\nत्र्यधीश ओंकृतेsखिलं त्वमेव चास्य मङ्गलम् ॥\nयदर्धमात्रमूर्जितं क्रियाविकारवर्जितम् ॥३॥\nत्रिसप्तयागसाधिके सुभुक्तिमुक्तिदायिके ॥\nस्वरार्णकारणे स्तव: स्वयं नु कै: कृतस्तव ॥४॥\nप्रकाशकप्रकाशके श्रुतिश्रुतादिधारके ॥\nत्वमेव सर्वकारणं त्वमेव सर्वतारणम् ॥५॥\nसुशक्तभक्तभावितं हि येन सर्वथा ततम् ॥\nतदेव धाम ते वरं यदीक्ष्यते बुधै: परम् ॥६॥\nस्थिराश्चराश्च गोचरा: परत्र चात्र वाम्ब ये ॥\nत्वदेव तत्समागम: प्रमाणमत्र चागम: ॥७॥\nनमोस्तु ते सरस्वति ध्यवित्रि वाजिनीवति ॥\nप्रसीद बुद्धिचेतने स्वभक्तहृन्निकेतने ॥८॥\nस्तुतैव विष्णुजिह्वा सा प्रसन्ना सूनृतेरका ॥\nप्राहाविष्कृत्य चात्मानं तुष्टास्मि वरयेप्सितम् ॥९॥\nसकम्बलस्य कुरु मे साहाय्य शंभुगायने ॥\nसुस्वरत्वादि यच्छेति ययाचे हि सरस्वतीम् ॥१०॥\nवागीशाssहोभयोरस्तु दिव्यनादरहस्यमुत् ॥\nस्तोत्रं चास्तु स्खलद्गीष्ट्वधीजाड्यादिहरं त्विदम् ॥११॥\nइत्युक्त्वान्तर्दधे सा तौ कैलासं जग्मतुर्द्रुतम् ॥\nसुस्वरं चैव सांगाढ्यं माधुर्यं स्वर्णमुत्तमम् ॥१२॥\nकलं कालोचितं गीतं ततानद्धघनारयुक् ॥\nदिव्यं मनोहरं तन्त्रीलययुक्त: सकम्बल: ॥१३॥\nत्रिसंध्यं नियतो हृद्यं जगौ देवीप्रसादत: ॥\nमन्दमन्दं हर: श्रुत्वा सुगीतेन तुतोष ह ॥१४॥\nहारिणा गीतरागेण हरोपि प्रसभं हृत: ॥\nतदग्रेsभ्येत्य तौ प्राह ब्रूतं वां किमभीप्सितम् ॥१५॥\nनागोsवदत्कुलवलयाश्वपत्नी या मृता तु सा ॥\nतैरेवाकारधीरूपैर्दुहितृत्वं प्रयातु मे ॥१६॥\nजातिस्मरा पूर्ववत्सा क्षमाशान्त्यादिभूषिता ॥\nपतिव्रता योगिमाता योगिनी ब्रह्मवादिनी ॥१७॥\nप्राहेश्वरस्तथैवास्तु प्राश्नीया आत्मनाहिप ॥\nश्राद्धकाले मध्यपिण्डमभिध्यायस्व तां तथा ॥१८॥\nपत्प्रसादाद्यथापूर्वं नागेन्द्र भवितैव सा ॥\nइत्युक्त्वा प्रययावीश: स्वधामाप्यापतुश्च तौ ॥१९॥\nस चक्रेsश्वतर: शंभुप्रोक्तवत्तत्प्रसादत: ॥\nजज्ञे नि:श्वासतोsथास्य पूर्ववत्सा मदालसा ॥२०॥\nतां सावरोधने स्त्रीभिर्गुप्तामास्थाप्य यत्नत: ॥\nपुत्रौ प्राहैकदानीतं मित्रं नृपमिहेति स: ॥२१॥\nतथेत्युक्त्वापि तौ विप्ररूपिणावेत्य भूतलम् ॥\nऋतध्वजेच्छति द्रष्टुं तातस्तौ त्वेति चोचतु: ॥२२॥\nवाढमित्युदितौ तेन सह तौ गोमतीं गतौ ॥\nनदीमध्यान्नृपो नीत: पातालं विस्मितोsभवत् ॥२३॥\nतावत्कालं नृपो मेने वानप्रस्थात्मजौ तु तौ ॥\nतदैव भुजगौ दृष्ट्वा सोsपृच्छत्कौ युवामिति ॥२४॥\nतस्मै निवेद्य स्वोदन्तं नागमश्वतरं वरम्॥\nदर्शयामासतुर्हृष्टो ननामाहिपतिं नृप: ॥२५॥\nप्रेम्णालिङ्ग्य दृढं सोsश्रुपूर्णोsवघ्राय मूर्ध्नि तम् ॥\nसम्राड् भव चिरं जीव सुखेनेत्याशिषो ददौ ॥२६॥\nराजाsप्याहाद्य धन्योsस्मि दर्शनं व: सुदुर्लभम् ॥\nजातं मित्रप्रसादाद्धि कृतकृत्योsस्म्यसंशयम् ॥२७॥\nनागोsप्याह चिराज्जातं दर्शनं तेsभिवाञ्छितम् ॥\nपुत्राभ्यां ते गुणा: श्लाध्या यथा गीतास्तथैव ते ॥२८॥\nयदभीष्टं वृणीष्व त्वं वरदं विद्धि मां नृप ॥\nइत्युक्त: सोsब्रवीद्राजा नत्वाश्वतरमादरात् ॥२९॥\nप्रसादाद्व: पितू राष्ट्रे सन्त्यर्था मेsखिला: प्रभो ॥\nधर्मे मतिर्भवतु मे पितृदेवातिथिष्वपि ॥३०॥\nएवमस्त्वन्यदिष्टं चेद्वृणीष्वेत्युक्त एव स: ॥\nदृष्ट्वा मित्रसुखं स्वेष्टं वक्तुं ह्रीत ऋतध्वज: ॥३१॥\nतदा तदिङ्गितज्ञौ तौ नागपुत्रौ समूचतु: ॥\nमदालसां विना नान्यदभीष्टं चास्य भो पित: ॥३२॥\nपिताssह योगो भूतानां वियोगो वाsत्र दैवत: ॥\nतथापीच्छसि चेद्द्रुष्टुं दर्शयाम्यद्य ते प्रियाम् ॥३३॥\nइत्युक्त्वा दर्शयामास गृहे गुप्तां मदालसाम् ॥\nदृष्ट्वैव तन्मुखं राजा प्रियेत्युच्चार्य मूर्च्छित: ॥३४॥\nविसंज्ञ: पतितो भूमौ चिरमुत्थाय राट् पुन: ॥\nआलिङ्गितुमधावत्तां संत्यज्य स्रैणवद्ध्रियम् ॥३५॥\nनागो निवार्याह भूपं नीत्या तं परिसांत्वयन् ॥\nमयेयं निर्मिता माया मा स्प्राक्षीर्धृतिमावह ॥३६॥\nदूरात्पश्य दिदृक्षुश्चेद्द्राङ्नश्ये: स्पर्शनादिना ॥\nत्वं सन्विचारशीलोsपि कथं मुह्यसि मायया ॥३७॥\nइत्थं स तेन प्रणयाद्वञ्चितोपि निरीक्ष्य ताम् ॥\nहा वल्लभे इति प्रोक्त्वा मूर्च्छितो निपपात कौ ॥३८॥\nविसंज्ञं पतितं भूपमाश्वास्याश्वतरोsवदत् ॥\nसावधानो भवेमां ते प्रियां स्वीकुरु मा शुच: ॥३९॥\nतस्मै तां विधिवद्दत्वा सरस्वत्या अनुग्रहम् ॥\nश्रीधंकरप्रसादं च शशंसापि स्वचेष्टितम् ॥४०॥\nमदालसापि तं कान्तं प्रतिलभ्य ननन्द तम् ॥\nमृतामपि पुनर्लब्धां प्राग्वद्राजापि तां तथा ॥४१॥\nदिनमेकं नृप: स्थित्वा पीत्वा स्वाद्वमृतं तत: ॥\nनागान्नत्वा तदाज्ञप्त: सपत्नीकोsश्वमारुहत् ॥४२॥\nतत: शीघ्रं ययौ राजा स्वपुरं समलंकृतम् ॥\nसभार्य: पितरौ नत्वा कथयामास सोsखिलम् ॥४३॥\nदृष्ट्वा मदालसां तन्वीं अयसा वपुषापि च ॥\nपूर्ववच्छ्वशुरौ पौरा अपि जह्लादिरेsखिला: ॥४४॥\nराष्ट्रे ध्वजपताकाढ्ये भूषिते च सुतोरणे ॥\nसुगीतनृत्यवादित्रे समभूदुत्सवो महान् ॥४५॥\nयुवा कुवलयाश्वोsसौ मूर्तयेव तया मुदा ॥\nचार्वङ्ग्या सुचिरं रेमे मारो रत्येव कान्तया ॥४६॥\nब्रह्मनिष्ठापि सा तन्वी विलासै: सुमनोहरै: ॥\nरमयामास भूपालं चिदिव व्यावहारिकम् ॥४७॥\nतत: कालेन कियता तत्पिता निधनं गत: ॥\nराज्येsभिषिक्तोsमात्याद्यै राजनीत्या जुगोप स: ॥४८॥\nपितृवद्राजनि प्रीतिं चक्रु: सर्वे महिष्यथ ॥\nभूत्वा गर्भिण्यसूतार्कमिव पुत्रं मदालसा ॥४९॥\nसा जातमात्रमपि तं तत्त्वज्ञानमपाययत् ॥\nदुग्धं तु प्राणधृतय औदासीन्यात्तत: परम् ॥५०॥\nइति श्रीमद्दत्तात्रेयपुराणे सार्धत्रियाहस्र्यां त्रिकाण्डमण्डितायां संहितायां वासुदेव्यामुपासनाकाण्डे पञ्चमाष्टके द्वितीयोsध्याय: ॥२॥\n॥ इति पञ्चमाष्टके द्वितीयोsध्याय: ॥५।२॥"
  }
]
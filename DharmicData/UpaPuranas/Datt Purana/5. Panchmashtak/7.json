[
  {
    "text": "हरि: ॐ ॥ तिस्रो वाचस्त्वतीता यैस्तेषां मुत्कि: कथं गुरो ॥\nवैखर्यापि वदन्मुच्येत्कथं ज्ञोsपि भवान्तरे ॥१॥\nमृत्युस्त्वसिद्धयोगेन सिद्धयोगेन वा पुन: ॥\nकथं ज्ञेयो यतो ज्ञानादुत्क्रान्तौ नैव सीदति ॥२॥\nइत्यलर्केण संपृष्टो भगवान्स त्र्यधीश्वर: ॥\nउवाच तं महाबाहो श्रृष्णुवेदं समाहित: ॥३॥\nगुरुदेवप्रसादेन तारध्यानाच्च योगिराट् ॥\nजीवन्मुक्तोsपि देहेsत्र यावदारब्धमीहते ॥४॥\nततो विदेहकैवल्यं विहाय सकला: कला: ॥\nयात्येष मृत्युरित्युक्तो महाप्रलयसंज्ञित: ॥५॥\nयोगी विज्ञाय तं कालं द्वार: संयम्य सर्वश: ॥\nमनो निरुध्य हृदये प्राणांश्चाधाय मूर्धनि ॥६॥\nॐमिति व्याहरन्ब्रह्म परात्मानमनुस्मरन् ॥\nय: प्रयाति त्यजन्देहं स याति परमं पदम् ॥७॥\nअक्षीणकर्मबन्धोsपि तारोपास्त्या भवान्तरे ॥\nमुच्यते नात्र संदेहस्तारशक्तेर्यतोsमृतम् ॥८॥\nयद्येकमात्रां ध्यायीत तेन संवेदितो द्रुतम् ॥\nभूम्यां संपद्यते ऋक्तं नृजन्मोपनयत्यरम् ॥९॥\nस तत्र तपसा ब्रह्मचर्येण श्रद्धयापि च ॥\nसंपन्नोsनुभवत्येव महिमानमुपास्तित: ॥१०॥\nसंपद्यते मनस्येष ध्यायते यो द्विमात्रत: ॥\nउन्नीयते सोsन्तरिक्षं सोमलोकं स तत्र च ॥११॥\nविभूतिमनुभूयेह पुनरावर्तते तत: ॥\nत्रिमात्रेणापि ध्यायीत परं पुरुषमव्ययम् ॥१२॥\nसूर्ये तेजसि संपन्न: पापमुक्त: स सामभि: ॥\nउन्नीयते ब्रह्मलोकं ध्रुवं जीवघनादत: ॥१३॥\nपरात्परं स पुरुषं वीक्षते नात्र संशय: ॥\nएवं विद्वानुपास्त्यास्य मुच्यतेsज्ञोपि बन्धनात् ॥१४॥\nदेवमार्गं ध्रुवं शुक्रं सोमच्छायामरुन्धतीम् ॥\nयो न पश्येन्न जीवेत्स मर्त्य: संवत्सरात्परम् ॥१५॥\nसूर्यबिम्बमरश्मिं चाग्निं पश्येदंशुकालिनम् ॥\nस त्वेकादशमासोर्ध्वं न जीवति नर: किल ॥१६॥\nसुवर्णं रजतं मूत्रं पुरीषं वापि यो वमेत् ॥\nस्वप्ने जाग्रति वा जीवेद्दशमासोत्तरं न स: ॥१७॥\nपश्येत्प्रेतपिशाचादिगन्धर्वनगराणि च ॥\nसुवर्णवर्णवृक्षान्वा नवमासं स जीवति ॥१८॥\nकृश: स्थूल: कृश: स्थूल: सहसा यर्हि जायते ॥\nप्रकृतेश्च निवर्तेद्यस्तस्यायुश्चाष्टमासिकम् ॥१९॥\nखण्डं यस्य पदं पार्ष्णे: पादस्याग्रेsथवा भवेत् ॥\nधूलिमध्ये कर्दमादौ सप्तमासं स जीवति ॥२०॥\nकपोतगृध्रकाकोलक्रव्यात्काकासिताण्डजा: ॥\nएषामन्यतमो मूर्ध्नि स्पृशेच्चेदयनान्मृति: ॥२१॥\nहन्यान्मूर्ध्नि यदा काक: पञ्चमासाच्च तन्मृति: ॥\nचेत्स्वच्छायान्यथा दृष्टा मृतिर्मासचतुष्टयात् ॥२२॥\nदक्षिणाशाश्रिता विद्युदनभ्रे दृश्यते यदि ॥\nवारिणीन्द्रधनुश्चापि त्रिमासं तस्य जीवितम् ॥२३॥\nय: पश्येदशिरस्कां च तैलादावात्मनस्तनुम् ॥\nद्विमासोर्ध्वं न जीवेत रक्षिता यद्यपीश्वर: ॥२४॥\nयस्य मिस्तिसमो गन्धो गात्रे शवमयोsपि वा ॥\nपक्षमात्रं हि तस्यायुर्निश्चितं योगवित्तमै: ॥२५॥\nयस्य हि स्नातमात्रस्य हृत्प्रदेशोsवशुष्यति ॥\nपिबतश्च जलं शुष्येद्दशाहं तस्य जीवनम् ॥२६॥\nसंभिन्नो मारुतो यस्य मर्मस्थानं निकृन्तति ॥\nन हृष्यतीन्दुसंस्पर्शात्तस्य मृत्युर्ह्युपस्थित: ॥२७॥\nगायन्ती वा हसन्ती वा कृष्णा रत्काम्बरावृता ॥\nदक्षिणाशां नयेन्नारी यं स्वप्ने तन्मृतिर्द्रुतम् ॥२८॥\nनग्न: क्षणपक: स्वप्ने हसमान: प्रदृश्यते ॥\nतैलाभ्यक्तस्तथान्यो वा तस्य मृत्युरुपस्थित: ॥२९॥\nपङ्के गोमयगर्ते वा निमग्नं स्वप्न ईक्षते ॥\nय आमस्तकमात्मानं स सद्यो म्रियते नर: ॥३०॥\nकेशाङ्गाराथिभस्मानि क्रुद्धाहिमजलां महीम् ॥\nस्वप्ने पश्यति यो मृत्युर्दशाहं सोsत्र जीवति ॥३१॥\nकरालैर्विकटै: कृष्णै: पुरुषैरुद्यतायुधै: ॥\nअश्मभिस्ताडित: स्वप्ने स सद्यो मृत्युमाप्नुयात् ॥३२॥\nसूर्योदये यस्य शिवा क्रोशन्ती याति संमुखम् ॥\nविपरीतं व्रजेद्वापि स सद्यो मृत्युमृच्छति ॥३३॥\nयस्य नुर्भुक्तमात्रस्य क्षुधात्यन्तं प्रजायते ॥\nजायते व्रणदन्तश्च तस्य मृत्युरुपागत: ॥३४॥\nअन्नादिगन्धं नो वेत्ति विधूमं च तथा निशि ॥\nआत्मानं चान्यनेत्रस्थं वीक्षते स न जीवति ॥३५॥\nइन्द्रायुधं निशीथे च दिवा च भगणं तथा ॥\nयो दृष्टमिति मन्येत स शीघ्रं मृत्युमेष्यति ॥३६॥\nनासिका वक्रतामेति कर्णान्तावतिशीतताम् ॥\nनेत्रं च वामं स्रवति यस्य तस्यायुरुद्गतम् ॥३७॥\nजिह्वैति कृष्णतां यस्य मुखं चारक्ततां तथा ॥\nप्रक्षीणेन्द्रियसंघस्य तस्य मृत्युरुपस्थित: ॥३८॥\nय: खरोष्ट्रादियानेन प्रयायाद्दक्षिणां दिशम् ॥\nस्वप्ने बद्धोपि वा तस्य सद्यो मृत्युर्न संशय: ॥३९॥\nपिधाय कर्णौ निर्घोष न श्रृणोत्यान्तरं तु य: ॥\nन पश्येच्चक्षुषोर्ज्योतिस्तस्य मृत्युरुपस्थित: ॥४०॥\nभ्रान्तोर्ध्वा यस्य दृङ् नाभि: सच्छिद्रो योपि हन्यते ॥\nरुष्टैर्भूतैस्तथा स्वप्ने गर्तेsप्स्वग्नौ पतेत्तत: ॥४१॥\nनावर्तते जाग्रति य: सुवस्त्रं वीक्ष्यतेsन्यथा ॥\nपूर्वं सभ्योsपि सन्व्यस्तस्वभाव: पूज्यनिन्दक: ॥४२॥\nसोsप्यासन्नमृतिर्ह्येवं मृत्युलक्ष्माणि वीक्ष्य सन् ॥\nत्यक्त्वा भयं सदा योगं युञ्जीत मरणावधि ॥४३॥\nप्रतिबन्धत्रये नष्टे गुणातीतो विमुच्यते ॥\nयोगभ्रष्टोsपि भूत्वेह यतिर्भूयो लभेद्गतिम् ॥४४॥\nसूर्यचन्द्रकरावेशात्तत्कान्तौ वह्निवारिणी ॥\nशीघ्रं जनयत: सेयमुपमा योगसिद्धये ॥४५॥\nसति गेहे वसन्त्येते भङ्गेsन्यत्र व्रजन्ति च ॥\nपिपीलिकाखुकीटाद्या: सोपमा योगसिद्धये ॥४६॥\nवभ्र्यल्पास्येन मृद्राशिं कुरुते सोपमा यते: ॥\nकालेन वर्धतेsल्पोsपि योगो वत्सविषाणवत् ॥४७॥\nपिपीलिका सधान्योर्ध्वं शनैर्याति पतन्त्यपि ॥\nसिद्धिदा सोपमा च द्रु: कीटाद्यार्तोsपि वर्धते ॥४८॥\nयो जाग्रत्स्वप्नयोरात्मा चालको भासकोत्र तम् ॥\nअभ्यासात्तत्त्वतो योगी ज्ञात्वैति कृतकृत्यताम् ॥४९॥\nकरोति कार्यं करणैर्गृही साक्षी यथा पुर: ॥\nतथा पारक्यचित्ताद्यैर्योगी स्वार्थं प्रसाधयेत् ॥५०॥\nइति श्रुत्वा ततोsलर्क: प्रश्रयावनत: सुधी: ॥\nअभिवाद्य प्रभुं प्राह तारितोsस्मि भवाम्बुधे: ॥५१॥\nयद्भवान्वन्दनेनैव क्षणान्मामुद्दधार तत् ॥\nवर्ते वन्दनभक्त्या ते यावद्देहोsत्र तिष्ठति ॥५२॥\nधन्या मे धीमती माता यत्प्रसादाद्भवत्पदम् ॥\nदृष्टं समूढपुण्येन योगिनामपि दुर्लभम् ॥५३॥\nधन्यो ममाग्रजो येन पशुतुल्यं विलोक्य माम् ॥\nत्यक्त्वा ब्राह्मीं स्थितिं स्वीयामुपकारमिमं व्यधात् ॥५४॥\nदिष्ट्या स काशिपभ्रात्रा जितोsस्म्युपकृतिर्हि सा ॥\nदिष्ट्य़ा कोशो हृतोsन्ये च दिष्ट्या मातृवच: स्मृतम् ॥५५॥\nदिष्ट्या वो दर्शनं जातं दिष्ट्या विज्ञानमर्पितम् ॥\nकृतकृत्योsस्म्यसंदेहो मातृभ्रातृभवद्दृशा ॥५६॥\nगार्हस्थ्यं स्मृतिहृत्त्यक्त्वा विधिनागत्य काननम् ॥\nचरिष्ये भवदादिष्टं पुनर्येन न मे भ्रम: ॥५७॥\nश्रीदत्त: प्राह राजेन्द्र कृतकृत्योsसि गच्छ भो: ॥\nनिर्ममो निरहंकारस्तथा चर विमुक्तये ॥५८॥\nइत्युक्त: प्रभुणा प्रेम्णा तुष्टाव स कृताञ्जलि: ॥\nरोमाञ्चिताङ्ग: स गलत्प्रेमाश्रुर्गद्गदाक्षर: ॥५९॥\nवन्दे देवं हेत्वात्मानं सच्चिद्रूपं सर्वात्मानम् ॥\nविश्वाधारं मुन्याकारं स्वेच्छाचारं वाघृद्दूरम् ॥६०॥\nमायोपाध्या यो ब्रह्मेशोsविद्योपाध्याप्यात्मानीश: ॥\nतत्त्वज्ञानान्मायानाशे तर्ह्येकस्त्वं नेशोsनीश: ॥६१॥\nरज्ज्वज्ञानात्सर्पस्तत्र भ्रान्त्या भाति शैवं ह्यत्र ॥\nजीवभ्रान्तिस्त्वेषा मिथ्या सा मेधारं नष्टाssप्तोक्त्या ॥६२॥\nधन्योsस्म्यद्य त्वद्दृक्पूतो जातोsस्म्यद्य ब्रह्मीभूत: ॥\nत्वं ब्रह्मैवासीशोsरूपो मायायोगान्नानारूप: ॥६३॥\nदत्तात्रेय: प्रज्ञामेयो वेदैर्गेयो योगिध्येय: ॥\nत्वं विश्वात्मा कस्त्वामीश स्तोतुं ध्यातुं ज्ञातुं वेश: ॥६४॥\nवृद्ध: क्कापि प्रौढ: क्कापि बाल: क्कापि ब्रह्म क्कापि ॥\nअङ्गी भोगी रागी क्कापि बाल: क्कापि ब्रह्म क्कापि ॥६५॥\nस त्वं बुद्ध: सिद्ध: शुद्ध: श्रद्धावद्धोsप्यन्याविद्ध: ॥\nश्रीशो मायाधीशो धीशो विज्ञानेशो निर्वाणेश: ॥६६॥\nधर्माधर्मातीतो गीतो वेदैर्भेदैर्हीनोsनून: ॥\nत्वां तं सन्तं भक्त्या मुक्त्या ईशं त्रीशं वन्दे वन्दे ॥६७॥\nइति श्रीमद्दत्तात्रेयपुराणे सार्धत्रिसाह्स्र्यां संहितायां वासुदेव्यामुपासनाकाण्डे पञ्चमाष्टके सप्तमोsध्याय: ॥७॥\n॥ इति श्रीदत्तपुराणे पञ्चमाष्टके सप्तमोsध्याय: ॥५।७॥"
  }
]
[
  {
    "text": "हरि: ॐ ॥ प्रत्युत्तरमिदं प्राह संपृष्टो भूभृता प्रभु: ॥\nश्रृणु राजन् सिद्धयोsष्टौ दश चैवोपसिद्धय: ॥१॥\nअणिमा महिमा भूप गरिमा लघिमा तथा ॥\nप्राप्ति: प्राकाम्यमीशित्वं वशित्वं चाष्टसिद्धय: ॥२॥\nसूक्ष्मात्सूक्ष्मतरोsणीयान्पूज्यत्वान्महिमा भृशम् ॥\nगरिमातिगुरुत्वाच्च लघुत्वाल्लघिमा गुण: ॥३॥\nप्राप्ति: कामितयोगित्वादीशित्वं चेश्वरो यत: ॥\nप्राकाम्यमस्य व्यापित्वाद्वशित्त्वं चानुकूल्यत: ॥४॥\nसंप्राप्तेश्वरभावस्य योगिन: प्रभवन्त्यमी ॥\nयत्र कामावसायित्वं गुणास्तेsमी नृपैश्वरा: ॥५॥\nपरकायप्रवेशाद्या: सिद्धयोsपि तथेतरा: ॥\nकर्तव्यात्र न संसक्तिर्ध्येयं तन्निर्गुणं परम् ॥६॥\nसगुणं निर्गुणं ध्यानं तत्राद्यं विष्णुचिन्तनम् ॥\nद्वितीयं निर्गुणं ब्रह्म वाक्यलक्ष्यं सनातनम् ॥७॥\nध्यातृध्याने क्रमात्त्यक्त्वा ध्येयैकविषयं यदा ॥\nनिवातदीपवत्स्वान्तं समाधि: सोsभिधीयते ॥८॥\nअनेनास्य मनोभङ्गो वासनासंक्षयोsपि च ॥\nततो न जायते योगी वर्धते न न नश्यति ॥९॥\nपरिणामोsस्य न क्लेदश्छेदो दाहश्च शोषणम् ॥\nसर्गेsपि नोद्भवो नान्त: प्रलयेsप्येकरूपिण: ॥१०॥\nभूतभौतिकसंबन्धो नास्य शब्दादयोsपि च ॥\nन भोक्तायं न कस्यापि भोज्यो ह्येकत्वमास्थित: ॥११॥\nये निर्दग्धा मला योगैर्नैक्यं क्काप्यस्य तै: पुन: ॥\nनासौ विश्लेषमाप्नोति ब्रह्मणास्यैक्यमिष्यते ॥१२॥\nयथाभ्रेsभ्रं जलं सिन्धावैक्यं गत्वा न भिद्यते ॥\nब्रह्मणैक्यं गत: क्कापि पृथग्भावं न यात्यसौ ॥१३॥\nतस्माज्ज्ञात्वा योगचर्यां योगं युञ्ज्यात्प्रयत्नत: ॥\nब्रह्मणा न वियोगोsस्य कदापि हि भविष्यति ॥१४॥\nयोगचर्यां श्रृणुष्वेमां योगसिद्धिप्रदायिनीम् ॥\nब्रह्मवर्त्मानुसार्येषा यया योगी न सीदति ॥१५॥\nमानावमानौ संत्याज्यौ प्रीत्युद्वेगकरौ यत: ॥\nयोगिनो विपरीतौ चेद्योगसिद्धिकरौ च तौ ॥१६॥\nतौ सुधाविषदृष्टया चेद्गृहीतौ बन्धदौ तराम् ॥\nतौ विषामृतदृष्ट्या चेद्गृहीतौ मोक्षदौ तराम् ॥१७॥\nदृक्पूतं विन्यसेत्पादं वस्त्रपूतं पिबेज्जलम् ॥\nशास्त्रपूतं वदेद्वाक्यं चित्तपूतं च चिन्तयेत् ॥१८॥\nआतिथ्यश्राद्धयज्ञादौ देवत्रात्रोत्सवादिषु ॥\nमहाजन्ये च गमनं वर्ज्यं सिध्द्यर्थिनामुना ॥१९॥\nव्यस्तेsवधूमे व्यङ्गारे योगविद्भुक्तवज्जने ॥\nअटेतालोलुपो भैक्ष्यं न च तेष्वेव नित्यश: ॥२०॥\nयथैनमवमन्यन्ते लोका: परिभवन्ति च ॥\nतथाभूतश्चरेद्योगी सतां धर्ममदूषयन् ॥२१॥\nये यायावरवृत्तिस्थास्ततो भिक्षा प्रशस्यते ॥\nशीलिन: श्रोत्रिया दान्तास्ततो भिक्षा तु मध्यमा ॥२२॥\nअत ऊर्ध्वं गृहस्थेषु दैवल्लब्धाधमा मता ॥\nमाधूकरं हीनतोsपि सदेकान्नं सदप्यसत् ॥२३॥\nयवागूर्यावकं भैक्षं कणपिण्याकसक्तव: ॥\nविपक्कं फलमूलादि पयो गव्यं च तक्रकम् ॥२४॥\nआहारोsयं योगसिद्धिप्रद आहृत्य तं सकृत् ॥\nसमर्प्य विष्णवे योगी भुञ्जीयात्तं यथाविधि ॥२५॥\nअस्तेयं ब्रह्मचर्यं च त्यागो हिंसादिवर्जनम् ॥\nअक्रोधो गुरुशुश्रूषा शौचमाहारलाघवम् ॥२६॥\nस्वाध्यायाभ्यास इत्येते नियमा योगसिद्धिदा: ॥\nसारभूतमुपादेयं शास्त्रेष्वेषु बहुष्वपि ॥२७॥\nइदं ज्ञेयमिदं ज्ञेयमितीच्छंस्तृषितश्चरेत् ॥\nकल्पेsपि नाप्नुयात्पारं तत्त्यजेद्विघ्नकारणम् ॥२८॥\nमुक्तसङ्गो जितक्रोधो लघ्वाहार: स्थिरो वशी ॥\nधीन्द्रियाणि पिधायान्तर्ध्याने चित्तं नियोजयेत् ॥२९॥\nयत्र तूपद्रवो नास्ति दर्यां शून्ये वनेsपि वा ॥\nतत्र योगी नित्ययुक्तो ध्यानं सम्यगुपक्रमेत् ॥३०॥\nमनोदण्डोsस्य योगो वाग्दण्डो मौनं निरीहता ॥\nदेहदण्डस्त्रिदण्डीत्थं नैव दण्डीह वेणुभि: ॥३१॥\nसर्वं स्वात्मनि सर्वत्र स्वात्मानं योsभिवीक्षते ॥\nयोगेन कोsप्रियस्तस्य प्रियो वा समदर्शिन: ॥३२॥\nसमाहितो विशुद्धात्मा समलोष्टाश्मकाञ्चन: ॥\nयोगेन शाश्वतं स्थानं गत्वा नावर्तते पुन: ॥३३॥\nवेदाच्छ्रेष्ठा मखास्तेभ्यो जपो ज्ञानं ततस्तत: ॥\nध्यानं ततोsप्यनुभवो यं लब्धा नावसीदति ॥३४॥\nसमाहित: प्रसन्नात्मा सन्नेकान्तरतिर्वशी ॥\nइमं महामतिर्योगं ज्ञात्वा पाशैर्न बध्यते ॥३५॥\nएवं योगेन यो युक्तो बाह्याभ्यन्तरवर्जित: ॥\nस न च्यावयितुं शक्य: कल्पकोटिशतैरपि ॥३६॥\nप्रतिबन्धेन नैकाग्र्यं याति हृद्यस्य कस्यचित् ॥\nतेन विष्णु: सदा सेव्य: सहस्राङ्घिकराक्षिक: ॥३७॥\nतद्वाचकोsयमोंकारो यतिनैकान्तसेविना ॥\nअतिदीर्घं समुच्चार्यस्तेनैवाशु मनोलय: ॥३८॥\nसार्धत्रिमात्र ओंकारोsकारोकारमकारका; ॥\nमात्रास्तिस्रोsस्य सूक्ष्मार्धा यानुच्चार्या विशेषत: ॥३९॥\nनिर्गुणा योगिनम्या सा सुसूक्ष्मा ब्रह्मरन्ध्रगा ॥\nगान्धारीत्युच्यते प्राज्ञैर्गान्धारस्वरसंश्रयात् ॥४०॥\nपिपीलिकागतिस्पर्शा प्रमुक्ता मूर्ध्निं लक्ष्यते ॥\nसमुच्चार्यो यथोंकार: प्रतिनिर्याति मूर्धनि ॥४१॥\nतेनोंकारमयो योगी योगेनानेन जायते ॥\nतल्लक्ष्यं परमं ब्रह्म विध्याद्धीसारथी रथी ॥४२॥\nधन्वौपनिषदं धृत्वाssयम्य भावितचेतसा ॥\nनिशितात्मेषुणा सम्यग्वेद्धव्यं सूक्ष्मलक्ष्यत: ॥४३॥\nओंकारो धनुरात्मेषुर्ब्रह्म वेध्यमनुत्तमम् ॥\nअप्रतत्तेन वेद्धव्यं बाणवत्तन्मयो भवेत् ॥४४॥\nऋषिरग्निरकारस्य छन्दो गायत्रिका विधि: ॥\nदेवता पीतवर्ण: क्लीं बीजं शक्ति: क्रियात्मिका ॥४५॥\nअवस्था जागृति: स्थान भूरुदात्त: स्वरो मत: ॥\nऋग्वेदोsग्निर्गार्हपत्यो विश्व आत्मा रजोगुण: ॥४६॥\nवैखरी वाङ्मही तत्त्वं प्रात:सवनमीक्षणम् ॥\nस्थानं भू: स्थूलदेहोsत्र स्थूलभोगो बुधै: स्मृत: ॥४७॥\nऋषिर्वायुरुकारस्य त्रिष्टुप्छन्दश्च देवता ॥\nश्रीविष्णुर्लोहितो वर्ण: श्रीं बीजं ज्ञानशक्तिरित् ॥४८॥\nस्वप्नावस्था भुव: स्थानमनुदात्त: स्वरो मत: ॥\nयजुर्वेदो दक्षिणाग्निस्तैजसात्मा च मध्यवाक् ॥४९॥\nसत्त्वं गुणो नभस्तत्त्वं सूक्ष्मो देहो गले स्थिति: ॥\nमाध्यंदिनं च सवनं प्रविविक्ताख्यभोग इत् ॥५०॥\nऋषि: सूर्यो मकारस्य जगती छन्द ईश्वर: ॥\nदेवता श्वेतवर्ण्श्च हीं बीजं द्रव्यशक्तिका ॥५१॥\nनिद्रावस्था सुव: स्थानं स्वरित: स्वर उच्यते ॥\nप्रज्ञात्माssहवनीयोsग्नि: पश्यन्ती वाक् तमोगुण: ॥५२॥\nद्यौस्तत्वं कारणं देह: सामवेदो हृदि स्थिति: ॥\nआनन्दभोग: सवनं तृतीयमिह संहृति: ॥५३॥\nवरुणस्त्वर्धमात्राया ऋषिश्छन्दो विराट् पुर: ॥\nदेव: क्रों बीजं विज्ञानशक्तिर्वर्णास्तथाखिला: ॥५४॥\nतुर्यावस्था भूर्भुव:स्व: स्थान: सर्वे स्वरा गुणा: ॥\nशुद्ध: सांवर्तकोsग्निश्च सर्वाणि सवनानि च ॥५५॥\nनादो वेद: प्रत्यगात्मा त्रीणि तत्त्वानि वाक् परा ॥\nमूर्धा स्थितिश्च निरतिशयानन्दस्त्वतीन्द्रिय: ॥५६॥\nअस्मिताविद्यमानत्वान्महाकारणविग्रह: ॥\nध्वनेर्ब्रह्मा ऋषिर्देव: परात्मा व्यक्तसंज्ञित: ॥५७॥\nगायत्रीछन्दश्चिच्छक्तिरवस्था च मनोन्मनी ॥\nस्वात्मैक्यावस्थिति: स्थानमाकाशोsत्रास्मितालय: ॥५८॥\nविश्वतैजससौषुप्तान्संपश्येद्व्यष्टिसंज्ञितान् ॥\nभेदशन्त्यै समष्ट्याख्यैर्विराट्सूत्राक्षरात्मभि: ॥५९॥\nह्वस्वेयं प्रथमा मात्रा द्वितीया दीर्घसंज्ञिता ॥\nप्लुता तृतीयार्धमात्रा वाङ्मनोगोचरा परा ॥६०॥\nव्यक्तेयं प्रथमा मात्रा द्वितीयाsव्यक्तसंज्ञिता ॥\nमात्रा तृतीया चिच्छक्तिरर्धमात्रा परं पदम् ॥६१॥\nअनेनैव क्रमेणैता विज्ञेया योगभूमय: ॥\nॐमित्युच्चारणेनैव जेतव्या आरुरुक्षुणा ॥६२॥\nइत्येतदक्षरं ब्रह्म परमोंकारसंज्ञितम् ॥\nसम्यगभ्यस्य यो ध्यायेत्स तल्लयमवाप्नुयात् ॥६३॥\nज्ञात्वा स्वमृत्युं तुर्योक्त्या ब्रह्मोच्चार्यं ततोsमृतम् ॥\nवैखर्याप्यक्षीणबन्धैस्तेषामपि भवान्तरे ॥६४॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमण्डितायाम संहितायां वासुदेव्यां उपासनाकाण्डे पञ्चमाष्टके षष्ठोsध्याय: ॥६॥\n॥ इति श्रीदत्त० पञ्चमाष्टके षष्ठोsध्याय: ॥५।६॥"
  }
]
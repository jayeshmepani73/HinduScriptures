[
  {
    "text": "हरि: ॐ ॥ दूरात्त्यक्ता मयाsहन्ता ममता च चिरागता ॥\nभवत्प्रसादात्स्वस्थोsद्य मुक्तसङगश्चरे महीम् ॥१॥\nइत्युक्त्वेशं प्रणम्याशु गत्वाsलर्क: प्रसन्नधी: ॥\nस काशीशं सुबाहुं स प्रोवाच प्रहसन्निव ॥२॥\nराज्यकामुक काशीश भुंक्ष्व राज्यमकण्टकम् ॥\nत्वं वा सुबाहवे चाद्य प्रयच्छेदं यथारुचि ॥३॥\nकाशीश: प्राह किं राज्यं परित्यक्तं रणं विना ॥\nभवान्क्षत्रियदायादो नेदं त्वय्युपपद्यते ॥४॥\nप्रनष्टामात्यसेनोsपि त्यक्त्वा मरणजं भयम् ॥\nलक्ष्यं शत्रुं समुद्दिश्य संदधीत नृप: शरान् ॥५॥\nहतो वा याति स स्वर्गं जित्वा वा स भुनक्ति गाम् ॥\nनोभयत्रास्यं हानिर्हि यज्ञवच्चोदितो रण: ॥६॥\nजित्वारीन्नृपतिर्भोगान्यथाभिलपितान्हितान् ॥\nदिव्यान्भुञ्जीत संसिध्द्यै यजेतेशं महामखै: ॥७॥\nआततायिनमायान्तं दृष्ट्वा भीतो यदा नृप: ॥\nपलायते स हित्वेह कीर्तिं प्रेत्यैति दुर्गतिम् ॥८॥\nप्राहालर्क: पुरैतादृङ् मतं मेsभूत्तु सांप्रतम् ॥\nन तथाsहं हि नो देह: क्षत्रियत्वं पुन: कुत: ॥९॥\nयथा भौमो जड: कुम्भस्तथेयं देहिनस्तन् ॥\nगुणा: प्राणा मनश्चापि चित्सांनिध्यात्सचेतना ॥१०॥\nचिच्छिक्तिरेक एवायं यदा नान्योsस्ति कश्चन ॥\nकुतस्तदारिमित्रादिधीरज्ञानाद्यतो हि सा ॥११॥\nत्वन्निमित्तेन यद्दु:खं मायिकं मेsभवत्तत: ॥\nदत्तात्रेयप्रसादोsभून्मयि येनेदृशोsभवम् ॥१२॥\nनिर्जितारीन्द्रियगणस्त्यक्त्वा सङ्गमशेषत: ॥\nमनो ब्रह्मणि संधास्ये जय: सर्वत्र तज्जये ॥१३॥\nनारिर्मे त्वं न चाहं ते सुबाहुस्तूपकारकृत् ॥\nभेददृष्टि: क्क मे सर्व मयि सर्वत्र चाप्यहम् ॥१४॥\nइति तद्वचनं श्रुत्वा तमालिङ्ग्य मुदा दृढम् ॥\nदिष्ट्योक्तं भ्रतरित्युक्त्वा सुबाहु: प्राह काशिपम् ॥१५॥\nयदर्थं काशिराजेह त्वामहं शरणं गत: ॥\nनि:शेषं तन्मया लब्धं यास्यामि स्वस्ति तेsस्तु भो: ॥१६॥\nकाशिप: प्राह मां ब्रूहि निष्पन्नोsर्थ: कथं तव ॥\nकिमर्थमागतोsसि त्वं कौतुकं प्रतिभाति मे ॥१७॥\nपित्र्यं राज्यं ममाक्रान्तं भ्रात्रा निर्जित्य तं हि मे ॥\nदेहीति शरणं प्राप्य मामद्यात्थान्यथा कथम् ॥१८॥\nसुबाहु: प्राह काशीश यदर्थमयमुद्यम: ॥\nविहितस्त्वत्सहायेन श्रृणु तत्कारणं त्विदम् ॥१९॥\nविद्वांसौ वातरशनौ विमुक्तौ भ्रातरौ मम ॥\nतयोर्मम च यन्मात्रा बाल्ये स्तन्यं यथा मुखे ॥२०॥\nसिक्तं तथैव बोधोsपि विन्यस्त: कर्णयोस्तथा ॥\nनास्य कर्णेsपतद्दैवात्पशुप्रायोsनुजोsभवत् ॥२१॥\nस्त्रीषु स्त्रैणेषु सततं संसक्तोsयं यथा पशु: ॥\nजैह्वयौपस्थ्यसुखासक्त्यानाsयमल्पोsभवत्कुधी: ॥२२॥\nयथैकसार्थयातानामेकस्मिन्नेव सीदति ॥\nदु:खं भवति सार्थानां तथाsस्माकमभून्नृप ॥२३॥\nलब्ध्वा गार्हस्थ्यमात्मानं सुखिनं मन्यते स्म स: ॥\nभ्रान्तिरस्येति संप्रेक्ष्य खेदोsस्माकमभून्नृप ॥२४॥\nततो मया विनिश्चित्य दु:खं वैराग्यकारणम् ॥\nकृतं भवत्सहायेन तथैवार्थोsभवन्मम ॥२५॥\nदु:खमस्मै मया दत्तं विरक्तोsभूत्ततस्त्वयम् ॥\nमम कार्यं हि संसिद्धं भद्रं तेsस्तु व्रजाम्यहम् ॥२६॥\nमाता मदालसाsस्माकं योगिमान्यापि तत्पय: ॥\nपीत्वा यन्न पतत्वेवं मनस्यानीय यत्नत: ॥२७॥\nभवत्संश्रयत: सर्वं निष्पन्नं किं ममामुना ॥\nमर्त्यराज्येन साम्राज्यं स्वरूपानन्दतो मम ॥२८॥\nनोपेक्ष्यो विदुषा राजन्सीदमान: स्वबान्धव: ॥\nउद्धर्तव्य: प्रयत्नेन विद्वत्ता सैव तस्य हि ॥२९॥\nसुहृदि स्वजने बन्धौ समर्थे योsवसीदति ॥\nधर्मार्थकाममोक्षेभ्यो निन्द्यास्ते नात्र संशय: ॥३०॥\nइत्युक्त: काशिराजोsपि क्षणसत्सङ्गनिर्वृत: ॥\nभूत्वा दीनमना: प्राह सुबाहुं कृपयान्वितम् ॥३१॥\nउपकारो ह्यलर्कस्य कृत: साधो त्वया महान् ॥\nकथं ममोपकाराय न करोषि मन: सखे ॥३२॥\nफलदो हि सतां सङ्ग इत्युक्ति: कथमन्यथा ॥\nतस्मान्मामपि संसारात्समुद्धर विचक्षण ॥३३॥\nइत्युक्त: स सुबाहुस्तं प्रहस्य प्राह काशिप ॥\nसत्यमेव त्वया प्रोक्तं किंतु कालोsत्र युज्यते ॥३४॥\nधर्मार्थकाममोक्षाख्या: पुरुषार्था इहोदिता: ॥\nत्रिवर्ग: सफलस्तेsत्र शिष्टो मोक्ष: स साधनै: ॥३५॥\nविना न सिध्द्यति ततो यतितव्यं प्रयत्नत: ॥\nतत्ते संक्षेपतो वक्ष्ये यथेथा: श्रेयसे तत: ॥३६॥\nप्रत्ययोsहंममेत्येवं कर्तव्यो न पुनस्त्वया ॥\nअहंममेति संज्ञेयं कस्येत्यालोचयानिशम् ॥३७॥\nअव्यक्तादिविशेषान्तं सविकारमचेतनम् ॥\nव्यक्ताव्यक्तं त्वया ज्ञेयं ततोsसङ्गत्वमेष्यसि ॥३८॥\nआत्मानात्मविचारेण ज्ञातव्यमखिलं तत: ॥\nस्वात्मानमेकमालोच्य कृतकृत्यो भविष्यसि ॥३९॥\nयद्यप्यलर्को दैवेन भोगासक्तोsपि कामुक: ॥\nविशुद्धो मातृकृपया क्षणाल्लेभे गुरो: कृपाम् ॥४०॥\nत्वमिदानीं विरक्तोsपि प्रतिबद्धोsस्यतोsनिशम् ॥\nयत: स्वप्रतिबन्धान्ते मुक्तिमेष्यस्यसंशयम् ॥४१॥\nइत्युक्त्वालर्कमालिङ्ग्य तमुवाच प्रसन्नधी: ॥\nराज्यं कुरु वनं वैहि नात: कुत्रापि लिप्यसे ॥४२॥\nविद्वंस्तव न दोषोsस्ति यथेच्छसि तथा कुरु ॥\nअलर्क: प्राह भो बन्धो मूढोsहं केवल: पुरा ॥४३॥\nजडीभूत: स्थितो राज्ये प्रसादात्तेsद्य मोचित: ॥\nएकोदरसमुत्पन्न मान्यनारीसुता वयम् ॥४४॥\nअद्यैव समतां प्राप्तास्तत्पुण्यं मातुरेव न: ॥\nइत्युक्तोsथ सुबाहु: स प्रययो वनमुत्तमम् ॥४५॥\nस्वपुरं काशिराजोsपि गत्वा यत्नपरोsभवत् ॥\nअलर्क: पुरमासाद्य पुत्रं राज्येsभिषिच्य च ॥४६॥\nवनं जगाम संत्यज्य सर्वसङ्गविमुक्तये ॥\nतत्र कालेन महता निर्द्वन्द्वो निष्परिग्रह: ॥४७॥\nप्राप योगर्द्धिमतुलां पूर्णां निर्वाणलक्षणाम् ॥\nपश्यन्विश्वमिदं सर्वं सदेवासुरमानुषम् ॥४८॥\nपाशैर्गुणमयैर्बद्धं बध्यमानं च नित्यश: ॥\nस्त्रीपुत्रभ्रातृमित्रारिस्वपारक्यादिभावितै: ॥४९॥\nआकृष्यमाणं करणै: संभ्रान्तं भीमदर्शनम् ॥\nअज्ञानपङ्कमग्नं च स्वात्मानमपि तादृशम् ॥५०॥\nसमुत्तीर्णं समाज्ञाय गाथामेतामगायत ॥\nअहो कथं तदस्माभि: पूर्वं राज्यमनुष्ठितम् ॥५१॥\nअपि पश्चन्मया ज्ञातं योगान्नास्त्यपरं सुखम् ॥\nयद्भूम्यां धनधान्यस्त्रीपुत्रादिसुखभावितम् ॥५२॥\nतृष्णाक्षयसुखस्येदं कलां नार्हति षोडशीम् ॥\nतृष्णासत्त्वे तु तत्सर्वं नैकस्यार्तिदमप्यलम् ॥५३॥\nसुखं भूमात्मरूपं तदविद्वान्मूढधीर्बहि: ॥\nमृगयत्यवशस्तेन सर्वदा दु:खभाजन: ॥५४॥\nसत्यं ज्ञानमनन्तं यद्ब्रह्मज्योति: सनातनम् ॥\nतदेवात्मैक एवाहं भूमा सुखमय: सदा ॥५५॥\nभ्रातुर्मातु: प्रसादेन श्रीदत्तानुग्रहेण च ॥\nकृतं कृत्यं प्रापणीयं मया प्राप्तं न संशय: ॥५६॥\nएवमुक्त्वा महात्मा स समभ्यस्य प्रयत्नत: ॥\nसंप्राप्तश्चरमां भूमिं यत्र द्वैतस्मृतिर्न च ॥५७॥\nतत: प्रारब्धभोगान्ते निर्गतोपाधिक: स च ॥\nदत्तलोके विलीनोsभून्नामरूपादिवर्जित: ॥५८॥\nइति पुत्रेण पित्रेsसौ योगचर्योपदेशिता ॥\nसेयं समासतस्तत्र ग्रथिता बुद्धिशुद्धये ॥५९॥\nपुत्र: प्राह ततैवं त्वं योगाभ्यासं समाचर ॥\nप्राप्स्यसे तत्परं ब्रह्म यत्र गत्वा न शोचति ॥६०॥\nतद्ब्रह्माsहं न संसारी किं मेsध्ययनकर्मभि: ॥\nकृतकृत्यस्य करणमस्ति चेन्न स तत्त्ववित् ॥६१॥\nएतत्ते सर्वमाख्यातं तव प्रश्नानुसारत: ॥\nममोदन्तश्च कथितो यतमानो भवाधुना ॥६२॥\nइत्युक्त्वा पितरं नत्वा ततोsनुज्ञामवप्य च ॥\nसंत्यक्ताखिलसङ्गोsसौ गां चचार समाहित: ॥६३॥\nतत्पितापि सुनिर्विण्णो वानप्रस्थविधानत: ॥\nशुद्धिं प्राप्याथ संन्यस्य जातो नैष्कर्म्यसिद्धिभाक् ॥६४॥\nइत्यलर्ककथा धन्या गेया ध्येया मनीषिभि: ॥\nप्रमाणं यत्र भगवानवधूतो दिगम्बर: ॥६५॥\nकिं वर्ण्यते भगवतो भक्तवात्सल्यमद्भुतम् ॥\nयोsलर्काय ददौ मुक्तिं तुष्टो वन्दनमात्रत: ॥६६॥\nमध्यमं चरितं त्वेतद्यदलर्ककथान्वितम् ॥\nभुक्तिमुक्तिप्रदं रम्यं त्रीशसंतोषकारकम् ॥६७॥\nशश्वत्ते वन्दनं कुर्वे माधवातीन्द्रिय प्रभो ॥\nसंतुष्ट: सौभगं त्वं न आयजस्व त्र्यधीश्वर ॥६८॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमण्डितायां संहितायां वासुदेव्यामुपासनाकाण्डे पञ्चमाष्टकेsष्टमोsध्याय: ॥८॥\n॥ इति सुबाहुना कृतकृत्य० वीक्ष्य काशिपायोपदेशो नाम पञ्च० अष्ट० ॥५।८॥\n॥ इति श्रीमद्दत्तपुराणे पञ्चमाष्टक: संपूर्ण: ॥"
  }
]
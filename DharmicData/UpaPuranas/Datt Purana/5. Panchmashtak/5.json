[
  {
    "text": "हरि: ॐ ॥ यदद्य सूर्यधीशेदं कथितं तच्चलात्मना ॥\nकथं लभ्यमिति श्रीशो राज्ञा पृष्टोsब्रवीदिदम् ॥१॥\nअभ्यासेनापि दुर्जेयो जय्य आत्मा स नान्यथा ॥\nअभ्यासोsष्टांगयोगाख्य: सुलभोपाय एष तु ॥२॥\nयमदैरात्मयनमासनै: स्थैर्यमात्मना ॥\nदोषशोषोsसुयामैश्च प्रत्याहारेण गोजय: ॥३॥\nपापनाशो धारणायाssत्मैक्यं ध्यानसमाधित: ॥\nदाह्या इत्यात्मगा दोषा धातुदोषा यथानले ॥४॥\nप्राणापाननिरोधोsयं प्राणायाम: स तु त्रिधा ॥\nलघुपध्योत्तमभिधा स्वेदकम्पस्थितिप्रद: ॥५॥\nलघुर्द्वादशमात्र: स द्वित्रिन्घो मध्य उत्तम: ॥\nरेचकोsत्र तदर्धेन तदर्धेन च पूरक: ॥६॥\nशनैर्वश्यो यथा व्याघ्रो मृगान्हन्ति न मानवान् ॥\nसाधित: पवनस्तद्वद्दोषान्हन्ति न सुस्तनुम् ॥७॥\nशुभासुभक्रियाणां यो जायते फलसंक्षय: ॥\nतदा चित्तकषायत्वाद्ध्वस्तिरेषा निरुच्य्ते ॥८॥\nलोभमोहात्मकान्कामानैहिकामुष्मिकान्यदा ॥\nनिरुध्यते प्राप्तिरेषा योगिनोsभीष्टकामदा ॥९॥\nरूडयोगो यदा वेत्ति गतैष्यार्थांस्तिलोककजान् ॥\nवित्संपत्त्यापि गुप्तान्सा संवित्प्राणजयस्थिति: ॥१०॥\nप्रसीदन्तीन्द्रियाण्यर्था धातवो हृच्च स स्मृत: ॥\nप्रसाद इत्यवस्था: स्युश्चतस्रो योगसिद्धिजा: ॥११॥\nसुखासनसमासीनो यतास्य: समविग्रह: ॥\nदन्तैरसंस्पृशेद्दन्तान्यतात्मा नतमस्तक: ॥१२॥\nनासाग्रदृष्टी रजसा तमोवृत्तीर्निरुध्य च ॥\nसत्त्वेन राजसी: सत्त्वस्थितो युञ्जीत योगवित् ॥१३॥\nजिते प्राणे हृदार्थेभ्यो गुणान्प्रत्याहरेद्यथा ॥\nकूर्मोsङ्गानि सुखेनैव पश्यन्नात्मानमात्मनि ॥१४॥\nनाभ्यादिदेशे चित्तस्य संबन्धो धारणा मता ॥\nततो दोषा: प्रणश्यन्ति स्वस्थता चोपजायते ॥१५॥\nध्यानेनैकाग्र्यमायाति साक्षात्कार: समाधिना ॥\nयोगीक्षते परं ब्रह्म प्राकृतांश्च गुणान्पृथक् ॥१६॥\nसुसूक्ष्मान्परमाणूंश्च परात्मानं च निर्मलम् ॥\nन तस्य पुण्यपापादिसंबन्धो मुक्त एव स: ॥१७॥\nएवं हितमिताहार: प्राणानायम्य योगवित् ॥\nजित्वा शनै: शनैर्भूमिमारुहेदुत्तरोत्तराम् ॥१८॥\nब्रह्मरन्ध्रे प्राणरोध: प्राणायाम इति स्मृत: ॥\nकाल: स पञ्चविपलद्विपलात्माsस्य कीर्तित: ॥१९॥\nयेन प्रत्याहियन्तेsक्षा: प्रत्याहार: स उच्यते ॥\nतत्त्वसंख्यापलात्माsस्य कालोsत्रार्थग्रहो नहि ॥२०॥\nधारणेत्युच्यतेsभीष्टे धार्यते यन्मनोsनया ॥\nकालोsत्र पञ्चनाड्योsसौ दोषव्याधिहरा मता ॥२१॥\nनाभिहृद्वत्सकण्ठास्यनासादृक्कूर्चमूर्धसु ॥\nभूपैवं धारणासिद्धि: प्रदद्यादक्षरात्मताम् ॥२२॥\nपीडित: क्षुधित: शान्तो योगी व्याकुलचेतन: ॥\nयुञ्जीत योगं सिध्द्यर्थं नैव दुर्जनसंनिधौ ॥२३॥\nनातिशीतोष्णपवनवृष्टिकाले भयावहे ॥\nनदीश्मशानशुष्कद्रुभीतिहेतुस्थलेषु च ॥२४॥\nयुनक्त्येतेषु मूढश्चेत्ततो विघ्ना भवन्त्यमी ॥\nस्मृतिलोपश्च बाधिर्यं मूकत्वं जडतान्धता ॥२५॥\nउत्थिता यद्यमी दोषा: कार्याsत्रेयं प्रतिक्रिया ॥\nस्निग्धां यवागूमत्युष्णां पीत्वा तत्रैव धारयेत् ॥२६॥\nवातादिर्यत्र तच्छान्त्यै कम्पे शैलं च चेतसि ॥\nवचोविघाते वचसि बाधिर्ये श्रवणे तथा ॥२७॥\nध्यात्वा स्वेष्टफलं धार्या धारणा यत्र तत्र च ॥\nदाहे शीतां शैत्य उष्णां स्मृतिलोपे तु मूर्धनि ॥२८॥\nकीलं धृत्वेध्ममिध्मेन ताडनादीशचिन्तनात् ॥\nरोदसी धारणातोsपि सर्वविघ्नात्यय: क्षणात् ॥२९॥\nवाताग्निधारणा भूताद्यावेशे चेति रक्षणम् ॥\nमोक्षद्वारशरीरस्य गोपनीयं प्रयत्नत: ॥३०॥\nप्रसादोsस्याल्पविण्मूत्रे सुस्वरो वह्निदीपनम् ॥\nसद्गन्धोsलौल्यमारोग्यं सिद्धिचिह्नं त्विदं पुरा ॥३१॥\nसादोsप्यङ्गेsन्तरानन्दो द्वितीयं सिद्धिलक्षणम् ॥\nशीतोष्णद्यैर्यदात्युग्रैर्बाध्यते न बिभेति च ॥३२॥\nकुत्रापि भयहेतुभ्य: सिद्धिलक्षणमुत्तमम् ॥\nअत्रोपसर्गा जायन्ते जय्यास्ते योगिना हठात् ॥३३॥\nकाम्या: क्रिया भोगकामा दिव्यं द्रव्यं तथैहिकम् ॥\nश्रियं क्रियादानफलं विद्यां मायां जयं यश: ॥३४॥\nराज्यं देवत्वमीशत्वं रसायनरसक्रिया: ॥\nखाम्ब्वग्निक्ष्मागतिं स्वैरां तथानशनमर्हताम् ॥३५॥\nदेवतामन्त्रसिद्धिं च नूत्नकर्मप्रवर्तनम् ॥\nइच्छेद्योगी त एते स्युरुपसर्गा महाभया: ॥३६॥\nनश्यन्त्यमीशभक्त्यैव पुनश्चामी भवन्त्यथ ॥\nवेदशास्त्रार्थकाव्यार्थविद्याशिल्पादिनैपुणम् ॥३७॥\nप्रतिभाति भा यदास्यायं प्रातिभो योगिनो न सन् ॥\nशब्दार्थान्वेत्त्यशेषेण शब्द्म गृह्णाति दूरत: ॥३८॥\nश्रावणोsयं तथा दैवो देवयोनिप्रदर्शक: ॥\nनिरालम्बेन भ्रमणं भ्रमो विभ्रमहेतुक: ॥३९॥\nतोयावर्त इवाज्ञानावर्ते चित्तविनाशक: ॥\nआवर्तोsयममी योगविघ्नाय कटुकोदया: ॥४०॥\nयोगिनं व्याप्तमेतैस्तु देवा अभिभवन्त्यत: ॥\nयुञ्ज्यादीशाश्रयाद्योगं विघ्ना न प्रभवन्त्यत: ॥४१॥\nपृथक्क्ष्माम्ब्वग्निवाताभ्रधृत्यात्मानं स मन्यते ॥\nतत्तद्रूपं ततो गन्धादींस्त्यक्त्वा सौक्ष्म्यमेति स: ॥४२॥\nमनोधीधारणातोsपि त्यक्त्वा सौक्ष्म्याणि योगिराट् ॥\nअसंसक्तो वशी भूत्वा प्राप्नुयात्तत्परं पदम् ॥४३॥\nसप्तैवं धारणा: सूक्ष्मा वैराग्याय ततोsमृतम् ॥\nयो गन्धादिषु संसक्त: पुनरावृत्तिमेति स: ॥४४॥\nएताभिर्धारणाभिश्चेत्क्रमादत्येति योगिराट् ॥\nशब्दादीन्नैव चाप्नोति सङ्गे कुत्रापि निर्वृत: ॥४५॥\nमुक्तसङ्गोsनहंवादी धृत्या सौक्ष्म्यं गतो वशी ॥\nध्यानेनैति परं ब्रह्म नात्र कार्या विचारणा ॥४६॥\nजितासनो जितप्राणो यद्यप्येष जितेन्द्रिय: ॥\nजितात्माsपि महासिद्धेर्दृष्ट्वा योगी विमुह्यति ॥४७॥\nसावधानेन राजेन्द्र योगिना सिद्धिमिच्छता ॥\nतस्मात्सर्वप्रयत्नेन त्याज्या दूरेण सिद्धय: ॥४८॥\nसिद्धीनां यत्फलं तत्तु मायिकं क्षणभङ्गुरम् ॥\nज्ञानस्य यत्फलं तत्तु सर्वानर्थहरं ध्रुवम् ॥४९॥\nअलर्क: प्राह ता: सिद्धी: श्रोतुमिच्छाम्यशेषत: ॥\nज्ञानोत्तरं हि संन्यास: क्रियते विघ्नरूपिण: ॥५०॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमण्डितायां संहितायां वासुदेव्यामुपासनाकाण्डे पञ्चमाष्टके पञ्चमोsध्याय: ॥५॥\n॥ इति श्रीदत्त० योगिराजेनालर्कायाष्टाङ्गयोगकथनं नाम पञ्च० पञ्चमोsध्याय: ॥५।५॥"
  }
]
[
  {
    "text": "हरि: ॐ ॥ उग्रो जज्ञे सहैवायं प्रमादो मृत्युरात्महा ॥\nइअति मत्वोत्तानशायिन् रोदिष्यपि स न त्वयि ॥१॥\nशुद्धोsस्यकं न ते नायं कल्पित: पाञ्चभौतिक: ॥\nदेहोsपि ते ह्यसङ्गस्य कुतो रोदिषि सन्भवान् ॥२॥\nविश्वोद्भवाsसतीयं शुक् शब्दोsयं कल्पितो गुणै: ॥\nभूताश्रया गुणा भौता मृषा विषयिगा अपि ॥३॥\nभूतान्यन्योन्यसंबन्धं प्राप्यर्द्धि यानित न स्वत: ॥\nवृद्धिहानी न तेम्ब्वन्नदानाद्देहोsस्य वर्धते ॥४॥\nशीजमानोsत्र देहेषु व्रजेथा नैव मूढताम् ॥\nअहंताममताद्युत्थै: कर्मभिर्बाध्यसेsन्यथा ॥५॥\nपितेति क्वापि मातेति प्रियेति च तवेति च ॥\nममेति भौतिकेष्वेषु मा कृथा दुर्मतिं सुधी: ॥६॥\nदु:खै: संतप्यते मूढो विदस्तान्येव कानि हि ॥\nपराधीनतयोत्थं कं तत्तुच्छं विरसं क्षणात् ॥७॥\nत्वक्च्छन्ना मांसघटिताsस्थिस्तम्बविधृता सती ॥\nदुर्गति: किं न योषेयं देहोsप्यभिमतस्तथा ॥८॥\nवर्धमानं सुतं त्वेवं प्रत्यहं सा मदालसा ॥\nउल्लापनच्छलेनैव बोधमायास निर्मलम् ॥९॥\nयथा यथा स ववृधे प्रबोधोsपि तथा तथा ॥\nराज्ञा विक्रान्त इत्येवं तन्नामकरणं कृतम् ॥१०॥\nननन्दु: सकला भृत्या जहास च मदालसा ॥\nलब्धप्रबोधो बालोsभूद्दक्षोsपि जडमूढवत् ॥११॥\nकिमत्र चित्रमाजन्म मात्रा पुत्र: प्रबोधित: ॥\nविदुष्या मुमुचे बन्धात्सङ्गात्सन् तारयत्यपि ॥१२॥\nपुन: सा गर्भिणी भूत्वा दैवात्पुत्रमजीजनत् ॥\nसुबाहुरिति तं नाम्ना चकार विधिना नृप: ॥१३॥\nतदापि सा जहासोच्चै: पूर्ववच्च मदालसा ॥\nउल्लापेनैव तं निन्ये प्रबोधं सुमहामतिम् ॥१४॥\nभूयोsपि गर्भिणी भूत्वा सासूत तनयं न यम् ॥\nद्वैतवातोsपि संस्पृष्टो मात्रुल्लापाप्तसद्धियम् ॥१५॥\nशत्रुमर्दन इत्याख्यां ददौ तस्मै नृपो मुदा ॥\nजहासापि तदा तन्वी सर्वेषामेव पश्यताम् ॥१६॥\nमुक्तसङ्गोsनहंवादी मूढवच्छत्रुमर्दन: ॥\nचचार त्रीनपि सुतान्दृष्ट्वा खिन्नोsभवन्नृप: ॥१७॥\nन हृदाप्युपदेशं ते प्रवृत्त्यर्हं पितु: सुता: ॥\nजगृहुर्मृगतृष्णाभं मन्यमाना: सुबोधिता: ॥१८॥\nतुर्यं सा सुषुवे पुत्रं सत्पञ्चोच्चग्रहक्षणे ॥\nतदा सर्वमनांस्यासन्प्रसन्नानि दिशोsपि च ॥१९॥\nराजाsवदत्प्रिये पुत्रनामसु त्रिष्वपि त्वया ॥\nकुतो हास्यं कृतं ब्रूहि किं नामास्याधुना वद ॥२०॥\nसा प्राह वल्लभेयं तु कल्पना व्यावहारिकी ॥\nतथापि त्वत्कृताख्यानां श्रृणुष्वेमां निरर्थताम् ॥२१॥\nदेशाद्देशान्तरं क्रान्तिर्गति: सैव विभौ कुत: ॥\nतस्माद्विक्रान्तसंज्ञेयमात्मनोsस्य निरर्थका ॥२२॥\nनिराकारोsयमात्माsत: सुबाहुरिति चापरा ॥\nसंविन्नैवात्मनोsन्वर्था क्कामूर्तस्य भुजो वद ॥२३॥\nशत्रुमर्दन इत्याख्या साप्यनर्थाय ते विभु: ॥\nभूते भूते स्थितोsप्यर्क इवाप्स्वात्मैक एव हि ॥२४॥\nक्क मित्रं क्क च वाsस्यारिर्नायं हन्ति न हन्यते ॥\nभूतैर्म्रियन्ते भूतानि भङ्गैर्भङ्गा इवार्णवे ॥२५॥\nकामादिरान्तरोsप्यस्य नारिर्धीवृत्तिजो विभो: ॥\nबुद्धे: परतरस्यास्य साक्षिण: केवलस्य च ॥२६॥\nदेहे चेद्व्यवहारार्थमसन्नाम प्रकल्प्यते ॥\nतर्ह्यस्यालर्क इत्याख्यां कुरु नैरथ्यमत्र किम् ॥२७॥\nएवं प्रियावच: श्रुत्वा चकितो ज्ञोsपि राट् स्वयम् ॥\nअलर्क इति नाम्ना तं चकारात्मभुवं मुदा ॥२८॥\nचिक्रान्तमेकदाssहूय रहस्याह नृप: सुतम् ॥\nचर स्वार्थं किमर्थं त्वं जडवत्कुरु सत्क्रियाम् ॥२९॥\nस प्राह प्रतिभात्येष कर्मोघो विगुणोsधुना ॥\nकिं तेनोत्पन्नबोधस्य तात मेsद्य प्रयोजनम् ॥३०॥\nशास्त्रादिधर्मकर्मादि राज्यं स्वर्गोsपि वा ध्रुव: ॥\nसुखं नेदं परं दु:खं तन्निर्गुणं परम् ॥३१॥\nआद्यन्तवन्त: स्पर्शोत्था भोगा ज्ञस्य सुखाय नो ॥\nसुखमात्यन्तिकं तत्तु लभ्यं नैष्कर्म्यसिद्धित: ॥३२॥\nमया ज्ञातमिदं मातुरनुभूतं च तत्पित: ॥\nअतोsक्रियश्चरे मुक्तो भ्रातरावपि मे तथा ॥३३॥\nतच्छ्रुत्वा कुपितो राजा भार्यासामीप्यमेत्य ताम् ॥\nप्रवृत्तिमार्गनिरत इदं वचनमब्रवीत् ॥३४॥\nमूढे त्वं किं करोषीदं वंशनाशकरं वच: ॥\nपुत्रेभ्य: शंससि कथं का गतिर्नावित: परम् ॥३५॥\nएतेनैवोपदेशेन साधुनैव भविष्यति ॥\nपुण्य: प्रवृत्तिमार्गोsयं प्रमाणमिह केशव: ॥३६॥\nपितरो देवलोकस्था: केचित्तिर्यक्त्वमागता: ॥\nप्रेतत्वं चान्यभावं च क्षुत्तृट्शान्ता भवन्ति ते ॥३७॥\nसुपुण्या वाsप्यपुण्या ये ते निवापोपजीविन: ॥\nतद्वार्ता ब्रह्मणोक्तेयं मूढे ज्ञाता न किं त्वया ॥३८॥\nनृदेवपितृभूताद्या: कृमिकीटादयोsपि च ॥\nगृहिभ्य एव जीवन्ति धर्म एष सनातन: ॥३९॥\nतस्मात्प्रिये त्रयो नष्टा: पुत्रास्ते कर्ममार्गत: ॥\nअद्याप्यस्मा अलर्काय कर्ममार्गमुपादिश ॥४०॥\nमदालसाssह भो: स्वामिन्मया साधु कृतं खलु ॥\nजय्य आत्मैक लोकोsयं प्रजया किमिति श्रुतम् ॥४१॥\nतथापीदं नरश्रेष्ठ सद्वृतं चेन्न रोचते ॥\nअलर्कायोपदेक्ष्येsद्य क्रियामार्गं यथोदितम् ॥४२॥\nइत्युक्त्वाsस्मै त्रिवर्ग्यं सा धर्मं वर्णाश्रमोचितम् ॥\nषड्विधां राजनीतिं च प्रजारञ्जनकर्म च ॥४३॥\nमात्रैवमुपदिष्ट: स राजाsलर्को बुध: सुधी: ॥\nपरिणीय वधू: काले पुत्रांश्चाजनयच्छुभान् ॥४४॥\nपित्राsभिषिक्त: साम्राज्ये पित्राज्ञापालकोsभवत् ॥\nभुक्तभोगोsथ राजाsगाद्भार्यया तपसे वनम् ॥४५॥\nप्रयाणकाल आहेदं मातालर्कं मदालसा ॥\nधर्मत: कुर्वतो राज्यं यदा ते दु:खमुद्भवेत् ॥४६॥\nतदेयं पत्रिका प्रेक्ष्या तावद्गोप्या प्रयत्नत: ॥\nहितं विलिखितं त्वत्र दृष्ट्वा चर तदैव भो: ॥४७॥\nइत्युक्त्वा मुद्रिकां तस्मै ददौ योग्याशिषोsपि च ॥\nऋतध्वजो वनं गत्वा सभार्य: सद्गतिं ययौ ॥४८॥\nअलर्कस्त्वकरोद्राज्यं पितृवत्पालयन्र्पजा: ॥\nशिक्षां दुष्टेषु शिष्टेषु रक्षां दीनेषु वै कृपाम् ॥४९॥\nचकार सोsर्थं धर्मेण धर्मं चार्थेन नीतिमान् ॥\nतयोरेवाविरोधेन दिव्यार्थानभजत्सदा ॥५०॥\nइति श्रीमद्दत्तात्रेयपुराणे सार्धत्रिसाहस्र्यां संहितायां वासुदेव्यां उपासनाकाण्डे पञ्चमाष्टके तृतीयोsध्यय: ॥३॥\n॥ इति मदालसया पुत्रत्रयज्ञनोपदेशश्चतुर्थाय प्रवृत्तिमर्गकथनं नाम पञ्च० तृती० ॥५।३॥"
  }
]
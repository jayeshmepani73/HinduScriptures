[
  {
    "text": "हरि: ॐ ॥ पिबत: प्रत्यहं सोमं राज्ञो धर्मात्मनोsस्य च ॥\nब्रह्मण्यसापि धीर्भ्रष्टा मुनिशापेन दैवत: ॥१॥\nविहितार्थोsपि राजासौ ब्रह्मण्योsपि सुनीतीमान् ॥\nवशीकृतो भाविनायमपराधं व्यधादृषे: ॥२॥\nब्रह्मादयोsपि सर्वज्ञा भाविनैव वशीकृता: ॥\nअवश्यंभाविताप्येषा स्वयमीशेन निर्मिता ॥३॥\nकुमारशापदग्धास्ते पेतुर्भुव्यजपार्षदा: ॥\nचन्द्रेन्द्रभृगुदक्षाद्या भाविनैवेह वञ्चिता: ॥४॥\nनारदाद्या अपि विधिं नातिक्रामन्ति तद्वशा: ॥\nका कथा तु मनुष्याणां बलीयान्विधिरेष हि ॥५॥\nबलिष्ठेsस्मिन्नपि कुतो हानिस्तत्त्वविद: सत: ॥\nशारीरं केवलं कर्म कुर्वन्नान्पोति किल्बिषम् ॥६॥\nयदा सिद्धोsभवद्योगी सोsर्जुन: प्राह तं गुरुम् ॥\nनेदं त्वां रोचते मृत्युर्न मे रोगान्न हीनत: ॥\nभूयाद्भवादृशादेव राज्ञेत्थं याचितं तदा ॥८॥\nश्रीश: स्वांशेन तत्सिध्द्या अवतीर्य द्विजन्मना ॥\nजन्घे ख्यात्याधिको रामो भार्गवोsपि स्वसेवकम् ॥९॥\nदोष: क ईश्वरस्यात्र कल्प्यतेsत्र जगद्भ्रम: ॥\nईश: सर्गस्थितिलयान्करोतीति भ्रमो ह्यसन् ॥१०॥\nईश: कर्तास्य सर्वस्य हर्ता भर्ता जनार्दन: ॥\nबालवत्क्रीडति सदा तेन बन्ध: कुतो विभो: ॥११॥\nउत्पन्नस्यापि सर्वस्य ध्रुवो नाशोsध्रुवत्वत: ॥\nकिं विनष्टं हि भक्तस्य देहे नष्टे चिदात्मन: ॥१२॥\nज्ञस्यापि यावदारब्धं चेष्टा भवति तेन किम् ॥\nहीयते तस्य स ज्ञानकाल एव स्थितिं गत: ॥१३॥\nकर्मणैवेश्वरोsप्यत्र चेष्टते न स्वभावत: ॥\nन तेन बाध्यते तस्मान्नात्र दोषो द्वयोरपि ॥१४॥\nएकदा रथमारुह्य सम्राड् राजा स पर्यटन् ॥\nक्रीडित्वा सुचिरं हर्षाच्चतुरङ्गबलान्वित: ॥१५॥\nमार्गे निवृत्त: सोsद्राक्षीज्जमदग्न्याश्रमं शुभम् ॥\nद्वित्रैर्मित्रैर्युतो राजा पादचारी तमाविशत् ॥१६॥\nदृष्ट्वाssश्रमे मूर्तिमन्तं शिवयेव शिवं नृप: ॥\nजमदग्निं तपोदीप्तं साध्व्या रेणुकयान्वितम् ॥१७॥\nतं नमस्कृत्य भक्त्यैव मूर्ध्नि बद्धाञ्जलिर्नृप: ॥\nस्तुत्वा स्तोत्रैश्च विविधैर्नत्वापि च पुन: पुन: ॥१८॥\nतदाज्ञया तत्पुरतो विनयावनतो नृप: ॥\nउपविश्याथ पप्रच्छ कुशलं सोsपि तं तथा ॥१९॥\nराजाssह राष्ट्रकोशादौ धर्मे सर्वत्र चाप्यहो ॥\nभवत्प्रसादास्त्वस्त्यस्ति धन्यो वो दर्शनादहम् ॥२०॥\nइत्युक्त: स ऋषि: स्नेहादातिथ्येन निमन्त्र्य तम् ॥\nससैन्यं तर्पयामास स्वन्नैर्धेनुप्रसादत: ॥२१॥\nदृष्ट्वा तद्वैभवं राजा भाविनाssकृष्टचेतन: ॥\nऋषिं पप्रच्छ चैश्वर्यं कुत ईदृक् तव प्रभो ॥२२॥\nस प्राह कामधुगियं सदा मे सर्वकामदा ॥\nराजाssह दीयतांमे सा निष्क्रयं ते ददाम्यहम् ॥२३॥\nबहुमूल्यं धनं रत्नं भूमिं गाश्चाप्यनेकधा ॥\nगृहाणेति प्रार्थितोsपि स धेनुं न ददौ मुनि: ॥२४॥\nमुनि: शान्तिपरोsयं मे किं करिष्यत्यतो बलात् ॥\nनयामीति विचिन्त्याशु हठात्तां धेनुमाददे ॥२५॥\nरत्नं धनं बहुविधं दत्तमप्यात्मवान्मुनि: ॥\nन स्वीचकार भूयोsपि धीमाञ्छान्तिपरोsभवत् ॥२६॥\nततोsनयत्स्वनगरं तां धेनुं सोsर्जुनो मुदा ॥\nअत्रान्तरे वनाद्राम आययौ ससमित्कुश: ॥२७॥\nसोदरै: कथितं श्रुत्वा धेन्वाकर्षणमप्रियम् ॥\nभृशं चुकोप भूपाय वृद्धमन्युर्महाबल: ॥२८॥\nपितरं प्राह मद्वीर्यं मश्य लोकान्दिधक्षत: ॥\nराजा चोरोsयमुन्मत्तो ब्रह्मद्वेषी सुगर्वित: ॥२९॥\nसबलं तं निहन्म्यद्य शास्तास्म्युत्पथगामिनाम् ॥\nतदर्थमवतीर्णोsहं नैव जानाति मां खल: ॥३०॥\nइत्युक्त्वा क्षत्रमुच्छेत्तुं रामो रक्तान्तलोचन: ॥\nप्रविशन्तं पुरं भूपं निर्धार्याह गभीरवाक् ॥३१॥\nरे चोर चोर दुष्टाद्य क्क यास्यसि मदग्रत: ॥\nधेनुं क्क नेष्यसि क्षेत्रे किमु क्षत्राधमोचितम् ॥३२॥\nइत्युक्त: स सुधी रामं ज्ञात्वा विष्णुं नृपोsर्जुन: ॥\nक्षात्रधर्मेण तुष्ट्वामुं प्रयास्ये तत्पदं परम् ॥३३॥\nइति कृत्वा मतिं भूपो युद्धाय प्रैरयद्भटान् ॥\nस्वशक्त्या तेsपि युयुधू रामेण परमात्मना ॥३४॥\nयुध्यमानान्महावीर्यान्क्रुद्धो राम: प्रतापवान् ॥\nक्षणाज्जघान नि:शेषं नैशं ध्वान्तमिवारुण: ॥३५॥\nदेवा दैत्या अपि न मे संमुखे स्थातुमीश्वरा: ॥\nनाद्यापि कोsपि शक्तो मां जेतुं मर्त्यस्य का कथा ॥३६॥\nतथाप्यद्य द्विजो जेतुं समर्थो मामयं नहि ॥\nद्विजोsवतीर्णो विष्णुर्वा इति योत्स्ये द्विजन्मना ॥३७॥\nइति निश्चित्य सहसा योद्भुमभ्याययौ नृप: ॥\nयुयुधे विविधास्त्रै: स श्रीदत्तं संस्मरन्हृदि ॥३८॥\nजगर्ज सिंहनादेन ववर्ष शरपञ्जरान् ॥\nआच्छादयामास रामं महीध्रमिव तोयद: ॥३९॥\nस सहस्रकरो दीप्तो दुर्धर्षस्तेजसार्जुन: ॥\nरेजे रथीव मार्तण्डो दुर्निरीक्ष्य: प्रतापवान् ॥४०॥\nतुतोष रामस्तद्धस्तलाघवं वीक्ष्य हर्षित: ॥\nवातोsभ्राणीव तद्बाणान्निरस्य च धनूंषि च ॥४१॥\nछित्त्वेक्षूनिव तत्तेज: शमयित्वा परश्वधी ॥\nविरथीकृत्य तद्बाहूंश्चिच्छेद द्रोरिवाङ्कुरान् ॥४२॥\nदत्तात्रेयप्रसादेन निर्गतैरपरै: पुन: ॥\nबाहुभिर्युयुधे वीरो महाबलपराक्रम: ॥४३॥\nपुनश्चिच्छेद रामोsपि पुनस्ते निर्ययु: करा: ॥\nआग्नेयास्त्रेण रामोsथ शोषयामास निर्गमम् ॥४४॥\nतदा सस्मार हृदये राजा तत्त्वं गुरूदितम् ॥\nअन्तर्बहिर्व्यवह्रुतीर्विस्मृतत्यैकाग्र्यमास्थित: ॥४५॥\nन छिन्द्यमानमप्येतद्ब्रह्मभूतोsर्जुन: शिर: ॥\nपरश्वधाच्छिन्नशीर्षं पपात भुवि तद्वपु: ॥४६॥\nविमानस्था: सुरा: सर्वे संग्रामं प्रेक्ष्य दारुणम् ॥\nअतर्क्यं तत्प्रयाणं च पुष्पाणि ववृषुर्मुदा ॥४७॥\nजीवन्नेव स मुक्तोsपि कैवल्यं परमं ययौ ॥\nयोगीश्वरप्रसादेन नित्यमुक्तोsर्जुन: स च ॥४८॥\nस्वस्वहेतौ लयं जग्मु: सर्वास्तस्य कला: स्वयम् ॥\nश्रीदत्तेनैकतां प्राप राजा युक्त: समाधिना ॥४९॥\nधेनुमादाय रामोपि तातमेत्य न्यवेदेयत् ॥\nपित्रादिष्टोsकरोद्रामो राड्वात्थाघनिष्कृतिम् ॥५०॥\nइति श्रीमद्दत्तात्रेयपुराणे सार्धत्रिसहस्र्यां संहितायां वासुदेव्यां उपासनाकाण्डे चतुर्थाष्टके षष्ठोsध्याय: ॥६॥\n॥ इति श्रीदत्त० अर्जुनस्य परशुरामेण वधो नाम चतुर्थाष्टके षष्ठोsध्याय: ॥४।६॥"
  }
]
[
  {
    "text": "हरि: ॐ ॥ प्रयुञ्जती यदात्मानं बुद्धिस्तत्प्रेरकस्य हि ॥\nमही देवस्य सवितुर्मम कार्या परिष्टुति: ॥१॥\nयो मद्गतान्तरात्मात्र श्रद्धावान्भजते हि माम् ॥\nस ममातिप्रियो नूनं सर्वेषामेव योगिनाम् ॥२॥\nत्वमपि श्रद्धया राजन्योगं युञ्जन्भजस्व माम् ॥\nमत्प्रसादादिहैवाशु मत्सायुज्यं त्वमेष्यसि ॥३॥\nइत्युक्त: प्रणतो राजा नत्वा प्राह सगद्गदम् ॥\nफुल्लास्याब्जो गलन्नेत्रो हृष्टरोमा तदाsचिरात् ॥४॥\nमोहतमो मम नष्टं त्वद्वचनान्नहि कष्टम् ॥\nशिष्टमिदं मयि हृष्टं हृत्परमात्मनि तुष्टम् ॥५॥\nज्ञानरविर्हृदि भात: स्वावरणाख्यतमोsत: ॥\nक्कापि गतं भवदीक्षासौ खलु का मम दीक्षा ॥६॥\nक्लेशरुजां हरणेन त्वच्चरणस्मरणेन ॥\nअस्मि कृतार्थ इहेश श्रीश परेश महेश ॥७॥\nप्रेमदुघं तव पादं को न भजेदविवादम् ॥\nदैववशाद्धृदि मेयं दर्शितवानसि मे यम् ॥८॥\nचित्रमिदं सदमेय: सोsप्यभवद्धृदि मेय: ॥\nदेवसुरर्षिसुगेय: सोsद्य कथं मम हेय: ॥९॥\nआश्रिततापहरं तं पातकदैन्यहरन्तम् ॥\nनौमि शिवं भगवन्तं पादमहं तव सन्तम् ॥१०॥\nयत्र जगद्भ्रम एष: कल्पित एव सशेष: ॥\nभ्रान्तिलयेsद्वय एवावेदि मयद्य स एव ॥११॥\nशान्तिपदं तव पादं नौमि सुसेव्यमखेदम् ॥\nस्वार्थदमाद्यमनन्तं हापितकामधनं तम् ॥१२॥\nदेवोsभावो राद्ध: सिद्ध: सत्यो नित्यो बुद्ध: शुद्ध: ॥\nसर्वोsपूर्वो हर्ताsकर्ता भिन्नस्त्वं न: पाता माता ॥१३॥\nत्वं देहकरणातीत: सर्वात्मा शरणं सताम् ॥\nस प्राणघोषमात्रात्मा सूक्ष्मो देहो गुहां श्रित: ॥१४॥\nयथोष्ममेय: काष्ठेsग्निर्मथनाद्दृश्यते क्रमात् ॥\nतथा चित्सुखमेयात्मा योगेनात्रापि गम्यते ॥१५॥\nभक्त्याश्लिष्टस्त्वमेकोपि देवो व्यक्तोप्यहो त्रिवृत् ॥\nबहुधेव भ्रमाद्भासि स्वस्थोsप्यप्सु यथा रवि: ॥१६॥\nयस्मिन्नोतमिदं प्रोतं वसने तन्तवो यथा ॥\nसर्वयोनिं भजे तं त्वां सच्चिदानन्दमद्वयम् ॥१७॥\nमायाभातो भवतरु: शतमूलो द्विबीजक: ॥\nपञ्चार्थसूतिस्त्रिनाल: पञ्चस्कन्धो दशङ्कुर: ॥१८॥\nद्विसुपर्णस्त्रिवल्को द्विफल: प्रत्नश्चिदाश्रय: ॥\nगृध्रोsस्यैकं फलं हंसोन्यद्भुङ्क्ते स सुदुर्धर: ॥१९॥\nवृद्धा: परमहंसास्तं तीक्ष्णविद्यासिना भृशम् ॥\nछित्त्वान्वेष्य पदं यान्ति यतो नावर्तते पुन: ॥२०॥\nतं क्षेमधाम देवं त्वां प्राप्त वामनस्म्यतो मया ॥\nकृतं कृत्यं प्रापणीयं प्राप्तमत्र न संशय: ॥२१॥\nगुरो गुरुतरागम्य गुरुगम्य गुणाकार ॥\nगुरूत्तम नमस्तेsस्तु संनिधो भव सर्वदा ॥२२॥\nएवं सुतीर्थ: श्रीदत्तस्तीर्थकीर्ति: प्रसादित: ॥\nफुल्लहृन्नेत्रवक्त्रास्य: प्रेम्णा प्राह परमेश्वर: ॥२३॥\nविदितं मत्प्रसादेन परं तत्त्वं त्वयानघ ॥\nयावद्दृढीभवेत्तावदभ्यासं कुरु यत्नत: ॥२४॥\nदरी निरामया हृद्या गूढैषाsत्रासनं दृढम् ॥\nबध्वोपविश्य सुचिरं समकारशिरा: स्वदृक् ॥२५॥\nमयोपदिष्टं यत्तत्त्वं सम्यक् चिन्तय भक्तित: ॥\nतत्र बोध: समाधिर्वा निर्विघ्नो यो भवेत्स च ॥२६॥\nअनुभूय चिरं तेन कृतकृत्यो भविष्यसि ॥\nइत्युक्त्वा दक्षिणं हस्तं निदधौ तच्छिरस्यज: ॥२७॥\nमा भी राजन्कृतार्थस्त्वं सायुज्यं मम यास्यसि ॥\nइत्युक्तस्तं प्रणम्याशु गुहां गत्वा यथाविधि ॥२८॥\nउपविश्यासने दध्यौ प्रसन्नकरणोsर्जुन: ॥\nसमाहितोsल्पकालेन सोsभवत्सुदृढासन: ॥२९॥\nउत्थितो द्वादशदिनै: पुनर्मासेन सुस्थिर: ॥\nपुन: स्थाणुर्निश्चलात्मा त्रिमास्या स समुत्थित: ॥३०॥\nउत्थाय शनकै: प्राप्य ववन्देsङ्घ्र्यब्ज ईशितु: ॥\nतमालिङ्ग्याह भगवाननुभूतं किमुच्यताम् ॥३१॥\nदृढासनो भवान्कालमेतावन्तं समाहित: ॥\nकथमव्यग्रया बुध्द्या नैश्चल्यं परमं गत: ॥३२॥\nप्रहस्याहार्जुनो नत्वा भूमान्क्कानुभव: पृथक् ॥\nपृथक्च कोsनुभविता सर्वत्रास्मीह खे खवत् ॥३३॥\nतथाप्युत्थित एवानुस्मरे श्रीसद्गुरो: कृपाम् ॥\nपरानन्दे निमग्नस्य त्रिपुटी नैव भाति मे ॥३४॥\nतदा पञ्चावतिष्ठन्ते ज्ञानानि मनसा सह ॥\nपरमानन्द आभाति धीश्चापि न विचेष्टते ॥३५॥\nतदाsप्रमत्तता स्वामिन्सुस्थिरेन्द्रियधारणा ॥\nस आनन्दो न करणैर्वाच्यो न च हृदा धिया ॥३६॥\nतदाsज्ञातापि चात्मार्थवृत्ति: प्राग्भावनावशात् ॥\nअद्यानुस्मर्यते भूमानन्दं ध्याप्तं कथं ब्रुवे ॥३७॥\nभवत्प्रसादादानन्दमनुभूतोsस्म्यनुत्तमम् ॥\nपुनर्देहदशां नीत: प्रारब्धेन जवीयसा ॥३८॥\nइह कापि न मे हानिर्भवन्तं पश्यतो विभो ॥\nसगुणोsपि हि पूर्णात्मा सर्वानन्दनिधिर्भवान् ॥३९॥\nबहुना किमिहोक्तेन निस्तीर्णोsस्मि भवाम्बुधे: ॥\nपरमानन्दसंदोहनिमग्नोsस्मि निराकुल: ॥४०॥\nन किंचिन्मेsस्ति कर्तव्यं कृतं सर्वमशेषत: ॥\nज्ञातव्यमपि विज्ञातं प्राप्तं प्राप्तव्यमप्यहो ॥४१॥\nइदं स्वात्मसुखं त्यक्त्वा मनो मे नैति कुत्राचित् ॥\nन कं कृतेन राज्येन नाकं त्यक्तेन वा पुन: ॥४२॥\nअद: पूर्णमिदं पूर्णं पूर्णात्पूर्णमुदच्यते ॥\nपूर्णस्यादाय पूर्णं हि पूर्णं ब्रह्मावशिष्यते ॥४३॥\nआत्मैक: परिपूर्णोsत्र नान्यत्किंचित्तत: परम् ॥\nज्ञातं भवत्प्रसादान्मे भगवन्नात्र संशय: ॥४४॥\nअतो राज्ये व्यवहृतौ देशे कालार्थवस्तुषु ॥\nसदा भाति चिदात्माsत: सुखमय्योsखिला दिश: ॥४५॥\nयद्याज्ञा भवतो भूयो ध्यानार्थं प्रविशे गुहाम् ॥\nईक्षे भवत्स्वरूपं वा सगुणं नाग्रहो मम ॥४६॥\nश्रीश: प्राह नृप स्नात्वा कृत्वा नित्यविधिं सुधी: ॥\nकृत्वाहारं समाधिं च श्वोभूते व्रज पूर्णदृक् ॥४७॥\nइत्याज्ञप्तस्तथा चक्रे सोsर्जुनोsथ समाहित: ॥\nषण्मासात्पुनरुत्थानं प्राप श्रीदत्तवाञ्छया ॥४८॥\nतत: पुनर्विशेत्युक्तो भूयो योगी समाहित: ॥\nवर्षेणोत्थाय चागत्य नत्वाग्रे श्रीगुरो: स्थित: ॥४९॥\nतं प्राह प्रणतं शान्तं स्वभक्तं भक्तवत्सल: ॥\nस्वाग्रे तमुपवेश्याङ्ग त्वया पृष्टं मयोदितम् ॥५०॥\nकिमचारेण मे कृत्यं तवापि च तथाप्ययम् ॥\nधर्म: सनातन: सेव्यो लोकोपकृतये सदा ॥५१॥\nलोकबाधानिरासार्थं विपरीतं क्वचिद्बहि: ॥\nचरित्वापि नहि त्याज्या: क्रिया वर्णाश्रमोचिता: ॥५२॥\nगृहस्थेन त्वया भूप त्रिविधा कर्मचोदना ॥\nलोकसंग्रहसिध्द्यर्थं श्रद्धयैव विजानता ॥५३॥\nयद्यदाचरति श्रेष्ठस्तत्तदेवेतरोपि च ॥\nस यत्प्रमाणं मनुते लोकस्तदनुवर्तते ॥५४॥\nदोषबुध्द्योभयातीतो निषिद्धान्न निवर्तते ॥\nगुणबुध्द्या न विहितं करोति ज्ञोsपि बालवत् ॥५५॥\nयस्त्वात्मरतिरात्मज्ञ: स्वात्मतृप्त: सदात्मवान् ॥\nस्वात्मन्येवात्मना तुष्टस्तत्कार्यं क्कावशिष्यते ॥५६॥\nकृतेन तस्य नैवार्थो नानर्थोsप्यकृतेन च ॥\nअतोsस्य नैव कुत्रापि कश्चनार्थव्यपाश्रय: ॥५७॥\nद्वावेतौ पुरुषौ लोके परमानन्दनिर्भरौ ॥\nयोगयुक्तो द्वयातीतो यश्च बुद्धे: परं गत: ॥५८॥\nपुरं गच्छावनिं पाहि सप्तद्वीपां भुजार्जिताम् ॥\nदेवान्यज्ञैर्यज श्राद्धै: पितॄन्दानैर्द्विजानपि ॥५९॥\nविप्रान्संतर्पय स्वर्णगोभूकन्यारथादिभि: ॥\nभूयो भूयोsपि मे प्रीत्या दर्शनं च समाचर ॥६०॥\nस्मरणं कुरु राज्येsपि हृदाsव्यग्रेण मे सदा ॥\nपरानन्दस्वरूपं मे न विस्मरसि कर्हिचित् ॥६१॥\nअन्तर्निष्ठ: सदा युक्तो बहिर्व्यवहरन्नपि ॥\nप्रवाहपतितं कर्म कुरु तेन न लिप्यसे ॥६२॥\nजीवन्मुक्त: सदा तिष्ठ यावदारब्धमात्मदृक् ॥\nततो विदेहकैवल्यं प्राप्स्यसे मयि निश्चितम् ॥६३॥\nमयानुशिष्टो गच्छाशु यथोक्तं सम्यगाचर ॥\nसुखीभवानन्दमय: सदैव त्वं निरामय: ॥६४॥\nइति श्रीमद्दत्तात्रेयपुराणे सार्धत्रिसाहस्र्यां संहितायां वासुदेव्यामुपासनाकाण्डे चतुर्थाष्टके तृतीयोsध्याय: ॥३॥\n॥ इति कार्तवीर्यार्जुनस्य योगाभ्यासपूर्वं राज्याधिगमो नाम चतु० तृती० ॥४।३॥"
  }
]
[
  {
    "text": "हरि: ॐ ॥ यज्ञाय ज्ञाय ते दत्त नमस्त्वं मे सखास्यत: ॥\nभूत्वाचार्य: कारयौर्ध्वदैहिकं विधिवत्तयो: ॥१॥\nइत्यर्थित: स रामेण भूत्वाssचार्योsप्यकारयत् ॥\nविधिनाञ्जालिदानादि पिण्डनिर्वापणादि च ॥२॥\nश्रीदत्त: प्राह पितरु क्क गतौ राम वेत्सि किम् ॥\nस प्राह त्वत्प्रसादात्तौ स्वर्गताविति भाति मे ॥३॥\nश्रीश: प्राह मृतौ स्वर्गं गतावित्यज्ञभावना ॥\nन मृतौ न गतावेतौ पश्य लीलाविहारिणौ ॥४॥\nरामोsपि पितरौ दृष्ट्वा द्योतयन्तौ दिशस्त्विषा ॥\nननाम परया भक्त्या तौ ततोsदर्शनं गतौ ॥५॥\nप्राहाश्लिष्य प्रभू रामं क्षत्रियाञ्जह्यधार्मिकान् ॥\nमच्चिदंशयुस्त्वं तु सखे जिष्णुर्भविष्यसि ॥६॥\nततो राम: प्रणीतायां स्नात्वा संकल्प्य सायुध: ॥\nत्रिसप्तवारं नि:क्षत्रां क्ष्मां कृत्वास्रसरांस्यधात् ॥७॥\nपितॄन्संतर्प्य शस्त्राणि प्रक्षाल्याचार्यमत्रिजम् ॥\nऋत्विज: कश्यपमुखान्वृत्वा सोमेन सोsयजत् ॥८॥\nसर्वे देवा यत्र तृप्ता विप्राश्चान्नधनांशुकै: ॥\nसर्वां क्ष्मां कश्यपायादाद्विशुद्धात्मा विधानत: ॥९॥\nस्वर्णवस्त्रधनै रामो दत्ताचार्यमपूजयत् ॥\nतत्सर्वं ब्राह्मणेभ्योsदाद्भगवान्भक्तिभावन: ॥१०॥\nप्राह रामं निवेश्याङ्के बालेदं दुष्करं कृतम् ॥\nकर्मामी क्षत्रिया दुष्टा दुर्जया अपि ते हता: ॥११॥\nकृतो यज्ञोsपि विधिवच्छ्रूरोsसि त्वं हरि: स्वयम् ॥\nराम: प्राह न शूरोsहं प्रसादो भवतामयम् ॥१२॥\nसाधु साध्विति ते प्राहर्देवाश्च मुनयोsपि च ॥\nरामेण सत्कृता जग्मु: स्वस्वधामाखिला मुदा ॥१३॥\nसख्यं कृत्वाsवस्द्रामस्तमै तुष्टोsवदत्प्रभु: ॥\nरहंस्यं त्रिपुरादेव्या: श्रवणान्मुक्तिदं क्षणात् ॥१४॥\nसखा मे त्वं चिरं जीव कंचित्कालं वसात्र तु ॥\nतपश्चर ततो लोकशर्मणे पश्चिमांबुधौ ॥१५॥\nत्वयि तेजोsद्य यन्न्यस्तमवतारान्तरे पुन: ॥\nआदास्ये त्वं ततो ब्राह्म्या लक्ष्म्या युक्तस्तपश्चर ॥१६॥\nभविष्यसि महर्षिस्त्वं नूनं सावर्णिकेsन्तरे ॥\nतत: प्राप्ते महाकल्पे मत्सायुज्यं गमिष्यसि ॥१७॥\nएवं रामं जामदग्न्यमुक्तवान्भगवान्प्रभु: ॥\nरामोsपि स्वाश्रमं गत्वा कंचित्कालमुवास ह ॥१८॥\nत्रिसप्तकृत्वा येनेदं नि:क्षत्रं जगतीतलम् ॥\nनिहतं तीक्ष्णधारेण दृढं परशुना भृशम् ॥१९॥\nततो युगान्तरे सूर्यवंशी देवोsवतीर्य तत् ॥\nआददेsत्युल्बणं तेजस्ततो रामस्तपोsतपत् ॥२०॥\nहर्यंशो लीलया राम: पितृभक्तो हरे: सखा ॥\nभक्तिं प्रथयितुं लोके जातोsयं द्विजरूपधृक् ॥२१॥\nरेणुका सा जगन्माता साक्षादेवेश्वरी खलु ॥\nस्वयं शिवोsवतीर्णोsत्र जमदग्निर्महामुनि: ॥२२॥\nश्रीदत्तेनात एवेयं लोकशिक्षार्थमीश्वरी ॥\nप्रार्थिता ब्रह्मणा चाsपि स्वकार्यार्थमभिष्टुता ॥२३॥\nपुरा विद्यां पञ्चपर्वां ससृजे या विधिस्तया ॥\nकदाचिद्देवदत्तास्ता विसस्मार श्रुती: समा: ॥२४॥\nहृदि शश्वद्विचार्यापि न बुबोधात्मना स्वयम् ॥\nगत्वा मातापुरं देवीमस्तौषीद्रेणुकां शुभाम् ॥२५॥\nदेवि त्वं वेदमाताsसि गायत्री वाड्मयीश्वरी ॥\nप्रसीद विस्मृतान्वेदान्त्संप्रकाशय पूर्ववत् ॥२६॥\nदेव्याह गत्वा श्रीदत्तं परिपृच्छ स वक्ष्यति ॥\nइत्युक्त: स प्रभुं गत्वा श्रीदेव्योक्तं न्यवेदयत् ॥२७॥\nश्रीदत्त सर्वविच्छ्रेष्ट सर्वदेवनमस्कृत ॥\nसर्वाधार निराधार गुणात्माsप्यसि निर्गुण: ॥२८॥\nसाङ्गोपनिषदान्वेदान् विस्मृतोsस्म्यद्य दैवत: ॥\nबुद्धिप्रदीप तान्ब्रूहि वर्णमात्रास्वरात्मकान् ॥२९॥\nश्रीदत्त: प्राह हे ब्रह्मन् विद्यया पञ्चपर्वया ॥\nविमुह्य विस्मृतोsस्येतामतो वेदान्न बुध्यसे ॥३०॥\nवर्णा यस्यां प्रकाश्यन्ते वर्णेष्वेकैव या स्थिता ॥\nत्रिपुरा वर्णरूपा सा रेणुकैकैव नापरा ॥३१॥\nसवर्णा वेदमाता सा सावित्री ब्रह्मरूपिणी ॥\nएकैव चित्कला देवी जगद्धात्री न चापरा ॥३२॥\nएकमात्रैकवीरेशा साष्टपर्यायवाचका ॥\nओंकारैकस्वरा ज्ञेया रेणुका ब्रह्मरुपिणी ॥३३॥\nएकैवानेकरूपासावेकरीरेति गीयते ॥\nमनसा स्मर तां देवीं लब्धवेदोप भविष्यसि ॥३४॥\nक: प्राह साधु साधूक्तं सैव मे विस्मृता खलु ॥\nप्रबुद्धोsस्म्यधुना भक्त्या संस्मरे रेणुकां शुभाम् ॥३५॥\nएवं तयोर्विवदतो: प्रादुरासापि रेणुका ॥\nतन्मुखादपि वेदाश्च साङ्गोपाङ्गा: सशीर्षका: ॥३६॥\nपरमेष्ठी ततो हृष्ट: श्रीदत्तं रेणुकां च ताम् ॥\nतुष्टाव लब्धवेदोsसौ प्रसन्नमुखपङ्कज: ॥३७॥\nह्रीर्भीर्धी: श्रीस्त्वमेवैका श्रद्धा मेधा च धारणा ॥\nप्रज्ञा त्वमेव छन्दांसि तवाङ्गान्येव वाङ्मयि ॥३८॥\nस्वरवर्णात्मिकेsनन्ते त्वमेवौंकाररूपिणी ॥\nएकवीरे प्रसीद त्वं सदा मे सन्निधा भव ॥३९॥\nस्तुतैवं सा तथेत्युक्त्वा रेणुकान्तर्दधे विधि: ॥\nनत्वा दत्तं तदाज्ञप्त: स्वधाम प्रययौ मुदा ॥४०॥\nएवंप्रभावा सा देवी रेणवे तपस: फलम् ॥\nदातुं तत्पुत्र्यभून्नाम्ना रेणुकेत्यखिलश्रुता ॥४१॥\nसाद्याप्यामलकीग्रामे साक्षान्मातापुरे स्थिता ॥\nश्रीदत्ताश्रमसामीप्ये पवित्रे सह्यसानुनि ॥४२॥\nमातृतीर्थं शुभं तत्र माता स्नाता स्वयं सती ॥\nनृणां सद्गतिदं तत्तु दर्शनस्पर्शनादिना ॥४३॥\nअनसूयात्रितत्पुत्रदत्तश्रीरेणुकाश्रमान् ॥\nदेव्यात्मकृष्णामलकीं दृष्ट्वैति न पुनर्भवम् ॥४४॥\nपद्मतीर्थं सर्वतीर्थं मातृतीर्थमिति त्रिकम् ॥\nपावनं सर्वलोकानां नेदृक् क्काप्याशु तारकम् ॥४५॥\nकुष्ठी पुराभवत्सूर्य: स्वात्मजाकामदूषित: ॥\nपद्मतीर्थस्नानमात्राच्छुद्धोsन्यार्तिहरोsभवत् ॥४६॥\nदुर्गतिस्थपित्रुद्धृत्यै चान्ध्रीक: पर्यटन्महीम् ॥\nमातृतीर्थस्नानमात्रान्मुक्तान्पितॄन्ददर्श ह ॥४७॥\nनत्वा देवीं मातृतीर्थे पिण्डान्दास्यन्ति ये नरा: ॥\nसमुद्धृतास्तत्पितरोsक्षय्यतृप्तिं प्रयान्ति हि ॥४८॥\nद्व्यष्टकाभ्यामिदं प्रोक्तं दत्तमाहात्म्यमुत्तमम् ॥\nयशस्तत्प्रियशिष्यस्य कार्तवीर्यार्जुनस्य च ॥४९॥\nमुक्तस्याप्यर्जुनस्यास्य स्मरणं सद्य एव हि ॥\nददात्यभीप्सितं देवो यथा दत्तस्त्र्यधीश्वर: ॥५०॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमणण्डितायां संहितायां वासुदेव्यां उपासनाकाण्डे आदितश्चतुर्थाष्टके अष्टमोsध्याय: ॥ चतुर्थाष्टक: संपूर्ण: ॥ श्रीदत्तार्पणमस्तु ॥\n॥ इति श्रीदत्त० परशुरामेण ऋषये महीदानं नाम चतुर्थाष्टके अष्टमोsध्याय: ॥४।८॥\n॥ इति श्रीमद्दत्तपुराणे चतुर्थाष्टक: संपूर्ण: ॥"
  }
]
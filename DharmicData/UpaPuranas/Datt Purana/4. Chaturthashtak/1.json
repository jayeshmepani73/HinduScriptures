[
  {
    "text": "हरि: ॐ ॥ त्वामग्ने रविचन्द्रादेर्भासकं लोकचालकम् ॥\nपृच्छामीदं कथं ज्ञानमाप्नुयां दयया वद ॥१॥\nइति पृष्टोsर्जुनेनाह श्रीदत्त: श्रृणु भूपते ॥\nयदेकं परमं ब्रह्म नित्यमुक्तविक्रियम् ॥२॥\nतत्स्वशक्तिसमाविष्टमीशमाहुर्मनीषिण: ॥\nस विष्णु: स शिवो ब्रह्मा सोsग्निरिन्द्र: स्वराङ्ढरि: ॥३॥\nधाता काल: क्रिया कर्ता जीवनं मृत्युरामय: ॥\nनारायणो हृषीकेशो भूतं भव्यं भवच्च स: ॥४॥\nवस्तुमात्रमिदं सर्वमहमेवास्मि सर्वदृक् ॥\nअहमेव परं ध्येयं मिथ्याभ्रमनिवृत्तये ॥५॥\nभ्रमस्यापि च नामानि कल्पितानि श्रृणुष्व तत् ॥\nमायाविद्या परा देवी मनोsनादिर्भ्रमस्त्रिवृत् ॥६॥\nप्रधानं प्रकृतिर्ब्रह्म योनी: शक्तिश्च कारणम् ॥\nमोहोsध्यासस्तमोsज्ञानं प्रस्वाप: कारणं त्विदम् ॥७॥\nअतोsविद्या पञ्चपर्वा महामोहो द्विरूपक: ॥\nविक्षेपावृतिशक्त्याख्य आद्यात्सर्गोsत्र भौतिक: ॥८॥\nस्वरूपमावृणोत्यन्यो मुक्तं चेशं विना भृशम् ॥\nयोsविद्यार्तोsवशो दु:खी भ्रान्तोsज्ञो जीव एव स: ॥९॥\nसमष्टिरीश: सर्वज्ञो वशमाय: स्वराट् सुख: ॥\nअसत्त्वाभानाख्यभक्तावृतिहृद्गुरुरप्यसौ ॥१०॥\nमतं मूढैर्जगन्नित्यं तथा जीवेशयोर्भिदा ॥\nएवं भेदत्रयेणेदं भातं वस्त्वेव मायया ॥११॥\nतन्निवृत्यै कृता वेदै: सृष्टिप्रलयकल्पना ॥\nमूढस्य सा मता सत्या भ्रमोsयं लीयते विदा ॥१२॥\nज्ञानं विद्येति तां प्राहुर्द्वेधा विद्या विचारजा ॥\nपरोक्षा चापरोक्षेति तत्राद्या गुरुवक्त्रत: ॥१३॥\nअमानित्वादियुक्तै: सा विज्ञेया साधनान्वितै: ॥\nगुरुभक्तिं विना सापि दुर्लभा मोक्षदायिनी ॥१४॥\nयस्य देवे परा भक्तिर्यथा देवे तथा गुरौ ॥\nतस्यैते कथिता ह्यर्था: प्रकाशन्ते महात्मन: ॥१५॥\nगुर्वनुग्रहमात्रेण विचार: सुलभो नृणाम् ॥\nविचारेण परं तत्त्वं स्वयमेव प्रकाशते ॥१६॥\nराजंस्त्वयाखिलं कर्म योगयागादिकं मयि ॥\nसमर्पितं ततोsयं ते विचारोsद्य समुत्थित: ॥१७॥\nवैराग्यं परमं जातं भ्रममोहमलापहम् ॥\nअतो विद्याप्रसादस्ते भविष्यत्यचिरेण हि ॥१८॥\nविद्या ज्ञेया परोक्षेयं वेदान्तश्रवणात्मिका ॥\nउपक्रमादिभिर्लिङ्गैर्यत्तात्पर्यावधारणम् ॥१९॥\nतदेव श्रवणं तत्तु हरेत्संशयभावनाम् ॥\nअसत्त्वावरणं चापि वस्त्वस्तीति तदेक्षते ॥२०॥\nमननं कार्यमस्येदमाश्वसंभावनाहरम् ॥\nवशीकाराख्यवैराग्ययुक्तस्येदं सुखावहम् ॥२१॥\nआत्मैव नेह नानास्ति मोहितस्य जगत्त्विदम् ॥\nभाति नान्यस्य मिथ्येदं स्वप्नो निद्रागमे यथा ॥२२॥\nविषयान्ध्यायतो यद्वन्मनोरथपरम्परा ॥\nअसत्येव सदा भाति नानाविषयगोचरा ॥२३॥\nपरमात्मैक एवाहं वस्तुमात्रश्चिदात्मक: ॥\nमयि मिथ्याविभागोsयं दृश्यतेsनाद्यविद्यया ॥२४॥\nभ्रमो मोहो महामाया प्रधानं प्रकृतिर्मन: ॥\nअज्ञानं शक्तिरव्यक्तं गुणसाम्यमितीरिता ॥२५॥\nसैव मिथ्यामतिर्यस्या इदं भातं चराचरम् ॥\nएवं विचारश्रवणानुसारि मननं तु तत् ॥२६॥\nसच्चिदानन्दलक्ष्मापि परात्मा माययाssवृत: ॥\nनिजं स्वरूपं विस्मृत्य ययेदं दृश्यते जगत् ॥२७॥\nमहांस्ततोsहमस्तस्मात्तन्मात्राणि तत: क्रमात् ॥\nभूतेन्द्रियसुराणां च सर्गस्त्र्यात्माsहम: क्रमात् ॥२८॥\nनह्यत्र नियमो राजन्नसत्ये मानसभ्रमे ॥\nकदाचिद्युगपत्सृष्टि: क्रमसृष्टि: कदाचन ॥२९॥\nदेहा: सुरासुरनरतिरश्चां भौतिका इमे ॥\nस्थूलै: स्थूलानि सूक्ष्मैश्च सूक्ष्माण्येवं भवोद्भव: ॥३०॥\nउपक्रमोsयमाख्यात उपसंहार उच्यते ॥\nभूतेषु भौतिकानीह क्रमाद्योगी विलापयेत् ॥३१॥\nपृथ्वी जले जलं वह्नौ वह्निर्वायौ स खे च खम् ॥\nअहमि प्राणगोदेवा मनश्चापि स्वकारणे ॥३२॥\nअहंकारोsपि महति सोsव्यक्ते तच्च निष्कले ॥\nस एवाहं परात्मैक: शुद्धो मुक्त उपाधित: ॥३३॥\nएवं निदिध्यासनत एक: स्वात्मैव शिष्यते ॥\nतस्मान्नास्त्यपरं किंचिदात्मैवायं यथा तथा ॥३४॥\nराजन्मम प्रसादात्त्वं खलु धन्योsस्यसंशयम् ॥\nअन्त:करणशुद्धिस्ते जाता वैराग्यमुत्तमम् ॥३५॥\nमयि भक्तिर्दृढा प्रेम्णा श्रवणं चापि विस्तरात् ॥\nप्रपञ्चास्थापि चित्तस्था सर्वथा विलयं गता ॥३६॥\nतत्त्वमेकं परं ब्रह्म न द्वितीयं कदापि हि ॥\nएवं शमादिरूपां तामारूढो भव भूमिकाम् ॥३७॥\nत्वं साक्षात्कारसूपायक्रमं विध्द्यथ भूपते ॥\nदत्तचित्तो भवाद्यात्र तत्त्वनिश्चयकारक ॥३८॥\nसर्वसाधनसंपन्न: पुरुषो जातनिश्चय: ॥\nश्रोत्रियं ब्रह्मनिष्ठं तं सद्गुरुं शरणं व्रजेत् ॥३९॥\nतत्त्वमस्यादिवाक्यार्थमुपदिष्टं तु षड्विधै: ॥\nलिङ्गैर्धिया समालोच्य बुध: समवधारयेत् ॥४०॥\nश्रवणं त्विदमेवोक्तं तत्समासेन ते ब्रुवे ॥\nयतस्त्वं शिष्यतां प्राप्तो तत्सेवाहतकिल्बिष: ॥४१॥\nतत्पदेन परं ब्रह्म त्वंपदेन च पूरुषम् ॥\nअनूद्यैक्यं तयोर्भूप बोध्यतेsसिपदेन सत् ॥४२॥\nविरुद्धस्य त्वमर्थ्स्य तदर्थत्वं कथं भवेत् ॥\nइति चेच्छृणु राजेन्द्र तयेरैक्ये निदर्शनम् ॥४३॥\nदेवदत्त: क्वचिद्दृष्टो युवा देशान्तरे स च ॥\nपुनर्दृष्टो जरां प्राप्त: सोsयमित्यवधार्यते ॥४४॥\nपूर्वदेशमवस्थां च त्यक्त्वेदं तस्य वार्धकम् ॥\nदेशं चापि यथैकेन पिण्डेनैक्यं प्रतीयते ॥४५॥\nत्यक्त्वा द्व्यंशौ तथात्रापि वाक्य ऐक्यं हि लक्षते ॥\nत्वंपदस्य च वाच्यार्थ: संसारीति सुनिश्चित: ॥४६॥\nकर्ता भोक्ता सुखी दु:खी माययैव न तत्त्वत: ॥\nदेहेन्द्रियमन:प्राणाहंकारेभ्यो विलक्षण: ॥४७॥\nवस्तुत: सच्चिदानन्दस्वरूपो गुणगोचर: ॥\nएकांशस्तत्र चिद्रूपमन्य: संसारितास्य च ॥४८॥\nएवं त्वमर्थं निश्चित्य तदर्थमपि निश्चिनु ॥\nअतद्व्यावृत्त्या विधिना साक्षाच्च श्रुतियुक्तित: ॥४९॥\nतत्पदस्य च वाच्यार्थ: सर्वज्ञ परमेश्वर: ॥\nतस्यैकोंशोsपि चिद्रूपं सर्वज्ञत्वादि चापर: ॥५०॥\nत्यक्त्वा विरुद्धवाच्यांशद्वयं जीवेशतोरिह ॥\nलक्ष्यौ चिदंशौ निर्बाधं पदयोरुभयोरपि ॥५१॥\nअविरुद्धं तयोरैक्यं लक्षणालक्षितं द्वयो: ॥\nवाक्यार्थोsयं सुनिष्पन्नस्त्वं ब्रह्म परमं हि तत् ॥५२॥\nतदेव त्वं परं ब्रह्म नास्ति भेद: कथंचन ॥\nअखण्डैकरसत्वेन वाक्यार्थोsत्र सतां मत: ॥५३॥\nविशेष्यं त्वंपदं तस्य तत्पदं च विशेषणम् ॥\nनिरस्यतेsस्य दु:खित्वं सुखित्वं च विधीयते ॥५४॥\nवैपरीत्येन विज्ञेयं विशेष्यं तत्पदं तथा ॥\nविशेषणं त्वंपदं च पारोक्ष्यस्य निरासकृत् ॥५५॥\nतद्ब्रह्म परमं शुद्धं त्वमात्मैव निरामय: ॥\nइत्यैक्यं भूप विज्ञेयं वेदोक्तं गुर्वनुग्रहात् ॥५६॥\nस्वात्मैक्यार्थमियं प्रोक्ता सुधीभिर्भागलक्षणा ॥\nत्रिकाण्डेनापि वेदेन सोsयमर्थो विनिश्चित: ॥५७॥\nस्थूलधीभि: सुदुर्ज्ञेयो विज्ञेयो हि मनीषिभि: ॥\nपर्यवस्यन्ति वेदाद्या अत्रैव विविधा अपि ॥५८॥\nशास्त्रतत्त्वमविज्ञाय मूढा: शास्त्राणि सर्वश: ॥\nते प्रवृत्तिपराण्येव कथयन्ति कुतर्कत: ॥५९॥\nउपक्रमोपसंहारावभ्यासोsपूर्वता फलम् ॥\nअर्थवादोपपत्ते च लिङ्गं तात्पर्यनिर्णये ॥६०॥\nप्राक् सदैवेत्युपक्रम्यैतदात्म्यमिदमेव सत् ॥\nउपसंहृतमित्येकमभ्यासो नवधा परम् ॥६१॥\nशाब्देनैव ह्यखण्डार्थविषयत्वं तृतीयकम् ॥\nतुर्यं विदेहकैवल्यं प्रारब्धान्ते विवेकिन: ॥६२॥\nषष्ठं मृदादिदृष्टान्तैर्निर्णयस्तूपपत्तिकम् ॥\nसृष्टिस्थित्यन्तप्रवेशानियम: शोधनं फलम् ॥६३॥\nसप्तार्थवादास्तद्रूपं पञ्चमं लिङ्गमुच्यते ॥\nसर्वस्यात्मन उत्पत्तेरवस्थानाच्च तत्र हि ॥६४॥\nपुनर्लयाज्जगौ वेद: कारणब्रह्ममात्रताम् ॥\nसूर्यस्येव जले चात्र प्रवेशमपि चात्र तु ॥६५॥\nअन्तर्यामितया भेदात्सदा नियमनं स्मृतम् ॥\nतथा रोहितरूपाद्यै: पदार्थपरिशोधनम् ॥६६॥\nअभेदज्ञानस्य परं स्वात्मैक्यममृतं फलम् ॥\nएवं सप्तार्थवादात्मलक्षणं पञ्चमं मतम् ॥६७॥\nषड्लिङ्गैरिति तात्पर्यावधृति: श्रवणं स्मृतम् ॥\nआस्थायाथो योगभूमिं मननादि चरेद्बुध: ॥६८॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमण्डितायां संहितायां वासुदेव्यां उपासनाकाण्डे चतुर्थाष्टके प्रथमोsध्याय: ॥१॥\n॥ इति श्रीदत्तपुराणे चतुर्थाष्टके प्रथमोsध्याय: ॥४।१॥"
  }
]
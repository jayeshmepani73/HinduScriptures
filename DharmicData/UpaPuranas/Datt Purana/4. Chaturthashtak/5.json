[
  {
    "text": "हरि: ॐ ॥ त्वं हि न: पाहि देवेति सकृद्य: प्रार्थयत्यपि ॥\nसर्वापद्भ्यास्तमुद्धृत्य ददातीश: पदं ध्रुवम् ॥१॥\nनित्यमुक्तं निजं भक्तमेकभक्तिं तमर्जुनम् ॥\nकथं हन्यात्स निन्ये तत्प्रार्थितं सत्यतां प्रभु: ॥२॥\nआसीन्नृप: कान्यकुब्जे गाधी नाम महाबल: ॥\nवसतो भार्यया सार्थं वने तस्याभवत्सुता ॥३॥\nरूपलावण्यसंपन्नां देवीमिव महाप्रभाम् ॥\nऋचीको भार्गवो दृष्ट्वा ययाचे तां नृपं प्रति ॥४॥\nमहापतस्विनं दृष्ट्वा गाधी तं शंतितव्रतम् ॥\nप्रत्याख्यातुं नृपो भीत: प्राह तं प्रार्थयन्बहु ॥५॥\nब्रह्मन्संभावनीयोsसि भार्येयमुचिता तव ॥\nतथाप्येक: पणो मेsद्य कृतस्तं श्रृणु मानद ॥६॥\nएकत: श्यामकर्णानां पाण्डुराणां तरस्विनाम् ॥\nसहस्रं वाजिनां शुक्लं यो ददात्येव भाग्यवान् ॥७॥\nतद्विधाय मया देया कन्यैषाङ्गाप्सर:समा ॥\nइति विप्र प्रतिज्ञातं मया ते साध्यते कथम् ॥८॥\nऋषि: प्राहाहमेवाशु दास्याम्यद्य तथैव ते ॥\nसाध्वी ममास्तु भार्येयं नात्र कार्या विचारणा ॥९॥\nइति प्रतिज्ञाय मुनिर्वरुणं प्राप्य तं जगौ ॥\nशुल्कार्थं श्यामकर्णाह्स्वसहस्रं मे प्रदीयताम् ॥१०॥\nज्ञात्वोग्रतपसं विप्रं वरुणोपि स्वराड्‍ भृशम् ॥\nप्रत्याख्यातुमनीशोsदात्स तस्मै तादृशान्हयान् ॥११॥\nआदायाश्वान्मुनि: शीघ्रं गङ्गामध्याद्बहिर्ययौ ॥\nकान्यकुब्जेsश्वतीर्थं तत्ततोsभूत्सर्वपापहम् ॥१२॥\nगाधिर्भूपमवाप्याह त्वत्प्रतिज्ञानुसारत: ॥\nअत्रानीता मयेमेsश्वा स्वस्ति ते देहि मेसुताम् ॥१३॥\nतस्यात्यद्भुतमाहात्म्यं दृष्ट्वा तस्मै मुदा नृप: ॥\nयथोक्तेन विधानेन ददौ कन्यामनिन्दिताम् ॥१४॥\nएवं धर्मेण लब्ध्वा तामृचीक: स्वर्वधूपमाम् ॥\nयथासुखं यथाकामं तया रेमेम सुमध्यया ॥१५॥\nदेवा इन्द्रादयो दृष्ट्वा तस्योद्योगं महात्मन: ॥\nआश्चर्यं परमं प्रापु: प्रशशंसुस्तपस्विताम् ॥१६॥\nअथैकदाह तं गाधिर्मुनेsपुत्रोsस्मि सर्ववित् ॥\nउपायं कुरु येन स्यां सपुत्रोsहं विमुक्तिग: ॥१७॥\nतथत्युक्त्वा तत: पत्न्या साकं स पितरं मुदा ॥\nआगत्य तत्पदे भक्त्या ववन्दे भक्तिभावित: ॥१८॥\nसर्वं न्यवेदयत्प्रेम्णा भृगुस्तुष्टो महामुनि: ॥\nतं दृष्ट्वा कामसदृशं स्नुषां च स्वर्वधूपमाम् ॥१९॥\nस्वाश्रमे स्थापयामास प्रहृष्टेनान्तरात्मना ॥\nसुभगा साप्यनुदिनं भर्तृसेवापरायणा ॥२०॥\nशीलेन सेवया चापि मुनिं परमधार्मिकम् ॥\nसाध्वी प्रसादयामास गाधिपुत्री मनस्विनी ॥२१॥\nभृगु: प्रसन्नस्तामाह धन्यासि त्वं पतिव्रते ॥\nवरं वृणीष्व सुभगे दास्यामि त्वदभीप्सितम् ॥२२॥\nसा प्राह भगवन्मातुरपुत्राया मामाप्युत ॥\nआधिं ज्ञात्वा महाप्राज्ञ प्रसादं कर्तुमर्हसि ॥२३॥\nतां सोsवददुपायोsयं साध्वि पुंसवनाय वाम् ॥\nऋतुस्नाता त्वं च माता मनस्याधाय तत्परम् ॥२४॥\nअश्वत्थं पृथगालिङ्ग्य यज्ञाङ्गं च यथाविधि ॥\nचरुद्वयं च संस्कृत्य प्राशितव्यं विधानत: ॥२५॥\nपुत्रस्ते ब्रह्मवर्चस्वी सम्राण्मातुश्च ते क्रमात् ॥\nभविष्यति न संदेह: सत्यं सत्यवति स्नुषे ॥२६॥\nतथेत्युक्त्वाथ सा राष्ट्रं पितु: प्राप प्रियान्विता ॥\nयथोपदिष्टं भृगुणा व्यकरोत्पुत्राकाङ्क्षया ॥२७॥\nचरुप्राशनकाले तु व्यत्यासो दैवतोsभवत् ॥\nमात्रा पुत्र्याश्चरुर्भुक्त: पुत्र्या मातु: प्रमादत: ॥२८॥\nततो बहुतिथे काले गते दिव्येन चक्षुषा ॥\nविज्ञाय व्यत्ययं प्राप्य भृगु: प्राह स्नुषां सतीम् ॥२९॥\nउपभुक्तश्चरुर्भद्रे वृक्षस्यालिङ्गनं कृतम् ॥\nविपरीतं हि जातं तत्संतानव्यत्ययो भवेत् ॥३०॥\nब्राह्मणोsपि क्षत्रवृत्तिस्तव पुत्रो भविष्यति ॥\nक्षत्रोsपि ब्राह्मणाचारो मातुस्तव सुतस्तथा ॥३१॥\nतच्छ्रुत्वा प्रार्थयामास श्वशुरं सा पुन: पुन: ॥\nन मे पुत्रो भवत्वीदृक्कामं पौत्रो भवत्विति ॥३२॥\nभृगुस्तां प्रतिनन्द्याह तथास्त्विति ततो ययौ ॥\nस्वाश्रमं सा ततोsसूत काले सत्यवती सुतम् ॥३३॥\nतेजसा वर्चसा युक्तं जमदग्निमिति द्विजम् ॥\nनाम्नाकरोदभूत्सोपि वेदवेदाङ्गपारग: ॥३४॥\nतस्या मातु: सुतो जज्ञे विश्वामित्रो महामना: ॥\nचरुप्रभावात्स ययौ ब्रह्मर्षित्वं तपोबलात् ॥३५॥\nजमदग्निस्तु रुद्रांशो महातेजा महामना: ॥\nरेणो: कन्यां शक्तिकलामुपयेमे स रेणुकाम् ॥३६॥\nगार्हस्थ्यं धर्ममाश्रित्य तया रेणुकया सह ॥\nसाध्व्यानुकूलया तीव्रं जमदग्निस्तपोsतपत् ॥३७॥\nतयो: पुत्रा महात्मान: पञ्चासन्नमरोपमा: ॥\nतेषां कनीयाञ्छ्रीविष्णोरंशो राम: प्रतापवान् ॥३८॥\nसाङ्गान्वेदानधीत्यासौ ब्रह्मचर्येण संयुत: ॥\nधनुर्वेदं च विधिवत्पितृसेवापरोsभवत् ॥३९॥\nआहिताग्ने: पितुर्नित्यमनुकूलोsभवत्सदा ॥\nफलमूलसमित्पुष्पकुशादीन्राम आहरत् ॥४०॥\nएकदा रेणुका स्नातुं नदीं गत्वा ददर्श तम् ॥\nक्रीडन्तं सलिले स्त्रीभी राजानं पद्ममालिनम् ॥४१॥\nक्षणं स्थित्वा रेणुका सा तत्क्रीडां वीक्ष्य हर्षिता ॥\nतत: सा शङ्किता भर्तु: समीपमगमद्द्रुतम् ॥४२॥\nस तां दृष्ट्वा च्युतां धैर्याद्ब्राह्म्यालक्ष्म्या विवर्जिताम् ॥\nधिक्कृत्वा तां विगर्ह्याह वसुमन्तं सुतं रुषा ॥४३॥\nपुत्रेमां घातयाशु त्वमिति श्रुत्वापि तद्वच: ॥\nसस्नेहो नावधीत्तूष्णीं तस्थौ पश्यन्नधो भिया ॥४४॥\nभस्मीभवेति तं प्रोक्त्वा सुषेणं च तथा वसुम् ॥\nविश्वावसुं च तान्निन्ये कोपेनैव यमक्षयम् ॥४५॥\nअत्रान्तरे वनाद्राम: प्राप तं प्राह सत्वरम् ॥\nजह्येंनामविचारेण भो राम त्वं ममाज्ञया ॥४६॥\nतत आदाय परशुं रामो मातु: शिरोsच्छिनत् ॥\nशान्तो मुनिस्तमालिङ्ग्य प्राहाभीष्टं वरं वृणु ॥४७॥\nस वव्रे मातुरुत्थानं भ्रातॄणां चात्मनो जयम् ॥\nयुद्धेsप्रतिद्वन्द्वतायुर्दीर्घं सोsपि तथा ददौ ॥४८॥\nततस्ते बन्धवस्तस्य मृता अप्युत्थिता: पुन: ॥\nरेणुका च महाभागा ततो रामो मुदं ययौ ॥४९॥\nतत: प्रभृति रामोsसौ महावीर्योsभवद्भुवि ॥\nतेजसातीव दुर्धर्षो धनुर्विद्याविशारद: ॥५०॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमण्डितायां संहितायां वासुदेव्यां उपासनाकाण्डे चतुर्थाष्टके पञ्चमोsध्याय: ॥४।५॥\n॥ इति श्रीदत्त० देवकार्यार्थं परशुरामावतारो नाम चतु० पंचमोsध्याय: ॥४।५॥"
  }
]
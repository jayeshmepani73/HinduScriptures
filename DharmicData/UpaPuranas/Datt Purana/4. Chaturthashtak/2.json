[
  {
    "text": "हरि: ॐ मही महेश योगस्य मयास्थेया कथं वद ॥\nइति पृष्टोर्जुनेनाह साङ्गं योगं त्र्यधीश्वर: ॥१॥\nअष्टाङ्गो योग इत्येके षडङ्ग इति चापरे ॥\nविसंवादो नोभयत्र श्रृणु तत्त्वं ब्रवीमि ते ॥२॥\nअष्टाङ्गयोगो यमाद्यै: षडङ्गस्त्वावसनादिभि: ॥\nयमानां नियमानां च स्वभावेन विधानत: ॥३॥\nआसनादि: षडङ्गोsत: सप्ताङ्गं केचनाब्रुवन् ॥\nसप्ताङ्गानि समाधिस्तु फलमेवेति तन्मतम् ॥४॥\nसमाधिं द्विविधं मत्वा सविकल्पाविकल्पकम् ॥\nअङ्गेष्वेकं समादाय द्वितीयं फलमुच्यते ॥५॥\nसप्ताङ्गत्वेपि चाष्टाङ्गयोगमित्यूचिरे परे ॥\nशब्दातोsत्रैव भेदोsस्ति नान्यथेति विनिर्णय: ॥६॥\nयमान्दशादौ संपाद्य नियमांश्च महाव्रत: ॥\nसुखाल्लब्ध्वासनस्थैर्यं प्राणायामं ततोsभ्यसेत् ॥७॥\nसमे सुखेsजने देशे नि:शब्दे निरुपद्रवे ॥\nसुखासने समासीनश्चैलाजिनकुशोत्तरे ॥८॥\nसर्वचिन्तां परित्यज्य धृतिमास्थाय सात्त्विकीम् ॥\nतत्राभ्यासं प्रकुर्वीत यमवानात्मशुद्धये ॥९॥\nसमं कायशिरोग्रीवं धारयन्नचलं स्थिर: ॥\nइतस्तातो नैव पश्येत्पश्येद्भ्रूमध्यमेकधी: ॥१०॥\nपूरकुम्भकरेचात्मप्राणायामाख्याकर्मणि ॥\nदृढाभ्यास: प्रकर्तव्यो जिते प्राणे जितं मन: ॥११॥\nवृषावतिबलौ मत्तौ सयुगं संप्रधावत: ॥\nभवेतां स्ववशे पाशे शृङ्गासक्ते यथैकत: ॥१२॥\nतथैवेमौ मन:प्राणौ योगाभ्यासेन संयतौ ॥\nजितेsनयोरेकतरे तौ द्वावपि जितौ खलु ॥१३॥\nअत्र सत्कर्मभि: केचिच्छुद्धचित्ता महाश्रिय: ॥\nस्थिरचित्ता मदर्चायां वशप्राणा भवन्ति ते ॥१४॥\nअङानि धारणादीनि तेsभ्यसन्ति महाव्रता: ॥\nअन्येsसुयामत: प्राणमनोजयमभीप्सव: ॥१५॥\nप्राणस्पन्दनिरोधो हि प्राणायाम इतीर्यते ॥\nइडया प्राणमापूर्यं कुम्भयित्वा पुनर्बहि: ॥१६॥\nक्षिपेत्पिङ्गलया धीमान्पुन: पूर्ववदाचरेत् ॥\nविपरीतेन वा युञ्ज्याद्बहिर्वा कुम्भयेत्तथा ॥१७॥\nपूरो द्वादशमात्राभिर्द्विगुणाभिश्च रेचक: ॥\nकुम्भश्चतुर्गुणाभिश्च विधेयो बन्धपूर्वक: ॥१८॥\nयथा यथा प्राणजयो मात्रावृद्धिस्तथा तथा ॥\nपिण्डशुद्धिस्तया ज्ञेया वातपित्तकफान्तका ॥१९॥\nनाडीद्वाराणि सर्वाणि निर्मलानि भवन्त्यत: ॥\nनीरोगो जायते योगी क्रमाभ्यासेन यत्नत: ॥२०॥\nनिर्बीजश्च सबीजश्च प्राणायामो द्विधा मत: ॥\nनिर्बीज: केवलो रोध: सबीजो जपपुक् शुभ: ॥२१॥\nलीन: स पञ्चविपलद्विपलं ब्रह्मरन्ध्रग: ॥\nप्राण: सुषुम्णया प्रोक्त: प्राणायाम: स उत्तम: ॥२२॥\nइन्द्रियाणि जिते प्राणे विषयेभ्य: प्रयत्नत: ॥\nमनसोपाहरेद्धीर: प्रत्याहार: स उच्यते ॥२३॥\nयथा संहरतेsङ्गानि सुखात्कूर्मस्तथाप्ययम् ॥\nअर्थेभ्य: समनस्का गा: प्रत्याहारस्तदोत्तम: ॥२४॥\nकार्याsथ धार्णा साsपि द्विविधा परिकीर्तिता ॥\nसगुणाsगुणभेदेन मनस: स्थिरताssत्मनि ॥२५॥\nततो ध्यानं त्विदं कार्यं विक्षिप्तं मन आत्मनि ॥\nअभ्यासेन स्थिरीकुर्यात्पुन: पुनरखेदत: ॥२६॥\nध्यानं प्राग्धारणा पश्चात्केsपीच्छन्ति न तद्वरम् ॥\nध्यानं ह्युपसमाधीति समाधिर्ध्यानविस्मृति: ॥२७॥\nद्वादशद्वादशगुणा वृद्धि: प्राणलयस्य या ॥\nप्राणायामादि चत्वारि योगाङ्गानीति केचन ॥२८॥\nएवं द्विषड्दिनै: साध्य: समाधिर्द्विविध: स च ॥\nसविकल्पो निर्विकल्पो धर्ममेघ: स दैवहा ॥२९॥\nप्राणायामादिभिश्चित्ते सुस्थिरे मननक्षमे ॥\nयोगी विश्रुतवाक्यार्थमननं श्रद्धया चरेत् ॥३०॥\nपरात्मचिन्तनं वेदाविरुद्धाभिश्च युक्तिभि: ॥\nअखण्डया मनोवृत्त्या मननं तत्प्रचक्षते ॥३१॥\nसमाधि: सविकल्पो यस्तन्निदिध्यासनं विदु: ॥\nवि९जातीयप्रत्ययस्य निरासेनैव सर्वथा ॥३२॥\nसजातीयप्रत्ययस्य प्रवाहीकरणं तु यत् ॥\nअखण्डतैलधारावत्तन्निदिध्यासनं स्मृतम् ॥३३॥\nतल्लक्ष्मेदं महाबाहो दुर्लभं यत्कुयोगिनाम् ॥\nतत्त्वमस्यादिवाक्यार्थो विनिर्णीतो यथा पुरा ॥३४॥\nषड्लिङ्गै: श्रुतिनिर्णीतैर्य: सम्यगवधारित: ॥\nसुलक्षितो लक्षणया धारणाभिश्च चिन्तित: ॥३५॥\nयुक्तिभिर्मननाख्येन ध्यानेन स्ववशीकृत: ॥\nयोगिनां सोsवतिष्ठेत हृदि रूढतमो यदा ॥३६॥\nसोsहमात्मा परं ब्रह्म ब्रह्मैवाहं परात्परम् ॥\nनित्यं ज्ञानमनन्तं यच्छुद्धं बुद्धमनामयम् ॥३७॥\nआनन्दमद्वयं पूर्णं मनोवाचामगोचरम् ॥\nइत्यखण्डार्थधीवृत्तिर्दृढा तन्मननं परम् ॥३८॥\nयदा विस्मृत्य तद्धयानं ध्येयाकारं मनो भवेत् ॥\nनिवातदीपवत्स्वस्थं समाधि: सोsभिधीयते ॥३९॥\nव्यापकं तत्र चैतन्यं तिष्ठत्येव स्वयंप्रभुम् ॥\nतदा योगी न वेदेदं बाह्यमाभ्यन्तरं क्वचित् ॥४०॥\nसूर्यकान्तस्य योगेन तूलोsर्कप्रतिबिम्बित: ॥\nअग्निरेव भवेत्तद्वज्ज्ञेयमत्रापि नान्यथा ॥४१॥\nब्रह्माकारा मनोवृत्ति: केवलं ब्रह्म निष्कलम् ॥\nविषयीकृत्य हरति केवलं तद्गतं तम: ॥४२॥\nनष्टे सकार्ये तमसि प्रपञ्चो नैव तिष्ठते ॥\nएक एवाद्वितीयोsत्र तदा स्वात्मावशिष्यते ॥४३॥\nया वृत्ति: सैव विज्ञानं कार्यं कृत्वा तत; स्वयम् ॥\nस्वरूपे लीयते स्वच्छे जले कतकरेणुवत् ॥४४॥\nघटे भिन्ने घटाकाशो महाकाशो यथा तथा ॥\nचिद्बिम्बं तु चिदेव स्यादुपाधौ विलयं गते ॥४५॥\nस्वप्रकाशं परं ब्रह्म कथं हृत्तत्प्रकाशयेत् ॥\nअत: स्वच्छादर्शगतस्वमुखालोकनोपमम् ॥४६॥\nस्वच्छधीवृत्तिफलितस्वात्मनोsपि निरीक्षणम् ॥\nस्वस्यैव नैव मनसो दृश्यस्याचेतनस्य च ॥४७॥\nअज्ञातस्यैव विषये मनोवृत्ते: प्रयोजनम् ॥\nद्रष्टव्यं मनसेत्याह सार्थकं तच्छ्रुति: स्वयम् ॥४८॥\nमनो न मनुते ब्रह्म वागप्यत्र प्रशाम्यति ॥\nस्वयंप्रभं परं ज्योतिर्नित्यं वाड्मनस: परम् ॥४९॥\nफलव्याप्यत्वमेवात्र शास्त्रेणास्य निरस्यते ॥\nब्रह्मण्यज्ञाननाशाय वृत्तिव्याप्यत्वमुच्यते ॥५०॥\nयावदेवं भवेत्सिद्धं तावद्वृत्तिर्न शाम्यति ॥\nज्ञातृज्ञेयविभागोsयं भाति वृत्तौ स्वभावत: ॥५१॥\nसविकल्पोsयमेव स्यात्समाधिर्भूपसत्तम् ॥\nवृत्तेर्लयो निर्विकल्प: समाधि: परमो मत: ॥५२॥\nअविभागं परं ब्रह्म यतस्तत्रानुभूयते ॥\nइमामेव परां भूमिमारूढो न पुनश्चयवेत् ॥५३॥\nयदि विघ्ना भवन्त्यत्र युञ्जतो योगिनो मन: ॥\nतत्रोपायस्त्वयं कार्य: सावधानेन योगिना ॥५४॥\nसिद्धयोsत्र भवन्त्यष्टावणिमप्रमुखा नृप ॥\nतदासक्तौ प्रणश्येत योग: संसरते स च ॥५५॥\nसर्वं तन्नश्वरं विद्वान्न प्रसज्येत कर्हिचित् ॥\nलये संबोधयेच्चित्तं विक्षिप्तं शमयेत्पुन: ॥५६॥\nसकषायं सुधीर्जह्यात्समप्राप्तं न चालयेत् ॥\nनास्वादयेद्रसं तत्र निस:ङ्ग: प्रज्ञया भवेत् ॥५७॥\nनिवातदीपवच्चित्तो ब्रह्मात्मा शून्यवृत्तिक: ॥\nकृतकृत्य: क्षीणकर्मा भिन्नहृद्ग्रन्थिसंशय: ॥५८॥\nप्रारब्धभोक्तात्मारामो जीवन्मुक्तो भवेदियम् ॥\nयोगभूर्महती रूढ एतां मुग्धादिवच्चरेत् ॥५९॥\nमुग्धोsन्धो बधिरोsजिह्वो योगी पङ्गुर्नपुंसक: ॥\nस्वात्मदृक् परमानन्दो भवेत्स्वैरगति: सदा ॥६०॥\nअर्थानामपि सांनिध्ये समर्थोsविकलेन्द्रिय: ॥\nसुप्तवद्वर्तते नित्यं स योगी मुग्ध ईरित: ॥६१॥\nतिष्ठतो व्रजतो वास्य योगिनो दृङ् न दूरगा ॥\nयुगमात्रां भुवं त्यक्त्वा योगिराट् सोsन्ध उच्यते ॥६२॥\nशोकावहं मनोहारि हितं वाप्यहितं वच: ॥\nन संश्रृणोति श्रुत्वापि स योगी बधिर: स्मृत: ॥६३॥\nइदमिष्टमिदं नेति योsश्नन्नापि न सज्जते ॥\nसत्यं हितं मितं ब्रूते योगी सोsजिह्व उच्यते ॥६४॥\nभिक्षार्थं यस्य गमनं विष्णूत्रोत्सृतयेपि च ॥\nयोजनान्न परं याति स योगी पङ्गुरुच्यते ॥६५॥\nसद्योजातां कुमारीं यो दृष्ट्वा षोडशवार्षिकीम् ॥\nवृद्धामपि समां पश्यन्निर्विकार: स षण्ढक: ॥६६॥\nयोगचर्यामिमां प्राप्य श्रित उत्तमभूमिकाम् ॥\nजीवन्मुक्तो भुक्तदैवो विदेहां मुक्तिमश्नुते ॥६७॥\nयोगादेशमिमं राजन्नाविनीताय बोधय ॥\nश्रद्दधानाय शिष्याय शंस शुद्धहृदेsर्जुन ॥६८॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमण्डितायां संहितायां वासुदेव्यां उपासनाकाण्डे चतुर्थाष्टके द्वितीयोsध्याय: ॥२॥\n॥ इति श्रीदत्त० अष्टाङ्गयोगयोग्याचारयोगचर्या नाम चतुर्था० द्वितीयो० ॥४।२॥"
  }
]
[
  {
    "text": "हरि: ॐ ॥ इन्द्रं वोतान्यमप्याजौ जेतारमपराजितम् ॥\nद्विजोsप्यहन्निगृह्येदं न साध्वस्मत्सु सत्स्विति ॥१॥\nहृद्यानीयार्जुनसुता बद्धवैरा: सुदु:खिता: ॥\nपितृहन्तृवधे यत्नमास्थिता एकदा ययु: ॥२॥\nतत्पूर्वं निर्ययौ रामो वनं सभ्रातृको बली ॥\nअथागत्यार्जुनसुता आश्रमं रुरुधुर्भृगम् ॥३॥\nअन्वेष्येतस्ततो राममदृष्ट्वा सहसा मुनिम् ॥\nजमदग्निं सुखासीनं दृष्ट्वा तं व्यहनन्रुषा ॥४॥\nआक्रोशन्तीं पुरोभागे रेणुकां मूढबुद्ध्य: ॥\nतां निरस्य मुनिं हत्वा स्वपुरं सत्वरं ययु: ॥५॥\nदुर्निमित्तानि रामोsपि वीक्ष्य शीघ्रं गृहं ययौ ॥\nहतं स्वपितरं ज्ञात्वा विललाप सुदु:खित: ॥६॥\nमन्निमित्तां मृतिं यात: पिता धिङ्मां सुदुर्मतिम् ॥\nहा तात हा दयासिन्धो क्क गतोsसि गुणाकार ॥७॥\nरुदित्वैवं समाश्वास्य जननीं साश्रुलोचनाम् ॥\nमात्राग्रजैर्निषिद्धोsपि क्रुद्धो हन्तुं ययौ रिपून् ॥८॥\nमुहूर्तेनाहनत्सर्वान्सबलानर्जुनात्मजान् ॥\nसप्राकारं पुरं भित्त्वा सर्वं मात्रे न्यवेदयत् ॥९॥\nमुनिभिर्भ्रातृभी रामो वार्यमाणोsपि श्रृण्वताम् ॥\nऋषीणां मातुरग्रे स प्रतिज्ञामकरोदिमाम् ॥१०॥\nत्रिसप्तधा करिष्यामि बलान्नि:क्षत्रियां महीम् ॥\nपितॄन् तदस्रकुण्डेषु तर्पयाम्यृणमुक्तये ॥११॥\nतच्छ्रुत्वा रेणुका प्राह सम्यगुक्तं त्वयानघ ॥\nप्राक् संस्कृत्य पितृर्देहं प्रतिज्ञा सफलां कुरु ॥१२॥\nअर्जुनो दत्तभक्तोsयं यदि क्रुध्यति स प्रभु: ॥\nत्वां नाशयिष्यत्यत्रामुमुपायं कथयामि ते ॥१३॥\nकृत्वैकतस्त्वं पितरं तुलायां मां तथैकत: ॥\nगृहीत्वा याहि तिष्ठेति यत्र श्रोष्यसि खाद्वच: ॥१४॥\nतत्रैव ब्राह्मणं योग्यं लक्ष्यसे त्वं तदावयो: ॥\nसंस्कारं विधिना कृत्वा कृतकार्यो भविष्यसि ॥१५॥\nएवमुक्तो जनन्या स राम: पितृपरायण: ॥\nतदाज्ञां शिरसा धृत्वा तुलामादाय भक्तिमान् ॥१६॥\nविन्यस्यैकत्र पितरं मृतमन्यत्र मातरम् ॥\nस्वाश्रमान्निर्ययौ स्कन्धे तुलामादाय भक्तित: ॥१७॥\nसंस्कर्तुं पितरौ भक्त्या कान्यकुब्जप्रदेशत: ॥\nययौ स्थानानि संपश्यन् तीर्थान्यायतनानि च ॥१८॥\nदृष्ट्वा पुण्यान्यरण्यानि पवित्रांस्तापसाश्रमान् ॥\nविविधांश्चाचलन्पुण्यान्नदीस्तीर्थानि सर्वश: ॥१९॥\nएवं स पर्यटान्रामो धीमान्धर्मभृतां वर: ॥\nययावामलकीग्रामं सह्याद्रौ मुनिमण्डितम् ॥२०॥\nपरशान्तबाधं निर्वैंरं सर्वकालसुखावहम् ॥\nऋषिभि: संवृतं रम्यं कन्दमूलफलान्वितम् ॥२१॥\nसिद्धविद्याध्रगन्धर्वकिन्नरोरगचारणै: ॥\nवृतं सह्याचलप्रान्ते ददर्शाश्रममुत्तमम् ॥२२॥\nरामं तत्रैव साक्षेपमुवाच सुरवर्त्मवाक् ॥\nभो भो परशुराम त्वं श्रीदत्ताचार्यसंयुत: ॥२३॥\nयथाविधि स्वपितरं भक्त्या संस्कृर्तुमर्हसि ॥\nसंकल्पोsपि तवात्रैव सुफलश्च भविष्यति ॥२४॥\nइति श्रुत्वाsशरीरां गां तथेत्युक्त्वा स भार्गव: ॥\nअवतीर्य तुलां तत्र श्रीदत्ताश्रममाविशत् ॥२५॥\nतुलस्युदुम्बाश्वत्थबिल्वपर्णशमीवटै: ॥\nअन्यैश्च फलपुष्पाढ्यैस्तृणगुल्मलतादिभि: ॥२६॥\nजलै: सुशीतलैर्मिष्टै: स्रवद्भि: परिवेष्टितम् ॥\nसर्वर्तुगुणसंपन्नं योगिवृन्दनिषेवितम् ॥२७॥\nप्रविश्याश्रममासीनं दत्तात्रेयं दिगम्बरम् ॥\nददर्शानघयाश्लिष्टं देव्या रामो महामति: ॥२८॥\nक्रीडन्तमपि तं देव्या पानपात्रधरं मुनिम् ॥\nअभिवाद्येश्वरं मत्वा प्रार्थयामास भक्तित: ॥२९॥\nकृपां कुरु मयि ब्रह्मन्भक्तवत्सल सर्ववित् ॥\nसंस्कृर्तुं पितरावत्र प्राप्तोsस्मि ब्रूहि मे विधिम् ॥३०॥\nश्रीदत्त: प्राह न विधिं निषेधं वा न वेद्भ्यहम् ॥\nयथेष्टां गतिमाश्रित्य स्थितोsस्मीह पिशाचवत् ॥३१॥\nअनाचारो न जानामि धर्मं वाsधर्ममप्युत ॥\nइत्युक्त: प्राह रामस्तं त्वमेव मुनिसत्तम ॥३२॥\nयोगीश्वर: सर्वगुरु: कर्ता हर्ता जगत्प्रभु: ॥\nसदानन्दो गुणातीतो धर्माधर्मौ कुतस्तव ॥३३॥\nश्रीश: प्राह ब्रवीष्यत्र पश्यन्नप्यन्यथा कथम् ॥\nदिगम्बरेयं प्रमदा मदिराविह्नलेक्षणा ॥३४॥\nतथाप्यहं न नौ वित्सि मदिरास्वादलालसौ ॥\nअस्पृश्योsहमसंभाव्यो विधिवार्ता कुतो मम ॥३५॥\nततो रामोsभवत्तूष्णीं तुलास्था रेणुकावदत् ॥\nकिं मोहयस्यमेयात्मन्वाक्यैर्लोकानुसारिभि: ॥३६॥\nइत्युक्तो भगवान्दत्त: प्रहस्योत्थाय सत्वरम् ॥\nतुष्टाव रेणुकां देवीं लक्ष्यालक्ष्यस्वरूपिणीम् ॥३७॥\nमात: सर्वं त्वमेवैका वन्दनीया परावरा ॥\nएकवीरा महामाया सृष्टिस्थित्यन्तकारिणी ॥३८॥\nएकैवानेकरूपेषु स्थितासि त्वमनामया ॥\nदेहेन्द्रियमन:प्राणाहंकारेभ्यो विलक्षणा ॥३९॥\nस्तुत्वैवं रेणुका भर्त्रा सह दाहार्थमीश्वरम् ॥\nप्रार्थयामास स प्राह पतिस्तेsसौ कथं मृत: ॥४०॥\nसा नृपैर्हत इत्यूचे दत्त: प्राह ज्वलन्रुषा ॥\nमत्ता नश्यन्तु भूपा ये घातयन्ति द्विजानपि ॥४१॥\nरामोsवदत्करिष्येsहं महीं नि:क्षत्रियामिति ॥\nसंकल्पितमृतं भूयात्प्रसाद्भवतोsधुना ॥४२॥\nयोगज्ञोsपि भवच्छिष्य: कृतागस्त्वान्मया हत: ॥\nक्षन्तुमर्हसि देवेश सत्यसन्धं विधेहि माम् ॥४३॥\nदत्त: प्राह तमालिङ्ग्य त्वं सखा मेsसि निश्चितम् ॥\nकृतं साधु त्वया राम सत्यसन्धो भविष्यसि ॥४४॥\nतत: श्रीशाज्ञयाssनीय सर्वतीर्थानि सायकै: ॥\nभित्त्वाद्रिं विधिवत्सस्नौ राम: पश्चाच्च रेणुका ॥४५॥\nभूषिता सा जगन्माता श्रीदत्तं प्राह चात्मजम् ॥\nस्वस्थानं गन्तुमिच्छामि पत्या सह मुदान्विता ॥४६॥\nभो राम त्वं द्विजान्पाहि प्रतिज्ञां सफलां कुरु ॥\nइत्युक्त्वाचार्यमर्कं च नत्वाsदाद्वायनानि सा ॥४७॥\nवसुरुद्रादित्यमुखा: सस्त्रीका निखिला: सुरा: ॥\nस्वर्यानैराययुर्द्रष्टुमुत्सवं मुनयोsपि च ॥४८॥\nगुरुणापि समाधाय क्रव्यादाग्निं यथाविधि ॥\nसुमङ्गला विवेशासौ सह पत्याssहिताग्निना ॥४९॥\nसतीस्पर्शात्प्रदीप्तिsग्नि: शुशुभेsर्कसहस्रवत् ॥\nप्रणेमुर्हर्षिता: सर्वे चक्रुरुच्चैर्जयध्वनिम् ॥५०॥\nइति श्रीमद्दत्तात्रेयपुराणे दार्शत्रिसाहस्र्यां संहितायां त्रिकाण्डमण्डितायां वासुदेव्यां उपासनाकाण्डे चतुर्थाष्टके सप्तमोsध्याय: ॥७॥\n॥ इति श्रीदत्त० रामस्य शत्रुनाशप्रतिज्ञा नम चतुर्था० सप्तमो० ॥४।७॥"
  }
]
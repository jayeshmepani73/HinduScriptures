[
  {
    "text": "हरि: ॐ ॥ ऋतस्य गोपोsद्य भवान्यदाज्ञापयति प्रभु: ॥\nतन्मे मूर्ध्ना धृतमिति प्रोक्त्वा नत्वाsर्जुनो गत: ॥१॥\nपुरमेत्यार्जुन: सम्राट् श्रीदत्तेन यथोदितम् ॥\nचचाराव्याहतस्वैरगतिर्वायुरिवात्मवान् ॥२॥\nदशयज्ञसहस्त्रै: स भूप ईजे महामति: ॥\nसर्वे यज्ञा महाराजो भूरिकाञ्चनदक्षिणा: ॥३॥\nसर्वे काञ्चनवेदीका वेदविन्मुनिसंवृता: ॥\nसर्वैर्देवै: सुसंप्राप्तैर्विमानस्थैरलंकृता: ॥४॥\nअप्सरोभिश्च गन्धर्वैर्गायद्भि: परिशोभिता: ॥\nनाकाले यस्य राष्ट्रे तु मरणं कोsप्यपश्यत ॥५॥\nदुर्भिक्षमीतिभीत्यादि यस्य राष्ट्रे कदापि नो ॥\nयथाकालं ववर्षेन्द्र: सस्यवृद्धिं ददौ मही ॥६॥\nसमस्तरत्नसंपूर्णश्चक्रवर्ती बभूव स: ॥\nस्वयं हि सप्तद्वीपेषु खङ्गी चक्री शरासनी ॥७॥\nरथी परिभ्रमत्येव दुष्टचोरारिशासन: ॥\nसर्वान्तरो यथा वायुरात्मा साक्षी स्वयोगत: ॥८॥\nएवं राजा मनुष्योsपि माहिष्मत्यां वसन्नपि ॥\nकर्कोटकसुतां जित्वा पुरीं तत्र न्यवेशयत् ॥९॥\nकदाचित्स्त्रीसहस्राढ्यो रेवायां स महाबल: ॥\nचिक्रीडे दो:सहस्रेण रेवां प्राग्गतिमानयन् ॥१०॥\nतत्प्रेक्ष्य तत्पति: क्रुद्ध: सिन्धुर्वेगादधावत ॥\nतमूर्मिमालिनं क्रुद्धं दृष्ट्वा राजा प्रहस्य च ॥११॥\nएको भुजसहस्रेण जगाहे स महार्णवम् ॥\nतस्य बाहुसहस्रेण पीडितोsभून्महोदधि: ॥१२॥\nचूर्णीकृतमहावीचिर्लीनमीनमुख: स च ॥\nभीतभीत: समुद्रोsपि पलायनपरोsभवत् ॥१३॥\nअब्धौ संक्षोभ्यमाणे तु पातालस्था महासुरा: ॥\nसर्वेsप्यहिवरा बाढमार्तिमापुर्दुरत्ययाम् ॥१४॥\nएवंप्रभावो राजर्षिरेको धन्वी महीतले ॥\nयोगाभ्यासरतो नित्यं राज्यं चक्रे स्वधर्मवित् ॥१५॥\nदुश्चरं तत्तपो दृष्ट्वा निष्प्रत्यूहांस्तथाध्वरान् ॥\nस्वपदस्था अपि सुरा भयमाजग्मुरन्वहम् ॥१६॥\nदेवाधिकारहर्तायं भविष्यति तपोवलात् ॥\nइत्याशङ्क्यामरै: सूर्य: सत्त्वहृत्यै प्रचोदित: ॥१७॥\nद्विजरूपधरो भूत्वा वैश्वदेवक्षणे रवि: ॥\nबुभुक्षितोsतिथि: प्राप्त आतिथेयं तमर्जुनम् ॥१८॥\nअतिथि: प्राह राजेन्द्र ब्रह्मण्योsसि दयापर: ॥\nतृप्तिमेकां प्रयच्छाद्य त्वत्त: कोsन्यो ममेष्टद: ॥१९॥\nराजोचे केन ते तृप्तिर्वद सर्वं ददामि ते ॥\nदैवतं ब्राह्मणोsस्माकं सर्वस्वं वार्पयाम्युत ॥२०॥\nसूर्यस्तमाह सर्वोद्भिद्रूपभिक्षां प्रयच्छ मे ॥\nतया भवेयं संतृप्तस्तृप्तिर्मे मूप नान्यथा ॥२१॥\nतच्छ्रुत्वाश्चर्यतोषाभ्यां राजा प्राह प्रणम्य तम् ॥\nयद्याचितं तद्ददामि को भवान्मानुषो नहि ॥२२॥\nतदा सूर्य: स्वरूपेण प्रादुरास प्रणम्य तम् ॥\nराजा प्राहाद्य धन्योsस्मि लब्धो यस्येदृशोsतिथि: ॥२३॥\nन शक्या: स्थावरा: सर्वे तेजसा स्वबलेन च ॥\nनिर्दग्धुं तपतां श्रेष्ठ त्वामेव प्रणतोsस्म्यहम् ॥२४॥\nएवमुक्तस्तत: सूर्य: प्राह राजन्बहुप्रद ॥\nतुष्टस्तेsहं ददामीषूनक्षयान्सर्वतोमुखान् ॥२५॥\nते क्षणाज्ज्वालयिष्यन्ति मम तेज:समन्विता: ॥\nसंधाय ताञ्छरान्सर्वान् शोषयित्वार्पयाद्य मे ॥२६॥\nशुष्कान्भस्मीकरिष्यामि तेन तृप्तिर्भवेन्मम ॥\nइत्युक्त्वा स रविर्दिव्यान्बाणानस्मा उपानयत् ॥२७॥\nतेन दत्ताञ्छारान्राजा संधाय बलवत्तर: ॥\nस पञ्चशतचापेभ्यो मुमोचाप इवाम्बुद: ॥२८॥\nपर्वतग्रामनगरघोषदुर्गवनादिजा: ॥\nसुशुष्का: स्थावरा: सर्वे बभूवुर्बाणवृष्टित: ॥२९॥\nतत: सूर्योsग्निरूपेण शुष्कान्सर्वानभक्षयत् ॥\nतृणगुल्मलतावृक्षमुखांस्तान्स्थावरान्क्षणात् ॥३०॥\nअत्रान्तरे वसिष्ठाख्यस्तपोदीप्तो महामुनि: ॥\nसमाधिविरमे वृक्षान्निर्दग्धान्समपश्यत ॥३१॥\nक्रुद्ध: शापं ददौ तस्मा अर्जुनाय महातपा: ॥\nमदाश्रमद्रुमा यस्मात्त्वया दग्धा: सुदुर्मते ॥३२॥\nमत्तोsसि बलदृप्तोsसि यत: प्रतिभटो न ते ॥\nमा गर्वं वह दुष्टात्मंस्तेजस्वी ब्राह्मणोत्तम: ॥३३॥\nभार्गवो जामदग्न्यस्ते राम: परशुना भुजान् ॥\nछित्त्वा सहस्रं द्रुक्सन्धानिव त्वां निहनिष्यति ॥३४॥\nएवं स भाविना राजा ब्रह्मण्योsप्यतिथिप्रिय: ॥\nदैवयोगेन संशप्त: शान्तेनापि महर्षिणा ॥३५॥\nतदाप्रभृति राजासावुद्धतोsभूत्सुधीरपि ॥\nबभूवुर्बहव: पुत्रास्तस्य राज्ञो महाबला: ॥३६॥\nदत्तात्रेयप्रसादेन लब्धेन स्यन्दनेन स: ॥\nकामगेन विमानेन चचाराखिलकोकग: ॥३७॥\nऐश्वर्यमतुलं लेभे किंकर्य: सिद्धयोsस्य हि ॥\nअव्याहताज्ञ: सर्वत्र स सम्राडुग्रशासन: ॥३८॥\nस्मृतिगामी स सर्वत्र कामितानेकदेहधृक् ॥\nप्रत्यक्षदर्शी सर्वस्य दत्तात्रेय इवापर: ॥३९॥\nदुर्वृत्तान्वारयामास नृपांश्चोराञ्जघान च ॥\nममर्द देवान्यक्षादीन्पीडयामास सर्वश: ॥४०॥\nदिव्येनैव विमानेन हैहयाधिपतिर्बली ॥\nक्रीडन्तमिन्द्र पौलोम्या धर्मयामास तं दिवि ॥४१॥\nततो देवा विनिर्धूता देवर्षिसहितास्तदा ॥\nपीडिता: कार्तवीर्येण श्रीविष्णुं शरणं ययु: ॥४२॥\nदेवदेव सुरारिघ्न विष्णो सत्यपराक्रम ॥\nभगवन्भूतरक्षार्थं कार्तवीर्यार्जुनं जहि ॥४३॥\nस दिव्येन विमानेन त्रैलोक्ये विचरन्स्वयम् ॥\nबाधते विश्वमखिलं त्वां विना कोsस्य घातक: ॥४४॥\nइति संप्रार्थितो देवो देवान्दृष्ट्वार्जुनादिंतान् ॥\nप्राहावतीर्य तं हन्मि इन्द्रमुखा: सुरा: ।\nविष्णुं नत्वा स्वस्वधाम प्रापुश्चिन्ताविवर्जिता: ॥४६॥\nभगवानपि सर्वज्ञ: स्वभक्तं वीक्ष्य तादृशम् ॥\nअर्जुनं मुनिना शप्त समुद्धर्तुं मनो दधौ ॥४७॥\nवधोsस्य कल्पित: पूर्वं मया ख्यात्याधिकान्नरात् ॥\nअतोsहं द्विजरूपेण हन्मि भक्तमपि स्वयम् ॥४८॥\nयोगाभ्यासेन तपसा मुक्तोsयं मदनुग्रहात् ॥\nनूनं विदेहकैवल्यं भक्तारब्धं नयाम्यहम् ॥४९॥\nइति निश्चित्य भगवान्स्वांशेन त्रिजगत्पति: ॥\nअवातरद्विप्ररूपी दयालुर्भक्तभावन: ॥५०॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमण्डितायां संहितायां वासुदेव्यामुपासनाकाण्डे चतुर्थाष्टके चतुर्थोsध्याय: ॥४॥\n॥ इति श्रीदत्त० राज्यं शासतोsर्जुनस्यर्षिशापो नाम चतुर्थो० चतुर्थो० ॥४।४॥"
  }
]
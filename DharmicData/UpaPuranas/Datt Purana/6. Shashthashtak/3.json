[
  {
    "text": "प्रकृतात्पाह्यघादित्थं सकृद्ये प्रार्थयन्त्यापि ॥\nतान्पात्यतों नित्ययुक्तभक्तोपेक्षा कथं हरे: ॥१॥\nनीते हुण्डासुरेमार्भे प्रात:काल उपागते ॥\nप्रस्वापिन्यां गतायां च जन: सुप्तोत्थितोsभवत् ॥२॥\nवीतनिद्रेन्दुमत्यर्भमपश्यन्ती समन्तत: ॥\nविललाप तदा तन्वी सा हाहाकारपूर्वकम् ॥३॥\nकेन मे सर्वलक्ष्माढ्य: सुतो देवसुतोपम: ॥\nविधे पापात्मना नीतो हन्त हन्त करोमि किम् ॥४॥\nदुष्करैर्नियमैर्यत्नैस्तपोभिर्दारुणैरुत ॥\nकष्टेनैवोपलब्धोsसौ हृत: केन दुरात्मना ॥५॥\nदुरगम्यसुमाहात्म्यं यस्य तेन प्रसादत: ॥\nदत्तो दत्तेन गुप्तश्च कथं केन हृतस्त्वित: ॥६॥\nहा पुत्र वत्स हा बाल हा गुणाकार सुन्दर ॥\nक्कासि केन कथं तात नीतोsसि वद नन्दन ॥७॥\nधिङ्मां तमोगुणाविष्टां यतो निद्रावशान्मया ॥\nवियोजितोsसि राजेन्द्र सोमवंशसुभूषण ॥८॥\nरे दोहदप्रभृत्यद्य यावद्यद्दर्शितं सुखम् ॥\nस्वप्नवत्तत्कथं जातं भारभृत्त्वं कथं मृषा ॥९॥\nकिं करोमि क्क याम्यद्य राजन्तं राजलक्षणै: ॥\nत्वां विनास्मि मृतप्राया त्वं प्राणो मेsसि दिव्यदृक् ॥१०॥\nविलीयसे क्क हा पुत्र पयो मे स्रवते वृथा ॥\nनष्टोsसि जातमात्रस्त्वं लालनाद्यपि नो कृतम् ॥११॥\nहन्त हन्त कथं भग्नं दैवं मे बत हा विधे ॥\nजातमात्रोsपि नष्टोsर्भो मायेयं कस्य दुर्धरा ॥१२॥\nपूर्वकर्मविपाकोsयमुदितो मे दुरात्मन: ॥\nकृतं न्यासापहरणं मया दुष्टधिया खलु ॥१३॥\nकिंवान्यस्य हृतो बालो रत्नान्यपहृतानि वा ॥\nतेन मे पुत्ररत्नं हि दिव्यं नष्टं न संशय: ॥१४॥\nभुञ्जानस्याग्रतो मेsन्नं हृतं वा पूर्वजन्मनि ॥\nमित्रद्रोह: कृतो वापि सांप्रतं तत्फलं त्विदम् ॥१५॥\nएवं सा पतिता भूमौ कदलीवानिलाहता ॥\nशोकेन महता राज्ञी मूर्च्छिताभून्मृतोपमा ॥१६॥\nराज्याप्यप्रियमाकर्ण्य प्राप्यारिष्टं ददर्श ताम् ॥\nनिश्वासान्मुञ्चमानां गां वत्सहीनामिव प्रियाम् ॥१७॥\nस्वयमप्युरुशोकेन दु:खेन महता वृत: ॥\nभूत्वाsतिविह्वलो दीनो विलपन्निदमब्रवीत् ॥१८॥\nधिक् प्राकारान्सपरिखान् धिक् सौधान्साररार्गलान् ॥\nधिग्बलं मन्त्रजालं च कोsपीहासीन्न यत्प्रभु: ॥१९॥\nइह धर्मफलं नास्ति नास्ति वै तपस: फलम् ॥\nनास्ति दानफलं नष्टे सुपुत्रे निश्चिनोम्यद: ॥२०॥\nज्ञात्वा मेsप्यनपत्यत्वं जन्मयोगोत्थमुत्कटम् ॥\nमौर्ख्यात्तप्तं तपो व्यर्थं किं जातं तेन मेsधुना ॥२१॥\nदत्तात्रेयप्रसादस्य श्रुतं मे फलमक्षयम् ॥\nलब्धोsपि सुगुण: पुत्रस्तत्र विघ्नं कथं त्विदम् ॥२२॥\nपुत्र आत्मा स नष्टोsतो नष्टोsद्यार्तोsस्मि भो हरे ॥\nदीनवत्सल मां पाहि श्रीदत्तानन्यमातुरम् ॥२३॥\nइत्यज्ञातात्मवत्त्वौ तौ खिन्नौ गौणात्मशोकत: ॥\nचिन्ताव्याकुलितात्मानौ स्थितौ दत्तार्पितान्तरौ ॥२४॥\nईश्वरे योsनुरक्तोsस्मिन्नार्तोsर्थी वापरोsपि स: ॥\nन नश्यति स्वयं तस्य समुद्धर्तास्ति हि प्रभु: ॥२५॥\nप्राक्कर्मवासनादार्ढ्याच्च्यवन्तमपि तत्त्वत: ॥\nस्वाविष्टचित्तमचिरात्ततोsप्युद्धरतीश्वर: ॥२६॥\nइत्थं भक्ते: प्रभावोsयं यद्भक्तो नैव नश्यति ॥\nदुराचारोपि चेत्पूर्वं भक्त्या शुद्ध: शमं व्रजेत् ॥२७॥\nराजाप्यर्थीशसेवाप्तस्वार्थोsप्यार्तोsभवद्विधे: ॥\nतद्वृद्धभक्तिमुद्धर्तुं नारदायैरयत्प्रभु: ॥२८॥\nरणद्वीणो हरिं गायन्नारद: प्राप तत्र तम् ॥\nप्रत्युद्गत्याप्यरं राजाभ्यर्च्य दु:खं न्यवेदयत् ॥२९॥\nनारदोsपि प्रहस्याह सकृद्यत्स्मरणान्नृप ॥\nसद्योsस्त्यखिलदु:खान्तस्तद्दासस्त्वं कुतोsन्यथा ॥३०॥\nनिर्गुणोsप्यत्रिजोsभूद्यो भक्तगुप्त्यै तमीश्वरम् ॥\nशतवर्षं भजन्राजन् शोकस्यान्तं न गच्छसि ॥३१॥\nकिं नश्वरेण पुत्रेण गृहेणाङ्गेन वा तव ॥\nलोक: सुखोsस्ति हृद्यात्मा दत्तोsमुं शरणं व्रज ॥३२॥\nयं तु शोचसि हुण्डेन हन्तुं नीतोsपि दैवत: ॥\nकस्यचिन्मुनिवर्यस्य गृहेsस्ति स सुरक्षित: ॥३३॥\nविद्वान्हत्वाsसुरं सार्धं पत्न्याssगत्याशु शत्रुहा ॥\nभुक्त्वेह राज्यमैन्द्रं च पदं मर्त्योsपि भोक्ष्यति ॥३४॥\nइत्युक्त्वा नारद: स्वर्गं ययौ राजापि हर्षित: ॥\nगत्वाsरिष्टं नारदोक्तं मुदा पत्न्यै शशंस स: ॥३५॥\nदेवर्ष्युक्ति: प्रिये सत्या वर: सत्योsपि चेशितु: ॥\nप्रसादो नान्यथा तस्माच्छोकं जह्यङ्गशोषणम् ॥३६॥\nइन्दुमत्यपि तच्छ्रुत्वा मृतसंजीवनोपमम् ॥\nस्मृत्वाssत्रेयं भक्तिवृद्धप्रेमबन्धाsस्तुवन्नता ॥३७॥\nत्वं पर: पूरुषो वेधा: परात्माsधोक्षजो विभु: ॥\nगुणात्माहंयुसंसारकारणोsप्यस्यकारण: ॥३८॥\nशुद्ध: सच्चित्सुखात्मापि त्रीशो धीरोsपि केवल: ॥\nस्वभक्तिवृध्द्यै जातोपि माययेहात्रिनन्दन: ॥३९॥\nनिष्कामाह्लादको यो द्राक् स्मृत्योद्धर्ता भवांबुधे: ॥\nनत्यापोsभीष्टदो दत्त शरण्यं त्वार्तिहं भजे ॥४०॥\nयोsदाद्दिव्यं सुतं तं स सर्वदा पातु सर्वत: ॥\nअनन्याया: स विश्वात्मा भगवान्मेsस्तु सद्गति: ॥४१॥\nआयूराजाप्युवाचेश पुरुषाध्यक्ष सद्गुरो ॥\nदत्तात्रेय जगन्नाथ त्राहि मां भवसंकटांत् ॥४२॥\nसर्वसौख्यनिधानं यद्देहिनां दुर्लभं ध्रुवम् ॥\nनय मां त्वत्पदं तद्भो न काङ्क्षेsन्यत्किमप्यज ॥४३॥\nएवं तौ दंपती स्तुत्वा स्मृत्वा माहात्म्यमीशितु: ॥\nत्यक्त्वा चिन्तां शुचं चाशु सुखमासतुरन्वहम् ॥४४॥\nवसिष्ठोsप्येकदाssहूय नहुषं तत्र तं जगौ ॥\nक्षत्रोsसि त्वं वने हिंस्रान्निहन्तुं मृगयां चर ॥४५॥\nतच्छ्रुत्वा स तथेत्युक्त्वा धन्वी तूणी ययौ वनम् ॥\nकृत्वा गुरूक्तवद्वाणीं शुश्रावाsभ्रसमीरिताम् ॥४६॥\nआयु:सुतोsयं नहुष इन्दुमत्यात्मजो विधे: ॥\nमात्रा वियोजितो बाल्ये वसिष्ठेनाभिपालित: ॥४७॥\nदु:खितावस्य तातौ च शिवजाsशोकसुन्दरी ॥\nएतमुद्वाहितुं तेपे हुण्डकारास्थिता तप: ॥४८॥\nश्रुत्वैवं विस्मितोsभ्येत्य गुरुं नत्वा शशंस तत् ॥\nवसिष्ठोsप्यादित: सर्वं कथयित्वा तमब्रवीत् ॥४९॥\nवीरायुष्मन्महाबाहो धनुर्विद्याविशारद ॥\nदत्तात्रेयाभिगुप्त त्वं गत्वा हुण्डासुरं जहि ॥५०॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमण्डितायां संहितायां श्रीवासुदेव्यां उपासनाकाण्डे षष्ठाष्टके तृतीयोsध्याय: ॥३॥\n॥ पुत्रहरणेन दु:खितयोरिन्दुमतीनृपयो० शोकहरणं नाम षष्ठ० तृती० ॥६।३॥"
  }
]
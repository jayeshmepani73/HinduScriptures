[
  {
    "text": "हरि: ॐ ॥ आप्रबोधकृताशेषकर्मणा मुक्तिदोsस्ति य: ॥\nसंन्यस्तेनात्मतृप्त्यै स सर्वतोsवतु भक्तय: ॥१॥\nकालद्रव्यगुणैर्दत्तस्त्रिधैकोsपि स्वमायया ॥\nलीलां धत्ते स्वयं स्वस्मिन्स्रुष्टिस्थित्यप्ययात्मिकाम् ॥२॥\nतद्भ्रूभङ्गो हर: काल: स सूक्ष्म: परमाणुक: ॥\nतौ द्वावणुस्त्रयं ते तु त्रसरेणुश्च तैस्त्रुटि: ॥३॥\nलवस्तत्त्रिशतं ते च निमेषस्ते त्रय: क्षण: ॥\nते पञ्च काष्ठास्ता: पञ्चदश लघ्वपि नाडिका ॥४॥\nते द्वे मुहूर्तोsहोरात्रस्त्रिंशत्ते दश पञ्च च ॥\nपक्षस्तौ शुक्लकृष्णाख्यौ तौ मासौ द्वावृतुश्च स: ॥५॥\nअयनं तैस्त्रिभिस्ते द्वे नृणामब्द: शतायुषाम् ॥\nमासेन पैत्राहोरात्रो नुर्वर्षेण च दैवत: ॥६॥\nनुर्विंशतिसहस्राढ्यत्रिचत्वारिंशल्लक्षके ॥\nचतुर्युगं दिनं स्रष्टुस्तत्सहस्रं तथैव निट् ॥७॥\nसर्गोsह्नि निशि कल्पोsस्य मनवोsह्नि चतुर्दश ॥\nमनु: कल्पेsत्र वाराहे पूर्व: स्वायंभुव: स्वराट् ॥८॥\nप्रियव्रतोत्तानपादौ शतरूपोत्थतत्सुतौ ॥\nयज्ञ इन्द्रो मरीच्याद्या विप्रा: स्यु: स्तुषिता: सुरा: ॥९॥\nसपत्नमातृवाग्विद्धो ध्रुव औत्तानपादज: ॥\nपञ्चाब्दोsपि तपस्तप्त्वा विष्णोर्लेभे ध्रुवं पदम् ॥१०॥\nकल्पाद्यास्तत्सुता आसन्येषां वंशोsत्र विस्तृत: ॥\nप्रियव्रतस्यापि पुत्रा आग्नीध्राद्यास्तपस्विन: ॥११॥\nस्वायंभुव: सुनन्दायां पदैकेनास्थितस्तप: ॥\nतप्त्वा वीतैषण: शुद्धो भेजे भागवतीं गतिम् ॥१२॥\nमनु: स्वारोचिषो नाम द्वितीयोsग्निसुतोsभवत् ॥\nपुत्रा द्युमत्सुषेणाद्यास्तस्यासन्ख्यातमङ्गला: ॥१३॥\nदत्तोsत्रिश्च्यवन: स्तम्ब: प्राण: कश्यप एव च ॥\nऔर्वो बृहस्पतिश्चैते ऋषयोsत्र महाव्रता: ॥१४॥\nइन्द्रो विरोचनोsत्रासीद्देवाश्च स्तुषिताभिधा: ॥\nवेदशीर्ष्ण ऋषे: पुत्रओ विभुर्नाम हरे: कला ॥१५॥\nतृतीयश्चोत्तमो नाम प्रियव्रतसुतो मनु: ॥\nयज्ञहोत्रादयस्तस्य पुत्रा विख्यातकीर्तय: ॥१६॥\nप्रमदाद्या वसिष्ठस्य पुत्रा: सप्तर्षयस्त्विह ॥\nइन्द्रोsभूत्सत्यजिद्भद्रा: सत्या वेदश्रुता: सुरा: ॥१७॥\nहर्यंश: सत्यसेनाख्यो धर्माज्जातोsत्र येन तु ॥\nभूतद्रुहो भूतगणा इन्द्रमित्रेण संहृता: ॥१८॥\nचतुर्थस्तामसो नाम मनुरुत्तानसोदर: ॥\nपृथुख्यात्यादयस्तस्य दश पुत्रा महौजस: ॥१९॥\nसत्यस्त्रिशीर्षा शक्रश्च तथा सप्तर्षयोsत्र तु ॥\nज्योतिर्धामाद्या हरय: सत्यका अमरास्तथा ॥२०॥\nअन्ये विधृतिपुत्राश्च स्वधाम्ना यैरिहान्तरे ॥\nउद्धृता: श्रुतयो नष्टा या: कालेन जवीयसा ॥२१॥\nस्वांशेनाजोsवतीर्येह ग्राहग्रस्तं हरि: स्वयम् ॥\nउद्दधार गजेन्द्रं द्राक् प्रपन्नं दीनवत्सल: ॥२२॥\nपञ्चमस्तामसभ्राता नाम्नाभूद्रैवतो मनु: ॥\nबलिविन्ध्यादयस्तस्य सुता भूतरयादय: ॥२३॥\nअमरा ऋषयस्तूर्धबाह्वाद्या भगवानिह ॥\nवैकुण्ठाख्योsभवद्यस्य गुणान्केsपीह नो विदु: ॥२४॥\nकल्पितो येन वैकुण्ठ: सर्वलोकनमस्कृत: ॥\nध्रुवं तिष्ठन्ति गत्वात्र मुक्ता भागवतोत्तमा: ॥२५॥\nचाक्षुषाख्यो मनु: षष्ठश्चक्षु:पुत्रोsभवत्सुता: ॥\nसुद्युम्नाद्यास्तस्य देवा आप्याद्या ऋषयस्त्विह ॥२६॥\nहविष्मद्विर्यकमुखा इन्द्रो मन्त्रद्रुमोsभवत् ॥\nअजिताख्यो मथित्वाब्धिं देवेभ्योsदात्सुधामपि ॥२७॥\nविवस्वत: सुत: श्राद्धदेवाख्य: सप्तमो मनु: ॥\nइक्ष्वाकुशर्यातिमुखा दश तत्तनयास्तथा ॥२८॥\nवसुरुद्रादित्यविश्वमरुदश्विमुखा: सुरा: ॥\nकश्यपोsत्रिर्भरद्वाजो विश्वामित्रश्च गौतम: ॥२९॥\nजमदग्निर्वसिष्ठश्च ऋषयोsत्र पुरन्दर: ॥\nइन्द्रो देव उपेन्द्रोsत्र वामनोsदितिज: स्वराट् ॥३०॥\nमन्वन्तरमिदं त्वत्र विभुशक्त्युपबृंहितम् ॥\nवर्तमानमितोsन्यानि सप्तैष्याणीह वच्मि हि ॥३१॥\nविश्वकर्मसुते संज्ञाछाये जाये विवस्वत: ॥\nसंज्ञाsसह्यद्युतिपतिभियाsभूद्वडवा वने ॥३२॥\nभूत्वा तदनुरूपोsर्कस्तां भेजेsथाश्विनौ तत: ॥\nभूत्वाsथ पूर्ववत्सोsपि भेजेsर्कं दप्तितेजसम् ॥३३॥\nयमो यमी श्राद्धदेव: संज्ञायामभवन्रवे: ॥\nशनि: सावर्णिस्तपती छायायामभवत्तथा ॥३४॥\nसावर्णिर्भविता देवीप्रसादादष्टमो मनु: ॥\nनिर्मोकाद्यास्तस्य पुत्रा इन्द्र: सर्वस्वदो बलि: ॥३५॥\nदेवा: सुतपसस्तत्र विरजा अमृतप्रभा: ॥\nश्रीव्यासो गालवो रामो दीप्तिमान्द्रोणज: कृप: ॥३६॥\nऋष्यश्रृङ्गो भविष्यन्ति योगस्था ऋषयोsधुना ॥\nनवमो दक्षसावर्णिर्वारुणो भविता मनु: ॥३७॥\nभूतकेत्वादय: पुत्रास्तस्य चेन्द्रोsद्भुत: सुरा: ॥\nपारामरीचिगर्भाद्या ऋषयो द्युतिमन्मुखा: ॥३८॥\nउपश्लोकात्मजो ब्रह्मसावर्णिर्दशमो मनु: ॥\nतत्पुत्रा भूरिषेणाद्या हविष्मत्प्रमुखर्षय: ॥३९॥\nशंभु: सुरेन्द्रो देवाश्च सुवासनमुखा इह ॥\nमनुर्वै धर्मसावर्णिर्भवितैकादशोsस्य च ॥४०॥\nसप्त धर्ममुखा: पुत्रा निर्वाणरुचयोsमरा: ॥\nऋषयश्चारुणमुखा देवेन्द्रो विधृतिस्त्विह ॥४१॥\nहर्यंशो धर्मसेत्वाख्यस्त्रैलोक्यं धारयिष्यति ॥\nभविता रुद्रसावर्णिर्द्वादशो वारुणोsस्य च ॥४२॥\nदेवश्रेष्ठमुखा: पुत्रा अमरा हरितादय: ॥\nतपोमूर्त्यादयो विप्रा ऋतधामा सुरेश्वर: ॥४३॥\nअवतार:स्वधामाख्यो हरेर्मन्वन्तरर्द्धिकृत् ॥\nत्रयोदशो मनुर्देवसावर्णिस्तत्र तत्सुता: ॥४४॥\nचित्रसेनमुखा इन्द्रो दिवस्पतिरुतामरा: ॥\nसुत्रामसंज्ञा निर्मोकाद्या विप्रो योगिराड्ढरि: ॥४५॥\nचतुर्दशो मनुस्त्विन्द्रसावर्णिस्तत्सुतास्तदा ॥\nउर्वाद्याश्चाक्षुषा देवा: शुचिरिन्द्रो महर्षय: ॥४६॥\nअग्निबाहुमुखा देवा बृहद्भानुर्हरे: कला ॥\nचतुर्दशैवं मनवो ज्ञेया ब्रह्मैकवासरे ॥४७॥\nस्वायंभुवमनो: पुत्रो योगैश्वर्यात्प्रियव्रत: ॥\nपरात्मानुगृहीतोsत्र सप्तधा विभजन्महीम् ॥४८॥\nभ्रामयन्स्वरथं नेमिनिम्नैरब्धिं च सप्तधा ॥\nभूसंस्थानं नदीशैलवनग्रामविभागश: ॥४९॥\nसीमाश्च लोकभद्राय प्रतिद्वीपं विभागश: ॥\nकृत्वाsग्नीध्रादिपुत्रिभ्यो दत्वोपशममाप स: ॥५०॥\nतत:प्रभृत्यसौ पृथ्वी सप्तद्वीपेति गीयते ॥\nजम्बुप्लक्षकुशक्रौञ्चशाकशाल्मलपुष्करा: ॥५१॥\nसप्ताब्धिपरिखा: सप्तद्वीपा एते भुव: कृता: ॥\nक्षारेक्षुरसमध्वब्धिर्घृतोद: क्षीरसागर: ॥५२॥\nमण्डोद: शुद्धजलधीरेकैकद्वीपसागरा: ॥\nअनुव्रतास्तस्य सुता आग्नीध्राद्या द्विपेश्वरा: ॥५३॥\nजम्बुद्वीपेश आग्नीध्र: पोरोवचित्त्यां नवात्मजान् ॥\nउत्पाद्य कृत्वा द्वीपेशन्स्त्रैणोsगादप्सर:पुरम् ॥५४॥\nतज्जो नाभिस्त्वीशभक्तो मेरुदेव्यां तपोव्रतै: ॥\nऋषभाख्यं हरेरंशं निर्ममे धर्मधारकम् ॥५५॥\nयूने दत्त्वा भुवं तस्मै स नाभिर्निर्वृतिं ययौ ॥\nऋषभोsप्यम्बुवृष्ट्येन्द्रगर्वं योगीश्वरोsहरत् ॥५६॥\nलेभे पत्न्यां जयन्त्यां स शतपुत्रान्स्वधर्मवित् ॥\nतत्रैकाशीतिरभवन्विप्रा: सौम्या धृतव्रता: ॥५७॥\nकव्यन्तरिक्षप्रबुद्धाविर्होत्रकरभाजना: ॥\nद्रुमिलश्चमस: पिप्पलायनो हरिरित्यमी ॥५८॥\nमुनयो वातरशना: सन्त्यद्यापि हि वैष्णवा: ॥\nज्येष्ठा भरतमुख्यास्ते जाता: स्वद्वीपखण्डपा: ॥५९॥\nऋषभो विधिदर्शी गां योगीन्द्रो जडवच्चरन् ॥\nवेणूत्थहुतभुग्दद्घजडात्माsगात्स्वधाम तत् ॥६०॥\nकृताशेषक्रिय: पञ्च स्वपुत्रानभिषिच्य च ॥\nस्वनामान्वितखण्डेsगान्नि:सङ्गो भरतो वनम् ॥६१॥\nगृहीतयोगचर्योsपि दैवादैणार्भसंगत: ॥\nभ्रष्टोsप्यतीत्यैणजन्म जीवन्मुक्तो भवान्तरे ॥६२॥\nवृद्धोsपि मनुवंशोsत्र समासादुक्त उत्तम: ॥\nवक्तु: श्रोतु: पावनोsयं तथा मन्वन्तराण्यपि ॥६३॥\nभूलोक: सप्तावरणब्रह्माण्डान्त: स्थितस्त्वयम् ॥\nस्वराडनन्तकमठवराहैरुद्धृतो महान् ॥६४॥\nपातालान्यस्य सप्ताधो यत्र सन्त्यसुरादय: ॥\nकले चतुर्विधा जीवा: स्वकर्माधीनजीवना: ॥६५॥\nसप्तोर्ध्वलोका भूराद्यास्तारतम्यादिहामरा: ॥\nइन्द्राद्या अष्टदिक्पाला इतरेsप्याधिकारिका: ॥६६॥\nपरप्रकाश्यग्रहर्षमण्डलं भ्रमतीह तु ॥\nपराग्गतेन्यथा बद्धा स्वधिष्ण्येभग्रहाहिता: ॥६७॥\nब्रह्माण्डरूपं धामैतत्पौरुषं त्वस्य चिन्तके ॥\nप्रीतो विधत्ते सायुज्यं त्रीश: सच्चित्सुखात्मक: ॥६८॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमण्डितायां संहितायां श्रीवासुदेव्यामुपासनाकाण्डे षष्ठाष्टके षष्ठोsध्याय: ॥६॥\n॥ इति सांशकालचतुर्दशमन्वन्तरब्रह्माण्डकथनं नाम षष्ठाष्टके षष्ठोsध्याय: ॥६।६॥"
  }
]
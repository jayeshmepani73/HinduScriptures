[
  {
    "text": "हरि: ॐ ॥ इन्द्राय सामरायालं यन्मखा भूरिदक्षिणा: ॥\nउभयर्द्धिं गत: सोsत्र सूर्यवंशो निरूप्यते ॥१॥\nविष्णोर्नाभेर्विधिस्तस्मान्मरीचि: कश्यपस्तत: ॥\nजज्ञेsदित्यां तत: सूर्य: श्राद्धदेवो मनुस्तत: ॥२॥\nतस्याभूत्पुत्रकामेष्टयां तद्धोतृव्यभिचारत: ॥\nपुत्रीलाख्यापि तां निन्ये पुंस्त्वं सुतपसा मनु: ॥३॥\nसुद्युम्नाख्योsपि भूयोsगात्स स्त्रीत्वं साश्वसैनिक: ॥\nप्रियाप्रीत्यै शंभुशप्तवनावेशनहेतुना ॥४॥\nतस्या: पुरूरवा: सौम्याज्जातो यत्नाद्गुरो: पुन: ॥\nमासं स्त्रीत्वं च पुंस्त्वं सुद्युम्न: प्राप भूमिप: ॥५॥\nतस्योत्कलाद्या अभवन्पुत्रा दक्षिणभूमिपा: ॥\nमनुर्भूयोप्यजनयद्दशोग्रतपसा सुतान् ॥६॥\nइक्ष्वाकुनृगशर्यातिदिष्ठधृष्टकुरूपका: ॥\nपृषध्रनाभागकविनरिष्यास्ते पितृव्रता: ॥७॥\nतत: पृषध्रो ज्ञानोत्थगोहत्यातो हरिं भजन् ॥\nजीवन्मुक्तो ययौ दावदग्धदेह: परं पदम् ॥८॥\nकविर्बाल्याद्विरक्तोsगाद्भुक्तारब्धो हरे: पदम् ॥\nकारूषाख्या नृपा जाता: करूषादन्तरास्थिता: ॥९॥\nविप्रा धृष्टात्सुमक्त्याद्या नृगस्तिर्यक्त्वमेत्य स: ॥\nप्रमादाद्ब्रह्मगोदानान्मुक्त: कृष्णप्रसादत: ॥१०॥\nनरिष्याच्चित्रसेनाद्या दिष्टान्नाभागपूर्वका: ॥\nमरुत्तोsत्र कुले जात: श्रुतयो यद्यशो जगु: ॥११॥\nद्वितीयेह्नयङ्गिर: सत्रे वक्त्रा शर्यातिनात्मजा ॥\nदत्ता सुकन्याग:शान्त्यै सुजरच्च्यवनर्षये ॥१२॥\nप्राप्याश्विन्यां यौवनं स ताभ्यां भागं सवे व्यघात् ॥\nहृत्वेन्द्रगर्वं च्यवनो दृग्दं यच्चरितं श्रुतम् ॥१३॥\nआनर्ताद्याश्च शर्यातेरानर्ताद्रवतस्तत: ॥\nआनर्तेशाच्छतं पुत्रा रेवत्याद्याश्च कन्यका: ॥१४॥\nवासुदेवाय रामाय सा दत्ता विध्यनुज्ञया ॥\nनाभागो नभग: षष्ठे ह्यङ्गिर:सत्र आह य: ॥१५॥\nवैष्णवोsस्मादम्बरीषो विरूपाद्याश्च तत्सुता: ॥\nविरूपात्पृषदश्वोsस्मात्क्षेत्रजार्भो रथीतर: ॥१६॥\nविकुक्षिनिमिदण्डाद्या इक्ष्वाकोरात्मजा: शतम् ॥\nजयो विकुक्षेस्तत्पुत्रोsनेनास्तस्मात्पृथुस्तत: ॥१७॥\nविश्वरन्धिस्ततश्चन्द्रो युवनाश्वस्ततस्तत: ॥\nश्यावोsथ बृहदश्वोsस्माद्द्बुन्धुमारस्ततस्तत: ॥१८॥\nदृढाश्वोsस्माच्च हर्यश्वोsस्मान्निकुम्भोsस्य बर्हण: ॥\nततो निकुम्भ: कृशाश्वोsस्मात्तस्मात्सेनजित्तत: ॥१९॥\nयौवनाश्वस्तदुदरान्मान्धाता चक्रवर्त्यत: ॥\nपुरुकुत्सोsम्बरीष: स्व: सेनानीर्मुचुकुन्दक: ॥२०॥\nत्रसद्दस्यु: पौरुकुत्स्योsनरण्योस्माच्च तत्सुत: ॥\nहर्यश्वोsभूत्तस्य पुत्रोsरुणोsस्यास्यनिबन्धन: ॥२१॥\nसत्यव्रतोsस्य त्रिशङ्कुस्तत: स्वर्गेsस्ति यस्तत: ॥\nहरिश्चन्द्रो यो धर्मात्मा विश्वामित्रपरीक्षित: ॥२२॥\nरोहितोsस्य श्रुतौ ख्यातो हरितोsतोsस्य चम्पक: ॥\nसुदेवोsतोsस्माद्विजयो भरुकोsस्मात्ततो वृक: ॥२३॥\nबाहुकोsतोsत: सगरोsयोध्येशश्चक्रवर्त्यभूत् ॥\nअन्वर्थकोsस्य केशिन्यां पुत्रो नाम्नाsसमंजस: ॥२४॥\nसगराख्या: सुमत्यां च षष्टिसाहस्रकास्तु यै: ॥\nसागरो वर्घितो दग्धा ये रुषा कपिलर्षिणा ॥२५॥\nपितृयज्ञाश्वहृद्भ्रान्त्यात्मानं हन्तुं समुद्यता: ॥\nअसमंजसजोsन्वीक्ष्य पितृव्यानंशुमान्मृतान् ॥२६॥\nतप्श्चरंस्तदुद्धृत्यै मृतस्तज्जो दिलीपक: ॥\nतादृक् सोsपि मृतस्तज्जो धर्मात्माभूद्भगीरथ: ॥२७॥\nपूर्वोद्भृत्यै स्वरानिन्ये गङ्गां गां यत्नतोsघहाम् ॥\nश्रुतोsस्मात्तस्य नाभोsस्य सिन्धुद्वीपोsस्य चायत: ॥२८॥\nऋतुपर्णोsस्त्य स्य सर्वकामस्तस्य सुदासक: ॥\nतस्य मित्रसहो ब्रह्मरक्षस्त्वं द्वादशाब्दकम् ॥२९॥\nगुरुशापात्प्राप्य तत्र ब्राह्मणीशापमाप य: ॥\nमुक्तो वसिष्ठप्रासादादश्मकोsस्य च मूलक: ॥३०॥\nततो दशरथोsस्येडविडो विश्वसहोsस्य च ॥\nखट्वाङ्गश्चक्रवर्ती यो मुहूर्ताद्ब्रह्मभूयभाक् ॥३१॥\nदीर्घबाहुस्ततस्तस्य सार्वभौमो रघुस्तत: ॥\nअजो दशरथोsस्यासीच्चतुर्धाजोsर्भतां गत: ॥३२॥\nपुलस्त्याद्विश्रवास्तस्मात्कैकस्यां ये त्रयोsभवन् ॥\nदु:काले रतिदानेन दशास्यो रावणोsस्रप: ॥३३॥\nकुम्भकर्णश्च शान्तात्मा चिरजीवी बिभीषण: ॥\nनॄन्विनागादमरतां विधिमारघ्य रावण: ॥३४॥\nदासांश्चक्रेsमरॉंल्लङ्कास्थोsपि त्रैलोक्यकण्टक: ॥\nविधिं तद्भारमग्ना क्ष्मा शरणं प्राप सामरा ॥३५॥\nक्षीराब्धिं कोsपि तै: सार्घं गत्वा तुष्टाव तं हरिम् ॥\nतुष्ट:सोsप्याहयास्येsहंचतुर्धाssजस्य पुत्रताम् ॥३६॥\nतच्छ्रुत्वाssह विधिर्देवान्भवद्भि: प्राप्य कीशताम् ॥\nहरे: सहायं कर्तव्यमिति तेsपि तथाsभवन् ॥३७॥\nऋष्यश्रृङ्गं वसिष्ठं च वृत्वा दशरथोsप्रज: ॥\nचकार पुत्रकामेष्टिं साक्षाद्यत्रोदितोsनल: ॥३८॥\nपायसं स्वर्णपात्रस्थं दत्त्वाहाग्निरनेन ते ॥\nचतुर्धा पुत्रतां राजन्नजोsप्येष्यति केशव: ॥३९॥\nततो ऋष्याज्ञया राजा कौसल्यायै ददौ चरुम् ॥\nकैकेय्यै च सुमित्रायै स्वांशार्धं ददतुश्च ते ॥४०॥\nततो महिष्यो गर्भिण्यो जाता देव्य इव त्विषा ॥\nकालेsथ चैत्रे कौसल्या नवम्यां सुषुवे सुतम् ॥४१॥\nअदित्यृक्षेsनस्तमितपञ्चोच्चग्रह उद्गते ॥\nकर्कटे प्राग्वरस्मृत्यै स्वधाम्नाविर्बभूव स: ॥४२॥\nकौसल्ययार्थितो मात्रा बाल्यमापाखिलेश्वर: ॥\nसुगात्र इन्द्रनीलाभो राजलक्षणलक्षित: ॥४३॥\nकैकेय्येकं सुमित्रा द्वौ सुषुवेsथ नृपोsकरोत् ॥\nजातकर्म द्विजेभ्योsदाद्गोभूस्वर्णादिकं मुदा ॥४४॥\nरामोsग्र्यो भरतश्चान्य: कैकेयीजश्च लक्ष्मण: ॥\nशत्रुघ्न इति नाम्ना तेsन्वर्थकेनैव संस्कृता: ॥४५॥\nरामेण लक्ष्मणो नित्यं शत्रुघ्नो मरतेन च ॥\nद्वन्द्वीभूय चरन्तौ तौ पायसांशानुसारत: ॥४६॥\nअथोपनीतास्ते काले वसिष्ठेन सुशिक्षिता: ॥\nलीलामर्त्या अभूवंस्ते वेदशास्त्रकलाविद: ॥४७॥\nकौशिकेनाघ्वरे नीतो मार्गे हत्वा च ताटिकाम् ॥\nऋष्याज्ञयाsहनद्राम: सुबाहुं लक्ष्मणान्वित: ॥४८॥\nसिन्धौ तत्याज बाणेन भ्रामयञ्छतयोजनम् ॥\nमारीचं लक्ष्मणो शेषाञ्जघ्ने बाल्येsपि राक्षसान् ॥४९॥\nशप्तां वधूं गौतमेन शक्रसंभोगदूषिताम् ॥\nशिलाभूतामपि प्राग्वच्चक्रे रामोsपि धूलित: ॥५०॥\nजनकस्य गृहे गत्वा धनुर्भंक्त्वैश्वरं समम् ॥\nराजगर्वं जानकीं स वव्रे सह जयश्रिया ॥५१॥\nतत्रैव मिलिता: सर्वे सदारा भ्रातरोsभवन् ॥\nयास्यन्नयोध्यां सस्त्रीको रामोsभूद्रामगर्वहा ॥५२॥\nसत्यपाशोततातस्य धूत्वाssज्ञां शिरसा वनम् ॥\nसलक्ष्मण: सपत्नीको द्विसप्ताब्दं चचार स: ॥५३॥\nभरद्वाजार्चितश्चत्रकूटे वाल्मीकिसत्कृत: ॥\nआश्वास्य भरतं नीत्या मृतपित्रे गतिं ददौ ॥५४॥\nगत्वात्रेराश्रमं लब्धजयाशीर्दत्तसंमत: ॥\nविराधाय गतिं दत्त्वा दण्डकारण्यमास्थित: ॥५५॥\nरावणस्य स्वसां शूर्पणखां भ्रात्रा विरूपताम् ॥\nकारयित्वाsहनत्प्राप्तान्खरादीन्कोटिशोsस्रपान् ॥५६॥\nस्वर्णैणरूपिमारीचसहायी रावणोsहरत् ॥\nसीतां भूत्वा यती रामे सानुजे दूरगे बलात् ॥५७॥\nतद्वियोगातुरो रामो दत्त्वा मोक्षं जटायुषे ॥\nततो रक्षोहृतां ज्ञात्वाsन्वेष्टुं तां दक्षिणां ययौ ॥५८॥\nकबन्धतार: शबरीपूजितो हनुमद्गिरा ॥\nकृत्वा सुग्रीवमैत्रीं तत्स्त्रीहृद्वालिं जघान स: ॥५९॥\nसुग्रीवेणेरिता: सीतामन्वेष्टुं कपयोsमिता: ॥\nतत्रैत्य हनुमॉंल्लङ्कां तीर्त्वाब्धिं शतयोजनम् ॥६०॥\nसीतां दृष्ट्वाssभाष्य वनं भङ्त्क्वाssभाष्य सुरद्विषम् ॥\nदग्ध्वा लङ्कां चतुर्थांशं बलं हत्वाsगमत्पुन: ॥६१॥\nकृतं न्यवेदयत्सर्वं रामाय स ततोsभ्यगात् ॥\nभ्रात्रा सुग्रीवेण चाष्टादशपद्मसुवानरै: ॥६२॥\nसेतुं संस्थाप्य रामेशं बध्वाब्धौ शतयोजनम् ॥\nरामो लङ्कां रुरोधैत्य बिभीषणसुसेवित: ॥६३॥\nरावणं सकुलं हत्वा दत्त्वा राज्यं बिभीषणे ॥\nपत्न्या भ्रात्रा कीशयुक्च पुष्पकेण ययौ पुरम् ॥६४॥\nराज्येsभिषिक्तो मुनिभिर्देवेड्यो भ्रातृसंमत: ॥\nरामोsयुताब्दं शशास सौराज्यं रञ्जयन्प्रजा: ॥६५॥\nसाध्वी गुर्विण्यपि त्यक्ता जानकी दुर्यशोमिषात् ॥\nकुशीलवौ वनेsसूत सा वाल्मीकिरयोजयत् ॥६६॥\nरामेण सीता दिव्येन ययौ वैकुण्ठमग्रत: ॥\nदत्त्वा राज्यं सुताभ्यां च रामोsपि परिवारयुक् ॥६७॥\nरामायणाभिधां कीर्तिं निधायात्र मलापहाम् ॥\nइत्यर्कवंश: संक्षेपादुक्तोsयं पावनोsमल: ॥६८॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमण्डितायां संहितायां श्रीवासुदेव्यामुपासनाकाण्डे षष्ठाष्टके सप्तमोsध्याय: ॥७॥\n॥ इति सूर्यंवंशोपक्रमेण श्रीरामचरितकथनं नाम षष्ठा० सप्त० ॥६।७॥"
  }
]
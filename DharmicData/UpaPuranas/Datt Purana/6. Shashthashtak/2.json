[
  {
    "text": "हरि ॐ ॥ वयमु त्वा महामाये देवीं श्रेष्ठां मनामहे ॥\nमोहिन्यै ते नमो नोsद्य दयस्वेष्टं प्रसाधय ॥१॥\nएवं तेन स्तुता देवी हृष्टाभूत्कार्यसिद्धिदा ॥\nकाचिदत्रान्तरेsरिष्टाद्धात्र्येका बहिरागता ॥२॥\nहुण्डासुरोsपि मायावी तस्या अङ्गं प्रविश्य स: ॥\nसिध्द्या समाययौ तत्र निर्भयं सूतिकागृहम् ॥३॥\nदत्तात्रेयाsप्यधीशस्तज्ज्ञात्वापि निजलीलया ॥\nतूष्णीमास प्रभुरपि मोहिनीं बहु मानयन् ॥४॥\nयन्नामस्मरणान्माया सकार्यापि विलीयते ॥\nतस्यातिमायिकस्याग्रे मायिदैत्यस्य का कथा ॥५॥\nगत्वा हुण्डोsथ दास्यङ्गसंस्थोsरिष्टं सुबालकम् ॥\nनेतुकामो जजापेमां लघुप्रस्वापिनी विधे: ॥६॥\nदेवि स्वप्नाधिकरण एतान्निष्वापय द्रुतम् ॥\nआसूर्यं मृतवत्प्रात: पूर्ववच्च प्रबोधय ॥७॥\nप्रस्वापिन्यां प्रयुक्तायामेवं सर्वेsपि मोहिता: ॥\nनिद्रागृहीतसंज्ञा नो विदुर्दैत्यस्य चेष्टितम् ॥८॥\nतत्र सुप्तेषु सर्वेषु देव्या संमोहितेष्वथ ॥\nप्रादुर्भूय स्वरूपेण दैत्यो बालं जहार स: ॥९॥\nविहायसाssशु पक्षीव काञ्चनाख्यं पुरं स्वकम् ॥\nगत्वा प्रियां समाहूय बालं दत्वाsसुरोवदत् ॥१०॥\nप्रिये समक्षमेव त्वं घातयित्वार्भमप्यमुम् ॥\nतन्मांसं प्रातराशाय सास्रं मे देहि पाचितम् ॥११॥\nसा प्राह नाथ पोतोsयं साहसं नात्र युज्यते ॥\nभवान्कार्यं कुतो धत्ते शास्त्रगर्ह्यं तदीदृशम् ॥१२॥\nदैत्योsवदत्प्रिये देवैर्निर्मितोsयं ममान्तक: ॥\nमहाकष्टेन मे लब्ध: कर्तव्यात्र कथं दया ॥१३॥\nसंरक्ष्योsयं त्रिवर्गार्थं प्रेयानात्मा सुदुर्लभ: ॥\nनष्टेsस्मिन्न कुत: स्वार्थ: श्रुतं गुरुमतं न किम् ॥१४॥\nतथेत्युक्त्वाsसुरस्त्री सा बालमादाय निर्दयम् ॥\nप्राहैकलाख्यां सैरन्ध्रीं हत्वैनमविचारत: ॥१५॥\nपक्त्वोत्तमं प्रदेहि त्वं प्रियभोजनहेतवे ॥\nइत्युक्त्वाsदाच्छिशुं सापि सूदहस्ते तथा ददौ ॥१६॥\nयस्य यो विहितो मृत्यु: स केनापि न वार्यते ॥\nइत्यज्ञात्वाsध्रुवात्मेच्छोर्गुरुशास्त्रेण किं भवेत् ॥१७॥\nविश्वासेनैव हुण्डस्य प्रिया दत्त्वार्भकं स्वयम् ॥\nजाता कार्यान्तरासक्ता सैरन्ध्र्येकात्र संस्थिता ॥१८॥\nदिव्यं सद्योजातमपि दृष्ट्वा बालं स निर्दय: ॥\nचिच्छेद सुशितास्त्रेण तथापि स न विव्यथे ॥१९॥\nहठाद्द्विवारं भूयोsपि बालेsस्त्रं बल्लवोsत्यजत् ॥\nश्रीदत्तचक्रगुप्तत्वाच्छस्त्रं भग्नं स नो हत: ॥२०॥\nन पफालेषदप्यस्त्रं तं हसन्तं च बालकम् ॥\nसैरन्ध्री प्रेक्ष्य सूदश्च नृशंसावपि विस्मितौ ॥२१॥\nभाविबालसुदैवेन शान्ता क्रूराsपि सैकला ॥\nसूदं प्राह त्वया बालो न वध्योsयं महामते ॥२२॥\nरत्नोपमोsयं तेजस्वी महापुरुषलक्षण: ॥\nदेवगुप्तोsस्त्युमुं बालं को हन्यात्पामरोsधम: ॥२३॥\nसूदोsप्याह न सैरन्ध्रि हन्म्येनं दैवरक्षितम् ॥\nतेजस्वी देववद्बालो राजचिह्नान्वित: शुभ: ॥२४॥\nपशुघ्नस्यापि चित्ते तु यं दृष्ट्वा जायते दया ॥\nदुरात्मा घातयत्येनं कुतोsयं दानवाधम: ॥२५॥\nयेषां प्रदक्षिणं दैवं तेषां कर्मैव रक्षकम् ॥\nको हन्याद्देवगुप्तांस्तान्येषामिन्द्रो युवा सखा ॥२६॥\nआपत्स्था अपि मुच्यन्ते दुर्गेभ्योsपि नदीजवात् ॥\nको हन्यात्तान्विषाग्न्यस्त्रैर्येषामिन्द्रो युवा सखा ॥२७॥\nइत्युक्त्वाsस्त्रं स तस्याज भाविबालविधीरित: ॥\nएकलाsप्यूच आवाभ्यां नेतव्य: क्काप्ययं शिशु: ॥२८॥\nअथ तौ तु क्रुपाविष्टौ तदैवादाय तं द्रुतम् ॥\nद्वाराद्बहिर्निधायर्षेर्वसिष्ठस्यागतौ पुन: ॥२९॥\nमृगशावं निहत्यैकं पक्त्वा सूद: सुसंस्कृतम् ॥\nतन्मांसं दैत्याराजाय धूर्तो विश्वासयन्ददौ ॥३०॥\nतदाsसुरो हृष्टतरो भूत्वा मूढस्तदामिषम् ॥\nभुक्त्वाssत्मानं कुधीर्मेने कृतकृत्यं हतान्तकम् ॥३१॥\nतत: प्रभाते विमले वसिष्ठो ज्ञानिनां वर: ॥\nबहिरेत्यार्भकं द्वारि ददर्श मुनिवृन्दयुक् ॥३२॥\nदिव्यलक्षणसंपन्नं पूर्णचन्द्रनिभाननम् ॥\nविशाललोचनं सौम्यं राजलक्षणलक्षितम् ॥३३॥\nसद्योजातमिवाभातं देवगर्भनिभं शुभम् ॥\nदृष्ट्वा विस्मयमापन्न उवाचारुन्धतीपति: ॥३४॥\nमुनय: पश्यतात्रैष बाल: कस्यास्ति सुन्दर: ॥\nरात्रौ केन समानीय स्थापितस्तं न विद्महे ॥३५॥\nप्रसू: का वाsस्य सुभगा जनक: कोsस्य भाग्यवान् ॥\nबालरत्नं ययोरीदृङ्महतस्तपस: फलम् ॥३६॥\nमुनयस्तं शिशुं दृष्ट्वा विस्मिता अपि तेsभवन् ॥\nवसिष्ठस्तु तदा ध्यात्वा योगी प्राह त्रिकालवित् ॥३७॥\nआयुष: सोमवंश्यस्य दत्तसेवाफलोद्भव: ॥\nश्रीदत्तगुप्त: पुत्रोsयमायुष्मान्राजलक्षण: ॥३८॥\nस्वर्भानुपुत्रीन्दुमतीगर्भरत्नं न संशय: ॥\nहुण्डेन स्वान्तकं मत्वा हृतो दैवादिहागत: ॥३९॥\nमैत्रावरुणिरित्युक्त्वा ज्ञानीशोsपि विमोहित: ॥\nकराभ्यां दययाssदाय स्वाश्रमं तमनीनयत् ॥४०॥\nवसिष्ठ आह श्रीदत्तप्रसादादमरान्नरान् ॥\nशीघ्रं विपद उद्धृत्य सम्राड्जिष्णुर्भविष्यति ॥४१॥\nइति ब्रुवति मौनीशे पुष्पाणि ववृषु: सुरा: ॥\nननृतुश्चाप्सरोवर्गा गन्धर्वा: सुस्वरं जगु: ॥४२॥\nऋषयोsपि तदा हृष्टा: कुमारायाशिषो ददु: ॥\nस्वांशेनेदं ततं येन स त्वमीशात्रिनन्दन ॥४३॥\nमुञ्च मुञ्च विपद्भ्योsमुं रक्ष रक्ष हरे शिशुम् ॥\nप्रातर्मध्यंदिने सायं निशि चाप्यव सर्वत: ॥४४॥\nदुर्दृग्गोधूलिभूतार्तिगृहमातृग्रहादिकान् ॥\nछिन्धि छिन्ध्यखिलारिष्टं कमण्डल्वरिशूलधृक् ॥४५॥\nत्राहि त्राहि विभो नित्यं त्वद्रक्षालंकृतं शिशुम् ॥\nसुप्तं स्थितं चोपविष्टं गच्छन्तं क्कापि सर्वत: ॥४६॥\nभो देवावश्विनावेष कुमारो वामनामय: ॥\nदीर्घायुरस्तु सततं सहओजोबलान्वित: ॥४७॥\nनामकर्माथ विधिवद्वसिष्ठस्तस्य चाकरोत् ॥\nनहनं बन्धनं योsरे: कर्ताsसौ निजशक्तित: ॥४८॥\nलोके नहुष इत्येवं लोकख्यातो भविष्यति ॥\nन क्कापि बालभावैस्ते दूषितं यन्नराधिप ॥४९॥\nतस्मान्नहुषनाम्ने ते स्वस्त्यस्त्वमरपूजित ॥\nकृत्वेत्थं जातकर्मार्भं वात्सल्येन जुगोप स: ॥५०॥\nअरुन्धती सती साsपि बालमौरसवत्सदा ॥\nररक्ष दैवनाथं तं वात्सल्याल्लालनादिना ॥५१॥\nअरुन्धतीं वसिष्ठं च पितरौ मन्यते स्म स: ॥\nदिने दिने स ववृधे पोषितो बालचन्द्रवत् ॥५२॥\nप्राप्तेsथैकादशे वर्षे यथाविध्युपनीय तम् ॥\nसंस्कृतं वर्णिनं दान्तं सम्यक् शिक्षितवान्मुनि: ॥५३॥\nवेदमग्राहयत्सार्थं साङ्गं च सपदक्रमम् ॥\nविद्या: सर्वा: कलाश्चापि शास्त्राणि च यथार्थत: ॥५४॥\nसरहस्यं धनुर्वेदं सविधानं विशेषत: ॥\nज्ञानशास्त्रं राजनीतिं सेतिहासपुराणकम् ॥५५॥\nनहुषोsपि विनीतात्मा शिष्यत्वेन यथाविधि ॥\nसिषेवे श्रीगुरुं भक्त्या मनोवाक्कायकर्मभि: ॥५६॥\nइत्थं सर्वगुणापूर्णो नहुषो गतमत्सर: ॥\nश्रीवसिष्ठप्रसादेन सर्वा विद्यास्ततार स: ॥५७॥\nसोमवंश्योsपि नहुष एवं श्रीदत्तरक्षित: ॥\nसंस्कारांश्चाददे विद्या: सूर्यवंश्यगुरोर्विधे: ॥५८॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमण्डितायां संहितायां वासुदेव्यामुपासनाकाण्डे षष्ठाष्टके द्वितीयोsध्याय: ॥२॥\n॥ इति हुण्डेन हन्तुं नीतस्य बालकस्य वसिष्ठाश्रमे गुप्तिर्नाम षष्ठा० द्विती० ॥६।२॥"
  }
]
[
  {
    "text": "हरि: ॐ ॥ य इन्द्रतुल्यो नहुषस्तत्प्रभावोsधुनोच्यते ॥\nतेन श्रीदत्तदेवस्य दातृत्वादि प्रकाश्यते ॥१॥\nकश्चिद्राजा सोमवंश्य आयुर्नाम महामति: ॥\nसम्राड् दाता वशी धन्य: सोsनपत्यत्वदु:खित: ॥२॥\nश्रीदत्तात्रेयमाहात्म्यं श्रुत्वा मुनिसमीरितम् ॥\nसह्याद्रौ स प्रभुं भक्त्या पुत्रार्थी शरणं ययौ ॥३॥\nधृत्वाङ्के युवतीं शश्वत्पिवन्तं मद्यमुत्तमम् ॥\nसर्वभोगाढ्यमप्यार्यं मत्वा भक्त्या ननाम स: ॥४॥\nनिर्भर्त्सितोsपि बहुश: श्रीदत्तेन महात्मना ॥\nभेजे दृढव्रतो नित्यमायुर्भक्त्या त्र्यधीश्वरम् ॥५॥\nदासभावं समाश्रित्य शताब्दं सोsभजन्मुदा ॥\nप्राहैकदा प्रभु: कार्यं किं व्रात्येन मया तव ॥६॥\nराजोवाच भवान्धीशो गोविन्द: पुरुषोत्तम: ॥\nअत्रिपुत्रोsपि मायावी निस्त्रैगुण्योsस्ति केवल: ॥७॥\nवर्णा बद्धा यया त्वद्वाक् सा त्रयी तच्छिरसस्यज ॥\nवर्तते त्वत्स्वरूपज्ञो बन्धस्ते किं पुनस्तया ॥८॥\nत्रय्या विधिनिषेधाभ्यां त्वद्रूपाज्ञ: पराड्मुख: ॥\nनियोजित इति ज्ञात्वा भजे त्वां पाहि मां हरे ॥९॥\nश्रीदत्तोsवददेवं चेत्कपालेन सुरां नृप ॥\nमांसं च संस्कृतं रुच्यं देहि मेsनुक्षणं त्विति ॥१०॥\nसोप्यदादुक्तवत्साक्षात्पशुसोमधियान्वहम् ॥\nहृष्टोsवदत्प्रभुस्तेन वृणीष्वेष्टं वरं नृप ॥११॥\nराजाssह पुत्रं सर्वज्ञं देवविप्रपरं प्रभुम् ॥\nसुरासुरैरप्रजेयं कविं दक्षं प्रजापतिम् ॥१२॥\nपूज्यं शूरं रणक्रूरं शरणागतवत्सलम् ॥\nधार्मिकं देहि भोक्तारं यज्वानं च बहुप्रदम् ॥१३॥\nपितृगुर्वतिथिश्लाघ्यं धन्य: स्यां येन पूर्वजै: ॥\nप्रभु: प्राह तथैवास्तु पुत्रो वैष्णव उत्तम: ॥१४॥\nजिष्णुर्जिष्णूपम: साक्षाद्दिगन्तरलुठद्यशा: ॥\nराजन्फलमिदं पत्न्या इन्दुमत्यै प्रयच्छ भो: ॥१५॥\nतथेत्युक्त्वाभिवाद्येशं हृष्टोsगात्स्वपुरं नृप: ॥\nपत्न्यै ददौ फलं सापि ऋतुस्नाताsभजन्मुदा ॥१६॥\nसा चिरप्रोषिता तं च विधिनाssश्लिष्य कामिनी ॥\nसान्द्रानन्दं पदं लेभे क्षणाद्गर्भं च दैविकम् ॥१७॥\nतत: सा महिषी स्वप्ने महापुरुषलक्षणम् ॥\nहारकंकणकेयूरनूपुरालंकृतं शुभम् ॥१८॥\nकिरीटकुण्डलधरं श्वेतस्रग्वस्रलेपनम् ॥\nमणिभ्राजद्बहुफणशेषच्छत्रं शुचिस्मितम् ॥१९॥\nमुक्ताफलं चार्पयन्तं क्षीरपूर्णेन कम्बुना ॥\nस्वात्मानमभिषिञ्चन्तं दृष्ट्वा हृष्टाप्यबुध्यत ॥२०॥\nशश्वत्स्मृत्वा प्रबुध्यापि हृष्टा पत्ये शशंस तत् ॥\nप्रातर्नृपोsपि संशुद्ध: स्वप्नं शौनकमब्रवीत् ॥२१॥\nशौनक: प्राह राजेन्द्र भाग्यवानसि सांप्रतम् ॥\nअनसूयागर्भरत्नदत्तात्रेयार्पितं फलत् ॥२२॥\nयद्भक्षितं तत्प्रभावात्त्वत्पत्न्या गर्भ उत्तम: ॥\nलोकपालानुभावानुप्रविष्टो धृत एव भो: ॥२३॥\nधर्मात्मा वैष्णव: पुत्र: श्रीसोमान्वयभूषण: ॥\nख्यात्योपेन्द्रसमो दिव्यवीर्यो वेदोपवेदवित् ॥२४॥\nसम्राट् सर्वगुणोपेतो हुण्डासुरनिषूदन: ॥\nभविष्यतीति स्वप्नेन सूचितं नात्र संशय: ॥२५॥\nअग्निर्देवमुखोsभ्येतु त्वद्गर्भं सर्वतोsवतु ॥\nमृत्युपाशाच्च वरुणो दशमे मासि सूतवे ॥२६॥\nइति दत्त्वाशिषोsगच्छच्छौनक: सत्कृतो गृहम् ॥\nप्रहृष्टोsभूद्दत्तदत्तचित्तो राजा सभार्यक: ॥२७॥\nकाञ्चनाख्यपुरे कश्चिद्भुण्डनामा महासुर: ॥\nआक्रान्ता येन भूर्द्यौश्च देवा अपि पराजिता: ॥२८॥\nयाsशोकसुन्दरी नाम शिवकन्या बलाद्धृता ॥\nतया य: शप्तो नहुषस्त्वां हनिष्यति खल्विति ॥२९॥\nअत्रान्तरेsस्य हुण्डस्य तनया नन्दनं वनम् ॥\nवयस्याभिगता तत्र चारणांनां परस्परम् ॥३०॥\nभाषतां वचनादायु:पुत्रो हुण्डासुरान्तक: ॥\nभविष्यतीति सा श्रुत्वा गत्वा पित्रे शशंस तत् ॥३१॥\nतच्छ्रुत्वाsशोकसुन्दर्या: स्मृत्वा शापं च सोsसुर: ॥\nभीतभीतो द्रुतं गत्वा ददर्शेन्दुमतीं शुभाम् ॥३२॥\nकृष्णाग्रपीवरकुचां प्रभातेन्दुमुखीमपि ॥\nतेजोलावण्यरूपाढ्यां रञ्जितां विष्णुतेजसा ॥३३॥\nचण्डभास्करबिम्बाभां देवीमिव दुरत्ययाम् ॥\nरक्षां सुदर्शनाभां च भ्रमन्तीं तत्समंतत: ॥३४॥\nदुरात्मा दानवो दुष्टो दृष्ट्वैवं चकितोsभवत् ॥\nनूनं शत्रुर्ममैवैष हन्तव्यो मे प्रयत्नत: ॥३५॥\nइति निश्चित्येन्दुमत्यै स दु:स्वप्नान्यदर्शयत् ॥\nसंधौ जाग्रत्सुषुप्त्योस्तन्नाशहेतूनि भूरिश: ॥३६॥\nदानव्या मायया चास्या भयं नाभूत्सुरक्षया ॥\nश्रीदत्तरक्षितो गर्भो नापि बभ्रंश भाग्यवान् ॥३७॥\nसुदर्शनोपमा रक्षा हुण्डेनैव निरीक्षता ॥\nनेन्दुमत्या हि सा स्वप्नभियाsर्कं शरणं ययौ ॥३८॥\nभो देव सवितार्विश्वं दुरितं मे परासुव ॥\nपरासुव च दु:स्वप्न्यं भद्रं यत्तन्म आसुव ॥३९॥\nइति स्तुत्वेन्दुमत्यर्कं स्वस्थाsभून्निर्भया सदा ॥\nदानवस्योद्यमा: सर्वे दैवाज्जाता निरथका: ॥४०॥\nनष्टाभीष्टो दुरात्मा स त्यक्त्वाsन्नं पानमन्वहम् ॥\nछिद्रान्वेषी स तत्रैव तस्थौ गुप्त: स्वमायया ॥४१॥\nयथाकालं स राजापि क्रिया: पुंसवनादिका: ॥\nचकार विधिना सर्वा: प्रहृष्ट: स यथाक्रमम् ॥४२॥\nकालेsतीतेsपि नासूत साsत्रोपायं व्यधान्नृप: ॥\nश्रुतं हवं मेsश्विनौ द्राक् सप्तवध्रिं च मुञ्चतम् ॥४३॥\nनाथमानमृषिं भीतं दशमास्यं यथासुखम् ॥\nइति मन्त्रे प्रयुक्तेsसावासन्नप्रसवाsभवत् ॥४४॥\nतत: सुशोभने काले तुङ्गस्थे ग्रहपञ्चके ॥\nअसूर्यगे महाभागमसूतेन्दुमती सुतम् ॥४५॥\nजातमात्रस्य बालस्य तेजसातीव भास्वता ॥\nनिस्तेजसोsभवन्सर्वे निशीथेsपि प्रदीपका: ॥४६॥\nदीप्त्यातीवाबभौ बालो यथा भास्वान्नभस्थले ॥\nदृष्ट्वा तं सुभगं बालं ननन्देन्दुमती सती ॥४७॥\nआयूराजापि तं श्रुत्वा पुत्रोद्भवमहोत्सवम् ॥\nस्नात्वा तत्रैव सोsपश्यद्दत्तसेवाफलं महत् ॥४८॥\nहेम्ना पितॄन्समभ्यर्च्य स्वस्तिवाचनपूर्वकम् ॥\nसहिरण्यनिकाषाज्यमधुनी विधिवन्नृप: ॥४९॥\nप्राशयित्वेन्दुवक्त्रं तं दृष्ट्वाsवघ्राय मूर्ध्नि स: ॥\nमन्त्रवन्मेन आत्मानमपर्णं क्षेमभाजनम् ॥५०॥\nस ददौ द्विजमुख्येभ्यो गोभूवस्त्रधनादिकम् ॥\nइतरेभ्योsपि चार्थिभ्योsवदन्माहात्म्यमीशितु: ॥५१॥\nहुण्डो दृष्ट्वापि सकलं तेजीयांसं च बालकम् ॥\nकार्यसिध्द्यै भगवतीं मोहिनीं शरणं ययौ ॥५२॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमण्डितायां संहितायां वासुदेव्यां उपासनाकाण्डे षष्ठाष्टके प्रथमोsध्याय: ॥१॥\n॥ इति षष्ठाष्टके प्रथमोsध्याय: ॥६।१॥"
  }
]
[
  {
    "text": "हरि: ॐ ॥ त्वावत: पाहिन: शिष्यानित्यङ्घ्र्यो: पतितं मुनि: ॥\nउत्थाप्यालिङ्ग्य नहुषं मूर्ध्न्यवघ्राय सोsब्रवीत् ॥१॥\nब्राह्मणा: पितरो देवा दुरितात्पान्तु रोदसी ॥\nपूषा च मा प्रभवतु दु:शंस: सर्वथा जय ॥२॥\nइति प्रस्थापयामास लब्धाशी: सोsपि तं गुरुम् ॥\nभक्त्या प्रणम्य श्रीदत्तं संस्मृत्य नहुषोsब्रवीत् ॥३॥\nयो निषेकप्रभृत्यद्य यावत्स्नेहाद्ररक्ष माम् ॥\nस चात्रिनन्दनो युद्धे जयं दत्त्वाsवतु प्रभु: ॥४॥\nसदा सुगोsस्तु पितुमान्पन्था माsवन्तु देवता: ॥\nविजये सुभगो मेsस्तु पुनश्चागमनं सुखात् ॥५॥\nयं युध्यामाना अवस आह्वयन्तीन्द्र स त्वमित् ॥\nयतो बिभेमि मघवंस्ततो मामभयं कुरु ॥६॥\nएवमुक्त्वा प्रतस्थेsसौ हन्तु हुण्डासुरं तदा ॥\nपुष्पाणि ववृषुर्देवा नेदुर्दुन्दुभयो दिवि ॥७॥\nमृगा: प्रदक्षिणं जग्मू राज्ञोsस्य शुभसूचका: ॥\nदृष्ट्वा तं विरथं प्राह शक्रोsप्याहूय सारथिम् ॥८॥\nसाश्वं रथं गृहीत्वा त्वं शीघ्रं सोपस्करं भुवि ॥\nनहुषस्य सहायार्थमाहवे गच्छ मातले ॥९॥\nइत्याज्ञप्त: स हर्यश्वं गृहीत्वा सायुधं रथम् ॥\nनहुषं प्राप्य देवेन्द्रप्रेरितोsस्मीत्युवाच तम् ॥१०॥\nसवर्मेषुधिचापास्त्रं सच्छत्रमुकुटध्वजम् ॥\nरथमास्थाय हर्यश्वं दिव्यं रथं हुण्डासुरं जहि ॥११॥\nतच्छ्रुत्वा नहुषो हृष्टो रथं नत्वाssरुरोह तम् ॥\nपायूक्तमन्त्रै: संनद्धो ययौ हन्तुं महासुरम् ॥१२॥\nकिरीटी कवची छत्री रथी धन्वी सुषारथि: ॥\nश्रीदत्तगुप्तो नहुष: शुशुभे खे रविर्यथा ॥१३॥\nविज्ञायात्रान्तरेsशोकसुन्दर्या नहुषागमम् ॥\nआगत्य प्रेरिता रम्भा दीना नहुषमब्रवीत् ॥१४॥\nप्राप्ताsस्म्यशोकसुन्दर्यास्तपस्विन्प्रेरितेह भो: ॥\nहुण्डं हत्वा चिरं रुद्धां तामुद्वोढुं त्वमर्हसि ॥१५॥\nराजाssह रम्भे गच्छ त्वं ज्ञातं सर्वं मयाssदित: ॥\nहते हुण्डासुरे देव्या दर्शनं मे भविष्यति ॥१६॥\nइत्युक्ता सा ययौ रम्भा नहुषोsप्यसुरालयम् ॥\nअत्रान्तरे सहायार्थं प्रापुर्दैत्यारिसैनिका: ॥१७॥\nसिद्धगुह्यकगन्धर्वयक्षविद्याधरोगगै: ॥\nकृतं कलकलाशब्दं श्रुत्वा भीतोsसुरोsब्रवीत् ॥१८॥\nदूत गच्छागत: कोsसौ कुतोsरि: किंबलोsस्त्यमुम् ॥\nज्ञात्वैहि शीघ्रं यत्नेन युज्येतात: प्रतिक्रिया ॥१९॥\nगत्वा दूतोsपि यत्नेन ज्ञात्वैत्याहायुरात्मज: ॥\nशूर इन्द्ररथारूढो नहुषो जेय आगत: ॥२०॥\nइत्याकर्ण्यासुर: क्रुद्धो भार्यां दासीं च बल्लवम् ॥\nहतो न वाsर्भो ब्रूतेति पप्रच्छ स पुन: पुन: ॥२१॥\nते हतो भवता लीढ: सत्यमित्यूचुरासुर: ॥\nतर्ह्येवं प्रतिकूलं किं दैवं मे किं करोम्यत: ॥२२॥\nइत्युक्त्वाssहूय सकलान्दैत्यान्प्राहोग्रशासन: ॥\nसर्वैर्योद्धुं मया सार्धं गन्तव्यं द्रागसंशयम् ॥२३॥\nये भीरवो न यास्यन्ति तान्हन्मीह क्षणार्धत: ॥\nइत्यादिश्यासुरान्योद्धुं सन्नद्धोsगात्स तै: सह ॥२४॥\nरथी हुण्डो ददर्शैत्य ककुत्स्थं नहुषं रिपुम् ॥\nशूरमिन्द्ररथारूढं चण्डार्कमिव दुर्धरम् ॥२५॥\nसेनानी: प्रेरयामास युयुधुस्तेsपि दैवतै: ॥\nशूलशवत्यृष्टिपरशुप्रासखङ्गेषुभिर्भृशम् ॥२६॥\nमहारथा महेष्वासा: शरजालैर्निषादिन: ॥\nकृतप्रतिकृता दैत्या अकुर्वन्पीडितान्सुरान् ॥२७॥\nदृष्ट्वाssर्तान्नहुषो देवान्विष्कार्यैन्द्रं धनू रिपून् ॥\nज्याशब्देनाकरोद्भ्रान्तान्मूर्च्छितान्युयुधे भृशम् ॥२८॥\nमुमोच तेषु बाणौघान्स तोयानीव तोयद: ॥\nबलिनोsपि खरैर्विद्धा नेशुस्ते नहुपेषुभि: ॥२९॥\nन दिवा न निशा यत्र भ्राजते तुमुले तराम् ॥\nएक एव रणे वीरो नहुषो ययुधेsरिभि: ॥३०॥\nचापांश्चिच्छेद केषांचित्स्यन्दनान्साश्वसारथीन् ॥\nबाहूंश्चिच्छेद केषांचिद्भुवि शीर्षाण्यपातयत् ॥३१॥\nदैत्यान्कांश्चिद्द्विधा चक्रे कांश्चिन्मध्ये विदारितान् ॥\nकेचिन्मृता निपतिता भीता: केचिज्जहू रणम् ॥३२॥\nहस्तिनो वाजिनो विद्धा मृता भग्ना रथा अपि ॥\nअसुराणां ववू रक्तस्रवन्त्यो मांसकर्दमा: ॥३३॥\nहाहाकारो महानासीद्धुण्डसैन्ये तदा सुरा: ॥\nनहुषं मुनयोsप्यूचू राजन्स्वस्त्यस्तु ते जय ॥३४॥\nक्षीयमाणबलं दृष्ट्वा शत्रुं च जितकाशिनम् ॥\nक्रुद्धो हुण्ड: समभ्येत्य नहुषं प्राह भीमवाक् ॥३५॥\nमा गर्ज गर्ज मर्त्योत्थ हुण्डोsस्मीह प्रतापवान् ॥\nजीवन्नैष्यसि पश्चात्त्वं सह देवैर्ममाग्रत: ॥३६॥\nशास्ता शूरोsस्मि जगतां दु:सहं किं न वेत्सि माम् ॥\nजीवनेच्छाsस्ति चेदेहि शरणं मां गतायुध: ॥३७॥\nराजाssह सोमवंश्यस्य चरितं क्कापि नेदृशम् ॥\nशूरोsसि यदि युध्यस्व वावदूकतयाsत्र किम् ॥३८॥\nस्थिरोsस्मि समरे धीरो विद्धि त्वां हन्तुमागतम् ॥\nजनन्यो मे प्रसूताया महादु:खं त्वया कृतम् ॥३९॥\nमां हन्तुमुद्यतस्यापि तव प्राणहरोsस्म्यहम् ॥\nदत्तात्रेयाभिगुप्तोsस्मि को मूढो मां प्रधर्षयेत् ॥४०॥\nइत्युक्त्वा निष्ठुरं चापमुद्यम्याकर्णमाशुगान् ॥\nसंधाय मातलिं प्राह दैत्यचेष्टां प्रदर्शयन् ॥४१॥\nमातले पश्य मायावी परिभ्रमति मायया ॥\nतमालक्ष्य रथं शीघ्रं वाहयस्वाद्य हन्मि तम् ॥४२॥\nइत्युक्त: सम्मुखे तस्य निदधौ मातली रथम् ॥\nहुण्डोsप्यपश्यन्नहुषं दुर्धर्षमिव भास्करम् ॥४३॥\nतयोर्विक्रमतोरेवं देवर्ष्याश्चर्यकारकम् ॥\nकृतप्रतिकृतं युद्धं परस्परजयैषिणो: ॥४४॥\nशक्त्यृष्टितोमरासीषुगदाशूलपर्श्वधै: ॥\nदिव्यास्त्रमन्त्रितो हुण्डो जघान नहुशं भृशम् ॥४५॥\nनहुषोsप्येकबाणेन सर्वांश्चिच्छेद लीलया ॥\nअमितान्यपि वाक्यानि सिद्धान्तीकैकवाक्यत: ॥४६॥\nनहुषत्यक्तबाणेन छिन्नो भिन्नो महासुर: ॥\nरेजे पुष्पितपर्णाभश्चचाल च मुमोह च ॥४७॥\nधैर्यं धृत्वा तथाप्युग्रो बाणैराच्छाद्य तं नृपम् ॥\nतेने जिघांसया मायां जगर्जोच्चै: पुन: पुन: ॥४८॥\nआच्छन्नं नहुषं दृष्ट्वा गर्जमानं च दानवम् ॥\nविषादं मुनयो देवा जग्मुरिन्द्रपुरोगमा: ॥४९॥\nविषण्णान्वीक्ष्य देवादीन्महाबाहु: प्रतापवान् ॥\nदूरीकृत्याssसुरीं मायां संरब्धो युयुधे भृशम् ॥५०॥\nछित्त्वा चापं रथं साश्वं शीघ्रं हुण्डस्य सारथिम् ॥\nहत्वाsस्मै दर्शयामास्य नहुषो हस्तलाघवम् ॥५१॥\nसोsप्यन्यं रथमास्थाय मुक्तवाञ्छक्तिमुल्बणाम् ॥\nनहुषेण निरस्ता सा कृत्वा बाणेन खण्डश: ॥५२॥\nगुरुं प्रणम्य संस्मृत्य विजयं चात्रिनन्दनम् ॥\nधन्वाकर्णं समाकृष्य युगपत्संदधे शरौ ॥५३॥\nतिग्मौ तावर्धचन्द्राभौ तद्बाह्वोर्विससर्ज स: ॥\nसास्त्रौ कृत्तौ भुजौ ताभ्यां पतितौ भुवि तालवत् ॥५४॥\nहुण्ड: कृत्वा महाशब्दं वज्रनिष्पेषनिष्ठुरम् ॥\nव्यात्तास्यो रक्तदिग्धाङ्गो नृपमत्तुमधावत ॥५५॥\nसंधाय द्वौ पुनर्बाणौ तत्पादौ सोsच्छिनद्रुषा ॥\nततोsप्युदास्योरगवद्दुर्वार्य: स नृपं ययौ ॥५६॥\nऐन्द्रीं शक्तिं मुमोचास्मै तया भिन्नो ममार स: ॥\nशिष्टा दैत्या हते तस्मिंस्त्रस्ता जग्मू रसातलम् ॥५७॥\nतदा पुष्पमुचो देवा: स्वाधिकारान्यथा पुरा ॥\nभेजु: सर्वे तदादिष्टा: प्रहृष्टा हतकंटका: ॥५८॥\nतमेत्य जयिनं सार्धं रम्भयाsशोकसुन्दरी ॥\nप्राहास्मि धर्मपत्नी ते नहुषोपयमस्व माम् ॥५९॥\nस प्राहाग्रे वरिष्यामि गुरोर्मे यदि रोचते ॥\nतथेत्युक्त्वा रथे तस्य सा रम्भा चास्थिता मुद्रा ॥६०॥\nनहुषोsभ्येत्य गुरवे नत्वा सर्वं न्यवेदयत् ॥\nहृष्टो वसिष्ठ उद्वाहं सुलग्नेsकारयत्तयो: ॥६१॥\nद्रष्टुं प्रस्थापयामास पितरौ नहुषं मुनि: ॥\nनत्वा गुरुं रथारूढ: प्रभयाsर्क इव स्त्रिया ॥६२॥\nपितरावेत्य तच्छोकं जहार परिसान्त्वयन् ॥\nसरथं मातलिं रम्भां स्वर्गाय प्रैरयन्नत: ॥६३॥\nप्रभोर्वरं गुरोर्वाक्यं श्रुत्वाssयुश्चेन्दुमत्यपि ॥\nरतिस्मरोपमौ दृष्ट्वा स्नुषापुत्रौ ननन्दतु: ॥६४॥\nपित्राभिषिक्तो विधिवत्पित्र्यं राज्यं शशास स: ॥\nसम्राट् चैन्द्रं पदं भेजे चिरं तेनैव वर्ष्मणा ॥६५॥\nवानप्रस्थाविधानेन महिष्याssयु: समं वनम् ॥\nउषित्वाsत्रिसुतं ध्यायॅंल्लेभे सायुज्यमक्षयम् ॥६६॥\nएवं श्रीदत्तमर्थार्थी भजन्मुक्त: क्रमान्नृप: ॥\nतद्भक्तिमहिमा त्वेष कोsपि भक्तो न नश्यति ॥६७॥\nअत: कोsप्येकया भक्त्या सकामोsपि भजेत्प्रभुम् ॥\nभक्त्यैवेह विनिर्धूतमलो मुक्तिं क्रमाद्व्रजेत् ॥६८॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमण्डितायां संहितायां श्रीवासुदेव्यामुपासनाकाण्डे षष्ठाष्टके चतुर्थोsध्याय: ॥४॥\n॥ इति नहुषेण हुण्डासुरवधपूर्वं अशोकसुन्दरीवरणं नाम षष्ठा० चतु० ॥६।४॥"
  }
]
[
  {
    "text": "ॐ प्रवरेतरहृद्वृत्तिनिरोधो योग उच्यते ॥\nसंप्रज्ञातेतरौ योगौ धर्मौ चित्तस्य पञ्च च ॥१॥\nभ्वो मूढक्षिप्तविक्षिप्तैकाग्र्यविनिरुद्धका: ॥\nतिस्रो बन्धाय मुक्त्यै द्वे योगिनामीशसेविनाम् ॥२॥\nशान्तोग्रमूढवृत्त्यूने चित्ते नित्यैकरूपिण: ॥\nस्वरूपेsवस्थितिर्द्रष्टुर्वृत्तिसारूप्यमन्यत: ॥३॥\nक्लिष्टाक्लिष्टभिदा पञ्च वृत्तयोsत्र प्रमाणका: ॥\nवेदानुमानप्रत्यक्षरूपाद्याथ विपर्यय: ॥४॥\nमिथ्याज्ञानमतद्रूपप्रतिष्ठं क्लेशयुक्तथा ॥\nशब्दज्ञानानुपाती तु वस्तुशून्यो विकल्पक: ॥५॥\nअभावप्रत्ययालम्बा निद्रा सा तु तमोमयी ॥\nअनुभूताsसंप्रमोष: स्मृतिस्तासां निरोधनम् ॥६॥\nवैराग्याभ्यासतस्तत्र विरजोवृत्तिहृत्स्थितौ ॥\nयमाद्यनुष्ठानरूपो यत्नोsभ्यासश्चिरं स तु ॥७॥\nसत्कारसेवितो नित्यं दृढ: स्याच्चापराजित: ॥\nसत्कारा: स्युर्ब्रह्मचर्यश्रद्धाविद्यातपोमुखा: ॥८॥\nयतमानं हृन्मलान्तो गतैष्यमलनिश्चय: ॥\nव्यतिरेको हृदि लयोत्कण्ठैकेन्द्रियसंज्ञकम् ॥९॥\nवशीकारो दृष्टादृष्टार्थवैतृष्यं चतुर्विधम् ॥\nवैराग्यमाद्यं पुंज्ञप्तेर्गुणवैतृष्यमुत्तमम् ॥१०॥\nस्थूलस्यैंकाग्र्यं वितर्को विचारोsल्पस्य चिन्तनम् ॥\nआनन्द: स्थूलाविषयी सत्त्वप्रत्यक्षविन्मते: ॥११॥\nपुंस्त्वैक्यादस्मितायोगात्साक्षात्तद्ध्यानजं त्विति ॥\nपरिकक्वास्त्रिपुट्यैते संप्रज्ञातस्तदन्वयात् ॥१२॥\nवृत्त्यभावे विरामस्तत्प्रत्ययो विरति: परा ॥\nतदभ्यासादि: संस्कारविशेष: सात्त्विकोsपर: ॥१३॥\nअयं विदेहप्रकृतिलयानां भवहेतुक: ॥\nगोभूताहंकृतिमहत्प्रकृत्यात्मात्मचिन्तक: ॥१४॥\nमन्वन्तराणां दशकमारभ्यात्र विलीयते ॥\nदशोत्तरे गुणं नैति लीनो यो निर्गुणे पुन: ॥१५॥\nश्रद्धायत्नक्रमध्यानसमाधिप्रज्ञकादिक: ॥\nउपायप्रत्ययोsसंप्रज्ञातोsन्येषां तु योगिनाम् ॥१६॥\nमृदुमध्याध्युपायास्ते नव तत्सिद्धयेsपि च ॥\nआसन्नस्तीव्रविरतेस्तारतम्यात्तथान्यत: ॥१७॥\nईश्वरप्रणिधानाद्वा पुंविशेष: स ईश्वर: ॥\nअविद्यादिक्लेशकर्मफलाशयविवर्जित: ॥१८॥\nसर्वज्ञबीजं नि:शेषमनवच्छिन्नसद्गूरौ ॥\nप्रणवस्तद्वाचकस्तज्जपस्तदर्थस्य भावनम् ॥१९॥\nतत: प्रत्यक्त्वचैतन्यज्ञानं विघ्नात्ययस्तत: ॥\nव्याधिस्त्यानभ्रान्तिदृष्टिप्रमादालस्यसंशया: ॥२०॥\nभूम्यलाभमनोस्थैर्ये विरतिर्योगघातका: ॥\nतन्मूलाश्चित्तविक्षेपदौर्मनस्यव्यथादय: ॥२१॥\nतन्नाश ईशभक्त्यैव सुख्यकिक्षेमिपापिषु ॥\nमैत्रीदयाप्रीत्युपेक्षाभावनाद्धृत्प्रसादनम् ॥२२॥\nप्राणरेचनधृत्या वा प्रवृत्तिर्वाsर्थवत्यापि ॥\nयद्यशोका वा हृत्पद्मे ज्योतिष्मत्यथवा हृदि ॥२३॥\nवीतरागिस्थिते निद्रास्वप्नज्ञानावलम्बिते ॥\nबाढं ध्यायत्यभीष्टं वा स्थूलाद्यण्वन्तवस्तु वा ॥२४॥\nमणिवद्ग्राह्यग्रहणग्रहीतृस्थविवृत्तिहृत् ॥\nया तदञुजनता प्रोक्ता समापत्तिश्चतुर्विधा ॥२५॥\nसवितर्कात्र शब्दार्थविद्विकल्पैर्विमिश्रिता ॥\nस्मृतिशुद्धौ विरूपे वार्थैकभासापरानया ॥२६॥\nसविचारान्या च सूक्ष्मार्थोक्तास्या: सूक्ष्मकार्थता ॥\nआप्रधानं तु ता एव समाधि: स्यात्सबीजक: ॥२७॥\nनिरूहस्वास्थ्ये त्वध्यात्मप्रसादोsत्र ऋतंभरा ॥\nप्रज्ञा श्रुतानुमानान्यार्थशेषार्थत्वतो भृशम् ॥२८॥\nसंस्कारस्तद्भवो ह्यन्यबाधकस्तन्निरोधने ॥\nसर्वप्रज्ञानिरोधाद्धि स्यान्निर्बीज: समाधिरुत् ॥२९॥\nक्रियातपोजपेशार्चा: सिद्धयै क्लेशहराश्च ते ॥\nपञ्चाविद्यास्मितारागद्वेषश्चाभिनिवेशक: ॥३०॥\nआद्यान्यहेतुर्विच्छिन्नसुप्तोदारकृशा: परे ॥\nअनित्याशुचिदु:खानात्मस्वविद्यान्यभावना ॥३२॥\nस्वारस्यवाही ज्ञस्यापि तथारूढस्तु पश्चिम: ॥\nप्रतिप्रसवहेयास्ते सूक्ष्मास्तद्वृत्तय: पुन: ॥३३॥\nध्यानहेया मलसमा: क्लेशमूल: क्रियाशय: ॥\nस्वदृष्टादृष्टजननवेदनीयो यथायथम् ॥३४॥\nसति मूले तद्विपाको जात्यायुर्भोगजोsत्र स: ॥\nपुण्यापुण्यनिदानत्वाद्धर्षतापफल: स्मृत: ॥३५॥\nपरिणामतापसंस्कृतिदु:खैर्गुणदोषवैराच्च ॥\nसर्वं विवेकिनामकमेव हि हेयं त्वनागतं दु:खम् ॥३६॥\nद्रष्टृदृश्योर्हेयहेतु: संयोगो दृश्यमत्र तु ॥\nक्रियाप्रकाशसंबन्धशीलं भूतेन्द्रियात्मकम् ॥३७॥\nक्रमाद्भोगापवर्गार्थं गुणपर्वचतुष्टयम् ॥\nविशेषसामान्यलिङ्गमात्रालिङ्गानि चेति हि ॥३८॥\nद्रष्टा चिन्मात्र: शूद्धोपि प्रत्ययेनानुपश्यवत् ॥\nदृश्यं तु द्रष्टृभोगार्थं कृतार्थस्याप्यदृश्यकम् ॥३९॥\nदृश्यं तदन्यसामान्यात्तत्प्रत्येकेमृतं स्वत: ॥\nसंयोग: स्वस्वामिशक्तिस्वरूपप्राप्तिहेतुक: ॥४०॥\nअविद्या संयोगहेतुस्तदभावे न संयुजि: ॥\nततो मुक्तदृशेर्मोक्ष उपचारोsप्यमात्मनि ॥४१॥\nहानोपायोsविप्लवा या विवेकख्यातिरुत्तमा ॥\nयोगिनस्तस्य तु प्रज्ञा सप्तधा प्रान्तभूमिका ॥४२॥\nआविवेकाज्ज्ञानदीप्तिर्योगाङ्गैरशुचिक्षये ॥\nयमा अहिंसासद्ब्रह्मचर्यास्तेयापरिग्रहा: ॥४३॥\nते देशकालसमयजात्यच्छिन्ना महाव्रता: ॥\nलोभक्रुण्मोहजास्ते तु कृतानुमतमोदिता: ॥४४॥\nदु:खज्ञानानन्तफला मृदुमध्याधिमात्रका: ॥\nनियमा: शौचसंतोषदेवभक्तितपांसि तु: ॥४५॥\nवितर्कभावने चिन्त्यं प्रतिपक्षविभावनम् ॥\nस्वाग्रेsवैरं त्वहिंसायां सत्ये सिद्धे फलागम: ॥४६॥\nवीर्यं वर्णित्वेsस्तेयेsर्थोगमोsन्त्ये जन्मवेदनम् ॥\nशौचात्स्वाङ्गजुगुप्सान्यासंसर्गस्त्वान्तराल्लघु ॥४७॥\nसौमनस्येन्द्रियजयहृत्स्थैर्यात्मदृगर्हता ॥\nसंतोषाद्वरसौख्याप्तिस्तपसोङ्गाङ्गिसिद्धिरुत् ॥४८॥\nस्वाध्यायादिष्टदेवाप्ति: समाधिर्देवभक्तित: ॥\nआस्यास्थिरसुखं यत्नविरामाच्छेषचिन्तया ॥४९॥\nद्वन्द्वाभावस्ततोsथास्वायामो वायुगतिक्षति: ॥\nरेचकै: पूरकै: कुम्भैर्देशकालप्रमाणत: ॥५०॥\nदीर्घ: परिवृढ: सूक्ष्मस्त्रय एते चतुर्थक: ॥\nबाह्यान्तर्विषयाक्षेपी तत: सत्त्वावृतिक्षति: ॥५१॥\nततो हृद्धारणायोग्यं चित्तवृत्तानुकारवत् ॥\nप्रत्याहारस्वार्थायोगे तत इन्द्रियवश्यता ॥५२॥\nनाभ्यादिदेशे हृत्स्थैर्यं धारणाभीष्टचिन्तया ॥\nप्रत्ययैकाग्रता तत्र ध्यानं ज्ञेयं तदेव तु ॥५३॥\nरूपशून्यमिवार्थैकभासमङ्गसमाधिक: ॥\nसंयमस्त्रयमेकत्र प्रज्ञालोकस्तु तज्जयात् ॥५४॥\nविनियोगस्तस्य भूमिष्वन्तरङ्गमिदं त्रयम् ॥\nबहिरङ्गं त्वबीजस्य सिद्धिद: क्लेशहृत्स च ॥५५॥\nइति द्वितीये प्रथम: ॥\nइति श्रीदत्तपुराणें योगप्रकरणं नाम द्वितीयाष्टके प्रथमोsध्याय: ॥२।१॥"
  }
]
[
  {
    "text": "तं नु प्राप्य रुचिं सोदादाकूतिं कर्दमाय च ॥\nदेवहूतिं प्रसूतिं च मनुर्दक्षाय कर्मिणे ॥!॥\nआकूत्यां दक्षिणायज्ञौ श्र्यजांशौ दंपती रुचे: ॥\nदक्षात्प्रसूत्यां पुत्र्योदात्कश्यपाय त्रयोदश ॥२॥\nधर्माय चाग्नये स्वाहां तारेशे सप्तविंशतिम् ॥\nस्वधां पितृभ्य: स सतीं शंकराय विधीरित: ॥३॥\nस्वरूपानन्दसंतुष्टादपि भोगपराड्मुखात् ॥\nअलब्धकामया पत्न्या स्वव्रतक्षामयार्थितात् ॥४॥\nयोगाञ्चितमहैश्वर्यात्कृतलीलाच्च कर्दमात् ॥\nनव कन्या देवहूत्यां कपिलाख्योsभवत्सुत: ॥५॥\nमरीचये कर्दमोsदात्कलाख्यां कश्यपो यत: ॥\nअत्रये चानसूयां यत्पुत्रा: श्रीभगवन्मुखा: ॥६॥\nश्रद्धां चाङ्गिरसे यस्या जीवौतथ्यमुखा: प्रजा: ॥\nहविर्भुवं पुलस्त्याय ह्यगस्त्याद्याश्च यत्प्रजा: ॥७॥\nपुलहाय गतिं चास्या: कर्मश्रेष्ठादय: प्रजा: ॥\nक्रियां च ऋतवे यस्या वालखिल्याभिधा: प्रजा: ॥८॥\nवसिष्ठायोर्जां च चित्रकेत्वाद्या यत्प्रजास्तथा ॥\nचितिं चाथर्वणे सोदाद्यस्या दध्यड्मुखा: प्रजा: ॥९॥\nख्यातिं च भृगवे यस्या: प्रजा धातृमुखा इति ॥\nपुत्रीर्विधीरितोsदात्स ब्रह्मर्षिभ्यो विधानत: ॥१०॥\nकर्दम: कृतकृत्योsथ प्राप्य वीतैषणों द्रुतम् ॥\nसल्लिङ्गं वैष्णवं स्वस्थो विजहार परात्मदृक् ॥११॥\nतद्वियोगातुरामम्बामृषिसेवाहताशुभाम् ॥\nसर्वसाधनसंपन्नां सांख्याचार्य उपादिशत् ॥१२॥\nविष्ण्वंश: कपिलस्तत्त्वज्ञानं यन्मुक्तिदं लघु ॥\nयेनात्मा पञ्चविंशाख्यो गम्यते पुरुष: पर: ॥१३॥\nनित्यमुक्तोsपि सिद्धेशस्त्रैलोक्येsन्तर्बहिर्मुनि: ॥\nअव्याहतगतैश्वर्यश्चरत्यद्यापि सूरत: ॥१४॥\nदेवहूतिस्तदादेशाद्गता ब्राह्मीं स्थितिं ध्रुवाम् ॥\nतत्पुत्र्योsपि महाभागा ऋषिपत्न्योsभवन्हि या: ॥१५॥\nजायायुता मरीच्याद्या: पितृशासनतत्परा: ॥\nसृष्टिप्रवर्तका आसन्सर्वे सुतपसोsमला: ॥१६॥\nएतेभ्य एव सर्गोsत्र विस्तृतोsयं सनातन: ॥\nधर्मोsपि यदनुष्ठानात्प्रीणाति पुरुषं परम् ॥१७॥\nअज्ञानेनावृज्ञाना शश्वद्यान्ति गतागतम् ॥१८॥\nअसत्त्वाभानरूपस्य द्विविधावरणस्य च ॥\nनाश आत्मैक्यबोधेन विक्षेपान्तस्ततोsमृतम् ॥१९॥\nइति निश्चैत्योपदेष्टुमजोsद्वैतोsप्यवातरत् ॥\nयोगपूर्वात्मविज्ञानं कृपणेभ्यो दयालुराट् ॥२०॥\nअन्वर्थकोsत्रिर्भगवान्द्वितीयो विधे: सुतो ब्रह्मविदस्य पत्नी ॥\nपुत्री द्वितीया खलु कर्दमस्य पुत्रस्तयोर्दत्त इहाद्वितीय: ॥२१॥\nनिष्कल्मषं चित्तगतं तपस्तदत्र्याह्वयं मूर्तमिवास्य धातु: ॥\nआविर्बभूवोत्तममीक्षणाद्यं ज्ञानीश्वर चेति जगाद वेद: ॥२२॥\nयदासुर: सूर्यमपि प्रकाशमाविध्यदेतं तमसात्मशक्त्या ॥\nब्रह्मेव माया तमविन्ददत्रिर्नान्ये समर्था इति विश्रुतं हि ॥२३॥\nश्रीशाकलाम्बायऋचो महर्षिर्य: पञ्चमं मण्डलमभ्यपश्यत् ॥\nयत्रात्मभूताग्निमुखामरेन्द्रा: प्रशंसिता ये ह्युभयर्द्धिमूला: ॥२४॥\nरुग्णान्विलोक्याद्ययुगे त्र जन्तूंस्त -\nप्त्वातपो यस्त्वृच आयुराख्यम् ॥\nलब्ध्वोपवेदं समगाद्भिषग्रा -\nडत्रि: कृते वैद्य इति प्रसिद्धिम् ॥२५॥\nयो मन्दबोधाय मनुप्रणीतां ज्ञात्वा स्मृतिं वेदमतां निगूढाम् ॥\nचक्रे परां स्पष्टतरां सुधर्मां त्रयीरितार्थानुसृतां दयालु: ॥२६॥\nस्वयं निरीहोपि मुदोपयेमे विधीरितो ब्रह्मविदां वरीयान् ॥\nबुधोsनसूयां सुधिय सुशीलां सुलक्षणां भ्रातृमतीं सुरूपाम् ॥२७॥\nश्रीकर्दमाख्येन महर्षिणेदं साध्व्यां स्वपत्न्यां खलु देवहूत्याम् ॥\nउत्पादितं सत्तपसोsतिधन्यं कन्यास्वरूपेण महाफलं सत् ॥२८॥\nयां वै विधे: सूनुरयं महर्षिर्निष्कल्मषस्वीयतप: प्रभावात् ॥\nअत्रिस्तपोर्थ: खलु वेदवेत्ता समुद्वहे ब्रह्मपरो महात्मा ॥२९॥\nपराड्मुखत्वं न कदापि यस्या: स्वप्नेपि कश्चिन्न गतोsतिथिर्हि ॥\nभूत्वापि नग्नान्नमदात्सुरेभ्य आतिथ्यमस्या: किमु वाच्यमग्र्यम्॥३०॥\nदेवीभिरुत्कर्षभियातिसाध्व्या यस्या: सुरेन्द्रा विधिविष्णुशर्वा: ॥\nव्रतस्थ भड्गाय समीरितास्ते पुत्रीकृता धर्मबलाद्ययाsमी ॥३१॥\nपतिव्रताधर्मपरा वयं स्म\nएवं सगर्व्गा: सुरवर्यनार्य: ॥\nसावित्र्युमामा: स्वसमीपमाप्ता\nयया स्वदीप्त्या कलुषीकृता: स्यु: ॥३२॥\nपतिव्रताया: खलु विप्रपत्न्या: शापेन नष्टं बहुकालमर्कम् ॥\nदेवेडिताया: खलु जीवगुप्त्यै समुद्गतिं प्रापयदेव भूय: ॥३३॥\nमाण्डव्यशापेन मृतं रुजार्तं या कौशिकं तत्सहधर्मिणीड्या ॥\nपश्यत्सु देवेष्वखिलेषु भूयो द्विजं सजीवं व्यकृणोत्सुसत्वा ॥३४॥\nयदीहितालोचनहृष्टचित्ता:\nकाजेश्वरास्ते तनया भवन्तु ॥\nसाध्वीति चाशीर्भिरनुत्तमाभि -\nरिन्द्रादयो यां युयुजु: सुराग्र्य: ॥३५॥\nजातालं मृदुला यदर्थमचला लीलाविलोलोsचलो\nभीत्यास्या अनिलोsनलोपि विमलोsर्कश्चाभवच्छीतल: ॥\nकाल: कालयितुं स्वकालमबलं लोकं न चालं बलं\nक: साध्व्या अमलं विशालमचलं ज्ञातुं प्रभुर्मङ्गलम् ॥३६॥\nयत्सौन्दर्यं चन्द्रतुल्यं मतं चे -\nदद्धानन्तं संततं भासमानम् ॥\nयत्पुत्रौsपीन्दुस्तु वृद्धिक्षयार्त:\nसौन्दर्याढ्योपि त्रियामप्रदीप: ॥३७॥\nदयाक्षमाशान्तिमुखैर्गुणौर्यो\nयुक्तोपि विष्णुर्भगवान्परेश: ॥\nययानुजत्वं खलु पुत्रतां च\nसंप्रापितोsत: किमु वाच्यमन्यत् ॥३८॥\nतेजस्वितार्कस्य च वर्ण्यते चेत्\nसा कौशिकस्त्रीरितशापकाले ॥\nयाता कुतोsस्तोदयसंयुतस्य\nतेजस्वितास्या अनिशं ततोsर्च्या ॥३९॥\nमन्ये धन्येयं न योषा विशेषा\nमूर्ता जाता केवला चित्कलाsत्र ॥\nसौन्दर्याद्यं सद्गुणाश्चान्यथा तु\nप्राण्याप्राप्ता: सर्वतोsस्या: कुतोsमी ॥४०॥\nस्वभक्तिवृद्धया अगुणोपि विष्णु:\nसमीहुतुं वै सगुणं पुरस्तात् ॥\nस्वात्मानमेतामजडां स्वयोनि -\nमकल्पयन्मामिव पूर्वमात्मा ॥४१॥\nस्वरूपसाम्राज्यविधातुरत्रे -\nरेषानसूया महिषी सुपूज्या ॥\nयथार्थतो वर्णयितुं न कोsपि\nसमर्थ एतामतुलां त्रिलोक्याम् ॥४२॥\nब्रह्माजेशानां या जाता माता महाभागा ॥\nमन्ये मान्येयं सा प्रत्यक्षा चित्कला साङ्गा ॥४३॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमण्डितायां संहितायां वासुदेव्यां ज्ञानकाण्डे द्वितीयाष्टके मनुपुत्र्युद्वाहानुसूयात्रिमाहात्म्यदत्तावतारकथनं नाम चतुर्थोsध्याय: ॥४॥\nति श्रीदत्त० मनुपुत्र्युद्वाहानुसूयात्रिमाहात्म्य० नाम द्विती० चतुर्थो० ॥२।४॥"
  }
]
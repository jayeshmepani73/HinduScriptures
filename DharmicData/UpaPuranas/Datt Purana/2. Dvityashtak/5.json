[
  {
    "text": "तावालोक्यादिशन्नम्रौ द्वितीयं पुत्रमन्वितम् ॥\nद्वितीयया मौनिपुत्र्या विनीतमनसूयया ॥१॥\nकुलाद्रिमृक्षं ब्रह्मज्ञवरीयांश्च विधीरित: ॥\nपत्नीयुतोsत्रि: पुत्रार्थं त्र्यधीशोपास्तये ययौ ॥२॥\nनिर्वैरे शान्तबाधेsद्रौ सर्वकालसुखावहे ॥\nनानासत्फलपुष्पद्रौ स्वमृते स तपोsतपत् ॥३॥\nतार्क्ष्यासनस्थोsब्दशतं संयतात्माsनिलाशन: ॥\nनिर्द्वन्द्व: सुतरां दध्यावेकं तादृक् प्रजाप्तये ॥४॥\nप्राणायामैध:समिद्धतपोग्न्युत्तापिताखिलम् ॥\nप्रापुरत्रिं कविष्ण्वीशा: स्वस्वचिह्नान्विता: शिवा: ॥५॥\nतत्प्रभावहृतध्यान: स बहिर्गतदृक् शनै: ॥\nहंसतार्क्ष्यवृषस्थांस्तान्दृष्ट्वा प्रीतोsस्तुवन्नत: ॥६॥\nअव्यक्तमचिन्त्यं त्वां नौम्यविकार्यम् ॥\nअग्राह्यमतर्क्यं नित्यं विभुमेकम् ॥७॥\nदेवं वरधीरं त्वानन्यमपारम् ॥\nसर्गाब्धिसुतीरं धीलभ्यमदूरम् ॥८॥\nश्रीविष्णुमनादिं त्रीशं जगदादिम् ॥\nविश्वभ्रमसंधिं नष्टाप्तजनाधिम् ॥९॥\nकूटस्थनिजैकांशोद्भावितविश्वम् ॥\nकर्षन्तमनेकां मायामिह विश्वम् ॥१०॥\nसर्वज्ञमनन्तं व्यस्तं च समस्तम् ॥\nसर्वं गुणवन्तं सत्यं भगवन्तम् ॥११॥\nसंस्ते गुणभेदात्काद्यात्मविभेदा: ॥\nसृष्ट्यादिनिदानस्त्वं चानभिमान: ॥१२॥\nलीलातनुसेवाशीलानुयुगं वा ॥\nपातापि न लिप्तो ज्ञातास्य न लिप्त: ॥१३॥\nवाक्चित्तपरैको ध्यातोsत्र मयैक: ॥\nयूयं त्रय आप्ता: को वोsत्र स आप्त: ॥१४॥\nऊचुस्त ऋषे सत्संकल्प न तेsसत् ॥\nहृद्यं हि य एको ध्यात: स इत: क: ॥१५॥\nमादृक्सुतलब्ध्यै वृत्तश्रमसिद्धयै ॥\nदत्तोsद्य मयात्माsयं ते सकलात्मा ॥१६॥\nएवं दत्वा वरं सद्यो देवा अन्तर्हितास्रय: ।\nअथावतरदग्रेsत्रेर्दत्तात्रेयश्चतुर्भुज: ॥१७॥\nआद्योsवतारोsजस्यायं विभोर्लीलाविहारिण: ॥\nयद्ध्यानात्पापमुक्त: सन् याति श्रेय इति श्रुतम् ॥१८॥\nदृष्ट्वा स्वं चारुसर्वाङ्गं प्रतीतावपि दंपती ॥\nआशड्कितान्तरौ ज्ञात्वा त्र्यधीश: प्राह सर्ववित् ॥१९॥\nआदितोsर्भसुखाप्तीच्छा विद्यते वां हि तद्द्रुतम् ॥\nप्रभवन्तु मदंशोत्था: सुपुत्रा: सुयशस्करा: ॥२०॥\nएवं लब्धवर: सोsत्रिस्तं नत्वा जायया सह ॥\nस्वाश्रमं तदनुज्ञातो ययौ तद्गतमानस: ॥२१॥\nचतुर्भुजावतारोsयं शाण्डिल्याद्या यदर्चका: ॥\nनि:श्रेयसं गताश्चाथावतारोsस्यान्य उच्यते ॥२२॥\nनारदस्त्वेकदाssतिथ्यं पातिव्रत्यं च वीक्ष्य सत् ॥\nआत्रिप्रियाया: सावित्रीश्रीशाभ्य: प्रशशंस तत् ॥२३॥\nतदा रुष्टा: प्रैरयंस्ता: पतीन्स्वाधीनभतृका: ॥\nअनसूयासत्त्वहृत्यै सासूया देवता अपि ॥२४॥\nभूत्वाsतिथयोsत्रेर्वेश्मैत्य दिनान्ते ॥\nईशा: सति नोsन्नं देहीत्यवदंस्ते ॥२५॥\nनग्ना यदि भूत्वाsन्नं दास्यसि हृष्टा ॥\nगृह्णीम उ नो चेद्यामस्त्वयि रुष्टा: ॥२६॥\nसाssश्रुत्य तदर्थ्यं मत्वाsर्भवदेतान् ॥\nनग्नाsभवदैक्षत्तानेव न पोतान् ॥२७॥\nदैवात्स्नुतदुग्धं दत्वेष्टमथो तान् ॥\nप्रास्वापयदुच्चै: सुश्रावितगीतान् ॥२८॥\nअत्रि: कृतकृत्योsप्येत्यापि वनात्तत् ॥\nश्रुत्वाsखिलमीशान् ज्ञात्वाsस्तुवदेतान् ॥२९॥\nदेव्योsप्यृषिवाक्यादाप्ता: पतिकामा: ॥\nस्वस्वेडनभिज्ञा हीता हतकामा: ॥३०॥\nसाsथाsस्तुवदीशानासन्निजरूपै: ॥\nव्यक्ता: खलु तल्पे तेsप्यर्भकरूपै: ॥३१॥\nस्क्रीभि: सह ताभ्यां दत्त्वेष्टवरं ते ॥\nस्वं स्वं पदमीयुस्तस्थुस्तु सुतात्ते ॥३२॥\nसैष द्वैभुजोsन्योsजस्याप्यवतार: ॥\nयोsत्रास्ति दलादालर्कादिसुतार: ॥३३॥\nअन्योsप्यवतार: षड्बाहुरुदार: ॥\nवच्म्यर्थिविदूरं सद्योग्यविदूरम् ॥३४॥\nभर्तृनाशमिनोद्गत्या श्रु ( ज्ञा ) त्वा माण्डव्यशापत: ॥\nकौशिकस्त्री शशापार्कं तदान्ध्यात्पीडितं जगत् ॥३५॥\nअत्र्याश्रमं कादिदेवा गत्वा नत्वा सभार्यकम् ॥\nआनिन्यु: कौशिकगृहं सतीबोधाय कातरा: ॥३६॥\nअनसूयोवाच साध्वि त्वच्छापान्नोदितोsप्यसौ ॥\nतत्कल्पोsत्रास्य मा भीस्ते सूर्यमाश्वानयोद्गतिम् ॥३७॥\nतदाsप्युदयमेहीना ३ इत्युक्तोsसौ तदोदित: ॥\nकौशिकस्तु मृतो द्राक् तमनसूयाप्यजीवयत् ॥३८॥\nतदा हृष्टा: सुरा: साध्वि कुक्षौ तेsवतरन्त्वजा: ॥\nकविष्प्वीशा इति वरं दत्वा ते त्रिदिवं ययु: ॥३९॥\nस्वधामैत्यात्रिणाsप्यूर्ध्वरेतसा मूर्तिमद्धृदा ॥\nध्यात्वाsकर्माशया ईशा न्यस्ता जायान्तरे परे ॥४०॥\nवरप्रभावाद्धृत्वाsपि गर्भवत्तानसूत सा ॥\nमार्गे प्रदोषे पूर्णायां बुधेsजोsवातरन्मृगे ॥४१॥\nज्योतिर्मय आत्मा योsजो भगवान्त्स: ॥\nस्वं दर्शयितुं प्रागुत्कैक्यमुभाभ्याम् ॥४२॥\nस्रग्भाजनवाद्योच्छूलाब्द्जसुचक्रै: ॥\nयुक् षड्भुज आस प्रादु: स्मितवक्त्र: ॥४३॥\nज्ञात्वा तदभीष्टं भूयोsर्भकरूपै: ॥\nतस्थावथ हृष्टौ तौ तैश्च सुरूपै: ॥४४॥\nदत्ताख्योsग्र्य:स्वयं विष्णु: कांशश्चन्द्रोsन्वयर्धिकृत् ॥\nचण्डोsप्यनुग्रहपरो दुर्वासाश्च हरांशज: ॥४५॥\nइति श्रीमद्दत्तात्रेयपुराणे सार्धत्रिसहस्र्यां संहितायां ज्ञानकाण्डे द्वितीयाष्टके पञ्चमोsध्याय: ॥२।५॥\nइति श्रीदत्तपुराणे सार्धत्रिसाहस्र्यां संहितायां द्वितीयाष्टके पञ्चमोsध्याय: ॥२।५॥"
  }
]
[
  {
    "text": "सुषुम्णाज्ञो नर: स्त्री वा युवा बालो जरन्नपि ॥\nयोगाभ्यासेsधिकारी स्यादभ्यासात्सिद्धिभागपि ॥१॥\nसर्वेsप्याश्रमिणो वर्णा योगाभ्यासेsधिकारिण: ॥\nभिक्षुर्विशेषान्नियतं ब्रह्मचर्यादि तस्य यत् ॥२॥\nयतेर्यस्योदरे भिक्षोर्योगाभ्यासेन जीर्यते ॥\nगृहिणा दत्तमन्नं स तं तारयति नेतर: ॥३॥\nयोगी यस्य गृहे भिक्षुर्याति धन्यस्तदाश्रम: ॥\nस भिक्षुर्यद्भृहे भुंक्ते तत्र भुंक्ते हरि: स्वयम् ॥४॥\nयत: पराड्मुखो भिक्षुस्ततो देवा: पराड्मुखा: ॥\nतस्माद्देयं किमप्यस्मै देवर्षिपितृतृप्तिदम् ॥५॥\nयतयेsन्नं ग्राप्तमात्रमाद्यन्तजलदानयुक् ॥\nदत्तं चेन्मेरुजलधितुल्यं तदिति हि स्मृतम् ॥६॥\nवासोsन्नं च मितं देयं यतये सोsधिकं यदि ॥\nआदत्ते स्तेन एवं स्यात्पापोsन्नरसलोलुप: ॥७॥\nधूर्त: शठो यतिर्भोगी शौचं ध्यानं विहाय य: ॥\nव्रात्यवद्वर्तते सोsज्ञो दु:खभागुभयत्र हि ॥८॥\nसंन्यासित्वं लोके सुदुर्लभं प्राप्य तद्योsत्र ॥\nतस्मात्प्रच्यवते चेद्याति चिरं दुर्गतिं स चान्यत्र ॥९॥\nविशेषाद्यतिना तस्माद्योगाभ्यासेन चात्मन: ॥\nप्राकसिद्धरूपमप्तव्यमध:पातोsन्यथाsस्य हि ॥१०॥\nसत्योsद्वैतोsपि जीवोsयमात्मांशोsजोप्यविक्रिय: ॥\nअप्रमेयोsव्ययोsच्छेद्योsदाह्योsक्लेद्यो ह्यशोषक: ॥११॥\nस्वात्मावबोध: स्वारामो ध्रुवोsसंगोsपि केवल: ॥\nमलिनोsभूदविद्यांशैर्मलच्छन्नसुवर्णवत् ॥१२॥\nयोगोज्ज्वलितविद्वह्नौ दग्ध्वाssत्मानं स पूर्ववत् ॥\nस्वरूपं शुद्धमाप्नोति हेमाग्नाविव लोहवत् ॥१३॥\nआत्मास्मीत्युपगन्तवुं न प्रतीकं यतो न स: ॥\nकार्योत्कर्षादात्मदृष्टि: प्रतीकेsङ्गे तु तन्मति: ॥१४॥\nइत्यात्माधिगमाभ्यासात्सर्वकर्म विदो बुध: ॥\nआदेहपातमारब्धभोग एवाधिकारिण: ॥१५॥\nचित्ते गोवृत्तिविलयस्तस्य प्राणेsस्य चात्मनि ॥\nविद्याप्रकाशितहृदा स यात्याद्यं सुषुम्णया ॥१६॥\nन शुक्लगत्यपेक्षाsस्य विदो रश्म्यनुसारिण: ॥\nनेदं लभ्यं संसरतोsज्ञस्य कर्मानुयायिन: ॥१७॥\nकृतिनो यान्त्यार्चिराद्यैरस्वतन्त्रा: परे त्वध: ॥\nतद्भ्रमो मायिके पादे दत्तलोके विदो गति: ॥१८॥\nपूर्वसिद्धं चिदान - दैकरसं भूम निष्कलम् ॥\nस्वरूपं ज्ञानयोगेन गतो नावर्तते पुन: ॥१९॥\nसत्यवैकुण्ठकैलासलोकानामप्युपर्ययम् ॥\nदत्तात्रेयाख्यालोकोsस्ति प्रसिद्धोsमृतसंज्ञित: ॥२०॥\nन यत्र शुग्जरा मृत्यु: क्रियाभोगोपि यत्र नो ॥\nमोहोsवस्था न च द्वैतमगम्योsयं सुरैरपि ॥२१॥\nअध्यात्मयोगमार्गेण लभ्योयं ब्राह्मणेन हि ॥\nश्रुत्यामृतं दिवीत्युक्तो दत्तलोकोsयमेव स: ॥२२॥\nतल्लोकप्राप्तयेsथर्वा कृपया दीनवत्सल: ॥\nशाण्डिल्याय जगौ ज्ञानं पूर्वोक्तं सुगमं स्फुटम् ॥२३॥\nपुन: पप्रच्छ शाण्डिल्यो भगवन्नक्षरं त्विदम् ॥\nअविक्रियं परं ब्रह्म सन्मात्रं निष्कलं शिवम् ॥२४॥\nजायतेsस्मात्कथमिदं रक्ष्यते लीयते च तत् ॥\nसोब्रवीच्छृणु शाण्डिल्यारूपस्य ब्रह्मणोsस्य तु ॥२५॥\nनिष्कलं सकलं मिश्रं त्रीणि रूपाण्युपाधित: ॥\nअखण्डं सच्चिदानन्दं निष्कलं यन्निरञ्जनम् ॥२६॥\nशिवं सूक्ष्मं सर्वगतमनन्तं विश्वतोमुखम् ॥\nअनिर्देश्यं निष्कलाख्यं रूपमस्योत्तमोत्तमम् ॥२७॥\nत्रिगुणा मूलप्रकृतिर्मायाविद्येति चोच्यते ॥\nशक्ति: सहोत्था तद्युक्तो देवोsसौ कृष्णपिङ्गल: ॥२८॥\nमहेश्वरो य ईष्टे तन्मिश्ररूपं प्रकीर्तितम् ॥\nस तु ज्ञानेन तपसा तप्यमानो ह्यकामयत् ॥२९॥\nबहु स्यां च प्रजायेयमित्यस्मात्तपसोsभवत् ॥\nॐकारोsस्य तिस्रो मात्रा ऋषिछन्दांसि देवता: ॥३०॥\nबीजानि शक्तयो वर्णावस्थास्थानानि च स्वरा: ॥\nगुणाग्निवेदसवनतत्त्वात्मानस्त्रयस्त्रय: ॥३१॥\nतदाढ्योsयं जगद्बीजं यत्परापरसंज्ञकम् ॥\nतद्वाचकोसौ भगवान्मायावी व्यापक: पर: ॥३२॥\nसर्वभूतहृदाविष्टो मायया क्रीडतीह स: ॥\nसृजत्यवति हन्तीश: स ब्रह्मा स हरि: शिव: ॥३३॥\nदेवा इन्द्रादयो भावा: सर्वभूतानि पञ्च च ॥\nस्थूलान्यपि च सूक्ष्माणि भौतिकानि स एव हि ॥३४॥\nतत्त्वानि जन्तव: सर्वे पुरस्तादच्युत: स च ॥\nपश्चाद्दक्षिणतश्चापि स एवोत्तरतो विभु: ॥३५॥\nउपरिष्टादधस्ताच्च स एव किल सर्वत: ॥\nभूतं भव्यं भवच्चापि स एवेदं न चेतरत् ॥३६॥\nदेवस्यास्यात्मक्रीडस्य विभोर्भक्तानुकंपिन: ॥\nदत्तात्रेयाभिधा मूर्ति: सुरूपा या दिगंबरा ॥३७॥\nइन्दीवरदलप्रख्या चतुर्बाहुरघापहा ॥\nसैषाsस्य सकलं रूपमासेचनकगात्रयुक् ॥३८॥\nशाण्डिल्य: प्राह भगवन्सन्मात्रमिदमुत्तमम् ॥\nपरं ब्रह्मात्मा महेशो दत्तात्रेय इति प्रभो ॥३९॥\nकस्मादुच्यत आख्याहि कृपया दीनवत्सल ॥\nअथर्वोवाच सोम्येदं बृहत्सर्वं चराचरम् ॥४०॥\nबृंहयत्युत्तमं तस्मात्परं ब्रह्मति गीयते ॥\nयच्चाप्नोति यदादत्ते यच्चात्ति विषयानिह ॥४१॥\nयच्चास्य संततो भावस्तेनात्मेति च गीयते ॥\nमह्यते चेशशब्देन शक्त्येष्टेsखिलमेव यत् ॥४२॥\nसर्वाधीशोsखिलात्मा च महेश इति गीयते ॥\nमयाsहं तेsत्रये दत्त इत्युक्ते: स तथोच्यते ॥४३॥\nइति श्रीमद्दत्तात्रेयपुराणे सा० त्रि० सं० वा० ज्ञा० द्वितीयाष्टके द्वितीयोsध्याय: ॥२॥\nइति श्रीदत्तपुराणे द्वितीयाष्टके द्वितीयोsध्याय: ॥२॥२॥"
  }
]
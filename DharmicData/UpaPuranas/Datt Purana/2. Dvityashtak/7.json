[
  {
    "text": "सेमावात्मसमौ मत्वा युयुत्सु: पार्षदौ प्रभु: ॥\nशापं शान्तकुमारेभ्य: स्वेच्छयाकल्पयद्दिवि ॥१॥\nएकदाsव्याहतस्वैरगता विष्णुं दिदृक्षव: ॥\nसनकाद्या हि वैकुण्ठं प्रापुर्भगवतोत्तमा: ॥२॥\nप्रविशन्तो निषिद्धास्ते जयेन विजयेन च ॥\nक्रुद्धा: शापं ददुस्ताभ्यां भवेतामसुराविति ॥३॥\nताभ्यां क्षमापितास्ते तु विष्णुना च पुनर्जगु:॥\nत्रिजन्मान्ते पुनर्विष्णुप्रसादादिह वां गति: ॥४॥\nततस्तौ कश्यपाद्दित्यां क्रूरौ जातौ सुरद्विषौ ॥\nसंध्यायां रतियोगाच्च हठाद्दित्या: फलं त्विदम् ॥५॥\nदित्यानुतप्तयाप्येष संस्तुत: कश्यपोsब्रवीत् ॥\nपुत्रौ विष्णो: सद्गतिगौ पौत्रस्ते वैष्णवो भवेत् ॥६॥\nजातौ हिरण्यकशिपुहिरण्याक्षाभिधौ तत: ॥\nत्रिलोकीं लोकपालांश्च पीडयामासतुर्भृशम् ॥७॥\nविधिं पराजिता देवा: शरणं जग्मुरातुरा: ॥\nचिन्ताविष्टस्य नासात: कस्य पोत्री तदापतत् ॥८॥\nयज्ञवाराहमतुलं रूपं दृष्ट्वाखिला: सुरा: ॥\nअजोsयमिति मत्वा तं सूक्तै: संतुष्टुवुर्भृशम् ॥९॥\nईशेsनीशत्वमापन्ने विमुखे च चुतुर्मुखे ॥\nमग्नास्तौषीत्क्ष्मा तदापि स्तब्धरोमाभवद्धरि: ॥१०॥\nदीनानाथपतिस्तुष्टो दीनां गां दंष्ट्रयोद्धरन् ॥\nतद्देवताहरं क्रूरं हिरण्याक्षं ददार ह ॥११॥\nसंस्थाप्य पूर्ववद्भूमि तदाधारो ययौ शमम् ॥\nक्रुद्धोनुजे हतेsथान्यो द्युलोकमजयत्क्षणात् ॥१२॥\nअन्तर्बहिर्दिवा नक्तं न देवान्न मृगाच्च नु: ॥\nसजीवान्नपि निर्जीवादवध्यत्वं गतो विधे: ॥१३॥\nतद्भार्या गर्भिणी जाता कयाधूर्भाग्यवत्यथ ॥\nतां लब्धान्तर इन्द्रोsपि धृत्वा हन्तुं समुद्यत: ॥१४॥\nतदैव नारदोsभ्येत्य गर्भोsयं वैषणवस्त्वया ॥\nस्वक्षेमकृन्न हन्तव्य इत्यूचे सोपि तां जहौ ॥१५॥\nवैष्णवोत्तमसामर्थ्यं किं वाच्यं गर्भगोsप्यहो ॥\nआददे वैष्णवीं दीक्षां गर्भोsप्यसुरवीर्यज: ॥१६॥\nतत: सा सुषुवे पुत्रं महाभागवतं शुभम् ॥\nस्वपितुर्जातमात्रेण येनास्यं कलुषीकृतम् ॥१७॥\nतत: प्रह्लादनामासौ ववृधेsरिभयंकर: ॥\nकाले काव्येनोपनीत: शिक्षितोsप्यभजद्धरिम् ॥१८॥\nतर्जनादरणाद्यै : स न बिभेतीति तत्पिता ॥\nश्रुत्वा विषीदंश्चान्येषु वैष्णवाचारशिक्षणात् ॥१९॥\nस्वशत्रुपक्षपातीति पुत्रं मत्वाsसुराधम: ॥\nविहय पुत्रसंबन्धं तं निहन्तुं मनो दधौ ॥२०॥\nभृगुपाताग्नितोयाद्यैर्मृत्यवे कल्पितोsपि स: ॥\nसर्वाधीशमहाविष्णुपदसेवी ममार नो ॥२१॥\nतदा तं प्राह रे दुष्ट लोकशास्तुर्ममाग्रत: ॥\nकिंबलो निर्भयोस्येतं ध्यायसे स क्क तिष्ठति ॥२२॥\nश्रुत्वापि परुषं वाक्यं प्रहादो भयवर्जित: ॥\nसर्वभूतसम: प्राह पितरं चिन्तयन्हरिम् ॥२३॥\nबलं बलवतां विष्णुस्तं विना कस्य किं बलम् ॥\nस सर्वत्र स्थितोsधीशो यं लब्ध्वास्य कुतो भयम् ॥२४॥\nयदि सर्वगतोsस्त्येष स्तम्भेsस्मिन्विद्यते न वा ॥\nइत्युक्तो जनकेनासावत्राप्यस्तीत्युवाच तम् ॥२५॥\nतत: क्रुद्धस्तदा दैत्य: पदा स्तम्भं जघान ह ॥\nतदाssविरास भृत्योक्तमृतं कर्तुं ततो हरि: ॥२६॥\nसिंहास्यं मनुजाकारं करालं तं नखायुधम् ॥\nचित्रं दृष्ट्वाsसुरस्तद्भापिहिताक्षोsप्ययुध्यत ॥२७॥\nहरि: खिन्नानृषीन्देवान्भृत्यं च प्रेक्ष्य पीडितम् ॥\nवरदोक्त्यविरोधात्तं दधौ हन्तुमपि च्युतम् ॥२८॥\nनखैर्ददार कृत्वोर्वोस्तद्वक्षोद्वारमध्यत: ॥\nसंध्यायां स दधौ चण्डस्तदन्त्रं माल्यवद्गले ॥२९॥\nहाहाकृतं च तत्सैन्यं जघान ववृष: सुरा: ॥\nपुष्पाण्यप्सरसोsन्ये च ननृतुश्च जगुस्तदा ॥३०॥\nअदृष्टपूर्वचित्रोग्ररूपं शेकुर्न वीक्षितुम् ॥\nदृष्टकामा अपि सुरा: श्रीश्च भीमोच्चनि:स्वनम् ॥३१॥\nतै: प्रेषितोsथ प्रहाद: सटाक्षिप्तभमुग्रगुम् ॥\nदृष्ट्वा करालमप्याह निर्भयो नृहरिं नमन् ॥३२॥\nहरे प्रशममेह्यद्य नायं कल्प उपस्थित: ॥\nस्वभक्तञ्छक्रतो गुप्तान्कृपयेक्षितुमर्हसि ॥३३॥\nत्रिलोकशीर्षरोगोsयं हतो दिष्ट्या न ते प्रभो ॥\nदु:सह: सोsपि पापोsद्य साक्षान्मुक्त: करेण ते ॥३४॥\nपामरेsनुग्रहो योsसौ मन्ये प्राक्पुण्यराशिज: ॥\nअन्यथेशास्य पापस्य मोक्षशड्का कुतो हरे ॥३५॥\nकृपालो ते नमोsद्य त्वं प्रसन्नो भव सुव्रत ॥\nदेवान्पूर्ववदाश्वास्य स्वाधिकारे नियोजय ॥३६॥\nएवं भक्तार्थितो विष्णुर्ययौ शान्तिं तदामरा: ॥\nतस्मै नत्वा तदाज्ञसा: सर्व स्वं स्वं पदं ययु: ॥३७॥\nतिरोदधेsपि भगवांस्तद्रूपं तारमैच्छिकम् ॥\nप्रहादोsपि तदाज्ञप्त: पित्र्यं राज्यं शशास सन् ॥३८॥\nआबाल्यं नारदादेशाद्धर्मे भागवते रत: ॥\nभूत्वाप्यनात्मवित्त्वेन शान्तिं न परमां ययौ ॥३९॥\nऔदासीन्येन स वनं पर्यटन्मृतगयामिषात् ॥\nभाग्याद्ददर्श सह्याद्रौ कावेर्यां निद्रितं भुवि ॥४०॥\nकर्माद्यैर्वर्णलिङ्गाद्यैरप्रतर्क्यं रजस्वलम् ॥\nनत्वा प्राहावधूतं तं निगूढामलतेजसम् ॥४१॥\nकथं भोगीव धत्तेsस्व: पीनां तनुमनुद्यम: ॥\nउद्योगात्स्वं ततो भोगो भोगोत्पीना तनुर्भवेत् ॥४२॥\nशयानोsनुद्यमोsनीहो भवानिह तथाप्यसौ ॥\nपीना तनु: कथं सिद्धो भवान्वदतु चेत्क्षमम् ॥४३॥\nविद्वान्दक्षोपि चतुरश्चित्रप्रियकथो भवान् ॥\nदृष्ट्वापीह जनांश्चित्रकर्मणो वर्तते सम: ॥४४॥\nइत्थं श्रीभगवांस्तेन प्रहादेनात्रिनन्दन: ॥\nसंपृष्ट: प्राह संतुष्ट: कृपालु: प्रहसन्निव ॥४५॥\nश्रीनृसिंहोsवतीर्णोsत्र यदर्थं स त्वमेव हि ॥\nदैत्यजोsपि मुनिच्छात्र श्रृणु भागवतोत्तम ॥४६॥\nइति श्रीमद्दत्तात्रेयपुराणे सार्धत्रिसाहस्र्यां त्रिकाण्डमण्डितायां संहितायां वासुदेव्यां ज्ञानकाण्डे द्वितीयाष्टके वराहनृसिंहावतारलीलाकथनं नाम सप्तमोsध्याय: ॥७॥\nइति श्रीदत्त० वराहनारसिंहावतारौ नाम द्वितीयाष्टके सप्तमोsध्याय: ॥२।७॥"
  }
]
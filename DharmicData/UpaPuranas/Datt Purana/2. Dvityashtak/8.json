[
  {
    "text": "॥ ॐ ॥ मन्द: स्वज्ञो भ्रमंस्तृष्णानद्येमं लोकमागत: ॥\nकर्मयोगेन मुक्तिस्वर्मोक्षद्वारं यदृच्छया ॥१॥\nनिवृत्तोsस्म्यत्र यततां व्यत्ययं वीक्ष्य शर्मणे ॥\nआत्मनोsस्य सुखं रूपं क्लिष्टे नष्टे स्वयंप्रभम् ॥२॥\nज्ञात्वा संस्पर्शजान्भोगान्दु:खान्स्वप्स्यामि दैवभुक् ॥\nविस्मृत्यामुं जन: स्वार्थं सन्तं यात्युग्रसंसृतिम् ॥३॥\nस्वार्थं मायावृतं त्यक्त्वा तदर्थ्यन्यत्र धावति ॥\nशैवालछन्नकं त्यक्त्वा यथांब्वर्थी मरीचिकाम् ॥४॥\nअभाग्यस्य क्रिया मोघा: सुखप्राप्त्यै प्रयोजिता: ॥\nतत्साफल्येsप्यसिद्भि: किं कार्यं मर्त्यस्य कृच्छ्रजै: ॥५॥\nकामार्थेच्छोर्मोहशोकरागद्वेषश्रमादय: ॥\nयतोsजितात्मनो नैति निद्रापि भयशङ्कया ॥६॥\nप्राणार्थेच्छा हि मधुकृच्छिक्षितेन मयोज्झिता ॥\nराजार्थिहिंस्रचोरद्विट्कालेभ्यो न बिभेम्यत: ॥७॥\nनिरिच्छ: परितुष्टात्मा यदृच्छालाभतोsस्मि सन् ॥\nबहुकालं शये नो चेद्विद्वान् धैर्यान्महाहिवत् ॥८॥\nभूर्यल्पं स्वादु वाsस्वादु कदन्नं मानवर्जितम् ॥\nसमानं क्कापि भुञ्जेह्नि निशि भुक्त्वापि वा नवा ॥९॥\nहरत्यन्य: पतिं हत्वा कृच्छ्राप्तं मधुवद्धनम् ॥\nशिक्षितं मधुकृत्तोsतो विरक्तोsस्म्यपरिग्रह: ॥१०॥\nदैवाप्तं चर्म वल्कं वा वस्त्रं क्षौमं वसे न वा ॥\nक्कचिच्छयेsश्मभस्मादौ कशिपौ वा जने वने ॥११॥\nक्कचित्स्नोतोsलंकृतोsहं स्रग्वी सुवसनो न वा ॥\nरथेभाश्चैश्चरे क्कापि मुनिवत्क्कापि मुग्धवत् ॥१२॥\nनाहं निन्दे न च स्तौमि स्वभावविषमं नरम् ॥\nएतेषां श्रेय आशाय उतैकात्म्यमथात्मनि ॥१३॥\nब्रह्मासक्तो ब्रह्मनिष्ठो ब्रह्मात्मा ब्रह्मधीरहम् ॥\nसंस्कृते ब्राह्मणेsन्त्ये वा समदृग्गवि शुन्यपि ॥१४॥\nसमासमाभ्यां विषमसमे पूजत ओदनम् ॥\nनाद्यादित्यज्ञगृहिणो दोषो न समदृग्यते: ॥१५॥\nस्वरूपेsवासनस्तिष्ठम्यान्वीक्षिक्यानया दिवि ॥\nयोमुमिच्छेत्तु तस्यायमुपायो विदुष: सुख: ॥१६॥\nहूनेद्विकल्पं चित्तौ तां मनस्यर्थभ्रमे तु तत् ॥\nवैकारिके तं मायायां तां स्वस्मिन्विरमेत्तत: ॥१७॥\nशुद्ध: सोsहं परात्मैक इति दार्ढ्ये विमुच्यते ॥\nहृदयं मे सुगुप्तं ते प्रोक्तं तत्त्वं विचारय ॥१८॥\nइतीशेनोपदिष्ट: स ज्ञात्वाssत्मानं प्रपूज्य च ॥\nतदाज्ञप्तो ययौ राज्यं कुर्वन्नपि स दैवभुक् ॥१९॥\nराज्यश्रीपुत्रदाराढ्योsप्यलिप्त: स्वात्मदृक् सदा ॥\nभुक्त्वारब्धं चिरं राज्यं दत्वा पुत्रे विरोचने ॥२०॥\nमुक्तसड्गश्चचार क्ष्मां समदृक्स गुरूक्तवत् ॥\nविरोचनोsपि पितृवत्पित्र्यं राज्यं शशास तत् ॥२१॥\nतत्पुत्रो बलिनामाभूद्धृतस्वर्गोsपि येन च ॥\nअदित्यां कश्यपाज्जाता देवा इन्द्रादयोsपि तान् ॥२२॥\nजित्वा तदधिकारांश्च स स्वयं स्माधितिष्ठति ॥\nस्वर्गान्निराकृता देवा: श्रीविष्णुं तुष्टुवुर्हरिम् ॥२३॥\nदेवप्रार्थनया तुष्टो भगवान्वामनाभिध: ॥\nपयोव्रतफलं दातुं पुत्रोsदित्या अजोsप्यभूत् ॥२४॥\nपित्रा सुसंस्कृतो देवैर्भूषितो वामनो बलिम् ॥\nययाचे त्रिपदक्ष्मां तं स शुक्रणापि वारित: ॥२५॥\nसंकल्प्यादाद्विराड्भूत्वा वामनोsपि तदा भुवम् ॥\nव्याप्यैकेन पदान्येन गङ्गापित्रा च गां स्तुत: ॥२६॥\nतृतीयं बद्धबलिना सिद्धयै तन्मूर्ध्न्यधात्पदम् ॥\nनिन्ये तं सुतलं मुक्तं प्रहादप्रार्थितो बलिम् ॥२७॥\nराज्यं तत्सुतबाणाय देवेभ्योsदाद्दिवं स्वयम् ॥\nद्वारपोsभूद्बलेस्तस्मै दास्यत्यैन्द्रं पदं हरि: ॥२८॥\nएवंप्रभाव: श्रीदत्तो यदात्मानमनीश्वरा: ॥\nज्ञातुं सुरासुराह्याद्या मनुष्याणां तु का कथा ॥२९॥\nकदाचित्पिङ्गलो नागो दृष्ट्वामुं मारहुस्थितम् ॥\nकृष्णधात्रीतले वेदं पठन्तं व्रात्यवेषत: ॥३०॥\nपप्रच्छ भवत: कोsयमाश्रमो वर्णगर्हित: ॥\nवर्णित्वं ते न कौपीनमौञ्जीदण्डादिवर्जित ॥३१॥\nन गृहित्वं चाग्निहोत्रद्विसूत्रादिविवर्जित ॥\nवनित्वं ते न वागन्तुसाधनादिविवर्जित ॥३२॥\nन भिक्षुत्वं शिखाग्राम्यभोगयुक्त दिगम्बर ॥\nकेनोपदिष्टो मार्गोsयं नग्न स्त्रीमद्यलालस ॥३३॥\nप्रभु: प्राह तमुक्तान्य: पञ्चमोsयं ममाश्रम: ॥\nयोsविकल्पेनात्मरूपं विश्वं पश्येदभेददृक् ॥३४॥\nवैराग्ययुक्तो वीतारिस्तस्यायं पञ्चमाश्रम: ॥\nत्वया श्रुतो न वै तं हि जानीयुर्ब्राह्मणा: समा: ॥३५॥\nइत्थं श्रुत्वा सोsनसूयागर्भरत्नमिदं मह: ॥\nइति मत्वातिखिन्नस्तं प्रार्थयामास दीनवाक् ॥३६॥\nकुत्सिता रुशती धाष्टर्याद्वागुक्ता मेsनयानघ ॥\nभर्त्सितोsसीश मां शाधि दौरात्म्यं मे क्षमस्व भो: ॥३७॥\nइति क्षमाप्य विश्वेशं संप्राप्तानुग्रहो विभुम् ॥\nअभिवाद्य प्रसन्नात्मा स्वाश्रमं पिड्गलो ययौ ॥३८॥\nतथैव साध्यदेवेभ्यो भगवानाह हृद्धिया ॥\nधृतिसत्यशमदयिर्हृद् ग्रन्थिं छित्वा शमं नयेत् ॥३९॥\nगर्वाक्रोशान्यावमानद्रोहकामादयोsर्थहा: ॥\nत्याच्या: क्रूररुन्तुदासद्वाक् च सह्या ततोsव्यथ: ॥४०॥\nतद्वत्सन्मुन्यसच्चोरसड्गी रड्गात्पटो यथा ॥\nस्वयं सहिष्णुर्नो कुर्यान्निन्दाघातादि दैवभाक् ॥४१॥\nवाक्सेव्या वाहृत्या सत्या प्रिया धर्म्या च सद्युजा ॥\nचिन्त्योsभावो नान्यरन्ध्रं नेक्ष्यं देयं प्रतिश्रुतम् ॥४२॥\nसुहृत्सेव्योsधमो नैव श्रद्धेयं श्रेय आत्मन: ॥\nसमो निन्दाप्रशंसादौ तथोत्कर्षापकर्षयो: ॥४३॥\nप्रहृष्टं शोकराहित्यं दुर्वृत्ताच्च निवर्तनम् ॥\nश्रेयोमार्गोsयमादेय इतीश: प्राह तेsभजन् ॥४४॥\nएवं सुरर्षिप्रमुखा भगवद्भावमद्वयम् ॥\nप्रसादेनैव संप्राप्ता भक्तिगम्यस्य चात्मन: ॥४५॥\nपरोsसौ पुरुषो भूमा भक्त्या लभ्यो ह्यनन्यया ॥\nक्रमेण पुण्यशीलेन सता नान्येन दुष्कृता ॥४६॥\nस्मरणेsस्यार्जुनोsलकों वन्दने दास्य आयुरित् ॥\nसख्ये रामो विष्णुदत्त: सेवने यदुरर्चने ॥४७॥\nकीर्तने वेदधर्मा च श्रवणे दीपको हरे: ॥\nएते चान्ये च बहव: सर्वस्वात्मनिवेदने ॥४८॥\nयो यो यां यां कृती भक्तिं वृणुते तस्य तस्य स: ॥\nतां तां स्थिरीकृत्य दत्ते हृद्यमर्थं त्र्यधीश्वर: ॥४९॥\nइति श्रीमद्दत्तात्रेयपुराणे सार्धत्रिसाह्स्र्यां त्रिकाण्डमण्डितायां संहितायां वासुदेव्यां द्वितीयाष्टके प्रह्लादाद्युपदेशो नामाष्टमोsध्याय: ॥२।८॥ इति ज्ञानयोग: समाप्त: ॥\n॥ इति श्रीदत्तपुराणे द्वितीयाष्टक: ज्ञानकाण्डं च संपूर्णम् ॥"
  }
]
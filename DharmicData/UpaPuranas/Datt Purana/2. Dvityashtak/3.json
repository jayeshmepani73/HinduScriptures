[
  {
    "text": "ॐवसूत्सुकेन मुनिता सामान्येनोदितोsप्ययम् ॥\nदत्तात्रेयावतारोsत्र विशेषाद्वर्ण्यते स्मृत: ॥१॥\nसच्चिदानन्दरूपो य: परशक्ति: स सर्ववित् ॥\nमायाsभूतास्मादेतस्मादात्मनोsस्या महांस्तत: ॥२॥\nअहंकारोsस्मात्तन्मात्राण्यतोsभूद्भूतपञ्चकम् ॥\nआकाशवातदहनपानीयवसुधाभिधम् ॥३॥\nएकोत्तरर्द्धि शब्दादिगुणाढ्यं च पृथक् पृथक् ॥\nतेषां सत्त्वगुणांशेभ्य: पञ्च ज्ञानेन्द्रियाणि च ॥४॥\nश्रोत्रत्वड्नेत्ररसनघ्राणाख्यान्यभवन्क्रमात् ॥\nमनोधीचित्ताहंकारास्तत्सत्त्वगुणसंहते: ॥५॥\nमनो विमर्शरूपं धीर्निश्चयात्माभिमानक: ॥\nअहंकारोsनुसंधायि चित्तमन्त: कृतिस्त्वियसम् ॥६॥\nवाक्पाणिपत्पायुलिङ्गाख्यं क्रियेन्द्रियपञ्चकम् ॥\nतेषां रजोगुणांशेभ्य: क्रमात्तेषां तथा पुन: ॥७॥\nसंहत्या चाभवत्प्राणो वृत्तिभेदात्स पञ्चधा ॥\nप्राणोsपान: समानश्चोदानो व्यान: क्रियात्मक: ॥८॥\nकर्मज्ञानेन्द्रियप्राणपञ्चकैर्मनसा धिया ॥\nदेहो लङ्गाभिधोsज्ञानावृत्तिकारणकार्यक: ॥९॥\nद्विधा कृत्वैकैकभूतं चतुर्धैकार्धमस्य च ॥\nस्वस्तेतरार्धसंयोगात्पञ्चीकरणमुच्यते ॥१०॥\nतद्भोगायतनं स्थूल शरीरं गुणतस्त्रिधा ॥\nदैवं सत्त्वाधिकं मर्त्यं राजसं तिर्यगन्यकम् ॥११॥\nरोमत्वड्मांसनाड्यस्थि भुवोsद्भ्यो मूत्ररेतसी ॥\nस्वेदोsरलालेsग्रे: क्षुत्तृण् निद्रा तन्द्रा रतिर्गति: ॥१२॥\nलौल्यं निरोध: प्रसाराकुञ्चने मरुतोsथ खात् ॥\nकामक्रुड्लोभमोहा भीस्तदाढ्येयं जडा तनु: ॥१३॥\nसूक्ष्मा सप्तदशाङ्गापि सुखदु:खगमादियुक् ॥\nतथाsज्ञानं कारणाख्यं शरीरत्रयमस्य पू: ॥१४॥\nशुद्धसत्त्वप्रकृत्यां यो बिम्बित: स महेश्वर: ॥\nजीवो मलिनसत्त्वायां तामस्यां भूतपञ्चकम् ॥१५॥\nसर्वज्ञ ईश: समष्टिर्जीवोsज्ञो व्यष्टिसंज्ञित: ॥\nएवं विक्षेपकार्याख्या सृष्टिर्जातेश्वराज्ञया ॥१६॥\nब्रह्माण्डं पञ्चभूतेभ्यस्तत्र लोकाश्चतुर्दश ॥\nयथास्वं प्राणिनोsत्रायं स्थूलदेहो विराड्विभो: ॥१७॥\nपादाधोsत्यलमस्योर्ध्वं वितलं सुतलं तथा ॥\nगुल्फे महातलं जड्घदेशे जान्वोस्तलातलम् ॥१८॥\nऊर्वो रसातलं कट्यां पातालं भूश्च नाभिगा ॥\nकुक्षौ भ्रुवोर्हृदूर्ध्वं स्वर्मह: कण्ठे जनो मुखे ॥१९॥\nभ्रुवोस्तपो मूर्ध्नि सत्य प्राणो वायुस्तनुर्मही ॥\nलोकाङ्गस्य रदास्तरा माया हास्यं निशादिने ॥२०॥\nनिमेषोन्मेषौ कटाक्ष: सृष्टि: कुक्षिरपां पति: ॥\nनाड्यो नद्यो द्रुमा: केशा वृष्टी रेतोsस्थि पर्वत: ॥२१॥\nविराज: स्थूलदेहोsयं चराचरजगन्मय: ॥\nदिग्वातार्कप्रचेतोश्विवह्नीन्द्रोपेन्द्रमृत्युका: ॥२२॥\nज्ञानकर्मेन्द्रियाण्यन्त:करणानि शशी गुरु: ॥\nहरोsजश्चेति लिङ्गात्माsव्याकृतं कारणं च तत् ॥२३॥\nयद्यदङ्गाभिधा येsत्र व्यष्टौ ते तत्तदङ्गपा: ॥\nदृष्ट्वोभयत्राप्याविष्टेष्वेषु कार्याक्षमावुभौ ॥२४॥\nस्वांशेनाविशदात्मातो जातौ कार्यक्षमावुभौ ॥\nमायावशात्स सर्वज्ञो जीवोsविद्यावशात्स च ॥२५॥\nसृष्ट्वैवं कर्मणोsज्ञानां भोगार्थं शश्वदीश्वर: ॥\nस्रष्टृविष्णुहरात्मा स सृष्टिस्थित्यन्तकारण: ॥२६॥\nविश्वोsध्यात्मं विराट् चाधिभूतं कृष्णोsधिदैवतम् ॥\nजाग्रदध्यात्मं रक्षाधिदैवं सत्त्वं च भूतकम् ॥२७॥\nहिरण्यगर्भोsधिभूतं को दैवं तैजसोsपरम् ॥\nरजोsधिभूतं चाध्यात्मं स्वप्न: सर्गोsधिदैवतम् ॥२८॥\nप्राज्ञोsध्यात्मं दैवमीशो व्याकृतं चाधिभूतकम् ॥\nनिद्राध्यात्मं क्षयो दैवमधिभूतं तमोगुण: ॥२९॥\nअधिदैवतमध्यात्ममधिभूतमिति त्रिधा ॥\nभ्रमाद्भात्येकमेवेदमित्यूह्यं श्रवणादिषुय ॥३०॥\nताराङ्गानीमान्येतेषां व्यस्तोपास्त्या पृथग्गति: ॥\nसमस्तोपास्तितो दत्तलोकप्राप्तिर्हि सुस्थिरा ॥३१॥\nसुमङ्गलं विराड्रूपं चराचरजगन्मयम् ॥\nयोगिनो यदुपास्त्या तु कैवल्यं धाम यान्ति तत् ॥३२॥\nब्रह्माssस्यं बाहुत: क्षत्रमूर्वोर्विड् वृष्यल: पद: ॥\nविष्णोर्जज्ञे निजगुणकर्मवृत्तिविभागश: ॥३३॥\nउद्भित्सर्ग: पुरा षोढा चाष्टाविंशतिधा पर: ॥\nतिर्यक्सर्गो नृसर्गोsथ दैवसर्गस्ततोsष्टधा ॥३४॥\nविराड्रूपस्य नाभ्यब्जाद्विष्णोरास विधि: स च ॥\nपुत्रान्लब्धश्रुति: सृष्ट्यै मानसांश्चतुरोsसृजत् ॥३५॥\nसनत्कुमारसनकसनन्दनसनातना: ॥\nकुमारा ब्रह्मनिष्ठा: स्युस्तेsतोsभूत्कुपितो विधि: ॥३६॥\nकुपितस्याभवद्रुद्रो ललाटादुग्रसृष्टिकृत् ॥\nतस्मै दत्वा वरं धात्रा तपसेsथ स योजित: ॥३७॥\nशान्तस्वान्तस्य कस्याथो मनसो देहतोsप्यमी ॥\nपुत्रा: सुतपसो जाता मरीच्यत्र्यङ्गिर: ऋतु: ॥३८॥\nभृगु: पुलस्त्य: पुलहो रुचिर्दक्षो वसिष्ठक: ॥\nनारदश्चोरसो धर्म: पृष्ठतोsन्यो हृदो भ्रुवो: ॥३९॥\nकाम: क्रोधोsधराल्लोभश्छायाया: कर्दमो मुखात् ॥\nवाग्वेदाश्चतुरास्येभ्य: साङ्गोपाङ्गा: सविद्यका: ॥४०॥\nसर्गार्द्धिं ध्यायतो युग्मं कस्याङ्गादभवत्स्वराट् ॥\nआद्यो मनु: स महिषी शतरूपेति दंपती ॥४१॥\nजनयामासतु: पुत्रौ पुत्रीश्च ग्राम्यधर्मत: ॥\nप्रियव्रतोत्तानपादौ भूपौ तावासतु: सुतौ ॥४२॥\nधीरूपशीललक्ष्म्याढ्या: सर्गोsयं ववृधे तत: ॥४३॥\nइति श्रीमद्दत्तात्रेयपुराणे सार्धत्रिसाहस्र्यां संहितायां द्वितीये तृतीय: ॥२।३॥\nइति श्रीदत्तपुराणे सार्धत्रिसाहस्र्यां संहितायां द्वितीयाष्टके तृतीयोsध्याय: ॥३॥"
  }
]
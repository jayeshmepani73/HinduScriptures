[
  {
    "text": "निहोता य: स्वभक्तेभ्यो दत्त आन्वीक्षिकीं प्रभु: ॥\nको जानातीह तत्कर्मप्रयोजनगुणादिकम् ॥१॥\nयोगीन्द्रवदान्य: साक्षाद्भगवान्य: ॥\nश्रीदत्त इहान्य: कस्तत्सममान्य: ॥२॥\nसोमो द्रुहिणांशो वंशर्द्धिकृदेष: ॥\nभूत्वाsत्र रसात्मा सर्वौषधिपोष: ॥३॥\nमत्स्याद्यवतारा विष्णोर्जनतारा: ॥\nजाता य इहैशस्तत्कारणमंश: ॥४॥\nराजर्षिरम्बरीषाख्य: सौरिर्भागवतोत्तम: ॥\nएकादशीव्रतपर: सर्वदा विष्णुचिन्तक: ॥५॥\nतद्गृहं दक्षिणे देशे दुर्वासा द्वादशीदिने ॥\nप्रातरेत्यार्पयाsलं मे भोजनं चेत्युवाच तम् ॥६॥\nराजर्षि: प्राह तं सिद्धमन्नमाश्वद्य पारणा ॥\nअत: कृत्वाssह्निकं शीघ्रमेहि मे त्वं प्रियोsतिथि: ॥७॥\nतथेत्युक्त्वाsपि दुर्वासा नदीं गत्वा परीक्षितुम् ॥\nचिरं तदाssतिथेयत्वं चक्रे कर्म समाहित: ॥८॥\nनैतावन्तं कालमप्त: स यायात्पारणाक्षण: ॥\nव्रतभङ्गस्तेन शस्ता भुक्तिर्हित्वा मुनिं न मे ॥९॥\nकाsपि हानिर्नांबुपानादिति मत्वा पपौ जलम् ॥\nतदैत्य पीतं दुर्वासा दृष्ट्वा तं कुपितोsब्रवीत् ॥१०॥\nहित्वा क्षुधितं मां राजर्ष्यधम त्वम् ॥\nपीतं तत एहि श्रेष्ठोsप्यधमत्वम् ॥११॥\nरे त्वं नु कुवृत्त: प्रेष्ठव्रतमत्त: ॥\nपापोsसि हि वृत्त: शापं वह मत्त: ॥१२॥\nमत्स्यादिवियोनीर्याहीति तदुक्तिम् ॥\nश्रुत्वाsपि स दध्यौ विष्णुं कृतमृक्तिम् ॥१३॥\nतर्ह्येत्य नु विष्णु: प्राहाप्यभविष्णु: ॥\nतं मेsर्पय शापं भक्ते न च तापम् ॥१४॥\nप्रेष्ठा मम भक्ता ये मद्व्रतसक्ता: ॥\nनार्हा इह युक्ता जन्यै य उ मुक्ता: ॥१५॥\nब्रह्मण्य उताहं युष्मद्व्रतवाहम् ॥\nमां योजय शक्तं शापेन न भक्तम् ॥१६।\nश्रुत्वेति तदुक्तं ज्ञात्वाsपि स युक्तम् ॥\nशापं हरयेsदात्तं सोsप्यज आदात् ॥१७॥\nमत्स्योsब्धिविहार: पूर्वो ह्यवतार: ॥\nजात: श्रुतिहार: पूज्यो मनुतार: ॥१८॥\nनष्टामरबाध: कूर्मोsथ धराध: ॥\nगत्वा वहतीश: क्ष्मां योsप्यमृतेश: ॥१९॥\nभृभृत्स हिरण्याक्षघ्नोsत्र तृतीय: ॥\nभूदार उदारो यज्ञो भजनीय: ॥२०॥\nभृत्योक्त्यनुसारी पूर्वासुरवैरी ॥\nनाम्नाsपि नृसिंह: साक्षाच्च नृसिंह: ॥२१॥\nयो वामनवेष: सन् पञ्चम एष: ॥\nयाच्ञोपधिबद्धस्तेनो बलिरद्धा ॥२२॥\nदूराट्क्षयकाम: स्याद्भार्गवराम: ॥\nक्ष्मादो गुरुदास: षष्ठोsब्धिनिवास: ॥२३॥\nराट् सप्तम आसीद्रामो वनवासी ॥\nपित्रुक्त्यनुसारी रक्षोलयकारी ॥२४॥\nवर्ण्यष्टम इष्ट: कृष्णो हतदुष्ट: ॥\nय: षोडशनारीसाहस्रविहारी ॥२५॥\nबुद्धो नवमोsयं विस्तारितमायम् ॥\nयं कोsपि न वेद सोsप्यावृत्तिमर्द: ॥२६॥\nम्लेच्छक्षयकर्ता कल्की वृषभर्ता ॥\nविप्रो भविताsर्थ्य: शूरो दशमोsर्च्य: ॥२७॥\nअन्येsप्यवतारा: सद्धर्मसुतारा: ॥\nतत्कर्मगुणाद्यं को वेत्त्यगवद्यम् ॥२८॥\nआत्मैवमधीशो योsजोsव्यय ईश: ॥\nमायावशतोsर्द्यान्कायानभजद्यान् ॥२९॥\nते सात्वतपुष्टयै न स्वीयसुतुष्टयै ॥\nपूर्णो गतकाम: कोsप्यस्य न काम: ॥३०॥\nजन्मास्य सुदिव्यं कर्मापि च भव्यम् ॥\nतत्त्वादिह वेत्ता सत्त्वावृतिभेत्ता ॥३१॥\nरागादिविमुक्त: साङ्गाजनिभक्त: ॥\nजन्यार्तिविमुक्त: सन्यात्यजमाप्त: ॥३२॥\nएवं सुलभोsयं त्यक्त्वामुमुपायम् ॥\nनारं श्रितमायं यात्येतदपायम ॥३३॥\nस्वस्य प्रकृतिर्यास्मिन्हेतुरवार्या ॥\nरागाद्यवशस्तां जह्याच्चिरमाप्ताम् ॥३४॥\nसूपायदुराप: शापात्स सुखाप: ।\nमुक्त्या अनुवेलं यद्भक्तिरिहालम् ॥३५॥\nतस्यांशसुलीलां वक्ष्येsमृतमूलाम् ॥\nसंक्षेपत एषाप्याविद्यकशोषा ॥३६॥\nएकाग्रहृदं कं शड्खासुर एत्य ॥\nहृत्वाखिलवेदान्लीनोsभवदब्धौ ॥३७॥\nतर्ह्येत्य विधात्रा संप्रार्थितविष्णु: ॥\nभृत्वाप्यथ मत्स्योsब्धिं प्राप स जिष्णु: ॥३८॥\nहत्वाsसुरमुग्रं वेदं च समग्रम् ॥\nउद्धृत्य च गां स स्रष्ट्रेsर्पयदर्य: ॥३९॥\nलब्धाखिलवेद: स्रष्टा गतखेद: ॥\nअत्रासृजदेतत्प्रग्वत्स च तद्वित् ॥४०॥\nदुर्वासऋषेर्यच्छापादमरेन्द्रा: ॥\nरत्नानि पयोब्धौ यातानि विदित्वा ॥४१॥\nमन्त्राद्वशदैत्या देवा हतकामा: ॥\nक्षीराब्धिमथास्ते सर्वेsमृतकामा: ॥४२॥\nते मन्दरमन्था: सर्पेशगुणा हि ॥\nमन्थेsध इतेsजं प्रोचुर्न उ पाहि ॥४३॥\nदेवोपि वरेण्यो भूत्वा कमठोsध: ॥\nसाद्रिं स दधौं गां पृष्ठे हतबाध: ॥४४॥\nरत्नानि तदाब्धेर्जातानि विषं प्राक् ॥\nलोकान्तकमीशो भेजे दयया द्राक् ॥४५॥\nतप्तोपि स केsधाद्रत्नं परमिन्दुम् ॥\nतेनापि न शान्त: के चामरसिन्धुम् ॥४६॥\nश्रीकौस्तुभशार्ङ्गाब्जान्विष्णुरिनोsश्वम् ॥\nधन्वन्तरिकल्पद्रू गोगजवेश्या: ॥४७॥\nप्रापेन्द्र उ दैत्यैर्लब्धोsमृतकुम्भ: ॥\nतद्वञ्चितदेवान्वीक्ष्यामृतनाभ: ॥४८॥\nमोहिन्यथ भूत्वा लब्ध्वाsमृतमेभ्य: ॥\nमद्यं प्रददौ सा हृद्यं त्वमृतेभ्य: ॥४९॥\nदेवालिगराहोश्चिच्छेद कमार्या ॥\nखेटोsमृतपोsभूत्केन्द्वन्तरनार्य: ॥५०॥\nमत्ता असुरास्तेsन्योन्यं त्वथ जघ्नु: ॥\nदेवा: कृतकृत्या नाकं ह्यनुजग्मु: ॥५१॥\nराहूस्तु कुभागो भास्वच्छशिमर्द: ॥\nपर्वण्यमुमत्रिर्वेदावृत्तिमर्द: ॥५२॥\nरत्नानि तु यानि श्रीचन्द्रमुखानि ॥\nअब्धेर्मथनात्प्राक् स्वर्गे निहितानि ॥५३॥\nइन्द्रार्पितमालावज्ञाकुपितस्य ॥\nशापादतिभीष्मात्तान्यत्रिसुतस्य ॥५४॥\nअब्धौ पतितानि: प्राप्तान्यूपिसूक्ते: ॥\nनव्यानि न चात: पाराशरसूक्ते: ॥५५॥\nआत्रेय उ चन्द्रोsप्यब्धेर्मुहुरासीत् ॥\nअब्जाभिध एवं लक्ष्म्यादिरिहासीत् ॥५६॥\nअद्याप्यवतार: कूर्मोsस्ति हि गोत्र -\nस्तादृक्च वराहो दंष्ट्रोद्धृतगोत्र: ॥५७॥\nइति श्रीदत्तपुराणे दशावतारचरितं नाम द्वितीयाष्टके षष्ठोsध्याय: ॥२।६॥\nइति श्रीदत्त० दशावतारचरितं नाम द्वितीयाष्टके षष्ठोsध्याय: ॥२।६॥"
  }
]
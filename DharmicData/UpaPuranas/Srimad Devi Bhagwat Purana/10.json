[
  {
    "text": "१०.१ प्रथमोऽध्यायः । मनुकृतं देवीस्तवनम् ।"
  },
  {
    "text": "नारद उवाच ।\nनारायण धराधार सर्वपालनकारण ।\nभवतोदीरितं देवीचरितं पापनाशनम् ॥ १॥"
  },
  {
    "text": "मन्वन्तरेषु सर्वेषु सा देवी यत्स्वरूपिणी ।\nयदाकारेण कुरुते प्रादुर्भावं महेश्वरी ॥ २॥"
  },
  {
    "text": "तान्नः सर्वान्समाख्याहि देवीमाहात्म्यमिश्रितान् ।\nयथा च येन येनेह पूजिता संस्तुतापि हि ॥ ३॥"
  },
  {
    "text": "मनोरथान्पूरयति भक्तानां भक्तवत्सला ।\nतन्नः शुभूषमाणानां देवीचरितमुत्तमम् ॥ ४॥"
  },
  {
    "text": "वर्णयस्व कृपासिन्धो येनाप्नोति सुखं महत् ।\nश्रीनारायण उवाच ।\nआकर्णय महर्षे त्वं चरितं पापनाशनम् ॥ ५॥"
  },
  {
    "text": "भक्तानां भक्तिजननं महासम्पत्तिकारकम् ।\nजगद्योनिर्महातेजा ब्रह्मा लोकपितामहः ॥ ६॥"
  },
  {
    "text": "आविरासीन्नाभिपद्माद्देवदेवस्य चक्रिणः ।\nस चतुर्मुख आसाद्य प्रादुर्भावं महामते ॥ ७॥"
  },
  {
    "text": "मनुं स्वायम्भुवं नाम जनयामास मानसात् ।\nस मानसो मनुः पुत्रो ब्रह्मणः परमेष्ठिनः ॥ ८॥"
  },
  {
    "text": "शतरूपां च तत्पत्नीं जज्ञे धर्मस्वरूपिणीम् ।\nस मनुः क्षीरसिन्धोश्च तीरे परमपावने ॥ ९॥"
  },
  {
    "text": "देवीमाराधयामास महाभाग्यफलप्रदाम् ।\nमूर्तिं च मृण्मयीं तस्या विधाय पृथिवीपतिः ॥ १०॥"
  },
  {
    "text": "उपासते स्म तां देवीं वाग्भवं स जपन् रहः ।\nनिराहारो जितश्वासो नियमव्रतकर्शितः ॥ ११॥"
  },
  {
    "text": "एकपादेन सन्तिष्ठन् धरायामनिशं स्थिरः ।\nशतवर्षं जितः कामः क्रोधस्तेन महात्मना ॥ १२॥"
  },
  {
    "text": "भेजे स्थावरतां देव्याश्चरणौ चिन्तयन् हृदि ।\nतस्य तत्तपसा देवी प्रादुर्भूता जगन्मयी ॥ १३॥"
  },
  {
    "text": "उवाच वचनं दिव्यं वरं वरय भूमिप ।\nतत आनन्दजनकं श्रुत्वा वाक्यं महीपतिः ॥ १४॥"
  },
  {
    "text": "वरयामास तान् हृत्स्थान् वरानमरदुर्लभान् ।\nमनुरुवाच ।\nजय देवि विशालाक्षि जय सर्वान्तरस्थिते ॥ १५॥"
  },
  {
    "text": "मान्ये पूज्ये जगद्धात्रि सर्वमङ्गलमङ्गले ।\nत्वत्कटाक्षावलोकेन पद्मभूः सृजते जगत् ॥ १६॥"
  },
  {
    "text": "वैकुण्ठः पालयत्येव हरः संहरते क्षणात् ।\nशचीपतिस्त्रिलोक्याश्च शासको भवदाज्ञया ॥ १७॥"
  },
  {
    "text": "प्राणिनः शिक्षयत्येव दण्डेन च परेतराट् ।\nयादसामधिपः पाशी पालनं मादृशामपि ॥ १८॥"
  },
  {
    "text": "कुरुते स कुबेरोऽपि निधीनां पतिरव्ययः ।\nहुतभुङ्नैरृतो वायुरीशानः शेष एव च ॥ १९॥"
  },
  {
    "text": "त्वदंशसम्भवा एव त्वच्छक्तिपरिबृंहिताः ।\nअथापि यदि मे देवि वरो देयोऽस्ति साम्प्रतम् ॥ २०॥"
  },
  {
    "text": "तदा प्रह्वाः सर्गकार्ये विघ्ना नश्यन्तु मे शिवे ।\nवाग्भवस्यापि मन्त्रस्य ये केचिदुपसेविनः ॥ २१॥"
  },
  {
    "text": "तेषां सिद्धिः सत्वरापि कार्याणां जायतामपि ।\nये संवादमिमं देवि पठन्ति श्रावयन्ति च ॥ २२॥"
  },
  {
    "text": "तेषां लोके भुक्तिमुक्ती सुलभे भवतां शिवे ।\nजातिस्मरत्वं भवतु वक्तृत्वं सौष्ठवं तथा ॥ २३॥"
  },
  {
    "text": "ज्ञानसिद्धिः कर्ममार्गसंसिद्धिरपि चास्तु हि ।\nपुत्रपौत्रसमृद्धिश्च जायेदित्येव मे वचः ॥ २४॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nदशमस्कन्धे मनुकृतं देवीस्तवनं नाम प्रथमोऽध्यायः ॥ १०.१॥"
  },
  {
    "text": "१०.२ द्वितीयोऽध्यायः । विन्ध्योपाख्यानवर्णनम् ।"
  },
  {
    "text": "श्रीदेव्युवाच ।\nभूमिपाल महाबाहो सर्वमेतद्भविष्यति ।\nयत्त्वया प्रार्थितं तत्ते ददामि मनुजाधिप ॥ १॥"
  },
  {
    "text": "अहं प्रसन्ना दैत्येन्द्रनाशनामोघविक्रमा ।\nवाग्भवस्य जपेनैव तपसा ते सुनिश्चितम् ॥ २॥"
  },
  {
    "text": "राज्यं निष्कण्टकं तेऽस्तु पुत्रा वंशकरा अपि ।\nमयि भक्तिर्दृढा वत्स मोक्षान्ते सत्पदे भवेत् ॥ ३॥"
  },
  {
    "text": "एवं वरान्महादेवी तस्मै दत्त्वा महात्मने ।\nपश्यतस्तु मनोरेव जगाम विन्ध्यपर्वतम् ॥ ४॥"
  },
  {
    "text": "योऽसौ विन्ध्याचलो रुद्धः कुम्भोद्भवमहर्षिणा ।\nभानुमार्गावरोधार्थं प्रवृत्तो गगनं स्पृशन् ॥ ५॥"
  },
  {
    "text": "सा विन्ध्यवासिनी विष्णोरनुजा वरदेश्वरी ।\nबभूव पूज्या लोकानां सर्वेषां मुनिसत्तम ॥ ६॥"
  },
  {
    "text": "ऋषय ऊचुः ।\nकोऽसौ विन्ध्याचलः सूत किमर्थं गगनं स्पृशन् ।\nभानुमार्गावरोधं च किमर्थं कृतवानसौ ॥ ७॥"
  },
  {
    "text": "कथं च मैत्रावरुणिः पर्वतं तं महोन्नतम् ।\nप्रकृतिस्थं चकारेति सर्वं विस्तरतो वद ॥ ८॥"
  },
  {
    "text": "न हि तृप्यामहे साधो त्वदास्यगलितामृतम् ।\nदेव्याश्चरित्ररूपाख्यं पीत्वा तृष्णा प्रवर्धते ॥ ९॥"
  },
  {
    "text": "सूत उवाच ।\nआसीद्विन्ध्याचलो नाम मान्यः सर्वधराभृताम् ।\nमहावनसमूहाढ्यो महापादपसंवृतः ॥ १०॥"
  },
  {
    "text": "सुपुष्पितैरनेकैश्च लतागुल्मैस्तु संवृतः ।\nमृगा वराहा महिषा व्याघ्राः शार्दूलका अपि ॥ ११॥"
  },
  {
    "text": "वानराः शशका ऋक्षाः श‍ृगालाश्च समन्ततः ।\nविचरन्ति सदा हृष्टा पुष्टा एव महोद्यमाः ॥ १२॥"
  },
  {
    "text": "नदीनदजलाक्रान्तो देवगन्धर्वकिन्नरैः ।\nअप्सरोभिः किम्पुरुषैः सर्वकामफलद्रुमैः ॥ १३॥"
  },
  {
    "text": "एतादृशे विन्ध्यनगे कदाचित्पर्यटन् महीम् ।\nदेवर्षिः परमप्रीतो जगाम स्वेच्छया मुनिः ॥ १४॥"
  },
  {
    "text": "तं दृष्ट्वा स नगो मङ्क्षु तूर्णमुत्थाय सम्भ्रमात् ।\nपाद्यमर्घ्यं तथा दत्त्वा वरासनमथार्पयत् ॥ १५॥"
  },
  {
    "text": "सुखोपविष्टं देवर्षिं प्रसन्नं नग ऊचिवान् ।\nविन्ध्य उवाच ।\nदेवर्षे कथ्यतां जात आगमः कुत उत्तमः ॥ १६॥"
  },
  {
    "text": "तवागमनतो जातमनर्घ्यं मम मन्दिरम् ।\nतव चङ्क्रमणं देवाभयार्थं हि यथा रवेः ॥ १७॥"
  },
  {
    "text": "अपूर्वं यन्मनोवृत्तं तद् ब्रूहि मम नारद ।\nनारद उवाच ।\nममागमनमिन्द्रारे जातं स्वर्णगिरेरथ ॥ १८॥"
  },
  {
    "text": "तत्र दृष्टा मया लोकाः शक्राग्नियमपाशिनाम् ।\nसर्वेषां लोकपालानां भवनानि समन्ततः ॥ १९॥"
  },
  {
    "text": "मया दृष्टानि विन्ध्याग नानाभोगप्रदानि च ।\nइति चोक्त्वा ब्रह्मयोनिः पुनरुच्छ्वासमाविशत् ॥ २०॥"
  },
  {
    "text": "उच्छ्वसन्तं मुनिं दृष्ट्वा पुनः पप्रच्छ शैलराट् ।\nउच्छ्वासकारणं किं तद् ब्रूहि देवऋषे मम ॥ २१॥"
  },
  {
    "text": "इत्याकर्ण्य नगस्योक्तं देवर्षिरमितद्युतिः ।\nअब्रवीच्छ्रूयतां वत्स ममोच्छ्वासस्य कारणम् ॥ २२॥"
  },
  {
    "text": "गौरीगुरुस्तु हिमवाञ्छिवस्य श्वशुरः किल ।\nसम्बन्धित्वात्पशुपतेः पूज्य आसीत्क्षमाभृताम् ॥ २३॥"
  },
  {
    "text": "एवमेव च कैलासः शिवस्यावसथः प्रभुः ।\nपूज्यः पृथ्वीभृतां जातो लोके पापौघदारणः ॥ २४॥"
  },
  {
    "text": "निषधः पर्वतो नीलो गन्धमादन एव च ।\nपूज्याः स्वस्थानमासाद्य सर्व एव क्षमाभृतः ॥ २५॥"
  },
  {
    "text": "यं पर्येति च विश्वात्मा सहस्रकिरणः स्वराट् ।\nसग्रहर्क्षगणोपेतः सोऽयं कनकपर्वतः ॥ २६॥"
  },
  {
    "text": "आत्मानं मनुते श्रेष्ठं वरिष्ठं च धराभृताम् ।\nसर्वेषामहमेवाग्र्यो नास्ति लोकेषु मत्समः ॥ २७॥"
  },
  {
    "text": "एवम्मानाभिमानं तं स्मृत्वोच्छ्वासो मयोज्झितः ।\nअस्तु नैतावता कृत्यं तपोबलवतां नग ।\nप्रसङ्गतो मयोक्तं ते गमिष्यामि निजं गृहम् ॥ २८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nदशमस्कन्धे विन्ध्योपाख्यानवर्णनं नाम द्वितीयोऽध्यायः ॥ १०.२॥"
  },
  {
    "text": "१०.३ तृतीयोऽध्यायः । देवीमाहात्म्ये विन्ध्योपाख्यानवर्णनम् ।"
  },
  {
    "text": "सूत उवाच ।\nएवं समुपदिश्यायं देवर्षिः परमः स्वराट् ।\nजगाम ब्रह्मणो लोकं स्वैरचारी महामुनिः ॥ १॥"
  },
  {
    "text": "गते मुनिवरे विन्ध्यश्चिन्तां लेभेऽनपायिनीम् ।\nनैव शान्तिं स लेभे च सदान्तःकृतशोचनः ॥ २॥"
  },
  {
    "text": "कथं किं त्वत्र मे कार्यं कथं मेरुं जयाम्यहम् ।\nनैव शान्तिं लभे नापि स्वास्थ्यं मे मानसे भवेत् ॥ ३॥"
  },
  {
    "text": "धिग्बलं मे पौरुषं धिक् स्मृतं पूर्वैर्महात्मभिः ।\nएवं चिन्तयमानस्य विन्ध्यस्य मनसि स्फुटम् ॥ ४॥"
  },
  {
    "text": "प्रादुर्भूता मतिः कार्ये कर्तव्ये दोषकारिणी ।\nमेरुप्रदक्षिणां कुर्वन्नित्यमेव दिवाकरः ॥ ५॥"
  },
  {
    "text": "सग्रहर्क्षगणोपेतः सदा दृप्यत्ययं नगः ।\nतस्य मार्गस्य संरोधं करिष्यामि निजैः करैः ॥ ६॥"
  },
  {
    "text": "तदा निरुद्धो द्युमणिः परिक्रामेत्कथं नगम् ।\nएवं मार्गे निरुद्धे तु मया दिनकरस्य च ॥ ७॥"
  },
  {
    "text": "भग्नदर्पो दिव्यनगो भविष्यति विनिश्चयम् ।\nएवं निश्चित्य विन्ध्याद्रिः खं स्पृशन् ववृधे भुजैः ॥ ८॥"
  },
  {
    "text": "महोन्नतैः श‍ृङ्गवरैः सर्वं व्याप्य व्यवस्थितः ।\nकदोदेष्यति भास्वांस्तं रोधयिष्याम्यहं कदा ॥ ९॥"
  },
  {
    "text": "एवं सञ्चिन्तयानस्य सा व्यतीयाय शर्वरी ।\nप्रभातं विमलं जज्ञे दिशो वितिमिराः करैः ॥ १०॥"
  },
  {
    "text": "कुर्वन्स निर्गतो भानुरुदयायोदये गिरौ ।\nप्रकाशते स्म विमलं नभो भानुकरैः शुभैः ॥ ११॥"
  },
  {
    "text": "विकासं नलिनी भेजे मीलनं च कुमुद्वती ।\nस्वानि कार्याणि सर्वे च लोकाः समुपतस्थिरे ॥ १२॥"
  },
  {
    "text": "हव्यं कव्यं भूतबलिं देवानां च प्रवर्धयन् ।\nप्राह्णापराह्णमध्याह्नविभागेन त्विषां पतिः ॥ १३॥"
  },
  {
    "text": "एवं प्राचीं तथाग्नेयीं समाश्वास्य वियोगिनीम् ।\nज्वलन्तीं चिरकालीनविरहादिव कामिनीम् ॥ १४॥"
  },
  {
    "text": "भास्करोऽथ कृशानोश्च दिशं नूनं विहाय च ।\nयाम्यां गन्तुं ततस्तूर्णं प्रतस्थे कमलाकरः ॥ १५॥"
  },
  {
    "text": "न शशाकाग्रतो गन्तुं ततोऽनूरुर्व्यजिज्ञपत् ।\nअनूरुरुवाच ।\nभानो मानोन्नतो विन्ध्यो निरुध्य गगनं स्थितः ॥ १६॥"
  },
  {
    "text": "स्पर्धते मेरुणा प्रेप्सुस्त्वद्दत्तां च प्रदक्षिणाम् ।\nसूत उवाच ।\nअनूरुवाक्यमाकर्ण्य सविता ह्यास चिन्तयन् ॥ १७॥"
  },
  {
    "text": "अहो गगनमार्गोऽपि रुध्यते चातिविस्मयः ।\nप्रायः शूरो न किं कुर्यादुत्पथे वर्त्मनि स्थितः ॥ १८॥"
  },
  {
    "text": "निरुद्धो नो वाजिमार्गो दैवं हि बलवत्तरम् ।\nराहुबाहुग्रहव्यग्रो यः क्षणं नावतिष्ठते ॥ १९॥"
  },
  {
    "text": "स चिरं रुद्धमार्गोऽपि किं करोति विधिर्बली ।\nएवं च मार्गे संरुद्धे लोकाः सर्वे च सेश्वराः ॥ २०॥"
  },
  {
    "text": "नान्वविन्दन्त शरणं कर्तव्यं नान्वपद्यत ।\nचित्रगुप्तादयः सर्वे कालं जानन्ति सूर्यतः ॥ २१॥"
  },
  {
    "text": "संरुद्धो विन्ध्यगिरिणा अहो दैवविपर्ययः ।\nयदा निरुद्धः सविता गिरिणा स्पर्धया तदा ॥ २२॥"
  },
  {
    "text": "नष्टः स्वाहास्वधाकारो नष्टप्रायमभूज्जगत् ।\nएवं च पाश्चिमा लोका दाक्षिणात्यास्तथैव च ॥ २३॥"
  },
  {
    "text": "निद्रामीलितचक्षुष्का निशामेव प्रपेदिरे ।\nप्राञ्चस्तथोत्तराहाश्च तीक्ष्णतापप्रतापिताः ॥ २४॥"
  },
  {
    "text": "मृता नष्टाश्च भग्नाश्च विनाशमभजन् प्रजाः ।\nहाहाभूतं जगत्सर्वं स्वधाकव्यविवर्जितम् ।\nदेवाः सेन्द्राः समुद्विग्नाः किं कुर्म इतिवादिनः ॥ २५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nदशमस्कन्धे देवीमाहात्म्ये विन्ध्योपाख्यानवर्णनं नाम तृतीयोऽध्यायः ॥ १०.३॥"
  },
  {
    "text": "१०.४ चतुर्थोऽध्यायः । रुद्रप्रार्थनम् ।"
  },
  {
    "text": "सूत उवाच ।\nततः सर्वे सुरगणा महेन्द्रप्रमुखास्तदा ।\nपद्मयोनिं पुरस्कृत्य रुद्रं शरणमन्वयुः ॥ १॥"
  },
  {
    "text": "उपतस्थुः प्रणतिभिः स्तोत्रैश्चारुविभूतिभिः ।\nदेवदेवं गिरिशयं शशिलोलितशेखरम् ॥ २॥"
  },
  {
    "text": "देववा ऊचुः ।\nजय देव गणाध्यक्ष उमालालितपङ्कज ।\nअष्टसिद्धिविभूतीनां दात्रे भक्तजनाय ते ॥ ३॥"
  },
  {
    "text": "महामायाविलसितस्थानाय परमात्मने ।\nवृषाङ्कायामरेशाय कैलासस्थितिशालिने ॥ ४॥"
  },
  {
    "text": "अहिर्बुध्न्याय मान्याय मनवे मानदायिने ।\nअजाय बहुरूपाय स्वात्मारामाय शम्भवे ॥ ५॥"
  },
  {
    "text": "गणनाथाय देवाय गिरिशाय नमोऽस्तु ते ।\nमहाविभूतिदात्रे ते महाविष्णुस्तुताय च ॥ ६॥"
  },
  {
    "text": "विष्णुहृत्कञ्जवासाय महायोगरताय च ।\nयोगगम्याय योगाय योगिनां पतये नमः ॥ ७॥"
  },
  {
    "text": "योगीशाय नमस्तुभ्यं योगानां फलदायिने ।\nदीनदानपरायापि दयासागरमूर्तये ॥ ८॥"
  },
  {
    "text": "आर्तिप्रशमनायोग्रवीर्याय गुणमूर्तये ।\nवृषध्वजाय कालाय कालकालाय ते नमः ॥ ९॥"
  },
  {
    "text": "सूत उवाच ।\nएवं स्तुतः स देवेशो यज्ञभुग्भिर्वृषध्वजः ।\nप्राह गम्भीरया वाचा प्रहसन्विबुधर्षभान् ॥ १०॥"
  },
  {
    "text": "श्रीभगवानुवाच ।\nप्रसन्नोऽहं दिविषदः स्तोत्रेणोत्तमपूरुषाः ।\nमनोरथं पूरयामि सर्वेषां देवतर्षभाः ॥ ११॥"
  },
  {
    "text": "देवा ऊचुः ।\nसर्वदेवेश गिरिश शशिमौलिविराजित ।\nआर्तानां शङ्करस्त्वं च शं विधेहि महाबल ॥ १२॥"
  },
  {
    "text": "पर्वतो विन्ध्यनामास्ति मेरुद्वेष्टा महोन्नतः ।\nभानुमार्गनिरोद्धा हि सर्वेषां दुःखदोऽनघ ॥ १३॥"
  },
  {
    "text": "तदवृद्धिं स्तम्भयेशान सर्वकल्याणकृद्भव ।\nभानुसञ्चाररोधेन कालज्ञानं कथं भवेत् ॥ १४॥"
  },
  {
    "text": "नष्टे स्वाहास्वधाकारे लोके कः शरणं भवेत् ।\nअस्माकं च भयार्तानां भवानेव हि दृश्यते ॥ १५॥"
  },
  {
    "text": "दुःखनाशकरो देव प्रसीद गिरिजापते ।\nश्रीशिव उवाच ।\nनास्माकं शक्तिरस्तीह तद्वृद्धिस्तम्भने सुराः ॥ १६॥"
  },
  {
    "text": "इममेवं वदिष्यामो भगवन्तं रमाधवम् ।\nसोऽस्माकं प्रभुरात्मा च पूज्यः कारणरूपधृक् ॥ १७॥"
  },
  {
    "text": "गोविन्दो भगवान्विष्णुः सर्वकारणकारणः ।\nतं गत्वा कथयिष्यामः स दुःखान्तो भविष्यति ॥ १८॥"
  },
  {
    "text": "इत्येवमाकर्ण्य गिरीशभाषितं\nदेवाश्च सेन्द्राः सपयोजसम्भवाः ।\nरुद्रं पुरस्कृत्य च वेपमाना\nवैकुण्ठलोकं प्रतिजग्मुरञ्जसा ॥ १९॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nदशमस्कन्धे रुद्रप्रार्थनं नाम चतुर्थोऽध्यायः ॥ १०.४॥"
  },
  {
    "text": "१०.५ पञ्चमोऽध्यायः । श्रीविष्णुना देवेभ्यो वरप्रदानम् ।"
  },
  {
    "text": "सूत उवाच ।\nते गत्वा देवदेवेशं रमानाथं जगद्गुरुम् ।\nविष्णुं कमलपत्राक्षं ददृशुः प्रभयान्वितम् ॥ १॥"
  },
  {
    "text": "स्तोत्रेण तुष्टुवुर्भक्त्या गद्गदस्वरसत्कृताः ।\nदेवा ऊचुः ।\nजय विष्णो रमेशाद्य महापुरुष पूर्वज ॥ २॥"
  },
  {
    "text": "दैत्यारे कामजनक सर्वकामफलप्रद ।\nमहावराह गोविन्द महायज्ञस्वरूपक ॥ ३॥"
  },
  {
    "text": "महाविष्णो ध्रुवेशाद्य जगदुत्पत्तिकारण ।\nमत्स्यावतारे वेदानामुद्धाराधाररूपक ॥ ४॥"
  },
  {
    "text": "सत्यव्रत धराधीश मत्स्यरूपाय ते नमः ।\nजयाकूपार दैत्यारे सुरकार्यसमर्पक ॥ ५॥"
  },
  {
    "text": "अमृताप्तिकरेशान कूर्मरूपाय ते नमः ।\nजयादिदैत्यनाशार्थमादिसूकररूपधृक् ॥ ६॥"
  },
  {
    "text": "मह्युद्धारकृतोद्योगकोलरूपाय ते नमः ।\nनारसिंहं वपुः कृत्वा महादैत्यं ददार यः ॥ ७॥"
  },
  {
    "text": "करजैर्वरदृप्ताङ्गं तस्मै नृहरये नमः ।\nवामनं रूपमास्थाय त्रैलोक्यैश्वर्यमोहितम् ॥ ८॥"
  },
  {
    "text": "बलिं सञ्छलयामास तस्मै वामनरूपिणे ।\nदुष्टक्षत्रविनाशाय सहस्रकरशत्रवे ॥ ९॥"
  },
  {
    "text": "रेणुकागर्भजाताय जामदग्न्याय ते नमः ।\nदुष्टराक्षसपौलस्त्यशिरश्छेदपटीयसे ॥ १०॥"
  },
  {
    "text": "श्रीमद्दाशरथे तुभ्यं नमोऽनन्तक्रमाय च ।\nकंसदुर्योधनाद्यैश्च दैत्यैः पृथ्वीशलाञ्छनैः ॥ ११॥"
  },
  {
    "text": "भाराक्रान्तां महीं योऽसावुज्जहार महाविभुः ।\nधर्मं संस्थापयामास पापं कृत्वा सुदूरतः ॥ १२॥"
  },
  {
    "text": "तस्मै कृष्णाय देवाय नमोऽस्तु बहुधा विभो ।\nदुष्टयज्ञविघाताय पशुहिंसानिवृत्तये ॥ १३॥"
  },
  {
    "text": "बौद्धरूपं दधौ योऽसौ तस्मै देवाय ते नमः ।\nम्लेच्छप्रायेऽखिले लोके दुष्टराजन्यपीडिते ॥ १४॥"
  },
  {
    "text": "कल्किरूपं समादध्यौ देवदेवाय ते नमः ।\nदशावतारास्ते देव भक्तानां रक्षणाय वै ॥ १५॥"
  },
  {
    "text": "दुष्टदैत्यविघाताय तस्मात्त्वं सर्वदुःखहृत् ।\nजय भक्तार्तिनाशाय धृतं नारीजलात्मसु ॥ १६॥"
  },
  {
    "text": "रूपं येन त्वया देव कोऽन्यस्त्वत्तो दयानिधिः ।\nइत्येवं देवदेवेशं स्तुत्वा श्रीपीतवाससम् ॥ १७॥"
  },
  {
    "text": "प्रणेमुर्भक्तिसहिताः साष्टाङ्गं विबुधर्षभाः ।\nतेषां स्तवं समाकर्ण्य देवः श्रीपुरुषोत्तमः ॥ १८॥"
  },
  {
    "text": "उवाच विबुधान्सर्वान् हर्षयच्छ्रीगदाधरः ।\nश्रीभगवानुवाच -\nप्रसन्नोऽस्मि स्तवेनाहं देवास्तापं विमुञ्चथ ॥ १९॥"
  },
  {
    "text": "भवतां नाशयिष्यामि दुःखं परमदुःसहम् ।\nवृणुध्वं च वरं मत्तो देवाः परमदुर्लभम् ॥ २०॥"
  },
  {
    "text": "ददामि परमप्रीतः स्तवस्यास्य प्रसादतः ।\nय एतत्पठते स्तोत्रं कल्य उत्थाय मानवः ॥ २१॥"
  },
  {
    "text": "मयि भक्तिं परां कृत्वा न तं शोकः स्पृशेत्कदा ।\nअलक्ष्मीः कालकर्णी च नाक्रामेत्तद्गृहं सुराः ॥ २२॥"
  },
  {
    "text": "नोपसर्गा न वेताला न ग्रहा ब्रह्मराक्षसाः ।\nन रोगा वातिकाः पैत्ताः श्लेष्मसम्भविनस्तथा ॥ २३॥"
  },
  {
    "text": "नाकालमरणं तस्य कदापि च भविष्यति ।\nसन्ततिश्चिरकालस्था भोगाः सर्वे सुखादयः ॥ २४॥"
  },
  {
    "text": "सम्भविष्यन्ति तन्मर्त्यगृहे यः स्तोत्रपाठकः ।\nकिं पुनर्बहुनोक्तेन स्तोत्रं सर्वार्थसाधकम् ॥ २५॥"
  },
  {
    "text": "एतस्य पठनानॄणां भुक्तिमुक्ती न दूरतः ।\nदेवा भवत्सु यद्दुःखं कथ्यतां तदसंशयम् ॥ २६॥"
  },
  {
    "text": "नाशयामि न सन्देहश्चात्र कार्योऽणुरेव च ।\nएवं श्रीभगवद्वाक्यं श्रुत्वा सर्वे दिवौकसः ।\nप्रसन्नमनसः सर्वे पुनरूचुर्वृषाकपिम् ॥ २७॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nदशमस्कन्धे श्रीविष्णुना देवेभ्यो वरप्रदानं नाम पञ्चमोऽध्यायः ॥ १०.५॥"
  },
  {
    "text": "१०.६ षष्ठोऽध्यायः । अगस्त्याश्वासनवर्णनम् ।"
  },
  {
    "text": "सूत उवाच ।\nश्रीशस्य वचनाद्देवाः सन्तुष्टाः सर्व एव हि ।\nप्रसन्नमनसो भूत्वा पुनरेनं समूचिरे ॥ १॥"
  },
  {
    "text": "देवा ऊचुः ।\nदेवदेव महाविष्णो सृष्टिस्थित्यन्तकारण ।\nविष्णो विन्ध्यनगोऽर्कस्य मार्गरोधं करोति हि ॥ २॥"
  },
  {
    "text": "तेन भानुविरोधेन सर्व एव महाविभो ।\nअलब्धभोगभागा हि किं कुर्मः कुत्र याम हि ॥ ३॥"
  },
  {
    "text": "श्रीभगवानुवाच ।\nया कर्त्री सर्वजगतामाद्या च कुलवर्धनी ।\nदेवी भगवती तस्याः पूजकः परमद्युतिः ॥ ४॥"
  },
  {
    "text": "अगस्त्यो मुनिवर्योऽसौ वाराणस्यां समासते ।\nतत्तेजोवञ्चकोऽगस्त्यो भविष्यति सुरोत्तमाः ॥ ५॥"
  },
  {
    "text": "तं प्रसाद्य द्विजवरमगस्त्यं परमौजसम् ।\nयाचध्वं विबुधाः काशीं गत्वा निःश्रेयसः पदीम् ॥ ६॥"
  },
  {
    "text": "सूत उवाच ।\nएवं समुपदिष्टास्ते विष्णुना विबुधोत्तमाः ।\nप्रतीताः प्रणताः सर्वे जग्मुर्वाराणसीं पुरीम् ॥ ७॥"
  },
  {
    "text": "क्षणेन विबुधश्रेष्ठा गत्वा काशीपुरीं शुभाम् ।\nमणिकर्णीं समाप्लुत्य सचैलं भक्तिसंयुताः ॥ ८॥"
  },
  {
    "text": "सन्तर्प्य देवांश्च पितॄन्दत्त्वा दानं विधानतः ।\nआगत्य मुनिवर्यस्य चाश्रमं परमं महत् ॥ ९॥"
  },
  {
    "text": "प्रशान्तश्वापदाकीर्णं नानापादपसङ्कुलम् ।\nमयूरैः सारसैर्हंसैश्चक्रवाकैरुपाश्रितम् ॥ १०॥"
  },
  {
    "text": "महावराहैः कोलैश्च व्याघ्रैः शार्दूलकैरपि ।\nमृगै रुरुभिरत्यर्थं खड्गैः शरभकैरपि ॥ ११॥"
  },
  {
    "text": "समाश्रितं परमया लक्ष्म्या मुनिवरं तदा ।\nदण्डवत्पतिताः सर्वे प्रणेमुश्च पुनः पुनः ॥ १२॥"
  },
  {
    "text": "देवा ऊचुः ।\nजय द्विजगणाधीश मान्य पूज्य धरासुर ।\nवातापीबलनाशाय नमस्ते कुम्भयोनये ॥ १३॥"
  },
  {
    "text": "लोपामुद्रापते श्रीमन्मित्रावरुणसम्भव ।\nसर्वविद्यानिधेऽगस्त्य शास्त्रयोने नमोऽस्तु ते ॥ १४॥"
  },
  {
    "text": "यस्योदये प्रसन्नानि भवन्त्युज्ज्वलभाञ्ज्यपि ।\nतोयानि तोयराशीनां तस्मै तुभ्यं नमोऽस्तु ते ॥ १५॥"
  },
  {
    "text": "काशपुष्पविकासाय लङ्कावासप्रियाय च ।\nजटामण्डलयुक्ताय सशिष्याय नमोऽस्तु ते ॥ १६॥"
  },
  {
    "text": "जय सर्वामरस्तव्य गुणराशे महामुने ।\nवरिष्ठाय च पूज्याय सस्त्रीकाय नमोऽस्तु ते ॥ १७॥"
  },
  {
    "text": "प्रसादः क्रियतां स्वामिन् वयं त्वां शरणं गताः ।\nदुस्तराच्छैलजाद्दुःखात्पीडिताः परमद्युते ॥ १८॥"
  },
  {
    "text": "इत्येवं संस्तुतोऽगस्त्यो मुनिः परमधार्मिकः ।\nप्राह प्रसन्नया वाचा विहसन् द्विजसत्तमः ॥ १९॥"
  },
  {
    "text": "मुनिरुवाच ।\nभवन्तः परमश्रेष्ठा देवास्त्रिभुवनेश्वराः ।\nलोकपाला महात्मानो निग्रहानुग्रहक्षमाः ॥ २०॥"
  },
  {
    "text": "योऽमरावत्यधीशानः कुलिशं यस्य चायुधम् ।\nसिद्ध्यष्टकं च यद्द्वारि स शक्रो मरुतां पतिः ॥ २१॥"
  },
  {
    "text": "वैश्वानरः कृशानुर्हि हव्यकव्यवहोऽनिशम् ।\nमुखं सर्वामराणां हि सोऽग्निः किं तस्य दुष्करम् ॥ २२॥"
  },
  {
    "text": "रक्षोगणाधिपो भीमः सर्वेषां कर्मसाक्षिकः ।\nदण्डव्यग्रकरो देवः किं तस्यासुकरं सुराः ॥ २३॥"
  },
  {
    "text": "तथापि यदि देवेशाः कार्यं मच्छक्तिसिद्धिभृत् ।\nअस्ति चेदुच्यतां देवाः करिष्यामि न संशयः ॥ २४॥"
  },
  {
    "text": "एवं मुनिवरेणोक्तं निशम्य विबुधर्षभाः ।\nप्रतीताः प्रणयोद्विग्नाः कार्यं निजगदुर्निजम् ॥ २५॥"
  },
  {
    "text": "महर्षे विन्ध्यगिरिणा निरुद्धोऽर्कविनिर्गमः ।\nत्रैलोक्यं तेन संविष्टं हाहाभूतमचेतनम् ॥ २६॥"
  },
  {
    "text": "तद्वृद्धिं स्तम्भय मुने निजया तपसः श्रिया ।\nभवतस्तेजसागस्त्य नूनं नम्रो भविष्यति ।\nएतदेवास्मदीयं च कार्यं कर्तव्यमस्ति हि ॥ २७॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nदशमस्कन्धे अगस्त्याश्वासनवर्णनं नाम षष्ठोऽध्यायः ॥ १०.६॥"
  },
  {
    "text": "१०.७ सप्तमोऽध्यायः । विन्ध्यवृद्ध्यवरोधवर्णनम् ।"
  },
  {
    "text": "सूत उवाच ।\nइति वाक्यं समाकर्ण्य विबुधानां द्विजोत्तमः ।\nकरिष्ये कार्यमेतद्वः प्रत्युवाच ततो मुनिः ॥ १॥"
  },
  {
    "text": "अङ्गीकृते तदा कार्ये मुनिना कुम्भजन्मना ।\nदेवाः प्रमुदिताः सर्वे बभूबुर्द्विजसत्तमाः ॥ २॥"
  },
  {
    "text": "ते देवाः स्वानि धिष्ण्यानि भेजिरे मुनिवाक्यतः ।\nपत्नीं मुनिवरः श्रीमानुवाच नृपकन्यकाम् ॥ ३॥"
  },
  {
    "text": "अये नृपसुते प्राप्तो विघ्नोऽनर्थस्य कारकः ।\nभानुमार्गनिरोधेन कृतो विन्ध्यमहीभृता ॥ ४॥"
  },
  {
    "text": "आज्ञातं कारणं तच्च स्मृतं वाक्यं पुरातनम् ।\nकाशीमुद्दिश्य यद्गीतं मुनिभिस्तत्त्वदर्शिभिः ॥ ५॥"
  },
  {
    "text": "अविमुक्तं न मोक्तव्यं सर्वथैव मुमुक्षुभिः ।\nकिन्तु विघ्ना भविष्यन्ति काश्यां निवसतां सताम् ॥ ६॥"
  },
  {
    "text": "सोऽन्तरायो मया प्राप्तः काश्यां निवसता प्रिये ।\nइत्येवमुक्त्वा भार्यां तां मुनिः परमतापनः ॥ ७॥"
  },
  {
    "text": "मणिकर्ण्यां समाप्लुत्य दृष्ट्वा विश्वेश्वरं विभुम् ।\nदण्डपाणिं समभ्यर्च्य कालराजं समागतः ॥ ८॥"
  },
  {
    "text": "कालराज महाबाहो भक्तानां भयहारक ।\nकथं दूरयसे पुर्याः काशीपुर्यास्त्वमीश्वरः ॥ ९॥"
  },
  {
    "text": "त्वं काशीवासविघ्नानां नाशको भक्तरक्षकः ।\nमां किं दूरयसे स्वामिन् भक्तार्तिविनिवारक ॥ १०॥"
  },
  {
    "text": "परापवादो नोक्तो मे न पैशुन्यं न चानृतम् ।\nकेन कर्मविपाकेन काश्या दूरं करोषि माम् ॥ ११॥"
  },
  {
    "text": "एवं प्रार्थ्य च तं कालनाथं कुम्भोद्भवो मुनिः ।\nजगाम साक्षिविघ्नेशं सर्वविघ्ननिवारणम् ॥ १२॥"
  },
  {
    "text": "तं दृष्ट्वाभ्यर्च्य सम्प्रार्थ्य ततः पुर्या विनिर्गतः ।\nलोपामुद्रापतिः श्रीमानगस्त्यो दक्षिणां दिशम् ॥ १३॥"
  },
  {
    "text": "काशीविरहसन्तप्तो महाभाग्यनिधिर्मुनिः ।\nसंस्मृत्यानुक्षणं काशीं जगाम सह भार्यया ॥ १४॥"
  },
  {
    "text": "तपोयानमिवारुह्य निमिषार्धेन वै मुनिः ।\nअग्रे ददर्श तं विन्ध्यं रुद्धाम्बरमथोन्नतम् ॥ १५॥"
  },
  {
    "text": "चकम्पे चाचलस्तूर्णं दृष्ट्वैवाग्रे स्थितं मुनिम् ।\nगिरिः खर्वतरो भूत्वा विवक्षुरवनीमिव ॥ १६॥"
  },
  {
    "text": "दण्डवत्पतितो भूमौ साष्टाङ्गं भक्तिभावितः ।\nतं दृष्ट्वा नम्रशिखरं विन्ध्यं नाम महागिरिम् ॥ १७॥"
  },
  {
    "text": "प्रसन्नवदनोऽगस्त्यो मुनिर्विन्ध्यमथाब्रवीत् ।\nवत्सैवं तिष्ठ तावत्त्वं यावदागम्यते मया ॥ १८॥"
  },
  {
    "text": "अशक्तोऽहं गण्डशैलारोहणे तव पुत्रक ।\nएवमुक्त्वा मुनिर्याम्यदिशं प्रति गमोत्सुकः ॥ १९॥"
  },
  {
    "text": "आरुह्य तस्य शिखराण्यवारुहदनुक्रमात् ।\nगतो याम्यदिशं चापि श्रीशैलं प्रेक्ष्य वर्त्मनि ॥ २०॥"
  },
  {
    "text": "मलयाचलमासाद्य तत्राश्रमपरोऽभवत् ।\nसापि देवी तत्र विन्ध्यमागता मनुपूजिता ॥ २१॥"
  },
  {
    "text": "लोकेषु प्रथिता विन्ध्यवासिनीति च शौनक ।\nसूत उवाच ।\nएतच्चरित्रं परमं शत्रुनाशनमुत्तमम् ॥ २२॥"
  },
  {
    "text": "अगस्त्यविन्ध्यनगयोराख्यानं पापनाशनम् ।\nराज्ञां विजयदं तच्च द्विजानां ज्ञानवर्धनम् ॥ २३॥"
  },
  {
    "text": "वैश्यानां धान्यधनदं शूद्राणां सुखदं तथा ।\nधर्मार्थी धर्ममाप्नोति धनार्थी धनमाप्नुयात् ॥ २४॥"
  },
  {
    "text": "कामानवाप्नुयात्कामी भक्त्या चास्य सकृच्छ्रवात् ।\nएवं स्वायम्भुवमनुर्देवीमाराध्य भक्तितः ॥ २५॥"
  },
  {
    "text": "लेभे राज्यं धरायाश्च निजमन्वन्तराश्रयम् ।\nइत्येतद्वर्णितं सौम्य मया मन्वन्तराश्रितम् ।\nआद्यं चरित्रं श्रीदेव्याः किं पुनः कथयामि ते ॥ २६॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nदशमस्कन्धे विन्ध्यवृद्ध्यवरोधवर्णनं नाम सप्तमोऽध्यायः ॥ १०.७॥"
  },
  {
    "text": "१०.८ अष्टमोऽध्यायः । मनूत्पत्तिवर्णनम् ।"
  },
  {
    "text": "शौनक उवाच ।\nआद्यो मन्वन्तरः प्रोक्तो भवता चायमुत्तमः ।\nअन्येषामुद्भवं ब्रूहि मनूनां दिव्यतेजसाम् ॥ १॥"
  },
  {
    "text": "सूत उवाच ।\nएवमाद्यस्य चोत्पत्तिं श्रुत्वा स्वायम्भुवस्य हि ।\nअन्येषां क्रमशस्तेषां सम्भूतिं परिपृच्छति ॥ २॥"
  },
  {
    "text": "नारदः परमो ज्ञानी देवीतत्त्वार्थकोविदः ।\nनारद उवाच ।\nमनूनां मे समाख्याहि सूत्पत्तिं च सनातन ॥ ३॥"
  },
  {
    "text": "श्रीनारायण उवाच ।\nप्रथमोऽयं मनुः स्वायम्भुव उक्तो महामुने ।\nदेव्याराधनतो येन प्राप्तं राज्यमकण्टकम् ॥ ४॥"
  },
  {
    "text": "प्रियव्रतोत्तानपादौ मनुपुत्रौ महौजसौ ।\nराज्यपालनकर्तारौ विख्यातौ वसुधातले ॥ ५॥"
  },
  {
    "text": "द्वितीयश्च मनुः स्वारोचिष उक्तो मनीषिभिः ।\nप्रियव्रतसुतः श्रीमानप्रमेयपराक्रमः ॥ ६॥"
  },
  {
    "text": "स स्वारोचिषनामापि कालिन्दीकूलतो मनुः ।\nनिवासं कल्पयामास सर्वसत्त्वप्रियङ्करः ॥ ७॥"
  },
  {
    "text": "जीर्णपत्राशनो भूत्वा तपः कर्तुमनुव्रतः ।\nदेव्या मूर्तिं मृण्मयीं च पूजयामास भक्तितः ॥ ८॥"
  },
  {
    "text": "एवं द्वादश वर्षाणि वनस्थस्य तपस्यतः ।\nदेवी प्रादुरभूत्तात सहस्रार्कसमद्युतिः ॥ ९॥"
  },
  {
    "text": "ततः प्रसन्ना देवेशी स्तवराजेन सुव्रता ।\nददौ स्वारोचिषायैव सर्वमन्वन्तराश्रयम् ॥ १०॥"
  },
  {
    "text": "आधिपत्यं जगद्धात्री तारिणीति प्रथामगात् ।\nएवं स्वारोचिषमनुस्तारिण्याराधनात्ततः ॥ ११॥"
  },
  {
    "text": "आधिपत्यं च लेभे स सर्वारातिविवर्जितम् ।\nधर्मं संस्थाप्य विधिवद्राज्यं पुत्रैः समं विभुः ॥ १२॥"
  },
  {
    "text": "भुक्त्वा जगाम स्वर्लोकं निजमन्वन्तराश्रयात् ।\nतृतीय उत्तमो नाम प्रियव्रतसुतो मनुः ॥ १३॥"
  },
  {
    "text": "गङ्गाकूले तपस्तप्त्वा वाग्भवं सञ्जपन् रहः ।\nवर्षाणि त्रीण्युपवसन् देव्यनुग्रहमाविशत् ॥ १४॥"
  },
  {
    "text": "स्तुत्वा देवीं स्तोत्रवरैर्भक्तिभावितमानसः ।\nराज्यं निष्कण्टकं लेभे सन्ततिं चिरकालिकीम् ॥ १५॥"
  },
  {
    "text": "राज्योत्थान्यानि सौख्यानि भुक्त्वा धर्मान्युगस्य च ।\nसोऽप्याजगाम पदवीं राजर्षिवरभाविताम् ॥ १६॥"
  },
  {
    "text": "चतुर्थस्तामसो नाम प्रियव्रतसुतो मनुः ।\nनर्मदादक्षिणे कूले समाराध्य जगन्मयीम् ॥ १७॥"
  },
  {
    "text": "महेश्वरीं कामराजकूटजापपरायणः ।\nवासन्ते शारदे काले नवरात्रसपर्यया ॥ १८॥"
  },
  {
    "text": "तोषयामास देवेशीं जलजाक्षीमनूपमाम् ।\nतस्याः प्रसादमासाद्य नत्वा स्तोत्रैरनुत्तमैः ॥ १९॥"
  },
  {
    "text": "अकण्टकं महद्राज्यं बुभुजे गतसाध्वसः ।\nपुत्रान्वलोद्धताञ्छूरान्दश वीर्यनिकेतनान् ॥ २०॥"
  },
  {
    "text": "उत्पाद्य निजभार्यायां जगामाम्बरमुत्तमम् ।\nपञ्चमो मनुराख्यातो रैवतस्तामसानुजः ॥ २१॥"
  },
  {
    "text": "कालिन्दीकूलमाश्रित्य जजाप कामसंज्ञकम् ।\nबीजं परमवाग्दर्पदायकं साधकाश्रयम् ॥ २२॥"
  },
  {
    "text": "एतदाराधनादाप स्वाराज्यर्द्धिमनुत्तमाम् ।\nबलमप्रहतं लोके सर्वसिद्धिविधायकम् ॥ २३॥"
  },
  {
    "text": "सन्ततिं चिरकालीनां पुत्रपौत्रमयीं शुभाम् ।\nधर्मान्व्यस्य व्यवस्थाप्य विषयानुपभुज्य च ।\nजगामाप्रतिमः शूरो महेन्द्रालयमुत्तमम् ॥ २४॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nदशमस्कन्धे मनूत्पत्तिवर्णनं नाम अष्टमोऽध्यायः ॥ १०.८॥"
  },
  {
    "text": "१०.९ नवमोऽध्यायः । चाक्षुषमनुवृत्तवर्णनम् ।"
  },
  {
    "text": "श्रीनारायण उवाच ।\nअथातः श्रूयतां चित्रं देवीमाहाक्त्यमुत्तमम् ।\nअङ्गपुत्रेण मनुना यथाऽऽप्तं राज्यमुत्तमम् ॥ १॥"
  },
  {
    "text": "अङ्गस्य राज्ञः पुत्रोऽभूच्चाक्षुषो मनुरुत्तमः ।\nषष्ठः सुपुलहं नाम ब्रह्मर्षिं शरणं गतः ॥ २॥"
  },
  {
    "text": "ब्रह्मर्षे त्वामहं प्राप्तः शरणं प्रणतार्तिहन् ।\nशाधि मां किङ्करंस्वामिन् येनाहं प्राप्नुयां श्रियम् ॥ ३॥"
  },
  {
    "text": "मेदिन्याश्चाधिपत्यं मे स्याद्यथावदखण्डितम् ।\nअव्याहतं भुजबलं शस्त्रास्त्रनिपुणं क्षमम् ॥ ४॥"
  },
  {
    "text": "सन्ततिश्चिरकालीनाप्यखण्डं वय उत्तमम् ।\nअन्तेऽपवर्गलाभश्च स्यात्तथोपदिशाद्य मे ॥ ५॥"
  },
  {
    "text": "इत्येवं वचनं तस्य मनोः कर्णपथेऽभवत् ।\nप्रत्युवाच मुनिः श्रीमान् देव्याः संराधनं परम् ॥ ६॥"
  },
  {
    "text": "राजन्नाकर्णय वचो मम श्रोत्रसुखं महत् ।\nशिवामाराधयाद्य त्वं तत्प्रसादादिदं भवेत् ॥ ७॥"
  },
  {
    "text": "चाक्षुष उवाच ।\nकीदृगाराधनं देव्यास्तस्याः परमपावनम् ।\nकेनाकारेण कर्तव्यं कारुण्याद्वक्तुमर्हसि ॥ ८॥"
  },
  {
    "text": "मुनिरुवाच ।\nराजन्नाकर्ण्यतां देव्याः पूजनं परमव्ययम् ।\nवाग्भवं बीजमव्यक्तं सञ्जप्यमनिशं तथा ॥ ९॥"
  },
  {
    "text": "त्रिकालं सञ्जपन्मर्त्यो भुक्तिमुक्ती लभेत्तु हि ।\nन बीजं वाग्भवादन्यदस्ति राजन्यनन्दन ॥ १०॥"
  },
  {
    "text": "जपात्सिद्धिकरं वीर्यबलवृद्धिकरं परम् ।\nएतस्य जापात्पाद्मोऽपि सृष्टिकर्ता महाबलः ॥ ११॥"
  },
  {
    "text": "विष्णुर्यज्जपतः सृष्टिपालकः परिकीर्तितः ।\nमहेश्वरोऽपि संहर्ता यज्जपादभवन्नृप ॥ १२॥"
  },
  {
    "text": "लोकपालास्तथान्येऽपि निग्रहानुग्रहक्षमाः ।\nयदाश्रयादभूवंस्ते बलवीर्यमदोद्धताः ॥ १३॥"
  },
  {
    "text": "एवं त्वमपि राजन्य महेशीं जगदम्बिकाम् ।\nसमाराध्य महर्द्धिं च लप्स्यसेऽचिरकालतः ॥ १४॥"
  },
  {
    "text": "एवं स मुनिवर्येण पुलहेन प्रबोधितः ।\nअङ्गपुत्रस्तपस्तप्तुं जगाम विरजां नदीम् ॥ १५॥"
  },
  {
    "text": "स च तेपे तपस्तीव्रं वाग्भवस्य जपे रतः ।\nबीजस्य पृथिवीपालः शीर्णपर्णाशनो विभुः ॥ १६॥"
  },
  {
    "text": "प्रथमेऽब्दे पल्लवाशो द्वितीये तोयभक्षणः ।\nतृतीयेऽब्दे पवनभुक् तस्थौ स्थाणुरिवाचलः ॥ १७॥"
  },
  {
    "text": "एवं द्वादश वर्षाणि त्यक्ताहारस्य भूभुजः ।\nवाग्भवं जपतो नित्यं मतिरासीच्छुभान्विता ॥ १८॥"
  },
  {
    "text": "तथा च देव्याः परमं मन्त्रं सज्जपतो रहः ।\nप्रादुरासीज्जगन्माता साक्षाच्छ्रीपरमेश्वरी ॥ १९॥"
  },
  {
    "text": "तेजोमयी दुराधर्षा सर्वदेवमयीश्वरी ।\nउवाचाङ्गतनूजं तं प्रसन्ना ललिताक्षरम् ॥ २०॥"
  },
  {
    "text": "देव्युवाच ।\nपृथिवीपाल ते यत्स्याच्चिन्तितं परमं वरम् ।\nतद् ब्रूहि सम्प्रदास्यामि तपसा ते सुतोषिता ॥ २१॥"
  },
  {
    "text": "चाक्षुष उवाच ।\nजानासि देवदेवेशि यत्प्रार्थ्यं मनसेप्सितम् ।\nअन्तर्यामिस्वरूपेण तत्सर्वं देवपूजिते ॥ २२॥"
  },
  {
    "text": "तथापि मम भाग्येन जातं यत्तव दर्शनम् ।\nब्रवीमि देवि मे देहि राज्यं मन्वन्तराश्रितम् ॥ २३॥"
  },
  {
    "text": "देव्युवाच ।\nदत्तं मन्वन्तरस्यास्य राज्यं राजन्यसत्तम ।\nपुत्रा महाबलास्ते च भविष्यन्ति गुणाधिकाः ॥ २४॥"
  },
  {
    "text": "राज्यं निष्कण्टकं भावि मोक्षोऽन्ते चापि निश्चितः ।\nएवं दत्त्वा परं देवी मनवे वरमुत्तमम् ॥ २५॥"
  },
  {
    "text": "जगामादर्शनं सद्यस्तेन भक्त्या च संस्तुता ।\nसोऽपि राजा मनुः षष्ठः प्रसादात्तु तदाश्रयात् ॥ २६॥"
  },
  {
    "text": "बभूव मनुमान्योऽसौ सार्वभौमसुखैर्वृतः ।\nपुत्रास्तस्य बलोद्युक्ताः कार्यभारसहादृताः ॥ २७॥"
  },
  {
    "text": "देवीभक्ताश्च शूराश्च महाबलपराक्रमाः ।\nअन्यत्र माननीयाश्च महाराज्यसुखास्पदाः ॥ २८॥"
  },
  {
    "text": "एवं च चाक्षुषमनुर्देव्याराधनतः प्रभुः ।\nबभूव मनुवर्योऽसौ जगामान्ते शिवापदम् ॥ २९॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nदशमस्कन्धे चाक्षुषमनुवृत्तवर्णनं नाम नवमोऽध्यायः ॥ १०.९॥"
  },
  {
    "text": "१०.१० दशमोऽध्यायः । सुरथनृपतिवृमत्तवर्णनम् ।"
  },
  {
    "text": "श्रीनारायण उवाच ।\nसप्तमो मनुराख्यातो मनुर्वैवस्वतः प्रभुः ।\nश्राद्धदेवः परानन्दभोक्ता मान्यस्तु भूभुजाम् ॥ १॥"
  },
  {
    "text": "स च वैवस्वतमनुः परदेव्याः प्रसादतः ।\nतथा तत्तपसा चैव जातो मन्वन्तराधिपः ॥ २॥"
  },
  {
    "text": "अष्टमो मनुराख्यातः सावर्णिः प्रथितः क्षितौ ।\nस जन्मान्तर आराध्य देवीं तद्वरलाभतः ॥ ३॥"
  },
  {
    "text": "जातो मन्वन्तरपतिः सर्वराजन्यपूजितः ।\nमहापराक्रमी धीरो देवीभक्तिपरायणः ॥ ४॥"
  },
  {
    "text": "नारद उवाव\nकथं जन्मान्तरे तेन मनुनाराधनं कृतम् ।\nदेव्याः पृथिव्युद्भवायास्तन्ममाख्यातुमर्हसि ॥ ५॥"
  },
  {
    "text": "श्रीनारायण उवाच ।\nचैत्रवंशसमुद्भूतो राजा स्वारोचिषेऽन्तरे ।\nसुरथो नाम विख्यातो महाबलपराक्रमः ॥ ६॥"
  },
  {
    "text": "गुणग्राही धनुर्धारी मान्यः श्रेष्ठः कविः कृती ।\nधनसङ्ग्रहकर्ता च दाता याचकमण्डले ॥ ७॥"
  },
  {
    "text": "अरीणां मर्दनो मानी सर्वास्त्रकुशलो बली ।\nतस्यैकदा बभूवुस्ते कोलाविध्वंसिनो नृपाः ॥ ८॥"
  },
  {
    "text": "शत्रवः सैन्यसहिताः परिवार्येनमूर्जिताः ।\nरुरुधुर्नगरीं तस्य राज्ञो मानधनस्य हि ॥ ९॥"
  },
  {
    "text": "तदा स सुरथो नाम राजा सैन्यसमावृतः ।\nनिर्ययौ नगरात्स्वीयात्सर्वशत्रुनिबर्हणः ॥ १०॥"
  },
  {
    "text": "तदा स समरे राजा सुरथः शत्रुभिर्जितः ।\nअमात्यैर्मन्त्रिभिश्चैव तस्य कोशगतं धनम् ॥ ११॥"
  },
  {
    "text": "हृतं सर्वमशेषेण तदातप्यत भूमिपः ।\nनिष्कासितश्च नगरात्स राजा परमद्युतिः ॥ १२॥"
  },
  {
    "text": "जगामाश्वमथारुह्य मृगयामिषतो वनम् ।\nएकाकी विजनेऽरण्ये बभ्रामोद्भ्रान्तमानसः ॥ १३॥"
  },
  {
    "text": "मुनेः कस्यचिदागत्य स्वाश्रमं शान्तमानसः ।\nप्रशान्तजन्तुसंयुक्तं मुनिशिष्यगणैर्युतम् ॥ १४॥"
  },
  {
    "text": "उवास कञ्चित्कालं स राजा परमशोभने ।\nआश्रमे मुनिवर्यस्य दीर्घदृष्टेः सुमेधसः ॥ १५॥"
  },
  {
    "text": "एकदा स महीपालो मुनिं पूजावसानके ।\nकाले गत्वा प्रणम्याशु पप्रच्छ विनयान्वितः ॥ १६॥"
  },
  {
    "text": "मुने मम मनोदुःखं बाधते चाधिसम्भवम् ।\nज्ञाततत्त्वस्य भूदेव निष्प्रज्ञस्य च सन्ततम् ॥ १७॥"
  },
  {
    "text": "शत्रुभिर्निर्जितस्यापि हृतराज्यस्य सर्वशः ।\nतथापि तेषु मनसि ममत्वं जायते स्फुटम् ॥ १८॥"
  },
  {
    "text": "किं करोमि क्व गच्छामि कथं शर्म लभे मुने ।\nत्वदनुग्रहमाशासे वद वेदविदां वर ॥ १९॥"
  },
  {
    "text": "मुनिरुवाच ।\nआकर्णय महीपाल महाश्चर्यकरं परम् ।\nदेवीमाहात्म्यमतुलं सर्वकामप्रदं परम् ॥ २०॥"
  },
  {
    "text": "जगन्मयी महामाया विष्णुब्रह्महरोद्भवा ।\nसा बलादपहृत्यैव जन्तूनां मानसानि हि ॥ २१॥"
  },
  {
    "text": "मोहाय प्रतिसंयच्छेदिति जानीहि भूमिप ।\nसा सृजत्यखिलं विश्वं सा पालयति सर्वदा ॥ २२॥"
  },
  {
    "text": "संहारे हररूपेण संहरत्येव भूमिप ।\nकामदात्री महामाया कालरात्रिर्दुरत्यया ॥ २३॥"
  },
  {
    "text": "विश्वसंहारिणी काली कमला कमलालया ।\nतस्यां सर्वं जगज्जातं तस्यां विश्वं प्रतिष्ठितम् ॥ २४॥"
  },
  {
    "text": "लयमेष्यति तस्यां च तस्मात्सैव परात्परा ।\nतस्या देव्याः प्रसादश्च यस्योपरि भवेन्नृप ।\nस एव मोहमत्येति नान्यथा धरणीपते ॥ २५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां दशमस्कन्धे\nसुरथनृपतिवृमत्तवर्णनं नाम दशमोऽध्यायः ॥ १०.१०॥"
  },
  {
    "text": "१०.११ एकादशोऽध्यायः । देवीमाहात्म्ये मधुकैटभवधवर्णनम् ।"
  },
  {
    "text": "राजोवाच ।\nका सा देवी त्वया प्रोक्ता ब्रूहि कालविदां वर ।\nका मोहयति सत्त्वानि कारणं किं भवेद् द्विज ॥ १॥"
  },
  {
    "text": "कस्मादुत्पद्यते देवी किंरूपा सा किमात्मिका ।\nसर्वमाख्याहि भूदेव कृपया मम सर्वतः ॥ २॥"
  },
  {
    "text": "मुनिरुवाच ।\nराजन् देव्याः स्वरूपं ते वर्णयामि निशामय ।\nयथा चोत्पतिता देवी येन वा सा जगन्मयी ॥ ३॥"
  },
  {
    "text": "यदा नारायणो देवो विश्वं संहृत्य योगराट् ।\nआस्तीर्य शेषं भगवान् समुद्रे निद्रितोऽभवत् ॥ ४॥"
  },
  {
    "text": "तदा प्रस्वापवशगो देवदेवो जनार्दनः ।\nतत्कर्णमलसञ्जातौ दानवौ मधुकैटभौ ॥ ५॥"
  },
  {
    "text": "ब्रह्माणं हन्तुमुद्युक्तौ दानवौ घोररूपिणौ ।\nतदा कमलजो देवो दृष्ट्वा तौ मधुकैटभौ ॥ ६॥"
  },
  {
    "text": "निद्रितं देवदेवेशं चिन्तामाप दुरत्ययाम् ।\nनिद्रितो भगवानीशो दानवौ च दुरासदौ ॥ ७॥"
  },
  {
    "text": "किं करोमि क्व गच्छामि कथं शर्म लभे ह्यहम् ।\nएवं चिन्तयतस्तस्य पद्ययोनेर्महात्मनः ॥ ८॥"
  },
  {
    "text": "बुद्धिः प्रादूरभूत्तात तदा कार्यप्रसाधिनी ।\nयस्या वशं गतो देवो निद्रितो भगवान् हरिः ॥ ९॥"
  },
  {
    "text": "तां देवीं शरणं यामि निद्रां सर्वप्रसूतिकाम् ।\nब्रह्मोवाच ।\nदेवि देवि जगद्धात्रि भक्ताभीष्टफलप्रदे ॥ १०॥"
  },
  {
    "text": "जगन्माये महामाये समुद्रशयने शिवे ।\nत्वदाज्ञावशगाः सर्वे स्वस्वकार्यविधायिनः ॥ ११॥"
  },
  {
    "text": "कालरात्रिर्महारात्रिर्मोहरात्रिर्मदोत्कटा ।\nव्यापिनी वशगा मान्या महानन्दैकशेवधिः ॥ १२॥"
  },
  {
    "text": "महनीया महाराध्या माया मधुमती मही ।\nपरापराणां सर्वेषां परमा त्वं प्रकीर्तिता ॥ १३॥"
  },
  {
    "text": "लज्जा पुष्टिः क्षमा कीर्तिः कान्तिः कारुण्यविग्रहा ।\nकमनीया जगद्वन्द्या जाग्रदादिस्वरूपिणी ॥ १४॥"
  },
  {
    "text": "परमा परमेशानी परानन्दपरायणा ।\nएकाप्येकस्वरूपा च सद्वितीया द्वयात्मिका ॥ १५॥"
  },
  {
    "text": "त्रयी त्रिवर्गनिलया तुर्या तुर्यपदात्मिका ।\nपञ्चमी पञ्चभूतेशी षष्ठी षष्ठेश्वरीति च ॥ १६॥"
  },
  {
    "text": "सप्तमी सप्तवारेशी सप्तसप्तवरप्रदा ।\nअष्टमी वसुनाथा च नवग्रहमयीश्वरी ॥ १७॥"
  },
  {
    "text": "नवरागकला रम्या नवसङ्ख्या नवेश्वरी ।\nदशमी दशदिक्पूज्या दशाशाव्यापिनी रमा ॥ १८॥"
  },
  {
    "text": "एकादशात्मिका चैकादशरुद्रनिषेविता ।\nएकादशीतिथिप्रीता एकादशगणाधिपा ॥ १९॥"
  },
  {
    "text": "द्वादशी द्वादशभुजा द्वादशादित्यजन्मभूः ।\nत्रयोदशात्मिका देवी त्रयोदशगणप्रिया ॥ २०॥"
  },
  {
    "text": "त्रयोदशाभिधा भिन्ना विश्वेदेवाधिदेवता ।\nचतुर्दशेन्द्रवरदा चतुर्दशमनुप्रसूः ॥ २१॥"
  },
  {
    "text": "पञ्चाधिकदशी वेद्या पञ्चाधिकदशी तिथिः ।\nषोडशी षोडशभुजा षोडशेन्दुकलामयी ॥ २२॥"
  },
  {
    "text": "षोडशात्मकचन्द्रांशुव्याप्तदिव्यकलेवरा ।\nएवंरूपासि देवेशि निर्गुणे तामसोदये ॥ २३॥"
  },
  {
    "text": "त्वया गृहीतो भगवान्देवदेवो रमापतिः ।\nएतौ दुरासदौ दैत्यौ विक्रान्तौ मधुकैटभौ ॥ २४॥"
  },
  {
    "text": "एतयोश्च वधार्थाय देवेशं प्रतिबोधय ।\nमुनिरुवाच ।\nएवं स्तुता भगवती तामसी भगवत्प्रिया ॥ २५॥"
  },
  {
    "text": "देवदेवं तदा त्यक्त्वा मोहयामास दानवौ ।\nतदैव भगवान्विष्णुः परमात्मा जगत्पतिः ॥ २६॥"
  },
  {
    "text": "प्रबोधमाप देवेशो ददृशे दानवोत्तमौ ।\nतदा तौ दानवौ घोरौ दृष्ट्वा तं मधुसूदनम् ॥ २७॥"
  },
  {
    "text": "युद्धाय कृतसङ्कल्पौ जग्मतुः सन्निधिं हरेः ।\nयुयुधे च ततस्ताभ्यां भगवान्मधुसूदनः ॥ २८॥"
  },
  {
    "text": "पञ्चवर्षसहस्राणि बाहुप्रहरणो विभुः ।\nतौ तदातिबलोन्मत्तौ जगन्मायाविमोहितौ ॥ २९॥"
  },
  {
    "text": "व्रियतां वर इत्येवमूचतुः परमेश्वरम् ।\nएवं तयोर्वचः श्रुत्वा भगवानादिपूरुषः ॥ ३०॥"
  },
  {
    "text": "वव्रे वध्याबुभौ मेऽद्य भवेतामिति निश्चितम् ।\nतौ तदातिबलौ देवं पुनरेवोचतुर्हरिम् ॥ ३१॥"
  },
  {
    "text": "आवां जहि न यत्रोर्वी पयसा च परिप्लुता ।\nतथेत्युक्त्वा भगवता गदाशङ्खभृता नृप ॥ ३२॥"
  },
  {
    "text": "कृत्वा चक्रेण वै छिन्ने जघने शिरसी तयोः ।\nएवं देवी समुत्पन्ना ब्रह्मणा संस्तुता नृप ॥ ३३॥"
  },
  {
    "text": "महाकाली महाराज सर्वयोगेश्वरेश्वरी ।\nमहालक्ष्म्यास्तथोत्पत्तिं निशामय महीपते ॥ ३४॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां दशमस्कन्धे देवीमाहात्म्ये\nमधुकैटभवधवर्णनं नाम एकादशोऽध्यायः ॥ १०.११॥"
  },
  {
    "text": "१०.१२ द्वादशोऽध्यायः । देवीचरित्रसहितं सावर्णिमनुवृतान्तवर्णनम् ।"
  },
  {
    "text": "मुनिरुवाच ।\nमहिषीगर्भसम्भूतो महाबलपराक्रमः ।\nदेवान्सर्वान्पराजित्य महिषोऽभूज्जगत्प्रभुः ॥ १\nसर्वेषां लोकपालानामधिकारान्महासुरः ।\nबलानिर्जित्य बुभुजे त्रैलोक्यैश्वर्यमद्भुतम् ॥ २॥"
  },
  {
    "text": "ततः पराजिताः सर्वे देवाः स्वर्गपरिच्युताः ।\nब्रह्माणं च पुरस्कृत्य ते जग्मुर्लोकमुत्तमम् ॥ ३॥"
  },
  {
    "text": "यत्रोत्तमौ देवदेवौ संस्थितौ शङ्कराच्युतौ ।\nवृत्तान्तं कथयामासुर्महिषस्य दुरात्मनः ॥ ४॥"
  },
  {
    "text": "देवानां चैव सर्वेषां स्थानानि तरसासुरः ।\nविनिर्जित्य स्वयं भुङ्क्ते बलवीर्यमदोद्धतः ॥ ५॥"
  },
  {
    "text": "महिषासुरनामासौ दुष्टदैत्योऽमरेश्वरौ ।\nवधोपायश्च तस्याशु चिन्त्यतामसुरार्दनौ ॥ ६॥"
  },
  {
    "text": "एवं श्रुत्वा स भगवान्देवानामार्तियुग्वचः ।\nचकार कोपं सुबहुं तथा शङ्करपद्मजौ ॥ ७॥"
  },
  {
    "text": "एवं कोपयुतस्यास्य हरेरास्यान्महीपते ।\nतेजः प्रादुरभूद्दिव्यं सहस्रार्कसमद्युति ॥ ८॥"
  },
  {
    "text": "अथानुक्रमतस्तेजः सर्वेषां त्रिदिवौकसाम् ।\nशरीरादुद्भवं प्राप हर्षयद्विबुधाधिपान् ॥ ९॥"
  },
  {
    "text": "यदभूच्छम्भुजं तेजो मुखमस्योदपद्यत ।\nकेशा बभूवुर्याम्येन वैष्णवेन च बाहवः ॥ १०॥"
  },
  {
    "text": "सौम्येन च स्तनौ जातौ माहेन्द्रेण च मध्यमः ।\nवारुणेन ततो भूप जङ्घोरू सम्बभूवतुः ॥ ११॥"
  },
  {
    "text": "नितम्बौ तेजसा भूमेः पादौ ब्राह्मेण तेजसा ।\nपादाङ्गुल्यो भानवेन वासवेन कराङ्गुली ॥ १२॥"
  },
  {
    "text": "कौबेरेण तथा नासा दन्ताः सञ्जज्ञिरे तदा ।\nप्राजापत्येनोत्तमेन तेजसा वसुधाधिप ॥ १३॥"
  },
  {
    "text": "पावकेन च सञ्जातं लोचनत्रितयं शुभम् ।\nसान्ध्येन तेजसा जाते भृकुट्यौ तेजसां निधी ॥ १४॥"
  },
  {
    "text": "कर्णौ वायव्यतो जातौ तेजसो मनुजाधिप ।\nसर्वेषां तेजसा देवी जाता महिषमर्दिनी ॥ १५॥"
  },
  {
    "text": "शूलं ददौ शिवो विष्णुश्चक्रं शङ्खं च पाशभृत् ।\nहुताशनो ददौ शक्तिं मारुतश्चापसायकौ ॥ १६॥"
  },
  {
    "text": "वज्रं महेन्द्रः प्रददौ घण्टां चैरावताद् गजात् ।\nकालदण्डं यमो ब्रह्मा चाक्षमालाकमण्डलू ॥ १७॥"
  },
  {
    "text": "दिवाकरो रश्मिमालां रोमकूपेषु सन्ददौ ।\nकालः खड्गं तथा चर्म निर्मलं वसुधाधिप ॥ १८॥"
  },
  {
    "text": "समुद्रो निर्मलं हारमजरे चाम्बरे नृप ।\nचूडामणिं कुण्डले च कटकानि तथाङ्गदे ॥ १९॥"
  },
  {
    "text": "अर्धचन्द्रं निर्मलं च नूपुराणि तथा ददौ ।\nग्रैवेयकं भूषणं च तस्यै देव्यै मुदान्वितः ॥ २०॥"
  },
  {
    "text": "विश्वकर्मा चोर्मिकाश्च ददौ तस्यै धरापते ।\nहिमवान्वाहनं सिंहं रत्नानि विविधानि च ॥ २१॥"
  },
  {
    "text": "पानपात्रं सुरापूर्णं ददौ तस्यै धनाधिपः ।\nशेषश्च भगवान्देवो नागहारं ददौ विभुः ॥ २२॥"
  },
  {
    "text": "अन्यैरशेषविबुधैर्मानिता सा जगन्मयी ।\nतां तुष्टुवुर्महादेवीं देवा महिषपीडिताः ॥ २३॥"
  },
  {
    "text": "नानास्तोत्रैर्महेशानीं जगदुद्भवकारिणीम् ।\nतेषां निशम्य देवेशी स्तोत्रं विबुधपूजिता ॥ २४॥"
  },
  {
    "text": "महिषस्य वधार्थाय महानादं चकार ह ।\nतेन नादेन महिषश्चकितोऽभूद्धरापते ॥ २५॥"
  },
  {
    "text": "आससाद जगद्धात्रीं सर्वसैन्यसमावृतः ।\nततः स युयुधे देव्या महिषाख्यो महासुरः ॥ २६॥"
  },
  {
    "text": "शस्त्रास्त्रैर्बहुधा क्षिप्तैः पूरयन्नम्बरान्तरम् ।\nचिक्षुरो ग्रामणीः सेनापतिर्दुर्धरदुर्मुखौ ॥ २७॥"
  },
  {
    "text": "बाष्कलस्ताम्रकश्चैव बिडालवदनोऽपरः ।\nएतैश्चान्यैरसङ्ख्यातैः सङ्ग्रामान्तकसन्निभैः ॥ २८॥"
  },
  {
    "text": "योधैः परिवृतो वीरो महिषो दानवोत्तमः ।\nततः सा कोपताम्राक्षी देवी लोकविमोहिनी ॥ २९॥"
  },
  {
    "text": "जघान योधान्समरे देवी महिषमाश्रितान् ।\nततस्तेषु हतेष्वेव स दैत्यो रोषमूर्च्छितः ॥ ३०॥"
  },
  {
    "text": "आससाद तदा देवीं तूर्णं मायाविशारदः ।\nरूपान्तराणि सम्भेजे मायया दानवेश्वरः ॥ ३१॥"
  },
  {
    "text": "तानि तान्यस्य रूपाणि नाशयामास सा तदा ।\nततोऽन्ते माहिषं रूपं बिभ्राणममरार्दनम् ॥ ३२॥"
  },
  {
    "text": "पाशेन बद्ध्वा सुदृढं छित्त्वा खड्गेन तच्छिरः ।\nपातयामास महिषं देवी देवगणान्तकम् ॥ ३३॥"
  },
  {
    "text": "हाहाकृतं ततः शेषं सैन्यं भग्नं दिशो दश ।\nतुष्टुवुर्देवदेवेशीं सर्वे देवाः प्रमोदिताः ॥ ३४॥"
  },
  {
    "text": "एवं लक्ष्मीः समुत्पन्ना महिषासुरमर्दिनी ।\nराजञ्छृणु सरस्वत्याः प्रादुर्भावो यथाभवत् ॥ ३५॥"
  },
  {
    "text": "एकदा शुम्भनामासीद्दैत्यो मदबलोत्कटः ।\nनिशुम्भश्चापि तद्भ्राता महाबलपराक्रमः ॥ ३६॥"
  },
  {
    "text": "तेन सम्पीडिता देवाः सर्वे भ्रष्टश्रियो नृप ।\nहिमवन्तमथासाद्य देवीं तुष्टुवुरादरात् ॥ ३७॥"
  },
  {
    "text": "देवा ऊचुः ।\nजय देवेशि भक्तानामार्तिनाशनकोविदे ।\nदानवान्तकरूपे त्वमजरामरणेऽनघे ॥ ३८॥"
  },
  {
    "text": "देवेशि भक्तिसुलभे महाबलपराक्रमे ।\nविष्णुशङ्करब्रह्मादिस्वरूपेऽनन्तविक्रमे ॥ ३९॥"
  },
  {
    "text": "सृष्टिस्थितिकरे नाशकारिके कान्तिदायिनि ।\nमहाताण्डवसुप्रीते मोददायिनि माधवि ॥ ४०॥"
  },
  {
    "text": "प्रसीद देवदेवेशि प्रसीद करुणानिधे ।\nनिशुम्भशुम्भसम्भूतभयापाराम्बुवारिधे ॥ ४१॥"
  },
  {
    "text": "उद्धरास्मान् प्रपन्नार्तिनाशिके शरणागतान् ।\nएवं संस्तुवतां तेषां त्रिदशानां धरापते ॥ ४२॥"
  },
  {
    "text": "प्रसन्ना गिरिजा प्राह ब्रूत स्तवनकारणम् ।\nएतस्मिन्नन्तरे यस्याः कोशरूपात्समुत्थिता ॥ ४३॥"
  },
  {
    "text": "कौशिकी सा जगत्पूज्या देवान्प्रीत्येदमब्रवीत् ।\nप्रसन्नाहं सुरश्रेष्ठाः स्तवेनोत्तमरूपिणी ॥ ४४॥"
  },
  {
    "text": "व्रियतां वर इत्युक्ते देवाः संवव्रिरे वरम् ।\nशुम्भनामावरो भ्राता निशुम्भस्तस्य विश्रुतः ॥ ४५॥"
  },
  {
    "text": "त्रैलोक्यमोजसाक्रान्तं दैत्येन बलशालिना ।\nतद्वधश्चिन्त्यतां देवि दुरात्मा दानवेश्वरः ॥ ४६॥"
  },
  {
    "text": "बाधते सततं देवि तिरस्कृत्य निजौजसा ।\nदेव्युवाच ।\nदेवशत्रुं पातयिष्ये निशुम्भं शुम्भमेव च ॥ ४७॥"
  },
  {
    "text": "स्वस्थास्तिष्ठत भद्रं वः कण्टकं नाशयामि वः ।\nइत्युक्त्वा देवदेवेशी देवान्सेन्द्रान्दयामयी ॥ ४८॥"
  },
  {
    "text": "जगामादर्शनं सद्यो मिषतां त्रिदिवौकसाम् ।\nदेवाः समागता हृष्टाः सुवर्णाद्रिगुहां शुभाम् ॥ ४९॥"
  },
  {
    "text": "चण्डमुण्डौ पश्यतःस्म भृत्यौ शुम्भनिशुम्भयोः ।\nदृष्ट्वा तां चारुसर्वाङ्गीं देवीं लोकविमोहिनीम् ॥ ५०॥"
  },
  {
    "text": "कथयामासतू राज्ञे भृत्यौ तौ चण्डमुण्डकौ ।\nदेव सर्वासुरश्रेष्ठ रत्नभोगार्ह मानद ॥ ५१॥"
  },
  {
    "text": "अपूर्वा कामिनी दृष्टा चावाभ्यां रिपुमर्दन ।\nतस्याः सम्भोगयोग्यत्वमस्त्येव तव साम्प्रतम् ॥ ५२॥"
  },
  {
    "text": "तां समानय चार्वङ्गीं भुङ्क्ष्व सौख्यसमन्वितः ।\nतादृशी नासुरी नारी न गन्धर्वी न दानवी ॥ ५३॥"
  },
  {
    "text": "न मानवी नापि देवी यादृशी सा मनोहरा ।\nएवं भृत्यवचः श्रुत्वा शुम्भः परबलार्दनः ॥ ५४॥"
  },
  {
    "text": "दूतं सम्मेषयामास सुग्रीवं नाम दानवम् ।\nस दूतस्त्वरितं गत्वा देव्याः सविधमादरात् ॥ ५५॥"
  },
  {
    "text": "वृत्तान्तं कथयामास देव्यै शुम्भस्य यद्वचः ।\nदेवि शुम्भासुरो नाम त्रैलोक्यविजयी प्रभुः ॥ ५६॥"
  },
  {
    "text": "सर्वेषां रत्नवस्तूनां भोक्ता मान्यो दिवौकसाम् ।\nतदुक्तं श‍ृणु मे देवि रत्नभोक्ताहमव्ययः ॥ ५७॥"
  },
  {
    "text": "त्वं चापि रत्नभूतासि भज मां चारुलोचने ।\nसर्वेषु यानि रत्नानि देवासुरनरेषु च ॥ ५८॥"
  },
  {
    "text": "तानि मय्येव सुभगे भज मां कामजै रसैः ।\nदेव्युवाच ।\nसत्यं वदसि हे दूत दैत्यराजप्रियङ्करम् ॥ ५९॥"
  },
  {
    "text": "प्रतिज्ञा या मया पूर्वं कृता साप्यनृता कथम् ।\nभवेत्तां श‍ृणु मे दूत या प्रतिज्ञा मया कृता ॥ ६०॥"
  },
  {
    "text": "यो मे दर्पं विधुनुते यो मे बलमपोहति ।\nयो मे प्रतिबलो भूयात्स एव मम भोगभाक् ॥ ६१॥"
  },
  {
    "text": "तत एनां प्रतिज्ञां मे सत्यां कृत्वासुरेश्वरः ।\nगृह्णातु पाणिं तरसा तस्याशक्यं किमत्र हि ॥ ६२॥"
  },
  {
    "text": "तस्माद् गच्छ महादूत स्वामिनं ब्रूहि चादृतः ।\nप्रतिज्ञां चापि मे सत्यां विधास्यति बलाधिकः ॥ ६३॥"
  },
  {
    "text": "एवं वाक्यं महादेव्याः समाकर्ण्य स दानवः ।\nकथयामास शुम्भाय देव्या वृत्तान्तमादितः ॥ ६४॥"
  },
  {
    "text": "तदाप्रियं दूतवाक्यं शुम्भः श्रुत्वा महाबलः ।\nकोपमाहारयामास महान्तं दनुजाधिपः ॥ ६५॥"
  },
  {
    "text": "ततो धूम्राक्षनामानं दैत्यं दैत्यपतिः प्रभुः ।\nआदिदेश श‍ृणु वचो धूम्राक्ष मम चादृतः ॥ ६६॥"
  },
  {
    "text": "तां दुष्टां केशपाशेषु हत्वाप्यानीयतां मम ।\nसमीपमविलम्बेन शीघ्रं गच्छस्व मे पुरः ॥ ६७॥"
  },
  {
    "text": "इत्यादेशं समासाद्य दैत्येशो धूम्रलोचनः ।\nषष्ट्यासुराणां सहितः सहस्राणां महाबलः ॥ ६८॥"
  },
  {
    "text": "तुहिनाचलमासाद्य देव्याः सविधमेव सः ।\nउच्चैर्देवीं जगादाशु भज दैत्यपतिं शुभे ॥ ६९॥"
  },
  {
    "text": "शुम्भं नाम महावीर्यं सर्वभोगानवाप्नुहि ।\nनोचेत्केशान्गृहीत्वा त्वां नेष्ये दैत्यपतिं प्रति ॥ ७०॥"
  },
  {
    "text": "इत्युक्ता सा ततो देवी दैत्येन त्रिदशारिणा ।\nउवाच दैत्य यद् ब्रूषे तत्सत्यं ते महाबल ॥ ७१॥"
  },
  {
    "text": "राजा शुम्भासुरस्त्वं च किं करिष्यसि तद्वद ।\nइत्युक्तो दैत्यपोऽधावत्तूर्णं शस्त्रसमन्वितः ॥ ७२॥"
  },
  {
    "text": "भस्मसात्तं चकाराशु हुङ्कारेण महेश्वरी ।\nततः सैन्यं वाहनेन देव्या भग्नं महीपते ॥ ७३॥"
  },
  {
    "text": "दिशो दशाभजच्छीघ्रं हाहाभूतमचेतनम् ।\nतद्वृत्तान्तं समाश्रुत्य स शुम्भो दैत्यराड् विभुः ॥ ७४॥"
  },
  {
    "text": "चुकोप च महाकोपाद् भ्रुकुटीकुटिलाननः ।\nततः कोपपरीतात्मा दैत्यराजः प्रतापवान् ॥ ७५॥"
  },
  {
    "text": "चण्डं मुण्डं रक्तबीजं क्रमतः प्रैषयद्विभुः ।\nते च गत्वा त्रयो दैत्या विक्रान्ता बहुविक्रमाः ॥ ७६॥"
  },
  {
    "text": "देवीं ग्रहीतुमारब्धयत्नास्ते ह्यभवन्बलात् ।\nतानापतत एवासौ जगद्धात्री मदोत्कटा ॥ ७७॥"
  },
  {
    "text": "शूलं गहीत्वा वेगेन पातयामास भूतले ।\nससैन्यान्निहताञ्छ्रुत्वा दैत्यांस्त्रीन्दानवेश्वरौ ॥ ७८॥"
  },
  {
    "text": "शुम्भश्चैव निशुम्भश्च समाजग्मतुरोजसा ।\nनिशुम्भश्चैव शुम्भश्च कृत्वा युद्धं महोत्कटम् ॥ ७९॥"
  },
  {
    "text": "देव्याश्च वशगौ जातौ निहतौ च तयासुरौ ।\nइति दैत्यवरं शुम्भं घातयित्वा जगन्मयी ॥ ८०॥"
  },
  {
    "text": "विबुधैः संस्तुता तद्वत्साक्षाद्वागीश्वरी परा ।\nएवं ते वर्णितो राजन् प्रादुर्भावोऽतिरम्यकः ॥ ८१॥"
  },
  {
    "text": "काल्याश्चैव महालक्ष्याः सरस्वत्याः क्रमेण च ।\nपरा परेश्वरी देवी जगत्सर्गं करोति च ॥ ८२॥"
  },
  {
    "text": "पालनं चैव संहारं सैव देवी दधाति हि ।\nतां समाश्रय देवेशीं जगन्मोहनिवारिणीम् ॥ ८३॥"
  },
  {
    "text": "महामायां पूज्यतमां सा कार्यं ते विधास्यति ।\nश्रीनारायण उवाच ।\nइति राजा वचः श्रुत्वा मुनेः परमशोभनम् ॥ ८४॥"
  },
  {
    "text": "देवीं जगाम शरणं सर्वकामफलप्रदाम् ।\nनिराहारो यतात्मा च तन्मनाश्च समाहितः ॥ ८५॥"
  },
  {
    "text": "देवीमूर्तिं मृण्मयीं च पूजयामास भक्तितः ।\nपूजनान्ते बलिं तस्यै निजगात्रासृजं ददत् ॥ ८६॥"
  },
  {
    "text": "तदा प्रसन्ना देवेशी जगद्योनिः कृपावती ।\nप्रादुर्बभूव पुरतो वरं ब्रूहीति भाषिणी ॥ ८७॥"
  },
  {
    "text": "स राजा निजमोहस्य नाशनं ज्ञानमुत्तमम् ।\nराज्यं निष्कण्टकं चैव याचति स्म महेश्वरीम् ॥ ८८॥"
  },
  {
    "text": "देव्युवाच ।\nराजन्निष्कण्टकं राज्यं ज्ञानं वै मोहनाशनम् ।\nभविष्यति मया दत्तमस्मिन्नेव भवे तव ॥ ८९॥"
  },
  {
    "text": "अन्यच्च श‍ृणु भूपाल जन्मान्तरविचेष्टितम् ।\nभानोर्जन्म समासाद्य सावर्णिर्भविता भवान् ॥ ९०॥"
  },
  {
    "text": "तत्र मन्वन्तरस्यापि पतित्वं बहुविक्रमम् ।\nसन्ततिं बहुलां चापि प्राप्स्यते मद्वराद्भवान् ॥ ९१॥"
  },
  {
    "text": "एवं दत्त्वा वरं देवी जगामादर्शनं तदा ।\nसोऽपि देव्याः प्रसादेन जातो मन्वन्तराधिपः ॥ ९२॥"
  },
  {
    "text": "एवं ते वर्णितं साधो सावर्णेर्जन्म कर्म च ।\nएतत्पठंस्तथा श‍ृण्वन्देव्यनुग्रहमाप्नुयात् ॥ ९३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां दशमस्कन्धे देवीचरित्रसहितं\nसावर्णिमनुवृतान्तवर्णनं नाम द्वादशोऽध्यायः ॥ १०.१२॥"
  },
  {
    "text": "१०.१३ त्रयोदशोऽध्यायः । भ्रामरीचरित्रवर्णनम् ।"
  },
  {
    "text": "श्रीनारायण उवाच ।\nअथातः श्रूयतां शेषमनूनां चित्रमुद्भवम् ।\nयस्य स्मरणमात्रेण देवीभक्तिः प्रजायते ॥ १॥"
  },
  {
    "text": "आसन्वैवस्वतमनोः पुत्राः षड् विमलोदयाः ।\nकरूषश्च पृषध्रश्च नाभागो दिष्ट एव च ॥ २॥"
  },
  {
    "text": "शर्यातिश्च त्रिशङ्कुश्च सर्व एव महाबलाः ।\nततः षडेव ते गत्वा कालिन्द्यास्तीरमुत्तमम् ॥ ३॥"
  },
  {
    "text": "निराहारा जितश्वासाः पूजां चक्रुस्ततः स्थिताः ।\nदेव्या महीमयीं मूर्तिं विनिर्माय पृथक्पृथक् ॥ ४॥"
  },
  {
    "text": "विविधैरुपचारैस्तां पूजयामासुरादृताः ।\nततश्च सर्व एवैते तपःसारा महाबलाः ॥ ५॥"
  },
  {
    "text": "जीर्णपर्णाशना वायुभक्षणास्तोयजीवनाः ।\nधूम्रपाना रश्मिपानाः क्रमशश्च बहुश्रमाः ॥ ६॥"
  },
  {
    "text": "ततस्तेषामादरेणाराधनं कुर्वतां सदा ।\nविमला मतिरुत्पन्ना सर्वमोहविनाशिनी ॥ ७॥"
  },
  {
    "text": "बभूवुर्मनुपुत्रास्ते देवीपादैकचिन्तनाः ।\nमत्या विमलया तेषामात्मन्येवाखिलं जगत् ॥ ८॥"
  },
  {
    "text": "दर्शनं सञ्जगामाशु तदद्भुतमिवाभवत् ।\nएवं द्वादशवर्षान्ते तपसा जगदीश्वरी ॥ ९॥"
  },
  {
    "text": "प्रादुर्बभूव देवेशी सहस्रार्कसमद्युतिः ।\nतां दृष्ट्वा विमलात्मानो राजपुत्राः षडेव ते ॥ १०॥"
  },
  {
    "text": "तुष्टुवुर्भक्तिनम्रान्तःकरणा भावसंयुताः ।\nराजपुत्रा ऊचुः ।\nमहेश्वरि जयेशानि परमे करुणालये ॥ ११॥"
  },
  {
    "text": "वाग्भवाराधनप्रीते वाग्भवप्रतिपादिते ।\nक्लीङ्कारविग्रहे देवि क्लीङ्कारप्रीतिदायिनि ॥ १२॥"
  },
  {
    "text": "कामराजमनोमोददायिनीश्वरतोषिणि ।\nमहामाये मोदपरे महासाम्राज्यदायिनि ॥ १३॥"
  },
  {
    "text": "विष्ण्वर्कहरशक्रादिस्वरूपे भोगवर्धिनि ।\nएवं स्तुता भगवती राजपुत्रैर्महात्मभिः ॥ १४॥"
  },
  {
    "text": "प्रसादसुमुखी देवी प्रोवाच वचनं शुभम् ।\nदेव्युवाच ।\nराजपुत्रा महात्मानो भवन्तस्तपसा युताः ॥ १५॥"
  },
  {
    "text": "निष्कल्मषाः शुद्धधियो जाता वै मदुपासनात् ।\nवरं मनोगतं सर्वं याचध्वमविलम्बितम् ॥ १६॥"
  },
  {
    "text": "प्रसन्नाहं प्रदास्यामि युष्माकं मनसि स्थितम् ।\nराजपुत्रा ऊचुः ।\nदेवि निष्कण्टकं राज्यं सन्ततिश्चिरजीविनी ॥ १७॥"
  },
  {
    "text": "भोगा अव्याहता कामं यशस्तेजो मतिश्च ह ।\nअकुण्ठितत्वं सर्वेषामेष एव वरो हितः ॥ १८॥"
  },
  {
    "text": "देव्युवाच ।\nएवमस्तु च सर्वेषां भवतां यन्मनोगतम् ।\nअथान्यदपि मे वाक्यं भूयतामादरादिदम् ॥ १९॥"
  },
  {
    "text": "भवन्तः सर्व एवैते मन्वन्तरपतीश्वराः ।\nसन्तत्या दीर्घया भोगैरनेकैरपि सङ्गमः ॥ २०॥"
  },
  {
    "text": "अखण्डितबलैश्वर्यं यशस्तेजोविभूतयः ।\nभवितारो मत्प्रसादाद्राजपुत्राः क्रमेण तु ॥ २१॥"
  },
  {
    "text": "श्रीनारायण उवाच ।\nएवं तेभ्यो वरान्दत्त्वा भ्रामरी जगदम्बिका ।\nअन्तर्धानं जगामाशु भक्त्या तैः संस्तुता सती ॥ २२॥"
  },
  {
    "text": "ते राजपुत्राः सर्वेऽपि तस्मिञ्जन्मन्यनुत्तमम् ।\nराज्यं महीगतान्भोगान्बुभुजुश्च महौजसः ॥ २३॥"
  },
  {
    "text": "सन्ततिं चाखण्डितां ते समुत्पाद्य महीतले ।\nवंशं संस्थाप्य सर्वेऽपि मनूनां पतयोऽभवन् ॥ २४॥"
  },
  {
    "text": "भवान्तरे क्रमेणैव सावर्णिपदभागिनः ।\nप्रथमो दक्षसावर्णिर्नवमो मनुरीरितः ॥ २५॥"
  },
  {
    "text": "अव्याहतबलो देव्याः प्रसादादभवद्विभुः ।\nद्वितीयो मेरुसावर्णिर्दशमो मनुरेव च ॥ २६॥"
  },
  {
    "text": "बभूव मन्वन्तरपो महादेवीप्रसादतः ।\nतृतीयो मनुराख्यातः सूर्यसावर्णिनामकः ॥ २७॥"
  },
  {
    "text": "एकादशो महोत्साहस्तपसा स्वेन भावितः ।\nचतुर्थश्चन्द्रसावर्णिर्द्वादशो मनुराड् विभुः ॥ २८॥"
  },
  {
    "text": "देवीसमाराधनेन जातो मन्वन्तरेश्वरः ।\nपञ्चमो रुद्रसावर्णिस्त्रयोदशमनुः स्मृतः ॥ २९॥"
  },
  {
    "text": "महाबलो महासत्त्वो बभूव जगदीश्वरः ।\nषष्ठश्च विष्णुसावर्णिश्चतुर्दशमनुः कृती ॥ ३०॥"
  },
  {
    "text": "बभूव देवीवरतो जगतां प्रथितः प्रभुः ।\nचतुर्दशैते मनवो महातेजोबलैर्युताः ॥ ३१॥"
  },
  {
    "text": "देव्याराधनतः पूज्या वन्द्या लोकेषु नित्यशः ।\nमहाप्रतापिनः सर्वे भ्रामर्यास्तु प्रसादतः ॥ ३२॥"
  },
  {
    "text": "नारद उवाच ।\nकेयं सा भ्रामरी देवी कथं जाता किमात्मिका ।\nतदाख्यानं वद प्राज्ञ विचित्रं शोकनाशकम् ॥ ३३॥"
  },
  {
    "text": "न तृप्तिमधिगच्छामि पिबन्देवीकथामृतम् ।\nअमृतं पिबतां मृत्युर्नास्य श्रवणतो यतः ॥ ३४॥"
  },
  {
    "text": "श्रीनारायण उवाच ।\nश‍ृणु नारद वक्ष्यामि जगन्मातुर्विचेष्टितम् ।\nअचिन्त्याव्यक्तरूपाया विचित्रं मोक्षदायकम् ॥ ३५॥"
  },
  {
    "text": "यद्यच्चरित्रं श्रीदेव्यास्तत्सर्वं लोकहेतवे ।\nनिर्व्याजया करुणया पुत्रे मातुर्यथा तथा ॥ ३६॥"
  },
  {
    "text": "पूर्वं दैत्यो महानासीदरुणाख्यो महाबलः ।\nपाताले दैत्यसंस्थाने देवद्वेषी महाखलः ॥ ३७॥"
  },
  {
    "text": "स देवाञ्जेतुकामश्च चकार परमं तपः ।\nपद्मसम्भवमुद्दिश्य स नस्त्राता भविष्यति ॥ ३८॥"
  },
  {
    "text": "गत्वा हिमवतः पार्श्वे गङ्गाजलसुशीतले ।\nपक्वपर्णाशनो योगी सन्निरुध्य मरुद्गणम् ॥ ३९॥"
  },
  {
    "text": "गायत्रीजपसंसक्तः सकामस्तमसा युतः ।\nदशवर्षसहस्राणि ततो वारिकणाशनः ॥ ४०॥"
  },
  {
    "text": "दशवर्षसहस्राणि ततः पवनभोजनः ।\nदशवर्षसहस्राणि निराहारोऽभवत्ततः ॥ ४१॥"
  },
  {
    "text": "एवं तपस्यतस्तस्य शरीरादुत्थितोऽनलः ।\nददाह जगतीं सर्वां तदद्भुतमिवाभवत् ॥ ४२॥"
  },
  {
    "text": "किमिदं किमिदं चेति देवाः सर्वे चकम्पिरे ।\nसन्त्रस्ताः सकला लोका ब्रह्माणं शरणं ययुः ॥ ४३॥"
  },
  {
    "text": "विज्ञापितं देववरैः श्रुत्वा तत्र चतुर्मुखः ।\nगायत्रीसहितो हंससमारूढो ययौ मुदा ॥ ४४॥"
  },
  {
    "text": "प्राणमात्रावशिष्टं तं धमनीशतसङ्कुलम् ।\nशुष्कोदरं क्षामगात्रं ध्यानमीलितलोचनम् ॥ ४५॥"
  },
  {
    "text": "ददर्श तेजसा दीप्तं द्वितीयमिव पावकम् ।\nवरं वरय भद्रं ते वत्स यन्मनसि स्थितम् ॥ ४६॥"
  },
  {
    "text": "श्रुतिमात्रेण सन्तोषकारकं वाक्यमूचिवान् ।\nश्रुत्वा ब्रह्ममुखाद्वाणीं सुधाधारामिवारुणः ॥ ४७॥"
  },
  {
    "text": "उन्मीलिताक्षः पुरतो ददर्श जलजोद्भवम् ।\nगायत्रीसहितं देवं चतुर्वेदसमन्वितम् ॥ ४८॥"
  },
  {
    "text": "अक्षस्रक्कुण्डिकाहस्तं जपन्तं ब्रह्म शाश्वतम् ।\nदृष्ट्वोत्थाय ननामाथ स्तुत्वा च विविधैः स्तवैः ॥ ४९॥"
  },
  {
    "text": "वरं वव्रे स्वबुद्धिस्थं मा भवेन्मृत्युरित्यपि ।\nश्रुत्वारुणवचो ब्रह्मा बोधयामास सादरम् ॥ ५०॥"
  },
  {
    "text": "ब्रह्मविष्णुमहेशाद्या मृत्युना कवलीकृताः ।\nतदान्येषां तु का वार्ता मरणे दानवोत्तम ॥ ५१॥"
  },
  {
    "text": "वरं योग्यं ततो ब्रूहि दातुं यः शक्यते मया ।\nनात्राग्रहं प्रकुर्वन्ति बुद्धिमन्तो जनाः क्वचित् ॥ ५२॥"
  },
  {
    "text": "इति ब्रह्मवचः श्रुत्वा पुनः प्रोवाच सादरम् ।\nन युद्धे न च शस्त्रास्त्रान्न पुम्भ्यो नापि योषितः ॥ ५३॥"
  },
  {
    "text": "द्विपाद्भ्यो वा चतुष्पाद्भ्यो नोभयाकारतस्तथा ।\nभवेन्मे मृत्युरित्येवं देव देहि वरं प्रभो ॥ ५४॥"
  },
  {
    "text": "बलं च विपुलं देहि येन देवजयो भवेत् ।\nइति तस्य वचः श्रुत्वा तथास्त्विति वचोऽब्रवीत् ॥ ५५॥"
  },
  {
    "text": "दत्त्वा वरं जगामाशु पद्मजः स्वं निकेतनम् ।\nततोऽरुणाख्यो दैत्यस्तु पातालात्स्वाश्रयस्थितान् ॥ ५६॥"
  },
  {
    "text": "दैत्यानाकारयामास ब्रह्मणो वरदर्पितः ।\nआगत्य तेऽसुराः सर्वे दैत्येशं तं प्रचक्रिरे ॥ ५७॥"
  },
  {
    "text": "दूतं च प्रेषयामासुर्युद्धार्थममरावतीम् ।\nदूतवाक्यं तदा श्रुत्वा देवराड् भयकम्पितः ॥ ५८॥"
  },
  {
    "text": "देवैः सार्धं जगामाशु ब्रह्मणः सदनं प्रति ।\nब्रह्मविष्णू पुरस्कृत्य जग्मुस्ते शङ्करालयम् ॥ ५९॥"
  },
  {
    "text": "विचारं चक्रिरे तत्र वधार्थं ते सुरद्रुहाम् ।\nएतस्मिन्समये तत्र दैत्यसेनासमावृतः ॥ ६०॥"
  },
  {
    "text": "अरुणाख्यो दैत्यराजो जगामाशु त्रिविष्टपम् ।\nसूर्येन्दुयमवह्नीनामधिकारान्पृथक्पृथक् ॥ ६१॥"
  },
  {
    "text": "स्वयं चकार तपसा नानारूपधरो मुने ।\nस्वस्वस्थानच्युताः सर्वे जग्मुः कैलासमण्डलम् ॥ ६२॥"
  },
  {
    "text": "शशंसुः शङ्करं देवाः स्वस्वदुःखं पृथक्पृथक् ।\nमहान् विचारस्तत्रासीत्किं कर्तव्यमतः परम् ॥ ६३॥"
  },
  {
    "text": "न युद्धेन च शस्त्रास्त्रैर्न पुम्भ्यो नापि योषितः ।\nद्विपाद्भ्यो वा चतुष्पाद्भ्यो नोभयाकारतोऽपि वा ॥ ६४॥"
  },
  {
    "text": "मृत्युर्भवेदिति ब्रह्मा प्रोवाच वचनं यतः ।\nइति चिन्तातुराः सर्वे कर्तुं किञ्चिन्न च क्षमाः ॥ ६५॥"
  },
  {
    "text": "एतस्मिन्समये तत्र वागभूदशरीरिणी ।\nभजध्वं भुवनेशानीं सा वः कार्यं विधास्यति ॥ ६६॥"
  },
  {
    "text": "गायत्रीजपसंसक्तो दैत्यराड् यदि तां त्यजेत् ।\nमृत्युयोग्यस्तदा भूयादित्युच्चैस्तोषकारिणी ॥ ६७॥"
  },
  {
    "text": "श्रुत्वा दैवीं तथा वाणीं मन्त्रयामासुरादृताः ।\nबृहस्पतिं समाहूय वचनं प्राह देवराट् ॥ ६८॥"
  },
  {
    "text": "गुरो गच्छ सुराणां तु कार्यार्थमसुरं प्रति ।\nयथा भवेच्च गायत्रीत्यागस्तस्य तथा कुरु ॥ ६९॥"
  },
  {
    "text": "अस्माभिः परमेशानी सेव्यते ध्यानयोगतः ।\nप्रसन्ना सा भगवती साहाय्यं ते करिष्यति ॥ ७०॥"
  },
  {
    "text": "इत्यादिश्य गुरुं सर्वे जग्मुर्जाम्बूनदेश्वरीम् ।\nसास्मान्दैत्यभयत्रस्तान् पालयिष्यति शोभना ॥ ७१॥"
  },
  {
    "text": "तत्र गत्वा तपश्चर्यां चक्रुः सर्वे सुनिष्ठिताः ।\nमायाबीजजपासक्ता देवीमखपरायणाः ॥ ७२॥"
  },
  {
    "text": "बृहस्पतिस्तदा शीघ्रं जगामासुरसन्निधौ ।\nआगतं मुनिवर्यं तं पप्रच्छाथ स दैत्यराट् ॥ ७३॥"
  },
  {
    "text": "मुने कुत्रागमः कस्मात्किमर्थमिति मे वद ।\nनाहं युष्मत्पक्षपाती प्रत्युतारातिरेव च ॥ ७४॥"
  },
  {
    "text": "इति तस्य वचः श्रुत्वा प्रोवाच मुनिनायकः ।\nअस्मत्सेव्या च या देवी सा त्वया पूज्यतेऽनिशम् ॥ ७५॥"
  },
  {
    "text": "तस्मादस्मत्पक्षपाती न भवेस्त्वं कथं वद ।\nइति तस्य वचः श्रुत्वा मोहितो देवमायया ॥ ७६॥"
  },
  {
    "text": "तत्याज परमं मन्त्रमभिमानेन सत्तम ।\nगायत्रीत्यागतो दैत्यो निस्तेजस्को बभूव ह ॥ ७७॥"
  },
  {
    "text": "कृतकार्यो गुरुस्तस्मात्स्थानान्निर्गतवान्पुनः ।\nततो वृत्तान्तमखिलं कथयामास वज्रिणे ॥ ७८॥"
  },
  {
    "text": "सन्तुष्टास्ते सुराः सर्वे भेजिरे परमेश्वरीम् ।\nएवं बहुगते काले कस्मिंश्चित्समये मुने ॥ ७९॥"
  },
  {
    "text": "प्रादुरासीज्जगन्माता जगन्मङ्गलकारिणी ।\nकोटिसूर्यप्रतीकाशा कोटिकन्दर्पसुन्दरी ॥ ८०॥"
  },
  {
    "text": "चित्रानुलेपना देवी चित्रवासोयुगान्विता ।\nविचित्रमाल्याभरणा चित्रभ्रमरमुष्टिका ॥ ८१॥"
  },
  {
    "text": "वराभयकरा शान्ता करुणामृतसागरा ।\nनानाभ्रमरसंयुक्तपुष्पमालाविराजिता ॥ ८२॥"
  },
  {
    "text": "भ्रामरीभिर्विचित्राभिरसङ्ख्याभिः समावृता ।\nभ्रमरैर्गायमानैश्च ह्रीङ्कारमनुमन्वहम् ॥ ८३॥"
  },
  {
    "text": "समन्ततः परिवृता कोटिकोटिभिरम्बिका ।\nसर्वश‍ृङ्गारवेषाढ्या सर्ववेदप्रशंसिता ॥ ८४॥"
  },
  {
    "text": "सर्वात्मिका सर्वमयी सर्वमङ्गलरूपिणी ।\nसर्वज्ञा सर्वजननी सर्वा सर्वेश्वरी शिवा ॥ ८५॥"
  },
  {
    "text": "दृष्ट्वा तां तरलात्मानो देवा ब्रह्मपुरोगमाः ।\nतुष्टुवुर्हृष्टमनसो विष्टरश्रवसां शिवाम् ॥ ८६॥"
  },
  {
    "text": "देवा ऊचुः ।\nनमो देवि महाविद्ये सृष्टिस्थित्यन्तकारिणि ।\nनमः कमलपत्राक्षि सर्वाधारे नमोऽस्तु ते ॥ ८७॥"
  },
  {
    "text": "सविश्वतैजसप्राज्ञविराट्सूत्रात्मिके नमः ।\nनमो व्याकृतरूपायै कूटस्थायै नमो नमः ॥ ८८॥"
  },
  {
    "text": "दुर्गे सर्गादिरहिते दुष्टसंरोधनार्गले ।\nनिरर्गलप्रेमगम्ये भर्गे देवि नमोऽस्तु ते ॥ ८९॥"
  },
  {
    "text": "नमः श्रीकालिके मातर्नमो नीलसरस्वति ।\nउग्रतारे महोग्रे ते नित्यमेव नमो नमः ॥ ९०॥"
  },
  {
    "text": "नमः पीताम्बरे देवि नमस्त्रिपुरसुन्दरि ।\nनमो भैरवि मातङ्गि धूमावति नमो नमः ॥ ९१॥"
  },
  {
    "text": "छिन्नमस्ते नमस्तेऽस्तु क्षीरसागरकन्यके ।\nनमः शाकम्भरि शिवे नमस्ते रक्तदन्तिके ॥ ९२॥"
  },
  {
    "text": "निशुम्भशुम्भदलनि रक्तबीजविनाशिनि ।\nधूम्रलोचननिर्णाशे वृत्रासुरनिबर्हिणि ॥ ९३॥"
  },
  {
    "text": "चण्डमुण्डप्रमथिनि दानवान्तकरे शिवे ।\nनमस्ते विजये गङ्गे शारदे विकचानने ॥ ९४॥"
  },
  {
    "text": "पृथ्वीरूपे दयारूपे तेजोरूपे नमो नमः ।\nप्राणरूपे महारूपे भूतरूपे नमोऽस्तु ते ॥ ९५॥"
  },
  {
    "text": "विश्वमूर्ते दयामूर्ते धर्ममूर्ते नमो नमः ।\nदेवमूर्ते ज्योतिमूर्ते ज्ञानमूर्ते नमोऽस्तु ते ॥ ९६॥"
  },
  {
    "text": "गायत्रि वरदे देवि सावित्रि च सरस्वति ।\nनमः स्वाहे स्वधे मातर्दक्षिणे ते नमो नमः ॥ ९७॥"
  },
  {
    "text": "नेति नेतीति वाक्यैर्या बोध्यते सकलागमैः ।\nसर्वप्रत्यक्स्वरूपां तां भजामः परदेवताम् ॥ ९८॥"
  },
  {
    "text": "भ्रमरैर्वेष्टिता यस्माद् भ्रामरी या ततः स्मृता ।\nतस्यै देव्यै नमो नित्यं नित्यमेव नमो नमः ॥ ९९॥"
  },
  {
    "text": "नमस्ते पार्श्वयोः पृष्ठे नमस्ते पुरतोऽम्बिके ।\nनम ऊर्ध्वं नमश्चाधः सर्वत्रैव नमो नमः ॥ १००॥"
  },
  {
    "text": "कृपां कुरु महादेवि मणिद्वीपाधिवासिनि ।\nअनन्तकोटिब्रह्माण्डनायिके जगदम्बिके ॥ १०१॥"
  },
  {
    "text": "जय देवि जगन्मातर्जय देवि परात्परे ।\nजय श्रीभुवनेशानि जय सर्वोत्तमोत्तमे ॥ १०२॥"
  },
  {
    "text": "कल्याणगुणरत्नानामाकरे भुवनेश्वरि ।\nप्रसीद परमेशानि प्रसीद जगतोरणे ॥ १०३॥"
  },
  {
    "text": "श्रीनारायण उवाच ।\nइति देववचः श्रुत्वा प्रगल्भं मधुरं वचः ।\nउवाच जगदम्बा सा मत्तकोकिलभाषिणी ॥ १०४॥"
  },
  {
    "text": "देव्युवाच ।\nप्रसन्नाहं सदा देवा वरदेशशिखामणिः ।\nब्रुवन्तु विबुधाः सर्वे यदेव स्याच्चिकीर्षितम् ॥ १०५॥"
  },
  {
    "text": "देवीवाक्यं सुराः श्रुत्वा प्रोचुर्दुःखस्य कारणम् ।\nदुष्टदैत्यस्य चरितं जगद्बाधाकरं परम् ॥ १०६॥"
  },
  {
    "text": "देवब्राह्मणवेदानां हेलनं नाशनं तथा ।\nस्थानभ्रंशं सुराणां च कथयामासुरादृताः ॥ १०७॥"
  },
  {
    "text": "ब्रह्मणो वरदानं च यथावत्ते समूचिरे ।\nश्रुत्वा देवमुखाद्वाणीं महाभगवती तदा ॥ १०८॥"
  },
  {
    "text": "प्रेरयामास हस्तस्थान्भ्रमरान्भ्रामरी तदा ।\nपार्श्वस्थानग्नभागस्थान्नानारूपधरांस्तथा ॥ ११०॥"
  },
  {
    "text": "जनयामास बहुशो यैर्व्याप्तं भुवनत्रयम् ।\nमटचीयूथवत्तेषां समुदायस्तु निर्गतः ॥ ११०॥"
  },
  {
    "text": "तदान्तरिक्षं तैर्व्याप्तमन्धकारः क्षितावभूत् ।\nदिवि पर्वतश‍ृङ्गेषु द्रुमेषु विपिनेष्वपि ॥ १११॥"
  },
  {
    "text": "भ्रमरा एव सञ्जातास्तदद्भुतमिवाभवत् ।\nते सर्वे दैत्यवक्षांसि दारयामासुरुद्गताः ॥ ११२॥"
  },
  {
    "text": "नरं मधुहरं यद्वन्मक्षिकाः कोपसंयुताः ।\nउपायो न च शस्त्राणां तथास्त्राणां तदाभवत् ॥ ११३॥"
  },
  {
    "text": "न युद्धं न च सम्भाषा केवलं मरणं खलु ।\nयस्मिन्यस्मिन्स्थले ये ये स्थिता दैत्या यथा यथा ॥ ११४॥"
  },
  {
    "text": "तत्रैव च तथा सर्वे मरणं प्रापुरुत्स्मयाः ।\nपरस्परं समाचारो न कस्याप्यभवत्तदा ॥ ११५॥"
  },
  {
    "text": "क्षणमात्रेण ते सर्वे विनष्टा दैत्यपुङ्गवाः ।\nकृत्वेत्थं भ्रमराः कार्यं देवीनिकटमाययुः ॥ ११६॥"
  },
  {
    "text": "आश्चर्यमेतदाश्चर्यमिति लोकाः समूचिरे ।\nकिं चित्रं जगदम्बाया यस्या मायेयमीदृशी ॥ ११७॥"
  },
  {
    "text": "ततो देवगणाः सर्वे ब्रह्मविष्णुपुरोगमाः ।\nनिमग्ना हर्षजलधौ पूजयामासुरम्बिकाम् ॥ ११८॥"
  },
  {
    "text": "नानोपचारैर्विविधैर्नानोपायनपाणयः ।\nजयशब्दं प्रकुर्वाणा मुमुचुः सुमनांसि च ॥ ११९॥"
  },
  {
    "text": "दिवि दुन्दुभयो नेदुर्ननृतुश्चाप्सरोगणाः ।\nपेठुर्वेदान्मुनिश्रेष्ठा गन्धर्वाद्या जगुस्तथा ॥ १२०॥"
  },
  {
    "text": "मृदङ्गमुरजावीणाढक्काडमरुनिःस्वनैः ।\nघण्टाशङ्खनिनादैश्च व्याप्तमासीज्जगत्त्रयम् ॥ १२१॥"
  },
  {
    "text": "नानास्तोत्रैस्तदा स्तुत्वा मूर्ध्न्याधायाज्जलींस्तथा ।\nजय मातर्जयेशानीत्येवं सर्वे समूचिरे ॥ १२२॥"
  },
  {
    "text": "ततस्तुष्टा महादेवी वरान्दत्त्वा पृथक्पृथक् ।\nस्वस्मिंश्च विपुलां भक्तिं प्रार्थिता तैर्ददौ च ताम् ॥ १२३॥"
  },
  {
    "text": "पश्यतामेव देवानामन्तर्धानं गता ततः ।\nइति ते सर्वमाख्यातं भ्रामर्याश्चरितं महत् ॥ १२४॥"
  },
  {
    "text": "पठतां श‍ृण्वतां चैव सर्वपापप्रणाशनम् ।\nश्रुतमाश्चर्यजनकं संसारार्णवतारकम् ॥ १२५॥"
  },
  {
    "text": "एवं मनूनां सर्वेषां चरितं पापनाशनम् ।\nदेवीमाहात्म्यसंयुक्तं पठञ्श‍ृण्वञ्शुभप्रदम् ॥ १२६॥"
  },
  {
    "text": "यश्चैतत्पठते नित्यं श‍ृणुयाद्योऽनिशं नरः ।\nसर्वपापविनिर्मुक्तो देवीसायुज्यमाप्नुयात् ॥ १२७॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां दशमस्कन्धे\nभ्रामरीचरित्रवर्णनं नाम त्रयोदशोऽध्यायः ॥ १०.१३॥"
  },
  {
    "text": "॥ इति श्रीमद्देवीभागवते महापुराणे दशमस्कन्धः समाप्तः ॥"
  }
]
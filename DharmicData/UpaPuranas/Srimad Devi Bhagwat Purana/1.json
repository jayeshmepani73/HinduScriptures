[
  {
    "text": "१.१ प्रथमोऽध्यायः । शौनकप्रश्नः ।"
  },
  {
    "text": "ॐ सर्वचैतन्यरूपां तां आद्यां विद्यां च धीमहि ।\nबुद्धिं या नः प्रचोदयात् ॥ १॥"
  },
  {
    "text": "शौनक उवाच -\nसूत सूत महाभाग धन्योऽसि पुरुषर्षभ ।\nयदधीतास्त्वया सम्यक् पुराणसंहिताः शुभाः ॥ २॥"
  },
  {
    "text": "अष्टादश पुराणानि कृष्णेन मुनिनानघ ।\nकथितानि सुदिव्यानि पठितानि त्वयानघ ॥ ३॥"
  },
  {
    "text": "पञ्चलक्षणयुक्तानि सरहस्यानि मानद ।\nत्वया ज्ञातानि सर्वाणि व्यासात्सत्यवतीसुतात् ॥ ४॥"
  },
  {
    "text": "अस्माकं पुण्ययोगेन प्राप्तस्त्वं क्षेत्रमुत्तमम् ।\nदिव्यं विश्वसनं पुण्यं कलिदोषविवर्जितम् ॥ ५॥"
  },
  {
    "text": "समाजोऽयं मुनीनां हि श्रोतुकामोऽस्ति पुण्यदाम् ।\nपुराणसंहितां सूत ब्रूहि त्वं नः समाहितः ॥ ६॥"
  },
  {
    "text": "दीर्घायुर्भव सर्वज्ञ तापत्रयविवर्जितः ।\nकथयाद्य महाभाग पुराणं ब्रह्मसम्मितम् ॥ ७॥"
  },
  {
    "text": "श्रोत्रेन्द्रिययुताः सूत नराः स्वादविचक्षणाः ।\nन श‍ृण्वन्ति पुराणानि वञ्चिता विधिना हि ते ॥ ८॥"
  },
  {
    "text": "यथा जिह्वेन्द्रियाह्लादः षड्रसैः प्रतिपद्यते ।\nतथा श्रोत्रेन्द्रियाह्लादो वचोभिः सुधियां स्मृतः ॥ ९॥"
  },
  {
    "text": "अश्रोत्राः फणिनः कामं मुह्यन्ति हि नभोगुणैः ।\nसकर्णा ये न श‍ृण्वन्ति तेऽप्यकर्णाः कथं न च ॥ १०॥"
  },
  {
    "text": "अतः सर्वे द्विजाः सौम्य श्रोतुकामाः समाहिताः ।\nवर्तन्ते नैमिषारण्ये क्षेत्रे कलिभयार्दिताः ॥ ११॥"
  },
  {
    "text": "येन केनाप्युपायेन कालातिवाहनं स्मृतम् ।\nव्यसनैरिह मूर्खाणां बुधानां शास्त्रचिन्तनैः ॥ १२॥"
  },
  {
    "text": "शास्त्राण्यपि विचित्राणि जल्पवादयुतानि च ।\nत्रिविधानि पुराणानि शास्त्राणि विविधानि च ।\nविताण्डाच्छलयुक्तानि गर्वामर्षकराणि च ।\nनानार्थवादयुक्तानि हेतुमन्ति बृहन्ति च ॥ १३॥"
  },
  {
    "text": "सात्त्विकं तत्र वेदान्तं मीमांसा राजसं मतम् ।\nतामसं न्यायशास्त्रं च हेतुवादाभियन्त्रितम् ॥ १४॥"
  },
  {
    "text": "तथैव च पुराणानि त्रिगुणानि कथानकैः ।\nकथितानि त्वया सौम्य पञ्चलक्षणवन्ति च ॥ १५॥"
  },
  {
    "text": "तत्र भागवतं पुण्यं पञ्चमं वेदसम्मितम् ।\nकथितं यत्त्वया पूर्वं सर्वलक्षणसंयुतम् ॥ १६॥"
  },
  {
    "text": "उद्देशमात्रेण तदा कीर्तितं परमाद्भुतम् ।\nमुक्तिप्रदं मुमुक्षूणां कामदं धर्मदं तथा ॥ १७॥"
  },
  {
    "text": "विस्तरेण तदाख्याहि पुराणोत्तममादरात् ।\nश्रोतुकामा द्विजाः सर्वे दिव्यं भागवतं शुभम् ॥ १८॥"
  },
  {
    "text": "त्वं तु जानासि धर्मज्ञ पौराणीं संहितां किल ।\nकृष्णोक्तां गुरुभक्तत्वात् सम्यक् सत्त्वगुणाश्रयः ॥ १९॥"
  },
  {
    "text": "श्रुतान्यन्यानि सर्वज्ञ त्वन्मुखान्निःसृतानि च ।\nनैव तृप्तिं व्रजामोऽद्य सुधापानेऽमरा यथा ॥ २०॥"
  },
  {
    "text": "धिक्सुधां पिबतां सूत मुक्तिर्नैव कदाचन ।\nपिबन्भागवतं सद्यो नरो मुच्येत सङ्कटात् ॥ २१॥"
  },
  {
    "text": "सुधापाननिमित्तं यत् कृता यज्ञाः सहस्रशः ।\nन शान्तिमधिगच्छामः सूत सर्वात्मना वयम् ॥ २२॥"
  },
  {
    "text": "मखानां हि फलं स्वर्गः स्वर्गात्प्रच्यवनं पुनः ।\nएवं संसारचक्रेऽस्म्निन् भ्रमणं च निरन्तरम् ॥ २३॥"
  },
  {
    "text": "विना ज्ञानेन सर्वज्ञ नैव मुक्तिः कदाचन ।\nभ्रमतां कालचक्रेऽत्र नराणां त्रिगुणात्मके ॥ २४॥"
  },
  {
    "text": "अतः सर्वरसोपेतं पुण्यं भागवतं वद ।\nपावनं मुक्तिदं गुह्यं मुमुक्षूणां सदा प्रियम् ॥ २५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nप्रथमस्कन्धे शौनकप्रश्नः नाम प्रथमोऽध्यायः ॥ १.१॥"
  },
  {
    "text": "१.२ द्वितीयोऽध्यायः । ग्रन्थसङ्ख्याविषयवर्णनम् ।"
  },
  {
    "text": "सूत उवाच ।\nधन्योऽहमतिभाग्योऽहं पावितोऽहं महात्मभिः ।\nयत्पृष्टं सुमहत्पुण्यं पुराणं वेदविश्रुतम् ॥ १॥"
  },
  {
    "text": "तदहं सम्प्रवक्ष्यामि सर्वश्रुत्यर्थसम्मतम् ।\nरहस्यं सर्वशास्त्राणामागमानामनुत्तमम् ॥ २॥"
  },
  {
    "text": "नत्वा तत्पदपङ्कजं सुललितं मुक्तिप्रदं योगिनाम् ॥"
  },
  {
    "text": "ब्रह्माद्यैरपि सेवितं स्तुतिपरैर्ध्येयं मुनीन्द्रैः सदा ।\nवक्ष्याम्यद्य सविस्तरं बहुरसं श्रीमत्पुराणोत्तमम् ॥"
  },
  {
    "text": "भक्त्या सर्वरसालयं भगवतीनाम्ना प्रसिद्धं द्विजाः ॥ ३॥"
  },
  {
    "text": "या विद्येत्यभिधीयते श्रुतिपथे शक्तिः सदाद्या परा ॥"
  },
  {
    "text": "सर्वज्ञा भवबन्धछित्तिनिपुणा सर्वाशये संस्थिता ।\nदुर्ज्ञेया सुदुरात्मभिश्च मुनिभिर्ध्यानास्पदं प्रापिता ॥"
  },
  {
    "text": "प्रत्यक्षा भवतीह सा भगवती सिद्धिप्रदा स्यात्सदा ॥ ४॥"
  },
  {
    "text": "सृष्ट्वाखिलं जगदिदं सदसत्स्वरूपं\nशक्त्या स्वया त्रिगुणया परिपाति विश्वम् ।\nसंहृत्य कल्पसमये रमते तथैका\nतां सर्वविश्वजननीं मनसा स्मरामि ॥ ५॥"
  },
  {
    "text": "ब्रह्मा सृजत्यखिलमेतदिति प्रसिद्धं\nपौराणिकैश्च कथितं खलु वेदविद्भिः ।\nविष्णोस्तु नाभिकमले किल तस्य जन्म\nतैरुक्तमेव सृजते न हि स स्वतन्त्रः ॥ ६॥"
  },
  {
    "text": "विष्णुस्तु शेषशयने स्वपितीति काले\nतन्नाभिपद्यमुकुले खलु तस्य जन्म ।\nआधारतां किल गतोऽत्र सहस्रमौलिः\nसम्बोध्यतां स भगवान् हि कथं मुरारिः ॥ ७॥"
  },
  {
    "text": "एकार्णवस्य सलिलं रसरूपमेव\nपात्रं विना न हि रसस्थितिरस्ति कच्चित् ।\nया सर्वभूतविषये किल शक्तिरूपा\nतां सर्वभूतजननीं शरणं गतोऽस्मि ॥ ८॥"
  },
  {
    "text": "योगनिद्रामीलिताक्षं विष्णुं दृष्ट्वाम्बुजे स्थितः ।\nअजस्तुष्टाव यां देवीं तामहं शरणं गतः ॥ ९॥"
  },
  {
    "text": "तां ध्यात्वा सगुणां मायां मुक्तिदां निर्गुणां तथा ।\nवक्ष्ये पुराणमखिलं श‍ृण्वन्तु मुनयस्त्विह ॥ १०॥"
  },
  {
    "text": "पुराणमुत्तमं पुण्यं श्रीमद्भागवताभिधम् ।\nअष्टादश सहस्राणि श्लोकास्तत्र तु संस्कृताः ॥ ११॥"
  },
  {
    "text": "स्कन्धा द्वादश चैवात्र कृष्णेन विहिताः शुभाः ।\nत्रिशतं पूर्णमध्याया अष्टादशयुताः स्मृताः ॥ १२॥"
  },
  {
    "text": "विंशतिः प्रथमे तत्र द्वितीये द्वादशैव तु ।\nत्रिंशच्चैव तृतीये तु चतुर्थे पञ्चविंशतिः ॥ १३॥"
  },
  {
    "text": "पञ्चत्रिंशत्तथाध्यायाः पञ्चमे परिकीर्तिताः ।\nएकत्रिंशत्तथा षष्ठे चत्वारिंशच्च सप्तमे ॥ १४॥"
  },
  {
    "text": "अष्टमे तत्त्वसङ्ख्याश्च पञ्चाशन्नवमे तथा ।\nत्रयोदश तु सम्प्रोक्ता दशमे मुनिना किल ॥ १५॥"
  },
  {
    "text": "तथा चैकादशस्कन्धे चतुर्विंशतिरीरिताः ।\nचतुर्दशैव चाध्याया द्वादशे मुनिसत्तमाः ॥ १६॥"
  },
  {
    "text": "एवं सङ्ख्या समाख्याता पुराणेऽस्मिन्महात्मना ।\nअष्टादशसहस्रीया सङ्ख्या च परिकीर्तिता ॥ १७॥"
  },
  {
    "text": "सर्गश्च प्रतिसर्गश्च वंशो मन्वन्तराणि च ।\nवंशानुचरितं चैव पुराणं पञ्चलक्षणम् ॥ १८॥"
  },
  {
    "text": "निर्गुणा या सदा नित्या व्यापिका विकृता शिवा ।\nयोगगम्याखिलाधारा तुरीया या च संस्थिता ॥ १९॥"
  },
  {
    "text": "तस्यास्तु सात्त्विकी शक्ती राजसी तामसी तथा ।\nमहालक्ष्मीः सरस्वती महाकालीति ताः स्त्रियः ॥ २०॥"
  },
  {
    "text": "तासां तिसॄणां शक्तीनां देहाङ्गीकारलक्षणः ।\nसृष्ट्यर्थं च समाख्यातः सर्गः शास्त्रविशारदैः ॥ २१॥"
  },
  {
    "text": "हरिद्रुहिणरुद्राणां समुत्पत्तिस्ततः स्मृता ।\nपालनोत्पत्तिनाशार्थं प्रतिसर्गः स्मृतो हि सः ॥ २२॥"
  },
  {
    "text": "सोमसूर्योद्भवानां च राज्ञां वंशप्रकीर्तनम् ।\nहिरण्यकशिप्वादीनां वंशास्ते परिकीर्तिताः ॥ २३॥"
  },
  {
    "text": "स्वायम्भुवमुखानां च मनूनां परिवर्णनम् ।\nकालसङ्ख्या तथा तेषां तत्तन्मन्वन्तराणि च ॥ २४॥"
  },
  {
    "text": "तेषां वंशानुकथनं वंशानुचरितं स्मृतम् ।\nपञ्चलक्षणयुक्तानि भवन्ति मुनिसत्तमाः ॥ २५॥"
  },
  {
    "text": "सपादलक्षं च तथा भारतं मुनिना कृतम् ।\nइतिहास इति प्रोक्तं पञ्चमं वेदसम्मतम् ॥ २६॥"
  },
  {
    "text": "शौनक उवाच ।\nकानि तानि पुराणानि ब्रूहि सूत सविस्तरम् ।\nकतिसङ्ख्यानि सर्वज्ञ श्रोतुकामा वयं त्विह ॥ २७॥"
  },
  {
    "text": "कलिकालविभीताः स्मो नैमिषारण्यवासिनः ।\nब्रह्मणात्र समादिष्टाश्चक्रं दत्त्वा मनोमयम् ॥ २८॥"
  },
  {
    "text": "कथितं तेन नः सर्वान्गच्छन्त्वेतस्य पृष्ठतः ।\nनेमिः संशीर्यते यत्र स देशः पावनः स्मृतः ॥ २९॥"
  },
  {
    "text": "कलेस्तत्र प्रवेशो न कदाचित् सम्भविष्यति ।\nतावत्तिष्ठन्तु तत्रैव यावत्सत्ययुगं पुनः ॥ ३०॥"
  },
  {
    "text": "तच्छ्रुत्वा वचनं तस्य गृहीत्वा तत्कथानकम् ।\nचालयन्निर्गतस्तूर्णं सर्वदेशदिदृक्षया ॥ ३१॥"
  },
  {
    "text": "प्रेत्यात्र चालयंश्चक्रं नेमिः शीर्णोऽत्र पश्यतः ।\nतेनेदं नैमिषं प्रोक्तं क्षेत्रं परमपावनम् ॥ ३२॥"
  },
  {
    "text": "कलिप्रवेशो नैवात्र तस्मात्स्थानं कृतं मया ।\nमुनिभिः सिद्धसङ्घैश्च कलिभीतैर्महात्मभिः ॥ ३३॥"
  },
  {
    "text": "पशुहीनाः कृता यज्ञाः पुरोडाशादिभिः किल ।\nकालातिवाहनं कार्यं यावत्सत्ययुगागमः ॥ ३४॥"
  },
  {
    "text": "भाग्ययोगेन सम्प्राप्तः सूत त्वं चात्र सर्वथा ।\nकथयाद्य पुराणं हि पावनं ब्रह्मसम्मतम् ॥ ३५॥"
  },
  {
    "text": "सूत शुश्रूषवः सर्वे वक्ता त्वं मतिमानथ ।\nनिर्व्यापारा वयं नूनमेकचित्तास्तथैव च ॥ ३६॥"
  },
  {
    "text": "त्वं सूत भव दीर्घायुस्तापत्रयविवर्जितः ।\nकथयाद्य पुराणं हि पुण्यं भागवतं शिवम् ॥ ३७॥"
  },
  {
    "text": "यत्र धर्मार्थकामानां वर्णनं विधिपूर्वकम् ।\nविद्यां प्राप्य तया मोक्षः कथितो मुनिना किल ॥ ३८॥"
  },
  {
    "text": "द्वैपायनेन मुनिना कथितं यच्च पावनम् ।\nन तृप्यामो वयं सूत कथां श्रुत्वा मनोरमाम् ॥ ३९॥"
  },
  {
    "text": "सकलगुणगणानामेकपात्रं पवित्र- ॥"
  },
  {
    "text": "मखिलभुवनमातुर्नाट्यवद्यद्विचित्रम् ।\nनिखिलमलगणानां नाशकृत्कामकन्दम् ॥"
  },
  {
    "text": "प्रकटय भगवत्या नामयुक्तं पुराणम् ॥ ४०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nप्रथमस्कन्धे ग्रन्थसङ्ख्याविषयवर्णनं नाम द्वितीयोऽध्यायः ॥ १.२॥"
  },
  {
    "text": "१.३ तृतीयोऽध्यायः । पुराणवर्णनपूर्वकतत्तद्युगीयव्यासवर्णनम् ।"
  },
  {
    "text": "सूत उवाच ।\nश‍ृण्वन्तु सम्प्रवक्ष्यामि पुराणानि मुनीश्वराः ।\nयथाश्रुतानि तत्त्वेन व्यासात्सत्यवतीसुतात् ॥ १॥"
  },
  {
    "text": "मद्वयं भद्वयं चैव ब्रत्रयं वचतुष्टयम् ।\nअनापलिङ्गकूस्कानि पुराणानि पृथक्पृथक् ॥ २॥"
  },
  {
    "text": "चतुर्दशसहस्रं च मत्स्यमाद्यं प्रकीर्तितम् ।\nतथा ग्रहसहस्रं तु मार्कण्डेयं महाद्भुतम् ॥ ३॥"
  },
  {
    "text": "चतुर्दशसहस्राणि तथा पञ्चशतानि च ।\nभविष्यं परिसङ्ख्यातं मुनिभिस्तत्त्वदर्शिभिः ॥ ४॥"
  },
  {
    "text": "अष्टादशसहस्रं वै पुण्यं भागवतं किल ।\nतथा चायुतसङ्ख्याकं पुराणं ब्रह्मसंज्ञकम् ॥ ५॥"
  },
  {
    "text": "द्वादशैव सहस्राणि ब्रह्माण्डं च शताधिकम् ।\nतथाष्टादशसाहस्रं ब्रह्मवैवर्तमेव च ॥ ६॥"
  },
  {
    "text": "अयुतं वामनाख्यं च वायव्यं षट्शतानि च ।\nचतुर्विंशतिसङ्ख्यातः सहस्राणि तु शौनक ॥ ७॥"
  },
  {
    "text": "त्रयोविंशतिसाहस्रं वैष्णवं परमाद्भुतम् ।\nचतुर्विंशतिसाहस्रं वाराहं परमाद्भुतम् ॥ ८॥"
  },
  {
    "text": "षोडशैव सहस्राणि पुराणं चाग्निसंज्ञितम् ।\nपञ्चविंशतिसाहस्रं नारदं परमं मतम् ॥ ९॥"
  },
  {
    "text": "पञ्चपञ्चाशत्साहस्रं पद्माख्यं विपुलं मतम् ।\nएकादशसहस्राणि लिङ्गाख्यं चातिविस्मृतम् ॥ १०॥"
  },
  {
    "text": "एकोनविंशत्साहस्रं गारुडं हरिभाषितम् ।\nसप्तदशसहस्रं च पुराणं कूर्मभाषितम् ॥ ११॥"
  },
  {
    "text": "एकाशीतिसहस्राणि स्कन्दाख्यं परमाद्भुतम् ।\nपुराणाख्या च सङ्ख्या च विस्तरेण मयानघाः ॥ १२॥"
  },
  {
    "text": "तथैवोपपुराणानि श‍ृण्वन्तु ऋषिसत्तमाः ।\nसनत्कुमारं प्रथमं नारसिंहं ततः परम् ॥ १३॥"
  },
  {
    "text": "नारदीयं शिवं चैव दौर्वाससमनुत्तमम् ।\nकापिलं मानवं चैव तथा चौशनसं स्मृतम् ॥ १४॥"
  },
  {
    "text": "वारुणं कालिकाख्यं च साम्बं नन्दिकृतं शुभम् ।\nसौरं पाराशरप्रोक्तमादित्यं चातिविस्तरम् ॥ १५॥"
  },
  {
    "text": "माहेश्वरं भागवतं वासिष्ठं च सविस्तरम् ।\nएतान्युपपुराणानि कथितानि महात्मभिः ॥ १६॥"
  },
  {
    "text": "अष्टादश पुराणानि कृत्वा सत्यवतीसुतः ।\nभारताख्यानमतुलं चक्रे तदुपबृंहितम् ॥ १७॥"
  },
  {
    "text": "मन्वन्तरेषु सर्वेषु द्वापरे द्वापरे युगे ।\nप्रादुःकरोति धर्मार्थी पुराणानि यथाविधि ॥ १८॥"
  },
  {
    "text": "द्वापरे द्वापरे विष्ण्णुर्व्यासरूपेण सर्वदा ।\nवेदमेकं स बहुधा कुरुते हितकाम्यया ॥ १९॥"
  },
  {
    "text": "अल्पायुषोऽल्पबुद्धींश्च विप्रान्ज्ञात्वा कलावथ ।\nपुराणसंहितां पुण्यां कुरुतेऽसौ युगे युगे ॥ २०॥"
  },
  {
    "text": "स्त्रीशूद्रद्विजबन्धूनां न वेदश्रवणं मतम् ।\nतेषामेव हितार्थाय पुराणानि कृतानि च ॥ २१॥"
  },
  {
    "text": "मन्वन्तरे सप्तमेऽत्र शुभे वैवस्वताभिधे ।\nअष्टाविंशतिमे प्राप्ते द्वापरे मुनिसत्तमाः ॥ २२॥"
  },
  {
    "text": "व्यासः सत्यवतीसूनुर्गुरुर्मे धर्मवित्तमः ।\nएकोनत्रिंशत्सम्प्राप्ते द्रौणिर्व्यासो भविष्यति ॥ २३॥"
  },
  {
    "text": "अतीतास्तु तथा व्यासाः सप्तविंशतिरेव च ।\nपुराणसंहितास्तैस्तु कथितास्तु युगे युगे ॥ २४॥"
  },
  {
    "text": "ऋषय ऊचुः ।\nब्रूहि सूत महाभाग व्यासाः पूर्वयुगोद्भवाः ।\nवक्तारस्तु पुराणानां द्वापरे द्वापरे युगे ॥ २५॥"
  },
  {
    "text": "सूत उवाच ।\nद्वापरे प्रथमे व्यस्ताः स्वयं वेदाः स्वयम्भुवा ।\nप्रजापतिर्द्वितीये तु द्वापरे व्यासकार्यकृत् ॥ २६॥"
  },
  {
    "text": "तृतीये चोशना व्यासश्चतुर्थे तु बृहस्पतिः ।\nपञ्चमे सविता व्यासः षष्ठे मृत्युस्तथापरे ॥ २७॥"
  },
  {
    "text": "मघवा सप्तमे प्राप्ते वसिष्ठस्त्वष्टमे स्मृतः ।\nसारस्वतस्तु नवमे त्रिधामा दशमे तथा ॥ २८॥"
  },
  {
    "text": "एकादशेऽथ त्रिवृषो भरद्वाजस्ततः परम् ।\nत्रयोदशे चान्तरिक्षो धर्मश्चापि चतुर्दशे ॥ २९॥"
  },
  {
    "text": "त्रय्यारुणिः पञ्चदशे षोडशे तु धनञ्जयः ।\nमेधातिथिः सप्तदशे व्रती ह्यष्टादशे तथा ॥ ३०॥"
  },
  {
    "text": "अत्रिरेकोनविंशेऽथ गौतमस्तु ततः परम् ।\nउत्तमश्चैकविंशेऽथ हर्यात्मा परिकीर्तितः ॥ ३१॥"
  },
  {
    "text": "वेनो वाजश्रवाश्चैव सोमोऽमुष्यायणस्तथा ।\nतृणबिन्दुस्तथा व्यासो भार्गवस्तु ततः परम् ॥ ३२॥"
  },
  {
    "text": "ततः शक्तिर्जातुकर्ण्यः कृष्णद्वैपायनस्ततः ।\nअष्टाविंशतिसङ्ख्येयं कथिता या मया श्रुता ॥ ३३॥"
  },
  {
    "text": "कृष्णद्वैपायनात्प्रोक्तं पुराणं च मया श्रुतम् ।\nश्रीमद्भागवतं पुण्यं सर्वदुःखौघनाशनम् ॥ ३४॥"
  },
  {
    "text": "कामदं मोक्षदं चैव वेदार्थपरिबृंहितम् ।\nसर्वागमरसारामं मुमुक्षूणां सदा प्रियम् ॥ ३५॥"
  },
  {
    "text": "व्यासेन कृत्वातिशुभं पुराणं\nशुकाय पुत्राय महात्मने यत् ।\nवैराग्ययुक्ताय च पाठितं वै\nविज्ञाय चैवारणिसम्भवाय ॥ ३६॥"
  },
  {
    "text": "श्रुतं मया तत्र तथा गृहीतं\nयथार्थवद्व्यासमुखान्मुनीन्द्राः ।\nपुराणगुह्यं सकलं समेतं\nगुरोः प्रसादात्करुणानिधेश्च ॥ ३७॥"
  },
  {
    "text": "सूतेन पृष्टः सकलं जगाद\nद्वैपायनस्तत्र पुराणगुह्यम् ।\nअयोनिजेनाद्भुतबुद्धिना वै\nश्रुतं मया तत्र महाप्रभावम् ॥ ३८॥"
  },
  {
    "text": "श्रीमद्भागवतामराङ्घ्रिपफलास्वादादरः सत्तमाः\nसंसारार्णवदुर्विगाह्यसलिलं सन्तर्तुकामः शुकः ।\nनानाख्यानरसालयं श्रुतिपुटैः प्रेम्णाश‍ृणोदद्भुतं\nतच्छ्रुत्वा न विमुच्यते कलिभयादेवंविधः कः क्षितौ ॥ ३९॥"
  },
  {
    "text": "पापीयानपि वेदधर्मरहितः स्वाचारहीनाशयो ॥"
  },
  {
    "text": "व्याजेनापि श‍ृणोति यः परमिदं श्रीमत्पुराणोत्तमम् ।\nभुक्त्या भोगकलापमत्र विपुलं देहावसानेऽचलं\nयोगिप्राप्यमवाप्नुयाद्भगवतीनामाङ्कितं सुन्दरम् ॥ ४०॥"
  },
  {
    "text": "या निर्गुणा हरिहरादिभिरप्यलभ्या\nविद्या सतां प्रियतमाथ समाधिगम्या ।\nसा तस्य चित्तकुहरे प्रकरोति भावं\nयः संश‍ृणोति सततं तु सतीपुराणम् ॥ ४१॥"
  },
  {
    "text": "सम्प्राप्य मानुषभवं सकलाङ्गयुक्तं\nपोतं भवार्णवजलोत्तरणाय कामम् ।\nसम्प्राप्य वाचकमहो न श‍ृणोति मूढः\nस वञ्चितोऽत्र विधिना सुखदं पुराणम् ॥ ४२॥"
  },
  {
    "text": "यः प्राप्य कर्णयुगलं पटुमानुषत्वे\nरागी श‍ृणोति सततं च परापवादान् ।\nसर्वार्थदं रसनिधिं विमलं पुराणं\nनष्टः कुतो न श‍ृणुते भुवि मन्दबुद्धिः ॥ ४३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nप्रथमस्कन्धे पुराणवर्णनपूर्वकतत्तद्युगीयव्यासवर्णनं नाम तृतीयोऽध्यायः ॥ १.३॥"
  },
  {
    "text": "१.४ चतुर्थोऽध्यायः । देवीसर्वोत्तमेतिकथनम् ।"
  },
  {
    "text": "ऋषय ऊचुः ।\nसौम्य व्यासस्य भार्यायां कस्यां जातः सुतः शुकः ।\nकथं वा कीदृशो येन पठितेयं सुसंहिता ॥ १॥"
  },
  {
    "text": "अयोनिजस्त्वया प्रोक्तस्तथा चारणिजः शुकः ।\nसन्देहोऽस्ति महांस्तत्र कथयाद्य महामते ॥ २॥"
  },
  {
    "text": "गर्भयोगी श्रुतः पूर्वं शुको नाम महातपाः ।\nकथं च पठितं तेन पुराणं बहुविस्तरम् ॥ ३॥"
  },
  {
    "text": "सूत उवाच ।\nपुरा सरस्वतीतीरे व्यासः सत्यवतीसुतः ।\nआश्रमे कलविङ्कौ तु दृष्ट्वा विस्मयमागतः ॥ ४॥"
  },
  {
    "text": "जातमात्रं शिशुं नीडे मुक्तमण्डान्मनोहरम् ।\nताम्रास्यं शुभसर्वाङ्गं पिच्छाङ्कुरविवर्जितम् ॥ ५॥"
  },
  {
    "text": "तौ तु भक्ष्यार्थमत्यन्तं रतौ श्रमपरायणौ ।\nशिशोश्चञ्चुपुटे भक्ष्यं क्षिपन्तौ च पुनः पुनः ॥ ६॥"
  },
  {
    "text": "अङ्गेनाङ्गानि बालस्य घर्षयन्तौ मुदान्वितौ ।\nचुम्बन्तौ च मुखं प्रेम्णा कलविङ्कौ शिशोः शुभम् ॥ ७॥"
  },
  {
    "text": "वीक्ष्य प्रेमाद्भुतं तत्र बाले चटकयोस्तदा ।\nव्यासश्चिन्तातुरः कामं मनसा समचिन्तयत् ॥ ८॥"
  },
  {
    "text": "तिरश्चामपि यत्प्रेम पुत्रे समभिलक्ष्यते ।\nकिं चित्रं यन्मनुष्याणां सेवाफलमभीप्सताम् ॥ ९॥"
  },
  {
    "text": "किमेतौ चटकौ चास्य विवाहं सुखसाधनम् ।\nविरच्य सुखिनौ स्यातां दृष्ट्वा वध्वा मुखं शुभम् ॥ १०॥"
  },
  {
    "text": "अथवा वार्धके प्राप्ते परिचर्यां करिष्यति ।\nपुत्रः परमधर्मिष्ठः पुण्यार्थं कलविङ्कयोः ॥ ११॥"
  },
  {
    "text": "अर्जयित्वाथवा द्रव्यं पितरौ तर्पयिष्यति ।\nअथवा प्रेतकार्याणि करिष्यति यथाविधि ॥ १२॥"
  },
  {
    "text": "अथवा किं गयाश्राद्धं गत्वा संवितरिष्यति ।\nनीलोत्सर्गं च विधिवत्प्रकरिष्यति बालकः ॥ १३॥"
  },
  {
    "text": "संसारेऽत्र समाख्यातं सुखानामुत्तमं सुखम् ।\nपुत्रगात्रपरिष्वङ्गो लालनञ्च विशेषतः ॥ १४॥"
  },
  {
    "text": "अपुत्रस्य गतिर्नास्ति स्वर्गो नैव च नैव च ।\nपुत्रादन्यतरन्नास्ति परलोकस्य साधनम् ॥ १५॥"
  },
  {
    "text": "मन्वादिभिश्च मुनिभिर्धर्मशास्त्रेषु भाषितम् ।\nपुत्रवान्स्वर्गमाप्नोति नापुत्रस्तु कथञ्चन ॥ १६॥"
  },
  {
    "text": "दृश्यतेऽत्र समक्षं तन्नानुमानेन साध्यते ।\nपुत्रवान्मुच्यते पापादाप्तवाक्यं च शाश्वतम् ॥ १७॥"
  },
  {
    "text": "आतुरे मृत्युकालेऽपि भूमिशय्यागतो नरः ।\nकरोति मनसा चिन्तां दुःखितः पुत्रवर्जितः ॥ १८॥"
  },
  {
    "text": "धनं मे विपुलं गेहे पात्राणि विविधानि च ।\nमन्दिरं सुन्दरं चैतत्कोऽस्य स्वामी भविष्यति ॥ १९॥"
  },
  {
    "text": "मृत्युकाले मनस्तस्य दुःखेन भ्रमते यतः ।\nअतोऽस्य दुर्गतिर्नूनं भ्रान्तचित्तस्य सर्वथा ॥ २०॥"
  },
  {
    "text": "एवं बहुविधां चिन्तां कृत्वा सत्यवतीसुतः ।\nनिःश्वस्य बहुधा चोष्णं विमनाः सम्बभूव ह ॥ २१॥"
  },
  {
    "text": "विचार्य मनसात्यर्थं कृत्वा मनसि निश्चयम् ।\nजगाम च तपस्तप्तुं मेरुपर्वतसनिधौ ॥ २२॥"
  },
  {
    "text": "मनसा चिन्तयामास कं देवं समुपास्महे ।\nवरप्रदाननिपुणं वाञ्छितार्थप्रदं तथा ॥ २३॥"
  },
  {
    "text": "विष्णुं रुद्रं सुरेन्द्रं वा ब्रह्माणं वा दिवाकरम् ।\nगणेशं कार्तिकेयं च पावकं वरुणं तथा ॥ २४॥"
  },
  {
    "text": "एवं चिन्तयतस्तस्य नारदो मुनिसत्तमः ।\nयदृच्छया समायातो वीणापाणिः समाहितः ॥ २५॥"
  },
  {
    "text": "तं दृष्ट्वा परमप्रीतो व्यासः सत्यवतीसुतः ।\nकृत्वार्घ्यमासनं दत्त्वा पप्रच्छ कुशलं मुनिम् ॥ २६॥"
  },
  {
    "text": "श्रुत्वाथ कुशलप्रश्नं पप्रच्छ मुनिसत्तमः ।\nचिन्तातुरोऽसि कस्मात्त्वं द्वैपायन वदस्व मे ॥ २७॥"
  },
  {
    "text": "व्यास उवाच ।\nअपुत्रस्य गतिर्नास्ति न सुखं मानसे यतः ।\nतदर्थं दुःखितश्चाहं चिन्तयामि पुन पुनः ॥ २८॥"
  },
  {
    "text": "तपसा तोषयाम्यद्य कं देवं वाच्छितार्थदम् ।\nइति चिन्तातुरोऽस्म्यद्य त्वामहं शरणं गतः ॥ २९॥"
  },
  {
    "text": "सर्वज्ञोऽसि महर्षे त्वं कथयाशु कृपानिधे ।\nकं देवं शरणं यामि यो मे पुत्रं प्रदास्यति ॥ ३०॥"
  },
  {
    "text": "सूत उवाच ।\nइति व्यासेन पृष्टस्तु नारदो वेदविन्मुनिः ।\nउवाच परया प्रीत्या कृष्णं प्रति महामनाः ॥ ३१॥"
  },
  {
    "text": "नारद उवाच ।\nपाराशर्य महाभाग यत्त्वं पृच्छसि मामिह ।\nतमेवार्थं पुरा पृष्टः पित्रा मे मधुसूदनः ॥ ३२॥"
  },
  {
    "text": "ध्यानस्थं च हरिं दृष्ट्वा पिता मे विस्मयं गतः ।\nपर्यपृच्छत देवेशं श्रीनाथं जगतः पतिम् ॥ ३३॥"
  },
  {
    "text": "कौस्तुभोद्भासितं दिव्यं शङ्खचक्रगदाधरम् ।\nपीताम्बरं चतुर्बाहुं श्रीवत्साङ्कितवक्षसम् ॥ ३४॥"
  },
  {
    "text": "कारणं सर्वलोकानां देवदेवं जगद्गुरुम् ।\nवासुदेवं जगन्नाथं तप्यमानं महत्तपः ॥ ३५॥"
  },
  {
    "text": "ब्रह्मोवाच ।\nदेवदेव जगन्नाथ भूतभव्यभवत्प्रभो ।\nतपश्चरसि कस्मात्त्वं किं ध्यायसि जनार्दन ॥ ३६॥"
  },
  {
    "text": "विस्मयोऽयं ममात्यर्थं त्वं सर्वजगतां प्रभुः ।\nध्यानयुक्तोऽसि देवेश किं च चित्रमतः परम् ॥ ३७॥"
  },
  {
    "text": "त्वन्नाभिकमलाज्जातः कर्ताहमखिलस्य ह ।\nत्वत्तः कोऽप्यधिकोऽस्त्यत्र तं देवं ब्रूहि मापते ॥ ३८॥"
  },
  {
    "text": "जानाम्यहं जगन्नाथ त्वमादिः सर्वकारणम् ।\nकर्ता पालयिता हर्ता समर्थः सर्वकार्यकृत् ॥ ३९॥"
  },
  {
    "text": "इच्छया ते महाराज सृजाम्यहमिदं जगत् ।\nहरः संहरते काले सोऽपि ते वचने सदा ॥ ४०॥"
  },
  {
    "text": "सूर्यो भ्रमति चाकाशे वायुर्वाति शुभाशुभः ।\nअग्निस्तपति पर्जन्यो वर्षतीश त्वदाज्ञया ॥ ४१॥"
  },
  {
    "text": "त्वं तु ध्यायसि कं देवं संशयोऽयं महान्मम ।\nत्वत्तः परं न पश्यामि देवं वै भुवनत्रये ॥ ४२॥"
  },
  {
    "text": "कृपां कृत्वा वदस्वाद्य भक्तोऽस्मि तव सुव्रत ।\nमहतां नैव गोप्यं हि प्रायः किञ्चिदिति स्मृतिः ॥ ४३॥"
  },
  {
    "text": "तच्छ्रुत्वा वचनं तस्य हरिराह प्रजापतिम् ।\nश‍ृणुष्वैकमना ब्रह्मंस्त्वां ब्रवीमि मनोगतम् ॥ ४४॥"
  },
  {
    "text": "यद्यपि त्वां शिवं मां च स्थितिसृष्ट्यन्तकारणम् ।\nते जानन्ति जनाः सर्वे सदेवासुरमानुषाः ॥ ४५॥"
  },
  {
    "text": "स्रष्टा त्वं पालकश्चाहं हरः संहारकारकः ।\nकृताः शक्त्येति सन्तर्कः क्रियते वेदपारगैः ॥ ४६॥"
  },
  {
    "text": "जगत्सञ्जनने शक्तिस्त्वयि तिष्ठति राजसी ।\nसात्त्विकी मयि रुद्रे च तामसी परिकीर्तिता ॥ ४७॥"
  },
  {
    "text": "तया विरहितस्त्वं न तत्कर्मकरणे प्रभुः ।\nनाहं पालयितुं शक्तः संहर्तुं नापि शङ्करः ॥ ४८॥"
  },
  {
    "text": "तदधीना वयं सर्वे वर्तामः सततं विभो ।\nप्रत्यक्षे च परोक्षे च दृष्टान्तं श‍ृणु सुव्रत ॥ ४९॥"
  },
  {
    "text": "शेषे स्वपिमि पर्यङ्के परतन्त्रो न संशयः ।\nतदधीनः सदोत्तिष्ठे काले कालवशं गतः ॥ ५०॥"
  },
  {
    "text": "तपश्चरामि सततं तदधीनोऽस्म्यहं सदा ।\nकदाचित्सह लक्ष्या च विहरामि यथासुखम् ॥ ५१॥"
  },
  {
    "text": "कदाचिद्दानवैः सार्धं सङ्ग्रामं प्रकरोम्यहम् ।\nदारुणं देहदमनं सर्वलोकभयङ्करम् ॥ ५२॥"
  },
  {
    "text": "प्रत्यक्षं तव धर्मज्ञ तस्मिन्नेकार्णवे पुरा ।\nपञ्चवर्षसहस्राणि बाहुयुद्धं मया कृतम् ॥ ५३॥"
  },
  {
    "text": "तौ कर्णमलजौ दुष्टौ दानवौ मदगर्वितौ ।\nदेव देव्याः प्रसादेन निहतौ मधुकैटभौ ॥ ५४॥"
  },
  {
    "text": "तदा त्वया न किं ज्ञातं कारणं तु परात्परम् ।\nशक्तिरूपं महाभाग किं पृच्छसि पुनः पुनः ॥ ५५॥"
  },
  {
    "text": "यदिच्छः पुरुषो भूत्वा विचरामि महार्णवे ।\nकच्छपः कोलसिंहश्च वामनश्च युगे युगे ॥ ५६॥"
  },
  {
    "text": "न कस्यापि प्रियो लोके तिर्यग्योनिषु सम्भवः ।\nनाभवं स्वेच्छया वामवराहादिषु योनिषु ॥ ५७॥"
  },
  {
    "text": "विहाय लक्ष्या सह संविहारं\nको याति मत्स्यादिषु हीनयोनिषु ।\nशय्यां च मुक्त्वा गरुडासनस्थः\nकरोमि युद्धं विपुलं स्वतन्त्रः ॥ ५८॥"
  },
  {
    "text": "पुरा पुरस्तेऽज शिरो मदीयं\nगतं धनुर्ज्यास्खलनात्क्व चापि ।\nत्वया तदा वाजिशिरो गृहीत्वा\nसंयोजितं शिल्पिवरेण भूयः ॥ ५९॥"
  },
  {
    "text": "हयाननोऽहं परिकीर्तितश्च\nप्रत्यक्षमेतत्तव लोककर्तः ।\nविडम्बनेयं किल लोकमध्ये\nकथं भवेदात्मपरो यदि स्याम् ॥ ६०॥"
  },
  {
    "text": "तस्मान्नाहं स्वतन्त्रोऽस्मि शक्त्यधीनोऽस्मि सर्वथा ।\nतामेव शक्तिं सततं ध्यायामि च निरन्तरम् ॥ ६१॥"
  },
  {
    "text": "नातः परतरं किञ्चिज्जानामि कमलोद्भव ।\nनारद उवाच ।\nइत्युक्तं विष्णुना तेन पद्मयोनेस्तु सन्निधौ ॥ ६२॥"
  },
  {
    "text": "तेन चाप्यहमुक्तोऽस्मि तथैव मुनिपुङ्गव ।\nतस्मात्त्वमपि कल्याण पुरुषार्थाप्तिहेतवे ॥ ६३॥"
  },
  {
    "text": "असंशयं हृदम्भोजे भज देवीपदाम्बुजम् ।\nसर्वं दास्यति सा देवी यद्यदिष्टं भवेत्तव ॥ ६४॥"
  },
  {
    "text": "सूत उवाच ।\nनारदेनैवमुक्तस्तु व्यासः सत्यवतीसुतः ।\nदेवीपादाब्जनिष्णातस्तपसे प्रययौ गिरौ ॥ ६५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nप्रथमस्कन्धे देवीसर्वोत्तमेतिकथनं नाम चतुर्थोऽध्यायः ॥ १.४॥"
  },
  {
    "text": "१.५ पञ्चमोऽध्यायः । हयग्रीवावतारकथनम् ।"
  },
  {
    "text": "ऋषय ऊचुः ।\nसूतास्माकं मनः कामं मग्नं संशयसागरे ।\nयथोक्तं महदाश्चर्यं जगद्विस्मयकारकम् ॥ १॥"
  },
  {
    "text": "यन्मूर्धा माधवस्यापि गतो देहात्पुनः परम् ।\nहयग्रीवस्ततो जातः सर्वकर्ता जनार्दनः ॥ २॥"
  },
  {
    "text": "वेदोऽपि स्तौति यं देवं देवाः सर्वे यदाश्रयाः ।\nआदिदेवो जगन्नाथः सर्वकारणकारणः ॥ ३॥"
  },
  {
    "text": "तस्यापि वदनं छिन्नं दैवयोगात्कथं तदा ।\nतत्सर्वं कथयाशु त्वं विस्तरेण महामते ॥ ४॥"
  },
  {
    "text": "सूत उवाच ।\nश‍ृण्वन्तु मुनयः सर्वे सावधानाः समन्ततः ।\nचरितं देवदेवस्य विष्णोः परमतेजसः ॥ ५॥"
  },
  {
    "text": "कदाचिद्दारुणं युद्धं कृत्वा देवः सनातनः ।\nदशवर्षसहस्राणि परिश्रान्तो जनार्दनः ॥ ६॥"
  },
  {
    "text": "समे देशे शुभे स्थाने कृत्वा पद्मासनं विभुः ।\nअवलम्ब्य धनुः सज्यं कण्ठदेशे धरास्थितम् ॥ ७॥"
  },
  {
    "text": "दत्त्वा भारं धनुष्कोट्यां निद्रामाप रमापतिः ।\nश्रान्तत्वाद्दैवयोगाच्च जातस्तत्रातिनिद्रितः ॥ ८॥"
  },
  {
    "text": "तदा कालेन कियता देवाः सर्वे सवासवाः ।\nब्रह्मेशसहिताः सर्वे यज्ञं कर्तुं समुद्यताः ॥ ९॥"
  },
  {
    "text": "गताः सर्वेऽथ वैकुण्ठं द्रष्टुं देवं जनार्दनम् ।\nदेवकार्यार्थसिद्ध्यर्थं मखानामधिपं प्रभुम् ॥ १०॥"
  },
  {
    "text": "अदृष्ट्वा तं तदा तत्र ज्ञानदृष्ट्या विलोक्य ते ।\nयत्रास्ते भगवान् विष्णुर्जग्मुस्तत्र तदा सुराः ॥ ११॥"
  },
  {
    "text": "ददृशुस्ते तदेशानं योगनिद्रावशं गतम् ।\nविचेतनं विभुं विष्णुं तत्रासाञ्चक्रिरे सुराः ॥ १२॥"
  },
  {
    "text": "स्थितेषु सर्वदेवेषु निद्रासुप्ते जगत्पतौ ।\nचिन्तामापुः सुराः सर्वे ब्रह्मरुद्रपुरोगमाः ॥ १३॥"
  },
  {
    "text": "तानुवाच ततः शक्रः किं कर्तव्यं सुरोत्तमाः ।\nनिद्राभङ्गः कथं कार्यश्चिन्तयन्तु सुरोत्तमाः ॥ १४॥"
  },
  {
    "text": "तमुवाच तदा शम्भुर्निद्राभङ्गेऽस्ति दूषणम् ।\nकार्यं चैव प्रकर्तव्यं यज्ञस्य सुरसत्तमाः ॥ १५॥"
  },
  {
    "text": "उत्पादिता तदा वम्री ब्रह्मणा परमेष्ठिना ।\nतया भक्षयितुं तत्र धनुषोऽग्रं धरास्थितम् ॥ १६॥"
  },
  {
    "text": "भक्षितेऽग्रे तदा निम्नं गमिष्यति शरासनम् ।\nतदा निद्राविमुक्तोऽसौ देवदेवो भविष्यति ॥ १७॥"
  },
  {
    "text": "देवकार्यं तदा सर्वं भविष्यति न संशयः ।\nस वम्रीं सन्दिदेशाथ देवदेवः सनातनः ॥ १८॥"
  },
  {
    "text": "तमुवाच तदा वम्री देवदेवस्य मापतेः ।\nनिद्राभङ्गः कथं कार्यो देवस्य जगतां गुरोः ॥ १९॥"
  },
  {
    "text": "निद्राभङ्गः कथाच्छेदो दम्पत्योः प्रीतिभेदनम् ।\nशिशुमातृविभेदश्च ब्रह्महत्यासमं स्मृतम् ॥ २०॥"
  },
  {
    "text": "तत्कथं देवदेवस्य करोमि सुखनाशनम् ।\nकिं फलं भक्षणाद्देव येन पापं करोम्यहम् ॥ २१॥"
  },
  {
    "text": "सर्वः स्वार्थवशो लोकः कुरुते पातकं किल ।\nतस्मादहं करिष्यामि स्वार्थमेव प्रभक्षणम् ॥ २२॥"
  },
  {
    "text": "ब्रह्मोवाच ।\nतव भागं करिष्यामो मखमध्ये यथा श‍ृणु ।\nतेन त्वं कुरु कार्यं नो विष्णुं बोधय माचिरम् ॥ २३॥"
  },
  {
    "text": "होमकर्मणि पार्श्वे च हविर्दानात्पतिष्यति ।\nतत्ते भागं विजानीहि कुरु कार्यं त्वरान्विता ॥ २४॥"
  },
  {
    "text": "सूत उवाच ।\nइत्युक्ता ब्रह्मणा वम्री धनुषोऽग्रं त्वरान्विता ।\nचखाद संस्थितं भूमौ विमुक्ता ज्या तदाभवत् ॥ २५॥"
  },
  {
    "text": "प्रत्यञ्जायां विमुक्तायां मुक्ता कोटिस्तथोत्तरा ।\nशब्दः समभवद्घोरस्तेन त्रस्ताः सुरास्तदा ॥ २६॥"
  },
  {
    "text": "ब्रह्माण्डं क्षुभितं सर्वं वसुधा कम्पिता तदा ।\nसमुद्राश्च समुद्विग्नास्त्रेसुश्च जलजन्तवः ॥ २७॥"
  },
  {
    "text": "ववुर्वातास्तथा चोग्राः पर्वताश्च चकम्पिरे ।\nउल्कापाता महोत्पाता बभूवुर्दुःखशंसिनः ॥ २८॥"
  },
  {
    "text": "दिशो घोरतराश्चासन्सूर्योऽप्यस्तङ्गतोऽभवत् ।\nचिन्तामापुः सुराः सर्वे किं भविष्यति दुर्दिने ॥ २९॥"
  },
  {
    "text": "एवं चिन्तयतां तेषां मूर्धा विष्णोः सकुण्डलः ।\nगतः समुकुटः क्वापि देवदेवस्य तापसाः ॥ ३०॥"
  },
  {
    "text": "अन्धकारे तदा घोरे शान्ते ब्रह्महरौ तदा ।\nशिरोहीनं शरीरं तु ददृशाते विलक्षणम् ॥ ३१॥"
  },
  {
    "text": "दृष्ट्वा कबन्धं विष्णोस्ते विस्मिताः सुरसत्तमाः ।\nचिन्तासागरमग्नाश्च रुरुदुः शोककर्शिताः ॥ ३२॥"
  },
  {
    "text": "हा नाथ किं प्रभो जातमत्यद्भुतममानुषम् ।\nवैशसं सर्वदेवानां देवदेव सनातन ॥ ३३॥"
  },
  {
    "text": "मायेयं कस्य देवस्य यया तेऽद्य शिरो हृतम् ।\nअच्छेद्यस्त्वमभेद्योऽसि अप्रदाह्योऽसि सर्वदा ॥ ३४॥"
  },
  {
    "text": "एवं गते त्वयि विभो मरिष्यन्ति च देवताः ।\nकीदृशस्त्वयि नः स्नेहः स्वार्थेनैव रुदामहे ॥ ३५॥"
  },
  {
    "text": "नायं विघ्नः कृतो दैत्यैर्न यक्षैर्न च राक्षसैः ।\nदेवैरेव कृतः कस्य दूषणं च रमापते ॥ ३६॥"
  },
  {
    "text": "पराधीनाः सुराः सर्वे किं कुर्मः क्व व्रजाम च ।\nशरणं नैव देवेश सुराणां मूढचेतसाम् ॥ ३७॥"
  },
  {
    "text": "न चैषा सात्त्विकी माया राजसी न च तामसी ।\nयया छिन्नं शिरस्तेऽद्य मायेशस्य जगद्गुरोः ॥ ३८॥"
  },
  {
    "text": "क्रन्दमानांस्तदा दृष्ट्वा देवाञ्छिवपुरोगमान् ।\nबृहस्पतिस्तदोवाच शमयन्वेदवित्तमः ॥ ३९॥"
  },
  {
    "text": "रुदितेन महाभागाः क्रन्दितेन तथापि किम् ।\nउपायश्चात्र कर्तव्यः सर्वथा बुद्धिगोचरः ॥ ४०॥"
  },
  {
    "text": "दैवं पुरुषकारश्च देवेश सदृशावुभौ ।\nउपायश्च विधातव्यो दैवात्फलति सर्वथा ॥ ४१॥"
  },
  {
    "text": "इन्द्र उवाच ।\nदैवमेव परं मन्ये धिक्पौरुषमनर्थकम् ।\nविष्णोरपि शिरश्छिन्नं सुराणां चैव पश्यताम् ॥ ४२॥"
  },
  {
    "text": "ब्रह्मोवाच ।\nअवश्यमेव भोक्तव्यं कालेनापादितं च यत् ।\nशुभं वाप्यशुभं वापि दैवं कोऽतिक्रमेत्पुनः ॥ ४३॥"
  },
  {
    "text": "देहवान्सुखदुःखानां भोक्ता नैवात्र संशयः ।\nयथा कालवशात्कृत्तं शिरो मे शम्भुना पुरा ॥ ४४॥"
  },
  {
    "text": "तथैव लिङ्गपातश्च महादेवस्य शापतः ।\nतथैवाद्य हरेर्मूर्धा पतितो लवणाम्भसि ॥ ४५॥"
  },
  {
    "text": "सहस्रभगसम्प्राप्तिर्दुःखं चैव शचीपतेः ।\nस्वर्गाद्भ्रंशस्तथा वासः कमले मानसे सरे ॥ ४६॥"
  },
  {
    "text": "एते दुःखस्य भोक्तारः केन दुःखं न भुज्यते ।\nसंसारेऽस्मिन्महाभागास्तस्माच्छोकं त्यजन्तु वै ॥ ४७॥"
  },
  {
    "text": "चिन्तयन्तु महामायां विद्यादेवीं सनातनीम् ।\nसा विधास्यति नः कार्यं निर्गुणा प्रकृतिः परा ॥ ४८॥"
  },
  {
    "text": "ब्रह्मविद्यां जगद्धात्रीं सर्वेषां जननीं तथा ।\nयया सर्वमिदं व्याप्तं त्रैलोक्यं सचराचरम् ॥ ४९॥"
  },
  {
    "text": "सूत उवाच ।\nइत्युक्त्वा वै सुरान्वेधा निगमानादिदेश ह ।\nदेहयुक्तान्स्थितानग्रे सुरकार्यार्थसिद्धये ॥ ५०॥"
  },
  {
    "text": "ब्रह्मोवाच ।\nस्तुवन्तु परमां देवीं ब्रह्मविद्यां सनातनीम् ।\nगूढाङ्गीं च महामायां सर्वकार्यार्थसाधनीम् ॥ ५१॥"
  },
  {
    "text": "तच्छ्रुत्वा वचनं तस्य वेदाः सर्वाङ्गसुन्दराः ।\nतुष्टुवुर्ज्ञानगम्यां तां महामायां जगत्स्थिताम् ॥ ५२॥"
  },
  {
    "text": "वेदा ऊचुः ।\nनमो देवि महामाये विश्वोत्पत्तिकरे शिवे ।\nनिर्गुणे सर्वभूतेशि मातः शङ्करकामदे ॥ ५३॥"
  },
  {
    "text": "त्वं भूमिः सर्वभूतानां प्राणाः प्राणवतां तथा ।\nधीः श्रीः कान्तिः क्षमा शान्तिः श्रद्धा मेधा धृतिः स्मृतिः ॥ ५४॥"
  },
  {
    "text": "त्वमुद्गीथेऽर्धमात्रासि गायत्री व्याहृतिस्तथा ।\nजया च विजया धात्री लज्जा कीर्तिः स्पृहा दया ॥ ५५॥"
  },
  {
    "text": "त्वां संस्तुमोऽम्ब भुवनत्रयसंविधान-\nदक्षां दयारसयुतां जननीं जनानाम् ।\nविद्यां शिवां सकललोकहितां वरेण्यां\nवाग्बीजवासनिपुणां भवनाशकर्त्रीम् ॥ ५६॥"
  },
  {
    "text": "ब्रह्मा हरः शौरिसहस्रनेत्र-\nवाग्वह्निसूर्या भुवनाधिनाथाः ।\nते त्वत्कृताः सन्ति ततो न मुख्या\nमाता यतस्त्वं स्थिरजङ्गमानाम् ॥ ५७॥"
  },
  {
    "text": "सकलभुवनमेतत्कर्तुकामा यदा त्वं\nसृजसि जननि देवान्विष्णुरुद्राजमुख्यान् ।\nस्थितिलयजननं तैः कारयस्येकरूपा\nन खलु तव कथञ्चिद्देवि संसारलेशः ॥ ५८॥"
  },
  {
    "text": "न ते रूपं वेत्तुं सकलभुवने कोऽपि निपुणो\nन नाम्नां सङ्ख्यां ते कथितुमिह योग्योऽस्ति पुरुषः ।\nयदल्पं कीलालं कलयितुमशक्तः स तु नरः\nकथं पारावाराकलनचतुरः स्यादृतमतिः ॥ ५९॥"
  },
  {
    "text": "न देवानां मध्ये भगवति तवानन्तविभवं\nविजानात्येकोऽपि त्वमिह भुवनैकासि जननी ।\nकथं मिथ्या विश्वं सकलमपि चैका रचयसि\nप्रमाणं त्वेतस्मिन्निगमवचनं देवि विहितम् ॥ ६०॥"
  },
  {
    "text": "निरीहैवासि त्वं निखिलजगतां कारणमहो\nचरित्रं ते चित्रं भगवति मनो नो व्यथयति ।\nकथङ्कारं वाच्यः सकलनिगमागोचरगुण-\nप्रभावः स्वं यस्मात्स्वयमपि न जानासि परमम् ॥ ६१॥"
  },
  {
    "text": "न किं जानासि त्वं जननि मधुजिन्मौलिपतनम् ॥"
  },
  {
    "text": "शिवे किं वा ज्ञात्वा विविदिषसि शक्तिं मधुजितः ।\nहरेः किं वा मातर्दुरितततिरेषा बलवती ॥"
  },
  {
    "text": "भवत्याः पादाब्जे भजननिपुणे क्वास्ति दुरितम् ॥ ६२॥"
  },
  {
    "text": "उपेक्षा किं चेयं तव सुरसमूहेऽतिविषमा ॥"
  },
  {
    "text": "हरेर्मूर्ध्नो नाशो मतमिह महाश्चर्यजनकम् ।\nमहद्दुःखं मातस्त्वमसि जननच्छेदकुशला ॥"
  },
  {
    "text": "न जानीमो मौलेर्विघटनविलम्बः कथमभूत् ॥ ६३॥"
  },
  {
    "text": "ज्ञात्वा दोषं सकलसुरतापादितं देवि चित्ते\nकिं वा विष्णावमरजनितं दुष्कृतं पातितं ते ।\nविष्णोर्वा किं समरजनितः कोऽपि गर्वोऽतिवेगा-\nच्छेत्तुं मातस्तव विलसितं नैव विद्मोऽत्र भावम् ॥ ६४॥"
  },
  {
    "text": "किं वा दैत्यैः समरविजितैस्तीर्थदेशे सुरम्ये\nघोरं तप्त्वा भगवति वरं लब्धवद्भिर्भवत्याः ।\nअन्तर्धानं गमितमधुना विष्णुशीर्षं भवानि\nद्रष्टुं किं वा विगतशिरसं वासुदेवं विनोदः ॥ ६५॥"
  },
  {
    "text": "सिन्धोः पुत्र्यां रोषिता किं त्वमाद्ये\nकस्मादेनां प्रेक्षसे नाथहीनाम् ।\nक्षन्तव्यस्ते स्वांशजातापराधो\nव्युत्थाप्यैनं मोदिता मां कुरुष्व ॥ ६६॥"
  },
  {
    "text": "एते सुरास्त्वां सततं नमन्ति\nकार्येषु मुख्याः प्रथितप्रभावाः ।\nशोकार्णवात्तारय देवि देवा-\nनुत्थाप्य देवं सकलाधिनाथम् ॥ ६७॥"
  },
  {
    "text": "मूर्धा गतः क्वाम्ब हरेर्न विद्मो\nनान्योऽस्त्युपायः खलु जीवनेऽद्य ।\nयथा सुधा जीवनकर्मदक्षा\nतथा जगज्जीवितदासि देवि ॥ ६८॥"
  },
  {
    "text": "सूत उवाच ।\nएवं स्तुता तदा देवी गुणातीता महेश्वरी ।\nप्रसन्ना परमा माया वेदैः साङ्गैश्च सामगैः ॥ ६९॥"
  },
  {
    "text": "तानुवाच तदा वाणी चाकाशस्थाशरीरिणी ।\nदेवान्प्रति सुखैः शब्दैर्जनानन्दकरी शुभा ॥ ७०॥"
  },
  {
    "text": "मा कुरुध्वं सुराश्चिन्तां स्वस्थास्तिष्ठन्तु चामराः ।\nस्तुताहं निगमैः कामं सन्तुष्टास्मि न संशयः ॥ ७१॥"
  },
  {
    "text": "यः पुमान्मानुषे लोके स्तौत्येतां मामकीं स्तुतिम् ।\nपतिष्यति सदा भक्त्या सर्वान्कामानवाप्नुयात् ॥ ७२॥"
  },
  {
    "text": "श‍ृणोति वा स्तोत्रमिदं मदीयं\nभक्त्या त्रिकालं सततं नरो यः ।\nविमुक्तदुःखः स भवेत्सुखी च\nवेदोक्तमेतन्ननु वेदतुल्यम् ॥ ७३॥"
  },
  {
    "text": "श‍ृण्वन्तु कारणं चाद्य यद्गतं वदनं हरेः ।\nअकारणं कथं कार्यं संसारेऽत्र भविष्यति ॥ ७४॥"
  },
  {
    "text": "उदधेस्तनयां विष्णुः संस्थितामन्तिके प्रियाम् ।\nजहास वदनं वीक्ष्य तस्यास्तत्र मनोरमम् ॥ ७५॥"
  },
  {
    "text": "तया ज्ञातं हरिर्नूनं कथं मां हसति प्रभुः ।\nविरूपं हरिणा दृष्टं मुखं मे केन हेतुना ॥ ७६॥"
  },
  {
    "text": "विनापि कारणेनाद्य कथं हास्यस्य सम्भवः ।\nसपत्नीव कृता तेन मन्येऽन्या वरवर्णिनी ॥ ७७॥"
  },
  {
    "text": "ततः कोपयुता जाता महालक्ष्मी तमोगुणा ।\nतामसी तु तदा शक्तिस्तस्या देहे समाविशत् ॥ ७८॥"
  },
  {
    "text": "केनचित्कालयोगेन देवकार्यार्थसिद्धये ।\nप्रविष्टा तामसी शक्तिस्तस्या देहेऽतिदारुणा ॥ ७९॥"
  },
  {
    "text": "तामस्याविष्टदेहा सा चुकोपातिशयं तदा ।\nशनकैः समुवाचेदमिदं पततु ते शिरः ॥ ८०॥"
  },
  {
    "text": "स्त्रीस्वभावाच्च भावित्वात्कालयोगाद्विनिर्गतः ।\nअविचार्य तदा दत्तः शापः स्वसुखनाशनः ॥ ८१॥"
  },
  {
    "text": "सपत्नीसम्भवं दुःखं वैधव्यादधिकं त्विति ।\nविचिन्त्य मनसेत्युक्तं तामसीशक्तियोगतः ॥ ८२॥"
  },
  {
    "text": "अनृतं साहसं माया मूर्खत्वमतिलोभता ।\nअशौचं निर्दयत्वं च स्त्रीणां दोषाः स्वभावजाः ॥ ८३॥"
  },
  {
    "text": "सशीर्षं वासुदेवं तं करोम्यद्य यथा पुरा ।\nशिरोऽस्य शापयोगेन निमग्नं लवणाम्बुधौ ॥ ८४॥"
  },
  {
    "text": "अन्यच्च कारणं किञ्चिद्वर्तते सुरसत्तमाः ।\nभवतां च महत्कार्यं भविष्यति न संशयः ॥ ८५॥"
  },
  {
    "text": "पुरा दैत्यो महाबाहुर्हयग्रीवोऽतिविश्रुतः ।\nतपश्चक्रे सरस्वत्यास्तीरे परमदारुणम् ॥ ८६॥"
  },
  {
    "text": "जपन्नेकाक्षरं मन्त्रं मायाबीजात्मकं मम ।\nनिराहारो जितात्मा च सर्वभोगविवर्जितः ॥ ८७॥"
  },
  {
    "text": "ध्यायन्मां तामसीं शक्तिं सर्वभूषणभूषिताम् ।\nएवं वर्षसहस्रं च तपश्चक्रेऽतिदारुणम् ॥ ८८॥"
  },
  {
    "text": "तदाहं तामसं रूपं कृत्वा तत्र समागता ।\nदर्शने पुरतस्तस्य ध्यातं तत्तेन यादृशम् ॥ ८९॥"
  },
  {
    "text": "सिंहोपरि स्थिता तत्र तमवोचं दयान्विता ।\nवरं ब्रूहि महाभाग ददामि तव सुव्रत ॥ ९०॥"
  },
  {
    "text": "इति श्रुत्वा वचो देव्या दानवः प्रेमपूरितः ।\nप्रदक्षिणां प्रणामं च चकार त्वरितस्तदा ॥ ९१॥"
  },
  {
    "text": "दृष्ट्वा रूपं मदीयं स प्रेमोस्फुल्लविलोचनः ।\nहर्षाश्रुपूर्णनयनस्तुष्टाव स च मां तदा ॥ ९२॥"
  },
  {
    "text": "हयग्रीव उवाच ।\nनमो देव्यै महामाये सृष्टिस्थित्यन्तकारिणि ।\nभक्तानुग्रहचतुरे कामदे मोक्षदे शिवे ॥ ९३॥"
  },
  {
    "text": "धराम्बुतेजःपवनखपञ्चानां च कारणम् ।\nत्वं गन्धरसरूपाणां कारणं स्पर्शशब्दयोः ॥ ९४॥"
  },
  {
    "text": "घ्राणं च रसना चक्षुस्त्वक्श्रोत्रमिन्द्रियाणि च ।\nकर्मेन्द्रियाणि चान्यानि त्वत्तः सर्वं महेश्वरि ॥ ९५॥"
  },
  {
    "text": "देव्युवाच ।\nकिं तेऽभीष्टं वरं ब्रूहि वाञ्छितं यद्ददामि तत् ।\nपरितुष्टास्मि भक्त्या ते तपसा चाद्भुतेन च ॥ ९६॥"
  },
  {
    "text": "हयग्रीव उवाच ।\nयथा मे मरणं मातर्न भवेत्तत्तथा कुरु ।\nभवेयममरो योगी तथाजेयः सुरासुरैः ॥ ९७॥"
  },
  {
    "text": "देव्युवाच ।\nजातस्य हि ध्रुवं मृत्युर्ध्रुवं जन्म मृतस्य च ।\nमर्यादा चेदृशी लोके भवेच्च कथमन्यथा ॥ ९८॥"
  },
  {
    "text": "एवं त्वं निश्चयं कृत्वा मरणे राक्षसोत्तम ।\nवरं वरय चेष्टं ते विचार्य मनसा किल ॥ ९९॥"
  },
  {
    "text": "हयग्रीव उवाच ।\nहयग्रीवाच्च मे मृत्युर्नान्यस्माज्जगदम्बिके ।\nइति मे वाञ्छितं कामं पूरयस्व मनोगतम् ॥ १००॥"
  },
  {
    "text": "देव्युवाच ।\nगृहं गच्छ महाभाग कुरु राज्यं यथासुखम् ।\nहयग्रीवादृते मृत्युर्न ते नूनं भविष्यति ॥ १०१॥"
  },
  {
    "text": "इति दत्त्वा वरं तस्मा अन्तर्धानं गता तथा ।\nमुदं परमिकां प्राप्य सोऽपि स्वभवनं गतः ॥ १०२॥"
  },
  {
    "text": "स पीडयति दुष्टात्मा मुनीन् वेदांश्च सर्वशः ।\nन कोऽपि विद्यते तस्य हन्ताद्य भुवनत्रये ॥ १०३॥"
  },
  {
    "text": "तस्माच्छीर्षं हयस्यास्य समुद्धृत्य मनोहरम् ।\nदेहेऽत्र विशिरोविष्णोस्त्वष्टा संयोजयिष्यति ॥ १०४॥"
  },
  {
    "text": "हयग्रीवोऽथ भगवान्हनिष्यति तमासुरम् ।\nपापिष्ठं दानवं क्रूरं देवानां हितकाम्यया ॥ १०५॥"
  },
  {
    "text": "सूत उवाच ।\nएवं सुरांस्तदाभाष्य शर्वाणी विरराम ह ।\nदेवास्तदातिसन्तुष्टास्तमूचुर्देवशिल्पिनम् ॥ १०६॥"
  },
  {
    "text": "देवा ऊचुः ।\nकुरु कार्यं सुराणां वै विष्णोः शीर्षाभियोजनम् ।\nदानवप्रवरं दैत्यं हयग्रीवो हनिष्यति ॥ १०७॥"
  },
  {
    "text": "सूत उवाच ।\nइति श्रुत्वा वचस्तेषां त्वष्टा चातित्वरान्वितः ।\nवाजिशीर्षं चकर्ताशु खड्गेन सुरसन्निधौ ॥ १०८॥"
  },
  {
    "text": "विष्णोः शरीरे तेनाशु योजितं वाजिमस्तकम् ।\nहयग्रीवो हरिर्जातो महामायाप्रसादतः ॥ १०१॥"
  },
  {
    "text": "कियता तेन कालेन दानवो मददर्पितः ।\nनिहतस्तरसा सङ्ख्ये देवानां रिपुरोजसा ॥ ११०॥"
  },
  {
    "text": "य इदं शुभमाख्यानं श‍ृण्वन्ति भुवि मानवाः ।\nसर्वदुःखविनिर्मुक्तास्ते भवन्ति न संशयः ॥ १११॥"
  },
  {
    "text": "महामायाचरित्रञ्च पवित्रं पापनाशनम् ।\nपठतां श‍ृण्वतां चैव सर्वसम्पत्तिकारकम् ॥ ११२॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nप्रथमस्कन्धे हयग्रीवावतारकथनं नाम पञ्चमोऽध्यायः ॥ १.५॥"
  },
  {
    "text": "१.६ षष्ठोऽध्यायः । मधुकैटभयोर्युद्धोद्योगवर्णनम् ।"
  },
  {
    "text": "ऋषय ऊचुः ।\nसौम्य यच्च त्वया प्रोक्तं शौरेर्युद्धं महार्णवे ।\nमधुकैटभयोः सार्धं पञ्चवर्षसहस्रकम् ॥ १॥"
  },
  {
    "text": "कस्मात्तौ दानवौ जातौ तस्मिन्नेकार्णवे जले ।\nमहावीर्यो दुराधर्षौ देवैरपि सुदुर्जयौ ॥ २॥"
  },
  {
    "text": "कथं तावसुरौ जातौ कथं च हरिणा हतौ ।\nतदाचक्ष्व महाप्राज्ञ चरितं परमाद्भुतम् ॥ ३॥"
  },
  {
    "text": "श्रोतुकामा वयं सर्वे त्वं वक्ता च बहुश्रुतः ।\nदैवाच्चात्रैव सञ्जातः संयोगश्च तथावयोः ॥ ४॥"
  },
  {
    "text": "मूर्खेण सह संयोगो विषादपि सुदुर्जरः ।\nविज्ञेन सह संयोगः सुधारससमः स्मृतः ॥ ५॥"
  },
  {
    "text": "जीवन्ति पशवः सर्वे खादन्ति मेहयन्ति च ।\nजानन्ति विषयाकारं व्यवायसुखमद्भुतम् ॥ ६॥"
  },
  {
    "text": "न तेषां सदसज्ज्ञानं विवेको न च मोक्षदः ।\nपशुभिस्ते समा ज्ञेया येषां न श्रवणादरः ॥ ७॥"
  },
  {
    "text": "मृगाद्याः पशवः केचिज्जानन्ति श्रावणं सुखम् ।\nअश्रोत्राः फणिनश्चैव मुमुहुर्नादपानतः ॥ ८॥"
  },
  {
    "text": "पञ्चानामिन्द्रियाणां वै शुभे श्रवणदर्शने ।\nश्रवणाद्वस्तुविज्ञानं दर्शनाच्चित्तरञ्जनम् ॥ ९॥"
  },
  {
    "text": "श्रवणं त्रिविधं प्रोक्तं सात्त्विकं राजसं तथा ।\nतामसं च महाभाग सुज्ञोक्तं निश्चयान्वितम् ॥ १०॥"
  },
  {
    "text": "सात्त्विकं वेदशास्त्रादि साहित्यं चैव राजसम् ।\nतामसं युद्धवार्ता च परदोषप्रकाशनम् ॥ ११॥"
  },
  {
    "text": "सात्त्विकं त्रिविधं प्रोक्तं प्रज्ञावद्भिश्च पण्डितैः ।\nउत्तमं मध्यमं चैव तथैवाधममित्युत ॥ १२॥"
  },
  {
    "text": "उत्तमं मोक्षफलदं स्वर्गदं मध्यमं तथा ।\nअधमं भोगदं प्रोक्तं निर्णीय विदितं बुधैः ॥ १३॥"
  },
  {
    "text": "साहित्यं चैव त्रिविधं स्वीयायां चोत्तमं स्मृतम् ।\nमध्यमं वारयोषायां परोढायां तथाधमम् ॥ १४॥"
  },
  {
    "text": "तामसं त्रिविधं ज्ञेयं विद्वद्भिः शास्त्रदर्शिभिः ।\nआततायिनियुद्धं यत्तदुत्तममुदाहृतम् ॥ १५॥"
  },
  {
    "text": "मध्यमं चापि विद्वेषात्पाण्डवानां तथारिभिः ।\nअधमं निर्निमित्तं तु विवादे कलहे तथा ॥ १६॥"
  },
  {
    "text": "तदत्र श्रवणं मुख्यं पुराणस्य महामते ।\nबुद्धिप्रवर्धनं पुण्यं ततः पापप्रणाशनम् ॥ १७॥"
  },
  {
    "text": "तदाख्याहि महाबुद्धे कथां पौराणिकीं शुभाम् ।\nश्रुतां द्वैपायनात्पूर्वं सर्वार्थस्य प्रसाधिनीम् ॥ १८॥"
  },
  {
    "text": "सूत उवाच ।\nयूयं धन्या महाभागा धन्योऽहं पृथिवीतले ।\nयेषां श्रवणबुद्धिश्च ममापि कथने किल ॥ १९॥"
  },
  {
    "text": "पुरा चैकार्णवे जाते विलीने भुवनत्रये ।\nशेषपर्यङ्कसुप्ते च देवदेवे जनार्दने ॥ २०॥"
  },
  {
    "text": "विष्णुकर्णमलोद्भूतौ दानवौ मधुकैटभौ ।\nमहाबलौ च तौ दैत्यौ विवृद्धौ सागरे जले ॥ २१॥"
  },
  {
    "text": "कीडमानौ स्थितौ तत्र विचरन्तावितस्ततः ।\nतावेकदा महाकायौ क्रीडासक्तौ महार्णवे ॥ २२॥"
  },
  {
    "text": "चिन्तामवापतुश्चित्ते भ्रातराविव संस्थितौ ।\nनाकारणं भवेत्कार्यं सर्वत्रैषा परम्परा ॥ २३॥"
  },
  {
    "text": "आधेयं तु विनाधारं न तिष्ठति कथञ्चन ।\nआधाराधेयभावस्तु भाति नो चित्तगोचरः ॥ २४॥"
  },
  {
    "text": "क्व तिष्ठति जलं चेदं सुखरूपं सुविस्तरम् ।\nकेन सृष्टं कथं जातं मग्नावावाञ्जले स्थितौ ॥ २५॥"
  },
  {
    "text": "आवां वा कथमुत्पन्नौ केन वोत्पादितावुभौ ।\nपितरौ क्वेति विज्ञानं नास्ति कामं तथावयोः ॥ २६॥"
  },
  {
    "text": "सूत उवाच ।\nएवं कामयमानौ तौ जग्मतुर्न विनिश्चयम् ।\nउवाच कैटभस्तत्र मधुं पार्श्वे स्थितं जले ॥ २७॥"
  },
  {
    "text": "कैटभ उवाच ।\nमधो वामत्र सलिले स्थातुं शक्तिर्महाबला ।\nवर्तते भ्रातरचला कारणं सा हि मे मता ॥ २८॥"
  },
  {
    "text": "तया ततमिदं तोयं तदाधारं च तिष्ठति ।\nसा एव परमा देवी कारणञ्च तथावयोः ॥ २९॥"
  },
  {
    "text": "एवं विबुध्यमानौ तौ चिन्ताविष्टौ यदासुरौ ।\nतदाकाशे श्रुतं ताभ्यां वाग्बीजं सुमनोहरम् ॥ ३०॥"
  },
  {
    "text": "गृहीतं च ततस्ताभ्यां तस्याभ्यासो दृढः कृतः ।\nतदा सौदामनी दृष्टा ताभ्यां खे चोत्थिता शुभा ॥ ३१॥"
  },
  {
    "text": "ताभ्यां विचारितं तत्र मन्त्रोऽयं नात्र संशयः ।\nतथा ध्यानमिदं दृष्टं गगने सगुणं किल ॥ ३२॥"
  },
  {
    "text": "निराहारौ जितात्मानौ तन्मनस्कौ समाहितौ ।\nबभूवतुर्विचिन्त्यैवं जपध्यानपरायणौ ॥ ३३॥"
  },
  {
    "text": "एवं वर्षसहस्रं तु ताभ्यां तप्तं महत्तपः ।\nप्रसन्ना परमा शक्तिर्जाता सा परमा तयोः ॥ ३४॥"
  },
  {
    "text": "खिन्नौ तौ दानवौ दृष्ट्वा तपसे कृतनिश्चयौ ।\nतयोरनुग्रहार्थाय वागुवाचाशरीरिणी ॥ ३५॥"
  },
  {
    "text": "वरं वां वाञ्छितं दैत्यौ ब्रूतं परमसम्मतम् ।\nददामि परितुष्टास्मि युवयोस्तपसा किल ॥ ३६॥"
  },
  {
    "text": "सूत उवाच ।\nइति श्रुत्वा तु तां वाणीं दानवावूचतुस्तदा ।\nस्वेच्छया मरणं देवि वरं नौ देहि सुव्रते ॥ ३७॥"
  },
  {
    "text": "वागुवाच ।\nवाञ्छितं मरणं दैत्यौ भवेद्वा मत्प्रसादतः ।\nअजेयौ देवदैत्यैश्च भ्रातरौ नात्र संशयः ॥ ३८॥"
  },
  {
    "text": "सूत उवाच ।\nइति दत्तवरौ देव्या दानवौ मददर्पितौ ।\nचक्रतुः सागरे क्रीडां यादोगणसमन्वितौ ॥ ३९॥"
  },
  {
    "text": "कालेन कियता विप्रा दानवाभ्यां यदृच्छया ।\nदृष्टः प्रजापतिर्ब्रह्मा पद्मासनगतः प्रभुः ॥ ४०॥"
  },
  {
    "text": "दृष्ट्वा तु मुदितावास्तां युद्धकामौ महाबलौ ।\nतमूचतुस्तदा तत्र युद्धं नौ देहि सुव्रत ॥ ४१॥"
  },
  {
    "text": "नोचेत्पद्मं परित्यज्य यथेष्टं गच्छ माचिरम् ।\nयदि त्वं निर्बलश्चासि क्व योग्यं शुभमासनम् ॥ ४२॥"
  },
  {
    "text": "वीरभोग्यमिदं स्थानं कातरोऽसि त्यजाशु वै ।\nतयोरिति वचः श्रुत्वा चिन्तामाप प्रजापतिः ॥ ४३॥"
  },
  {
    "text": "दृष्ट्वा च बलिनौ वीरौ किं करोमीति तापसः ।\nचिन्ताविष्टस्तदा तस्थौ चिन्तयन्मनसा तदा ॥ ४४॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nप्रथमस्कन्धे मधुकैटभयोर्युद्धोद्योगवर्णनं नाम षष्ठोऽध्यायः ॥ १.६॥"
  },
  {
    "text": "१.७ सप्तमोऽध्यायः । विष्णुप्रबोधः ।"
  },
  {
    "text": "सूत उवाच ।\nतौ वीक्ष्य बलिनौ ब्रह्मा तदोपायानचिन्तयत् ।\nसामदानभिदादींश्च युद्धान्तान्सर्वतन्त्रवित् ॥ १॥"
  },
  {
    "text": "न जानेऽहं बलं नूनमेतयोर्वा यथातथम् ।\nअज्ञाते तु बले कामं नैव युद्धं प्रशस्यते ॥ २॥"
  },
  {
    "text": "स्तुतिं करोमि चेदद्य दुष्टयोर्मदमत्तयोः ।\nप्रकाशितं भवेन्नूनं निर्बलत्वं मया स्वयम् ॥ ३॥"
  },
  {
    "text": "वधिष्यति तदैकोऽपि निर्बलत्वे प्रकाशिते ।\nदानं नैवाद्य योग्यं वा भेदः कार्यो मया कथम् ॥ ४॥"
  },
  {
    "text": "विष्णुं प्रबोधयाम्यद्य शेषे सुप्तं जनार्दनम् ।\nचतुर्भुजं महावीर्यं दुःखहा स भविष्यति ॥ ५॥"
  },
  {
    "text": "इति सञ्चिन्त्य मनसा पद्मनालगतोऽब्जजः ।\nजगाम शरणं विष्णुं मनसा दुःखनाशकम् ॥ ६॥"
  },
  {
    "text": "तुष्टाव बोधनार्थं तं शुभैः सम्बोधनैर्हरिम् ।\nनारायणं जगन्नाथं निस्पन्दं योगनिद्रया ॥ ७॥"
  },
  {
    "text": "ब्रह्मोवाच ।\nदीननाथ हरे विष्णो वामनोत्तिष्ठ माधव ।\nभक्तार्तिहृद्धृषीकेश सर्वावास जगत्पते ॥ ८॥"
  },
  {
    "text": "अन्तर्यामिन्नमेयात्मन्वासुदेव जगत्पते ।\nदुष्टारिनाशनैकाग्रचित्त चक्रगदाधर ॥ ९॥"
  },
  {
    "text": "सर्वज्ञ सर्वलोकेश सर्वशक्तिसमन्वित ।\nउत्तिष्ठोत्तिष्ठ देवेश दुःखनाशन पाहि माम् ॥ १०॥"
  },
  {
    "text": "विश्वम्भर विशालाक्ष पुण्यश्रवणकीर्तन ।\nजगद्योने निराकार सर्गस्थित्यन्तकारक ॥ ११॥"
  },
  {
    "text": "इमौ दैत्यौ महाराज हन्तुकामौ मदोद्धतौ ।\nन जानास्यखिलाधार कथं मां सङ्कटे गतम् ॥ १२॥"
  },
  {
    "text": "उपेक्षसेऽतिदुःखार्तं यदि मां शरणं गतम् ।\nपालकत्वं महाविष्णो निराधारं भवेत्ततः ॥ १३॥"
  },
  {
    "text": "एवं स्तुतोऽपि भगवान् न बुबोध यदा हरिः ।\nयोगनिद्रासमाक्रान्तस्तदा ब्रह्मा ह्यचिन्तयत् ॥ १४॥"
  },
  {
    "text": "नूनं शक्तिसमाक्रान्तो विष्णुर्निद्रावशं गतः ।\nजजागार न धर्मात्मा किं करोम्यद्य दुःखितः ॥ १५॥"
  },
  {
    "text": "हन्तुकामावुभौ प्राप्तौ दानवौ मदगर्वितौ ।\nकिं करोमि क्व गच्छामि नास्ति मे शरणं क्वचित् ॥ १६॥"
  },
  {
    "text": "इति सञ्चिन्त्य मनसा निश्चयं प्रतिपद्य च ।\nतुष्टाव योगनिद्रां तामेकाग्रहृदयस्थितः ॥ १७॥"
  },
  {
    "text": "विचार्य मनसाप्येवं शक्तिर्मे रक्षणे क्षमा ।\nयया ह्यचेतनो विष्णुः कृतोऽस्ति स्पन्दवर्जितः ॥ १८॥"
  },
  {
    "text": "व्यसुर्यथा न जानाति गुणाच्छब्दादिकानिह ।\nतथा हरिर्न जानाति निद्रामीलितलोचनः ॥ १९॥"
  },
  {
    "text": "न जहाति यतो निद्रां बहुधा संस्तुतोऽप्यसौ ।\nमन्ये नास्य वशे निद्रा निद्रयायं वशीकृतः ॥ २०॥"
  },
  {
    "text": "यो यस्य वशमापन्तः स तस्य किङ्करः किल ।\nतस्माच्च योगनिद्रेयं स्वामिनी मापतेर्हरेः ॥ २१॥"
  },
  {
    "text": "सिन्धुजाया अपि वशे यया स्वामी वशीकृतः ।\nनूनं जगदिदं सर्वं भगवत्या वशीकृतम् ॥ २२॥"
  },
  {
    "text": "अहं विष्णुस्तथा शम्भुः सावित्री च रमाप्युमा ।\nसर्वे वयं वशे यस्या नात्र किञ्चिद्विचारणा ॥ २३॥"
  },
  {
    "text": "हरिरप्यवशः शेते यथान्यः प्राकृतो जनः ।\nययाभिभूतः का वार्ता किलान्येषां महात्मनाम् ॥ २४॥"
  },
  {
    "text": "स्तौम्यद्य योगनिद्रां वै यया मुक्तो जनार्दनः ।\nघटयिष्यति युद्धे च वासुदेवः सनातनः ॥ २५॥"
  },
  {
    "text": "इति कृत्वा मतिं ब्रह्मा पद्मनालस्थितस्तदा ।\nतुष्टाव योगनिद्रां तां विष्णोरङ्गेषु संस्थिताम् ॥ २६॥"
  },
  {
    "text": "ब्रह्मोवाच ।\nदेवि त्वमस्य जगतः किल कारणं हि\nज्ञातं मया सकलवेदवचोभिरम्ब ।\nयद्विष्णुरप्यखिललोकविवेककर्ता\nनिद्रावशं च गमितः पुरुषोत्तमोऽद्य ॥ २७॥"
  },
  {
    "text": "को वेद ते जननि मोहविलासलीलां\nमूढोऽस्म्यहं हरिरयं विवशश्च शेते ।\nईदृक्तया सकलभूतमनोनिवासे\nविद्वत्तमो विबुधकोटिषु निर्गुणायाः ॥ २८॥"
  },
  {
    "text": "साङ्ख्या वदन्ति पुरुषं प्रकृतिं च यां तां\nचैतन्यभावरहितां जगतश्च कर्त्रीम् ।\nकिं तादृशासि कथमत्र जगन्निवास-\nश्चैतन्यताविरहितो विहितस्त्वयाद्य ॥ २९॥"
  },
  {
    "text": "नाट्यं तनोषि सगुणा विविधप्रकारं\nनो वेत्ति कोऽपि तव कृत्यविधानयोगम् ।\nध्यायन्ति यां मुनिगणा नियतं त्रिकालं\nसन्ध्येति नाम परिकल्प्य गुणान् भवानि ॥ ३०॥"
  },
  {
    "text": "बुद्धिर्हि बोधकरणा जगतां सदा त्वं\nश्रीश्चासि देवि सततं सुखदा सुराणाम् ।\nकीर्तिस्तथा मतिधृती किल कान्तिरेव\nश्रद्धा रतिश्च सकलेषु जनेषु मातः ॥ ३१॥"
  },
  {
    "text": "नातः परं किल वितर्कशतैः प्रमाणं\nप्राप्तं मया यदिह दुःखगतिं गतेन ।\nत्वं चात्र सर्वजगतां जननीति सत्यं\nनिद्रालुतां वितरता हरिणात्र दृष्टम् ॥ ३२॥"
  },
  {
    "text": "त्वं देवि वेदविदुषामपि दुर्विभाव्या\nवेदोऽपि नूनमखिलार्थतया न वेद ।\nयस्मात्त्वदुद्भवमसौ श्रुतिराप्नुवाना\nप्रत्यक्षमेव सकलं तव कार्यमेतत् ॥ ३३॥"
  },
  {
    "text": "कस्ते चरित्रमखिलं भुवि वेद धीमा-\nन्नाहं हरिर्न च भवो न सुरास्तथान्ये ।\nज्ञातुं क्षमाश्च मुनयो न ममात्मजाश्च\nदुर्वाच्य एव महिमा तव सर्वलोके ॥ ३४॥"
  },
  {
    "text": "यज्ञेषु देवि यदि नाम न ते वदन्ति\nस्वाहेति वेदविदुषो हवने कृतेऽपि ।\nन प्राप्नुवन्ति सततं मखभागधेयं\nदेवास्त्वमेव विबुधेष्वपि वृत्तिदासि ॥ ३५॥"
  },
  {
    "text": "त्राता वयं भगवति प्रथमं त्वया वै\nदेवारिसम्भवभयादधुना तथैव ।\nभीतोऽस्मि देवि वरदे शरणं गतोऽस्मि\nघोरं निरीक्ष्य मधुना सह कैटभं च ॥ ३६॥"
  },
  {
    "text": "नो वेत्ति विष्णुरधुना मम दुःखमेत-\nज्जाने त्वयात्मविवशीकृतदेहयष्टिः ।\nमुञ्चादिदेवमथवा जहि दानवेन्द्रौ\nयद्रोचते तव कुरुष्व महानुभावे ॥ ३७॥"
  },
  {
    "text": "जानन्ति ये न तव देवि परं प्रभावं\nध्यायन्ति ते हरिहरावपि मन्दचित्ताः ।\nज्ञातं मयाद्य जननि प्रकटं प्रमाणं\nयद्विष्णुरप्यतितरां विवशोऽथ शेते ॥ ३८॥"
  },
  {
    "text": "सिन्धूद्भवापि न हरिं प्रतिबोधितुं वै\nशक्ता पतिं तव वशानुगमद्य शक्त्या ।\nमन्ये त्वया भगवति प्रसभं रमापि\nप्रस्वापिता न बुबुधे विवशीकृतेव ॥ ३९॥"
  },
  {
    "text": "धन्यास्त एव भुवि भक्तिपरास्तवाङ्घ्रौ\nत्यक्त्वान्यदेवभजनं त्वयि लीनभावाः ।\nकुर्वन्ति देवि भजनं सकलं निकामं\nज्ञात्वा समस्तजननीं किल कामधेनुम् ॥ ४०॥"
  },
  {
    "text": "धीकान्तिकीर्तिशुभवृत्तिगुणादयस्ते\nविष्णोर्गुणास्तु परिहृत्य गताः क्व चाद्य ।\nबन्दीकृतो हरिरसौ ननु निद्रयात्र\nशक्त्या तवैव भगवत्यतिमानवत्याः ॥ ४१॥"
  },
  {
    "text": "त्वं शक्तिरेव जगतामखिलप्रभावा\nत्वन्निर्मितं च सकलं खलु भावमात्रम् ।\nत्वं क्रीडसे निजविनिर्मितमोहजाले\nनाट्ये यथा विहरते स्वकृते नटो वै ॥ ४२॥"
  },
  {
    "text": "विष्णुस्त्वया प्रकटितः प्रथमं युगादौ\nदत्ता च शक्तिरमला खलु पालनाय ।\nत्रातं च सर्वमखिलं विवशीकृतोऽद्य\nयद्रोचते तव तथाम्ब करोषि नूनम् ॥ ४३॥"
  },
  {
    "text": "सृष्ट्वात्र मां भगवति प्रविनाशितुं चे-\nन्नेच्छास्ति ते कुरु दयां परिहृत्य मौनम् ।\nकस्मादिमौ प्रकटितौ किल कालरूपौ\nयद्वा भवानि हसितुं नु किमिच्छसे माम् ॥ ४४॥"
  },
  {
    "text": "ज्ञातं मया तव विचेष्टितमद्भुतं वै\nकृत्वाखिलं जगदिदं रमसे स्वतन्त्रा ।\nलीनं करोषि सकलं किल मां तथैव\nहन्तुं त्वमिच्छसि भवानि किमत्र चित्रम् ॥ ४५॥"
  },
  {
    "text": "कामं कुरुष्व वधमद्य ममैव मात-\nर्दुःखं न मे मरणजं जगदम्बिकेऽत्र ।\nकर्ता त्वयैव विहितः प्रथमं स चायं\nदैत्याहतोऽथ मृत इत्ययशो गरिष्ठम् ॥ ४६॥"
  },
  {
    "text": "उत्तिष्ठ देवि कुरु रूपमिहाद्भुतं त्वं\nमां वा त्विमौ जहि यथेच्छसि बाललीले ।\nनो चेत्प्रबोधय हरिं निहनेदिमौ य-\nस्त्वत्साध्यमेतदखिलं किल कार्यजातम् ॥ ४७॥"
  },
  {
    "text": "सूत उवाच ।\nएवं स्तुता तदा देवी तामसी तत्र वेधसा ।\nनिःसृत्य हरिदेहात्तु संस्थिता पार्श्वतस्तदा ॥ ४८॥"
  },
  {
    "text": "त्यक्त्वाङ्गानि च सर्वाणि विष्णोरतुलतेजसः ।\nनिर्गता योगनिद्रा सा नाशाय च तयोस्तदा ॥ ४९॥"
  },
  {
    "text": "विस्पन्दितशरीरोऽसौ यदा जातो जनार्दनः ।\nधाता परमिकां प्राप्तो मुदं दृष्ट्वा हरिं ततः ॥ ५०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nप्रथमस्कन्धे विष्णुप्रबोधो नाम सप्तमोऽध्यायः ॥ १.७॥"
  },
  {
    "text": "१.८ अष्टमोऽध्यायः । आराध्यनिर्णयवर्णनम् ।"
  },
  {
    "text": "ऋषय ऊचुः ।\nसन्देहोऽत्र महाभाग कथायां तु महाद्भुतः ।\nवेदशास्त्रपुराणैश्च निश्चितं तु सदा बुधैः ॥ १॥"
  },
  {
    "text": "ब्रह्मा विष्णुश्च रुद्रश्च त्रयो देवाः सनातनाः ।\nनातः परतरं किञ्चिद्ब्रह्माण्डेऽस्मिन्महामते ॥ २॥"
  },
  {
    "text": "ब्रह्मा सृजति लोकान्वै विष्णुः पात्यखिलं जगत् ।\nरुद्रः संहरते काले त्रय एतेऽत्र कारणम् ॥ ३॥"
  },
  {
    "text": "एका मूर्तिस्त्रयो देवा ब्रह्मविष्णुमहेश्वराः ।\nरजःसत्त्वतमोभिश्च संयुताः कार्यकारकाः ॥ ४॥"
  },
  {
    "text": "तेषां मध्ये हरिः श्रेष्ठो माधवः पुरुषोत्तमः ।\nआदिदेवो जगन्नाथः समर्थः सर्वकर्मसु ॥ ५॥"
  },
  {
    "text": "नान्यः कोऽपि समर्थोऽस्ति विष्णोरतुलतेजसः ।\nस कथं स्वापितः स्वामी विवशो योगमायया ॥ ६॥"
  },
  {
    "text": "क्व गतं तस्य विज्ञानं जीवतश्चेष्टितं कुतः ।\nसन्देहोऽयं महाभाग कथयस्व यथाशुभम् ॥ ७॥"
  },
  {
    "text": "का सा शक्तिः पुरा प्रोक्ता यया विष्णुजितः प्रभुः ।\nकुतो जाता कथं शक्ता का शक्तिर्वद सुव्रत ॥ ८॥"
  },
  {
    "text": "यस्तु सर्वेश्वरो विष्णुर्वासुदेवो जगद्गुरुः ।\nपरमात्मा परानन्दः सच्चिदानन्दविग्रहः ॥ ९॥"
  },
  {
    "text": "सर्वकृत्सर्वभृत्स्रष्टा विरजः सर्वगः शुचिः ।\nस कथं निद्रया नीतः परतन्त्रः परात्परः ॥ १०॥"
  },
  {
    "text": "एतदाश्चर्यभूतो हि सन्देहो नः परन्तप ।\nछिन्धि ज्ञानासिना सूत व्यासशिष्य महामते ॥ ११॥"
  },
  {
    "text": "सूत उवाच ।\nकः सन्देहं भिनत्त्येनं त्रैलोक्ये सचराचरे ।\nमुह्यन्ति मुनयः कामं ब्रह्मपुत्राः सनातनाः ॥ १२॥"
  },
  {
    "text": "नारदः कपिलश्चैव प्रश्नेऽस्मिन्मुनिसत्तमाः ।\nकिं ब्रवीमि महाभागा दुर्घटेऽस्मिन्विमर्शने ॥ १३॥"
  },
  {
    "text": "देवेषु विष्णुः कथितः सर्वगः सर्वपालकः ।\nयतो विराडिदं सर्वमुत्पन्नं सचराचरम् ॥ १४॥"
  },
  {
    "text": "ते सर्वे समुपासन्ते नत्वा देवं परात्परम् ।\nनारायणं हृषीकेशं वासुदेवं जनार्दनम् ॥ १५॥"
  },
  {
    "text": "तथा केचिन्महादेवं शङ्करं शशिशेखरम् ।\nत्रिनेत्रं पञ्चवक्त्रं च शूलपाणिं वृषध्वजम् ॥ १६॥"
  },
  {
    "text": "तथा वेदेषु सर्वेषु गीतं नाम्ना त्रियम्बकम् ।\nकपर्दिनं पञ्चवक्त्रं गौरीदेहार्धधारिणम् ॥ १७॥"
  },
  {
    "text": "कैलासवासनिरतं सर्वशक्तिसमन्वितम् ।\nभूतवृन्दयुतं देवं दक्षयज्ञविघातकम् ॥ १८॥"
  },
  {
    "text": "तथा सूर्यं वेदविदः सायम्प्रातर्दिने दिने ।\nमध्याह्ने तु महाभागाः स्तुवन्ति विविधैः स्तवैः ॥ १९॥"
  },
  {
    "text": "तथा वेदेषु सर्वेषु सूर्योपासनमुत्तमम् ।\nपरमात्मेति विख्यातं नाम तस्य महात्मनः ॥ २०॥"
  },
  {
    "text": "अग्निः सर्वत्र वेदेषु संस्तुतो वेदवित्तमैः ।\nइन्द्रश्चापि त्रिलोकेशो वरुणश्च तथापरः ॥ २१॥"
  },
  {
    "text": "यथा गङ्गा प्रवाहैश्च बहुभिः परिवर्तते ।\nतथैव सर्वदेवेषु विष्णुः प्रोक्तो महर्षिभिः ॥ २२॥"
  },
  {
    "text": "त्रीण्येव हि प्रमाणानि पठितानि सुपण्डितैः ।\nप्रत्यक्षं चानुमानं च शाब्दं चैव तृतीयकम् ॥ २३॥"
  },
  {
    "text": "चत्वार्येवेतरे प्राहुरुपमानयुतानि च ।\nअर्थापत्तियुतान्यन्ये पञ्च प्राहुर्महाधियः ॥ २४॥"
  },
  {
    "text": "सप्त पौराणिकाश्चैव प्रवदन्ति मनीषिणः ।\nएतैः प्रमाणैर्दुर्ज्ञेयं यद्ब्रह्म परमं च तत् ॥ २५॥"
  },
  {
    "text": "वितर्कश्चात्र कर्तव्यो बुद्ध्या चैवागमेन च ।\nनिश्चयात्मिकया युक्त्या विचार्य च पुनः पुनः ॥ २६॥"
  },
  {
    "text": "प्रत्यक्षतस्तु विज्ञानं चिन्त्यं मतिमता सदा ।\nदृष्टान्तेनापि सततं शिष्टमार्गानुसारिणा ॥ २७॥"
  },
  {
    "text": "विद्वांसोऽपि वदन्त्येवं पुराणैः परिगीयते ।\nद्रुहिणे सृष्टिशक्तिश्च हरौ पालनशक्तिता ॥ २८॥"
  },
  {
    "text": "हरे संहारशक्तिश्च सूर्ये शक्तिः प्रकाशिका ।\nधराधरणशक्तिश्च शेषे कूर्मे तथैव च ॥ २९॥"
  },
  {
    "text": "साद्या शक्तिः परिणता सर्वस्मिन्या प्रतिष्ठिता ।\nदाहशक्तिस्तथा वह्नौ समीरे प्रेरणात्मिका ॥ ३०॥"
  },
  {
    "text": "शिवोऽपि शवतां याति कुण्डलिन्या विवर्जितः ।\nशक्तिहीनस्तु यः कश्चिदसमर्थः स्मृतो बुधैः ॥ ३१॥"
  },
  {
    "text": "एवं सर्वत्र भूतेषु स्थावरेषु चरेषु च ।\nब्रह्मादिस्तम्बपर्यन्तं ब्रह्माण्डेऽस्मिन्महातपाः ॥ ३२॥"
  },
  {
    "text": "शक्तिहीनं तु निन्द्यं स्याद्वस्तुमात्रं चराचरम् ।\nअशक्तः शत्रुविजये गमने भोजने तथा ॥ ३३॥"
  },
  {
    "text": "एवं सर्वगता शक्तिः सा ब्रह्मेति विविच्यते ।\nसोपास्या विविधैः सम्यग्विचार्या सुधिया सदा ॥ ३४॥"
  },
  {
    "text": "विष्णौ च सात्त्विकी शक्तिस्तया हीनोऽप्यकर्मकृत् ।\nद्रुहिणे राजसी शक्तिर्यया हीनो ह्यसृष्टिकृत् ॥ ३५॥"
  },
  {
    "text": "शिवे च तामसी शक्तिस्तया संहारकारकः ।\nइत्यूह्यं मनसा सर्वं विचार्य च पुनः पुनः ॥ ३६॥"
  },
  {
    "text": "शक्तिः करोति ब्रह्माण्डं सा वै पालयतेऽखिलम् ।\nइच्छया संहरत्येषा जगदेतच्चराचरम् ॥ ३७॥"
  },
  {
    "text": "न विष्णुर्न हरः शक्रो न ब्रह्मा न च पावकः ।\nन सूर्यो वरुणः शक्तः स्वे स्वे कार्ये कथञ्चन ॥ ३८॥"
  },
  {
    "text": "तया युक्ता हि कुर्वन्ति स्वानि कार्याणि ते सुराः ।\nसैव कारणकार्येषु प्रत्यक्षेणावगम्यते ॥ ३९॥"
  },
  {
    "text": "सगुणा निर्गुणा सा तु द्विधा प्रोक्ता मनीषिभिः ।\nसगुणा रागिभिः सेव्या निर्गुणा तु विरागिभिः ॥ ४०॥"
  },
  {
    "text": "धर्मार्थकाममोक्षाणां स्वामिनी सा निराकुला ।\nददाति वाच्छितान्कामान्पूजिता विधिपूर्वकम् ॥ ४१॥"
  },
  {
    "text": "न जानन्ति जना मूढास्तां सदा माययावृताः ।\nजानन्तोऽपि नराः केचिन्मोहयन्ति परानपि ॥ ४२॥"
  },
  {
    "text": "पण्डिताः स्वोदरार्थं वै पाखण्डानि पूथक्पृथक् ।\nप्रवर्तयन्ति कलिना प्रेरिता मन्दचेतसः ॥ ४३॥"
  },
  {
    "text": "कलावस्मिन्महाभागा नानाभेदसमुत्थिताः ।\nनान्ये युगे तथा धर्मा वेदबाह्याः कथञ्चन ॥ ४४॥"
  },
  {
    "text": "विष्णुश्चरत्यसावुग्र तपो वर्षाण्यनेकशः ।\nब्रह्मा हरस्त्रयो देवा ध्यायन्तः कमपि धुवम् ॥ ४५॥"
  },
  {
    "text": "कामयानाः सदा कामं ते त्रयः सर्वदैव हि ।\nयजन्ति यज्ञान्विविधान्ब्रह्मविष्णुमहेश्वराः ॥ ४६॥"
  },
  {
    "text": "ते वै शक्तिं परां देवीं ब्रह्माख्यां परमात्मिकाम् ।\nध्यायन्ति मनसा नित्यं नित्यां मत्वा सनातनीम् ॥ ४७॥"
  },
  {
    "text": "तस्माच्छक्तिः सदा सेव्या विद्वद्भिः कृतनिश्चयैः ।\nनिश्चयः सर्वशास्त्राणां ज्ञातव्यो मुनिसत्तमाः ॥ ४८॥"
  },
  {
    "text": "कृष्णाच्छ्रुतं मया चैतत्तेन ज्ञातं तु नारदात् ।\nपितुः सकाशात्तेनापि ब्रह्मणा विष्णुवाक्यतः ॥ ४९॥"
  },
  {
    "text": "न श्रोतव्यं न मन्तव्यमन्येषां वचनं बुधैः ।\nशक्तिरेव सदा सेव्या विद्वद्भिः कृतनिश्चयैः ॥ ५०॥"
  },
  {
    "text": "प्रत्यक्षमपि द्रष्टव्यमशक्तस्य विचेष्टितम् ।\nअतः सर्वेषु भूतेषु ज्ञातव्या शक्तिरेव हि ॥ ५१॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nप्रथमस्कन्धे आराध्यनिर्णयवर्णनं नामाष्टमोऽध्यायः ॥ १.८॥"
  },
  {
    "text": "१.९ नवमोऽध्यायः । हरिकृतमधुकैटभवधवर्णनम् ।"
  },
  {
    "text": "सूत उवाच ।\nयदा विनिर्गता निद्रा देहात्तस्य जगद्गुरोः ।\nनेत्रास्यनासिकाबाहुहृदयेभ्यस्तथोरसः ॥ १॥"
  },
  {
    "text": "निःसृत्य गगने तस्थौ तामसी शक्तिरुत्तमा ।\nउदतिष्ठज्जगन्नाथो जृम्भमाणः पुनः पुनः ॥ २॥"
  },
  {
    "text": "तदापश्यत् स्थितं तत्र भयत्रस्तं प्रजापतिम् ।\nउवाच च महातेजा मेघगम्भीरया गिरा ॥ ३॥"
  },
  {
    "text": "विष्णुरुवाच ।\nकिमागतोऽसि भगवंस्तपस्त्यक्त्वात्र पद्मज ।\nकस्माच्चिन्तातुरोऽसि त्वं भयाकुलितमानसः ॥ ४॥"
  },
  {
    "text": "ब्रह्मोवाच ।\nत्वत्कर्णमलजौ देव दैत्यौ च मधुकैटभौ ।\nहन्तुं मां समुपायातौ घोररूपौ महाबलौ ॥ ५॥"
  },
  {
    "text": "भयात्तयोः समायातस्त्वत्समीपं जगत्पते ।\nत्राहि मां वासुदेवाद्य भयत्रस्तं विचेतनम् ॥ ६॥"
  },
  {
    "text": "विष्णुरुवाच ।\nतिष्ठाद्य निर्भयो जातस्तौ हनिष्याम्यहं किल ।\nयुद्धायाजग्मतुर्मूढौ मत्समीपं गतायुषौ ॥ ७॥"
  },
  {
    "text": "सूत उवाच ।\nएवं वदति देवेशे दानवौ तौ महाबलौ ।\nविचिन्वानावजं चोभौ सम्प्राप्तौ मदगर्वितौ ॥ ८॥"
  },
  {
    "text": "निराधारौ जले तत्र संस्थितौ विगतज्वरौ ।\nतावूचतुर्मदोन्मत्तौ ब्रह्माणं मुनिसत्तमाः ॥ ९॥"
  },
  {
    "text": "पलायित्वा समायातः सन्निधावस्य किं ततः ।\nयुद्धं कुरु हनिष्यावः पश्यतोऽस्यैव सन्निधौ ॥ १०॥"
  },
  {
    "text": "पश्चादेनं हनिष्यावः सर्पभोगोपरिस्थितम् ।\nत्वमद्य कुरु सङ्ग्रामं दासोऽस्मीति च वा वद ॥ ११॥"
  },
  {
    "text": "सूत उवाच ।\nतच्छ्रुत्वा वचनं विष्णुस्तावुवाच जनार्दनः ।\nकुरुतं समरं कामं मया दानवपुङ्गवौ ॥ १२॥"
  },
  {
    "text": "हरिष्यामि मदं चाहं युवयोर्मत्तयोः किल ।\nआगच्छतं महाभागौ श्रद्धा चेद्वां महाबलौ ॥ १३॥"
  },
  {
    "text": "सूत उवाच ।\nश्रुत्वा तद्वचनं चोभौ क्रोधव्याकुललोचनौ ।\nनिराधारौ जलस्थौ च युद्धोद्युक्तौ बभूवतुः ॥ १४॥"
  },
  {
    "text": "मधुश्च कुपितस्तत्र हरिणा सह संयुगम् ।\nकर्तुं प्रचलितस्तूर्णं कैटभस्तु तथा स्थितः ॥ १५॥"
  },
  {
    "text": "बाहुयुद्धं तयोरासीन्मल्लयोरिव मत्तयोः ।\nश्रान्ते मधौ कैटभस्तु सङ्ग्राममकरोत्तदा ॥ १६॥"
  },
  {
    "text": "पुनर्मधुः कैटभश्च युयुधाते पुनः पुनः ।\nबाहुयुद्धेन रागान्धौ विष्णुना प्रभविष्णुना ॥ १७॥"
  },
  {
    "text": "प्रेक्षकस्तु तदा ब्रह्मा देवी चैवान्तरिक्षगा ।\nन मम्लतुस्तदा तौ तु विष्णुस्तु ग्लानिमाप्तवान् ॥ १८॥"
  },
  {
    "text": "पञ्चवर्षसहस्राणि यदा जातानि युद्ध्यता ।\nहरिणा चिन्तितं तत्र कारणं मरणे तयोः ॥ १९॥"
  },
  {
    "text": "पञ्चवर्षसहस्राणि मया युद्धं कृतं किल ।\nन श्रान्तौ दानवौ घोरौ श्रान्तोऽहं चैतदद्भुतम् ॥ २०॥"
  },
  {
    "text": "क्व गतं मे बलं शौर्यं कस्माच्चेमावनामयौ ।\nकिमत्र कारणं चिन्त्यं विचार्य मनसा त्विह ॥ २१॥"
  },
  {
    "text": "इति चिन्तापरं दृष्ट्वा हरिं हर्षपरावुभौ ।\nऊचतुस्तौ मदोन्मत्तौ मेघमम्भीरनिःस्वनौ ॥ २२॥"
  },
  {
    "text": "तव नोचेद्बलं विष्णो यदि श्रान्तोऽसि युद्धतः ।\nब्रूहि दासोऽस्मि वां नूनं कृत्वा शिरसि चाञ्जलिम् ॥ २३॥"
  },
  {
    "text": "न चेद्युद्धं कुरुष्वाद्य समर्थोऽसि महामते ।\nहत्वा त्वां निहनिष्यावः पुरुषं च चतुर्मुखम् ॥ २४॥"
  },
  {
    "text": "सूत उवाच ।\nश्रुत्वा तद्भाषितं विष्णुस्तयोस्तस्मिन्महोदधौ ।\nउवाच वचनं श्लक्ष्णं सामपूर्वं महामनाः ॥ २५॥"
  },
  {
    "text": "हरिरुवाच ।\nश्रान्ते भीते त्यक्तशस्त्रे पतिते बालके तथा ।\nप्रहरन्ति न वीरास्ते धर्म एष सनातनः ॥ २६॥"
  },
  {
    "text": "पञ्चवर्षसहस्राणि कृतं युद्धं मया त्विह ।\nएकोऽहं भ्रातरौ वां च बलिनौ सदृशौ तथा ॥ २७॥"
  },
  {
    "text": "कृतं विश्रमणं मध्ये युवाभ्यां च पुनः पुनः ।\nतथा विश्रमणं कृत्वा युध्येऽहं नात्र संशयः ॥ २८॥"
  },
  {
    "text": "तिष्ठतं हि युवां तावद्बलवन्तौ मदोत्कटौ ।\nविश्रम्याहं करिष्यामि युद्धं वा न्यायमार्गतः ॥ २९॥"
  },
  {
    "text": "सूत उवाच ।\nइति श्रुत्वा वचस्तस्य विश्रब्धौ दानवोत्तमौ ।\nसंस्थितौ दूरतस्तत्र सङ्ग्रामे कृतनिश्चयौ ॥ ३०॥"
  },
  {
    "text": "अतिदूरे च तौ दृष्ट्वा वासुदेवश्चतुर्भुजः ।\nदध्यौ च मनसा तत्र कारणं मरणे तयोः ॥ ३१॥"
  },
  {
    "text": "चिन्तनाज्ज्ञानमुत्पन्नं देवीदत्तवरावुभौ ।\nकामं वाञ्छितमरणौ न मम्लतुरतस्त्विमौ ॥ ३२॥"
  },
  {
    "text": "वृथा मया कृतं युद्धं श्रमोऽयं मे वृथा गतः ।\nकरोमि च कथं युद्धमेवं ज्ञात्वा विनिश्चयम् ॥ ३३॥"
  },
  {
    "text": "अकृते च तथा युद्धे कथमेतौ गमिष्यतः ।\nविनाशं दुःखदौ नित्यं दानवौ वरदर्पितौ ॥ ३४॥"
  },
  {
    "text": "भगवत्या वरो दत्तस्तया सोऽपि च दुर्घटः ।\nमरणं चेच्छया कामं दुःखितोऽपि न वाञ्छति ॥ ३५॥"
  },
  {
    "text": "रोगग्रस्तोऽपि दीनोऽपि न मुमूर्षति कश्चन ।\nकथं चेमौ मदोन्मत्तौ मर्तुकामौ भविष्यतः ॥ ३६॥"
  },
  {
    "text": "नन्वद्य शरणं यामि विद्यां शक्तिं सुकामदाम् ।\nविना तया न सिध्यन्ति कामाः सम्यक्प्रसन्नया ॥ ३७॥"
  },
  {
    "text": "एवं सञ्चिन्त्यमानस्तु गगने संस्थितां शिवाम् ।\nअपश्यद्भगवान्विष्णुर्योगनिद्रां मनोहराम् ॥ ३८॥"
  },
  {
    "text": "कृताज्जलिरमेयात्मा तां च तुष्टाव योगवित् ।\nविनाशार्थं तयोस्तत्र वरदां भुवनेश्वरीम् ॥ ३९॥"
  },
  {
    "text": "विष्णुरुवाच ।\nनमो देवि महामाये सृष्टिसंहारकारिणि ।\nअनादिनिधने चण्डि भुक्तिमुक्तिप्रदे शिवे ॥ ४०॥"
  },
  {
    "text": "न ते रूपं विजानामि सगुणं निर्गुणं तथा ।\nचरित्राणि कुतो देवि सङ्ख्यातीतानि यानि ते ॥ ४१॥"
  },
  {
    "text": "अनुभूतो मया तेऽद्य प्रभावश्चातिदुर्घटः ।\nयदहं निद्रया लीनः सञ्जातोऽस्मि विचेतनः ॥ ४२॥"
  },
  {
    "text": "ब्रह्मणा चातियत्नेन बोधितोऽपि पुनः पुनः ।\nन प्रबुद्धः सर्वथाहं सङ्कोचितषडिन्द्रियः ॥ ४३॥"
  },
  {
    "text": "अचेतनत्वं सम्प्राप्तः प्रभावात्तव चाम्बिके ।\nत्वया मुक्तः प्रबुद्धोऽहं युद्धं च बहुधा कृतम् ॥ ४४॥"
  },
  {
    "text": "श्रान्तोऽहं न च तौ श्रान्तौ त्वया दत्तवरौ वरौ ।\nब्रह्माणं हन्तुमायातौ दानवौ मदगर्वितौ ॥ ४५॥"
  },
  {
    "text": "आहूतौ च मया कामं द्वन्द्वयुद्धाय मानदे ।\nकृतं युद्धं महाघोरं मया ताभ्यां महार्णवे ॥ ४६॥"
  },
  {
    "text": "मरणे वरदानं ते ततो ज्ञातं महाद्भुतम् ।\nज्ञात्वाहं शरणं प्राप्तस्त्वामद्य शरणप्रदाम् ॥ ४७॥"
  },
  {
    "text": "साहाय्यं कुरु मे मातः खिन्नोऽहं युद्धकर्मणा ।\nदृप्तौ तौ वरदानेन तव देवार्तिनाशने ॥ ४८॥"
  },
  {
    "text": "हन्तुं मामुद्यतौ पापौ किं करोमि क्व यामि च ।\nइत्युक्ता सा तदा देवी स्मितपूर्वमुवाच ह ॥ ४९॥"
  },
  {
    "text": "प्रणमन्तं जगन्नाथं वासुदेवं सनातनम् ।\nदेवदेव हरे विष्णो कुरु युद्धं पुनः स्वयम् ॥ ५०॥"
  },
  {
    "text": "वञ्चयित्वा त्विमौ शूरौ हन्तव्यौ च विमोहितौ ।\nमोहयिष्याम्यहं नूनं दानवौ वक्रया दृशा ॥ ५१॥"
  },
  {
    "text": "जहि नारायणाशु त्वं मम मायाविमोहितौ ।\nसूत उवाच ।\nतच्छ्रुत्वा वचनं विष्णुस्तस्याः प्रीतिरसान्वितम् ॥ ५२॥"
  },
  {
    "text": "सङ्ग्रामस्थलमासाद्य तस्थौ तत्र महार्णवे ।\nतदायातौ च तौ वीरौ युद्धकामौ महाबलौ ॥ ५३॥"
  },
  {
    "text": "वीक्ष्य विष्णुं स्थितं तत्र हर्षयुक्तौ बभूवतुः ।\nतिष्ठ तिष्ठ महाकाम कुरु युद्धं चतुर्भुज ॥ ५४॥"
  },
  {
    "text": "दैवाधीनौ विदित्वाद्य नूनं जयपराजयौ ।\nसबलो जयमाप्नोति दैवाज्जयति दुर्बलः ॥ ५५॥"
  },
  {
    "text": "सर्वथैव न कर्तव्यौ हर्षशोकौ महात्मना ।\nपुरा वै बहवो दैत्या जिता दानववैरिणा ॥ ५६॥"
  },
  {
    "text": "अधुना चावयोः सार्धं युध्यमानः पराजितः ।\nसूत उवाच ।\nइत्युक्त्वा तौ महाबाहू युद्धाय समुपस्थितौ ॥ ५७॥"
  },
  {
    "text": "वीक्ष्य विष्णुर्जघानाशु मुष्टिनाद्भुतकर्मणा ।\nतावप्यतिबलोन्मत्तौ जध्नतुर्मुष्टिना हरिम् ॥ ५८॥"
  },
  {
    "text": "एवं परस्परं जातं युद्धं परमदारुणम् ।\nयुध्यमानौ महावीर्यौ दृष्ट्वा नारायणस्तदा ॥ ५९॥"
  },
  {
    "text": "अपश्यत्सम्मुखं देव्याः कृत्वा दीनां दृशं हरिः ।\nसूत उवाच ।\nतं वीक्ष्य तादृशं विष्णुं करुणारससंयुतम् ॥ ६०॥"
  },
  {
    "text": "जहासातीव ताम्राक्षी वीक्षमाणा तदासुरौ ।\nतौ जघान कटाक्षैश्च कामबाणैरिवापरैः ॥ ६१॥"
  },
  {
    "text": "मन्दस्मितयुतैः कामं प्रेमभावयुतैरनु ।\nदृष्ट्वा मुमुहतुः पापौ देव्या वक्रविलोकनम् ॥ ६२॥"
  },
  {
    "text": "विशेषमिति मन्वानौ कामबाणातिपीडितौ ।\nवीक्षमाणौ स्थितौ तत्र तां देवीं विशदप्रभाम् ॥ ६३॥"
  },
  {
    "text": "हरिणापि च तद्दृष्टं देव्यास्तत्र चिकीर्षितम् ।\nमोहितौ तौ परिज्ञाय भगवान्कार्यवित्तमः ॥ ६४॥"
  },
  {
    "text": "उवाच तौ हसन् श्लक्ष्णं मेघगम्भीरया गिरा ।\nवरं वरयतां वीरौ युवयोर्योऽभिवाच्छितः ॥ ६५॥"
  },
  {
    "text": "ददामि परमप्रीतो युद्धेन युवयोः किल ।\nदानवा बहवो दृष्टा युध्यमाना मया पुरा ॥ ६६॥"
  },
  {
    "text": "युवयोः सदृशः कोऽपि न दृष्टो न च वै श्रुतः ।\nतस्मात्तुष्टोऽस्मि कामं वै निस्तुलेन बलेन च ॥ ६७॥"
  },
  {
    "text": "भ्रात्रोश्च वाञ्छितं कामं प्रयच्छामि महाबलौ ।\nसूत उवाच ।\nतच्छ्रुत्वा वचनं विष्णोः साभिमानौ स्मरातुरौ ॥ ६८॥"
  },
  {
    "text": "वीक्षमाणौ महामायां जगदानन्दकारिणीम् ।\nतमूचतुश्च कामार्तौ विष्णुं कमललोचनौ ॥ ६९॥"
  },
  {
    "text": "हरे न याचकावावां त्वं किं दातुमिहेच्छसि ।\nददाव तुल्यं देवेश दातारौ नौ न याचकौ ॥ ७०॥"
  },
  {
    "text": "प्रार्थय त्वं हृषीकेश मनोऽभिलषितं वरम् ।\nतुष्टौ स्वस्तव युद्धेन वासुदेवाद्भुतेन च ॥ ७१॥"
  },
  {
    "text": "तयोस्तद्वचनं श्रुत्वा प्रत्युवाच जनार्दनः ।\nभवेतामद्य मे तुष्टौ मम वध्यावुभावपि ॥ ७२॥"
  },
  {
    "text": "सूत उवाच ।\nतच्छ्रुत्वा वचनं विष्णोर्दानवौ चातिविस्मितौ ।\nवञ्चिताविति मन्वानौ तस्थतुः शोकसंयुतौ ॥ ७३॥"
  },
  {
    "text": "विचार्य मनसा तौ तु दानवौ विष्णुमूचतुः ।\nप्रेक्ष्य सर्वं जलमयं भूमिं स्थलविवर्जिताम् ॥ ७४॥"
  },
  {
    "text": "हरे योऽयं वरो दत्तस्त्वया पूर्वं जनार्दन ।\nसत्यवागसि देवेश देहि तं वाञ्छितं वरम् ॥ ७५॥"
  },
  {
    "text": "निर्जले विपुले देशे हनस्व मधुसूदन ।\nवध्यावावां तु भवतः सत्यवाग्भव माधव ॥ ७६॥"
  },
  {
    "text": "स्मृत्वा चक्रं तदा विष्णुस्तावुवाच हसन्हरिः ।\nहन्म्यद्य वां महाभागौ निर्जले विपुले स्थले ॥ ७७॥"
  },
  {
    "text": "इत्युक्त्या देवदेवेश ऊरू कृत्वातिविस्तरौ ।\nदर्शयामास तौ तत्र निर्जलं च जलोपरि ॥ ७८॥"
  },
  {
    "text": "नास्त्यत्र दानवौ वारि शिरसी मुञ्चतामिह ।\nसत्यवागहमद्यैव भविष्यामि च वां तथा ॥ ७९॥"
  },
  {
    "text": "तदाकर्ण्य वचस्तथ्यं विचिन्त्य मनसा च तौ ।\nवर्धयामासतुर्देहं योजनानां सहस्रकम् ॥ ८०॥"
  },
  {
    "text": "भगवान्द्विगुणं चक्रे जघनं विस्मितौ तदा ।\nशीर्षे सन्दधतां तत्र जघने परमाद्भुते ॥ ८१॥"
  },
  {
    "text": "रथाङ्गेन तदा छिन्ने विष्णुना प्रभविष्णुना ।\nजघनोपरि वेगेन प्रकृष्टे शिरसी तयोः ॥ ८२॥"
  },
  {
    "text": "गतप्राणौ तदा जातौ दानवौ मधुकैटभौ ।\nसागरः सकलो व्याप्तस्तदा वै मेदसा तयोः ॥ ८३॥"
  },
  {
    "text": "मेदिनीति ततो जातं नाम पृथ्व्याः समन्ततः ।\nअभक्ष्या मृत्तिका तेन कारणेन मुनीश्वराः ॥ ८४॥"
  },
  {
    "text": "इति वः कथितं सर्वं यत्पृष्टोऽस्मि सुनिश्चितम् ।\nमहाविद्या महामाया सेवनीया सदा बुधैः ॥ ८५॥"
  },
  {
    "text": "आराध्या परमा शक्तिः सर्वैरपि सुरासुरैः ।\nनातः परतरं किञ्चिदधिकं भुवनत्रये ॥ ८६॥"
  },
  {
    "text": "सत्यं सत्यं पुनः सत्यं वेदशास्त्रार्थनिर्णयः ।\nपूजनीया परा शक्तिर्निर्गुणा सगुणाथवा ॥ ८७॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nप्रथमस्कन्धे हरिकृतमधुकैटभवधवर्णनं नाम नवमोऽध्यायः ॥ १.९॥"
  },
  {
    "text": "१.१० दशमोऽध्यायः । शिववरदानवर्णनम् ।"
  },
  {
    "text": "ऋषय ऊचुः ।\nसूत पूर्वं त्वया प्रोक्तं व्यासेनामिततेजसा ।\nकृत्वा पुराणमखिलं शुकायाध्यापितं शुभम् ॥ १॥"
  },
  {
    "text": "व्यासेन तु तपस्तप्त्वा कथमुत्पादितः शुकः ।\nविस्तरं ब्रूहि सकलं यच्छ्रुतं कृष्णतस्त्वया ॥ २॥"
  },
  {
    "text": "सूत उवाच ।\nप्रवक्ष्यामि शुकोत्पत्तिं व्यासात्सत्यवतीसुतात् ।\nयथोत्पन्नः शुकः साक्षाद्योगिनां प्रवरो मुनिः ॥ ३॥"
  },
  {
    "text": "मेरुश‍ृङ्गे महारम्ये व्यासः सत्यवतीसुतः ।\nतपश्चचार सोऽत्युग्रं पुत्रार्थं कृतनिश्चयः ॥ ४॥"
  },
  {
    "text": "जपन्नेकाक्षरं मन्त्रं वाग्बीजं नारदाच्छ्रुतम् ।\nध्यायन्परां महामायां पुत्रकामस्तपोनिधिः ॥ ५॥"
  },
  {
    "text": "अग्नेर्भूमेस्तथा वायोरन्तरिक्षस्य चाप्ययम् ।\nवीर्येण सम्मितः पुत्रो मम भूयादिति स्म ह ॥ ६॥"
  },
  {
    "text": "अतिष्ठत्स गताहारः शतसंवत्सरं प्रभुः ।\nआराधयन्महादेवं तथैव च सदाशिवाम् ॥ ७॥"
  },
  {
    "text": "शक्तिः सर्वत्र पूज्येति विचार्य च पुनः पुनः ।\nअशक्तो निन्द्यते लोके शक्तस्तु परिपूज्यते ॥ ८॥"
  },
  {
    "text": "यत्र पर्वतश‍ृङ्गे वै कर्णिकारवनाद्भुते ।\nक्रीडन्ति देवताः सर्वे मुनयश्च तपोऽधिकाः ॥ ९॥"
  },
  {
    "text": "आदित्या वसवो रुद्रा मरुतश्चाश्विनौ तथा ।\nवसन्ति मुनयो यत्र ये चान्ये ब्रह्मवित्तमाः ॥ १०॥"
  },
  {
    "text": "तत्र हेमगिरेः श‍ृङ्गे सङ्गीतध्वनिनादिते ।\nतपश्चचार धर्मात्मा व्यासः सत्यवतीसुतः ॥ ११॥"
  },
  {
    "text": "ततोऽस्य तेजसा व्याप्तं विश्वं सर्वं चराचरम् ।\nअग्निवर्णा जटा जाता पाराशर्यस्य धीमतः ॥ १२॥"
  },
  {
    "text": "ततोऽस्य तेज आलक्ष्य भयमाप शचीपतिः ।\nतुरासाहं तदा दृष्ट्वा भयत्रस्तं श्रमातुरम् ॥ १३॥"
  },
  {
    "text": "उवाच भगवान् रुद्रो मघवन्तं तथास्थितम् ।\nशङ्कर उवाच ।\nकथमिन्द्राद्य भीतोऽसि किं दुःखं ते सुरेश्वर ॥ १४॥"
  },
  {
    "text": "अमर्षो नैव कर्तव्यस्तापसेषु कदाचन ।\nतपश्चरन्ति मुनयो ज्ञात्वा मां शक्तिसंयुतम् ॥ १५॥"
  },
  {
    "text": "न त्वेतेऽहितमिच्छन्ति तापसाः सर्वथैव हि ।\nइत्युक्तवचनः शक्रस्तमुवाच वृषध्वजम् ॥ १६॥"
  },
  {
    "text": "कस्मात्तपस्यति व्यासः कोऽर्थस्तस्य मनोगतः ।\nशिव उवाच ।\nपाराशर्यस्तु पुत्रार्थी तपश्चरति दुश्चरम् ॥ १७॥"
  },
  {
    "text": "पूर्णवर्षशतं जातं ददाम्यद्य सुतं शुभम् ।\nसूत उवाच ।\nइत्युक्त्या वासवं रुद्रो दयया मुदिताननः ॥ १८॥"
  },
  {
    "text": "गत्वा ऋषिसमीपं तु तमुवाच जगद्गुरुः ।\nउत्तिष्ठ वासवीपुत्र पुत्रस्ते भविता शुभः ॥ १९॥"
  },
  {
    "text": "सर्वतेजोमयो ज्ञानी कीर्तिकर्ता तवानघ ।\nअखिलस्य जनस्यात्र वल्लभस्ते सुतः सदा ॥ २०॥"
  },
  {
    "text": "भविष्यति गुणैः पूर्णः सात्त्विकैः सत्यविक्रमः ।\nसूत उवाच ।\nतदाकर्ण्य वचः श्लक्ष्णं कृष्णद्वैपायनस्तदा ॥ २१॥"
  },
  {
    "text": "शूलपाणिं नमस्कृत्य जगामाश्रममात्मनः ।\nस गत्वाश्रममेवाशु बहुवर्षश्रमातुरः ॥ २२॥"
  },
  {
    "text": "अरणीसहितं गुह्यं ममन्थाग्निं चिकीर्षया ।\nमन्थनं कुर्वतस्तस्य चित्ते चिन्ताभरस्तदा ॥ २३॥"
  },
  {
    "text": "प्रादुर्बभूव सहसा सुतोत्पत्तौ महात्मनः ।\nमन्थानारणिसंयोगान्मन्थनाच्च समुद्भवः ॥ २४॥"
  },
  {
    "text": "पावकस्य यथा तद्वत्कथं मे स्यात्सुतोद्भवः ।\nपुत्रारणिस्तु या ख्याता सा ममाद्य न विद्यते ॥ २५॥"
  },
  {
    "text": "तरुणी रूपसम्पन्ना कुलोत्पन्ता पतिव्रता ।\nकथं करोमि कान्तां च पादयोः श‍ृङ्खलासमाम् ॥ २६॥"
  },
  {
    "text": "पुत्रोत्पादनदक्षां च पातिव्रत्ये सदा स्थिताम् ।\nपतिव्रतापि दक्षापि रूपवत्यपि कामिनी ॥ २७॥"
  },
  {
    "text": "सदा बन्धनरूपा च स्वेच्छासुखविधायिनी ।\nशिवोऽपि वर्तते नित्यं कामिनीपाशसंयुतः ॥ २८॥"
  },
  {
    "text": "कथं करोम्यहं चात्र दुर्घटं च गृहाश्रमम् ।\nएवं चिन्तयतस्तस्य घृताची दिव्यरूपिणी ॥ २९॥"
  },
  {
    "text": "प्राप्ता दृष्टिपथं तत्र समीपे गगने स्थिता ।\nतां दृष्ट्वा चञ्चलापाङ्गीं समीपस्थां वराप्सराम् ॥ ३०॥"
  },
  {
    "text": "पञ्चबाणपरीताङ्गस्तूर्णमासीद्धृतव्रतः ।\nचिन्तयामास च तदा किं करोम्यद्य सङ्कटे ॥ ३१॥"
  },
  {
    "text": "धर्मस्य पुरतः प्राप्ते कामभावे दुरासदे ।\nअङ्गीकरोमि यद्येनां वञ्चनार्थमिहागताम् ॥ ३२॥"
  },
  {
    "text": "हसिष्यन्ति महात्मानस्तापसा मां तु विह्वलम् ।\nतपस्तप्त्वा महाघोरं पूर्णवर्षशतं त्विह ॥ ३३॥"
  },
  {
    "text": "दृष्ट्वाप्सरां च विवशः कथं जातो महातपाः ।\nकामं निन्दापि भवतु यदि स्यादतुलं सुखम् ॥ ३४॥"
  },
  {
    "text": "गहस्थाश्रमसम्भूतं सुखदं पुत्रकामदम् ।\nस्वर्गदं च तथा प्रोक्तं ज्ञानिनां मोक्षदं तथा ॥ ३५॥"
  },
  {
    "text": "न भविष्यति तन्नूनमया देवकन्यया ।\nनारदाच्च मया पूर्वं श्रुतमस्ति कथानकम् ।\nयथोर्वशीवशो राजा पराभूतः पुरूरवाः ॥ ३६॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nप्रथमस्कन्धे शिववरदानवर्णनं नाम दशमोऽध्यायः ॥ १.१०॥"
  },
  {
    "text": "१.११ एकादशोऽध्यायः । बुधोत्पत्तिः ।"
  },
  {
    "text": "ऋषय ऊचुः ।\nकोऽसौ पुरूरवा राजा कोर्वशी देवकन्यका ।\nकथं कष्टं च सम्प्राप्तं तेन राज्ञा महात्मना ॥ १॥"
  },
  {
    "text": "सर्वं कथानकं ब्रूहि लोमहर्षणजाधुना ।\nश्रोतुकामा वयं सर्वे त्वन्मुखाब्जच्युतं रसम् ॥ २॥"
  },
  {
    "text": "अमृतादपि मिष्टा ते वाणी सूत रसात्मिका ।\nन तृप्यामो वयं सर्वे सुधया च यथामराः ॥ ३॥"
  },
  {
    "text": "सूत उवाच ।\nश‍ृणुध्वं मुनयः सर्वे कथां दिव्यां मनोरमाम् ।\nवक्ष्याम्यहं यथाबुद्ध्या श्रुतां व्यासवरोत्तमात् ॥ ४॥"
  },
  {
    "text": "गुरोस्तु दयिता भार्या तारा नामेति विश्रुता ।\nरूपयौवनयुक्ता सा चार्वङ्गी मदविह्वला ॥ ५॥"
  },
  {
    "text": "गतैकदा विधोर्धाम यजमानस्य भामिनी ।\nदृष्टा च शशिनात्यर्थं रूपयौवनशालिनी ॥ ६॥"
  },
  {
    "text": "कामातुरस्तदा जातः शशी शशिमुखीं प्रति ।\nसापि वीक्ष्य विधुं कामं जाता मदनपीडिता ॥ ७॥"
  },
  {
    "text": "तावन्योन्यं प्रेमयुक्तौ स्मरार्तौ च बभूवतुः ।\nतारा शशी मदोन्मत्तौ कामबाणप्रपीडितौ ॥ ८॥"
  },
  {
    "text": "रेमाते मदमत्तौ तौ परस्परस्पृहान्वितौ ।\nदिनानि कतिचित्तत्र जातानि रममाणयोः ॥ ९॥"
  },
  {
    "text": "बृहस्पतिस्तु दुःखार्तस्तारामानयितुं गृहम् ।\nप्रेषयामास शिष्यं तु नायाता सा वशीकृता ॥ १०॥"
  },
  {
    "text": "पुनः पुनर्यदा शिष्यं परावर्तत चन्द्रमाः ।\nबृहस्पतिस्तदा क्रुद्धो जगाम स्वयमेव हि ॥ ११॥"
  },
  {
    "text": "गत्वा सोमगृहं तत्र वाचस्पतिरुदारधीः ।\nउवाच शशिनं क्रुद्धः स्मयमानं मदान्वितम् ॥ १२॥"
  },
  {
    "text": "किं कृतं किल शीतांशो कर्म धर्मविगर्हितम् ।\nरक्षिता मम भार्येयं सुन्दरी केन हेतुना ॥ १३॥"
  },
  {
    "text": "तव देव गुरुश्चाहं यजमानोऽसि सर्वथा ।\nगुरुभार्या कथं मूढ भुक्ता किं रक्षिताथवा ॥ १४॥"
  },
  {
    "text": "ब्रह्महा हेमहारी च सुरापो गुरुतल्पगः ।\nमहापातकिनो ह्येते तत्संसर्गी च पञ्चमः ॥ १५॥"
  },
  {
    "text": "महापातकयुक्तस्त्वं दुराचारोऽतिगर्हितः ।\nन देवसदनार्होऽसि यदि भुक्तेयमङ्गना ॥ १६॥"
  },
  {
    "text": "मुञ्चेमामसितापाङ्गीं नयामि सदनं मम ।\nनोचेद्वक्ष्यामि दुष्टात्मन् गुरुदारापहारिणम् ॥ १७॥"
  },
  {
    "text": "इत्येवं भाषमाणं तमुवाच रोहिणीपतिः ।\nगुरुं क्रोधसमायुक्तं कान्ताविरहदुःखितम् ॥ १८॥"
  },
  {
    "text": "इन्दुरुवाच ।\nक्रोधात्ते तु दुराराध्या ब्राह्मणाः क्रोधवर्जिताः ।\nपूजार्हा धर्मशास्त्रज्ञा वर्जनीयास्ततोऽन्यथा ॥ १९॥"
  },
  {
    "text": "आगमिष्यति सा कामं गृहं ते वरवर्णिनी ।\nअत्रैव संस्थिता बाला का ते हानिरिहानघ ॥ २०॥"
  },
  {
    "text": "इच्छया संस्थिता चात्र सुखकामार्थिनी हि सा ।\nदिनानि कतिचित्स्थित्वा स्वेच्छया चागमिष्यति ॥ २१॥"
  },
  {
    "text": "त्वयैवोदाहृतं पूर्वं धर्मशास्त्रमतं तथा ।\nन स्त्री दुष्यति चारेण न विप्रो वेदकर्मणा ॥ २२॥"
  },
  {
    "text": "इत्युक्तः शशिना तत्र गुरुरत्यन्तदुःखितः ।\nजगाम स्वगृहं तूर्णं चिन्ताविष्टः स्मरातुरः ॥ २३॥"
  },
  {
    "text": "दिनानि कतिचित्तत्र स्थित्वा चिन्तातुरो गुरुः ।\nययावथ गृहं तस्य त्वरितश्चौषधीपतेः ॥ २४॥"
  },
  {
    "text": "स्थितः क्षत्रा निषिद्धोऽसौ द्वारदेशे रुषान्वितः ।\nनाजगाम शशी तत्र चुकोपाति बृहस्पतिः ॥ २५॥"
  },
  {
    "text": "अयं मे शिष्यतां यातो गुरुपत्नीं तु मातरम् ।\nजग्राह बलतोऽधर्मी शिक्षणीयो मयाधुना ॥ २६॥"
  },
  {
    "text": "उवाच वाचं कोपात्तु द्वारदेशस्थितो बहिः ।\nकिं शेषे भवने मन्द पापाचार सुराधम ॥ २७॥"
  },
  {
    "text": "देहि मे कामिनीं शीघ्रं नोचेच्छापं ददाम्यहम् ।\nकरोमि भस्मसान्नूनं न ददासि प्रियां मम ॥ २८॥"
  },
  {
    "text": "सूत उवाच ।\nक्रूराणि चैवमादीनि भाषणानि बृहस्पतेः ।\nश्रुत्वा द्विजपतिः शीघ्रं निर्गतः सदनाद्बहिः ॥ २९॥"
  },
  {
    "text": "तमुवाच हसन्सोमः किमिदं बहु भाषसे ।\nन ते योग्यासितापाङ्गी सर्वलक्षणसंयुता ॥ ३०॥"
  },
  {
    "text": "कुरूपां च स्वसदृशीं गृहाणान्यां स्त्रियं द्विज ।\nभिक्षुकस्य गृहे योग्या नेदृशी वरवर्णिनी ॥ ३१॥"
  },
  {
    "text": "रतिः स्वसदृशे कान्ते नार्याः किल निगद्यते ।\nत्वं न जानासि मन्दात्मन् कामशास्त्रविनिर्णयम् ॥ ३२॥"
  },
  {
    "text": "यथेष्टं गच्छ दुर्बुद्धे नाहं दास्यामि कामिनीम् ।\nयच्छक्यं कुरु तत्कामं न देया वरवर्णिनी ॥ ३३॥"
  },
  {
    "text": "कामार्तस्य च ते शापो न मां बाधितुमर्हति ।\nनाहं ददे गुरो कान्तां यथेच्छसि तथा कुरु ॥ ३४॥"
  },
  {
    "text": "सूत उवाच ।\nइत्युक्तः शशिना चेज्यश्चिन्तामाप रुषान्वितः ।\nजगाम तरसा सद्म क्रोधयुक्तः शचीपतेः ॥ ३५॥"
  },
  {
    "text": "दृष्ट्वा शतक्रतुस्तत्र गुरुं दुःखातुरं स्थितम् ।\nपाद्यार्घ्याचमनीयाद्यैः पूजयित्वा सुसंस्थितः ॥ ३६॥"
  },
  {
    "text": "पप्रच्छ परमोदारस्तं तथावस्थितं गुरुम् ।\nका चिन्ता ते महाभाग शोकार्तोऽसि महामुने ॥ ३७॥"
  },
  {
    "text": "केनापमानितोऽसि त्वं मम राज्ये गुरुश्च मे ।\nत्वदधीनमिदं सर्वं सैन्यं लोकाधिपैः सह ॥ ३८॥"
  },
  {
    "text": "बह्मा विष्णुस्तथा शम्भुर्ये चान्ये देवसत्तमाः ।\nकरिष्यन्ति च साहाय्यं का चिन्ता वद साम्प्रतम् ॥ ३९॥"
  },
  {
    "text": "गुरुरुवाच ।\nशशिनापहृता भार्या तारा मम सुलोचना ।\nन ददाति स दुष्टात्मा प्रार्थितोऽपि पुनः पुनः ॥ ४०॥"
  },
  {
    "text": "किं करोमि सुरेशान त्वमेव शरणं मम ।\nसाहाय्यं कुरु देवेश दुःखितोऽस्मि शतक्रतो ॥ ४१॥"
  },
  {
    "text": "इन्द्र उवाच ।\nमा शोकं कुरु धर्मज्ञ दासोऽस्मि तव सुव्रत ।\nआनयिष्याम्यहं नूनं भार्यां तव महामते ॥ ४२॥"
  },
  {
    "text": "प्रेषिते चेन्मया दूते न दास्यति मदाकुलः ।\nततो युद्धं करिष्यामि देवसैन्यैः समावृतः ॥ ४३॥"
  },
  {
    "text": "इत्याश्वास्य गुरुं शक्रो दूतं वक्तृविचक्षणम् ।\nप्रेषयामास सोमाय वार्ताशंसिनमद्भुतम् ॥ ४४॥"
  },
  {
    "text": "स गत्वा शशिलोकं तु त्वरितः सुविचक्षणः ।\nउवाच वचनेनैव वचनं रोहिणीपतिम् ॥ ४५॥"
  },
  {
    "text": "प्रेषितोऽहं महाभाग शक्रेण त्वां विवक्षया ।\nकथितं प्रभुणा यच्च तद्ब्रवीमि महामते ॥ ४६॥"
  },
  {
    "text": "धर्मज्ञोऽसि महाभाग नीतिं जानासि सुव्रत ।\nअत्रिः पिता ते धर्मात्मा न निद्यं कर्तुमर्हसि ॥ ४७॥"
  },
  {
    "text": "भार्या रक्ष्या सर्वभूतैर्यथाशक्ति ह्यतन्द्रितैः ।\nतदर्थे कलहः कामं भविता नात्र संशयः ॥ ४८॥"
  },
  {
    "text": "यथा तव तथा तस्य यत्नः स्याद्दाररक्षणे ।\nआत्मवत्सर्वभूतानि चिन्तय त्वं सुधानिधे ॥ ४९॥"
  },
  {
    "text": "अष्टाविंशतिसङ्ख्यास्ते कामिन्यो दक्षजाः शुभाः ।\nगुरुपत्नीं कथं भोक्तुं त्वमिच्छसि सुधानिधे ॥ ५०॥"
  },
  {
    "text": "स्वर्गे सदा वसन्त्येता मेनकाद्या मनोरमाः ।\nभुङ्क्ष्व ताः स्वेच्छया कामं मुञ्च पत्नीं गुरोरपि ॥ ५१॥"
  },
  {
    "text": "ईश्वरा यदि कुर्वन्ति जुगुप्सितमहन्तया ।\nअज्ञास्तदनुवर्तन्ते तदा धर्मक्षयो भवेत् ॥ ५२॥"
  },
  {
    "text": "तस्मान्मुञ्च महाभाग गुरोः पत्नीं मनोरमाम् ।\nकलहस्त्वन्निमित्तोऽद्य सुराणां न भवेद्यथा ॥ ५३॥"
  },
  {
    "text": "सूत उवाच ।\nसोमः शक्रवचः श्रुत्वा किञ्चित्क्रोधसमाकुलः ।\nभङ्ग्या प्रतिवचः प्राह शक्रदूतं तदा शशी ॥ ५४॥"
  },
  {
    "text": "इन्दुरावाच ।\nधर्मज्ञोऽसि महाबाहो देवानामधिपः स्वयम् ।\nपुरोधापि च ते तादृग्युवयोः सदृशी मतिः ॥ ५५॥"
  },
  {
    "text": "परोपदेशे कुशला भवन्ति बहवो जनाः ।\nदुर्लभस्तु स्वयं कर्ता प्राप्ते कर्मणि सर्वदा ॥ ५६॥"
  },
  {
    "text": "बार्हस्पत्यप्रणीतं च शास्त्रं गृह्णन्ति मानवाः ।\nको विरोधोऽत्र देवेश कामयानां भजन्स्त्रियम् ॥ ५७॥"
  },
  {
    "text": "स्वकीयं बलिनां सर्वं दुर्बलानां न किञ्चन ।\nस्वीया च परकीया च भ्रमोऽयं मन्दचेतसाम् ॥ ५८॥"
  },
  {
    "text": "तारा मय्यनुरक्ता च यथा न तु तथा गुरौ ।\nअनुरक्ता कथं त्याज्या धर्मतो न्यायतस्तथा ॥ ५९॥"
  },
  {
    "text": "गृहारम्भस्तु रक्तायां विरक्तायां कथं भवेत् ।\nविरक्तेयं यदा जाता चकमेऽनुजकामिनीम् ॥ ६०॥"
  },
  {
    "text": "न दास्येऽहं वरारोहां गच्छ दूत वद स्वयम् ।\nईश्वरोऽसि सहस्राक्ष यदिच्छसि कुरुष्व तत् ॥ ६१॥"
  },
  {
    "text": "सूत उवाच ।\nइत्युक्तः शशिना दूतः प्रययौ शक्रसन्निधिम् ।\nइन्द्रायाचष्ट तत्सर्वं यदुक्तं शीतरश्मिना ॥ ६२॥"
  },
  {
    "text": "तुराषाडपि तच्छ्रुत्वा क्रोधयुक्तो बभूव ह ।\nसेनोद्योगं तथा चक्रे साहाय्यार्थं गुरोर्विभुः ॥ ६३॥"
  },
  {
    "text": "शुक्रस्तु विग्रहं श्रुत्वा गुरुद्वेषात्ततो ययौ ।\nमा ददस्वेति तं वाक्यमुवाच शशिनं प्रति ॥ ६४॥"
  },
  {
    "text": "साहाय्यं ते करिष्यामि मन्त्रशक्त्या महामते ।\nभविता यदि सङ्ग्रामस्तव चेन्द्रेण मारिष ॥ ६५॥"
  },
  {
    "text": "शङ्करस्तु तदाकर्ण्य गुरुदाराभिमर्शनम् ।\nगुरुशत्रुं भृगुं मत्वा साहाय्यमकरोत्तदा ॥ ६६॥"
  },
  {
    "text": "सङ्ग्रामस्तु तदा वृत्तो देवदानवयोर्द्रुतम् ।\nबहूनि तत्र वर्षाणि तारकासुरवत्किल ॥ ६७॥"
  },
  {
    "text": "देवासुरकृतं युद्धं दृष्ट्वा तत्र पितामहः ।\nहंसारूढो जगामाशु तं देशं क्लेशशान्तये ॥ ६८॥"
  },
  {
    "text": "राकापतिं तदा प्राह मुञ्च भार्यां गुरोरिति ।\nनोचेद्विष्णुं समाहूय करिष्यामि तु सङ्क्षयम् ॥ ६९॥"
  },
  {
    "text": "भृगुं निवारयामास ब्रह्मा लोकपितामहः ।\nकिमन्यायमतिर्जाता सङ्गदोषान्महामते ॥ ७०॥"
  },
  {
    "text": "निषेधयामास ततो भृगुस्तं चौषधीपतिम् ।\nमुञ्च भार्यां गुरोरद्य पित्राहं प्रेषितस्तव ॥ ७१॥"
  },
  {
    "text": "सूत उवाच ।\nद्विजराजस्तु तच्छ्रुत्वा भृगोर्वचनमद्भुतम् ।\nददौ च तत्प्रियां भार्यां गुरोर्गर्भवतीं शुभाम् ॥ ७२॥"
  },
  {
    "text": "प्राप्य कान्तां गुरुर्हृष्टः स्वगृहं मुदितो ययौ ।\nततो देवास्ततो दैत्या ययुः स्वान्स्वान्गृहान्प्रति ॥ ७३॥"
  },
  {
    "text": "ब्रह्मा स्वसदनं प्राप्तः कैलासं चापि शङ्करः ।\nबृहस्पतिस्तु सन्तुष्टः प्राप्य भार्यां मनोरमाम् ॥ ७४॥"
  },
  {
    "text": "ततः कालेन कियता तारासूत सुतं शुभम् ।\nसुदिने शुभनक्षत्रे तारापतिसमं गुणैः ॥ ७५॥"
  },
  {
    "text": "दृष्ट्वा पुत्रं गुरुर्जातं चकार विधिपूर्वकम् ।\nजातकर्मादिकं सर्वं प्रहृष्टेनान्तरात्मना ॥ ७६॥"
  },
  {
    "text": "श्रुतं चन्द्रमसा जन्म पुत्रस्य मुनिसत्तमाः ।\nदूतं च प्रेषयामास गुरुं प्रति महामतिः ॥ ७७॥"
  },
  {
    "text": "न चायं तव पुत्रोऽस्ति मम वीर्यसमुद्भवः ।\nकथं त्वं कृतवान्कामं जातकर्मादिकं विधिम् ॥ ७८॥"
  },
  {
    "text": "तच्छ्रुत्वा वचनं तस्य दूतस्य च बृहस्पतिः ।\nउवाच मम पुत्रो मे सदृशो नात्र संशयः ॥ ७९॥"
  },
  {
    "text": "पुनर्विवादः सञ्जातो मिलिता देवदानवाः ।\nयुद्धार्थमागतास्तेषां समाजः समजायत ॥ ८०॥"
  },
  {
    "text": "तत्रागतः स्वयं ब्रह्मा शान्तिकामः प्रजापतिः ।\nनिवारयामास मुखे संस्थितान्युद्धदुर्मदान् ॥ ८१॥"
  },
  {
    "text": "तारां पप्रच्छ धर्मात्मा कस्यायं तनयः शुभे ।\nसत्यं वद वरारोहे यथा क्लेशः प्रशाम्यति ॥ ८२॥"
  },
  {
    "text": "तमुवाचासितापाङ्गी लज्जमानाप्यधोमुखी ।\nचन्द्रस्येति शनैरन्तर्जगाम वरवर्णिनी ॥ ८३॥"
  },
  {
    "text": "जग्राह तं सुतं सोमः प्रहृष्टेनान्तरात्मना ।\nनाम चक्रे बुध इति जगाम स्वगृहं पुनः ॥ ८४॥"
  },
  {
    "text": "ययौ ब्रह्मा स्वकं धाम सर्वे देवाः सवासवाः ।\nयथागतं गतं सर्वैः सर्वशः प्रेक्षकैर्जनैः ॥ ८५॥"
  },
  {
    "text": "कथितेयं बुधोत्पत्तिर्गुरुक्षेत्रे च सोमतः ।\nयथा श्रुता मया पूर्वं व्यासात्सत्यवतीसुतात् ॥ ८६॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nप्रथमस्कन्धे बुधोत्पत्तिर्नामेकादशोऽध्यायः ॥ १.११॥"
  },
  {
    "text": "१.१२ द्वादशोऽध्यायः । सुद्युम्नस्तुतिः ।"
  },
  {
    "text": "सूत उवाच ।\nततः पुरूरवा जज्ञे इलायां कथयामि वः ।\nबुधपुत्रोऽतिधर्मात्मा यज्ञकृद्दानतत्परः ॥ १॥"
  },
  {
    "text": "सुद्युम्नो नाम भूपालः सत्यवादी जितेन्द्रियः ।\nसैन्धवं हयमारुह्य चचार मृगयां वने ॥ २॥"
  },
  {
    "text": "युतः कतिपयामात्यैर्दर्शितश्चारुकुण्डलः ।\nधनुराजगवं बद्ध्वा बाणसङ्घं तथाद्भुतम् ॥ ३॥"
  },
  {
    "text": "स भ्रमंस्तद्वनोद्देशे हन्यमानो रुरून्मृगान् ।\nशशांश्च सूकरांश्चैव खड्गांश्च गवयांस्तथा ॥ ४॥"
  },
  {
    "text": "शरभान्महिषांश्चैव साम्भरान्वनकुक्कुटान् ।\nनिघ्नन्मेध्यान् पशून् राजा कुमारवनमाविशत् ॥ ५॥"
  },
  {
    "text": "मेरोरधस्तले दिव्यं मन्दारद्रुमराजितम् ।\nअशोकलतिकाकीर्णं बकुलैरधिवासितम् ॥ ६॥"
  },
  {
    "text": "सालैस्तालैस्तमालैश्च चम्पकैः पनसैस्तथा ।\nआम्रैर्नीपैर्मधूकैश्च माधवीमण्डपावृतम् ॥ ७॥"
  },
  {
    "text": "दाडिमैर्नारिकेलैश्च कदलीखण्डमण्डितम् ।\nयूथिकामालतीकुन्दपुष्पवल्लीसमावृतम् ॥ ८॥"
  },
  {
    "text": "हंसकारण्डवाकीर्णं कीचकध्वनिनादितम् ।\nभ्रमरालिरुतारामं वनं सर्वसुखावहम् ॥ ९॥"
  },
  {
    "text": "दृष्ट्वा प्रमुदितो राजा सुद्युम्नः सेवकैर्वृतः ।\nवृक्षान्सुपुष्पितान्वीक्ष्य कोकिलारावमण्डितान् ॥ १०॥"
  },
  {
    "text": "प्रविष्टस्तत्र राजर्षिः स्त्रीत्वमाप क्षणात्ततः ।\nअश्वोऽपि वडवा जातश्चिन्ताविष्टः स भूपतिः ॥ ११॥"
  },
  {
    "text": "किमेतदिति चिन्तार्तश्चिन्त्यमानः पुनः पुनः ।\nदुःखं बहुतरं प्राप्तः सुद्युम्नो लज्जयान्वितः ॥ १२॥"
  },
  {
    "text": "किं करोमि कथं यामि गृहं स्त्रीभावसंयुतः ।\nकथं राज्यं करिष्यामि केन वा वञ्चितो ह्यहम् ॥ १३॥"
  },
  {
    "text": "ऋषय ऊचुः ।\nसूताश्चर्यमिदं प्रोक्तं त्वया यल्लोमहर्षण ।\nसुद्युम्नः स्त्रीत्वमापन्नो भूपतिर्देवसन्निभः ॥ १४॥"
  },
  {
    "text": "किं तत्कारणमाचक्ष्व वने तत्र मनोहरे ।\nकिं कृतं तेन राज्ञा च विस्तरं वद सुव्रत ॥ १५॥"
  },
  {
    "text": "सूत उवाच ।\nएकदा गिरिशं द्रष्टुमृषयः सनकादयः ।\nदिशो वितिमिराभासाः कुर्वन्तः समुपागमन् ॥ १६॥"
  },
  {
    "text": "तस्मिंश्च समये तत्र शङ्करः प्रमदायुतः ।\nक्रीडासक्तो महादेवो विवस्त्रा कामिनी शिवा ॥ १७॥"
  },
  {
    "text": "उत्सङ्गे संस्थिता भर्तू रममाणा मनोरमा ।\nतान्विलोक्याम्बिका देवी विवस्त्रा व्रीडिता भृशम् ॥ १८॥"
  },
  {
    "text": "भर्तुरङ्कात्समुत्थाय वस्त्रमादाय पर्यधात् ।\nलज्जाविष्टा स्थिता तत्र वेपमानातिमानिनी ॥ १९॥"
  },
  {
    "text": "ऋषयोऽपि तयोर्वीक्ष्य प्रसङ्गं रममाणयोः ।\nपरिवृत्य ययुस्तूर्णं नरनारायणाश्रमम् ॥ २०॥"
  },
  {
    "text": "ह्रीयुतां कामिनीं वीक्ष्य प्रोवाच भगवान्हरः ।\nकथं लज्जातुरासि त्वं सुखं ते प्रकरोम्यहम् ॥ २१॥"
  },
  {
    "text": "अद्यप्रभृति यो मोहात्पुमान्कोऽपि वरानने ।\nवनं च प्रविशेदेतत्स वै योषिद्भविष्यति ॥ २२॥"
  },
  {
    "text": "इति शप्तं वनं तेन ये जानन्ति जनाः क्वचित् ।\nवर्जयन्तीह ते कामं वनं दोषसमृद्धिमत् ॥ २३॥"
  },
  {
    "text": "सुद्युम्नस्तु तदज्ञानात्प्रविष्टः सचिवैः सह ।\nतथैव स्त्रीत्वमापन्नस्तैः सहेति न संशयः ॥ २४॥"
  },
  {
    "text": "चिन्ताविष्टः स राजर्षिर्न जगाम गृहं ह्रिया ।\nविचचार बहिस्तस्माद्वनदेशादितस्ततः ॥ २५॥"
  },
  {
    "text": "इलेति नाम सम्प्राप्तं स्त्रीत्वे तेन महात्मना ।\nविचरंस्तत्र सम्प्राप्तो बुधः सोमसुतो युवा ॥ २६॥"
  },
  {
    "text": "स्त्रीभिः परिवृतां तां तु दृष्ट्वा कान्तां मनोरमाम् ।\nहावभावकलायुक्तां चकमे भगवाम्बुधः ॥ २७॥"
  },
  {
    "text": "सापि तं चकमे कान्तं बुधं सोमसुतं पतिम् ।\nसंयोगस्तत्र सञ्जातस्तयोः प्रेम्णा परस्परम् ॥ २८॥"
  },
  {
    "text": "स तस्यां जनयामास पुरूरवसमात्मजम् ।\nइलायां सोमपुत्रस्तु चक्रवर्तिनमुत्तमम् ॥ २९॥"
  },
  {
    "text": "सा प्रासूत सुतं बाला चिन्ताविष्टा वने स्थिता ।\nसस्मार स्वकुलाचार्यं वसिष्ठं मुनिसत्तमम् ॥ ३०॥"
  },
  {
    "text": "स तदास्य दशां दृष्ट्वा सुद्युम्नस्य कृपान्वितः ।\nअतोषयन्महादेवं शङ्करं लोकशङ्करम् ॥ ३१॥"
  },
  {
    "text": "तस्मै स भगवांस्तुष्टः प्रददौ वाञ्छितं वरम् ।\nवसिष्ठः प्रार्थयामास पुंस्त्वं राज्ञः प्रियस्य च ॥ ३२॥"
  },
  {
    "text": "शङ्करस्तु निजां वाचमृतां कुर्वन्नुवाच ह ।\nमासं पुमांस्तु भविता मासं स्त्री भूपतिः किल ॥ ३३॥"
  },
  {
    "text": "इत्थं प्राप्य वरं राजा जगाम स्वगृहं पुनः ।\nचक्रे राज्यं स धर्मात्मा वसिष्ठस्याप्यनुग्रहात् ॥ ३४॥"
  },
  {
    "text": "स्त्रीत्वे तिष्ठति हर्म्येषु पुंस्त्वे राज्यं प्रशास्ति च ।\nप्रजास्तस्मिन्समुद्विग्ना नाभ्यनन्दन्महीपतिम् ॥ ३५॥"
  },
  {
    "text": "काले तु यौवनं प्राप्तः पुत्रः पुरूरवास्तदा ।\nप्रतिष्ठां नृपतिस्तस्मै दत्त्वा राज्यं वनं ययौ ॥ ३६॥"
  },
  {
    "text": "गत्वा तस्मिन्वने रम्ये नानाद्रुमसमाकुले ।\nनारदान्मन्त्रमासाद्य नवाक्षरमनुत्तमम् ॥ ३७॥"
  },
  {
    "text": "जजाप मन्त्रमत्यर्थं प्रेमपूरितमानसः ।\nपरितुष्टा तदा देवी सगुणा तारिणी शिवा ॥ ३८॥"
  },
  {
    "text": "सिंहारूढा स्थिता चाग्रे दिव्यरूपा मनोरमा ।\nवारुणीपानसम्मत्ता मदाघूर्णितलोचना ॥ ३९॥"
  },
  {
    "text": "दृष्ट्वा तां दिव्यरूपां च प्रेमाकुलितलोचनः ।\nप्रणम्य शिरसा प्रीत्या तुष्टाव जगदम्बिकाम् ॥ ४०॥"
  },
  {
    "text": "इलोवाच ।\nदिव्यं च ते भगवति प्रथितं स्वरूपं\nदृष्टं मया सकललोकहितानुरूपम् ।\nवन्दे त्वदङ्घ्रिकमलं सुरसङ्घसेव्यं\nकामप्रदं जननि चापि विमुक्तिदं च ॥ ४१॥"
  },
  {
    "text": "को वेत्ति तेऽम्ब भुवि मर्त्यतनुर्निकामं\nमुह्यन्ति यत्र मुनयश्च सुराश्च सर्वे ।\nऐश्वर्यमेतदखिलं कृपणे दयां च\nदृष्ट्वैव देवि सकलं किल विस्मयो मे ॥ ४२॥"
  },
  {
    "text": "शम्भुर्हरिः कमलजो मघवा रविश्च\nवित्तेशवह्निवरुणाः पवनश्च सोमः ।\nजानन्ति नैव वसवोऽपि हि ते प्रभावं\nबुध्येत्कथं तव गुणानगुणो मनुष्यः ॥ ४३॥"
  },
  {
    "text": "जानाति विष्णुरमितद्युतिरम्ब साक्षा-\nत्त्वां सात्त्विकीमुदधिजां सकलार्थदां च ।\nको राजसीं हर उमां किल तामसीं त्वां\nवेदाम्बिके न तु पुनः खलु निर्गुणां त्वाम् ॥ ४४॥"
  },
  {
    "text": "क्वाहं सुमन्दमतिरप्रतिमप्रभावः\nक्वायं तवातिनिपुणो मयि सुप्रसादः ।\nजाने भवानि चरितं करुणासमेतं\nयत्सेवकांश्च दयसे त्वयि भावयुक्तान् ॥ ४५॥"
  },
  {
    "text": "वृत्तस्त्वया हरिरसौ वनजेशयापि\nनैवाचरत्यपि मुदं मधुसूदनश्च ।\nपादौ तवादिपुरुषः किल पावकेन\nकृत्वा करोति च करेण शुभौ पवित्रौ ॥ ४६॥"
  },
  {
    "text": "वाञ्छत्यहो हरिरशोक इवातिकामं\nपादाहतिं प्रमुदितः पुरुषः पुराणः ।\nतां त्वं करोषि रुषिता प्रणतं च पादे\nदृष्ट्वा पतिं सकलदेवनुतं स्मरार्तम् ॥ ४७॥"
  },
  {
    "text": "वक्षःस्थले वससि देवि सदैव तस्य\nपर्यङ्कवत्सुचरिते विपुलेऽतिशान्ते ।\nसौदामिनीव सुघने सुविभूषिते च\nकिं ते न वाहनमसौ जगदीश्वरोऽपि ॥ ४८॥"
  },
  {
    "text": "त्वं चेज्जहासि मधुसूदनमम्ब कोपा-\nन्नैवार्चितोऽपि स भवेत्किल शक्तिहीनः ।\nप्रत्यक्षमेव पुरुषं स्वजनास्त्वजन्ति\nशान्तं श्रियोज्झितमतीव गुणैर्वियुक्तम् ॥ ४९॥"
  },
  {
    "text": "ब्रह्मादयः सुरगणा न तु किं युवत्यो\nये त्वत्पदाम्बुजमहर्निशमाश्रयन्ति ।\nमन्ये त्वयैव विहिताः खलु ते पुमांसः\nकिं वर्णयामि तव शक्तिमनन्तवीर्ये ॥ ५०॥"
  },
  {
    "text": "त्वं नापुमान्न च पुमानिति मे विकल्पो\nयाकासि देवि सगुणा ननु निर्गुणा वा ।\nतां त्वां नमामि सततं किल भावयुक्तो\nवाञ्छामि भक्तिमचलां त्वयि मातरं तु ॥ ५१॥"
  },
  {
    "text": "सूत उवाच ।\nइति स्तुत्वा महीपालो जगाम शरणं तदा ।\nपरितुष्टा ददौ देवी तत्र सायुज्यमात्मनि ॥ ५२॥"
  },
  {
    "text": "सुद्युम्नस्तु ततः प्राप पदं परमकं स्थिरम् ।\nतस्या देव्याः प्रसादेन मुनीनामपि दुर्लभम् ॥ ५३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nप्रथमस्कन्धे सुद्युम्नस्तुतिर्नाम द्वादशोऽध्यायः ॥ १.१२॥"
  },
  {
    "text": "१.१३ त्रयोदशोऽध्यायः । पुरूरवस उर्वश्याश्च चरित्रवर्णनम् ।"
  },
  {
    "text": "सूत उवाच ।\nसुद्युने तु दिवं याते राज्यं चक्रे पुरूरवाः ।\nसगुणश्च सुरूपश्च प्रजारञ्जनतत्परः ॥ १॥"
  },
  {
    "text": "प्रतिष्ठाने पुरे रम्ये राज्यं सर्वनमस्कृतम् ।\nचकार सर्वधर्मज्ञः प्रजारक्षणतत्परः ॥ २॥"
  },
  {
    "text": "मन्त्रः सुगुप्तस्तस्यासीत्परत्राभिज्ञता तथा ।\nसदैवोत्साहशक्तिश्च प्रभुशक्तिस्तथोत्तमा ॥ ३॥"
  },
  {
    "text": "सामदानादयः सर्वे वशगास्तस्य भूपतेः ।\nवर्णाश्रमान्स्वधर्मस्थान्कुर्वन् राज्यं शशास ह ॥ ४॥"
  },
  {
    "text": "यज्ञांश्च विविधांश्चक्रे स राजा बहुदक्षिणान् ।\nदानानि च पवित्राणि ददावथ नराधिपः ॥ ५॥"
  },
  {
    "text": "तस्य रूपगुणौदार्यशीलद्रविणविक्रमान् ।\nश्रुत्वोर्वशी वशीभूता चकमे तं नराधिपम् ॥ ६॥"
  },
  {
    "text": "ब्रह्मशापाभितप्ता सा मानुषं लोकमास्थिता ।\nगुणिनं तं नृपं मत्वा वरयामास मानिनी ॥ ७॥"
  },
  {
    "text": "समयं चेदृशं कृत्वा स्थिता तत्र वराङ्गना ।\nएतावुरणकौ राजन्न्यस्तौ रक्षस्व मानद ॥ ८॥"
  },
  {
    "text": "घृतं मे भक्षणं नित्यं नान्यत्किञ्चिन्नृपाशनम् ।\nनेक्षे त्वां च महाराज नग्नमन्यत्र मैथुनात् ॥ ९॥"
  },
  {
    "text": "भाषाबन्धस्त्वयं राजन् यदि भग्नो भविष्यति ।\nतदा त्यक्त्वा गमिष्यामि सत्यमेतद्ब्रवीम्यहम् ॥ १०॥"
  },
  {
    "text": "अङ्गीकृतं च तद्राज्ञा कामिन्या भाषितं तु यत् ।\nस्थिता भाषणबन्धेन शापानुगहकाम्यया ॥ ११॥"
  },
  {
    "text": "रेमे तदा स भूपालो लीनो वर्षगणान्बहून् ।\nधर्मकर्मादिकं त्यक्त्वा चोर्वश्या मदमोहितः ॥ १२॥"
  },
  {
    "text": "एकचित्तस्तु सञ्जातस्तन्मनस्को महीपतिः ।\nन शशाक तया हीनः क्षणमप्यतिमोहितः ॥ १३॥"
  },
  {
    "text": "एवं वर्षगणान्ते तु स्वर्गस्थः पाकशासनः ।\nउर्वशीं नागतां दृष्ट्वा गन्धर्वानाह देवराट् ॥ १४॥"
  },
  {
    "text": "उर्वशीमानयध्वं भो गन्धर्वाः सर्व एव हि ।\nहृत्वोरणौ गृहात्तस्य भूपतेः समये किल ॥ १५॥"
  },
  {
    "text": "उर्वशीरहितं स्थानं मदीयं नातिशोभते ।\nयेन केनाप्युपायेन तामानयत कामिनीम् ॥ १६॥"
  },
  {
    "text": "इत्युक्तास्तेऽथ गन्धर्वा विश्वावसुपुरोगमाः ।\nततो गत्वा महागाढे तमसि प्रत्युपस्थिते ॥ १७॥"
  },
  {
    "text": "जह्रुस्तावुरणौ देवा रममाणं विलोक्य तम् ।\nचक्रन्दतुस्तदा तौ तु ह्रियमाणौ विहायसा ॥ १८॥"
  },
  {
    "text": "उर्वशी तदुपाकर्ण्य क्रन्दितं सुतयोरिव ।\nकुपितोवाच राजानं समयोऽयं कृतो मया ॥ १९॥"
  },
  {
    "text": "नष्टाहं तव विश्वासाद्धृतौ चोरैर्ममोरणौ ।\nराजन्पुत्रसमावेतौ त्वं किं शेषे स्त्रिया समः ॥ २०॥"
  },
  {
    "text": "हतास्म्यहं कुनाथेन नपुंसा वीरमानिना ।\nउरणौ मे गतौ चाद्य सदा प्राणप्रियौ मम ॥ २१॥"
  },
  {
    "text": "एवं विलप्यमानां तां दृष्ट्वा राजा विमोहितः ।\nनग्न एव ययौ तूर्णं पृष्ठतः पृथिवीपतिः ॥ २२॥"
  },
  {
    "text": "विद्युत्प्रकाशिता तत्र गन्धर्वैर्नृपवेश्मनि ।\nनग्नभूतस्तया दृष्टो भूपतिर्गन्तुकामया ॥ २३॥"
  },
  {
    "text": "त्यक्त्वोरणौ गताः सर्वे गन्धर्वाः पथि पार्थिवः ।\nनग्नो जग्राह तौ श्रान्तो जगाम स्वगृहं प्रति ॥ २४॥"
  },
  {
    "text": "तदोर्वशीं गतां दृष्ट्वा विललापातिदुःखितः ।\nनग्नं वीक्ष्य पतिं नारी गता सा वरवर्णिनी ॥ २५॥"
  },
  {
    "text": "क्रन्दन्स देशदेशेषु बभ्राम नृपतिः स्वयम् ।\nतच्चित्तो विह्वलः शोचन्विवशः काममोहितः ॥ २६॥"
  },
  {
    "text": "भ्रमन्वै सकलां पृथ्वीं कुरुक्षेत्रे ददर्श ताम् ।\nदृष्ट्वा संहृष्टवदनः प्राह सूक्तं नृपोत्तमः ॥ २७॥"
  },
  {
    "text": "अये जाये तिष्ठ तिष्ठ घोरे न त्यक्तुमर्हसि ।\nमां त्वं त्वन्मनसं कान्तं वशगं चाप्यनागसम् ॥ २८॥"
  },
  {
    "text": "स देहोऽयं पतत्यत्र देवि दूरं हृतस्त्वया ।\nखादन्त्येनं वृकाः काकास्त्वया त्यक्तं वरोरु यत् ॥ २९॥"
  },
  {
    "text": "एवं विलपमानं तं राजानं प्राह चोर्वशी ।\nदुःखितं कृपणं श्रान्तं कामार्तं विवशं भृशम् ॥ ३०॥"
  },
  {
    "text": "उर्वश्युवाच ।\nमूर्खोऽसि नृपशार्दूल ज्ञानं कुत्र गतं तव ।\nक्वापि सख्यं न च स्त्रीणां वृकाणामिव पार्थिव ॥ ३१॥"
  },
  {
    "text": "न विश्वासो हि कर्तव्यः स्त्रीषु चौरेषु पार्थिवैः ।\nगृहं गच्छ सुखं भुङ्क्ष्व मा विषादे मनः कृथाः ॥ ३२॥"
  },
  {
    "text": "इत्येवं बोधितो राजा न विवेदातिमोहितः ।\nदुःखं च परमं प्राप्तः स्वैरिणीस्नेहयन्त्रितः ॥ ३३॥"
  },
  {
    "text": "सूत उवाच ।\nइति सर्वं समाख्यातमुर्वशीचरितं महत् ।\nवेदे विस्तरितं चैतत्सङ्क्षेपात्कथितं मया ॥ ३४॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां प्रथमस्कन्धे\nपुरूरवस उर्वश्याश्च चरित्रवर्णनं नाम त्रयोदशोऽध्यायः ॥ १.१३॥"
  },
  {
    "text": "१.१४ चतुर्दशोऽध्यायः । व्यासेन गृहस्थधर्मवर्णनम् ।"
  },
  {
    "text": "सूत उवाच ।\nदृष्ट्वा तामसितापाङ्गीं व्यासश्चिन्तापरोऽभवत् ।\nकिं करोमि न मे योग्या देवकन्येयमप्सराः ॥ १॥"
  },
  {
    "text": "एवं चिन्तयमानं तु दृष्ट्वा व्यासं तदाप्सराः ।\nभयभीता हि सञ्जाता शापं मा विसृजेदयम् ॥ २॥"
  },
  {
    "text": "सा कृत्वाथ शुकीरूपं निर्गता भयविह्वला ।\nकृष्णस्तु विस्मयं प्राप्तो विहङ्गीं तां विलोकयन् ॥ ३॥"
  },
  {
    "text": "कामस्तु देहे व्यासस्य दर्शनादेव सङ्गतः ।\nमनोऽतिविस्मितं जातं सर्वगात्रेषु विस्मितः ॥ ४॥"
  },
  {
    "text": "स तु धैर्येण महता निगह्णन्मानसं मुनिः ।\nन शशाक नियन्तुं च स व्यासः प्रसृतं मनः ॥ ५॥"
  },
  {
    "text": "बहुशो गृह्यमाणं च घृताच्या मोहितं मनः ।\nभावित्वान्नैव विधृतं व्यासस्यामिततेजसः ॥ ६॥"
  },
  {
    "text": "मन्धनं कुर्वतस्तस्य मुनेरग्निचिकीर्षया ।\nअरण्यामेव सहसा तस्य शुक्रमथापतत् ॥ ७॥"
  },
  {
    "text": "सोऽविचिन्त्य तथा पातं ममन्थारणिमेव च ।\nतस्माच्छुकः समुद्भूतो व्यासाकृतिमनोहरः ॥ ८॥"
  },
  {
    "text": "विस्मयं जनयन्बालः सञ्जातस्तदरण्यजः ।\nयथाध्वरे समिद्धोऽग्निर्भाति हव्येन दीप्तिमान् ॥ ९॥"
  },
  {
    "text": "व्यासस्तु सुतमालोक्य विस्मयं परमं गतः ।\nकिमेतदिति सञ्चिन्त्य वरदानाच्छिवस्य वै ॥ १०॥"
  },
  {
    "text": "तेजोरूपी शुको जातोऽप्यरणीगर्भसम्भवः ।\nद्वितीयोऽग्निरिवात्यर्थं दीप्यमानः स्वतेजसा ॥ ११॥"
  },
  {
    "text": "विलोकयामास तदा व्यासस्तु मुदितं सुतम् ।\nदिव्येन तेजसा युक्तं गार्हपत्यमिवापरम् ॥ १२॥"
  },
  {
    "text": "गङ्गान्तः स्नापयामास समागत्य गिरेस्तदा ।\nपुष्पवृष्टिस्तु खाज्जाता शिशोरुपरि तापसाः ॥ १३॥"
  },
  {
    "text": "जातकर्मादिकं चक्रे व्यासस्तस्य महात्मनः ।\nदेवदुन्दुभयो नेदुर्ननृतुश्चाप्सरोगणाः ॥ १४॥"
  },
  {
    "text": "जगुर्गन्धर्वपतयो मुदितास्ते दिदृक्षवः ।\nविश्वावसुर्नारदश्च तुम्बुरुः शुकसम्भवे ॥ १५॥"
  },
  {
    "text": "तुष्टुवुर्मुदिताः सर्वे देवा विद्याधरास्तथा ।\nदृष्ट्वा व्याससुतं दिव्यमरणीगर्भसम्भवम् ॥ १६॥"
  },
  {
    "text": "अन्तरिक्षात्पपातोर्व्यां दण्डः कृष्णाजिनं शुभम् ।\nकमण्डलुस्तथा दिव्यः शुकस्यार्थे द्विजोत्तमाः ॥ १७॥"
  },
  {
    "text": "सद्यः स ववृधे बालो जातमात्रोऽतिदीप्तिमान् ।\nतस्योपनयनं चक्रे व्यासो विद्याविधानवित् ॥ १८॥"
  },
  {
    "text": "उत्पन्नमात्रं तं वेदाः सरहस्याः ससङ्ग्रहाः ।\nउपतस्थुर्महात्मानं यथास्य पितरं तथा ॥ १९॥"
  },
  {
    "text": "यतो दृष्टं शुकीरूपं घृताच्याः सम्भवे तदा ।\nशुकेति नाम पुत्रस्य चकार मुनिसत्तमः ॥ २०॥"
  },
  {
    "text": "बृहस्पतिमुपाध्यायं कृत्वा व्याससुतस्तदा ।\nव्रतानि ब्रह्मचर्यस्य चकार विधिपूर्वकम् ॥ २१॥"
  },
  {
    "text": "सोऽधीत्य निखिलान्वेदान् सरहस्यान्ससङ्ग्रहान् ।\nधर्मशास्त्राणि सर्वाणि कृत्वा गुरुकुले शुकः ॥ २२॥"
  },
  {
    "text": "गुरवे दक्षिणां दत्त्वा समावृत्तो मुनिस्तदा ।\nआजगाम पितुः पार्श्वं कृष्णद्वैपायनस्य च ॥ २३॥"
  },
  {
    "text": "दृष्ट्वा व्यासः शुकं प्राप्तं प्रेम्णोत्थाय ससम्भ्रमः ।\nआलिलिङ्ग मुहुर्घ्राणं मूर्ध्नि तस्य चकार ह ॥ २४॥"
  },
  {
    "text": "पप्रच्छ कुशलं व्यासस्तथा चाध्ययनं शुचि ।\nआश्वास्य स्थापयामास शुकं तत्राश्रमे शुभे ॥ २५॥"
  },
  {
    "text": "दारकर्म ततो व्यासः शुकस्य पर्यचिन्तयत् ।\nकन्यां मुनिसुतां कान्तामपृच्छदतिवेगवान् ॥ २६॥"
  },
  {
    "text": "शुकं प्राह सुतं व्यासो वेदोऽधीतस्त्वयानघ ।\nधर्मशास्त्राणि सर्वाणि कुरु भार्यां महामते ॥ २७॥"
  },
  {
    "text": "गार्हस्थ्यं च समासाद्य यज देवान्पितॄनथ ।\nऋणान्मोचय मां पुत्र प्राप्य दारान्मनोरमान् ॥ २८॥"
  },
  {
    "text": "अपुत्रस्य गतिर्नास्ति स्वर्गो नैव च नैव च ।\nतस्मात्पुत्र महाभाग कुरुष्वाद्य गृहाश्रमम् ॥ २९॥"
  },
  {
    "text": "कृत्वा गृहाश्रमं पुत्र सुखिनं कुरु मां शुक ।\nआशा मे महती पुत्र पूरयस्व महामते ॥ ३०॥"
  },
  {
    "text": "तपस्तप्त्वा महाघोरं प्राप्तोऽसि त्वमयोनिजः ।\nदेवरूपी महाप्राज्ञ पाहि मां पितरं शुक ॥ ३१॥"
  },
  {
    "text": "सूत उवाच ।\nइति वादिनमभ्याशे प्राप्तः प्राह शुकस्तदा ।\nविरक्तः सोऽतिरक्तं तं साक्षात्पितरमात्मनः ॥ ३२॥"
  },
  {
    "text": "शुक उवाच ।\nकिं त्वं वदसि धर्मज्ञ वेदव्यास महामते ।\nतत्त्वेन शाधि शिष्यं मां त्वदाज्ञां करवाण्यलम् ॥ ३३॥"
  },
  {
    "text": "व्यास उवाच ।\nत्वदर्थे यत्तपस्तप्तं मया पुत्र शतं समाः ।\nप्राप्तस्त्वं चातिदुःखेन शिवस्याराधनेन च ॥ ३४॥"
  },
  {
    "text": "ददामि तव वित्तं तु प्रार्थयित्वाथ भूपतिम् ।\nसुखं भुङ्क्ष्व महाप्राज्ञ प्राप्य यौवनमुत्तमम् ॥ ३५॥"
  },
  {
    "text": "शुक उवाच ।\nकिं सुखं मानुषे लोके ब्रूहि तात निरामयम् ।\nदुःखविद्धं सुखं प्राज्ञा न वदन्ति सुखं किल ॥ ३६॥"
  },
  {
    "text": "स्त्रियं कृत्वा महाभाग भवामि तद्वशानुगः ।\nसुखं किं परतन्त्रस्य स्त्रीजितस्य विशेषतः ॥ ३७॥"
  },
  {
    "text": "कदाचिदपि मुच्येत लोहकाष्ठादियन्त्रितः ।\nपुत्रदारैर्निबद्धस्तु न विमुच्येत कर्हिचित् ॥ ३८॥"
  },
  {
    "text": "विण्मूत्रसम्भवो देहो नारीणां तन्मयस्तथा ।\nकः प्रीतिं तत्र विप्रेन्द्र विबुधः कर्तुमिच्छति ॥ ३९॥"
  },
  {
    "text": "अयोनिजोऽहं विप्रर्षे योनौ मे कीदृशी मतिः ।\nन वाञ्छाम्यहमग्रेऽपि योनावेव समुद्भवम् ॥ ४०॥"
  },
  {
    "text": "विट्सुखं किमु वाञ्छामि त्यक्त्वाऽऽत्मसुखमद्भुतम् ।\nआत्मारामश्च भूयोऽपि न भवत्यतिलोलुपः ॥ ४१॥"
  },
  {
    "text": "प्रथमं पठिता वेदा मया विस्तारिताश्च ते ।\nहिंसामयास्ते पतिताः कर्ममार्गप्रवर्तकाः ॥ ४२॥"
  },
  {
    "text": "बृहस्पतिर्गुरुः प्राप्तः सोऽपि मग्नो गृहार्णवे ।\nअविद्याग्रस्तहृदयः कथं तारयितुं क्षमः ॥ ४३॥"
  },
  {
    "text": "रोगग्रस्तो यथा वैद्यः पररोगचिकित्सकः ।\nतथा गुरुर्मुमुक्षोर्मे गृहस्थोऽयं विडम्बना ॥ ४४॥"
  },
  {
    "text": "कृत्वा प्रणामं गुरवे त्वत्समीपमुपागतः ।\nत्राहि मां तत्त्वबोधेन भीतं संसारसर्पतः ॥ ४५॥"
  },
  {
    "text": "संसारेऽस्मिन्महाघोरे भ्रमणं नभचक्रवत् ।\nन च विश्रमणं क्यापि सूर्यस्येव दिवानिशि ॥ ४६॥"
  },
  {
    "text": "किं सुखं तात संसारे निजतत्त्वविचारणात् ।\nमूढानां सुखबुद्धिस्तु विट्सु कीटसुखं यथा ॥ ४७॥"
  },
  {
    "text": "अधीत्य वेदशास्त्राणि संसारे रागिणश्च ये ।\nतेभ्यः परो न मूर्खोऽस्ति सधर्मा श्वाश्वसूकरैः ॥ ४८॥"
  },
  {
    "text": "मानुष्यं दुर्लभं प्राप्य वेदशास्त्राण्यधीत्य च ।\nबध्यते यदि संसारे को विमुच्येत मानवः ॥ ४९॥"
  },
  {
    "text": "नातः परतरं लोके क्वचिदाश्चर्यमद्भुतम् ।\nपुत्रदारगृहासक्तः पण्डितः परिगीयते ॥ ५०॥"
  },
  {
    "text": "न बाध्यते यः संसारे नरो मायागुणैस्त्रिभिः ।\nस विद्वान्स च मेधावी शास्त्रपारं गतो हि सः ॥ ५१॥"
  },
  {
    "text": "किं वृथाध्ययनेनात्र दृढबन्धकरेण च ।\nपठितव्यं तदेवाशु मोचयेद्भवबन्धनात् ॥ ५२॥"
  },
  {
    "text": "गह्णाति पुरुषं यस्माद्गृहं तेन प्रकीर्तितम् ।\nक्व सुखं बन्धनागारे तेन भीतोऽस्म्यहं पितः ॥ ५३॥"
  },
  {
    "text": "येऽबुधा मन्दमतयो विधिना मुषिताश्च ये ।\nते प्राप्य मानुषं जन्म पुनर्बन्धं विशन्त्युत ॥ ५४॥"
  },
  {
    "text": "व्यास उवाच ।\nन गृहं बन्धनागारं बन्धने न च कारणम् ।\nमनसा यो विनिर्मुक्तो गृहस्थोऽपि विमुच्यते ॥ ५५॥"
  },
  {
    "text": "न्यायागतधनः कुर्वन्वेदोक्तं विधिवत्क्रमात् ।\nगृहस्थोऽपि विमुच्येत श्राद्धकृत्सत्यवाक् शुचिः ॥ ५६॥"
  },
  {
    "text": "ब्रह्मचारी यतिश्चैव वानप्रस्थो व्रतस्थितः ।\nगृहस्थं समुपासन्ते मध्याह्नातिक्रमे सदा ॥ ५७॥"
  },
  {
    "text": "श्रद्धया चान्नदानेन वाचा सूनृतया तथा ।\nउपकुर्वन्ति धर्मस्था गृहाश्रमनिवासिनः ॥ ५८॥"
  },
  {
    "text": "गृहाश्रमात्परो धर्मो न दृष्टो न च वै श्रुतः ।\nवसिष्ठादिभिराचार्यैर्ज्ञानिभिः समुपाश्रितः ॥ ५९॥"
  },
  {
    "text": "किमसाध्यं महाभाग वेदोक्तानि च कुर्वतः ।\nस्वर्गं मोक्षं च सज्जन्म यद्यद्वाञ्छति तद्भवेत् ॥ ६०॥"
  },
  {
    "text": "आश्रमादाश्रमं गच्छेदिति धर्मविदो विदुः ।\nतस्मादग्निं समाधाय कुरु कर्माण्यतन्द्रितः ॥ ६१॥"
  },
  {
    "text": "देवान्पितॄन्मनुष्यांश्च सन्तर्प्य विधिवत्सुत ।\nपुत्रमुत्पाद्य धर्मज्ञ संयोज्य च गृहाश्रमे ॥ ६२॥"
  },
  {
    "text": "त्यक्त्वागृहं वनं गत्वा कर्तासि व्रतमुत्तमम् ।\nवानप्रस्थाश्रमं कृत्वा संन्यासं च ततः परम् ॥ ६३॥"
  },
  {
    "text": "इन्द्रियाणि महाभाग मादकानि सुनिश्चितम् ।\nअदारस्य दुरन्तानि पञ्चैव मनसा सह ॥ ६४॥"
  },
  {
    "text": "तस्माद्दारान्प्रकुर्वीत तज्जयाय महामते ।\nवार्धके तप आतिष्ठेदिति शास्त्रोदितं वचः ॥ ६५॥"
  },
  {
    "text": "विश्वामित्रो महाभाग तपः कृत्वातिदुश्चरम् ।\nत्रीणि वर्षसहस्राणि निराहारो जितेन्द्रियः ॥ ६६॥"
  },
  {
    "text": "मोहितश्च महातेजा वने मेनकया स्थितः ।\nशकुन्तला समुत्पन्ना पुत्री तद्वीर्यजा शुभा ॥ ६७॥"
  },
  {
    "text": "दृष्ट्वा दाशसुतां कालीं पिता मम पराशरः ।\nकामबाणार्दितः कन्यां तां जग्राहोडुपे स्थितः ॥ ६८॥"
  },
  {
    "text": "ब्रह्मापि स्वसुतां दृष्ट्वा पञ्चबाणप्रपीडितः ।\nधावमानश्च रुद्रेण मूर्च्छितश्च निवारितः ॥ ६९॥"
  },
  {
    "text": "तस्मात्त्वमपि कल्याण कुरु मे वचनं हितम् ।\nकुलजां कन्यकां वृत्वा वेदमार्गं समाश्रय ॥ ७०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां प्रथमस्कन्धे\nव्यासेन गृहस्थधर्मवर्णनं नाम चतुर्दशोऽध्यायः ॥ १.१४॥"
  },
  {
    "text": "१.१५ पञ्चदशोऽध्यायः । शुकवैराग्यवर्णनम् ।"
  },
  {
    "text": "श्रीशुक उवाच ।\nनाहं गृहं करिष्यामि दुःखदं सर्वदा पितः ।\nवागुरासदृशं नित्यं बन्धनं सर्वदेहिनाम् ॥ १॥"
  },
  {
    "text": "धनचिन्तातुराणां हि क्व सुखं तात दृश्यते ।\nस्वजनैः खलु पीड्यन्ते निर्धना लोलुपा जनाः ॥ २॥"
  },
  {
    "text": "इन्द्रोऽपि न सुखी तादृग्यादृशो भिक्षुनिःस्पृहः ।\nकोऽन्यः स्यादिह संसारे त्रिलोकीविभवे सति ॥ ३॥"
  },
  {
    "text": "तपन्तं तापसं दृष्ट्वा मघवा दुःखितोऽभवत् ।\nविघ्नान्बहुविधानस्य करोति च दिवस्पतिः ॥ ४॥"
  },
  {
    "text": "ब्रह्मापि न सुखी विष्णुर्लक्ष्मीं प्राप्य मनोरमाम् ।\nखेदं प्राप्नोति सततं सङ्ग्रामैरसुरैः सह ॥ ५॥"
  },
  {
    "text": "करोति विपुलान्यत्नांस्तपश्चरति दुश्चरम् ।\nरमापतिरपि श्रीमान्कस्यास्ति विपुलं सुखम् ॥ ६॥"
  },
  {
    "text": "शङ्करोऽपि सदा दुःखी भवत्येव च वेद्म्यहम् ।\nतपश्चर्यां प्रकुर्वाणो दैत्ययुद्धकरः सदा ॥ ७॥"
  },
  {
    "text": "कदाचिन्न सुखी शेते धनवानपि लोलुपः ।\nनिर्धनस्तु कथं तात सुखं प्राप्नोति मानवः ॥ ८॥"
  },
  {
    "text": "जानन्नपि महाभाग पुत्रं वा वीर्यसम्भवम् ।\nनियोक्ष्यसि महाघोरे संसारे दुःखदे सदा ॥ ९॥"
  },
  {
    "text": "जन्मदुःखं जरादुःखं दुःखं च मरणे तथा ।\nगर्भवासे पुनर्दुःखं विष्ठामूत्रमये पितः ॥ १०॥"
  },
  {
    "text": "तस्मादतिशयं दुःखं तृष्णालोभसमुद्भवम् ।\nयाञ्चायां परमं दुःखं मरणादपि मानद ॥ ११॥"
  },
  {
    "text": "प्रतिग्रहधना विप्रा न बुद्धिबलजीवनाः ।\nपराशा परमं दुःखं मरणं च दिने दिने ॥ १२॥"
  },
  {
    "text": "पठित्वा सकलान् वेदाञ्छास्त्राणि च समन्ततः ।\nगत्वा च धनिनां कार्या स्तुतिः सर्वात्मना बुधैः ॥ १३॥"
  },
  {
    "text": "एकोदरस्य का चिन्ता पत्रमूलफलादिभिः ।\nयेनकेनाप्युपायेन सन्तुष्ट्या च प्रपूर्यते ॥ १४॥"
  },
  {
    "text": "भार्या पुत्रास्तथा पौत्राः कुटुम्बे विपुले सति ।\nपूरणार्थं महद्दुःखं क्व सुखं पितरद्भुतम् ॥ १५॥"
  },
  {
    "text": "योगशास्त्रं वद मम ज्ञानशास्त्रं सुखाकरम् ।\nकर्मकाण्डेऽखिले तात न रमेऽहं कदाचन ॥ १६॥"
  },
  {
    "text": "वद कर्मक्षयोपायं प्रारब्धं सञ्चितं तथा ।\nवर्तमानं यथा नश्येत् त्रिविधं कर्ममूलजम् ॥ १७॥"
  },
  {
    "text": "जलूकेव सदा नारी रुधिरं पिबतीति वै ।\nमूर्खस्तु न विजानाति मोहितो भावचेष्टितैः ॥ १८॥"
  },
  {
    "text": "भोगैर्वीर्यं धनं पूर्णं मनः कुटिलभाषणैः ।\nकान्ता हरति सर्वस्वं कः स्तेनस्तादृशोऽपरः ॥ १९॥"
  },
  {
    "text": "निद्रासुखविनाशार्थं मूर्खस्तु दारसङ्ग्रहम् ।\nकरोति वञ्चितो धात्रा दुःखाय न सुखाय च ॥ २०॥"
  },
  {
    "text": "सूत उवाच ।\nएवंविधानि वाक्यानि श्रुत्वा व्यासः शुकस्य च ।\nसम्प्राप महतीं चिन्तां किं करोमीत्यसंशयम् ॥ २१॥"
  },
  {
    "text": "तस्य सुस्रुवुरश्रूणि लोचनादुःखजानि च ।\nवेपथुश्च शरीरेऽभूद्ग्लानिं प्राप मनस्तथा ॥ २२॥"
  },
  {
    "text": "शोचन्तं पितरं दृष्ट्वा दीनं शोकपरिप्लुतम् ।\nउवाच पितरं व्यासं विस्मयोत्फुल्ललोचनः ॥ २३॥"
  },
  {
    "text": "अहो मायाबलं चोग्रं यन्मोहयति पण्डितम् ।\nवेदान्तस्य च कर्तारं सर्वज्ञं वेदसम्मितम् ॥ २४॥"
  },
  {
    "text": "न जाने का च सा माया किंस्वित्सातीव दुष्करा ।\nया मोहयति विद्वांसं व्यासं सत्यवतीसुतम् ॥ २५॥"
  },
  {
    "text": "पुराणानां च वक्ता च निर्माता भारतस्य च ।\nविभागकर्ता वेदानां सोऽपि मोहमुपागतः ॥ २६॥"
  },
  {
    "text": "तां यामि शरणं देवीं या मोहयति वै जगत् ।\nब्रह्मविष्णुहरादींश्च कथान्येषां च कीदृशी ॥ २७॥"
  },
  {
    "text": "कोऽप्यस्ति त्रिषु लोकेषु यो न मुह्यति मायया ।\nयन्मोहं गमिताः पूर्वे ब्रह्मविष्णुहरादयः ॥ २८॥"
  },
  {
    "text": "अहो बलमहो वीर्यं देव्या खलु विनिर्मितम् ।\nमाययैव वशं नीतः सर्वज्ञ ईश्वरः प्रभुः ॥ २९॥"
  },
  {
    "text": "विष्ण्वंशसम्भवो व्यास इति पौराणिका जगुः ।\nसोऽपि मोहार्णवे मग्नो भग्नपोतो वणिग्यथा ॥ ३०॥"
  },
  {
    "text": "अश्रुपातं करोत्यद्य विवशः प्राकृतो यथा ।\nअहो मायाबलं चैतद्दुस्त्यजं पण्डितैरपि ॥ ३१॥"
  },
  {
    "text": "कोऽयं कोऽहं कथं चेह कीदृशोऽयं भ्रमः किल ।\nपञ्चभूतात्मके देहे पितापुत्रेति वासना ॥ ३२॥"
  },
  {
    "text": "बलिष्ठा खलु मायेयं मायिनामपि मोहिनी ।\nययाभिभूतः कृष्णोऽपि करोति रोदनं द्विजः ॥ ३३॥"
  },
  {
    "text": "सूत उवाच ।\nतां नत्वा मनसा देवीं सर्वकारणकारणाम् ।\nजननीं सर्वदेवानां ब्रह्मादीनां तथेश्वरीम् ॥ ३४॥"
  },
  {
    "text": "पितरं प्राह दीनं तं शोकार्णवपरिप्लुतम् ।\nअरणीसम्भवो व्यासं हेतुमद्वचनं शुभम् ॥ ३५॥"
  },
  {
    "text": "पाराशर्य महाभाग सर्वेषां बोधदः स्वयम् ।\nकिं शोकं कुरुषे स्वामिन्यथाज्ञः प्राकृतो नरः ॥ ३६॥"
  },
  {
    "text": "अद्याहं तव पुत्रोऽस्मि न जाने पूर्वजन्मनि ।\nकोऽहं कस्त्वं महाभाग विभ्रमोऽयं महात्मनि ॥ ३७॥"
  },
  {
    "text": "कुरु धैर्यं प्रबुध्यस्व मा विषादे मनः कृथाः ।\nमोहजालमिमं मत्वा मुञ्च शोकं महामते ॥ ३८॥"
  },
  {
    "text": "क्षुधानिवृत्तिर्भक्ष्येण न पुत्रदर्शनेन च ।\nपिपासा जलपानेन याति नैवात्मजेक्षणात् ॥ ३९॥"
  },
  {
    "text": "घ्राणं सुखं सुगन्धेन कर्णजं श्रवणेन च ।\nस्त्रीसुखं तु स्त्रिया नूनं पुत्रोऽहं किं करोमि ते ॥ ४०॥"
  },
  {
    "text": "अजीगर्तेन पुत्रोऽपि हरिश्चन्द्राय भूभुजे ।\nपशुकामाय यज्ञार्थे दत्तो मौल्येन सर्वथा ॥ ४१॥"
  },
  {
    "text": "सुखानां साधनं द्रव्यं धनात्सुखसमुच्चयः ।\nधनमर्जय लोभश्चेत्पुत्रोऽहं किं करोम्यहम् ॥ ४२॥"
  },
  {
    "text": "मां प्रबोधय बुद्ध्या त्वं दैवज्ञोऽसि महामते ।\nयथा मुच्येयमत्यन्तं गर्भवासभयान्मुने ॥ ४३॥"
  },
  {
    "text": "दुर्लभं मानुषं जन्म कर्मभूमाविहानघ ।\nतत्रापि ब्राह्मणत्वं वै दुर्लभं चोत्तमे कुले ॥ ४४॥"
  },
  {
    "text": "बद्धोऽहमिति मे बुद्धिर्नापसर्पति चित्ततः ।\nसंसारवासनाजाले निविष्टा वृद्धिगामिनी ॥ ४५॥"
  },
  {
    "text": "सूत उवाच ।\nइत्युक्तस्तु तदा व्यासः पुत्रेणामितबुद्धिना ।\nप्रत्युवाच शुकं शान्तं चतुर्थाश्रममानसम् ॥ ४६॥"
  },
  {
    "text": "व्यास उवाच ।\nपठ पुत्र महाभाग मया भागवतं कृतम् ।\nशुभं न चातिविस्तीर्णं पुराणं ब्रह्मसम्मितम् ॥ ४७॥"
  },
  {
    "text": "स्कन्धा द्वादश तत्रैव पञ्चलक्षणसंयुतम् ।\nसर्वेषां च पुराणानां भूषणं मम सम्मतम् ॥ ४८॥"
  },
  {
    "text": "सदसज्ज्ञानविज्ञानं श्रुतमात्रेण जायते ।\nयेन भागवतेनेह तत्पठ त्वं महामते ॥ ४९॥"
  },
  {
    "text": "वटपत्रशयानाय विष्णवे बालरूपिणे ।\nकेनास्मि बालभावेन निर्मितोऽहं चिदात्मना ॥ ५०॥"
  },
  {
    "text": "किमर्थं केन द्रव्येण कथं जानामि चाखिलम् ।\nइत्येवं चिन्त्यमानाय मुकुन्दाय महात्मने ॥ ५१॥"
  },
  {
    "text": "श्लोकार्धेन तया प्रोक्तं भगवत्याखिलार्थदम् ।\nसर्वं खल्विदमेवाहं नान्यदस्ति सनातनम् ॥ ५२॥"
  },
  {
    "text": "तद्वचो विष्णुना पूर्वं संविज्ञातं मनस्यपि ।\nकेनोक्ता वागियं सत्या चिन्तयामास चेतसा ॥ ५३॥"
  },
  {
    "text": "कथं वेद्मि प्रवक्तारं स्त्रीपुंसौ वा नपुंसकम् ।\nइति चिन्ताप्रपन्नेन धृतं भागवतं हृदि ॥ ५४॥"
  },
  {
    "text": "पुनः पुनः कृतोच्चारस्तस्मिनेवास्तचेतसा ।\nवटपत्रे शयानः सन्नभूच्चिन्तासमन्वितः ॥ ५५॥"
  },
  {
    "text": "तदा शान्ता भगवती प्रादुरास चतुर्भुजा ।\nशङ्खचक्रगदापद्मवरायुधधरा शिवा ॥ ५६॥"
  },
  {
    "text": "दिव्याम्बरधरा देवी दिव्यभूषणभूषिता ।\nसंयुता सदृशीभिश्च सखीभिः स्वविभूतिभिः ॥ ५७॥"
  },
  {
    "text": "प्रादुर्बभूव तस्याग्रे विष्णोरमिततेजसः ।\nमन्दहास्यं प्रयुञ्जाना महालक्ष्मीः शुभानना ॥ ५८॥"
  },
  {
    "text": "सूत उवाच ।\nतां तथा संस्थितां दृष्ट्वा हृदये कमलेक्षणः ।\nविस्मितः सलिले तस्मिन्निराधारा मनोरमाम् ॥ ५९॥"
  },
  {
    "text": "रतिर्भूतिस्तथा बुद्धिर्मतिः कीर्तिः स्मृतिर्धृतिः ।\nश्रद्धा मेधा स्वधा स्वाहा क्षुधा निद्रा दया गतिः ॥ ६०॥"
  },
  {
    "text": "तुष्टिः पुष्टिः क्षमा लज्जा जृम्भा तन्द्रा च शक्तयः ।\nसंस्थिताः सर्वतः पार्श्वे महादेव्याः पृथक्पृथक् ॥ ६१॥"
  },
  {
    "text": "वरायुधधराः सर्वा नानाभूषणभूषिताः ।\nमन्दारमालाकुलिता मुक्ताहारविराजिताः ॥ ६२॥"
  },
  {
    "text": "तां दृष्ट्वा ताश्च संवीक्ष्य तस्मिन्नेकार्णवे जले ।\nविस्मयाविष्टहृदयः सम्बभूव जनार्दनः ॥ ६३॥"
  },
  {
    "text": "चिन्तयामास सर्वात्मा दृष्टमायोऽतिविस्मितः ।\nकुतो भूताः स्त्रियः सर्वाः कुतोऽहं वटतल्पगः ॥ ६४॥"
  },
  {
    "text": "अस्मिन्नेकार्णवे घोरे न्यग्रोधः कथमुत्थितः ।\nकेनाहं स्थापितोऽस्म्यत्र शिशुं कृत्वा शुभाकृतिम् ॥ ६५॥"
  },
  {
    "text": "ममेयं जननी नो वा माया वा कापि दुर्घटा ।\nदर्शनं केनचित्त्वद्य दत्तं वा केन हेतुना ॥ ६६॥"
  },
  {
    "text": "किं मया चात्र वक्तव्यं गन्तव्यं वा न वा क्वचित् ।\nमौनमास्थाय तिष्ठेयं बालभावादतन्द्रितः ॥ ६७॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nप्रथमस्कन्धे शुकवैराग्यवर्णनं नाम पञ्चदशोऽध्यायः ॥ १.१५॥"
  },
  {
    "text": "१.१६ षोडशोऽध्यायः । व्यासोपदेशवर्णनम् ।"
  },
  {
    "text": "व्यास उवाच ।\nदृष्ट्वा तं विस्मितं देवं शयानं वटपत्रके ।\nउवाच सस्मितं वाक्यं विष्णो किं विस्मितो ह्यसि ॥ १॥"
  },
  {
    "text": "महाशक्त्याः प्रभावेण त्वं मां विस्मृतवान्पुरा ।\nप्रभवे प्रलये जाते भूत्वा भूत्वा पुनः पुनः ॥ २॥"
  },
  {
    "text": "निर्गुणा सा परा शक्तिः सगुणस्त्वं तथाप्यहम् ।\nसात्त्विकी किल या शक्तिस्तां शक्तिं विद्धि मामिकाम् ॥ ३॥"
  },
  {
    "text": "त्वन्नाभिकमलाद्ब्रह्मा भविष्यति प्रजापतिः ।\nस कर्ता सर्वलोकस्य रजोगुणसमन्वितः ॥ ४॥"
  },
  {
    "text": "स तदा तप आस्थाय प्राप्य शक्तिमनुत्तमाम् ।\nरजसा रक्तवर्णञ्च करिष्यति जगत्त्रयम् ॥ ५॥"
  },
  {
    "text": "सगुणान्पञ्चभूतांश्च समुत्पाद्य महामतिः ।\nइन्द्रियाणीन्द्रियेशांश्च मनःपूर्वान्समन्ततः ॥ ६॥"
  },
  {
    "text": "करिष्यति ततः सर्गं तेन कर्ता स उच्यते ।\nविश्वस्यास्य महाभाग त्वं वै पालयिता तथा ॥ ७॥"
  },
  {
    "text": "तद्भुवोर्मध्यदेशाच्च क्रोधाद्रुद्रो भविष्यति ।\nतपः कृत्वा महाघोरं प्राप्य शक्तिं तु तामसीम् ॥ ८॥"
  },
  {
    "text": "कल्पान्ते सोऽपि संहर्ता भविष्यति महामते ।\nतेनाहं त्वामुपायाता सात्त्विकीं त्वमवेहि माम् ॥ ९॥"
  },
  {
    "text": "स्थास्येऽहं त्वत्समीपस्था सदाहं मधुसूदन ।\nहृदये ते कृतावासा भवामि सततं किल ॥ १०॥"
  },
  {
    "text": "विष्णुरुवाच ।\nश्लोकस्यार्धं मया पूर्वं श्रुतं देवि स्फुटाक्षरम् ।\nतत्केनोक्तं वरारोहे रहस्यं परमं शिवम् ॥ ११॥"
  },
  {
    "text": "तन्मे ब्रूहि वरारोहे संशयोऽयं वरानने ।\nनिर्धनो हि यथा द्रव्यं तत्स्मरामि पुनः पुनः ॥ १२॥"
  },
  {
    "text": "व्यास उवाच ।\nविष्णोस्तद्वचनं श्रुत्वा महालक्ष्मीः स्मितानना ।\nउवाच परया प्रीत्या वचनं चारुहासिनी ॥ १३॥"
  },
  {
    "text": "महालक्ष्मीरुवाच ।\nश‍ृणु शौरे वचो मह्यं सगुणाहं चतुर्भुजा ।\nमां जानासि न जानासि निर्गुणां सगुणालयाम् ॥ १४॥"
  },
  {
    "text": "त्वं जानीहि महाभाग तया तत्प्रकटीकृतम् ।\nपुण्यं भागवतं विद्धि वेदसारं शुभावहम् ॥ १५॥"
  },
  {
    "text": "कृपां च महतीं मन्ये देव्याः शत्रुनिषूदन ।\nयया प्रोक्तं परं गुह्यं हिताय तव सुव्रत ॥ १६॥"
  },
  {
    "text": "रक्षणीयं सदा चित्ते न विस्मार्यं कदाचन ।\nसारं हि सर्वशास्त्राणां महाविद्याप्रकाशितम् ॥ १७॥"
  },
  {
    "text": "नातः परं वेदितव्यं वर्तते भुवनत्रये ।\nप्रियोऽसि खलु देव्यास्त्वं तेन ते व्याहृतं वचः ॥ १८॥"
  },
  {
    "text": "व्यास उवाच ।\nइति श्रुत्वा वचो देव्या महालक्ष्याश्चतुर्भुजः ।\nदधार हृदये नित्यं मत्वा मन्त्रमनुत्तमम् ॥ १९॥"
  },
  {
    "text": "कालेन कियता तत्र तन्नाभिकमलोद्भवः ।\nब्रह्मा दैत्यभयात्त्रस्तो जगाम शरणं हरेः ॥ २०॥"
  },
  {
    "text": "ततः कृत्वा महायुद्धं हत्वा तौ मधुकैटभौ ।\nजजाप भगवान्विष्णुः श्लोकार्धं विशदाक्षरम् ॥ २१॥"
  },
  {
    "text": "जपन्तं वासुदेवं च दृष्ट्वा देवः प्रजापतिः ।\nपप्रच्छ परमप्रीतः कञ्जजः कमलापतिम् ॥ २२॥"
  },
  {
    "text": "किं त्वं जपसि देवेश त्वत्तः कोऽप्यधिकोऽस्ति वै ।\nयत्कृत्वा पुण्डरीकाक्ष प्रीतोऽसि जगदीश्वर ॥ २३॥"
  },
  {
    "text": "हरिरुवाच ।\nमयि त्वयि च या शक्तिः क्रियाकारणलक्षणा ।\nविचारय महाभाग या सा भगवती शिवा ॥ २४॥"
  },
  {
    "text": "यस्याधारे जगत्सर्वं तिष्ठत्यत्र महार्णवे ।\nसाकारा या महाशक्तिरमेया च सनातनी ॥ २५॥"
  },
  {
    "text": "यया विसृज्यते विश्वं जगदेतच्चराचरम् ।\nसैषा प्रसन्ना वरदा नृणां भवति मुक्तये ॥ २६॥"
  },
  {
    "text": "सा विद्या परमा मुक्तेर्हेतुभूता सनातनी ।\nसंसारबन्धहेतुश्च सैव सर्वेश्वरेश्वरी ॥ २७॥"
  },
  {
    "text": "अहं त्वमखिलं विश्वं तस्याश्चिच्छक्तिसम्भवम् ।\nविद्धि ब्रह्मन्न सन्देहः कर्तव्यः सर्वदानघ ॥ २८॥"
  },
  {
    "text": "श्लोकार्धेन तया प्रोक्तं तद्वै भागवतं किल ।\nविस्तरो भविता तस्य द्वापरादौ युगे तथा ॥ २९॥"
  },
  {
    "text": "व्यास उवाच ।\nब्रह्मणा सङ्गृहीतं च विष्णोस्तु नाभिपङ्कजे ।\nनारदाय च तेनोक्तं पुत्रायामितबुद्धये ॥ ३०॥"
  },
  {
    "text": "नारदेन तथा मह्यं दत्तं हि मुनिना पुरा ।\nमया कृतमिदं पूर्णं द्वादशस्कन्धविस्तरम् ॥ ३१॥"
  },
  {
    "text": "तत्पठस्व महाभाग पुराणं ब्रह्मसम्मितम् ।\nपञ्चलक्षणयुक्तं च देव्याश्चरितमुत्तमम् ॥ ३२॥"
  },
  {
    "text": "तत्त्वज्ञानरसोपेतं सर्वेषामुत्तमोत्तमम् ।\nधर्मशास्त्रसमं पुण्यं वेदार्थेनोपबृंहितम् ॥ ३३॥"
  },
  {
    "text": "वृत्रासुरवधोपेतं नानाख्यानकथायुतम् ।\nब्रह्मविद्यानिधानं तु संसारार्णवतारकम् ॥ ३४॥"
  },
  {
    "text": "गृहाण त्वं महाभाग योग्योऽसि मतिमत्तरः ।\nपुण्यं भागवतं नाम पुराणं पुरुषर्षभ ॥ ३५॥"
  },
  {
    "text": "अष्टादशसहस्राणां श्लोकानां कुरु सङ्ग्रहम् ।\nअज्ञाननाशनं दिव्यं ज्ञानभास्करबोधकम् ॥ ३६॥"
  },
  {
    "text": "सुखदं शान्तिदं धन्यं दीर्घायुष्यकरं शिवम् ।\nश‍ृण्वतां पठतां चेदं पुत्रपौत्रविवर्धनम् ॥ ३७॥"
  },
  {
    "text": "शिष्योऽयं मम धर्मात्मा लोमहर्षणसम्भवः ।\nपठिष्यति त्वया सार्धं पुराणीं संहितां शुभाम् ॥ ३८॥"
  },
  {
    "text": "सूत उवाच ।\nइत्युक्तं तेन पुत्राय मह्यं च कथितं किल ।\nमया गृहीतं तत्सर्वं पुराणं चातिविस्तरम् ॥ ३९॥"
  },
  {
    "text": "शुकोऽधीत्य पुराणं तु स्थितो व्यासाश्रमे शुभे ।\nन लेभे शर्म धर्मात्मा ब्रह्मात्मज इवापरः ॥ ४०॥"
  },
  {
    "text": "एकान्तसेवी विकलः स शून्य इव लक्ष्यते ।\nनात्यन्तभोजनासक्तो नोपवासरतस्तथा ॥ ४१॥"
  },
  {
    "text": "चिन्ताविष्टं शुकं दृष्ट्वा व्यासः प्राह सुतं प्रति ।\nकिं पुत्र चिन्त्यते नित्यं कस्माद्व्यग्रोऽसि मानद ॥ ४२॥"
  },
  {
    "text": "आस्से ध्यानपरो नित्यमृणग्रस्त इवाधनः ।\nका चिन्ता वर्तते पुत्र मयि ताते तु तिष्ठति ॥ ४३॥"
  },
  {
    "text": "सुखं भुङ्क्ष्व यथाकामं मुञ्च शोकं मनोगतम् ।\nज्ञानं चिन्तय शास्त्रोक्तं विज्ञाने च मतिं कुरु ॥ ४४॥"
  },
  {
    "text": "न चेन्मनसि ते शान्तिर्वचसा मम सुव्रत ।\nगच्छ त्वं मिथिलां पुत्र पालितां जनकेन ह ॥ ४५॥"
  },
  {
    "text": "स ते मोहं महाभाग नाशयिष्यति भूपतिः ।\nजनको नाम धर्मात्मा विदेहः सत्यसागरः ॥ ४६॥"
  },
  {
    "text": "तं गत्वा नृपतिं पुत्र सन्देहं स्वं निवर्तय ।\nवर्णाश्रमाणां धर्मांस्त्वं पृच्छ पुत्र यथातथम् ॥ ४७॥"
  },
  {
    "text": "जीवन्मुक्तः स राजर्षिर्बह्मज्ञानमतिः शुचिः ।\nतथ्यवक्तातिशान्तश्च योगी योगप्रियः सदा ॥ ४८॥"
  },
  {
    "text": "सूत उवाच ।\nतच्छ्रुत्वा वचनं तस्य व्यासस्यामिततेजसः ।\nप्रत्युवाच महातेजाः शुकश्चारणिसम्भवः ॥ ४९॥"
  },
  {
    "text": "दम्भोऽयं किल धर्मात्मन्भाति चित्ते ममाधुना ।\nजीवन्मुक्तो विदेहश्च राज्यं शास्ति मुदान्वितः ॥ ५०॥"
  },
  {
    "text": "वन्ध्यापुत्र इवाभाति राजासौ जनकः पितः ।\nकुर्वन् राज्यं विदेहः किं सन्देहोऽयं ममाद्भुतः ॥ ५१॥"
  },
  {
    "text": "द्रष्टुमिच्छाम्यहं भूपं विदेहं नृपसत्तमम् ।\nकथं तिष्ठति संसारे पद्मपत्रमिवाम्भसि ॥ ५२॥"
  },
  {
    "text": "सन्देहोऽयं महांस्तात विदेहे परिवर्तते ।\nमोक्षः किं वदतां श्रेष्ठ सौगतानामिवापरः ॥ ५३॥"
  },
  {
    "text": "कथं भुक्तमभुक्तं स्यादकृतं च कृतं कथम् ।\nव्यवहारः कथं त्याज्य इन्द्रियाणां महामते ॥ ५४॥"
  },
  {
    "text": "माता पुत्रस्तथा भार्या भगिनी कुलटा तथा ।\nभेदाभेदः कथं न स्याद्यद्येतन्मुक्तता कथम् ॥ ५५॥"
  },
  {
    "text": "कटु क्षारं तथा तीक्ष्णां कषायं मिष्टमेव च ।\nरसना यदि जानाति भुङ्क्ते भोगाननुत्तमान् ॥ ५६॥"
  },
  {
    "text": "शीतोष्णुसुखदुःखादिपरिज्ञानं यदा भवेत् ।\nमुक्तता कीदृशी तात सन्देहोऽयं ममाद्भुतः ॥ ५७॥"
  },
  {
    "text": "शत्रुमित्रपरिज्ञानं वैरं प्रीतिकरं सदा ।\nव्यवहारे परे तिष्ठन्कथं न कुरुते नृपः ॥ ५८॥"
  },
  {
    "text": "चौरं वा तापसं वापि समानं मन्यते कथम् ।\nअसमा यदि बुद्धिः स्यान्मुक्तता तर्हि कीदृशी ॥ ५९॥"
  },
  {
    "text": "दृष्टपूर्वो न मे कश्चिज्जीवन्मुक्तश्च भूपतिः ।\nशङ्केयं महती तात गृहे मुक्तः कथं नृपः ॥ ६०॥"
  },
  {
    "text": "दिदृक्षा महती जाता श्रुत्वा तं भूपतिं तथा ।\nसन्देहविनिवृत्त्यर्थं गच्छामि मिथिलां प्रति ॥ ६१॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nप्रथमस्कन्धे शुकं प्रति व्यासोपदेशवर्णनं नाम षोडशोऽध्यायः ॥ १.१६॥"
  },
  {
    "text": "१.१७ सप्तदशोऽध्यायः । शुकस्य राजमन्दिरप्रवेशवर्णनम् ।"
  },
  {
    "text": "सूत उवाच ।\nइत्युक्त्वा पितरं पुत्रः पादयोः पतितः शुकः ।\nबद्धाञ्जलिरुवाचेदं गन्तुकामो महामनाः ॥ १॥"
  },
  {
    "text": "आपृच्छे त्वां महाभाग ग्राह्यं ते वचनं मया ।\nविदेहान्द्रष्टुमिच्छामि पालिताञ्जनकेन तु ॥ २॥"
  },
  {
    "text": "विना दण्डं कथं राज्यं करोति जनकः किल ।\nधर्मे न वर्तते लोको दण्डश्चेन्न भवेद्यदि ॥ ३॥"
  },
  {
    "text": "धर्मस्य कारणं दण्डो मन्वादिप्रहितः सदा ।\nस कथं वर्तते तात संशयोऽयं महान्मम ॥ ४॥"
  },
  {
    "text": "मम माता त्वियं वन्ध्या तद्वद्भाति विचेष्टितम् ।\nपृच्छामि त्वां महाभाग गच्छामि च परन्तप ॥ ५॥"
  },
  {
    "text": "सूत उवाच ।\nतं दृष्ट्वा गन्तुकामं च शुकं सत्यवतीसुतः ।\nआलिङ्ग्योवाच पुत्रं तं ज्ञानिनं निःस्पृहं दृढम् ॥ ६॥"
  },
  {
    "text": "व्यास उवाच ।\nस्वस्त्यस्तु शक दीर्घायुर्भव पुत्र महामते ।\nसत्यां वाचं प्रदत्त्वा मे गच्छ तात यथासुखम् ॥ ७॥"
  },
  {
    "text": "आगन्तव्यं पुनर्गत्वा ममाश्रममनुत्तमम् ।\nन कुत्रापि च गन्तव्यं त्वया पुत्र कथञ्चन ॥ ८॥"
  },
  {
    "text": "सुखं जीवामि पुत्राहं दृष्ट्वा ते मुखपङ्कजम् ।\nअपश्यन्दुःखमाप्नोमि प्राणस्त्वमसि मे सुत ॥ ९॥"
  },
  {
    "text": "दृष्ट्वा त्वं जनकं पुत्र सन्देहं विनिवर्त्य च ।\nअत्रागत्य सुखं तिष्ठ वेदाध्ययनतत्परः ॥ १०॥"
  },
  {
    "text": "सूत उवाच ।\nइत्युक्तः सोऽभिवाद्यार्यं कृत्वा चैव प्रदक्षिणाम् ।\nचलितस्तरसातीव धनुर्मुक्तः शरो यथा ॥ ११॥"
  },
  {
    "text": "सम्पश्यन्विविधान्देशाँल्लोकांश्च वित्तधर्मिणः ।\nवनानि पादपांश्चैव क्षेत्राणि फलितानि च ॥ १२॥"
  },
  {
    "text": "तापसांस्तप्यमानांश्च याजकान्दीक्षयान्वितान् ।\nयोगाभ्यासरतान्योगिवानप्रस्थान्वनौकसः ॥ १३॥"
  },
  {
    "text": "शैवान्पाशुपतांश्चैव सौराञ्छाक्तांश्च वैष्णवान् ।\nवीक्ष्य नानाविधान्धर्माञ्जगामातिस्मयन्मुनिः ॥ १४॥"
  },
  {
    "text": "वर्षद्वयेन मेरुं च समुल्लङ्घ्य महामतिः ।\nहिमाचलं च वर्षेण जगाम मिथिलां प्रति ॥ १५॥"
  },
  {
    "text": "प्रविष्टो मिथिलां मध्ये पश्यन्सर्वर्द्धिमुत्तमाम् ।\nप्रजाश्च सुखिताः सर्वाः सदाचाराः सुसंस्थिताः ॥ १६॥"
  },
  {
    "text": "क्षत्रा निवारितस्तत्र कस्त्वमत्र समागतः ।\nकिं ते कार्यं वदस्वेति पृष्टस्तेन न चाब्रवीत् ॥ १७॥"
  },
  {
    "text": "निःसृत्य नगरद्वारात्स्थितः स्थाणुरिवाचलः ।\nविस्मितोऽतिहसंस्तस्थौ वचो नोवाच किञ्चन ॥ १८॥"
  },
  {
    "text": "प्रतीहार उवाच ।\nब्रूहि मूकोऽसि किं ब्रह्मन्किमर्थं त्वमिहागतः ।\nचलनं च विना कार्यं न भवेदिति मे मतिः ॥ १९॥"
  },
  {
    "text": "राजाज्ञया प्रवेष्टव्यं नगरेऽस्मिन्सदा द्विज ।\nअज्ञातकुलशीलस्य प्रवेशो नात्र सर्वथा ॥ २०॥"
  },
  {
    "text": "तेजस्वी भासि नूनं त्वं ब्राह्मणो वेदवित्तमः ।\nकुलं कार्यं च मे ब्रूहि यथेष्टं गच्छ मानद ॥ २१॥"
  },
  {
    "text": "शुक उवाच ।\nयदर्थमागतोऽस्म्यत्र तत्प्राप्तं वचनात्तव ।\nविदेहनगरं द्रष्टुं प्रवेशो यत्र दुर्लभः ॥ २२॥"
  },
  {
    "text": "मोहोऽयं मम दुर्बुद्धेः समुल्लङ्घ्य गिरिद्वयम् ।\nराजानं द्रष्टुकामोऽहं पर्यटन्समुपागतः ॥ २३॥"
  },
  {
    "text": "वञ्चितोऽहं स्वयं पित्रा दूषणं कस्य दीयते ।\nभ्रामितोऽहं महाभाग कर्मणा वा महीतले ॥ २४॥"
  },
  {
    "text": "धनाशा पुरुषस्येह परिभ्रमणकारणम् ।\nसा मे नास्ति तथाप्यत्र सम्प्राप्तोऽस्मि भ्रमात्किल ॥ २५॥"
  },
  {
    "text": "निराशस्य सुखं नित्यं यदि मोहे न मज्जति ।\nनिराशोऽहं महाभाग मग्नोऽस्मिन्मोहसागरे ॥ २६॥"
  },
  {
    "text": "क्व मेरुर्मिथिला क्वेयं पद्भ्यां च समुपागतः ।\nपरिश्रमफलं किं मे वञ्चितो विधिना किल ॥ २७॥"
  },
  {
    "text": "प्रारब्धं किल भोक्तव्यं शुभं वाप्यथवाशुभम् ।\nउद्यमस्तद्वशे नित्यं कारयत्येव सर्वथा ॥ २८॥"
  },
  {
    "text": "न तीर्थं न च वेदोऽत्र यदर्थमिह मे श्रमः ।\nअप्रवेशः पुरे जातो विदेहो नाम भूपतिः ॥ २९॥"
  },
  {
    "text": "इत्युक्त्या विररामाशु मौनीभूत इव स्थितः ।\nज्ञातो हि प्रतिहारेण ज्ञानी कश्चिद्द्विजोत्तमः ॥ ३०॥"
  },
  {
    "text": "सामपूर्वमुवाचासौ तं क्षत्ता संस्थितं मुनिम् ।\nगच्छ भो यत्र ते कार्यं यथेष्टं द्विजसत्तम ॥ ३१॥"
  },
  {
    "text": "अपराधो मम ब्रह्मन्यन्निवारितवानहम् ।\nतत्क्षन्तव्यं महाभाग विमुक्तानां क्षमा बलम् ॥ ३२॥"
  },
  {
    "text": "शुक उवाच ।\nकिं तेऽत्र दूषणं क्षत्तः परतन्त्रोऽसि सर्वदा ।\nप्रभुकार्यं प्रकर्तव्यं सेवकेन यथोचितम् ॥ ३३॥"
  },
  {
    "text": "न भूपदूषणं चात्र यदहं रक्षितस्त्वया ।\nचोरशत्रुपरिज्ञानं कर्तव्यं सर्वथा बुधैः ॥ ३४॥"
  },
  {
    "text": "ममैव सर्वथा दोषो यदहं समुपागतः ।\nगमनं परगेहे यल्लघुतायाश्च कारणम् ॥ ३५॥"
  },
  {
    "text": "प्रतीहार उवाच ।\nकिं सुखं द्विज किं दुःखं किं कार्यं शुभमिच्छता ।\nकः शत्रुर्हितकर्ता को ब्रूहि सर्वं ममाद्य वै ॥ ३६॥"
  },
  {
    "text": "शुक उवाच ।\nद्वैविध्यं सर्वलोकेषु सर्वत्र द्विविधो जनः ।\nरागी चैव विरागी च तयोश्चित्तं द्विधा पुनः ॥ ३७॥"
  },
  {
    "text": "विरागी त्रिविधः कामं ज्ञातोऽज्ञातश्च मध्यमः ।\nरागी च द्विविधः प्रोक्तो मूर्खश्च चतुरस्तथा ॥ ३८॥"
  },
  {
    "text": "चातुर्यं द्विविधं प्रोक्तं शास्त्रजं मतिजं तथा ।\nमतिस्तु द्विविधा लोके युक्तायुक्तेति सर्वथा ॥ ३९॥"
  },
  {
    "text": "प्रतीहार उवाच ।\nयदुक्तं भवता विद्वन्नार्थज्ञोऽहं द्विजोत्तम ।\nतत्सर्वं विस्तरेणाद्य यथार्थं वद सत्तम ॥ ४०॥"
  },
  {
    "text": "शुक उवाच ।\nरागो यस्यास्ति संसारे स रागीत्युच्यते ध्रुवम् ।\nदुःखं बहुविधं तस्य सुखं च विविधं पुनः ॥ ४१॥"
  },
  {
    "text": "धनं प्राप्य सुतान्दारान्मानं च विजयं तथा ।\nतदप्राप्य महद्दुःखं भवत्येव क्षणे क्षणे ॥ ४२॥"
  },
  {
    "text": "कार्यस्तस्य सुखोपायः कर्तव्यं सुखसाधनम् ।\nतस्यारातिः स विज्ञेयः सुखविघ्नं करोति यः ॥ ४३॥"
  },
  {
    "text": "सुखोत्पादयिता मित्रं रागयुक्तस्य सर्वदा ।\nचतुरो नैव मुह्येत मूर्खः सर्वत्र मुह्यति ॥ ४४॥"
  },
  {
    "text": "विरक्तस्यात्मरक्तस्य सुखमेकान्तसेवनम् ।\nआत्मानुचिन्तनं चैव वेदान्तस्य च चिन्तनम् ॥ ४५॥"
  },
  {
    "text": "दुःखं तदेतत्सर्वं हि संसारकथनादिकम् ।\nशत्रवो बहवस्तस्य विज्ञस्य शुभमिच्छतः ॥ ४६॥"
  },
  {
    "text": "कामः क्रोधः प्रमादश्च शत्रवो विविधाः स्मृताः ।\nबन्धुः सन्तोष एवास्य नान्योऽस्ति भुवनत्रये ॥ ४७॥"
  },
  {
    "text": "सूत उवाच ।\nतच्छ्रुत्वा वचनं तस्य मत्वा तं ज्ञानिनं द्विजम् ।\nक्षत्ता प्रवेशयामास कक्षां चातिमनोरमाम् ॥ ४८॥"
  },
  {
    "text": "नगरं वीक्षमाणः संस्त्रैविध्यजनसङ्कुलम् ।\nनानाविपणिद्रव्याढ्यं क्रयविक्रयकारकम् ॥ ४९॥"
  },
  {
    "text": "रागद्वेषयुतं कामलोभमोहाकुलं तथा ।\nविवदत्सुजनाकीर्णं वसुपूर्णं महत्तरम् ॥ ५०॥"
  },
  {
    "text": "पश्यन्स त्रिविधाँल्लोकान्प्रासरद्राजमन्दिरम् ।\nप्राप्तः परमतेजस्वी द्वितीय इव भास्करः ॥ ५१॥"
  },
  {
    "text": "निवारितश्च तत्रैव प्रतीहारेण काष्ठवत् ।\nतत्रैव च स्थितो द्वारि मोक्षमेवानुचिन्तयन् ॥ ५२॥"
  },
  {
    "text": "छायायामातपे चैव समदर्शी महातपाः ।\nध्यानं कृत्वा तथैकान्ते स्थितः स्थाणुरिवाचलः ॥ ५३॥"
  },
  {
    "text": "तं मुहूर्तादुपागत्य राज्ञोऽमात्यः कृताञ्जलिः ।\nप्रावेशयत्ततः कक्षां द्वितीयां राजवेश्मनः ॥ ५४॥"
  },
  {
    "text": "तत्र दिव्यं मनोरम्यं पुष्पितं दिव्यपादपम् ।\nतद्वनं दर्शयित्वा तु कृत्वा चातिथिसत्क्रियाम् ॥ ५५॥"
  },
  {
    "text": "वारमुख्याः स्त्रियस्तत्र राजसेवापरायणाः ।\nगीतवादित्रकुशलाः कामशास्त्रविशारदाः ॥ ५६॥"
  },
  {
    "text": "ता आदिश्य च सेवार्थं शुकस्य मन्त्रिसत्तमः ।\nनिर्गतः सदनात्तस्माद्व्यासपुत्रः स्थितस्तदा ॥ ५७॥"
  },
  {
    "text": "पूजितः परया भक्त्या ताभिः स्त्रीभिर्यथाविधि ।\nदेशकालोपपन्नेन नानान्नेनातितोषितः ॥ ५८॥"
  },
  {
    "text": "ततोऽन्तःपुरवासिन्यस्तस्यान्तःपुरकाननम् ।\nरम्यं सन्दर्शयामासुरङ्गनाः काममोहिताः ॥ ५९॥"
  },
  {
    "text": "स युवा रूपवान्कान्तो मृदुभाषी मनोरमः ।\nदृष्ट्वा ता मुमुहुः सर्वास्तं च काममिवापरम् ॥ ६०॥"
  },
  {
    "text": "जितेन्द्रियं मुनिं मत्त्वा सर्वाः पर्यचरंस्तदा ।\nआरणेयस्तु शुद्धात्मा मातृभावमकल्पयत् ॥ ६१॥"
  },
  {
    "text": "आत्मारामो जितक्रोधो न हृष्यति न तप्यति ।\nपश्यंस्तासां विकारांश्च स्वस्थ एव स तस्थिवान् ॥ ६२॥"
  },
  {
    "text": "तस्मै शय्यां सुरम्यां च ददुर्नार्यः सुसंस्कृताम् ।\nपरार्ध्यास्तरणोपेतां नानोपस्करसंवृताम् ॥ ६३॥"
  },
  {
    "text": "स कृत्वा पादशौचं च कुशपाणिरतन्द्रितः ।\nउपास्य पश्चिमां सन्ध्यां ध्यानमेवान्वपद्यत ॥ ६४॥"
  },
  {
    "text": "याममेकं स्थितो ध्याने सुष्वाप तदनन्तरम् ।\nसुप्त्वा यामद्वयं तत्र चोदतिष्ठत्ततः शुकः ॥ ६५॥"
  },
  {
    "text": "पाश्चात्यं यामिनीयामं ध्यानमेवान्वपद्यत ।\nस्नात्वा प्रातःक्रियाः कृत्वा पुनरास्ते समाहितः ॥ ६६॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nप्रथमस्कन्धे शुकस्य राजमन्दिरप्रवेशवर्णनं नाम सप्तदशोऽध्यायः ॥ १.१७॥"
  },
  {
    "text": "१.१८ अष्टादशोऽध्यायः । जनकोपदेशवर्णनम् ।"
  },
  {
    "text": "सूत उवाच ।\nश्रुत्वा तमागतं राजा मन्त्रिभिः सहितः शुचिः ।\nपुरः पुरोहितं कृत्वा गुरुपुत्रं समभ्यगात् ॥ १॥"
  },
  {
    "text": "कृत्वार्हणां नृपः सम्यग्दत्तासनमनुत्तमम् ।\nपप्रच्छ कुशलं गां च विनिवेद्य पयस्विनीम् ॥ २॥"
  },
  {
    "text": "स च तां नृपपूजां वै प्रत्यगृह्णाद्यथाविधि ।\nपप्रच्छ कुशलं राज्ञे स्वं निवेद्य निरामयम् ॥ ३॥"
  },
  {
    "text": "कृत्वा कुशलसम्प्रश्नमुपविष्टं सुखासने ।\nशुक व्याससुतं शान्तं पर्यपृच्छत पार्थिवः ॥ ४॥"
  },
  {
    "text": "किं निमित्तं महाभाग निःस्पृहस्य च मां प्रति ।\nजातं ह्यागमनं ब्रूहि कार्यं तन्मुनिसत्तम ॥ ५॥"
  },
  {
    "text": "शुक उवाच ।\nव्यासेनोक्तो महाराज कुरु दारपरिग्रहम् ।\nसर्वेषामाश्रमाणां च गृहस्थाश्रम उत्तमः ॥ ६॥"
  },
  {
    "text": "मया नाङ्गीकृतं वाक्यं मत्त्वा बन्धं गुरोरपि ।\nन बन्धोऽस्तीति तेनोक्तो नाहं तत्कृतवान्पुनः ॥ ७॥"
  },
  {
    "text": "इति सन्दिग्धमनसं मत्वा स मुनिसत्तमः ।\nउवाच वचनं तथ्यं मिथिलां गच्छ मा शुचः ॥ ८॥"
  },
  {
    "text": "याज्योऽस्ति जनकस्तत्र जीवन्मुक्तो नराधिपः ।\nविदेहो लोकविदितः पाति राज्यमकण्टकम् ॥ ९॥"
  },
  {
    "text": "कुर्वन् राज्यं तथा राजा मायापाशैर्न बध्यते ।\nत्वं बिभेषि कथं पुत्र वनवृत्तिः परन्तप ॥ १०॥"
  },
  {
    "text": "पश्य तं नृपशार्दूलं त्यज मोहं मनोगतम् ।\nकुरु दारान्महाभाग पृच्छ वा भूपतिं च तम् ॥ ११॥"
  },
  {
    "text": "सन्देहं ते मनोजातं कथयिष्यति पार्थिवः ।\nतच्छ्रुत्वा वचनं तस्य मामेहि तरसा सुत ॥ १२॥"
  },
  {
    "text": "सम्प्राप्तोऽहं महाराज त्वत्पुरे च तदाज्ञया ।\nमोक्षकामोऽस्मि राजेन्द्र ब्रूहि कृत्यं ममानघ ॥ १३॥"
  },
  {
    "text": "तपस्तीर्थव्रतेज्याश्च स्वाध्यायस्तीर्थसेवनम् ।\nज्ञानं वा वद राजेन्द्र मोक्षं प्रति च कारणम् ॥ १४॥"
  },
  {
    "text": "जनक उवाच ।\nश‍ृणु विप्रेण कर्तव्यं मोक्षमार्गाश्रितेन यत् ।\nउपनीतो वसेदादौ वेदाभ्यासाय वै गुरौ ॥ १५॥"
  },
  {
    "text": "अधीत्य वेदवेदान्तान्दत्त्वा च गुरुदक्षिणाम् ।\nसमावृत्तस्तु गार्हस्थ्ये सदारो निवसेन्मुनिः ॥ १६॥"
  },
  {
    "text": "न्यायवृत्तिस्तु सन्तोषी निराशी गतकल्मषः ।\nअग्निहोत्रादिकर्माणि कुर्वाणः सत्यवाक्शुचिः ॥ १७॥"
  },
  {
    "text": "पुत्रं पौत्रं समासाद्य वानप्रस्थाश्रमे वसेत् ।\nतपसा षड्रिपूञ्जित्वा भार्यां पुत्रे निवेश्य च ॥ १८॥"
  },
  {
    "text": "सर्वानग्नीन्यथान्यायमात्मन्यारोप्य धर्मवित् ।\nवसेत्तुर्याश्रमे श्रान्तः शुद्धे वैराग्यसम्भवे ॥ १९॥"
  },
  {
    "text": "विरक्तस्याधिकारोऽस्ति संन्यासे नान्यथा क्वचित् ।\nवेदवाक्यमिदं तथ्यं नान्यथेति मतिर्मम ॥ २०॥"
  },
  {
    "text": "शुकाष्टचत्वारिशद्वै संस्कारा वेदबोधिताः ।\nचत्वारिंशद्गृहस्थस्य प्रोक्तास्तत्र महात्मभिः ॥ २१॥"
  },
  {
    "text": "अष्टौ च मुक्तिकामस्य प्रोक्ताः शमदमादयः ।\nआश्रमादाश्रमं गच्छेदिति शिष्टानुशासनम् ॥ २२॥"
  },
  {
    "text": "शुक उवाच ।\nउत्पन्ने हृदि वैराग्ये ज्ञानविज्ञानसम्भवे ।\nअवश्यमेव वस्तव्यमाश्रमेषु वनेषु वा ॥ २३॥"
  },
  {
    "text": "जनक उवाच ।\nइन्द्रियाणि बलिष्ठानि न नियुक्तानि मानद ।\nअपक्वस्य प्रकुर्वन्ति विकारांस्ताननेकशः ॥ २४॥"
  },
  {
    "text": "भोजनेच्छां सुखेच्छां च शय्येच्छामात्मजस्य च ।\nयती भूत्वा कथं कुर्याद्विकारे समुपस्थिते ॥ २५॥"
  },
  {
    "text": "दुर्जरं वासनाजालं न शान्तिमुपयाति वै ।\nअतस्तच्छमनार्थाय क्रमेण च परित्यजेत् ॥ २६॥"
  },
  {
    "text": "ऊर्ध्वं सुप्तः पतत्येव न शयानः पतत्यधः ।\nपरिव्रज्य परिभ्रष्टो न मार्गं लभते पुनः ॥ २७॥"
  },
  {
    "text": "यथा पिपीलिका मूलाच्छाखायामधिरोहति ।\nशनैः शनैः फलं याति सुखेन पदगामिनी ॥ २८॥"
  },
  {
    "text": "विहङ्गस्तरसा याति विघ्नशङ्कामुदस्य वै ।\nश्रान्तो भवति विश्रम्य सुखं याति पिपीलिका ॥ २९॥"
  },
  {
    "text": "मनस्तु प्रबलं काममजेयमकृतात्मभिः ।\nअतः क्रमेण जेतव्यमाश्रमानुक्रमेण च ॥ ३०॥"
  },
  {
    "text": "गृहस्थाश्रमसंस्थोऽपि शान्तः सुमतिरात्मवान् ।\nन च हृष्येन्न च तपेल्लाभालाभे समो भवेत् ॥ ३१॥"
  },
  {
    "text": "विहतं कर्म कुर्वाणस्त्यजंश्चिन्तान्वितं च यत् ।\nआत्मलाभेन सन्तुष्टो मुच्यते नात्र संशयः ॥ ३२॥"
  },
  {
    "text": "पश्याहं राज्यसंस्थोऽपि जीवन्मुक्तो यथानघ ।\nविचरामि यथाकामं न मे किञ्चित्प्रजायते ॥ ३३॥"
  },
  {
    "text": "भुञ्जानो विविधान्भोगान्कुर्वन्कार्याण्यनेकशः ।\nभविष्यामि यथाहं त्वं तथा मुक्तो भवानघ ॥ ३४॥"
  },
  {
    "text": "कथ्यते खलु यद्दृश्यमदृश्यं बध्यते कुतः ।\nदृश्यानि पञ्चभूतानि गुणास्तेषां तथा पुनः ॥ ३५॥"
  },
  {
    "text": "आत्मा गम्योऽनुमानेन प्रत्यक्षो न कदाचन ।\nस कथं बध्यते ब्रह्मन्निर्विकारो निरञ्जनः ॥ ३६॥"
  },
  {
    "text": "मनस्तु सुखदुःखानां महतां कारणं द्विज ।\nजाते तु निर्मले ह्यस्मिन्सर्वं भवति निर्मलम् ॥ ३७॥"
  },
  {
    "text": "भ्रमन्सर्वेषु तीर्थेषु स्नात्वा स्नात्वा पुनः पुनः ।\nनिर्मलं न मनो यावत्तावत्सर्वं निरर्थकम् ॥ ३८॥"
  },
  {
    "text": "न देहो न च जीवात्मा नेन्द्रियाणि परन्तप ।\nमन एव मनुष्याणां कारणं बन्धमोक्षयोः ॥ ३९॥"
  },
  {
    "text": "शुद्धो मुक्तः सदैवात्मा न वै बध्येत कर्हिचित् ।\nबन्धमोक्षौ मनःसंस्थौ तस्मिञ्छान्ते प्रशाम्यति ॥ ४०॥"
  },
  {
    "text": "शत्रुर्मित्रमुदासीनो भेदाः सर्वे मनोगताः ।\nएकात्मत्वे कथं भेदः सम्भवेद्द्वैतदर्शनात् ॥ ४१॥"
  },
  {
    "text": "जीवो ब्रह्म सदैवाहं नात्र कार्या विचारणा ।\nभेदबुद्धिस्तु संसारे वर्तमाना प्रवर्तते ॥ ४२॥"
  },
  {
    "text": "अविद्येयं महाभाग विद्या चैतन्निवर्तनम् ।\nविद्याविद्ये च विज्ञेये सर्वदैव विचक्षणैः ॥ ४३॥"
  },
  {
    "text": "विनातपं हि छायाया ज्ञायते च कथं सुखम् ।\nअविद्यया विना तद्वत्कथं विद्यां च वेत्ति वै ॥ ४४॥"
  },
  {
    "text": "गुणा गुणेषु वर्तन्ते भूतानि च तथैव च ।\nइन्द्रियाणीन्द्रियार्थेषु को दोषस्तत्र चात्मनः ॥ ४५॥"
  },
  {
    "text": "मर्यादा सर्वरक्षार्थं कृता वेदेषु सर्वशः ।\nअन्यथा धर्मनाशः स्यात्सौगतानामिवानघ ॥ ४६॥"
  },
  {
    "text": "धर्मनाशे विनष्टः स्याद्वर्णाचारोऽतिवर्तितः ।\nअतो वेदप्रदिष्टेन मार्गेण गच्छतां शुभम् ॥ ४७॥"
  },
  {
    "text": "शुक उवाच ।\nसन्देहो वर्तते राजन्न निवर्तति मे क्वचित् ।\nभवता कथितं यत्तच्छृण्वतो मे नराधिप ॥ ४८॥"
  },
  {
    "text": "वेदधर्मेषु हिंसा स्यादधर्मबहुला हि सा ।\nकथं मुक्तिप्रदो धर्मो वेदोक्तो बत भूपते ॥ ४९॥"
  },
  {
    "text": "प्रत्यक्षेण त्वनाचारः सोमपानं नराधिप ।\nपशूनां हिंसनं तद्वद्भक्षणं चामिषस्य च ॥ ५०॥"
  },
  {
    "text": "सौत्रामणौ तथा प्रोक्तः प्रत्यक्षेण सुराग्रहः ।\nद्यूतक्रीडा तथा प्रोक्ता व्रतानि विविधानि च ॥ ५१॥"
  },
  {
    "text": "श्रूयते स्म पुरा ह्यासीच्छशबिन्दुर्नृपोत्तमः ।\nयज्वा धर्मपरो नित्यं वदान्यः सत्यसागरः ॥ ५२॥"
  },
  {
    "text": "गोप्ता च धर्मसेतूनां शास्ता चोत्पथगामिनाम् ।\nयज्ञाश्च विहितास्तेन बहवो भूरिदक्षिणाः ॥ ५३॥"
  },
  {
    "text": "चर्मणां पर्वतो जातो विन्ध्याचलसमः पुनः ।\nमेघाम्बुप्लावनाज्जाता नदी चर्मण्वती शुभा ॥ ५४॥"
  },
  {
    "text": "सोऽपि राजा दिवं यातः कीर्तिरस्याचला भुवि ।\nएवं धर्मेषु वेदेषु न मे बुद्धिः प्रवर्तते ॥ ५५॥"
  },
  {
    "text": "स्त्रीसङ्गेन सदा भोगे सुखमाप्नोति मानवः ।\nअलाभे दुःखमत्यन्तं जीवन्मुक्तः कथं भवेत् ॥ ५६॥"
  },
  {
    "text": "जनक उवाच ।\nहिंसा यज्ञेषु प्रत्यक्षा साहिंसा परिकीर्तिता ।\nउपाधियोगतो हिंसा नान्यथेति विनिर्णयः ॥ ५७॥"
  },
  {
    "text": "यथा चेन्धनसंयोगादग्नौ धूमः प्रवर्तते ।\nतद्वियोगात्तथा तस्मिन्निर्धूमत्वं विभाति वै ॥ ५८॥"
  },
  {
    "text": "अहिंसां च तथा विद्धि वेदोक्तां मुनिसत्तम ।\nरागिणां सापि हिंसैव निःस्पृहाणां न सा मता ॥ ५९॥"
  },
  {
    "text": "अरागेण च यत्कर्म तथाहङ्कारवर्जितम् ।\nअकृतं वेदविद्वांसः प्रवदन्ति मनीषिणः ॥ ६०॥"
  },
  {
    "text": "गृहस्थानां तु हिंसैव या यज्ञे द्विजसत्तम ।\nअरागेण च यत्कर्म तथाहङ्कारवर्जितम् ॥ ६१॥"
  },
  {
    "text": "साहिंसैव महाभाग मुमुक्षूणां जितात्मनाम् ॥ ६२॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nप्रथमस्कन्धे शुकाय जनकोपदेशवर्णनं नामाष्टादशोऽध्यायः ॥ १.१८॥"
  },
  {
    "text": "१.१९ एकोनविंशोऽध्यायः । शुकस्य विवाहादिकार्यवर्णनम् ।"
  },
  {
    "text": "शुक उवाच ।\nसन्देहोऽयं महाराज वर्तते हृदये मम ।\nमायामध्ये वर्तमानः स कथं निःस्पृहो भवेत् ॥ १॥"
  },
  {
    "text": "शास्त्रज्ञानं च सम्प्राप्य नित्यानित्यविचारणम् ।\nत्यजते न मनो मोहं स कथं मुच्यते नरः ॥ २॥"
  },
  {
    "text": "अन्तर्गतं तमश्छेत्तुं शास्त्राद्बोधो हि न क्षमः ।\nयथा न नश्यति तमः कृतया दीपवार्तया ॥ ३॥"
  },
  {
    "text": "अद्रोहः सर्वभूतेषु कर्तव्यः सर्वदा बुधैः ।\nस कथं राजशार्दूल गृहस्थस्य भवेत्तथा ॥ ४॥"
  },
  {
    "text": "वित्तैषणा न ते शान्ता तथा राज्यसुखैषणा ।\nजयैषणा च सङ्ग्रामे जीवन्मुक्तः कथं भवेः ॥ ५॥"
  },
  {
    "text": "चौरेषु चौरबुद्धिस्तु साधुबुद्धिस्तु तापसे ।\nस्वपरत्वं तवाप्यस्ति विदेहस्त्वं कथं नृप ॥ ६॥"
  },
  {
    "text": "कटुतीक्ष्णुकषायाम्लरसान्वेत्सि शुभाशुभान् ।\nशुभेषु रमते चित्तं नाशुभेषु तथा नृप ॥ ७॥"
  },
  {
    "text": "जाग्रत्स्वप्नसुषुप्तिश्च तव राजन् भवन्ति हि ।\nअवस्थास्तु यथाकालं तुरीया तु कथं नृप ॥ ८॥"
  },
  {
    "text": "पदात्यश्वरथेभाश्च सर्वे वै वशगा मम ।\nस्वाम्यहं चैव सर्वेषां मन्यसे त्वं न मन्यसे ॥ ९॥"
  },
  {
    "text": "मिष्टमत्सि सदा राजन्मुदितो विमनास्तथा ।\nमालायां च तथा सर्पे समदृक् क्व नृपोत्तम ॥ १०॥"
  },
  {
    "text": "विमुक्तस्तु भवेद्राजन् समलोष्टाश्मकाञ्चनः ।\nएकात्मबुद्धिः सर्वत्र हितकृत्सर्वजन्तुषु ॥ ११॥"
  },
  {
    "text": "न मेऽद्य रमते चित्तं गृहदारादिषु क्वचित् ।\nएकाकी निःस्पृहोऽत्यर्थं चरेयमिति मे मतिः ॥ १२॥"
  },
  {
    "text": "निःसङ्गो निर्ममः शान्तः पत्रमूलफलाशनः ।\nमृगवद्विचरिष्यामि निर्द्वन्द्वो निष्परिग्रहः ॥ १३॥"
  },
  {
    "text": "किं मे गृहेण वित्तेन भार्यया च सुरूपया ।\nविरागमनसः कामं गुणातीतस्य पार्थिव ॥ १४॥"
  },
  {
    "text": "चिन्त्यसे विविधाकारं नानारागसमाकुलम् ।\nदम्भोऽयं किल ते भाति विमुक्तोऽस्मीति भाषसे ॥ १५॥"
  },
  {
    "text": "कदाचिच्छत्रुजा चिन्ता धनजा च कदाचन ।\nकदाचित्सैन्यजा चिन्ता निश्चिन्तोऽसि कदा नृप ॥ १६॥"
  },
  {
    "text": "वैखानसा ये मुनयो मिताहारा जितव्रताः ।\nतेऽपि मुह्यन्ति संसारे जानन्तोऽपि ह्यसत्यताम् ॥ १७॥"
  },
  {
    "text": "तव वंशसमुत्थानां विदेहा इति भूपते ।\nकुटिलं नाम जानीहि नान्यथेति कदाचन ॥ १८॥"
  },
  {
    "text": "विद्याधरो यथा मूर्खो जन्मान्धस्तु दिवाकरः ।\nलक्ष्मीधरो दरिद्रश्च नाम तेषां निरर्थकम् ॥ १९॥"
  },
  {
    "text": "तव वंशोद्भवा ये ये श्रुताः पूर्वे मया नृपाः ।\nविदेहा इति विख्याता नामतः कर्मतो न ते ॥ २०॥"
  },
  {
    "text": "निमिनामाभवद्राजा पूर्वं तव कुले नृप ।\nयज्ञार्थं स तु राजर्षिर्वसिष्ठं स्वगुरुं मुनिम् ॥ २१॥"
  },
  {
    "text": "निमन्त्रयामास तदा तमुवाच नृपं मुनिः ।\nनिमन्त्रितोऽस्मि यज्ञार्थं देवेन्द्रेणाधुना किल ॥ २२॥"
  },
  {
    "text": "कृत्वा तस्य मखं पूर्णं करिष्यामि तवापि वै ।\nतावत्कुरुष्व राजेन्द्र सम्भारं तु शनैः शनैः ॥ २३॥"
  },
  {
    "text": "इत्युक्त्या निर्ययौ सोऽथ महेन्द्रयजने मुनिः ।\nनिमिरन्यं गुरुं कृत्वा चकार मखमुत्तमम् ॥ २४॥"
  },
  {
    "text": "तच्छ्रुत्वा कुपितोऽत्यर्थं वसिष्ठो नृपतिं पुनः ।\nशशाप च पतत्वद्य देहस्ते गुरुलोपक ॥ २५॥"
  },
  {
    "text": "राजापि तं शशापाथ तवापि च पतत्वयम् ।\nअन्योन्यशापात्पतितौ तावेव च मया श्रुतम् ॥ २६॥"
  },
  {
    "text": "विदेहेन च राजेन्द्र कथं शप्तो गुरुः स्वयम् ।\nविनोद इव मे चित्ते विभाति नृपसत्तम ॥ २७॥"
  },
  {
    "text": "जनक उवाच ।\nसत्यमुक्तं त्वया नात्र मिथ्या किञ्चिदिदं मतम् ।\nतथापि श‍ृणु विप्रेन्द्र गुरुर्मम सुपूजितः ॥ २८॥"
  },
  {
    "text": "पितुः सङ्गं परित्यज्य त्वं वनं गन्तुमिच्छसि ।\nमृगैः सह सुसम्बन्धो भविता ते न संशयः ॥ २९॥"
  },
  {
    "text": "महाभूतानि सर्वत्र निःसङ्गः क्व भविष्यसि ।\nआहारार्थं सदा चिन्ता निश्चिन्तः स्याः कथं मुने ॥ ३०॥"
  },
  {
    "text": "दण्डाजिनकृता चिन्ता यथा तव वनेऽपि च ।\nतथैव राज्यचिन्ता मे चिन्तयानस्य वा न वा ॥ ३१॥"
  },
  {
    "text": "विकल्पोपहतस्त्वं वै दूरदेशमुपागतः ।\nन मे विकल्पसन्देहो निर्विकल्पोऽस्मि सर्वथा ॥ ३२॥"
  },
  {
    "text": "सुखं स्वपिमि विप्राहं सुखं भुञ्जामि सर्वथा ।\nन बद्धोऽस्मीति बुद्ध्याहं सर्वदैव सुखी मुने ॥ ३३॥"
  },
  {
    "text": "त्वं तु दुःखी सदैवासि बद्धोऽहमिति शङ्कया ।\nइति शङ्कां परित्यज्य सुखी भव समाहितः ॥ ३४॥"
  },
  {
    "text": "देहोऽयं मम बन्धोऽयं न ममेति च मुक्तता ।\nतथा धनं गृहं राज्यं न ममेति च निश्चयः ॥ ३५॥"
  },
  {
    "text": "सूत उवाच ।\nतच्छ्रुत्वा वचनं तस्य शुकः प्रीतमनाभवत् ।\nआपृच्छ्य तं जगामाशु व्यासस्याश्रममुत्तमम् ॥ ३६॥"
  },
  {
    "text": "आगच्छन्तं सुतं दृष्ट्वा व्यासोऽपि सुखमाप्तवान् ।\nआलिङ्ग्याघ्राय मूर्धानं पप्रच्छ कुशलं पुनः ॥ ३७॥"
  },
  {
    "text": "स्थितस्तत्राश्रमे रम्ये पितुः पार्श्वे समाहितः ।\nवेदाध्ययनसम्पन्नः सर्वशास्त्रविशारदः ॥ ३८॥"
  },
  {
    "text": "जनकस्य दशां दृष्ट्वा राज्यस्थस्य महात्मनः ।\nस निर्वृतिं परां प्राप्य पितुराश्रमसंस्थितः ॥ ३९॥"
  },
  {
    "text": "पितॄणां सुभगा कन्या पीवरी नाम सुन्दरी ।\nशुकश्चकार पत्नीं तां योगमार्गस्थितोऽपि हि ॥ ४०॥"
  },
  {
    "text": "स तस्यां जनयामास पुत्रांश्चतुर एव हि ।\nकृष्णं गौरप्रभं चैव भूरिं देवश्रुतं तथा ॥ ४१॥"
  },
  {
    "text": "कन्यां कीर्तिं समुत्पाद्य व्यासपुत्रः प्रतापवान् ।\nददौ विभ्राजपुत्राय त्वणहाय महात्मने ॥ ४२॥"
  },
  {
    "text": "अणुहस्य सुतः श्रीमान्ब्रह्मदत्तः प्रतापवान् ।\nब्रह्मज्ञः पृथिवीपालः शककन्यासमुद्भवः ॥ ४३॥"
  },
  {
    "text": "कालेन कियता तत्र नारदस्योपदेशतः ।\nज्ञानं परमकं प्राप्य योगमार्गमनुत्तमम् ॥ ४४॥"
  },
  {
    "text": "पुत्रे राज्यं निधायाथ गतो बदरिकाश्रमम् ।\nमायाबीजोपदेशेन तस्य ज्ञानं निरर्गलम् ॥ ४५॥"
  },
  {
    "text": "नारदस्य प्रसादेन जातं सद्यो विमुक्तिदम् ।\nकैलासशिखरे रम्ये त्यक्त्वा सङ्गं पितुः शुकः ॥ ४६॥"
  },
  {
    "text": "ध्यानमास्थाय विपुलं स्थितः सङ्गपराङ्मुखः ।\nउत्पपात गिरेः श‍ृङ्गात्सिद्धिं च परमां गतः ॥ ४७॥"
  },
  {
    "text": "आकाशगो महातेजा विरराज यथा रविः ।\nगिरेः श‍ृङ्गं द्विधा जातं शुकस्योत्पतने तदा ॥ ४८॥"
  },
  {
    "text": "उत्पाता बहवो जाताः शुकश्चाकाशगोऽभवत् ।\nअन्तरिक्षे यथा वायुः स्तूयमानः सुरर्षिभिः ॥ ४९॥"
  },
  {
    "text": "तेजसातिविराजन्वै द्वितीय इव भास्करः ।\nव्यासस्तु विरहाक्रान्तः क्रन्दन्पुत्रेति चासकृत् ॥ ५०॥"
  },
  {
    "text": "गिरेः श‍ृङ्गे गतस्तत्र शुको यत्र स्थितोऽभवत् ।\nक्रन्दमानं तदा दीनं व्यासं मत्वा श्रमाकुलम् ॥ ५१॥"
  },
  {
    "text": "सर्वभूतगतः साक्षी प्रतिशब्दमदात्तदा ।\nतत्राद्यापि गिरेः श‍ृङ्गे प्रतिशब्दः स्फुटोऽभवत् ॥ ५२॥"
  },
  {
    "text": "रुदन्तं तं समालक्ष्य व्यासं शोकसमन्वितम् ।\nपुत्र पुत्रेति भाषन्तं विरहेण परिप्लुतम् ॥ ५३॥"
  },
  {
    "text": "शिवस्तत्र समागत्य पाराशर्यमबोधयत् ।\nव्यास शोकं मा कुरु त्वं पुत्रस्ते योगवित्तमः ॥ ५४॥"
  },
  {
    "text": "परमां गतिमापन्नो दुर्लभां चाकृतात्मभिः ।\nतस्य शोको न कर्तव्यस्त्वयाशोकं विजानता ॥ ५५॥"
  },
  {
    "text": "कीर्तिस्ते विपुला जाता तेन पुत्रेण चानघ ।\nव्यास उवाच ।\nन शोको याति देवेश किं करोमि जगत्पते ॥ ५६॥"
  },
  {
    "text": "अतृप्ते लोचने मेऽद्य पुत्रदर्शनलालसे ।\nमहादेव उवाच ।\nछायां द्रक्ष्यसि पुत्रस्य पार्श्वस्थां सुमनोहराम् ॥ ५७॥"
  },
  {
    "text": "तां वीक्ष्य मुनिशार्दूल शोकं जहि परन्तप ।\nसूत उवाच ।\nतदा ददर्श व्यासस्तु छायां पुत्रस्य सुप्रभाम् ॥ ५८॥"
  },
  {
    "text": "दत्त्वा वरं हरस्तस्मै तत्रैवान्तरधीयत ।\nअन्तर्हिते महादेवे व्यासः स्वाश्रममभ्यगात् ॥ ५९॥"
  },
  {
    "text": "शुकस्य विरहेणापि तप्तः परमदुःखितः ॥ ६०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां प्रथमस्कन्धे\nशुकस्य विवाहादिकार्यवर्णनं नामैकोनविंशोऽध्यायः ॥ १.१९॥"
  },
  {
    "text": "१.२० विंशोऽध्यायः । धृतराष्ट्रादीनामुत्पत्तिवर्णनम् ।"
  },
  {
    "text": "ऋषय ऊचुः ।\nशुकस्तु परमां सिद्धिमाप्तवान्देवसत्तमः ।\nकिं चकार ततो व्यासस्तन्नो ब्रूहि सविस्तरम् ॥ १॥"
  },
  {
    "text": "सूत उवाच ।\nशिष्या व्यासस्य येऽप्यासन्वेदाभ्यासपरायणाः ।\nआज्ञामादाय ते सर्वे गताः पूर्वं महीतले ॥ २॥"
  },
  {
    "text": "असितो देवलश्चैव वैशम्पायन एव च ।\nजैमिनिश्च सुमन्तुश्च गताः सर्वे तपोधनाः ॥ ३॥"
  },
  {
    "text": "तानेतान्वीक्ष्य पुत्रं च लोकान्तरितमप्युत ।\nव्यासः शोकसमाक्रान्तो गमनायाकरोन्मतिम् ॥ ४॥"
  },
  {
    "text": "सस्मार मनसा व्यासस्तां निषादसुतां शुभाम् ।\nमातरं जाह्नवीतीरे मुक्तां शोकसमन्विताम् ॥ ५॥"
  },
  {
    "text": "स्मृत्वा सत्यवतीं व्यासस्त्यक्त्वा तं पर्वतोत्तमम् ।\nआजगाम महातेजा जन्मस्थानं स्वकं मुनिः ॥ ६॥"
  },
  {
    "text": "द्वीपं प्राप्याथ पप्रच्छ क्व गता सा वरानना ।\nनिषादास्तं समाचख्युर्दत्ता राज्ञे तु कन्यका ॥ ७॥"
  },
  {
    "text": "दाशराजोऽपि सम्पूज्य व्यासं प्रीतिपुरःसरम् ।\nस्वागतेनाभिसत्कृत्य प्रोवाच विहिताञ्जलिः ॥ ८॥"
  },
  {
    "text": "दाशराज उवाच ।\nअद्य मे सफलं जन्म पावितं नः कुलं मुने ।\nदेवानामपि दुर्दर्शं यज्जातं तव दर्शनम् ॥ ९॥"
  },
  {
    "text": "यदर्थमागतोऽसि त्वं तद्ब्रूहि द्विजसत्तम ।\nअपि दारा धनं पुत्रास्त्वदायत्तमिदं विभो ॥ १०॥"
  },
  {
    "text": "सरस्वत्यास्तटे रम्ये चकाराश्रममण्डलम् ।\nव्यासस्तपःसमायुक्तस्तत्रैवास समाहितः ॥ ११॥"
  },
  {
    "text": "सत्यवत्याः सुतौ जातौ शन्तनोरमितद्युतेः ।\nमत्वा तौ भ्रातरौ व्यासः सुखमाप वने स्थितः ॥ १२॥"
  },
  {
    "text": "चित्राङ्गदः प्रथमजो रूपवाञ्छत्रुतापनः ।\nबभूव नृपतेः पुत्रः सर्वलक्षणसंयुतः ॥ १३॥"
  },
  {
    "text": "विचित्रवीर्यनामासौ द्वितीयः समजायत ।\nसोऽपि सर्वगुणोपेतः शन्तनोः सुखवर्धनः ॥ १४॥"
  },
  {
    "text": "गाङ्गेयः प्रथमस्तस्य महावीरो बलाधिकः ।\nतथैव तौ सुतौ जातौ सत्यवत्यां महाबलौ ॥ १५॥"
  },
  {
    "text": "शन्तनुस्तान्सुतान्वीक्ष्य सर्वलक्षणसंयुतान् ।\nअमंस्ताजय्यमात्मानं देवादीनां महामनाः ॥ १६॥"
  },
  {
    "text": "अथ कालेन कियता शन्तनुः कालपर्ययात् ।\nतत्याज देहं धर्मात्मा देही जीर्णमिवाम्बरम् ॥ १७॥"
  },
  {
    "text": "कालधर्मगते राज्ञि भीष्मश्चक्रे विधानतः ।\nप्रेतकार्याणि सर्वाणि दानानि विविधानि च ॥ १८॥"
  },
  {
    "text": "चित्राङ्गदं ततो राज्ये स्थापयामास वीर्यवान् ।\nस्वयं न कृतवान् राज्यं तस्माद्देवव्रतोऽभवत् ॥ १९॥"
  },
  {
    "text": "चित्राङ्गदस्तु वीर्येण प्रमत्तः परदुःखदः ।\nबभूव बलवान्वीरः सत्यवत्यात्मजः शुचिः ॥ २०॥"
  },
  {
    "text": "अथैकदा महाबाहुः सैन्येन महतावृतः ।\nप्रचचार वनोद्देशात्पश्यन्वध्यान्मृगान् रुरून् ॥ २१॥"
  },
  {
    "text": "चित्राङ्गदस्तु गन्धर्वो दृष्ट्वा तं मार्गगं नृपम् ।\nउत्ततारान्तिकं भूमेर्विमानवरमास्थितः ॥ २२॥"
  },
  {
    "text": "तत्राभूच्च महद्युद्धं तयोः सदृशवीर्ययोः ।\nकुरुक्षेत्रे महास्थाने त्रीणि वर्षाणि तापसाः ॥ २३॥"
  },
  {
    "text": "इन्द्रलोकमवापाशु गन्धर्वेण हतो रणे ।\nभीष्मः श्रुत्वा चकाराशु तस्यौर्ध्वदैहिकं तदा ॥ २४॥"
  },
  {
    "text": "गाङ्गेयः कृतशोकस्तु मन्त्रिभिः परिवारितः ।\nविचित्रवीर्यनामानं राज्येशं च चकार ह ॥ २५॥"
  },
  {
    "text": "मन्त्रिभिर्बोधिता पश्चाद्गुरुभिश्च महात्मभिः ।\nस्वपुत्रं राज्यगं दृष्ट्वा पुत्रशोकहतापि च ॥ २६॥"
  },
  {
    "text": "सत्यवत्यतिसन्तुष्टा बभूव वरवर्णिनी ।\nव्यासोऽपि भ्रातरं श्रुत्वा राजानं मुदितोऽभवत् ॥ २७॥"
  },
  {
    "text": "यौवनं परमं प्राप्तः सत्यवत्याः सुतः शुभः ।\nचकार चिन्तां भीष्मोऽपि विवाहार्थं कनीयसः ॥ २८॥"
  },
  {
    "text": "काशिराजसुतास्तिस्रः सर्वलक्षणसंयुताः ।\nतेन राज्ञा विवाहार्थं स्थापिताश्च स्वयंवरे ॥ २९॥"
  },
  {
    "text": "राजानो राजपुत्राश्च समाहूताः सहस्रशः ।\nइच्छास्वयंवरार्थं वै पूज्यमानाः समागताः ॥ ३०॥"
  },
  {
    "text": "तत्र भीष्मो महातेजास्ता जहार बलेन वै ।\nनिर्मथ्य राजकं सर्वं रथेनैकेन वीर्यवान् ॥ ३१॥"
  },
  {
    "text": "स जित्वा पार्थिवान्सर्वांस्ताश्चादाय महारथः ।\nबाहुवीर्येण तेजस्वी ह्याससाद गजाह्वयम् ॥ ३२॥"
  },
  {
    "text": "मातृवद्भगिनीवच्च पुत्रीवच्चिन्तयन्किल ।\nतिस्रः समानयामास कन्यका वामलोचनाः ॥ ३३॥"
  },
  {
    "text": "सत्यवत्यै निवेद्याशु द्विजानाहूय सत्वरः ।\nदैवज्ञान्वेदविदुषः पर्यपृच्छच्छुभं दिनम् ॥ ३४॥"
  },
  {
    "text": "कृत्वा विवाहसम्भारं यदा वै भ्रातरं निजम् ।\nविचित्रवीर्यं धर्मिष्ठं विवाहयति ता यदा ॥ ३५॥"
  },
  {
    "text": "तदा ज्येष्ठाप्युवाचेदं कन्यका जाह्नवीसुतम् ।\nलज्जमानासितापाङ्गी तिसॄणां चारुलोचना ॥ ३६॥"
  },
  {
    "text": "गङ्गापुत्र कुरुश्रेष्ठ धर्मज्ञ कुलदीपक ।\nमया स्वयंवरे शाल्वो वृतोऽस्ति मनसा नृपः ॥ ३७॥"
  },
  {
    "text": "वृताहं तेन राज्ञा वै चित्ते प्रेमसमाकुले ।\nयथायोग्यं कुरुष्वाद्य कुलस्यास्य परन्तप ॥ ३८॥"
  },
  {
    "text": "तेनाहं वृतपूर्वाऽस्मि त्वं च धर्मभृतां वरः ।\nबलवानसि गाङ्गेय यथेच्छसि तथा कुरु ॥ ३९॥"
  },
  {
    "text": "सूत उवाच ।\nएवमुक्तस्तया तत्र कन्यया कुरुनन्दनः ।\nअपृच्छत् ब्राह्मणान्वृद्धान्मातरं सचिवांस्तथा ॥ ४०॥"
  },
  {
    "text": "सर्वेषां मतमाज्ञाय गाङ्गेयो धर्मवित्तमः ।\nगच्छेति कन्यकां प्राह यथारुचि वरानने ॥ ४१॥"
  },
  {
    "text": "विसर्जिताथ सा तेन गता शाल्वनिकेतनम् ।\nउवाच तं वरारोहा राजानं मनसेप्सितम् ॥ ४२॥"
  },
  {
    "text": "विनिर्मुक्तास्मि भीष्मेण त्वन्मनस्केति धर्मतः ।\nआगतास्मि महाराज गृहाणाद्य करं मम ॥ ४३॥"
  },
  {
    "text": "धर्मपत्नी तवात्यन्तं भवामि नृपसत्तम ।\nचिन्तितोऽसि मया पूर्वं त्वयाहं नात्र संशयः ॥ ४४॥"
  },
  {
    "text": "शाल्व उवाच ।\nगृहीता त्वं वरारोहे भीष्मेण पश्यतो मम ।\nरथे संस्थापिता तेन न ग्रहीष्ये करं तव ॥ ४५॥"
  },
  {
    "text": "परोच्छिष्टां च कः कन्यां गृह्णाति मतिमान्नरः ।\nअतोऽहं न ग्रहीष्यामि त्यक्तां भीष्मेण मातृवत् ॥ ४६॥"
  },
  {
    "text": "रुदती विलपन्ती सा त्यक्ता तेन महात्मना ।\nपुनर्भीष्मं समागत्य रुदती चेदमब्रवीत् ॥ ४७॥"
  },
  {
    "text": "शाल्वो मुक्तां त्वया वीर न गृह्णाति गृहाण माम् ।\nधर्मज्ञोऽसि महाभाग मरिष्याम्यन्यथा ह्यहम् ॥ ४८॥"
  },
  {
    "text": "भीष्म उवाच ।\nअन्यचित्तां कथं त्वां वै गृह्णामि वरवर्णिनि ।\nपितरं स्वं वरारोहे व्रज शीघ्नं निराकुला ॥ ४९॥"
  },
  {
    "text": "तथोक्ता सा तु भीष्मेण जगाम वनमेव हि ।\nतपश्चकार विजने तीर्थे परमपावने ॥ ५०॥"
  },
  {
    "text": "द्वे भार्ये चातिरूपाढ्ये तस्य राज्ञो बभूवतुः ।\nअम्बालिका चाम्बिका च काशिराजसुते शुभे ॥ ५१॥"
  },
  {
    "text": "राजा विचित्रवीर्योऽसौ ताभ्यां सह महाबलः ।\nरेमे नानाविहारैश्च गृहे चोपवने तथा ॥ ५२॥"
  },
  {
    "text": "वर्षाणि नव राजेन्द्रः कुर्वन् क्रीडा मनोरमाम् ।\nप्रापासौ मरणं भूयो गृहीतो राजयक्ष्मणा ॥ ५३॥"
  },
  {
    "text": "मृते पुत्रेऽतिदुःखार्ता जाता सत्यवती तदा ।\nकारयामास पुत्रस्य प्रेतकार्याणि मन्त्रिभिः ॥ ५४॥"
  },
  {
    "text": "भीष्ममाह तदैकान्ते वचनं चातिदुःखिता ।\nराज्यं कुरु महाभाग पितुस्ते शन्तनोः सुत ॥ ५५॥"
  },
  {
    "text": "भ्रातुर्भार्यां गृहाण त्वं वंशञ्च परिरक्षय ।\nयथा न नाशमायाति ययातेर्वंश इत्युत ॥ ५६॥"
  },
  {
    "text": "भीष्म उवाच ।\nप्रतिज्ञा मे श्रुता मातः पित्रर्थे या मया कृता ।\nनाहं राज्यं करिष्यामि न चाहं दारसङ्ग्रहम् ॥ ५७॥"
  },
  {
    "text": "सूत उवाच ।\nतदा चिन्तातुरा जाता कथं वंशो भवेदिति ।\nनालसाद्धि सुखं मह्यं समुत्पन्ने ह्यराजके ॥ ५८॥"
  },
  {
    "text": "गाङ्गेयस्तामुवाचेदं मा चिन्तां कुरु भामिनि ।\nपुत्रं विचित्रवीर्यस्य क्षेत्रजं चोपपादय ॥ ५९॥"
  },
  {
    "text": "कुलीनं द्विजमाहूय वध्वा सह नियोजय ।\nनात्र दोषोऽस्ति वेदेऽपि कुलरक्षाविधौ किल ॥ ६०॥"
  },
  {
    "text": "पौत्रं चैवं समुत्पाद्य राज्यं देहि शुचिस्मिते ।\nअहं च पालयिष्यामि तस्य शासनमेव हि ॥ ६१॥"
  },
  {
    "text": "तच्छ्रुत्वा वचनं तस्य कानीनं स्वसुतं मुनिम् ।\nजगाम मनसा व्यासं द्वैपायनमकल्मषम् ॥ ६२॥"
  },
  {
    "text": "स्मृतमात्रस्ततो व्यास आजगाम स तापसः ।\nकृत्वा प्रणामं मात्रेऽथ संस्थितो दीप्तिमान्मुनिः ॥ ६३॥"
  },
  {
    "text": "भीष्मेण पूजितः कामं सत्यवत्या च मानितः ।\nतस्थौ तत्र महातेजा विधूमोऽग्निरिवापरः ॥ ६४॥"
  },
  {
    "text": "तमुवाच मुनिं माता पुत्रमुत्पादयाधुना ।\nक्षेत्रे विचित्रवीर्यस्य सुन्दरं तव वीर्यजम् ॥ ६५॥"
  },
  {
    "text": "व्यासः श्रुत्वा वचो मातुराप्तवाक्यममन्यत ।\nओमित्युक्त्वा स्थितस्तत्र ऋतुकालमचिन्तयत् ॥ ६६॥"
  },
  {
    "text": "अम्बिका च यदा स्नाता नारी ऋतुमती तदा ।\nसङ्गं प्राप्य मुनेः पुत्रमसूतान्धं महाबलम् ॥ ६७॥"
  },
  {
    "text": "जन्मान्धं च सुतं वीक्ष्य दुःखिता सत्यवत्यपि ।\nद्वितीयां च वधूमाह पुत्रमुत्पादयाशु वै ॥ ६८॥"
  },
  {
    "text": "ऋतुकालेऽथ सम्प्राप्ते व्यासेन सह सङ्गता ।\nतथा चाम्बालिका रात्रौ गर्भं नारी दधार सा ॥ ६९॥"
  },
  {
    "text": "सोऽपि पाण्डुः सुतो जातो राज्ययोग्यो न सम्मतः ।\nपुत्रार्थे प्रेरयामास वर्षान्ते च पुनर्वधूम् ॥ ७०॥"
  },
  {
    "text": "आहूय च ततो व्यासं सम्प्रार्थ्य मुनिसत्तमम् ।\nप्रेषयामास रात्रौ सा शयनागारमुत्तमम् ॥ ७१॥"
  },
  {
    "text": "न गता च वधूस्तत्र प्रेष्या सम्प्रेषिता तया ।\nतस्यां च विदुरो जातो दास्यां धर्मांशतः शुभः ॥ ७२॥"
  },
  {
    "text": "एवं व्यासेन ते पुत्रा धृतराष्ट्रादयस्त्रयः ।\nउत्पादिता महावीरा वंशरक्षणहेतवे ॥ ७३॥"
  },
  {
    "text": "एतद्वः सर्वमाख्यातं तस्य वंशसमुद्भवम् ।\nव्यासेन रक्षितो वंशो भ्रातृधर्मविदानघाः ॥ ७४॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nप्रथमस्कन्धे धृतराष्ट्रादीनामुत्पत्तिवर्णनं नाम विंशोऽध्यायः ॥ १.२०॥"
  },
  {
    "text": "॥ इति श्रीमद्देवीभागवते महापुराणे प्रथमस्कन्धः समाप्तः ॥"
  }
]
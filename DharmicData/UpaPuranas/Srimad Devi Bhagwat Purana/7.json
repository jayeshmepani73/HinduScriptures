[
  {
    "text": "७.१ प्रथमोऽध्यायः । दक्षप्रजापतिवर्णनम् ।"
  },
  {
    "text": "सूत उवाच -\nश्रुत्वैतां तापसाद्दिव्यां कथां राजा मुदान्वितः ।\nव्यासं पप्रच्छ धर्मात्मा परीक्षितसुतः पुनः ॥ १॥"
  },
  {
    "text": "जनमेजय उवाच -\nस्वामिन् सूर्यान्वयानां च राज्ञां वंशस्य विस्तरम् ।\nतथा सोमान्वयानां च श्रोतुकामोऽस्मि सर्वथा ॥ २॥"
  },
  {
    "text": "कथयानघ सर्वज्ञ कथां पापप्रणाशिनीम् ।\nचरितं भूपतीनां च विस्तराद्वंशयोर्द्वयोः ॥ ३॥"
  },
  {
    "text": "ते हि सर्वे पराशक्तिभक्ता इति मया श्रुतम् ।\nदेवीभक्तस्य चरितं श‍ृण्वन्कोऽस्ति विरक्तिभाक् ॥ ४॥"
  },
  {
    "text": "इति राजर्षिणा पृष्टो व्यासः सत्यवतीसुतः ।\nतमुवाच मुनिश्रेष्ठः प्रसन्नवदनो मुनिः ॥ ५॥"
  },
  {
    "text": "व्यास उवाच -\nनिशामय महाराज विस्तराद्गदतो मम ।\nसोमसूर्यान्वयानां च तथान्येषां समुद्भवम् ॥ ६॥"
  },
  {
    "text": "विष्णोर्नाभिसरोजाद्वै ब्रह्माभूच्चतुराननः ।\nतपस्तप्त्वा समाराध्य महादेवीं सुदुर्गमाम् ॥ ७॥"
  },
  {
    "text": "तया दत्तवरो धाता जगत्कर्तुं समुद्यतः ।\nनाशकन्मानुषीं सृष्टिं कर्तुं लोकपितामहः ॥ ८॥"
  },
  {
    "text": "विचिन्त्य बहुधा चित्ते सृष्ट्यर्थं चतुराननः ।\nन विस्तारं जगामाशु रचितापि महात्मना ॥ ९॥"
  },
  {
    "text": "मरीचिरङ्गिरात्रिश्च वसिष्ठः पुलहः क्रतुः ।\nपुलस्त्यश्चेति विख्याताः सप्तैते मानसाः सुताः ॥ १०॥"
  },
  {
    "text": "रुद्रो रोषात्समुत्पन्नोऽप्युत्सङ्गान्नारदोऽभवत् ।\nदक्षोऽङ्गुष्ठात्तथान्येऽपि मानसाः सनकादयः ॥ ११॥"
  },
  {
    "text": "वामाङ्गुष्ठाद्दक्षपत्नी जाता सर्वाङ्गसुन्दरी ।\nवीरिणी नाम विख्याता पुराणेषु महीपते ॥ १२॥"
  },
  {
    "text": "असिक्नीति च नाम्ना सा यस्यां जातोऽथ नारदः ।\nदेवर्षिप्रवरः कामं ब्रह्मणो मानसः सुतः ॥ १३॥"
  },
  {
    "text": "जनमेजय उवाच -\nअत्र मे संशयो ब्रह्मन् यदुक्तं भवता वचः ।\nवीरिण्यां नारदो जातो दक्षादिति महातपाः ॥ १४॥"
  },
  {
    "text": "कथं दक्षस्य पत्न्यां तु वीरिण्यां नारदो मुनिः ।\nजातो हि ब्रह्मणः पुत्रो धर्मज्ञस्तापसोत्तमः ॥ १५॥"
  },
  {
    "text": "विचित्रमिदमाख्यातं भवता नारदस्य च ।\nदक्षाज्जन्मास्य भार्यायां तद्वदस्व सविस्तरम् ॥ १६॥"
  },
  {
    "text": "पूर्वदेहः कथं मुक्तः शापात्कस्य महामना ।\nनारदेन बहुज्ञेन कस्माज्जन्म कृतं मुने ॥ १७॥"
  },
  {
    "text": "व्यास उवाच -\nब्रह्मणासौ समादिष्टो दक्षः सृष्ट्यर्थमादितः ।\nप्रजाः सृजेति सुभृशं वृद्धिहेतोः स्वयम्भुवा ॥ १८॥"
  },
  {
    "text": "ततः पञ्चसहस्रांश्च जनयामास वीर्यवान् ।\nदक्षः प्रजापतिः पुत्रान् वीरिण्यां बलवत्तरान् ॥ १९॥"
  },
  {
    "text": "दृष्ट्वा तान्नारदः पुत्रान्सर्वान्वर्धयिषून्प्रजाः ।\nउवाच प्रहसन्वाचं देवर्षिः कालनोदितः ॥ २०॥"
  },
  {
    "text": "भुवः प्रमाणमज्ञात्वा स्रष्टुकामाः प्रजाः कथम् ।\nलोकानां हास्यतां यूयं गमिष्यथ न संशयः ॥ २१॥"
  },
  {
    "text": "पृथिव्या वै प्रमाणं तु ज्ञात्वा कार्यः समुद्यमः ।\nकृत्तोऽसौ सिद्धिमायाति नान्यथेति विनिश्चयः ॥ २२॥"
  },
  {
    "text": "बालिशा बत यूयं वै यदज्ञात्वा भुवस्तलम् ।\nसमुद्यताः प्रजाः कर्तुं कथं सिद्धिर्भविष्यति ॥ २३॥"
  },
  {
    "text": "व्यास उवाच -\nनारदेनैवमुक्तास्ते हर्यश्वा दैवयोगतः ।\nअन्योन्यमूचुः सहसा सम्यगाह मुनिः किल ॥ २४॥"
  },
  {
    "text": "ज्ञात्व प्रमाणमुर्व्यास्तु सुखं स्रक्ष्यामहे प्रजाः ।\nइति सञ्चिन्त्य ते सर्वे प्रयाताः प्रेक्षितुं भुवः ॥ २५॥"
  },
  {
    "text": "तलं सर्वं परिज्ञातुं वचनान्नारदस्य च ।\nप्राच्यां केचिद्गताः कामं दक्षिणस्यां तथापरे ॥ २६॥"
  },
  {
    "text": "प्रतीच्यामुत्तरस्यां तु कृतोत्साहाः समन्ततः ।\nदक्षः पुत्रान्गतान्दृष्ट्वा पीडितस्तु शुचा भृशम् ॥ २७॥"
  },
  {
    "text": "अन्यानुत्पादयामास प्रजार्थं कृतनिश्चयः ।\nतेऽपि तत्रोद्यताः कर्तुं प्रजार्थमुद्यमं सुताः ॥ २८॥"
  },
  {
    "text": "नारदः प्राह तान्दृष्ट्वा पूर्वं यद्वचनं मुनिः ।\nबालिशा बत यूयं वै यदज्ञात्वा भुवः किल ॥ २९॥"
  },
  {
    "text": "प्रमाणं तु प्रजाः कर्तुं प्रवृत्ताः केन हेतुना ।\nश्रुत्वा वाक्यं मुनेस्तेऽपि मत्वा सत्यं विमोहिताः ॥ ३०॥"
  },
  {
    "text": "जग्मुः सर्वे यथापूर्वं भ्रातरश्चलितास्तथा ।\nतान्सुतान्प्रस्थितान्दृष्ट्वा दक्षः कोपसमवितः ॥ ३१॥"
  },
  {
    "text": "शशाप नारदं कोपात् पुत्रशोकसमुद्भवात् ।\nदक्ष उवाच -\nनाशिता मे सुता यस्मात् तस्मान्नाशमवाप्नुहि ॥ ३२॥"
  },
  {
    "text": "पापेनानेन दुर्बुद्धे गर्भवासं व्रजेति च ।\nपुत्रो मे भव कामं त्वं यतो मे भ्रंशिताः सुताः ॥ ३३॥"
  },
  {
    "text": "इति शप्तस्ततो जातो वीरिण्यां नारदो मुनिः ।\nषष्टिर्भूयोऽसृजत्कन्या वीरिण्यामिति नः श्रुतम् ॥ ३४॥"
  },
  {
    "text": "शोकं विहाय पुत्राणां दक्षः परमधर्मवित् ।\nतासां त्रयोदश प्रादात्कश्यपाय महात्मने ॥ ३५॥"
  },
  {
    "text": "दश धर्माय सोमाय सप्तविंशति भूपते ।\nद्वे चैव भृगवे प्रादाच्चतस्रोऽरिष्टनेमिने ॥ ३६॥"
  },
  {
    "text": "द्वे चैवाङ्गिरसे कन्ये तथैवाङ्गिरसे पुनः ।\nतासां पुत्राश्च पौत्राश्च देवाश्च दानवास्तथा ॥ ३७॥"
  },
  {
    "text": "जाता बलसमायुक्ताः परस्परविरोधकाः ।\nरागद्वेषान्विताः सर्वे परस्परविरोधिनः ।\nसर्वे मोहावृताः शूरा ह्यभवन्नतिमायिनः ॥ ३८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां सप्तमस्कन्धे\nसोमसूर्यवंशवर्णने दक्षप्रजापतिवर्णनं नाम प्रथोमोऽध्यायः ॥ ७.१॥"
  },
  {
    "text": "७.२ द्वितीयोऽध्यायः । शर्यातिराजवर्णनम् ।"
  },
  {
    "text": "ममाख्याहि महाभाग राज्ञां वंशं सुविस्तरम् ।\nसूर्यान्वयप्रसूतानां धर्मज्ञानां विशेषतः ॥ १॥"
  },
  {
    "text": "श‍ृणु भारत वक्ष्यामि रविवंशस्य विस्तरम् ।\nयथा श्रुतं मया पूर्वं नारदादृषिसत्तमात् ॥ २॥"
  },
  {
    "text": "एकदा नारदः श्रीमान्सरस्वत्यास्तटे शुभे ।\nआजगामाश्रमे पुण्ये विचरन्स्वेच्छया मुनिः ॥ ३॥"
  },
  {
    "text": "प्रणम्य शिरसा पादौ तस्याग्रे संस्थितस्तदा ।\nततस्तस्यासनं दत्त्वा कृत्वार्हणमथादरात् ॥ ४॥"
  },
  {
    "text": "विधिवत्पूजयित्वा तमुक्तवान्वचनं त्विदम् ।\nपावितोऽहं मुनिश्रेष्ठ पूज्यस्यागमनेन वै ॥ ५॥"
  },
  {
    "text": "कथां कथय सर्वज्ञ राज्ञां चरितसंयुताम् ।\nराजानो ये समाख्याताः सप्तमेऽस्मिन्मनोः कुले ॥ ६॥"
  },
  {
    "text": "तेषामुत्पत्तिरतुला चरितं परमाद्भुतम् ।\nश्रोतुकामोऽस्म्यहं ब्रह्मन् सूर्यवंशस्य विस्तरम् ॥ ७॥"
  },
  {
    "text": "समाख्याहि मुनिश्रेष्ठ समासव्यासपूर्वकम् ।\nइति पृष्टो मया राजन्नारदः परमार्थवित् ॥ ८॥"
  },
  {
    "text": "उवाच प्रहसन्प्रीतः समाभाष्य मुदान्वयम् ।\nनारद उवाच -\nश‍ृणु सत्यवतीसूनो राज्ञां वंशमनुत्तमम् ॥ ९॥"
  },
  {
    "text": "पावनं कर्णसुखदं धर्मज्ञानादिभिर्युतम् ।\nब्रह्मा पूर्वं जगत्कर्ता नाभिपङ्कजसम्भवः ॥ १०॥"
  },
  {
    "text": "विष्णोरिति पुराणेषु प्रसिद्धः परिकीर्तितः ।\nसर्वज्ञः सर्वकर्तासौ स्वयम्भूः सर्वशक्तिमान् ॥ ११॥"
  },
  {
    "text": "तपस्तप्त्वा स विश्वात्मा वर्षाणामयुतं पुरा ।\nसृष्टिकामः शिवां ध्यात्वा प्राप्य शक्तिमनुत्तमाम् ॥ १२॥"
  },
  {
    "text": "पुत्रानुत्पदयामास मानसाञ्छुभलक्षणान् ।\nमरीचिः प्रथिस्तेषामभवत्सृष्टिकर्मणि ॥ १३॥"
  },
  {
    "text": "तस्य पुत्रोऽतिविख्यातः कश्यपः सर्वसम्मतः ।\nत्रयोदशैव तस्यासन्भार्या दक्षसुताः किल ॥ १४॥"
  },
  {
    "text": "देवाः सर्वे समुत्पन्ना दैत्या यक्षाश्च पन्नगाः ।\nपशवः पक्षिणश्चैव तस्मात्सृष्टिस्तु काश्यपी ॥ १५॥"
  },
  {
    "text": "देवानां प्रथितः सूर्यो विवस्वान्नाम तस्य तु ।\nतस्य पुत्रः स विख्यातो वैवस्वतमनुर्नृपः ॥ १६॥"
  },
  {
    "text": "तस्य पुत्रस्तथेक्ष्वाकुः सूर्यवंशविवर्धनः ।\nनवाभवन्सुतास्तस्य मनोरिक्ष्वाकुपूर्वजाः ॥ १७॥"
  },
  {
    "text": "तेषां नामानि राजेन्द्र श‍ृणुष्वैकमनाः पुनः ।\nइक्ष्वाकुरथ नाभागो धृष्टः शर्यातिरेव च ॥ १८॥"
  },
  {
    "text": "नरिष्यन्तस्तथा प्रांशुर्नृगो दिष्टश्च सप्तमः ।\nकरूषश्च पृषध्रश्च नवैते मानवाः स्मृताः ॥ १९॥"
  },
  {
    "text": "इक्ष्वाकुस्तु मनोः पुत्रः प्रथमः समजायत ।\nतस्य पुत्रशतं चासीज्ज्येष्ठो विकुक्षिरात्मवान् ॥ २०॥"
  },
  {
    "text": "नवानां वंशविस्तारं सङ्क्षेपेण निशामय ।\nशूराणां मनुपुत्राणां मनोरन्तरजन्मनाम् ॥ २१॥"
  },
  {
    "text": "नाभागस्य तु पुत्रोऽभूदम्बरीषः प्रतापवान् ।\nधर्मज्ञः सत्यसन्धश्च प्रजापालनतत्परः ॥ २२॥"
  },
  {
    "text": "धृष्टात्तु धार्ष्टकं क्षत्रं ब्रह्मभूतमजायत ।\nसङ्ग्रामकातरं सम्यग्ब्रह्मकर्मरतं तथा ॥ २३॥"
  },
  {
    "text": "शर्यातेस्तनयश्चाभूदानर्तो नाम विश्रुतः ।\nसुकन्या च तथा पुत्री रूपलावण्यसंयुता ॥ २४॥"
  },
  {
    "text": "च्यवनाय सुता दत्ता राज्ञाप्यन्धाय सुन्दरी ।\nमुनिः सुलोचनो जातस्तस्याः शीलगुणेन ह ॥ २५॥"
  },
  {
    "text": "विहितो रविपुत्राभ्यामश्विभ्यामिति नः श्रुतम् ।\nजनमेजय उवाच ।\nसन्देहोऽयं महान् ब्रह्मन् कथायां कथितस्त्वया ॥ २६॥"
  },
  {
    "text": "यद्राजा मुनयेऽन्धाय दत्ता पुत्री सुलोचना ।\nकुरूपा गुणहीना वा नारी लक्षणवर्जिता ॥ २७॥"
  },
  {
    "text": "पुत्री यदा भवेद्राजा तदान्धाय प्रयच्छति ।\nज्ञात्वान्धं सुमुखीं कस्माद्दत्तवान्नृपसत्तमः ॥ २८॥"
  },
  {
    "text": "कारणं ब्रूहि मे ब्रह्मन्ननुग्राह्योऽस्मि सर्वदा ।\nसूत उवाच -\nइति राज्ञो वचः श्रुत्वा परीक्षितसुतस्य वै ॥ २९॥"
  },
  {
    "text": "द्वैपायनः प्रसन्नात्मा तमुवाच हसन्निव ।\nव्यास उवाच -\nवैवस्वतसुतः श्रीमाञ्छर्यातिर्नाम पार्थिवः ॥ ३०॥"
  },
  {
    "text": "तस्य स्त्रीणां सहस्राणि चत्वार्यासन्परिग्रहाः ।\nराजपुत्र्यः सरूपाश्च सर्वलक्षणसंयुताः ॥ ३१॥"
  },
  {
    "text": "पत्न्यः प्रेमयुताः सर्वाः प्रिया राज्ञः सुसम्मताः ।\nएका पुत्री तु तासां वै सुकन्या नाम सुन्दरी ॥ ३२॥"
  },
  {
    "text": "पितुः प्रिया च मातॄणां सर्वासां चारुहासिनी ।\nनगरान्नातिदूरेऽभूत्सरो मानससन्निभम् ॥ ३३॥"
  },
  {
    "text": "बद्धसोपानमार्गं च स्वच्छपानीयपूरितम् ।\nहंसकारण्डवाकीर्णं चक्रवाकोपशोभितम् ॥ ३४॥"
  },
  {
    "text": "दात्यूहसारसाकीर्णं सर्वपक्षिगणावृतम् ।\nपञ्चधाकमलोपेतं चञ्चरीकसुसेवितम् ॥ ३५॥"
  },
  {
    "text": "पार्श्वतश्च द्रुमाकीर्णं वेष्टितं पादपैः शुभैः ।\nसालैस्तमालैः सरलैः पुन्नागाशोकमण्डितम् ॥ ३६॥"
  },
  {
    "text": "वटाश्वत्थकदम्बैश्च कदलीखण्डराजितम् ।\nजम्बीरैर्बीजपूरैश्च खर्जूरैः पनसैस्तथा ॥ ३७॥"
  },
  {
    "text": "क्रमुकैर्नारिकेलैश्च केतकैः काञ्चनद्रुमैः ।\nयूथिकाजालकैः शुभ्रैः संवृतं मल्लिकागणैः ॥ ३८॥"
  },
  {
    "text": "जम्ब्वाम्रतिन्तिणीभिश्च करञ्जकुटजावृतम् ।\nपलाशनिम्बखदिरबिल्वामलकमण्डितम् ॥ ३९॥"
  },
  {
    "text": "बभूव कोकिलारावः केकास्वनविराजितम् ।\nतत्समीपे शुभे देशे पादपानां गणावृते ॥ ४०॥"
  },
  {
    "text": "भार्गवश्च्यवनः शान्तस्तापसः संस्थितो मुनिः ।\nज्ञात्वासौ विजनं स्थानं तपस्तेपे समाहितः ॥ ४१॥"
  },
  {
    "text": "कृत्वा दृढासनं मौनमाधाय जितमारुतः ।\nइन्द्रियाणि च संयम्य त्यक्ताहारस्तपोनिधिः ॥ ४२॥"
  },
  {
    "text": "जलपानादिरहितो ध्यायन्नास्ते पराम्बिकाम् ।\nसवल्मीकोऽभवद्राजल्लँताभिः परिवेष्टितः ॥ ४३॥"
  },
  {
    "text": "कालेन महता राजन् समाकीर्णः पिपीलिकैः ।\nतथा स संवृतो धीमान्मृत्पिण्ड इव सर्वतः ॥ ४४॥"
  },
  {
    "text": "कदाचित्स महीपालः कामिनीगणसंवृतः ।\nआजगाम सरो राजन् विहर्तुमिदमुत्तमम् ॥ ४५॥"
  },
  {
    "text": "शर्यातिः सुन्दरीवृन्दसंयुतः सलिलेऽमले ।\nक्रीडासक्तो महीपालो बभूव कमलाकरे ॥ ४६॥"
  },
  {
    "text": "सुकन्या वनमासाद्य विजहार सखीवृता ।\nसुमनांसि विचिन्वन्ती चञ्चला चञ्चलोपमा ॥ ४७॥"
  },
  {
    "text": "सर्वाभरणसंयुक्ता रणच्चरणनूपुरा ।\nचङ्क्रममाणा वल्मीकं च्यवनस्य समासदत् ॥ ४८॥"
  },
  {
    "text": "क्रीडासक्तोपविष्टा सा वल्मीकस्य समीपतः ।\nददर्श चास्य रन्ध्रे वै खद्योत इव ज्योतिषी ॥ ४९॥"
  },
  {
    "text": "किमेतदिति सञ्चिन्त्य समुद्धर्तुं मनो दधे ।\nगृहीत्वा कण्टकं तीक्ष्णं त्वरमाणा कृशोदरी ॥ ५०॥"
  },
  {
    "text": "सा दृष्टा मुनिना बाला समीपस्था कृतोद्यमा ।\nविचरन्ती सुकेशान्ता मन्मथस्येव कामिनी ॥ ५१॥"
  },
  {
    "text": "तां वीक्ष्य सुदतीं तत्र क्षामकण्ठस्तपोनिधिः ।\nतामभाषत कल्याणीं किमेतदिति भार्गवः ॥ ५२॥"
  },
  {
    "text": "दूरं गच्छ विशालाक्षि तापसोऽहं वरानने ।\nमा भिन्दस्वाद्य वल्मीकं कण्टकेन कृशोदरि ॥ ५३॥"
  },
  {
    "text": "तेनेदं प्रोच्यमानापि सा चास्य न श‍ृणोति वै ।\nकिमु खल्विदमित्युक्त्वा निर्बिभेदास्य लोचने ॥ ५४॥"
  },
  {
    "text": "दैवेन नोदिता भित्त्वा जगाम नृपकन्यका ।\nक्रीडन्ती शङ्कमाना सा किं कृतं तु मयेति च ॥ ५५॥"
  },
  {
    "text": "चुक्रोध स तथा विद्धनेत्रः परममन्युमान् ।\nवेदनाभ्यर्दितः कामं परितापं जगाम ह ॥ ५६॥"
  },
  {
    "text": "शकृन्मूत्रनिरोधोऽभूत्सैनिकानां तु तत्क्षणात् ।\nविशेषेण तु भूपस्य सामात्यस्य समन्ततः ॥ ५७॥"
  },
  {
    "text": "गजोष्ट्रतुरगाणां च सर्वेषां प्राणिनां तदा ।\nततो रुद्धे शकृन्मूत्रे शर्यातिर्दुःखितोऽभवत् ॥ ५८॥"
  },
  {
    "text": "सैनिकैः कथितं तस्मै शकृन्मूत्रनिरोधनम् ।\nचिन्तयामास भूपालः कारणं दुःखसम्भवे ॥ ५९॥"
  },
  {
    "text": "विचिन्त्याह ततो राजा सैनिकान्स्वजनांस्तथा ।\nगृहमागत्य चिन्तार्तः केनेदं दुष्कृतं कृतम् ॥ ६०॥"
  },
  {
    "text": "सरसः पश्चिमे भागे वनमध्ये महातपाः ।\nच्यवनस्तापसस्तत्र तपश्चरति दुश्चरम् ॥ ६१॥"
  },
  {
    "text": "केनाप्यपकृतं तत्र तापसेऽग्निसमप्रभे ।\nतस्मात्पीडा समुत्पन्ना सर्वेषामिति निश्चयः ॥ ६२॥"
  },
  {
    "text": "तपोवृद्धस्य वृद्धस्य वरिष्ठस्य विशेषतः ।\nकेनाप्यपकृतं मन्ये भार्गवस्य महात्मनः ॥ ६३॥"
  },
  {
    "text": "ज्ञातं वा यदि वाज्ञातं तस्येदं फलमुत्तमम् ।\nकैश्च दुष्टैः कृतं तस्य हेलनं तापसस्य ह ॥ ६४॥"
  },
  {
    "text": "इति पृष्टास्तमूचुस्ते सैनिका वेदनार्दिताः ।\nमनोवाक्कायनितं न विद्मोऽपकृतं वयम् ॥ ६५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nसप्तमस्कन्धे शर्यातिराजवर्णनं नाम द्वितीयोऽध्यायः ॥ ७.२॥"
  },
  {
    "text": "७.३ तृतीयोऽध्यायः । च्यवनसुकन्ययोर्गार्हस्थ्यवर्णनम् ।"
  },
  {
    "text": "व्यास उवाच -\nइति पप्रच्छ तान्सर्वान् राजा चिन्ताकुलस्तथा ।\nपर्यपृच्छत्सुहृद्वर्गं साम्ना चोग्रतयापि च ॥ १॥"
  },
  {
    "text": "पीड्यमानं जनं वीक्ष्य पितरं दुःखितं तथा ।\nविचिन्त्य शूलभेदं सा सुकन्या चेदमब्रवीत् ॥ २॥"
  },
  {
    "text": "वने मया पितस्तत्र वल्मीको वीरुधावृतः ।\nक्रीडन्त्या सुदृढो दृष्टश्छिद्रद्वयसमन्वितः ॥ ३॥"
  },
  {
    "text": "तत्र खद्योतवद्दीप्तज्योतीषी वीक्षिते मया ।\nसूच्याविद्धे महाराज पुनः खद्योतशङ्कया ॥ ४॥"
  },
  {
    "text": "जलक्लिन्ना तदा सूची मया दृष्टा पितः किल ।\nहाहेति च श्रुतः शब्दो मन्दो वल्मीकमध्यतः ॥ ५॥"
  },
  {
    "text": "तदाहं विस्मिता राजन्किमेतदिति शङ्कया ।\nन जाने किं मया विद्धं तस्मिन्वल्मीकमण्डले ॥ ६॥"
  },
  {
    "text": "राजा श्रुत्वा तु शर्यातिः सुकन्यावचनं मृदु ।\nमुनेस्तद्धेलनं ज्ञात्वा वल्मीकं क्षिप्रमभ्यगात् ॥ ७॥"
  },
  {
    "text": "तत्रापश्यत्तपोवृद्धं च्यवनं दुःखितं भृशम् ।\nस्फोटयामास वल्मीकं मुनिदेहावृतं भृशम् ॥ ८॥"
  },
  {
    "text": "प्रणम्य दण्डवद्भूमौ राजा तं भार्गवं प्रति ।\nतुष्टाव विनयोपेतस्तमुवाच कृताञ्जलिः ॥ ९॥"
  },
  {
    "text": "पुत्र्या मम महाभाग क्रीडन्त्या दुष्कृतं कृतम् ।\nअज्ञानाद्बालया ब्रह्मन् कृतं तत्क्षन्तुमर्हसि ॥ १०॥"
  },
  {
    "text": "अक्रोधना हि मुनयो भवन्तीति मया श्रुतम् ।\nतस्मात्त्वमपि बालायाः क्षन्तुमर्हसि साम्प्रतम् ॥ ११॥"
  },
  {
    "text": "व्यास उवाच -\nइति श्रुत्वा वचस्तस्य च्यवनो वाक्यमब्रवीत् ।\nविनयोपनतं दृष्ट्वा राजानं दुःखितं भृशम् ॥ १२॥"
  },
  {
    "text": "च्यवन उवाच -\nराजन्नाहं कदाचिद्वै करोमि क्रोधमण्वपि ।\nन मयाद्यैव शप्तस्त्वं दुहित्रा पीडने कृते ॥ १३॥"
  },
  {
    "text": "नेत्रे पीडा समुत्पन्ना मम चाद्य निरागसः ।\nतेन पापेन जानामि दुःखितस्त्वं महीपते ॥ १४॥"
  },
  {
    "text": "अपराधं परं कृत्वा देवीभक्तस्य को जनः ।\nसुखं लभेत यदपि भवेत् त्राता शिवः स्वयम् ॥ १५॥"
  },
  {
    "text": "किं करोमि महीपाल नेत्रहीनो जरावृतः ।\nअन्धस्य परिचर्यां च कः करिष्यति पार्थिव ॥ १६॥"
  },
  {
    "text": "राजोवाच -\nसेवका बहवः सेवां करिष्यन्ति तवानिशम् ।\nक्षमस्व मुनिशार्दूल स्वल्पक्रोधा हि तापसाः ॥ १७॥"
  },
  {
    "text": "च्यवन उवाच -\nअन्धोऽहं निर्जनो राजंस्तपस्तप्तुं कथं क्षमः ।\nत्वदीयाः सेवकाः किं ते करिष्यन्ति मम प्रियम् ॥ १८॥"
  },
  {
    "text": "क्षमापयसि चेन्मां त्वं कुरु मे वचनं नृप ।\nदेहि मे परिचर्यार्थं कन्यां कमललोचनाम् ॥ १९॥"
  },
  {
    "text": "तुष्येऽनया महाराज पुत्र्या तव महामते ।\nकरिष्यामि तपश्चाहं सा मे सेवां करिष्यति ॥ २०॥"
  },
  {
    "text": "एवं कृते सुखं मे स्यात्तव चैव भविष्यति ।\nसन्तुष्टे मयि राजेन्द्र सैनिकानां न संशयः ॥ २१॥"
  },
  {
    "text": "विचिन्त्य मनसा भूप कन्यादानं समाचर ।\nन चात्र दूषणं किञ्चित्तापसोऽहं यतव्रतः ॥ २२॥"
  },
  {
    "text": "व्यास उवाच -\nशर्यातिर्वचनं श्रुत्वा मुनेश्चिन्तातुरोऽभवत् ।\nन दास्येऽप्यथवा दास्ये किञ्चिन्नोवाच भारत ॥ २३॥"
  },
  {
    "text": "कथमन्धाय वृद्धाय कुरूपाय सुतामिमाम् ।\nदेवकन्योपमां दत्त्वा सुखी स्यामात्मसम्भवाम् ॥ २४॥"
  },
  {
    "text": "को वात्मनः सुखार्थाय पुत्र्याः संसारजं सुखम् ।\nहरतेऽल्पमतिः पापो जानन्नपि शुभाशुभम् ॥ २५॥"
  },
  {
    "text": "प्राप्य सा च्यवनं सुभ्रूः पञ्चबाणशरार्दिता ।\nअन्धं वृद्धं पतिं प्राप्य कथं कालं नयिष्यति ॥ २६॥"
  },
  {
    "text": "यौवने दुर्जयः कामो विशेषेण सुरूपया ।\nआत्मतुल्यं पतिं प्राप्य किमु वृद्धं विलोचनम् ॥ २७॥"
  },
  {
    "text": "गौतमं तापसं प्राप्य रूपयौवनसंयुता ।\nअहल्या वासवेनाशु वञ्चिता वरवर्णिनी ॥ २८॥"
  },
  {
    "text": "शप्ता च पतिना पश्चाज्ज्ञात्वा धर्मविपर्ययम् ।\nतस्माद्भवतु मे दुःखं न ददामि सुकन्यकाम् ॥ २९॥"
  },
  {
    "text": "इति सञ्चिन्त्य शर्यातिर्विमना स्वगृहं ययौ ।\nसचिवांश्च समादाय मन्त्रं चक्रेऽतिदुःखितः ॥ ३०॥"
  },
  {
    "text": "भो मन्त्रिणो ब्रुवन्त्वद्य किं कर्तव्यं मयाधुना ।\nपुत्री देयाथ विप्राय भोक्तव्यं दुःखमेव वा ॥ ३१॥"
  },
  {
    "text": "विचारयध्वं मिलिता हितं स्यान्मम वै कथम् ।\nमन्त्रिण ऊचुः -\nकिं ब्रूमोऽस्मिन्महाराज सङ्कटेऽतिदुरासदे ॥ ३२॥"
  },
  {
    "text": "दुर्भगाय सुकन्यैषा कथं देयातिसुन्दरी ।\nव्यास उवाच -\nतदा चिन्ताकुलं वीक्ष्य पितरं मन्त्रिणस्तदा ॥ ३३॥"
  },
  {
    "text": "सुकन्या त्विङ्गितं ज्ञात्वा प्रहस्येदमुवाच ह ।\nपितः कस्माद्भवानद्य चिन्ताव्याकुलितेन्द्रियः ॥ ३४॥"
  },
  {
    "text": "मत्कृते दुःखसंविग्नो विषण्णवदनोऽसि वै ।\nअहं गत्वा मुनिं तत्र समाश्वास्य भयार्दितम् ॥ ३५॥"
  },
  {
    "text": "करिष्यामि प्रसन्नं तमात्मदानेन वै पितः ।\nइति राजा वचः श्रुत्वा भाषितं यत्सुकन्यया ॥ ३६॥"
  },
  {
    "text": "तामुवाच प्रसन्नात्मा सचिवानां च श‍ृण्वताम् ।\nकथं पुत्रि त्वमन्धस्य परिचर्यां वनेऽबला ॥ ३७॥"
  },
  {
    "text": "करिष्यसि जरार्तस्य क्रोधनस्य विशेषतः ।\nकथमन्धाय चानेन रूपेण रतिसन्निभाम् ॥ ३८॥"
  },
  {
    "text": "ददामि जरया ग्रस्तदेहाय सुखवाञ्छया ।\nपित्रा पुत्री प्रदातव्या वयोज्ञातिबलाय च ॥ ३९॥"
  },
  {
    "text": "धनधान्यसमृद्धाय नाधनाय कदाचन ।\nक्व ते रूपं विशालाक्षि क्वासौ वृद्धो वनेचरः ॥ ४०॥"
  },
  {
    "text": "कथं देया मया पुत्री तस्मै नातिवराय च ।\nउटजे नियतं वासो यस्य नित्यं मनोहरे ॥ ४१॥"
  },
  {
    "text": "कथमम्बुजपत्राक्षि कल्पनीयो मया तव ।\nमरणं मे वरं प्राप्तं सैनिकानां तथैव च ॥ ४२॥"
  },
  {
    "text": "न ते प्रदानमन्धाय रोचते पिकभाषिणि ।\nभवितव्यं भवत्येव धैर्यं नैव त्यजाम्यहम् ॥ ४३॥"
  },
  {
    "text": "सुस्थिरा भव सुश्रोणि न दास्येऽन्धाय कर्हिचित् ।\nराज्यं तिष्ठतु वा यातु देहोऽयं च तथैव मे ॥ ४४॥"
  },
  {
    "text": "न त्वां दास्याम्यहं तस्मै नेत्रहीनाय बालिके ।\nसुकन्या तं तदा प्राह श्रुत्व तद्वचनं पितुः ॥ ४५॥"
  },
  {
    "text": "प्रसन्नवदनातीव स्नेहयुक्तमिदं वचः ।\nसुकन्योवाच -\nन मे चिन्ता पितः कार्या देहि मां मुनयेऽधुना ॥ ४६॥"
  },
  {
    "text": "सुखं भवतु सर्वेषां लोकानां मत्कृतेन हि ।\nसेवयिष्यामि सन्तुष्टा पतिं परमपावनम् ॥ ४७॥"
  },
  {
    "text": "भक्त्या परमया चापि वृद्धं च विजने वने ।\nसतीधर्मपरा चाहं चरिष्यामि सुसम्मतम् ॥ ४८॥"
  },
  {
    "text": "न भोगेच्छास्ति मे तात स्वस्थं चित्तं ममानघ ।\nव्यास उवाच -\nतच्छ्रुत्वा भाषितं तस्या मन्त्रिणो विस्मयं गताः ॥ ४९॥"
  },
  {
    "text": "राजा च परमप्रीतो जगाम मुनिसन्निधौ ।\nगत्वा प्रणम्य शिरसा तमुवाच तपोधनम् ॥ ५०॥"
  },
  {
    "text": "स्वामिन् गृहाण पुत्रीं मे सेवार्थं विधिवद्विभो ।\nइत्युक्त्वासौ ददौ पुत्रीं विवाहविधिना नृपः ॥ ५१॥"
  },
  {
    "text": "प्रतिगृह्य मुनिः कन्यां प्रसन्नो भार्गवोऽभवत् ।\nपारिबर्हं न जग्राह दीयमानं नृपेण ह ॥ ५२॥"
  },
  {
    "text": "कन्यामेवाग्रहीत्कामं परिचर्यार्थमात्मनः ।\nप्रसन्नेऽस्मिन्मुनौ जातं सैनिकानां सुखं तदा ॥ ५३॥"
  },
  {
    "text": "राज्ञश्च परमाह्लादः सञ्जातस्तत्क्षणादपि ।\nदत्त्वा पुत्रीं यदा राजा गमनाय गृहं प्रति ॥ ५४॥"
  },
  {
    "text": "मतिं चकार तवङ्गी तदोवाच नृपं सुता ।\nसुकन्योवाच -\nगृहाण मम वासांसि भूषणानि च मे पितः ॥ ५५॥"
  },
  {
    "text": "वल्कलं परिधानाय प्रयच्छाजिनमुत्तमम् ।\nवेषं तु मुनिपत्नीनां कृत्वा तपसि सेवनम् ॥ ५६॥"
  },
  {
    "text": "करिष्यामि तथा तात यथा ते कीर्तिरच्युता ।\nभविष्यति भुवः पृष्ठे तथा स्वर्गे रसातले ॥ ५७॥"
  },
  {
    "text": "परलोकसुखायाहं चरिष्यामि दिवानिशम् ।\nदत्त्वान्धाय च वृद्धाय सुन्दरीं युवतीं तु माम् ॥ ५८॥"
  },
  {
    "text": "चिन्ता त्वया न कर्तव्या शीलनाशसमुद्भवा ।\nअरुन्धती वसिष्ठस्य धर्मपत्नी यथा भुवि ॥ ५९॥"
  },
  {
    "text": "तथैवाहं भविष्यामि नात्र कार्या विचारणा ।\nअनसूया यथा साध्वी भार्यात्रेः प्रथिता भुवि ॥ ६०॥"
  },
  {
    "text": "तथैवाहं भविष्यामि पुत्री कीर्तिकरी तव ।\nसुकन्यावचनं श्रुत्वा राजा परमधर्मवित् ॥ ६१॥"
  },
  {
    "text": "दत्त्वाजिनं रुरोदाशु वीक्ष्य तां चारुहासिनीम् ।\nत्यक्त्वा भूषणवासांसि मुनिवेषधरां सुताम् ॥ ६२॥"
  },
  {
    "text": "विवर्णवदनो भूत्वा स्थितस्तत्रैव पार्थिवः ।\nराज्ञ्यः सर्वाः सुतां दृष्ट्वा वल्कलाजिनधारिणीम् ॥ ६३॥"
  },
  {
    "text": "रुरुदुर्भृशशोकार्ता वेपमाना इवाभवन् ।\nतामापृच्छ्य महीपालो मन्त्रिभिः परिवारितः ।\nययौ स्वनगरं राजन् मुक्त्वा पुत्रीं शुचार्पिताम् ॥ ६४॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nसप्तमस्कन्धे च्यवनसुकन्ययोर्गार्हस्थ्यवर्णनं नाम तृतीयोऽध्यायः ॥ ७.३॥"
  },
  {
    "text": "७.४ चतुर्थोऽध्यायः । अश्विनीकुमारयोः सुकन्यां प्रति बोधवचनवर्णनम् ।"
  },
  {
    "text": "व्यास उवाच -\nगते राजनि सा बाला पतिसेवापरायणा ।\nबभूव च तथाग्नीनां सेवने धर्मतत्परा ॥ १॥"
  },
  {
    "text": "फलान्यादाय स्वादूनि मूलानि विविधानि च ।\nददौ सा मुनये बाला पतिसेवापरायणा ॥ २॥"
  },
  {
    "text": "पतिं तप्तोदकेनाशु स्नापयित्वा मृगत्वचा ।\nपरिवेष्ट्य शुभायां तु बृस्यां स्थापितवत्यपि ॥ ३॥"
  },
  {
    "text": "तिलान् यवकुशानग्रे परिकल्प्य कमण्डलुम् ।\nतमुवाच नित्यकर्म कुरुष्व मुनिसत्तम ॥ ४॥"
  },
  {
    "text": "तमुत्थाप्य करे कृत्वा समाप्ते नित्यकर्मणि ।\nबृस्यां वा संस्तरे बाला भर्तारं संन्यवेशयत् ॥ ५॥"
  },
  {
    "text": "पश्चादानीय पक्वानि फलानि च नृपात्मजा ।\nभोजयामास च्यवनं नीवारान्नं सुसंस्कृतम् ॥ ६॥"
  },
  {
    "text": "भुक्तवन्तं पतिं तृप्तं दत्त्वाचमनमादरात् ।\nपश्चाच्च पूगं पत्राणि ददौ चादरसंयुता ॥ ७॥"
  },
  {
    "text": "गृहीतमुखवासं तं संवेश्य च शुभासने ।\nगृहीत्वाऽऽज्ञां शरीरस्य चकार साधनं ततः ॥ ८॥"
  },
  {
    "text": "फलाहारं स्वयं कृत्वा पुनर्गत्वा च सन्निधौ ।\nप्रोवाच प्रणयोपेता किमाज्ञापयसे प्रभो ॥ ९॥"
  },
  {
    "text": "पादसंवाहनं तेऽद्य करोमि यदि मन्यसे ।\nएवं सेवापरा नित्यं बभूव पतितत्परा ॥ १०॥"
  },
  {
    "text": "सायं होमावसाने सा फलान्याहृत्य सुन्दरी ।\nअर्पयामास मुनये स्वादूनि च मृदूनि च ॥ ११॥"
  },
  {
    "text": "ततः शेषाणि बुभुजे प्रेमयुक्ता तदाज्ञया ।\nसुस्पर्शास्तरणं कृत्वा शाययामास तं मुदा ॥ १२॥"
  },
  {
    "text": "सुप्ते सुखं प्रिये कान्ता पदसंवाहनं तदा ।\nचकार पृच्छती धर्मं कुलस्त्रीणां कृशोदरी ॥ १३॥"
  },
  {
    "text": "पादसंवाहनं कृत्वा निशि भक्तिपरायणा ।\nनिद्रितं च मुनिं ज्ञात्वा सुष्वाप चरणान्तिके ॥ १४॥"
  },
  {
    "text": "शुचौ प्रतिष्ठितं वीक्ष्य तालवृन्तेन भामिनी ।\nकुर्वाणा शीतलं वायुं सिषेवे स्वपतिं तदा ॥ १५॥"
  },
  {
    "text": "हेमन्ते काष्ठसम्भारं कृत्वाग्निज्वलनं पुरः ।\nस्थापयित्वा तथापृच्छत्सुखं तेऽस्तीति चासकृत् ॥ १६॥"
  },
  {
    "text": "ब्राह्मे मुहूर्ते चोत्थाय जलं पात्रं च मृत्तिकाम् ।\nसमर्पयित्वा शौचार्थं समुत्थाप्य पतिं प्रिया ॥ १७॥"
  },
  {
    "text": "स्थानाद्दूरे च संस्थाप्य दूरं गत्वा स्थिराभवत् ।\nकृतशौचं पतिं ज्ञात्वा गत्वा जग्राह तं पुनः ॥ १८॥"
  },
  {
    "text": "आनीयाश्रममव्यग्रा चोपवेश्यासने शुभे ।\nमृज्जलाभ्यां च प्रक्षाल्य पादावस्य यथाविधि ॥ १९॥"
  },
  {
    "text": "दत्त्वाऽऽचमनपात्रं तु दन्तधावनमाहरत् ।\nसमर्प्य दन्तकाष्ठं च यथोक्तं नृपनन्दिनी ॥ २०॥"
  },
  {
    "text": "चकारोष्णं जलं शुद्धं समानीतं सुपावनम् ।\nस्नानार्थं जलमाहृत्य पप्रच्छ प्रणयान्विता ॥ २१॥"
  },
  {
    "text": "किमाज्ञापयसे ब्रह्मन् कृतं वै दन्तधावनम् ।\nउष्णोदकं सुसम्पन्नं कुरु स्नानं समन्त्रकम् ॥ २२॥"
  },
  {
    "text": "वर्तते होमकालोऽयं सन्ध्या पूर्वा प्रवर्तते ।\nविधिवद्धवनं कृत्वा देवतापूजनं कुरु ॥ २३॥"
  },
  {
    "text": "एवं कन्या पतिं लब्ध्वा तपस्विनमनिन्दिता ।\nनित्यं पर्यचरत्प्रीत्या तपसा नियमेन च ॥ २४॥"
  },
  {
    "text": "अग्नीनामतिथीनां च शुश्रूषां कुर्वती सदा ।\nआराधयामास मुदा च्यवनं सा शुभानना ॥ २५॥"
  },
  {
    "text": "कस्मिंश्चिदथ काले तु रविजावश्विनावुभौ ।\nच्यवनस्याश्रमाभ्याशे क्रीडमानौ समगतौ ॥ २६॥"
  },
  {
    "text": "जले स्नात्वा तु तां कन्यां निवृत्तां स्वाश्रमं प्रति ।\nगच्छन्तीं चारुसर्वाङ्गीं रविपुत्रावपश्यताम् ॥ २७॥"
  },
  {
    "text": "तां दृष्ट्वा देवकन्याभां गत्वा चान्तिकमादरात् ।\nऊचतुः समभिद्रुत्य नासत्यावतिमोहितौ ॥ २८॥"
  },
  {
    "text": "क्षणं तिष्ठ वरारोहे प्रष्टुं त्वां गजगामिनि ।\nआवां देवसुतौ प्राप्तौ ब्रूहि सत्यं शुचिस्मिते ॥ २९॥"
  },
  {
    "text": "पुत्री कस्य पतिः कस्ते कथमुद्यानमागता ।\nएकाकिनी तडागेऽस्मिन् स्नानार्थं चारुलोचने ॥ ३०॥"
  },
  {
    "text": "द्वितीया श्रीरिवाभासि कान्त्या कमललोचने ।\nइच्छामस्तु वयं ज्ञातुं तत्त्वमाख्याहि शोभने ॥ ३१॥"
  },
  {
    "text": "कोमलौ चरणौ कान्ते स्थितौ भूमावनावृतौ ।\nहृदाये कुरुतः पीडां चलन्तौ चललोचने ॥ ३२॥"
  },
  {
    "text": "विमानार्हासि तन्वङ्गि कथं पद्भ्यां व्रजस्यदः ।\nअनावृतात्र विपिने किमर्थं गमनं तव ॥ ३३॥"
  },
  {
    "text": "दासीशतसमायुक्ता कथं च त्वं विनिर्गता ।\nराजपुत्र्यप्सरा वासि वद सत्यं वरानने ॥ ३४॥"
  },
  {
    "text": "धन्या माता यतो जाता धन्योऽसौ जनकस्तव ।\nवक्तुं त्वां नैव शक्तौ च भर्तुर्भाग्यं तवानघे ॥ ३५॥"
  },
  {
    "text": "देवलिकाधिका भूमिरियं चैव सुलोचने ।\nप्रचलंश्चरणस्तेऽद्य सम्पावयति भूतलम् ॥ ३६॥"
  },
  {
    "text": "सौभाग्याश्च मृगाः कामं ये त्वां पश्यन्ति वै वने ।\nये चान्ये पक्षिणः सर्वे भूरियं चातिपावना ॥ ३७॥"
  },
  {
    "text": "स्तुत्यालं तव चात्यर्थं सत्यं ब्रूहि सुलोचने ।\nपिता कस्ते पतिः क्वासौ द्रष्टुमिच्छास्ति सादरम् ॥ ३८॥"
  },
  {
    "text": "व्यास उवाच -\nतयोरिति वचः श्रुत्वा राजकन्यातिसुन्दरी ।\nतावुवाच त्रपाक्रान्ता देवपुत्री नृपात्मजा ॥ ३९॥"
  },
  {
    "text": "शर्यातितनयां मां वां वित्तं भार्यां मुनेरिह ।\nच्यवनस्य सतीं कान्तां पित्रा दत्तां यदृच्छया ॥ ४०॥"
  },
  {
    "text": "पतिरन्धोऽस्ति मे देवौ वृद्धश्चातीव तापसः ।\nतस्य सेवामहोरात्रं करोमि प्रीतिमानसा ॥ ४१॥"
  },
  {
    "text": "कौ युवां किमिहायातौ पतिस्तिष्ठति चाश्रमे ।\nतत्रागत्य प्रकुरुतमाश्रमं चाद्य पावनम् ॥ ४२॥"
  },
  {
    "text": "तदाकर्ण्य वचो दस्रावूचतुस्तां नराधिप ।\nकथं त्वमपि कल्याणि पिता दत्ता तपस्विने ॥ ४३॥"
  },
  {
    "text": "भ्राजसेऽस्मिन्वनोद्देशे विद्युत्सौदामिनी यथा ।\nन देवेष्वपि तुल्या हि तव दृष्टास्ति भामिनि ॥ ४४॥"
  },
  {
    "text": "त्वं दिव्याम्बरयोग्यासि शोभसे नाजिनैर्वृता ।\nसर्वाभरणसंयुक्ता नीलालकवरूथिनी ॥ ४५॥"
  },
  {
    "text": "अहो विधेर्दुष्कलितं विचेष्टितं\nयदत्र रम्भोरु वने विषीदसि ।\nविशालनेत्रेऽन्धमिमं पतिं प्रिये\nमुनिं समासाद्य जरातुरं भृशम् ॥ ४६॥"
  },
  {
    "text": "वृथा व्रतस्तेन भृशं न शोभसे\nनवं वयः प्राप्य सुनृत्यपण्डिते ।\nमनोभवेनाशु शराः सुसन्धिताः\nपतन्ति कस्मिन्पतिरीदृशस्तव ॥ ४७॥"
  },
  {
    "text": "त्वमन्धभार्या नवयौवनान्विता\nकृतासि धात्रा ननु मन्दबुद्धिना ।\nन चैनमर्हस्यसितायतेक्षणे\nपतिं त्वमन्यं कुरु चारुलोचने ॥ ४८॥"
  },
  {
    "text": "वृथैव ते जीवितमम्बुजेक्षणे\nपतिं च सम्प्राप्य मुनिं गतेक्षणम् ।\nवने निवासं च तथाजिनाम्बर-\nप्रधारणं योग्यतरं न मन्महे ॥ ४९॥"
  },
  {
    "text": "अतोऽनवद्याङ्ग्युभयोस्त्वमेकं\nवरं कुरुषावहिता सुलोचने ।\nकिं यौवनं मानिनि सङ्करोषि\nवृथा मुनिं सुन्दरि सेवमाना ॥ ५०॥"
  },
  {
    "text": "किं सेवसे भाग्यविवर्जितं तं\nसमुज्झितं पोषणरक्षणाभ्याम् ।\nत्यक्त्वा मुनिं सर्वसुखापवर्जितं\nभजानवद्याङ्ग्युभयोस्त्वमेकम् ॥ ५१॥"
  },
  {
    "text": "त्वं नन्दने चैत्ररथे वने च\nकुरुष्व कान्ते प्रथितं विहारम् ।\nअन्धेन वृद्धेन कथं हि कालं\nविनेष्यसे मानिनि मानहीनम् ॥ ५२॥"
  },
  {
    "text": "भूपात्मजा त्वं शुभलक्षणा च\nजानासि संसारविहारभावम् ।\nभाग्येन हीना विजने वनेऽत्र\nकालं कथं वाहयसे वृथा च ॥ ५३॥"
  },
  {
    "text": "तस्माद्भजस्व पिकभाषिणि चारुवक्त्रे\nएवं द्वयोस्तव सुखाय विशालनेत्रे ।\nदेवालयुषे च कृशोदरि भुङ्क्ष्व भोगान्\nत्यक्त्वा मुनिं जरठमाशु नृपेन्द्रपुत्रि ॥ ५४॥"
  },
  {
    "text": "किं ते सुखं चात्र वने सुकेशि\nवृद्धेन सार्धं विजने मृगाक्षि ।\nसेवा तथान्धस्य नवं वयश्च\nकिं ते मतं भूपतिपुत्रि दुःखम् ॥ ५५॥"
  },
  {
    "text": "शशिमुखि त्वमतीव सुकोमला\nफलजलाहरणं तव नोचितम् ॥ ५६॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां सप्तमस्कन्धे अश्विनीकुमारयोः सुकन्यां\nप्रति बोधवचनवर्णनं नाम चतुर्थोऽध्यायः ॥ ७.४॥"
  },
  {
    "text": "७.५ पञ्चमोऽध्यायः । अश्विभ्यां च्यवनद्वारा सोमपानाय प्रतिज्ञावर्णनम् ।"
  },
  {
    "text": "व्यास उवाच -\nतयोस्तद्भाषितं श्रुत्वा वेपमाना नृपात्मजा ।\nधैर्यमालम्ब्य तौ तत्र बभाषे मितभाषिणी ॥ १॥"
  },
  {
    "text": "देवौ वां रविपुत्रौ च सर्वज्ञौ सुरसम्मतौ ।\nसतीं मां धर्मशीलां च नैवं वदितुमर्हथः ॥ २॥"
  },
  {
    "text": "पित्रा दत्ता सुरश्रेष्ठौ मुनये योगधर्मिणे ।\nकथं गच्छामि तं मार्गं पुंश्चलीगणसेवितम् ॥ ३॥"
  },
  {
    "text": "द्रष्टायं सर्वलोकस्य कर्मसाक्षी दिवाकरः ।\nकश्यपाच्चैव सम्भूतो नैवं भाषितुमर्हथः ॥ ४॥"
  },
  {
    "text": "कुलकन्या पतिं त्यक्त्वा कथमन्यं भजेन्नरम् ।\nअसारेऽस्मिन्हि संसारे जानन्तौ धर्मनिर्णयम् ॥ ५॥"
  },
  {
    "text": "यथेच्छं गच्छतं देवौ शापं दास्यामि वानघौ ।\nसुकन्याहं च शर्यातेः पतिभक्तिपरायणा ॥ ६॥"
  },
  {
    "text": "व्यास उवाच -\nइत्याकर्ण्य वचस्तस्या नासत्यौ विस्मितौ भृशम् ।\nतावब्रूतां पुनस्त्वेनां शङ्कमानौ भयं मुनेः ॥ ७॥"
  },
  {
    "text": "राजपुत्रि प्रसन्नौ ते धर्मेण वरवर्णिनि ।\nवरं वरय सुश्रोणि दास्यावः श्रेयसे तव ॥ ८॥"
  },
  {
    "text": "जानीहि प्रमदे नूनमावां देवभिषग्वरौ ।\nयुवानं रूपसम्पन्नं प्रकुर्यावः पतिं तव ॥ ९॥"
  },
  {
    "text": "ततस्त्रयाणामस्माकं पतिमेकतमं वृणु ।\nसमानरूपदेहानां मध्ये चातुर्यपण्डिते ॥ १०॥"
  },
  {
    "text": "सा तर्योवचनं श्रुत्वा विस्मिता स्वपतिं तदा ।\nगत्वोवाच तयोर्वाक्यं ताभ्यामुक्तं यदद्भुतम् ॥ ११॥"
  },
  {
    "text": "सुकन्योवाच -\nस्वामिन् सूर्यसुतौ देवौ सम्प्राप्तौ च्यवनाश्रमे ।\nदृष्टौ मया दिव्यदेहौ नासत्यौ भृगुनन्दन ॥ १२॥"
  },
  {
    "text": "वीक्ष्य मां चारुसर्वाङ्गीं जातौ कामातुरावुभौ ।\nकथितं वचनं स्वामिन् पतिं ते नवयौवनम् ॥ १३॥"
  },
  {
    "text": "दिव्यदेहं करिष्यावश्चक्षुष्मन्तं मुनिं किल ।\nएतेन समयेनाद्य तं श‍ृणु त्वं मयोदितम् ॥ १४॥"
  },
  {
    "text": "समावयवरूपं च करिष्यावः पतिं तव ।\nतत्र त्रयाणामस्माकं पतिमेकतमं वृणु ॥ १५॥"
  },
  {
    "text": "तच्छ्रुत्वाहमिहायाता प्रष्टुं त्वां कार्यमद्भुतम् ।\nकिं कर्तव्यमतः साधो ब्रूह्यस्मिन्कार्यसङ्कटे ॥ १६॥"
  },
  {
    "text": "देवमायापि दुर्ज्ञेया न जाने कपटं तयोः ।\nयदाज्ञापय सर्वज्ञ तत्करोमि तवेप्सितम् ॥ १७॥"
  },
  {
    "text": "च्यवन उवाच -\nगच्छ कान्तेऽद्य नासत्यौ वचनान्मम सुव्रते ।\nआनयस्व समीपं मे शीघ्रं देवभिषग्वरौ ॥ १८॥"
  },
  {
    "text": "क्रियतामाशु तद्वाक्यं नात्र कार्या विचारणा\nव्यास उवाच -\nएवं सा समनुज्ञाता तत्र गत्वा वचोऽब्रवीत् ॥ १९॥"
  },
  {
    "text": "क्रियतामाशु नासत्यौ समयेन सुरोत्तमौ ।\nतच्छ्रुत्वा चाश्विनौ वाक्यं तस्यास्तौ तत्र चागतौ ॥ २०॥"
  },
  {
    "text": "ऊचतू राजपुत्रीं तां पतिस्तव विशत्वपः ।\nरूपार्थं च्यवनस्तूर्णं ततोऽम्भः प्रविवेश ह ॥ २१॥"
  },
  {
    "text": "अश्विनावपि पश्चात्तत्प्रविष्टौ सर उत्तमम् ।\nततस्ते निःसृतास्तस्मात्सरसस्तत्क्षणात्त्रयः ।\nतुल्यरूपा दिव्य देहा युवानः सदृशाः किल ।\nदिव्यकुण्डलभूषाढ्याः समानावयवास्तथा ॥ २३॥"
  },
  {
    "text": "तेऽब्रुवन्सहिताः सर्वे वृणीष्व वरवर्णिनि ।\nअस्माकमीप्सितं भद्रे पतिं त्वममलानने ॥ २४॥"
  },
  {
    "text": "यस्मिन्वाप्यधिका प्रीतिस्तं वृणुष्व वरानने ।\nव्यास उवाच -\nसा दृष्ट्वा तुल्यरूपांस्तान्समानवयसस्तथा ॥ २५॥"
  },
  {
    "text": "एकस्वरांस्तुल्यवेषांस्त्रीन्वै देवसुतोपमान् ।\nसा तु संशयमापन्ना वीक्ष्य तान्सदृशाकृतीन् ॥ २६॥"
  },
  {
    "text": "अजानन्ती पतिं सम्यग्व्याकुला समचिन्तयत् ।\nकिं करोमि त्रयस्तुल्याः कं वृणोमि न वेद्म्यहम् ॥ २७॥"
  },
  {
    "text": "पतिं देवसुता ह्येते संशये पतितास्म्यहम् ।\nइन्द्रजालमिदं सम्यग्देवाभ्यामिह कल्पितम् ॥ २८॥"
  },
  {
    "text": "कर्तव्यं किं मया चात्र मरणं समुपागतम् ।\nन मया पतिमुत्सृज्य वरणीयः कथञ्चन ॥ २९॥"
  },
  {
    "text": "देवस्त्वाधुनिकः कश्चिदित्येषा मम धारणा ।\nइति सञ्चिन्त्य मनसा परां विश्वेश्वरीं शिवाम् ॥ ३०॥"
  },
  {
    "text": "दध्यौ भगवतीं देवीं तुष्टाव च कृशोदरी ।\nसुकन्योवाच -\nशरणं त्वां जगन्मातः प्राप्तास्मि भृशदुःखिता ॥ ३१॥"
  },
  {
    "text": "रक्ष मेऽद्य सतीधर्मं नमामि चरणौ तव ।\nनमः पद्मोद्भवे देवि नमः शङ्करवल्लभे ॥ ३२॥"
  },
  {
    "text": "विष्णुप्रिये नमो लक्ष्मि वेदमातः सरस्वति ।\nइदं जगत्त्वया सृष्टं सर्वं स्थावरजङ्गमम् ॥ ३३॥"
  },
  {
    "text": "पासि त्वमिदमव्यग्रा तथात्सि लोकशान्तये ।\nब्रह्मविष्णुमहेशानां जननी त्वं सुसम्मता ॥ ३४॥"
  },
  {
    "text": "बुद्धिदासि त्वमज्ञानां ज्ञानिनां मोक्षदा सदा ।\nआज्ञा त्वं प्रकृतिः पूर्णा पुरुषप्रियदर्शना ॥ ३५॥"
  },
  {
    "text": "भुक्तिमुक्तिप्रदासि त्वं प्राणिनां विशदात्मनाम् ।\nअज्ञानां दुःखदा कामं सत्त्वानां सुखसाधना ॥ ३६॥"
  },
  {
    "text": "सिद्धिदा योगिनामम्ब जयदा कीर्तिदा पुनः ।\nशरणं त्वां प्रपन्नास्मि विस्मयं परमं गता ॥ ३७॥"
  },
  {
    "text": "पतिं दर्शय मे मातर्मग्नास्मि शोकसागरे ।\nदेवाभ्यां चरितं कूटं कं वृणोमि विमोहिता ॥ ३८॥"
  },
  {
    "text": "पतिं दर्शय सर्वज्ञे विदित्वा मे सतीव्रतम् ।\nव्यास उवाच -\nएवं स्तुता तदा देवा तथा त्रिपुरसुन्दरी ॥ ३९॥"
  },
  {
    "text": "हृदयेऽस्यास्तदा ज्ञानं ददावाशु सुखोदयम् ।\nनिश्चित्य मनसा तुल्यवयोरूपधरान्सती ॥ ४०॥"
  },
  {
    "text": "प्रसमीक्ष्य तु तान् सर्वान्वव्रे बाला स्वकं पतिम् ।\nवृतेऽथ च्यवने देवौ सन्तुष्टौ तौ बभूवतुः ॥ ४१॥"
  },
  {
    "text": "सतीधर्मं समालोक्य सम्प्रीतौ ददतुर्वरम् ।\nभगवत्याः प्रसादेन प्रसन्नौ तौ सुरौत्तमौ ॥ ४२॥"
  },
  {
    "text": "मुनिमामन्त्र्य तरसा गमनायोद्यतावुभौ ।\nलब्ध्वा तु च्यवनो रूपं नेत्रे भार्यां च यौवनम् ॥ ४३॥"
  },
  {
    "text": "हृष्टोऽब्रवीन्महातेजास्तौ नासत्याविदं वचः ।\nउपकारः कृतोऽयं मे युवाभ्यां सुरसत्तमौ ॥ ४४॥"
  },
  {
    "text": "किं ब्रवीमि सुखं प्राप्तं संसारेऽस्मिन्ननुत्तमे ।\nप्राप्य भार्यां सुकेशान्तां दुःखं मेऽभवदन्वहम् ॥ ४५॥"
  },
  {
    "text": "अन्धस्य चातिवृद्धस्य भोगहीनस्य कानने ।\nयुवाभ्यां नयने दत्ते यौवनं रूपमद्भुतम् ॥ ४६॥"
  },
  {
    "text": "सम्पादितं ततं किञ्चिदुपकर्तुमहं ब्रुवे ।\nउपकारिणि मित्रे यो नोपकुर्यात्कथञ्चन ॥ ४७॥"
  },
  {
    "text": "तं धिगस्तु नरं देवौ भवेच्च ऋणवान्भुवि ।\nतस्माद्वां वाञ्छितं किञ्चिद्दातुमिच्छामि साम्प्रतम् ॥ ४८॥"
  },
  {
    "text": "आत्मनो ऋणमोक्षाय देवेशौ नूतनस्य च ।\nप्रार्थितं वां प्रदास्यामि यदलभ्यं सुरासुरैः ॥ ४९॥"
  },
  {
    "text": "ब्रुवाथां वां मनोद्दिष्टं प्रीतोऽस्मि सुकृतेन वाम् ।\nश्रुत्वा तौ तु मुनेर्वाक्यमभिमन्त्र्य परस्परम् ॥ ५०॥"
  },
  {
    "text": "तमूचतुर्मुनिश्रेष्ठं सुकन्यासहितं स्थितम् ।\nमुने पितुः प्रसादेन सर्वं नो मनसेप्सितम् ॥ ५१॥"
  },
  {
    "text": "उत्कण्ठा सोमपानस्य वर्तते नौ सुरैः सह ।\nभिषजाविति देवेन निषिद्धौ चमसग्रहे ॥ ५२॥"
  },
  {
    "text": "शक्रेण वितते यज्ञे ब्रह्मणः कनकाचले ।\nतस्मात्त्वमपि धर्मज्ञ यदि शक्तोऽसि तापस ॥ ५३॥"
  },
  {
    "text": "कार्यमेतद्धि कर्तव्यं वाञ्छितं नौ सुसम्मतम् ।\nएतद्विज्ञाय वा ब्रह्मन्कुरु वां सोमपायिनौ ॥ ५४॥"
  },
  {
    "text": "पिपासास्ति सुदुष्प्रापपा त्वत्तः समुपयास्यति ।\nच्यवनस्तु तयोः प्राह तच्छ्रुत्वा वचनं मृदु ॥ ५५॥"
  },
  {
    "text": "यदहं रूपसम्पन्नो वयसा च समन्वितः ।\nकृतो भवद्भ्यां वृद्धः सन्भार्यां च प्राप्तवानिति ॥ ५६॥"
  },
  {
    "text": "तस्माद्युवां करिष्यामि प्रीत्याहं सोमपायिनौ ।\nमिषतो देवराजस्य सत्यमेतद्ब्रवीम्यहम् ॥ ५७॥"
  },
  {
    "text": "राज्ञस्तु वितते यज्ञे शर्यातेरमितद्युतेः ।\nइत्याकर्ण्य वचो हृष्टौ तौ दिवं प्रतिजग्मतुः ॥ ५८॥"
  },
  {
    "text": "च्यवनस्तां गृहीत्वा तु जगामाश्रममण्डलम् ॥ ५९॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां सप्तमस्कन्धे अश्विभ्यां च्यवनद्वारा\nसोमपानाय प्रतिज्ञावर्णनं नाम पञ्चमोऽध्यायः ॥ ७.५॥"
  },
  {
    "text": "७.६ षष्ठोऽध्यायः । च्यवनेश्विनोः कृते सोमपानाधिकारत्वचेष्टावर्णनम् ।"
  },
  {
    "text": "जनमेजय उवाच -\nच्यवनेन कथं वैद्यौ तौ कृतौ सोमपायिनौ ।\nवचनं च कथं सत्यं जातं तस्य महात्मनः ॥ १॥"
  },
  {
    "text": "मानुषस्य बलं कीदृग्देवराजबलं प्रति ।\nनिषिद्धौ भिषजौ तेन कृतौ तौ सोमपायिनौ ॥ २॥"
  },
  {
    "text": "धर्मनिष्ठ तदाश्चर्यं विस्तरेण वद प्रभो ।\nचरितं च्यवनस्याद्य श्रोतुकामोऽस्मि सर्वथा ॥ ३॥"
  },
  {
    "text": "व्यास उवाच -\nनिशामय महाराज चरितं परमाद्भुतम् ।\nच्यवनस्य मखे तस्मिञ्छर्यातेर्भुवि भारत ॥ ४॥"
  },
  {
    "text": "सुकन्यां सुन्दरीं प्राप्य च्यवनः सुरसन्निभः ।\nविजहार प्रसन्नात्मा देवकन्यामिवापरः ॥ ५॥"
  },
  {
    "text": "कदाचिदथ शर्यातिभार्या चिन्तातुरा भृशम् ।\nपतिं प्राह वेपमाना वचनं रुदती प्रिया ॥ ६॥"
  },
  {
    "text": "राजन् पुत्री त्वया दत्ता मुनयेऽन्धाय कानने ।\nमृता जीवति वा सा तु द्रष्टव्या सर्वथा त्वया ॥ ७॥"
  },
  {
    "text": "गच्छ नाथ मुनेस्तावदाश्रमं द्रष्टुमादरात् ।\nकिं करोति सुकन्या सा प्राप्य नाथं तथाविधम् ॥ ८॥"
  },
  {
    "text": "पुत्रीदुःखेन राजर्षे दग्धास्मि सर्वथा हृदि ।\nतामानय विशालाक्षीं तपःक्षामां मदन्तिके ॥ ९॥"
  },
  {
    "text": "पश्यामि सर्वथा पुत्रीं कृशाङ्गीं वल्कलावृताम् ।\nअन्धं पतिं समासाद्य दुःखभाजं कृशोदरीम् ॥ १०॥"
  },
  {
    "text": "शर्यातिरुवाच -\nगच्छामोऽद्य विशालाक्षि सुकन्यां द्रष्टुमादरात् ।\nप्रियपुत्रीं वरारोहे मुनिं तं संशितव्रतम् ॥ ११॥"
  },
  {
    "text": "व्यास उवाच -\nएवमुक्त्व तु शर्यातिः कामिनीं शोकसङ्कुलाम् ।\nजगाम रथमारुह्य त्वरितश्चाश्रमं मुनेः ॥ १२॥"
  },
  {
    "text": "गत्वाऽऽश्रमसमीपे तु तमपश्यन्महीपतिः ।\nनवयौवनसम्पन्नं देवपुत्रोपमं मुनिम् ॥ १३॥"
  },
  {
    "text": "तं विलोक्यामराकारं विस्मयं नृपतिर्गतः ।\nकिं कृतं कुत्सितं कर्म पुत्र्या लोकविगर्हितम् ॥ १४॥"
  },
  {
    "text": "निहतोऽसौ मुनिर्वृद्धस्त्वनयान्यः पतिः कृतः ।\nकामपीडितया कामं प्रशान्तोऽप्यतिनिर्धनः ॥ १५॥"
  },
  {
    "text": "दुःसहयोऽयं पुष्पधन्वा विशेषेण च यौवने ।\nकुले कलङ्कः सुमहाननया मानवे कृतः ॥ १६॥"
  },
  {
    "text": "धिक्तस्य जीवितं लोके यस्य पुत्री हि कुत्सिता ।\nसर्वपापैस्तु दुःखाय पुत्री भवति देहिनाम् ॥ १७॥"
  },
  {
    "text": "मया त्वनुचितं कर्म कृतं स्वार्थस्य सिद्धये ।\nवृद्धायान्धाय या दत्ता पुत्री सर्वात्मना किल ॥ १८॥"
  },
  {
    "text": "कन्या योग्याय दातव्या पित्रा सर्वात्मना किल ।\nतादृशं हि फलं प्राप्तं यादृशं वै कृतं मया ॥ १९॥"
  },
  {
    "text": "हन्मि चेदद्य तनयां दुःशीलां पापकारिणीम् ।\nस्त्रीहत्या दुस्तरा स्यान्मे तथा पुत्र्या विशेषतः ॥ २०॥"
  },
  {
    "text": "मनुवंशस्तु विख्यातः सकलङ्कः कृतो मया ।\nलोकापवादो बलवान्दुस्त्याज्या स्नेहश‍ृङ्खला ॥ २१॥"
  },
  {
    "text": "किं करोमीति चिन्ताब्धौ यदा मग्नः स पार्थिवः ।\nसुकन्यया तदा दैवाद्दृष्टश्चिन्ताकुलः पिता ॥ २२॥"
  },
  {
    "text": "सा दृष्ट्वा तं जगामाशु सुकन्या पितुरन्तिके ।\nगत्वा पप्रच्छ भूपालं प्रेमपूरितमानसा ॥ २३॥"
  },
  {
    "text": "किं विचारयसे राजंश्चिन्ताव्याकुलिताननः ।\nउपविष्टं मुनिं वीक्ष्य युवानमम्बुजेक्षणम् ॥ २४॥"
  },
  {
    "text": "एह्येहि पुरुषव्याघ्र प्रणमस्व पतिं मम ।\nमा विषादं नृपश्रेष्ठ साम्प्रतं कुरु मानव ॥ २५॥"
  },
  {
    "text": "व्यास उवाच -\nइति पुत्र्या वचं श्रुत्वा शर्यातिः क्रोधपीडितः ।\nप्रोवाच वचनं राजा पुरःस्थां तनयां ततः ॥ २६॥"
  },
  {
    "text": "राजोवाच -\nक्व मुनिश्च्यवनः पुत्रि वृद्धोऽन्धस्तापसोत्तमः ।\nकोऽयं युवा मदोन्मत्तः सन्देहोऽत्र महान्मम ॥ २७॥"
  },
  {
    "text": "मुनिः किं निहतः पापे त्वया दुष्कृतकारिणि ।\nनूतनोऽसौ पतिः कामात्कृतः कुलविनाशिनि ॥ २८॥"
  },
  {
    "text": "सोऽहं चिन्तातुरस्तं न पश्याम्याश्रमसंस्थितम् ।\nकिं कृतं दुष्कृतं कर्म कुलटाचरितं किल ॥ २९॥"
  },
  {
    "text": "निमग्नोऽहं दुराचारे शोकाब्धौ त्वत्कृतेऽधुना ।\nदृष्ट्वैनं पुरुषं दिव्यमदृष्ट्वा च्यवनं मुनिम् ॥ ३०॥"
  },
  {
    "text": "विहस्य तमुवाचाशु सा श्रुत्वा वचनं पितुः ।\nगृहीत्वाऽऽनीय पितरं भर्तुरन्तिकमादरात् ॥ ३१॥"
  },
  {
    "text": "च्यवनोऽसौ मुनिस्तात जामाता ते न संशयः ।\nअश्विभ्यामीदृशः कान्तः कृतः कमललोचनः ॥ ३२॥"
  },
  {
    "text": "यदृच्छयात्र सम्प्राप्तौ नासत्यावाश्रमे मम ।\nताभ्यां करुणया नूनं च्यवनस्तादृशः कृतः ॥ ३३॥"
  },
  {
    "text": "नाहं तव सुता तात तथा स्यां पापकारिणी ।\nयथा त्वं मन्यसे राजन् विमूढो रूपसंशये ॥ ३४॥"
  },
  {
    "text": "प्रणम त्वं मुनिं राजन् भार्गवं च्यवनं पितः ।\nआपृच्छ कारणं सर्वं कथियिष्यति विस्तरम् ॥ ३५॥"
  },
  {
    "text": "इति श्रुत्वा वचं पुत्र्या शर्यातिस्त्वरितस्तदा ।\nप्रणनाम मुनिं तत्र गत्वा पप्रच्छ सादरम् ॥ ३६॥"
  },
  {
    "text": "राजोवाच -\nकथयस्व स्ववृत्तान्तं भार्गवाशु यथोचितम् ।\nनयने च कथं प्राप्ते क्व गता ते जरा पुनः ॥ ३७॥"
  },
  {
    "text": "संशयोऽयं महान्मेऽस्ति रूपं दृष्ट्वातिसुन्दरम् ।\nवद विस्तरतो ब्रह्मन् श्रुत्वाहं सुखमाप्नुयाम् ॥ ३८॥"
  },
  {
    "text": "च्यवन उवाच -\nनासत्यावत्र सम्प्राप्तौ देवानां भिषजावुभौ ।\nउपकारः कृतस्ताभ्यां कृपया नृपसत्तम ॥ ३९॥"
  },
  {
    "text": "मया ताभ्यां वरो दत्त उपकारस्य हेतवे ।\nकरिष्यामि मखे राज्ञो भवन्तौ सोमपायिनौ ॥ ४०॥"
  },
  {
    "text": "एवं मया वयः प्राप्तं लोचने विमले तथा ।\nस्वस्थो भव महाराज संविशस्वासने शुभे ॥ ४१॥"
  },
  {
    "text": "इत्युक्तः स तु विप्रेण सभार्यः पृथिवीपतिः ।\nसुखोपविष्टः कल्याणीः कथाश्चक्रे महात्मना ॥ ४२॥"
  },
  {
    "text": "अथैनं भार्गवं प्राह राजानं परिसान्त्वयन् ।\nयाजयिष्यामि राजंस्त्वां सम्भारानुपकल्पय ॥ ४३॥"
  },
  {
    "text": "मया प्रतिश्रुतं ताभ्यां कर्तव्यौ सोमपौ युवाम् ।\nतत्कर्तव्यं नृपश्रेष्ठ तव यज्ञेऽतिविस्तरे ॥ ४४॥"
  },
  {
    "text": "इन्द्रं निवारयिष्यामि क्रुद्धं तेजोबलेन वै ।\nपाययिष्यामि राजेन्द्र सोमं सोममखे तव ॥ ४५॥"
  },
  {
    "text": "ततः परमसन्तुष्टः शर्यातिः पृथिवीपतिः ।\nच्यवनस्य महाराज तद्वाक्यं प्रत्यपूजयत् ॥ ४६॥"
  },
  {
    "text": "सम्मान्य च्यवनं राजा जगाम नगरं प्रति ।\nसभार्यश्चातिसन्तुष्टः कुर्वन्वार्तां मुनेः किल ॥ ४७॥"
  },
  {
    "text": "प्रशस्तेहनि यज्ञीये सर्वकामसमृद्धिमान् ।\nकारयामास शर्यातिर्यज्ञायतनमुत्तमम् ॥ ४८॥"
  },
  {
    "text": "समानीय मुनीन्पूज्यान्वसिष्ठप्रमुखानसौ ।\nभार्गवो याजयामास च्यवनः पृथिवीपतिम् ॥ ४९॥"
  },
  {
    "text": "वितते तु तथा यज्ञे देवाः सर्वे सवासवाः ।\nआजग्मुश्चाश्विनौ तत्र सोमार्थमुपजग्मतुः ॥ ५०॥"
  },
  {
    "text": "इन्द्रस्तु शङ्कितस्तत्र वीक्ष्य तावश्विनावुभौ ।\nपप्रच्छ च सुरान्सर्वान्किमेतौ समुपागतौ ॥ ५१॥"
  },
  {
    "text": "चिकित्सकौ न सोमार्हौ केनानीताविहेति च ।\nनाब्रुवन्नमरास्तत्र राज्ञस्तु वितते मखे ॥ ५२॥"
  },
  {
    "text": "अगृह्णाच्च्यवनः सोममश्विनोर्देवयोस्तदा ।\nशक्रस्तं वारयामास मा गृहाणैतयोर्ग्रहम् ॥ ५३॥"
  },
  {
    "text": "तमाह च्यवनस्तत्र कथमेतौ रवेः सुतौ ।\nन ग्रहार्हौ च नासत्यौ ब्रूहि सत्यं शचीपते ॥ ५४॥"
  },
  {
    "text": "न सङ्करौ समुत्पन्नौ धर्मपत्नीसुतौ रवेः ।\nकेन दोषेण देवेन्द्र नार्हौ सोमं भिषग्वरौ ॥ ५५॥"
  },
  {
    "text": "निर्णयोऽत्र मखे शक्र कर्तव्यः सर्वदैवतैः ।\nग्राहयिष्यामहं सोमं कृतौ तौ सोमपौ मया ॥ ५६॥"
  },
  {
    "text": "प्रेरितोऽसौ मया राजा मखाय मघवन्किल ।\nएतदर्थं करिष्यामि सत्यं मे वचनं विभो ॥ ५७॥"
  },
  {
    "text": "आभ्यामुपकृतः शक्र तथा दत्तं नवं वयः ।\nतस्मात्प्रत्युपकारस्तु कर्तव्यः सर्वथा मया ॥ ५८॥"
  },
  {
    "text": "इन्द्र उवाच -\nचिकित्सकौ कृतावेतौ नासत्यौ निन्दितौ सुरैः ।\nउभावेतौ न सोमार्हौ मा गृहाणैतयोर्ग्रहम् ॥ ५९॥"
  },
  {
    "text": "च्यवन उवाच -\nअहल्याजार संयच्छ कोपं चाद्य निरर्थकम् ।\nवृत्रघ्न किं हि नासत्यौ न सोमार्हौ सुरात्मजौ ॥ ६०॥"
  },
  {
    "text": "एवं विवादे समुपस्थिते च\nन कोऽपि वाचं तमुवाच भूप ।\nग्रहं तयोर्भार्गवतिग्मतेजाः\nसङ्ग्राहयामास तपोबलेन ॥ ६१॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां सप्तमस्कन्धे च्यवनाश्विनोः कृते\nसोमपानाधिकारत्वचेष्टावर्णनं नाम षष्टोऽध्यायः ॥ ७.६॥"
  },
  {
    "text": "७.७ सप्तमोऽध्यायः । रेवतस्य रेवतीवरार्थं ब्रह्मलोकगमनवर्णनम् ।"
  },
  {
    "text": "व्यास उवाच -\nदत्ते ग्रहे तु राजेन्द्र वासवः कुपितौ भृशम् ।\nप्रोवाच च्यवनं तत्र दर्शयन्बलमात्मनः ॥ १॥"
  },
  {
    "text": "मा ब्रह्मबन्धो मर्यादामिमां त्वं कर्त्तुमर्हसि ।\nवधिष्यामि द्विषन्तं त्वां विश्वरूपमिवाऽपरम् ॥ २॥"
  },
  {
    "text": "च्यवन उवाच -\nमावमंस्था महात्मानौ रूपद्रविणवर्चसा ।\nयौ चक्रतुर्मां मघवन् वृन्दारकमिवापरम् ॥ ३॥"
  },
  {
    "text": "ऋते त्वां विबुधाश्चान्ये कथं वाददते ग्रहम् ।\nअश्विनावपि देवेन्द्र देवौ विद्धि परन्तपौ ॥ ४॥"
  },
  {
    "text": "इन्द्र उवाच -\nभिषजौ नार्हतः कामं ग्रहं यज्ञे कथञ्चन ।\nयदि दित्ससि मन्दात्मन् शिरश्छेत्स्यामि साम्प्रतम् ॥ ५॥"
  },
  {
    "text": "व्यास उवाच ।\nअनादृत्य तु तद्वाक्यं वासवस्य च भार्गवः ।\nग्रहं तु ग्राहयामास भर्त्सयन्निव तं भृशम् ॥ ६॥"
  },
  {
    "text": "सोमपात्रं यदा ताभ्यां गृहीतं तु पिपासया ।\nसमीक्ष्य बलभिद्देव इदं वचनमब्रवीत् ॥ ७॥"
  },
  {
    "text": "आभ्यमर्थाय सोमं त्वं ग्राहयिष्यसि चेत्स्वयम् ।\nवज्रं तु प्रहरिष्यामि विश्वरूपमिवापरम् ॥ ८॥"
  },
  {
    "text": "वासवेनैवमुक्तस्तु भार्गवश्चातिगर्वितः ।\nजग्राह विधिवत्सोममश्विभ्यामतिमन्युमान् ॥ ९॥"
  },
  {
    "text": "इन्द्रोऽपि प्राक्षिपत्कोपाद्वज्रमस्मै स्वमायुधम् ।\nपश्यतां सर्वदेवानां सूर्यकोटिसमप्रभम् ॥ १०॥"
  },
  {
    "text": "प्रेरितं चाशनिं प्रेक्ष्य च्यवनस्तपसा ततः ।\nस्तम्भयामास वज्रं स शक्रस्यामिततेजसः ॥ ११॥"
  },
  {
    "text": "कृत्यया स महाबाहुरिन्द्रं हन्तुमिहोद्यतः ।\nजुहावाग्नौ श्रुतं हव्यं मन्त्रेण मुनिसत्तमः ॥ १२॥"
  },
  {
    "text": "तत्र कृत्या समुत्पन्ना च्यवनस्य तपोबलात् ।\nप्रबलः पुरुषः क्रूरो बृहत्कायो महासुरः ॥ १३॥"
  },
  {
    "text": "मदो नाम महाघोरो भयदः प्राणिनामिह ।\nशरीरे पर्वताकारस्तीक्ष्णदंष्ट्रो मयानकः ॥ १४॥"
  },
  {
    "text": "चतस्रश्चायता दंष्ट्रा योजनानां शतं शतम् ।\nइतरे त्वस्य दशना बभूवुर्दशयोजनाः ॥ १५॥"
  },
  {
    "text": "बाहू पर्वतसङ्काशावायतौ क्रूरदर्शनौ ।\nजिह्वा तु भीषणा क्रूरा लेलिहाना नभस्तलम् ॥ १६॥"
  },
  {
    "text": "ग्रीवा तु गिरिश‍ृङ्गाभा कठिना भीषणा भृशम् ।\nनखा व्याघ्रनखप्रख्याः केशाश्चातीवभीषणाः ॥ १७॥"
  },
  {
    "text": "शरीरं कज्जलाभं च तस्य चास्यं भयानकम् ।\nनेत्रे दावानलप्रख्ये भीषणेऽतिभयानके ॥ १८॥"
  },
  {
    "text": "हनुरेका स्थिता तस्य भूमावेका दिवं गता ।\nएवंविधः समुत्पन्नो मदो नाम बृहत्तनुः ॥ १९॥"
  },
  {
    "text": "तं विलोक्य सुराः सर्वे भयमाजग्मुरंहसा ।\nइन्द्रोऽपि भयसन्त्रस्तो युद्धाय न मनो दधे ॥ २०॥"
  },
  {
    "text": "दैत्योऽपि वदने कामं वज्रमादाय संस्थितः ।\nव्याप्तं नभो घोरदृष्टिर्ग्रसन्निव जगत्त्रयम् ॥ २१॥"
  },
  {
    "text": "स भक्ष्ययिष्यन्सङ्क्रुद्धः शतक्रतुमुपाद्रवत् ।\nचक्रुशुश्च सुराः सर्वे हा हताः स्मेति संस्थिताः ॥ २२॥"
  },
  {
    "text": "इन्द्रः स्तम्भितबाहुस्तु मुमुक्षुर्वज्रमन्तिकात् ।\nन शशाक पविं तस्मिन्प्रहर्तुं पाकशासनः ॥ २३॥"
  },
  {
    "text": "वज्रहस्तः सुरेशानस्तं वीक्ष्य कालसन्निभम् ।\nसस्मार मनसा तत्र गुरुं समयकोविदम् ॥ २४॥"
  },
  {
    "text": "स्मरणादाजगामाशु बृहस्पतिरुदारधीः ।\nगुरुस्तत्समयं दृष्ट्वा विपत्तिसदृशं महत् ॥ २५॥"
  },
  {
    "text": "विचार्य मनसा कृत्यं तमुवाच शचीपतिम् ।\nदुःसाध्योऽयं महामन्त्रैस्त्वयं वज्रेण वासव ॥ २६॥"
  },
  {
    "text": "असुरो मदसंज्ञस्तु यज्ञकुण्डात्समुत्थितः ।\nतपोबलमृषेः सम्यक् च्यवनस्य महाबलः ॥ २७॥"
  },
  {
    "text": "अनिवार्यो ह्ययं शत्रुस्त्वया देवैस्तथा मया ।\nशरणं याहि देवेश च्यवनस्य महात्मनः ॥ २८॥"
  },
  {
    "text": "स निवारयिता नूनं कृत्यामात्मकृतां किल ।\nन निवारयितुं शक्ताः शक्तिभक्तरुषं क्वचित् ॥ २९॥"
  },
  {
    "text": "व्यास उवाच -\nइत्युक्तो गुरुणा शक्रस्तदागच्छन्मुनिं प्रति ।\nप्रणम्य शिरसा नम्रः तमुवाच भयान्वितः ॥ ३०॥"
  },
  {
    "text": "क्षमस्व मुनिशार्दूल शमयासुरमुद्यतम् ।\nप्रसन्नो भव सर्वज्ञ वचनं ते करोम्यहम् ॥ ३१॥"
  },
  {
    "text": "सोमार्हावश्विनावेतावद्यप्रभृति भार्गव ।\nभविष्यतः सत्यमेतद्वचो विप्र प्रसीद मे ॥ ३२॥"
  },
  {
    "text": "मिथ्या ते नोद्यमो ह्येष भवत्येव तपोधन ।\nजाने त्वमपि धर्मज्ञ मिथ्या नैव करिष्यसि ॥ ३३॥"
  },
  {
    "text": "सोमपावश्विनावेतौ त्वत्कृतौ च सदैवे हि ।\nभविष्यतश्च शर्यातेः कीर्तिस्तु विपुला भवेत् ॥ ३४॥"
  },
  {
    "text": "मया यद्धि कृतं कर्म सर्वथा मुनिसत्तम ।\nपरीक्षार्थं तु विज्ञेयं तव वीर्यप्रकाशनम् ॥ ३५॥"
  },
  {
    "text": "प्रसादं कुरु मे ब्रह्मन् मदं संहर चोत्थितम् ।\nकल्याणं सर्वदेवानां तथा भूयो विधीयताम् ॥ ३६॥"
  },
  {
    "text": "एवमुक्तस्तु शक्रेण च्यवनः परमार्थवित् ।\nसञ्जहार तपः कोपं समुत्पन्नं विरोधजम् ॥ ३७॥"
  },
  {
    "text": "देवमाश्वास्य संविग्नं भार्गवस्तु मदं ततः ।\nव्यभजत्स्त्रीषु पानेषु द्यूतेषु मृगयासु च ॥ ३८॥"
  },
  {
    "text": "मदं विभज्य देवेन्द्रमाश्वास्य चकितं भिया ।\nसंस्थाप्य च सुरान्सर्वान्मखं तस्य न्यवर्तयत् ॥ ३९॥"
  },
  {
    "text": "ततस्तु संस्कृतं सोमं वासवाय महात्मने ।\nअश्विभ्यां सर्वधर्मात्मा पाययामास भार्गवः ॥ ४०॥"
  },
  {
    "text": "एवं तौ च्यवनेनार्यावश्विनौ रविपुत्रकौ ।\nविहितौ सोमपौ राजन् सर्वथा तपसो बलात् ॥ ४१॥"
  },
  {
    "text": "सरस्तदपि विख्यातं जातं यूपविमण्डितम् ।\nआश्रमस्तु मुनेः सम्यक् पृथिव्यां विश्रुतोऽभवत् ॥ ४२॥"
  },
  {
    "text": "शर्यातिरपि सन्तुष्टो ह्यभवत्तेन कर्मणा ।\nयज्ञं समाप्य नगरे जगाम सचिवैर्वृतः ॥ ४३॥"
  },
  {
    "text": "राज्यं चकार धर्मज्ञो मनुपुत्रः प्रतापवान् ।\nआनर्तस्तस्य पुत्रोऽभूदानर्ताद्रेवतोऽभवत् ॥ ४४॥"
  },
  {
    "text": "सोऽन्तःसमुद्रे नगरीं विनिर्माय कुशस्थलीम् ।\nआस्थितोऽभुङ्क्त विषयानानर्तादीनरिन्दमः ॥ ४५॥"
  },
  {
    "text": "तस्य पुत्रशतं जज्ञे ककुद्मिज्येष्ठमुत्तमम् ।\nपुत्री च रेवती नाम्ना सुन्दरी शुभलक्षणा ॥ ४६॥"
  },
  {
    "text": "वरयोग्या यदा जाता तदा राजा च रेवतः ।\nचिन्तयामास राजेन्द्रो राजपुत्रान्कुलोद्भवान् ॥ ४७॥"
  },
  {
    "text": "रैवतं नाम च गिरिमाश्रितः पृथिवीपतिः ।\nचकार राज्यं बलवानानर्तेषु नराधिपः ॥ ४८॥"
  },
  {
    "text": "विचिन्त्य मनसा राजा कस्मै देया मया सुता ।\nगत्वा पृच्छामि ब्रह्माणं सर्वज्ञं सुरपूजितम् ॥ ४९॥"
  },
  {
    "text": "इति सञ्चिन्त्य भूपालः सुतामादाय रेवतीम् ।\nब्रह्मलोकं जगामाशु प्रष्टुकामः पितामहम् ॥ ५०॥"
  },
  {
    "text": "यत्र देवाश्च यज्ञाश्च छन्दांसि पर्वतास्तथा ।\nअब्धयः सिद्धगन्धर्वाः दिव्यरूपधराः स्थिताः ॥ ५१॥"
  },
  {
    "text": "ऋषयः सिद्धगन्धर्वाः पन्नगाश्चारणास्तथा ।\nतस्थुः प्राञ्जलयः सर्वे स्तुवन्तश्च पुरातनाः ॥ ५२॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां सप्तमस्कन्धे रेवतस्य रेवतीवरार्थं\nब्रह्मलोकगमनवर्णनं नाम सप्तमोऽध्यायः ॥ ७.७॥"
  },
  {
    "text": "७.८ अष्टमोऽध्यायः । इक्ष्वाकुवंशवर्णनम् ।"
  },
  {
    "text": "जनमेजय उवाच -\nसंशयोऽयं महान् ब्रह्मन् वर्तते मम मानसे ।\nब्रह्मलोकं गतो राजा रेवतीसंयुतः स्वयम् ॥ १॥"
  },
  {
    "text": "मया पूर्वं श्रुतं कृत्स्नं ब्राह्मणेभ्यः कथान्तरे ।\nब्राह्मणो ब्रह्मविच्छान्तो ब्रह्मलोकमवाप्नुयात् ॥ २॥"
  },
  {
    "text": "राजा कथं गतस्तत्र रेवतीसंयुतः स्वयम् ।\nसत्यलोकेऽतिदुष्प्रापे भूर्लोकादिति संशयः ॥ ३॥"
  },
  {
    "text": "मृतः स्वर्गमवाप्नोति सर्वशास्त्रेषु निर्णयः ।"
  },
  {
    "text": "स्वर्गात्पुनः कथं लोके मानुषे जायते गतिः ॥ ४॥"
  },
  {
    "text": "एतन्मे संस्ययं विद्वंश्छेत्तुमर्हसि साम्प्रतम् ।\nयथा राजा गतस्तत्र प्रष्टुकामः प्रजापतिम् ॥ ५॥"
  },
  {
    "text": "व्यास उवाच -\nमेरोस्तु शिखरे राजन् सर्वे लोकाः प्रतिष्ठिताः ।\nइन्द्रलोको वह्निलोको या च संयमिनी पुरी ॥ ६॥"
  },
  {
    "text": "तथैव सत्यलोकश्च कैलासश्च तथा पुनः ।\nवैकुण्ठश्च पुनस्तत्र वैष्णवं पदमुच्यते ॥ ७॥"
  },
  {
    "text": "यथार्जुनः शक्रलोके गतः पार्थो धनुर्धरः ।\nपञ्चवर्षाणि कौन्तेयः स्थितस्तत्र सुरालये ॥ ८॥"
  },
  {
    "text": "मानुषेणैव देहेन वासवस्य च सन्निधौ ।\nतथैवान्येऽपि भूपालाः ककुत्स्थप्रमुखाः किल ॥ ९॥"
  },
  {
    "text": "स्वर्लोकगतयः पश्चाद्दैत्याश्चापि महाबलाः ।\nजित्वेन्द्रसदनं प्राप्य संस्थितास्तत्र कामतः ॥ १०॥"
  },
  {
    "text": "महाभिषः पुरा राजा ब्रह्मलोकं गतः स्वराट् ।\nआगच्छन्तीं नृपो गङ्गामपश्यच्चातिसुन्दरीम् ॥ ११॥"
  },
  {
    "text": "वायुनाम्बरमस्यास्तु दैवादपहृतं नृप ।\nकिञ्चिन्नग्ना नृपेणाथ दृष्टा सा सुन्दरी तथा ॥ १२॥"
  },
  {
    "text": "स्मितं चकार कामार्तः सा च किञ्चिज्जहास वै ।\nब्रह्मणा तौ तदा दृष्टौ शप्तौ जातौ वसुन्धराम् ॥ १३॥"
  },
  {
    "text": "वैकुण्ठेऽपि सुराः सर्वे पीडिता दैत्यदानवैः ।\nगत्वा हरिं जगन्नाथमस्तुवन्कमलापतिम् ॥ १४॥"
  },
  {
    "text": "सन्देहो नात्र कर्तव्यः सर्वथा नृपसत्तम ।\nगम्याः सर्वेऽपि लोकाः स्युर्मानवानां नराधिप ॥ १५॥"
  },
  {
    "text": "अवश्यं कृतपुण्यानां तापसानां नराधिप ।\nपुण्यसद्भाव एवात्र गमने कारणं नृप ॥ १६॥"
  },
  {
    "text": "तथैव यजमानानां यज्ञेन भावितात्मनाम् ।\nजनमेजय उवाच -\nरेवतो रेवतीं कन्यां गृहीत्वा चारुलोचनाम् ॥ १७॥"
  },
  {
    "text": "ब्रह्मलोकं गतः पश्चात्किं कृतं तेने भूभुजा ।\nब्रह्मणा किं समादिष्टं कस्मै दत्ता सुता पुनः ॥ १८॥"
  },
  {
    "text": "तत्सर्वं विस्तराद्बह्मन् कथय त्वं ममाधुना ।\nव्यास उवाच -\nनिशामय महीपाल राजा रेवतकः किल ॥ १९॥"
  },
  {
    "text": "पुत्र्या वरं परिप्रष्टुं ब्रह्मलोकं गतो यदा ।\nआवर्तमाने गान्धर्वे स्थितो लब्धक्षणः क्षणम् ॥ २०॥"
  },
  {
    "text": "श‍ृण्वन्नतृप्यद्धृष्टात्मा सभायां तु सकन्यकः ।\nसमाप्ते तत्र गान्धर्वे प्रणम्य परमेश्वरम् ॥ २१॥"
  },
  {
    "text": "दर्शयित्वा सुतां तस्मै स्वाभिप्रायं न्यवेदयत् ।\nराजोवाच -\nवरं कथय देवेश कन्येयं मम पुत्रिका ॥ २२॥"
  },
  {
    "text": "देया कस्मै मया ब्रह्मन् प्रष्टुं त्वां समुपागतः ।\nबहवो राजपुत्रा मे वीक्षिताः कुलसम्भवाः ॥ २३॥"
  },
  {
    "text": "कस्मिंश्चिन्मे मनः कामं नोपतिष्ठति चञ्चलम् ।\nतस्मात्त्वां देवदेवेश प्रष्टुमत्रागतोऽस्म्यहम् ॥ २३॥"
  },
  {
    "text": "तदाज्ञापय सर्वज्ञ योग्यं राजसुतं वरम् ।\nकुलीनं बलवन्तं च सर्वलक्षणसंयुतम् ॥ २५॥"
  },
  {
    "text": "दातारं धर्मशीलं च राजपुत्रं समादिश ।\nव्यास उवाच -\nतदाकर्ण्य जगत्कर्ता वचनं नृपतेस्तदा ॥ २६॥"
  },
  {
    "text": "तमुवाच हसन्वाक्यं दृष्ट्वा कालस्य पर्ययम् ।\nब्रह्मोवाच -\nराजपुत्रास्त्वया राजन् वरा ये हृदये कृताः ॥ २७॥"
  },
  {
    "text": "ग्रस्ताः कालेन ते सर्वे सपितृपौत्रबान्धवाः ।\nसप्तविंशतिमोऽद्यैव द्वापरस्तु प्रवर्तते ॥ २८॥"
  },
  {
    "text": "वंशजास्ते मृताः सर्वे पुरी दैत्यैर्विलुण्ठिता ।\nसोमवंशोद्भवस्तत्र राजा राज्यं प्रशास्ति हि ॥ २९॥"
  },
  {
    "text": "उग्रसेन इति ख्यातो मथुराधिपतिः किल ।\nययातिवंशसम्भूतो राजा माथुरमण्डले ॥ ३०॥"
  },
  {
    "text": "उग्रसेनात्मजः कंसः सुरद्वेषी महाबलः ।\nदैत्यांशः पितरं सोऽपि कारागारं न्यवेशयत् ॥ ३१॥"
  },
  {
    "text": "स्वयं राज्यं चकारासौ नृपाणां मदगर्वितः ।\nमेदिनी चातिभारार्ता ब्रह्माणं शरणं गता ॥ ३२॥"
  },
  {
    "text": "दुष्टराजन्यसैन्यायां भारेणातिसमाकुला ।\nअंशावतरणं तत्र गदितं सुरसत्तमैः ॥ ३३॥"
  },
  {
    "text": "वासुदेवः समुत्पन्नः कृष्णः कमललोचनः ।\nदेवक्यां देवरूपिण्यां योऽसौ नारायणो मुनिः ॥ ३४॥"
  },
  {
    "text": "तपश्चचार दुःसाध्यं धर्मपुत्रः सनातनः ।\nगङ्गातीरे नरसखः पुण्ये बदरिकाश्रमे ॥ ३५॥"
  },
  {
    "text": "सोऽवतीर्णो यदुकुले वासुदेवोऽपि विश्रुतः ।\nतेनासौ निहतः पापः कंसः कृष्णेन सत्तम ॥ ३६॥"
  },
  {
    "text": "उग्रसेनाय राज्यं वै दत्तं हत्वा खलं सुतम् ।\nकंसस्य श्वशुरः पापो जरासन्धो महाबलः ॥ ३७॥"
  },
  {
    "text": "आगत्य मथुरां क्रोधाच्चकार सङ्गरं मुदा ।\nकृष्णेनासौ जितः सङ्ख्ये जरासन्धो महाबलः ॥ ३८॥"
  },
  {
    "text": "प्रेषयामास युद्धाय सबलं यवनं ततः ।\nश्रुत्वाऽऽयान्तं महाशूरं ससैन्यं यवनाधिपम् ॥ ३९॥"
  },
  {
    "text": "[कृष्णस्तु मथुरां त्यक्त्वा पुरीं द्वारावतीमगात् ।\nप्रभग्नां तां पुरीं कृष्णः शिल्पिभिः सह सङ्गतैः ॥"
  },
  {
    "text": "कारयामास दुर्गाढ्यां हट्टशालाविमण्डिताम् ।\nजीर्णोद्धारं पुरः कृत्वा वासुदेवः प्रतापवान् ।\nउग्रसेनं च राजानं चकार वशवर्तिनम् ॥ ]\nयादवान्स्थापयामास द्वारवत्यां यदूत्तमः ।\nवासुदेवस्तु तत्राद्य वर्तते बान्धवैः सह ॥ ४०॥"
  },
  {
    "text": "तास्याग्रतः स विख्यातो बलदेवो हलायुधः ।\nशेषांशो मुसली वीरो वरोऽस्तु तव सम्मतः ॥ ४१॥"
  },
  {
    "text": "सङ्कर्षणाय देह्याशु कन्यां कमललोचनाम् ।\nरेवतीं बलभद्राय विवाहविधिना ततः ॥ ४२॥"
  },
  {
    "text": "दत्त्वा पुत्रीं नृपश्रेष्ठ गच्छ त्वं बदरिकाश्रमम् ।\nतपस्तप्तुं सुरारामं पावनं कामदं नृणाम् ॥ ४३॥"
  },
  {
    "text": "व्यास उवाच -\nइति राजा समादिष्टो ब्रह्मणा पद्मयोनिना ।\nजगाम तरसा राजन् द्वारकां कन्ययान्वितः ॥ ४४॥"
  },
  {
    "text": "ददौ तां बलदेवाय कन्यां वै शुभलक्षणाम् ।\nततस्तप्त्वा तपस्तीव्रं नृपतिः कालपर्यये ॥ ४५॥"
  },
  {
    "text": "जगाम त्रिदशावासं त्यक्त्वा देहं सरित्तटे ।\nराजोवाच -\nभगवन्महदाश्चर्यं भवता समुदाहृतम् ॥ ४६॥"
  },
  {
    "text": "रेवतस्तु स्थितस्तत्र ब्रह्मलोके सुतार्थतः ।\nयुगानां तु गतं तत्र शतमष्टोत्तरं किल ॥ ४७॥"
  },
  {
    "text": "कन्या वृद्धा न सञ्जाता राजा वातितरां नु किम् ।\nएतावन्तं तथा कालमायुः पूर्णं तयोः कथम् ॥ ४८॥"
  },
  {
    "text": "व्यास उवाच -\nन जरा क्षुपित्पासा वा न मृत्युर्न भयं पुनः ।\nन तु ग्लानिः प्रभवति ब्रह्मलोके सदानघ ॥ ४९॥"
  },
  {
    "text": "मेरुं गतस्य शर्यातेः सन्तती राक्षसैर्हता ।\nगताः कुशस्थलीं त्यक्त्वा भयभीता इतस्ततः ॥ ५०॥"
  },
  {
    "text": "मनोश्च क्षुवतः पुत्र उत्पन्नो वीर्यवत्तरः ।\nइक्ष्वाकुरिति विख्यातः सूर्यवंशकरस्तु सः ॥ ५१॥"
  },
  {
    "text": "वंशार्थं तप आतिष्ठद्देवीं ध्यात्वा निरन्तरम् ।\nनारदस्योपदेशेन प्राप्य दीक्षामनुत्तमाम् ॥ ५२॥"
  },
  {
    "text": "तस्य पुत्रशतं राजन्निक्ष्वाकोरिति विश्रुतम् ।\nविकुक्षिः प्रथमस्तेषां बलवीर्यसमन्वितः ॥ ५३॥"
  },
  {
    "text": "अयोध्यायां स्थितो राजा इक्ष्वाकुरिति विश्रुतः ।\nशकुनिप्रमुखाः पुत्रा पञ्चाशद्बलवत्तराः ॥ ५४॥"
  },
  {
    "text": "उत्तरापथदेशस्य रक्षितारः कृताः किल ।\nदक्षिणस्यां तथा राजन्नादिष्टास्तेन ते सुताः ॥ ५५॥"
  },
  {
    "text": "चत्वारिंशत्तथाष्टौ च रक्षणार्थं महात्मना ।\nअन्यौ द्वौ संस्थितौ पार्श्वे सेवार्थं तस्य भूपतेः ॥ ५६॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nसप्तमस्कन्धे इक्ष्वाकुवंशवर्णनं नामाष्टमोऽध्यायः ॥ ७.८॥"
  },
  {
    "text": "७.९ नवमोऽध्यायः । मान्धातोत्पत्तिवर्णनम् ।"
  },
  {
    "text": "व्यास उवाच -\nकदाचिदष्टकाश्राद्धे विकुक्षिं पृथिवीपतिः ।\nआज्ञापयदसम्मूढो मांसमानय सत्वरम् ॥ १॥"
  },
  {
    "text": "मेध्यं श्राद्धार्थमधुना वने गत्वा सूतादरात् ।\nउत्युक्तोऽसौ तथेत्याशु जगाम वनमस्त्रभृत् ॥ २॥"
  },
  {
    "text": "गत्वा जघान बाणैः स वराहान्सूकरान्मृगान् ।\nशशांश्चापि परिश्रान्तो बभूवाथ बुभूक्षितः ॥ ३॥"
  },
  {
    "text": "विस्मृता चाष्टका तस्य शशं चाददसौ वने ।\nशेषं निवेदयामास पित्रे मांसमनुत्तमम् ॥ ४॥"
  },
  {
    "text": "प्रोक्षणाय समानीतं मांसं दृष्ट्वा गुरुस्तदा ।\nअनर्हमिति तज्ज्ञात्वा चुकोप मुनिसत्तमः ॥ ५॥"
  },
  {
    "text": "भुक्तशेषं तु न श्राद्धे प्रोक्षणीयमिति स्थितिः ।\nराज्ञे निवेदयामास वसिष्ठः पाकदूषणम् ॥ ६॥"
  },
  {
    "text": "पुत्रस्य कर्म तज्ज्ञात्वा भूपतिर्गुरुणोदितम् ।\nचुकोप विधिलोपात्तं देशान्निःसारयत्ततः ॥ ७॥"
  },
  {
    "text": "शशाप इति विख्यातो नाम्ना जातो नृपात्मजः ।\nगतो वने शशादस्तु पितृकोपादसम्भ्रमः ॥ ८॥"
  },
  {
    "text": "वन्येन वर्तयन्कालं नीतवान् धर्मतत्परः ।\nपितर्युपरते राज्यं प्राप्तं तेन महात्मना ॥ ९॥"
  },
  {
    "text": "शशादस्त्वकरोद्राज्यमयोध्यायाः पतिः स्वयम् ।\nयज्ञाननेकशः पूर्णांश्चकार सरयूतटे ॥ १०॥"
  },
  {
    "text": "शशादस्याभवत्पुत्रः ककुत्स्थ इति विश्रुतः ।\nतस्यैव नामभेदाद्वै इन्द्रवाहः पुरञ्जयः ॥ ११॥"
  },
  {
    "text": "जनमेजय उवाच -\nनामभेदः कथं जातो राजपुत्रस्य चानघ ।\nकारणं ब्रूहि मे सर्वं कर्मणा येन चाभवत् ॥ १२॥"
  },
  {
    "text": "व्यास उवाच -\nशशादे स्वर्गते राजा ककुत्स्थ इति चाभवत् ।\n[राज्यं चकार धर्मज्ञः पितृपैतामहं बलात् ।]\nएतस्मिन्नन्तरे देवा दैत्यैः सर्वे पराजिताः ॥ १३॥"
  },
  {
    "text": "जग्मुस्त्रिलोकाधिपतिं विष्णुं शरणमव्ययम् ।\nतान्प्रोवाच महाविष्णुस्तदा देवान्सनातनः ॥ १४॥"
  },
  {
    "text": "विष्णुरुवाच -\nपार्ष्णिग्राहं महीपालं प्रार्थयन्तु शशादजम् ।\nस हनिष्यति वै दैत्यान्सङ्ग्रामे सुरसत्तमाः ॥ १५॥"
  },
  {
    "text": "आगमिष्यति धर्मात्मा साहाय्यार्थं धनुर्धरः ।\nपराशक्तेः प्रसादेन सामर्थ्यं तस्य चातुलम् ॥ १६॥"
  },
  {
    "text": "हरेः सुवचनाद्देवा ययुः सर्वे सवासवाः ।\nअयोध्यायां महाराज शशादतनयं प्रति ॥ १७॥"
  },
  {
    "text": "तानागतान् सुरान् राजा पूजयामास धर्मतः ।\nपप्रच्छागमने राजा प्रयोजनमतन्द्रितः ॥ १८॥"
  },
  {
    "text": "राजोवाच -\nधन्योऽहं पावितश्चास्मि जीवितं सफलं मम ।\nयदागत्य गृहे देवा ददुश्च दर्शनं महत् ॥ १९॥"
  },
  {
    "text": "ब्रुवन्तु कृत्यं देवेशा दुःसाध्यमपि मानवैः ।\nकरिष्यामि महत्कार्यं सर्वथा भवतां महत् ॥ २०॥"
  },
  {
    "text": "देवा ऊचुः -\nसाहाय्यं कुरु राजेन्द्र सखा भव शचीपतेः ।\nसङ्ग्रामे जय दैत्येन्द्रान्दुर्जयांस्त्रिदशैरपि ॥ २१॥"
  },
  {
    "text": "पराशक्तिप्रसादेन दुर्लभं नास्ति ते क्वचित् ।\nविष्णुना प्रेरिताश्चैवमागतास्तव सन्निधौ ॥ २२॥"
  },
  {
    "text": "राजोवाच -\nपार्ष्णिग्राहो भवाम्यद्य देवानां सुरसत्तमाः ।\nइन्द्रो मे वाहनं तत्र भवेद्यदि सुराधिपः ॥ २३॥"
  },
  {
    "text": "सङ्ग्रामं तु करिष्यामि दैत्यैर्देवकृतेऽधुना ।\nआरुह्येन्द्रं गमिष्यामि सत्यमेतद्ब्रवीम्यहम् ॥ २४॥"
  },
  {
    "text": "तदोचुर्वासवं देवाः कर्तव्यं कार्यमद्भुतम् ।\nपत्रं भव नरेन्द्रस्य त्यक्त्वा लज्जां शचीपते ॥ २५॥"
  },
  {
    "text": "लज्जमानस्तदा शक्रः प्रेरितो हरिणा भृशम् ।\nबभूव वृषभस्तूर्णं रुद्रस्येवापरो महान् ॥ २६॥"
  },
  {
    "text": "तमारुरोह राजासौ सङ्ग्रामगमनाय वै ।\nस्थितः ककुदि येनास्य ककुत्स्थस्तेन चाभवत् ॥ २७॥"
  },
  {
    "text": "इन्द्रो वाहः कृतो येन तेन नाम्नेन्द्रवाहकः ।\nपुरं जितं तु दैत्यानां तेनाभूच्च पुरञ्जयः ॥ २८॥"
  },
  {
    "text": "जित्वा दैत्यान्महाबाहुर्धनं तेषां प्रदत्तवान् ।\nपप्रच्छ चैवं राजर्षेरिति सख्यं बभूव ह ॥ २९॥"
  },
  {
    "text": "ककुत्स्थश्चातिविख्यातो नृपतिस्तस्य वंशजाः ।\nकाकुत्स्था भुवि राजानो बभूवुर्बहुविश्रुताः ॥ ३०॥"
  },
  {
    "text": "ककुत्स्थस्याभवत्पुत्रो धर्मपत्न्यां महाबलः ।\nअनेना विश्रुतस्तस्य पृथुः पुत्रश्च वीर्यवान् ॥ ३१॥"
  },
  {
    "text": "विष्णोरंशः स्मृतः साक्षात्पराशक्तिपदार्चकः ।\nविश्वरन्धिस्तु विज्ञेयः पृथोः पुत्रो नराधिपः ॥ ३२॥"
  },
  {
    "text": "चन्द्रस्तस्य सुतः श्रीमान् राजा वंशकरः स्मृतः ।\nतत्सुतो युवनाश्वस्तु तेजस्वी बलवत्तरः ॥ ३३॥"
  },
  {
    "text": "शावन्तो युवनाश्वस्य जज्ञे परमधार्मिकः ।\nशावन्ती निर्मिता तेन पुरी शक्रपुरीसमा ॥ ३४॥"
  },
  {
    "text": "बृहदश्वस्तु पुत्रोऽभूच्छावन्तस्य महात्मनः ।\nकुवलयाश्वः सुतस्तस्य बभूव पृथिवीपतिः ॥ ३५॥"
  },
  {
    "text": "धुन्धुर्नामा हतो दैत्यस्तेनासौ पृथिवीतले ।\nधुन्धुमारेति विख्यातं नाम प्रापातिविश्रुतम् ॥ ३६॥"
  },
  {
    "text": "पुत्रस्तस्य दृढाश्वस्तु पालयामास मेदिनीम् ।\nदृढाश्वस्य सुतः श्रीमान्हर्यश्व इति कीर्तितः ॥ ३७॥"
  },
  {
    "text": "निकुम्भस्तत्सुतः प्रोक्तो बभूव पृथिवीपतिः ।\nबर्हणाश्वो निकुम्भस्य कुशाश्वस्तस्य वै सुतः ॥ ३८॥"
  },
  {
    "text": "प्रसेनजित्कृशाश्वस्य बलवान्सत्यविक्रमः ।\nतस्य पुत्रो महाभागो यौवनाश्वेति विश्रुतः ॥ ३९॥"
  },
  {
    "text": "यौवनाश्वसुतः श्रीमान्मान्धातेति महीपतिः ।\nअष्टोत्तरसहस्रं तु प्रासादा येन निर्मिताः ॥ ४०॥"
  },
  {
    "text": "भगवत्यास्तु तुष्ट्यर्थं महातीर्थेषु मानद ।\nमातृगर्भे न जातोऽसावुत्पन्नो जनकोदरे ॥ ४१॥"
  },
  {
    "text": "निःसारितस्ततः पुत्रः कुक्षिं भित्त्वा पितुः पुनः ।\nराजोवाच -\nन श्रुतं न च दृष्टं वा भवता तदुदाहृतम् ॥ ४२॥"
  },
  {
    "text": "असम्भाव्यं महाभाग तस्य जन्म यथोदितम् ।\nविस्तरेण वदस्वाद्य मान्धातुर्जन्मकारणम् ॥ ४३॥"
  },
  {
    "text": "राजोदरे यथोत्पन्नः पुत्रः सर्वाङ्गसुन्दरः ।\nव्यास उवाच -\nयौवनाश्वोऽनपत्योऽभूद्राजा परमधार्मिकः ॥ ४४॥"
  },
  {
    "text": "भार्याणां च शतं तस्य बभूव नृपतेर्नृप ।\nराजा चिन्तापरः प्रायश्चिन्तयामास नित्यशः ॥ ४५॥"
  },
  {
    "text": "अपत्यार्थे यौवनाश्वो दुःखितस्तु वनं गतः ।\nऋषीणामाश्रमे पुण्ये निर्विण्णः स च पार्थिवः ॥ ४६॥"
  },
  {
    "text": "मुमोच दुःखितः श्वासांस्तापसानां च पश्यताम् ।\nदृष्ट्वा तु दुःखितं विप्रा बभूवुश्च कृपालवः ॥ ४७॥"
  },
  {
    "text": "तमूचुर्ब्राह्मणा राजन्कस्माच्छोचसि पार्थिव ।\nकिं ते दुःखं महाराज ब्रूहि सत्यं मनोगतम् ॥ ४८॥"
  },
  {
    "text": "प्रतीकारं करिष्यामो दुःखस्य तव सर्वथा ।\nयौवनाश्व उवाच -\nराज्यं धनं सदश्वाश्च वर्तन्ते मुनयो मम ॥ ४९॥"
  },
  {
    "text": "भार्याणां च शतं शुद्धं वर्तते विशदप्रभम् ।\nनारातिस्त्रिषु लोकेषु कोऽप्यस्ति बलवान्मम ॥ ५०॥"
  },
  {
    "text": "आज्ञाकरास्तु सामन्ता वर्तन्ते मन्त्रिणस्तथा ।\nएकं सन्तानजं दुःखं नान्यत्पश्यामि तापसाः ॥ ५१॥"
  },
  {
    "text": "अपुत्रस्य गतिर्नास्ति स्वर्गो नैव च नैव च ।\nतस्माच्छोचामि विप्रेन्द्राः सन्तानार्थं भृशं ततः ॥ ५२॥"
  },
  {
    "text": "वेदशास्त्रार्थतत्त्वज्ञास्तापसाश्च कृतश्रमाः ।\nइष्टिं सन्तानकामस्य युक्तां ज्ञात्वा दिशन्तु मे ॥ ५३॥"
  },
  {
    "text": "कुर्वन्तु मम कार्यं वै कृपा चेदस्ति तापसाः ।\nव्यास उवाच -\nतच्छ्रुत्वा वचनं राज्ञः कृपया पूर्णमानसाः ॥ ५४॥"
  },
  {
    "text": "कारयामासुरव्यग्रास्तस्येष्टिमिन्द्रदेवताम् ।\nकलशः स्थापितस्तत्र जलपूर्णस्तु वाडवैः ॥ ५५॥"
  },
  {
    "text": "मन्त्रितो वेदमन्त्रैश्च पुत्रार्थं तस्य भूपतेः ।\nराजा तद्यज्ञसदनं प्रविष्टस्तृषितो निशि ॥ ५६॥"
  },
  {
    "text": "विप्रान्दृष्ट्वा शयानान्स पपौ मन्त्रजलं स्वयम् ।\nभार्यार्थं संस्कृतं विप्रैर्मन्त्रितं विधिनोद्धृतम् ॥ ५७॥"
  },
  {
    "text": "पीतं राज्ञा तृषार्तेन तदज्ञानान्नृपोत्तम ।\nव्युदकं कलशं दृष्ट्वा तदा विप्रा विशङ्किताः ॥ ५८॥"
  },
  {
    "text": "पप्रच्छुस्ते नृपं केन पीतं जलमिति द्विजाः ।\nराज्ञा पीतं विदित्वा ते ज्ञात्वा दैवबलं महत् ॥ ५९॥"
  },
  {
    "text": "इष्टिं समापयामासुर्गतास्ते मुनयो गृहान् ।\nगर्भं दधार नृपतिस्ततो मन्त्रबलादथ ॥ ६०॥"
  },
  {
    "text": "ततः काले स उत्पन्नः कुक्षिं भित्त्वाऽस्य दक्षिणाम् ।\nपुत्रं निष्कासमायासुर्मन्त्रिणस्तस्य भूपतेः ॥ ६१॥"
  },
  {
    "text": "देवानां कृपया तत्र न ममार महीपतिः ।\nकं धास्यति कुमारोऽयं मन्त्रिणश्चुक्रुशुर्भृशम् ॥ ६२॥"
  },
  {
    "text": "तदेन्द्रो देशिनीं प्रादान्मां धातेत्यवदद्वचः ।\nसोऽभवद्बलवान् राजा मान्धाता पृथिवीपतिः ।\nतदुत्पत्तिस्तु भूपाल कथिता तव विस्तरात् ॥ ६३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nसप्तमस्कन्धे मान्धातोत्पत्तिवर्णनं नाम नवमोऽध्यायः ॥ ७.९॥"
  },
  {
    "text": "७.१० दशमोऽध्यायः । सत्यव्रताख्यानवर्णनम् ।"
  },
  {
    "text": "व्यास उवाच -\nबभूव चक्रवर्ती स नृपतिः सत्यसङ्गरः ।\nमान्धाता पृथिवीं सर्वामजयन्नृपतीश्वरः ॥ १॥"
  },
  {
    "text": "दस्यवोऽस्य भयत्रस्ता ययुर्गिरिगुहासु च ।\nइन्द्रेणास्य कृतं नाम त्रसद्दस्युरिति स्फुटम् ॥ २॥"
  },
  {
    "text": "तस्य बिन्दुमती भार्या शशबिन्दोः सुताभवत् ।\nपतिव्रता सुरूपा च सर्वलक्षणसंयुता ॥ ३॥"
  },
  {
    "text": "तस्यामुत्पादयामास मान्धाता द्वौ सुतौ नृप ।\nपुरुकुत्सं सुविख्यातं मुचुकुन्दं तथापरम् ॥ ४॥"
  },
  {
    "text": "पुरुकुत्सात्ततोऽरण्यः पुत्रः परमधार्मिकः ।\nपितृभक्तिरतश्चाभूद्बृहदश्वस्तदात्मजः ॥ ५॥"
  },
  {
    "text": "हर्यश्वस्तस्य पुत्रोऽभूद्धार्मिकः परमार्थवित् ।\nतस्यात्मजस्त्रिधन्वाभूदरुणस्तस्य चात्मजः ॥ ६॥"
  },
  {
    "text": "अरुणस्य सुतः श्रीमान्सत्यव्रत इति श्रुतः ।\nसोऽभूदिच्छाचरः कामी मन्दात्मा ह्यतिलोलुपः ॥ ७॥"
  },
  {
    "text": "स पापात्मा विप्रभार्यां हृतवान्काममोहितः ।\nविवाहे तस्य विघ्नं स चकार नृपतेः सुतः ॥ ८॥"
  },
  {
    "text": "मिलिता ब्राह्मणास्तत्र राजानमरुणं नृप ।\nऊचुर्भृशं सुदुःखार्ता हा हताःस्मेति चासकृत् ॥ ९॥"
  },
  {
    "text": "पप्रच्छ राजा तान्विप्रान्दुःखितान्पुरवासिनः ।\nकिं कृतं मम पुत्रेण भवतामशुभं द्विजाः ॥ १०॥"
  },
  {
    "text": "तन्निशम्य द्विजा वाक्यं राज्ञो विनयपूर्वकम् ।\nतदोचुस्त्वरुणं विप्रां कृताशीर्वचना भृशम् ॥ ११॥"
  },
  {
    "text": "ब्राह्मणा ऊचुः -\nराजंस्तव सुतेनाद्य विवाहे प्रहृता किल ।\nविवाहिता विप्रकन्या बलेन बलिनांवर ॥ १२॥"
  },
  {
    "text": "व्यास उवाच -\nश्रुत्वा तेषां वचस्तथ्यं राजा परमधार्मिकः ।\nपुत्रमाह वृथा नाम कृतं ते दुष्टकर्मणा ॥ १३॥"
  },
  {
    "text": "गच्छ दूरं सुमन्दात्मन्दुराचार गृहान्मम ।\nन स्थातव्यं त्वया पाप विषये मम सर्वथा ॥ १४॥"
  },
  {
    "text": "कुपितं पितरं प्राह क्व गच्छामीति वै मुहुः ।\nअरुणस्तमथोवाच श्वपाकैः सह वर्तय ॥ १५॥"
  },
  {
    "text": "श्वपचस्य कृतं कर्म द्विजदारापहारणम् ।\nतस्मात्तैः सह संसर्गं कृत्वा तिष्ठ यथासुखम् ॥ १६॥"
  },
  {
    "text": "नाहं पुत्रेण पुत्रार्थी त्वया च कुलपांसन ।\nयथेष्टं व्रज दुष्टात्मन् कीर्तिनाशः कृतस्त्वया ॥ १७॥"
  },
  {
    "text": "स निशम्य पितुर्वाक्यं कुपितस्य महात्मनः ।\nनिश्चक्राम पुरात्तस्मात्तरसा श्वपचान्ययौ ॥ १८॥"
  },
  {
    "text": "सत्यव्रतस्तदा तत्र श्वपाकैः सह वर्तते ।\nधनुर्बाणधरः श्रीमान्कवची करुणालयः ॥ १९॥"
  },
  {
    "text": "यदा निष्कासितः पित्रा कुपितेन महात्मना ।\nगुरुणाथ वसिष्ठेन प्रेरितोऽसौ महीपतिः ॥ २०॥"
  },
  {
    "text": "तस्मात्सत्यव्रतस्तस्मिन्बभूव क्रोधसंयुतः ।\nवसिष्ठे धर्मशास्त्रज्ञे निवारणपराङ्मुखे ॥ २१॥"
  },
  {
    "text": "केनचित्कारणेनाथ पिता तस्य महीपतिः ।\nपुत्रार्थेऽसौ तपस्तप्तुं पुरं त्यक्त्वा वनं गतः ॥ २२॥"
  },
  {
    "text": "न ववर्ष तदा तस्मिन्विषये पाकशासनः ।\nसमा द्वादश राजेन्द्र तेनाधर्मेण सर्वथा ॥ २३॥"
  },
  {
    "text": "विश्वामित्रस्तदा दारांस्तस्मिंस्तु विषये नृप ।\nसंन्यस्य कौशिकीतीरे चचार विपुलं तपः ॥ २४॥"
  },
  {
    "text": "कातरा तत्र सञ्जाता भार्या वै कौशिकस्य ह ।\nकुटुम्बभरणार्थाय दुःखिता वरवर्णिनी ॥ २५॥"
  },
  {
    "text": "बालकान्क्षुधयाक्रान्तान्रुदतः पश्यती भृशम् ।\nयाचमानांश्च नीवारान्कष्टमाप पतिव्रता ॥ २६॥"
  },
  {
    "text": "चिन्तयामास दुःखार्ता तोकान्वीक्ष्य क्षुधातुरान् ।\nनृपो नास्ति पुरे ह्यद्य कं याचे वा करोमि किम् ॥ २७॥"
  },
  {
    "text": "न मे त्रातास्ति पुत्राणां पतिर्मे नास्ति सन्निधौ ।\nरुदन्ति बालकाः कामं धिङ्मे जीवनमद्य वै ॥ २८॥"
  },
  {
    "text": "धनहीनां च मां त्यक्त्वा तपस्तप्तुं गतः पतिः ।\nन जानाति समर्थोऽपि दुःखितां धनवर्जिताम् ॥ २९॥"
  },
  {
    "text": "बालानां भरणं केन करोमि पतिना विना ।\nमरिष्यन्ति सुताः सर्वे क्षुधया पीडिता भृशम् ॥ ३०॥"
  },
  {
    "text": "एकं सुतं तु विक्रीय द्रव्येण कियता पुनः ।\nपालयामि सुतानन्यानेष मे विहितो विधिः ॥ ३१॥"
  },
  {
    "text": "सर्वेषां मारणं नाद्धा युक्तं मम विपर्यये ।\nकालस्य कलनायाहं विक्रीणामि तथात्मजम् ॥ ३२॥"
  },
  {
    "text": "हृदयं कठिनं कृत्वा सञ्चिन्त्य मनसा सती ।\nसा दर्भरज्ज्वा बद्ध्वाथ गले पुत्रं विनिर्गता ॥ ३३॥"
  },
  {
    "text": "मुनिपत्नी गले बद्ध्वा मध्यमं पुत्रमौरसम् ।\nशेषस्य भरणार्थाय गृहीत्वा चलिता गृहात् ॥ ३४॥"
  },
  {
    "text": "दृष्टा सत्यव्रतेनार्ता तापसी शोकसंयुता ।\nपप्रच्छ नृपतिस्तां तु किं चिकीर्षसि शोभने ॥ ३५॥"
  },
  {
    "text": "रुदन्तं बालकं कण्ठे बद्ध्वा नयसि काधुना ।\nकिमर्थं चारुसर्वाङ्गि सत्यं ब्रूहि ममाग्रतः ॥ ३६॥"
  },
  {
    "text": "ऋषिपत्न्युवाच -\nविश्वामित्रस्य भार्याहं पुत्रोऽयं मे नृपात्मज ।\nविक्रेतुमौरसं कामं गमिष्ये विषमे सुतम् ॥ ३७।\nअन्नं नास्ति पतिर्मुक्त्वा गतस्तप्तुं नृप क्वचित् ।\nविक्रीणामि क्षुधार्तैनं शेषस्य भरणाय वै ॥ ३८॥"
  },
  {
    "text": "राजोवाच -\nपतिव्रते रक्ष पुत्रं दास्यामि भरणं तव ।\nतावदेव पतिस्तेऽत्र वनाच्चैवागमिष्यति ॥ ३९॥"
  },
  {
    "text": "वृक्षे तवाश्रमाभ्याशे भक्ष्यं किञ्चिन्निरन्तरम् ।\nबन्धयित्वा गमिष्यामि सत्यमेतद्ब्रवीम्यहम् ॥ ४०॥"
  },
  {
    "text": "इत्ययुक्ता सा तदा तेन राज्ञा कौशिककामिनी ।\nविबन्धं तनयं कृत्वा जगामाश्रममण्डलम् ॥ ४१॥"
  },
  {
    "text": "सोऽभवद् गालवो नाम गलबन्धान्महातपाः ।\nसा तु स्वस्याश्रमे गत्वा मुमोद बालकैर्वृता ॥ ४२॥"
  },
  {
    "text": "सत्यव्रतस्तु भक्त्या च कृपया च परिप्लुतः ।\nविश्वामित्रस्य च मुनेः कलत्रं तद् बभार ह ॥ ४३॥"
  },
  {
    "text": "वने स्थितान्मृगान्हत्वा वराहान्महिषांस्तथा ।\nविश्वामित्रवनाभ्याशे मांसं वृक्षे बबन्ध ह ॥ ४४॥"
  },
  {
    "text": "ऋषिपत्नी गृहीत्वा तन्मांसं पुत्रानदात्ततः ।\nनिर्वृत्तिं परमां प्राप प्राप्य भक्ष्यमनुत्तमम् ॥ ४५॥"
  },
  {
    "text": "अयोध्यां चैव राज्यं च तथैवान्तःपुरं मुनिः ।\nगते तप्तुं नृपे तस्मिन्वसिष्ठः पर्यरक्षत ॥ ४६॥"
  },
  {
    "text": "सत्यव्रतोऽपि धर्मात्मा ह्यतिष्ठन्नगराद् बहिः ।\nपितुराज्ञां समास्थाय पशुघ्नव्रतवान्वने ॥ ४७॥"
  },
  {
    "text": "सत्यव्रतो ह्यकस्माच्च कस्यचित्कारणान्नृपः ।\nवसिष्ठे चाधिकं मन्युं धारयामास नित्यदा ॥ ४८॥"
  },
  {
    "text": "त्यज्यमानं वने पित्रा धर्मिष्ठं च प्रियं सुतम् ।\nन वारयामास मुनिर्वसिष्ठः कारणेन ह ॥ ४९॥"
  },
  {
    "text": "पाणिग्रहणमन्त्राणां निष्ठा स्यात्सप्तमे पदे ।\nजानन्नपि स धर्मात्मा विप्रदारपरिग्रहे ॥ ५०॥"
  },
  {
    "text": "कस्मिंश्चिद्दिवसेऽरण्ये मृगाभावे महीपतिः ।\nवसिष्ठस्य च गां दोग्ध्रीमपश्यद्वनमध्यगाम् ॥ ५१॥"
  },
  {
    "text": "तां जघान क्षुधार्तस्तु क्रोधान्मोहाच्च दस्युवत् ।\nवृक्षे बबन्ध तन्मांसं नीत्वा स्वयमभक्षयत् ॥ ५२॥"
  },
  {
    "text": "ऋषिपत्नी सुतान्सर्वान्भोजयमास तत्तदा ।\nशङ्कमाना मृगस्येति न गोरिति च सुव्रता ॥ ५३॥"
  },
  {
    "text": "वसिष्ठस्तु हतां दोग्ध्रीं ज्ञात्वा क्रुद्धस्तमब्रवीत् ।\nदुरात्मन् किं कृतं पापं धेनुघातात्पिशाचवत् ॥ ५४॥"
  },
  {
    "text": "एवं ते शङ्कवः क्रूराः पतन्तु त्वरितास्त्रयः ।\nगोवधाद्दारहरणात्पितुः क्रोधात्तथा भृशम् ॥ ५५॥"
  },
  {
    "text": "त्रिशङ्कुरिति नाम्ना वै भुवि ख्यातो भविष्यसि ।\nपिशाचरूपमात्मानं दर्शयन्सर्वदेहिनाम् ॥ ५६॥"
  },
  {
    "text": "व्यास उवाच -\nएवं शप्तो वसिष्ठेन तदा सत्यव्रतो नृपः ।\nचचार च तपस्तीव्रं तस्मिन्नेवाश्रमे स्थितः ॥ ५७॥"
  },
  {
    "text": "कस्माच्चिन्मुनिपुत्रात्तु प्राप्य मन्त्रमनुत्तमम् ।\nध्यायन्भगवतीं देवीं प्रकृतिं परमां शिवाम् ॥ ५८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nसप्तमस्कन्धे सत्यव्रताख्यानवर्णनं नाम दशमोऽध्यायः ॥ ७.१०॥"
  },
  {
    "text": "७.११ एकादशोऽध्यायः । सत्यव्रताय राजनीत्युपदेशवर्णनम् ।"
  },
  {
    "text": "जनमेजय उवाच -\nवसिष्ठेन च शप्तोऽसौ त्रिशङ्कुर्नृपतेः सुतः ।\nकथं शापाद्विनिर्मुक्तस्तन्मे ब्रूहि महामते ॥ १॥"
  },
  {
    "text": "व्यास उवाच -\nसत्यव्रतस्तथा शप्तः पिशाचत्वमवाप्तवान् ।\nतस्मिन्नेवाश्रमे तस्थौ देवीभक्तिपरायणः ॥ २॥"
  },
  {
    "text": "कदाचिन्नृपतिस्तत्र जप्त्वा मन्त्रं नवाक्षरम् ।\nहोमार्थं ब्राह्मणान्गत्वा प्रणम्योवाच भक्तितः ॥ ३॥"
  },
  {
    "text": "भूमिदेवाः श‍ृणुध्वं वै वचनं प्रणतस्य मे ।\nऋत्विजो मम सर्वेऽत्र भवन्तः प्रभवन्तु ह ॥ ४॥"
  },
  {
    "text": "जपस्य च दशांशेन होमः कार्यो विधानतः ।\nभवद्भिः कार्यसिद्ध्यर्थं वेदविद्भिः कृपापरैः ॥ ५॥"
  },
  {
    "text": "सत्यव्रतोऽहं नृपतेः पुत्रो ब्रह्मविदांवराः ।\nकार्यं मम विधातव्यं सर्वथा सुखहेतवे ॥ ६॥"
  },
  {
    "text": "तच्छ्रुत्वा ब्राह्मणास्तत्र तमूचुर्नृपतेः सुतम् ।\nशप्तस्त्वं गुरुणा प्राप्तं पिशाचत्वं त्वयाधुना ॥ ७॥"
  },
  {
    "text": "न यागार्होऽसि तस्मात्त्वं वेदेष्वनधिकारतः ।\nपिशाचत्वमनुप्राप्तं सर्वलोकेषु गर्हितम् ॥ ८॥"
  },
  {
    "text": "व्यास उवाच -\nतन्निशम्य वचस्तेषां राजा दुःखमवाप ह ।\nधिग्जीवितमिदं मेऽद्य किं करोमि वने स्थितः ॥ ९॥"
  },
  {
    "text": "पित्रा चाहं परित्यक्तः शप्तश्च गुरुणा भृशम् ।\nराज्याद्भ्रष्टः पिशाचत्वमनुप्राप्तः करोमि किम् ॥ १०॥"
  },
  {
    "text": "तदा पृथुतरां कृत्वा चितां काष्ठैर्नृपात्मजः ।\nसस्मार चण्डिकां देवीं प्रवेशमनुचिन्तयन् ॥ ११॥"
  },
  {
    "text": "स्मृता देवीं महामायां चितां प्रज्वलितां पुरः ।\nकृत्वा स्नात्वा प्रवेशार्थं स्थितः प्राञ्जलिरग्रतः ॥ १२॥"
  },
  {
    "text": "ज्ञात्वा भगवती तं तु मर्तुकामं महीपतिम् ।\nआजगाम तदाऽऽकाशं प्रत्यक्षं तस्य चाग्रतः ॥ १३॥"
  },
  {
    "text": "दत्त्वाथ दर्शनं देवी तमुवाच नृपात्मजम् ।\nसिंहारूढा महाराज मेघगम्भीरया गिरा ॥ १४।\nदेव्युवाच -\nकिं ते व्यवसितं साधो हुताशे मा तनुं त्यज ।\nस्थिरो भव महाभाग पिता ते जरसान्वितः ॥ १५॥"
  },
  {
    "text": "राज्यं दत्त्वा वने तुभ्यं गन्तास्ति तपसे किल ।\nविषादं त्यज हे वीर परश्वोऽहनि भूपते ॥ १६॥"
  },
  {
    "text": "नेतुं त्वामागमिष्यन्ति सचिवाश्व पितुस्तव ।\nमत्प्रसादात्पिता च त्वामभिषिच्य नृपासने ॥ १७॥"
  },
  {
    "text": "जित्वा कामं ब्रह्मलोकं गमिष्येत्येष निश्चयः ।\nव्यास उवाच -\nइत्युक्त्वा तं तदा देवी तत्रैवान्तरधीयत ॥ १८॥"
  },
  {
    "text": "राजपुत्रो विरमितो मरणात्पावकात्ततः ।\nअयोध्यायां तदाऽऽगत्य नारदेन महात्मना ॥ १९॥"
  },
  {
    "text": "वृत्तान्तः कथितः सर्वो राज्ञे सत्वरमादितः ।\nश्रुत्वा राजाथ पुत्रस्य तं तथा मरणोद्यमम् ॥ २०॥"
  },
  {
    "text": "खेदमाधाय मनसि शुशोच बहुधा नृपः ।\nसचिवानाह धर्मात्मा पुत्रशोकपरिप्लुतः ॥ २१॥"
  },
  {
    "text": "ज्ञातं भवद्भिरत्युग्रं पुत्रस्य मम चेष्टितम् ।\nत्यक्तो मया वने धीमान्पुत्रः सत्यव्रतो मम ॥ २२॥"
  },
  {
    "text": "आज्ञयासौ गतः सद्यो राज्यार्हः परमार्थवित् ।\nस्थितस्तत्रैव विज्ञाने धनहीनः क्षमान्वितः ॥ २३॥"
  },
  {
    "text": "वसिष्ठेन तथा शप्तः पिशाचसदृशः कृतः ।\nसोऽद्य दुःखेन सन्तप्तः प्रवेष्टुञ्च हुताशनम् ॥ २४॥"
  },
  {
    "text": "उद्यतः श्रीमहादेव्या निषिद्धः संस्थितः पुनः ।\nतस्माद् गच्छन्तु तं शीघ्रं ज्येष्ठपुत्रं महाबलम् ॥ २५॥"
  },
  {
    "text": "आश्वास्य वचनैरत्र तरसैवानयन्त्विह ।\nअभिषिच्य सुतं राज्ये औरसं पालनक्षमम् ॥ २६॥"
  },
  {
    "text": "वनं यास्यामि शान्तोऽहं तपसे कृतनिश्चयः ।\nइत्युक्त्वा मन्त्रिणः सर्वान्प्रेषयामास पार्थिवः ॥ २७॥"
  },
  {
    "text": "तस्यैवानयनार्थं हि प्रीतिप्रवणमानसः ।\nते गत्वा तं समाश्वास्य मन्त्रिणः पार्थिवात्मजम् ॥ २८॥"
  },
  {
    "text": "अयोध्यायां महात्मानं मानपूर्वं समानयन् ।\nदृष्ट्वा सत्यव्रतं राजा दुर्बलं मलिनाम्बरम् ॥ २९॥"
  },
  {
    "text": "जटाजूटधरं क्रूरं चिन्तातुरमचिन्तयत् ।\nकिं कृतं निष्ठुरं कर्म मया पुत्रो विवासितः ॥ ३०॥"
  },
  {
    "text": "राज्यार्हश्चातिमेधावी जानता धर्मनिश्चयम् ।\nइति सञ्चिन्त्य मनसा तमालिङ्य महीपतिः ॥ ३१॥"
  },
  {
    "text": "आसने स्वसमीपशे समाश्वास्योपवेशयत् ।\nउपविष्टं सुतं राजा प्रेमपूर्वमुवाच ह ॥ ३२॥"
  },
  {
    "text": "प्रेमगद्गदया वाचा नीतिशास्त्रविशारदः ।\nराजोवाच -\nपुत्र धर्मे मतिः कार्या माननीया मुखोद्भवाः ॥ ३३॥"
  },
  {
    "text": "न्यायागतं धनं ग्राह्यं रक्षणीयाः सदा प्रजाः ।\nनासत्यं क्वापि वक्तव्यं नामार्गे गमनं क्वचित् ॥ ३४॥"
  },
  {
    "text": "शिष्टप्रोक्तं प्रकर्तव्यं पूजनीयास्तपस्विनः ।\nहन्तव्या दस्यवः क्रूरा इन्द्रियाणां तथा जयः ॥ ३५॥"
  },
  {
    "text": "कर्तव्यं कार्यसिद्ध्यर्थं राज्ञा पुत्र सदैव हि ।\nमन्त्रस्तु सर्वथा गोप्यः कर्तव्यः सचिवैः सह ॥ ३६॥"
  },
  {
    "text": "नोपेक्ष्योऽल्पोऽपि कृतिना रिपुः सर्वात्मना सुत ।\nन विश्वसेत्परासक्तं सचिवं च तथा नतम् ॥ ३७॥"
  },
  {
    "text": "चाराः सर्वत्र योक्तव्याः शत्रुमित्रेषु सर्वथा ।\nधर्मे मतिः सदा कार्या दानं दद्याच्च नित्यशः ॥ ३८॥"
  },
  {
    "text": "शुष्कवादो न कर्तव्यो दुष्टसङ्गं च वर्जयेत् ।\nयष्टव्या विविधा यज्ञाः पूजनीया महर्षयः ॥ ३९॥"
  },
  {
    "text": "न विश्वसेत्स्त्रियं क्वापि स्त्रैणं द्यूतरतं नरम् ।\nअत्यादरो न कर्तव्यो मृगयायां कदाचन ॥ ४०॥"
  },
  {
    "text": "द्यूते मद्ये तथा गेये नूनं वारवधूषु च ।\nस्वयं तद्विमुखो भूयात् प्रजास्तेभ्यश्च रक्षयेत् ॥ ४१॥"
  },
  {
    "text": "ब्राह्मे मुहूर्ते कर्तव्यमुत्थानं सर्वथा सदा ।\nस्नानादिकं सर्वविधिं विधाय विधिवद्यथा ॥ ४२॥"
  },
  {
    "text": "पराशक्तेः परां पूजां भक्त्या कुर्यात्सुदीक्षितः ।\nपुत्रैतज्जन्मसाफल्यं पराशक्तेः पदार्चनम् ॥ ४३॥"
  },
  {
    "text": "सकृत्कृत्वा महापूजां दैवीपादजलं पिबन् ।\nन जातु जननीगर्भे गच्छेदिति विनिश्चयः ॥ ४४॥"
  },
  {
    "text": "सर्वं दृश्यं महादेवी द्रष्टा साक्षी च सैव हि ।\nइति तद्भावभरितस्तिष्ठेन्निर्भयचेतसा ॥ ४५॥"
  },
  {
    "text": "कृत्वा नित्यविधिं सम्यग्गन्तव्यं सदसि द्विजान् ।\nसमाहूय च प्रष्टव्यो धर्मशास्त्रविनिर्णयः ॥ ४६॥"
  },
  {
    "text": "सम्पूज्य ब्राह्मणान्पूज्यान्वेदवेदान्तपारगान् ।\nगोभूहिरण्यादिकं च देयं पात्रेषु सर्वदा ॥ ४७॥"
  },
  {
    "text": "अविद्वान्ब्राह्मणः कोऽपि नैव पूज्यः कदाचन ।\nआहारादधिकं नैव देयं मूर्खाय कर्हिचित् ॥ ४८॥"
  },
  {
    "text": "न वा लोभात्त्वया पुत्र कर्तव्यं धर्मलङ्घनम् ।\nअतः परं न कर्तव्यं क्वचिद्विप्रावमाननम् ॥ ४९॥"
  },
  {
    "text": "ब्राह्मणा भूमिदेवाश्च माननीयाः प्रयत्नतः ।\nकारणं क्षत्रियाणां च द्विजा एव न संशयः ॥ ५०॥"
  },
  {
    "text": "अद्भ्योऽग्निर्ब्रह्मणः क्षत्रमश्मनो लोहमुत्थितम् ।\nतेषां सर्वत्रगं तेजः स्वासु योनिषु शाम्यति ॥ ५१॥"
  },
  {
    "text": "तस्माद्राज्ञा विशेषेण माननीया मुखोद्भवाः ।\nदानेन विनयेनैव सर्वथा भूतिमिच्छता ॥ ५२॥"
  },
  {
    "text": "दण्डनीतिः सदा कार्या धर्मशास्त्रानुसारतः ।\nकोशस्य सङ्ग्रहः कार्यो नूनं न्यायागतस्य ह ॥ ५३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां सप्तमस्कन्धे\nसत्यव्रताय राजनीत्युपदेशवर्णनं नामैकादशोऽध्यायः ॥ ७.११॥"
  },
  {
    "text": "७.१२ द्वादशोऽध्यायः । त्रिशङ्कूपाख्यानवर्णनम् ।"
  },
  {
    "text": "एवं प्रबोधितः पित्रा त्रिशङ्कुः प्रणतो नृपः ।\nतथेति पितरं प्राह प्रेमगद्गदया गिरा ॥ १॥"
  },
  {
    "text": "विप्रानाहूय मन्त्रज्ञान्वेदशास्त्रविशारदान् ।\nअभिषेकाय सम्भारान् कारयामास सत्वरम् ॥ २॥"
  },
  {
    "text": "सलिलं सर्वतीर्थानां समानाय्य विशाम्पतिः ।\nप्रकृतीश्च समाहूय सामन्तान्भूपतींस्तथा ॥ ३॥"
  },
  {
    "text": "पुण्येऽह्नि विधिवत्तस्मै ददावासनमुत्तमम् ।\nअभिषिच्य सुतं राज्ये त्रिशङ्कुं विधिवत्पिता ॥ ४॥"
  },
  {
    "text": "तृतीयमाश्रमं पुण्यं जग्राह भार्यया युतः ।\nवने त्रिपथगाकूले चचार दुश्चरं तपः ॥ ५॥"
  },
  {
    "text": "काले प्राप्ते ययौ स्वर्गं पूजितस्त्रिदशैरपि ।\nइन्द्रासनसमीपस्थो रराज रविवत्सदा ॥ ६॥"
  },
  {
    "text": "राजोवाच ।\nपूर्वं भगवता प्रोक्तं कथायोगेन साम्प्रतम् ।\nसत्यव्रतो वसिष्ठेन शप्तो दोग्ध्रीवधात्किल ॥ ७॥"
  },
  {
    "text": "कुपितेने पिशाचत्वं प्रापितो गुरुणा ततः ।\nकथं मुक्तः पिशाचत्वादित्येतत्संशयः प्रभो ॥ ८॥"
  },
  {
    "text": "न सिंहासनयोग्यो हि भवेच्छापसमन्वितः ।\nमुनिना मोचितः शापात्केनान्येन च कर्मणा ॥ ९॥"
  },
  {
    "text": "एतन्मे ब्रूहि विप्रर्षे शापमोक्षणकारणम् ।\nआनीतस्तु कथं पित्रा स्वगृहे तादृशाकृतिः ॥ १०॥"
  },
  {
    "text": "व्यास उवाच -\nवसिष्ठेन च शप्तोऽसौ सद्यः पैशाचतां गतः ।\nदुर्वेषश्चातिदुर्धर्षः सर्वलोकभयङ्करः ॥ ११॥"
  },
  {
    "text": "यदैवोपासिता देवी भक्त्या सत्यव्रतेन ह ।\nतया प्रसन्नया राजन् दिव्यदेहः कृतः क्षणात् ॥ १२॥"
  },
  {
    "text": "पिशाचत्वं गतं तस्य पापं चैव क्षयं गतम् ।\nविपाप्मा चातितेजस्वी सम्भूतस्तत्कृपामृतात् ॥ १३॥"
  },
  {
    "text": "वसिष्ठोऽपि प्रसन्नात्मा जातः शक्तिप्रसादतः ।\nपितापि च बभूवास्य प्रेमयुक्तस्त्वनुग्रहात् ॥ १४॥"
  },
  {
    "text": "राज्यं शशास धर्मात्मा मृते पितरि पार्थिवः ।\nईजे च विविधैर्यज्ञैर्देवदेवीं सनातनीम् ॥ १५॥"
  },
  {
    "text": "तस्य पुत्रो बभूवाथ हरिश्चन्द्रः सुशोभनः ।\nलक्षणैः शास्त्रनिर्दिष्टैः संयुतश्चातिसुन्दरः ॥ १६॥"
  },
  {
    "text": "युवराजं सुतं कृत्वा त्रिशङ्कुः पृथिवीपतिः ।\nमानुषेण शरीरेण स्वर्गं भोक्तुं मनो दधे ॥ १७॥"
  },
  {
    "text": "वसिष्ठस्याश्रमं गत्वा प्रणम्य विधिवन्नृपः ।\nउवाच वचनं प्रीतः कृताञ्जलिपुटस्तदा ॥ १८॥"
  },
  {
    "text": "राजोवाच -\nब्रह्मपुत्र महाभाग सर्वमन्त्रविशारद ।\nविज्ञप्तिं मे सुमनसा श्रोतुमर्हसि तापस ॥ १९॥"
  },
  {
    "text": "इच्छा मेऽद्य समुत्पन्ना स्वर्गलोकसुखाय च ।\nअनेनैव शरीरेण भोगान्भोक्तुममानुषान् ॥ २०॥"
  },
  {
    "text": "अप्सरोभिश्च संवासः क्रीडितुं नन्दने वने ।\nदेवगन्धर्वगानं च श्रोतव्यं मधुरं किल ॥ २१॥"
  },
  {
    "text": "याजय त्वं मखेनाशु तादृशेन महामुने ।\nयथानेन शरीरेण वसे लोकं त्रिविष्टपम् ॥ २२॥"
  },
  {
    "text": "समर्थोऽसि मुनिश्रेष्ठ कुरु कार्यं ममाधुना ।\nप्रापयाशु मखं कृत्वा देवलोकं दुरासदम् ॥ २३॥"
  },
  {
    "text": "वसिष्ठ उवाच -\nराजन् मानुषदेहेन स्वर्गे वासः सुदुर्लभः ।\nमृतस्य हि ध्रुवं स्वर्गः कथितः पुण्यकर्मणा ॥ २४॥"
  },
  {
    "text": "तस्माद् बिभेमि सर्वज्ञ दुर्लभाच्च मनोरथात् ।\nअप्सरोभिश्च संवासो जीवमानस्य दुर्लभः ॥ २५॥"
  },
  {
    "text": "कुरु यज्ञान्महाभाग मृतः स्वर्गमवाप्स्यसि ।\nव्यास उवाच -\nइत्याकर्ण्य वचस्तस्य राजा परमदुर्मनाः ॥ २६॥"
  },
  {
    "text": "उवाच वचनं भूयो वसिष्ठं पूर्वरोषितम् ।\nन त्वं याजयसे ब्रह्मन् गर्वावेशाच्च मां यदि ॥ २७॥"
  },
  {
    "text": "अन्यं पुरोहितं कृत्वा यक्ष्येऽहं किल साम्प्रतम् ।\nतच्छ्रुत्वा वचनं तस्य वसिष्ठः कोपसंयुतः ॥ २८॥"
  },
  {
    "text": "शशाप भूपतिं चेति चाण्डालो भव दुर्मते ।\nअनेन त्वं शरीरेण श्वपचो भव सत्वरम् ॥ २९॥"
  },
  {
    "text": "स्वर्गकृन्तन पापिष्ठ सुरभीवधदूषित ।\nब्रह्मपत्नीहरोच्छिन्न धर्ममार्गविदूषक ॥ ३०॥"
  },
  {
    "text": "न ते स्वर्गगतिः पाप मृतस्यापि कथञ्चन ।\nव्यास उवाच -\nइत्युक्तो गुरुणा राजंस्त्रिशङ्कुस्तत्क्षणादपि ॥ ३१॥"
  },
  {
    "text": "तत्र तेन शरीरेण बभूव श्वपचाकृतिः ।\nकुण्डलेऽश्ममये वापि जाते तस्य च तत्क्षणात् ॥ ३२॥"
  },
  {
    "text": "देहे चन्दनगन्धश्च विगन्धो ह्यभवत्तदा ।\nनीलवर्णेऽथ सञ्जाते दिव्ये पीताम्बरे तनौ ॥ ३३॥"
  },
  {
    "text": "राजवर्णोऽभवद्देहः शापात्तस्य महात्मनः ।\nशक्त्युपासकरोषेण फलमेतदभून्नृप ॥ ३४॥"
  },
  {
    "text": "तस्माच्छ्रीशक्तिभक्तो हि नावमान्यः कदाचन ।\nगायत्रीजपनिष्ठो हि वसिष्ठो मुनिसत्तमः ॥ ३५॥"
  },
  {
    "text": "दृष्ट्वा निन्द्यं निजं देहं राजा दुःखमवाप्तवान् ।\nन जगाम गृहे दीनो वनमेवाभितो ययौ ॥ ३६॥"
  },
  {
    "text": "चिन्तयामास दुःखार्तास्त्रिशङ्कुः शोकविह्वलः ।\nकिं करोमि क्व गच्छामि देहो मेऽतीव निन्दितः ॥ ३७॥"
  },
  {
    "text": "कर्तव्यं नैव पश्यामि येन मे दुःखसङ्क्षयः ।\nगृहे गच्छामि चेत्पुत्रः पीडितोऽद्य भविष्यति ॥ ३८॥"
  },
  {
    "text": "भार्यापि श्वपचं दृष्ट्वा नाङ्गीकारं करिष्यति ।\nसचिवा नादरिष्यन्ति वीक्ष्य मामीदृशं पुनः ॥ ३९॥"
  },
  {
    "text": "ज्ञातयो बन्धुवर्गश्च सङ्गतो न भजिष्यति ।\nसर्वैस्तक्तस्य मे नूनं जीवितान्मरणं वरम् ॥ ४०॥"
  },
  {
    "text": "विषं वा भक्षयित्वाद्य पतित्वा वा जलाशये ।\nकृत्वा वा कण्ठपाशं च देहत्यागं करोम्यहम् ॥ ४१॥"
  },
  {
    "text": "अग्नौ वा ज्वलिते देहं जुहोमि विधिवद् बलात् ।\nकृत्वा वानशनं प्राणांस्त्यजामि दूषितान्भृशम् ॥ ४२॥"
  },
  {
    "text": "आत्महत्या भवेन्नूनं पुनर्जन्मनि जन्मनि ।\nश्वपचत्वं च शापश्च हत्यादोषाद्भवेदपि ॥ ४३॥"
  },
  {
    "text": "पुनर्विचार्य भूपालश्चेतसा समचिन्तयत् ।\nआत्महत्या न कर्तव्या सर्वथैव मयाधुना ॥ ४४॥"
  },
  {
    "text": "भोक्तव्यं स्वकृतं कर्म देहेनानेन कानने ।\nभोगेनास्य विपाकस्य भविता सर्वथा क्षयः ॥ ४५॥"
  },
  {
    "text": "प्रारब्धकर्मणां भोगादन्यथा न क्षयो भवेत् ।\nतस्मान्मयात्र भोक्तव्यं कृतं कर्म शुभाशुभम् ॥ ४६॥"
  },
  {
    "text": "कुर्वन्पुण्याश्रमाभ्याशे तीर्थानां सेवनं तथा ।\nस्मरणं चाम्बिकायास्तु साधूनां सेवनं तथा ॥ ४७॥"
  },
  {
    "text": "एवं कर्मक्षयं नूनं करिष्यामि वने वसन् ।\nभाग्ययोगात्कदाचित्तु भवेत्साधुसमागमः ॥ ४८॥"
  },
  {
    "text": "इति सञ्चिन्त्य मनसा त्यक्त्वा स्वनगरं नृपः ।\nगङ्गातीरे गतः कामं शोचंस्तत्रैव संस्थितः ॥ ४९॥"
  },
  {
    "text": "हरिश्चन्द्रस्तदा ज्ञात्वा पितुः शापस्य कारणम् ।\nदुःखितः सचिवांस्तत्र प्रेषयामास पार्थिवः ॥ ५०॥"
  },
  {
    "text": "सचिवास्तत्र गत्वाऽऽशु तमूचुः प्रश्रयान्विताः ।\nप्रणम्य श्वपचाकारं निःश्वसन्तं मुहुर्मुहुः ॥ ५१॥"
  },
  {
    "text": "राजन् पुत्रेण ते नूनं प्रेषितान्समुपागतान् ।\nअवेहि सचिवांस्त्वं नो हरिश्चन्द्राज्ञया स्थितान् ॥ ५२॥"
  },
  {
    "text": "युवराजसुतः प्राह यत्तच्छृणु नराधिप ।\nआनयध्वं नृपं यूयं सम्मान्य पितरं मम ॥ ५३॥"
  },
  {
    "text": "तस्माद्राजन् समागच्छ राज्यं प्रति गतव्यथः ।\nसेवां सर्वे करिष्यन्ति सचिवाश्च प्रजास्तथा ॥ ५४॥"
  },
  {
    "text": "गुरुं प्रसादयिष्यामः स यथा तु दयेत वै ।\nप्रसन्नोऽसौ महातेजा दुःखस्यान्तं करिष्यति ॥ ५५॥"
  },
  {
    "text": "इति पुत्रेण ते राजन् कथितं बहुधा किल ।\nतस्माद् गमनमेवाशु रोचतां निजसद्मनि ॥ ५६॥"
  },
  {
    "text": "व्यास उवाच -\nइति तेषां नृपः श्रुत्वा भाषितं श्वपचाकृतिः ।\nस्वगृहं गमनायासौ न मतिं कृतवानतः ॥ ५७॥"
  },
  {
    "text": "तानुवाच तदा वाक्यं व्रजन्तु सचिवाः पुरम् ।\nगत्वा पुरं महाभागा ब्रुवन्तु वचनाच्च मे ॥ ५८॥"
  },
  {
    "text": "नागमिष्याम्यहं पुत्र कुरु राज्यमतन्द्रितः ।\nमानयन्ब्राह्मणान्देवान्यजन्यज्ञैरनेकशः ॥ ५९॥"
  },
  {
    "text": "नाहं श्वपचवेषेण गर्हितेन महात्मभिः ।\nआगमिष्याम्ययोध्यायां सर्वे गच्छन्तु मा चिरम् ॥ ६०॥"
  },
  {
    "text": "पुत्रं सिंहासने स्थाप्य हरिश्चन्द्रं महाबलम् ।\nकुर्वन्तु राज्यकर्माणि यूयं तत्र ममाज्ञया ॥ ६१॥"
  },
  {
    "text": "इत्यादिष्टास्ततस्ते तु रुरुदुश्चातुरा भृशम् ।\nसचिवा निर्ययुस्तूर्णं नत्वा तं च वनाश्रमात् ॥ ६२॥"
  },
  {
    "text": "अयोध्यायामुपागत्य पुण्येऽह्नि विधिपूर्वकम् ।\nअभिषेकं तदा चक्रुर्हरिश्चन्द्रस्य मूर्ध्नि ते ॥ ६३॥"
  },
  {
    "text": "अभिषिक्तस्तु तेजस्वी सचिवैश्च नृपाज्ञया ।\nराज्यं चकार धर्मिष्ठः पितरं चिन्तयन्भृशम् ॥ ६४॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nसप्तमस्कन्धे त्रिशङ्कूपाख्यानवर्णनं नाम द्वादशोऽध्यायः ॥ ७.१२॥"
  },
  {
    "text": "७.१३ त्रयोदशोऽध्यायः । त्रिशङ्कुशापोद्धाराय विश्वामित्रसान्त्वनवर्णनम् ।"
  },
  {
    "text": "राजोवाच -\nहरिश्चन्द्रः कृतो राजा सचिवैर्नृपशासनात् ।\nत्रिशङ्कुस्तु कथं मुक्तस्तस्माच्चाण्डालदेहतः ॥ १॥"
  },
  {
    "text": "मृतो वा वनमध्ये तु गङ्गातीरे परिप्लुतः ।\nगुरुणा वा कृपां कृत्वा शापात्तस्माद्विमोचितः ॥ २॥"
  },
  {
    "text": "एतद् वृत्तान्तमखिलं कथयस्व ममाग्रतः ।\nचरितं तस्य नृपतेः श्रोतुकामोऽस्मि सर्वथा ॥ ३॥"
  },
  {
    "text": "व्यास उवाच -\nअभिषिक्तं सुतं कृत्वा राजा सन्तुष्टमानसः ।\nकालातिक्रमणं तत्र चकार चिन्तयञ्छिवाम् ॥ ४॥"
  },
  {
    "text": "एवं गच्छति काले तु तपस्तप्त्वा समाहितः ।\nद्रष्टुं दारान्सुतादींश्च तदागात्कौशिको मुनिः ॥ ५॥"
  },
  {
    "text": "आगत्य स्वजनं दृष्ट्वा सुस्थितं मुदमाप्तवान् ।\nभार्यां पप्रच्छ मेधावी स्थितामग्रे सपर्यया ॥ ६॥"
  },
  {
    "text": "दुर्भिक्षे तु कथं कालस्तया नीतः सुलोचने ।\nअन्नं विना त्विमे बालाः पालिता केन तद्वद ॥ ७॥"
  },
  {
    "text": "अहं तपसि सन्नद्धो नागतः श‍ृणु सुन्दरि ।\nकिं कृतं तु त्वया कान्ते विना द्रव्येण शोभने ॥ ८॥"
  },
  {
    "text": "मया चिन्ता कृता तत्र श्रुत्वा दुर्भिक्षमद्भुतम् ।\nनागतोऽहं विचार्यैवं किं करिष्यामि निर्धनः ॥ ९॥"
  },
  {
    "text": "अहमप्यति वामोरु पीडितः क्षुधया वने ।\nप्रविष्टश्चौरभावेन कुत्रचिच्छ्वपचालये ॥ १०॥"
  },
  {
    "text": "श्वपचं निद्रितं दृष्ट्वा क्षुधया पीडितो भृशम् ।\nमहानसं परिज्ञाय भक्ष्यार्थं समुपस्थितः ॥ ११॥"
  },
  {
    "text": "यदा भाण्डं समुद्घाट्य पक्वं श्वतनुजामिषम् ।\nगृह्णामि भक्षणार्थाय तदा दृष्टस्तु तेन वै ॥ १२॥"
  },
  {
    "text": "पृष्टः कस्त्वं कथं प्राप्तो गृहे मे निशि सादरम् ।\nब्रूहि कार्यं किमर्थं त्वमुद्घाटयसि भाण्डकम् ॥ १३॥"
  },
  {
    "text": "इत्युक्तः श्वपचेनाहं क्षुधया पीडितो भृशम् ।\nतमवोचं सुकेशान्ते कामं गद्गदया गिरा ॥ १४॥"
  },
  {
    "text": "ब्राह्मणोऽहं महाभाग तापसः क्षुधयार्दितः ।\nचौरभावमनुप्राप्तो भक्ष्यं पश्यामि भाण्डके ॥ १५॥"
  },
  {
    "text": "चौरभावेन सम्प्राप्तोऽस्म्यतिथिस्ते महामते ।\nक्षुधितोऽस्मि ददस्वाज्ञां मांसमद्मि सुसंस्कृतम् ॥ १६॥"
  },
  {
    "text": "विश्वामित्र उवाच -\nश्वपचस्तु वचः श्रुत्वा मामुवाच सुनिश्चितम् ।\nभक्षं मा कुरु वर्णाग्र्य जानीहि श्वपचालयम् ॥ १७॥"
  },
  {
    "text": "दुर्लभं खलु मानुष्यं तत्रापि च द्विजन्मता ।\nद्विजत्वे ब्राह्मणत्वं च दुर्लभं वेत्सि किं न हि ॥ १८॥"
  },
  {
    "text": "दुष्टाहारो न कर्तव्यः सर्वथा लोकमिच्छता ।\nअग्राह्या मनुना प्रोक्ताः कर्मणा सप्त चान्त्यजाः ॥ १९॥"
  },
  {
    "text": "त्याज्योऽहं कर्मणा विप्र श्वपचो नात्र संशयः ।\nनिवारयामि भक्ष्यात्त्वां न लोभेनाञ्जसा द्विज ॥ २०॥"
  },
  {
    "text": "वर्णसङ्करदोषोऽयं मा यातु त्वां द्विजोत्तम ।\nविश्वामित्र उवाच ।\nसत्यं वदसि धर्मज्ञ मतिस्ते विशदान्त्यज ॥ २१॥"
  },
  {
    "text": "तथाप्यापदि धर्मस्य सूक्ष्ममार्गं ब्रवीम्यहम् ।\nदेहस्य रक्षणं कार्यं सर्वथा यदि मानद ॥ २२॥"
  },
  {
    "text": "पापस्यान्ते पुनः कार्यं प्रायश्चित्तं विशुद्धये ।\nदुर्गतिस्तु भवेत्पापादनापदि न चापदि ॥ २३॥"
  },
  {
    "text": "मरणात्क्षुधितस्याथ नरको नात्र संशयः ।\nतस्मात्क्षुधापहरणं कर्तव्यं शुभमिच्छता ॥ २४॥"
  },
  {
    "text": "तेनाहं चौर्यधर्मेण देहं रक्षेऽप्यथान्त्यज ।\nअवर्षणे च चौर्येण यत्पापं कथितं बुधैः ॥ २५॥"
  },
  {
    "text": "यो न वर्षति पर्जन्यस्तत्तु तस्मै भविष्यति ।\nइत्युक्ते वचने कान्ते पर्जन्यः सहसापतत् ॥ २६॥"
  },
  {
    "text": "गगनाद्धस्तिहस्ताभिर्धाराभिरभिकाङ्क्षितः ।\nमुदितोऽहं घनं वीक्ष्य वर्षन्तं विद्युता सह ॥ २७॥"
  },
  {
    "text": "तदाहं तद्गृहं त्यक्त्वा निःसृतः परया मुदा ।\nकथय त्वं वरारोहे कालो नीतस्त्वया कथम् ॥ २८॥"
  },
  {
    "text": "कान्तारे परमः क्रूरः क्षयकृत्प्राणिनामिह ।\nव्यास उवाच -\nइति तस्य वचः श्रुत्वा पतिमाह प्रियंवदा ॥ २९॥"
  },
  {
    "text": "यथा श‍ृणु मया नीतः कालः परमदारुणः ।\nगते त्वयि मुनिश्रेष्ठ दुर्भिक्षं समुपागतम् ॥ ३०॥"
  },
  {
    "text": "अन्नार्थं पुत्रकाः सर्वे बभूवुश्चातिदुःखिताः ।\nक्षुधितान्बालकान्वीक्ष्य नीवारार्थं वने वने ॥ ३१॥"
  },
  {
    "text": "भ्रान्ताहं चिन्तयाऽऽविष्टा किञ्चित्प्राप्तं फलं तदा ।\nएवं च कतिचिन्मासा नीवारेणातिवाहिताः ॥ ३२॥"
  },
  {
    "text": "तदभावे मया कान्त चिन्तितं मनसा पुनः ।\nन भिक्षा किल दुर्भिक्षे नीवारा नापि कानने ॥ ३३॥"
  },
  {
    "text": "न वृक्षेषु फलान्यासुर्न मूलानि धरातले ।\nक्षुधया पीडिता बाला रुदन्ति भृशमातुराः ॥ ३४॥"
  },
  {
    "text": "किं करोमि क्व गच्छामि किं ब्रवीमि क्षुधार्तितान् ।\nएवं विचिन्त्य मनसा निश्चयस्तु मया कृतः ॥ ३५॥"
  },
  {
    "text": "पुत्रमेकं ददाम्यद्य कस्मैचिद्धनिने किल ।\nगृहीत्वा तस्य मौल्यं तु तेन द्रव्येण बालकान् ॥ ३६॥"
  },
  {
    "text": "पालयेऽहं क्षुधार्तांस्तु नान्योपायोऽस्ति पालने ।\nइति सञ्चिन्त्य मनसा पुत्रोऽयं प्रहितो मया ॥ ३७॥"
  },
  {
    "text": "विक्रयार्थं महाभाग क्रन्दमानो भृशातुरः ।\nक्रन्दमानं गृहीत्वैनं निर्गताहं गतत्रपा ॥ ३८॥"
  },
  {
    "text": "तदा सत्यव्रतो मार्गे मामुद्वीक्ष्य भृशातुराम् ।\nपप्रच्छ स च राजर्षिः कस्माद्रोदिति बालकः ॥ ३९॥"
  },
  {
    "text": "तदाहं तमुवाचेदं वचनं मुनिसत्तम ।\nविक्रयार्थं नीयतेऽसौ बालकोऽद्य मया नृप ॥ ४०॥"
  },
  {
    "text": "श्रुत्वा मे वचनं राजा दयार्द्रहृदयस्ततः ।\nमामुवाच गृहं याहि गृहीत्वैनं कुमारकम् ॥ ४१॥"
  },
  {
    "text": "भोजनार्थे कुमाराणामामिषं विहितं तव ।\nप्रापयिष्याम्यहं नित्यं यावन्मुनिसमागमः ॥ ४२॥"
  },
  {
    "text": "अहन्यहनि भूपालो वृक्षेऽस्मिन्मृगसूकरान् ।\nविन्यस्य याति हत्वासौ प्रत्यहं दययान्वितः ॥ ४३॥"
  },
  {
    "text": "तेनैव बालकाः कान्त पालिता वृजिनार्णवात् ।\nवसिष्ठेनाथ शप्ताऽसौ भूपतिर्मम कारणात् ॥ ४४॥"
  },
  {
    "text": "कस्मिंश्चिद्दिवसे मांसं न प्राप्तं तेन कानने ।\nहता दोग्ध्री वसिष्ठस्य तेनासौ कुपितो मुनिः ॥ ४५॥"
  },
  {
    "text": "त्रिशङ्कुरिति भूपस्य कृतं नाम महात्मना ।\nकुपितेन वधाद्धेतोश्चाण्डालश्च कृतो नृपः ॥ ४६॥"
  },
  {
    "text": "तेनाहं दुःखिता जाता तस्य दुःखेन कौशिक ।\nश्वपचत्वमसौ प्राप्तो मत्कृते नृपनन्दनः ॥ ४७॥"
  },
  {
    "text": "येन केनाप्युपायेन भवता नृपतेः किल ।\nतस्माद्रक्षा प्रकर्तव्या तपसा प्रबलेन ह ॥ ४८॥"
  },
  {
    "text": "व्यास उवाच -\nइति भार्यावचः श्रुत्वा कौशिको मुनिसत्तमः ।\nतामाह कामिनीं दीनां सान्त्वपूर्वमरिन्दम ॥ ४९॥"
  },
  {
    "text": "विश्वामित्र उवाच -\nमोचयिष्यामि तं शापान्नृपं कमललोचने ।\nउपकारः कृतो येन कान्ताराद्रक्षितासि वै ॥ ५०॥"
  },
  {
    "text": "विद्यातपोबलेनाहं करिष्ये दुःखसङ्क्षयम् ।\nइत्याश्वास्य प्रियां तत्र कौशिकः परमार्थवित् ॥ ५१॥"
  },
  {
    "text": "चिन्तयामास नृपतेः कथं स्याद्दुःखनाशनम् ।\nसंविमृश्य मुनिस्तत्र जगाम यत्र पार्थिवः ॥ ५२॥"
  },
  {
    "text": "त्रिशङ्कुः पक्वणे दीनः संस्थितः श्वपचाकृतिः ।\nआगच्छन्तं मुनिं दृष्ट्वा विस्मितोऽसौ नराधिपः ॥ ५३॥"
  },
  {
    "text": "दण्डवन्निपपातोर्व्यां पादयोस्तरसा मुनेः ।\nगृहीत्वा तं करे भूपं पतितं कौशिकस्तदा ॥ ५४॥"
  },
  {
    "text": "उत्थाप्योवाच वचनं सान्त्वपूर्वं द्विजोत्तमः ।\nमत्कृते त्वं महीपाल शप्तोऽसि मुनिना यतः ॥ ५५॥"
  },
  {
    "text": "वाञ्छितं ते करिष्यामि ब्रूहि किं करवाण्यहम् ।\nराजोवाच -\nमया सम्प्रार्थितः पूर्वं वसिष्ठो मखहेतवे ॥ ५६॥"
  },
  {
    "text": "मां याजय मुनिश्रेष्ठ करोमि मखमुत्तमम् ।\nयथेष्टं कुरु विप्रेन्द्र यथा स्वर्गं व्रजाम्यहम् ॥ ५७॥"
  },
  {
    "text": "अनेनैव शरीरेण शक्रलोकं सुखालयम् ।\nकोपं कृत्वा वसिष्ठोऽसौ मामाहेति सुदुर्मते ॥ ५८॥"
  },
  {
    "text": "मानुषेण हि देहेन स्वर्गवासः कुतस्तव ।\nपुनर्मयोक्तो भगवान्स्वर्गलुब्धेन चानघ ॥ ५९॥"
  },
  {
    "text": "अन्यं पुरोहितं कृत्वा यक्ष्येऽहं यज्ञमुत्तमम् ।\nतदा तेनैव शप्तोऽहं चाण्डालो भव पामर ॥ ६०॥"
  },
  {
    "text": "इत्येतत्कथितं सर्वं कारणं शापसम्भवम् ।\nमम दुःखविनाशाय समर्थोऽसि मुनीश्वर ॥ ६१॥"
  },
  {
    "text": "इत्युक्त्वा विररमासौ राजा दुःखरुजार्दितः ।\nकौशिकोऽपि निराकर्तुं शापं तस्य व्यचिन्तयत् ॥ ६२॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां सप्तमस्कन्धे\nत्रिशङ्कुशापोद्धाराय विश्वामित्रसान्त्वनवर्णनं नाम त्रयोदशोऽध्यायः ॥ ७.१३॥"
  },
  {
    "text": "७.१४ चतुर्दशोऽध्यायः । वरुणकृपया शैव्यायां पुत्रोप्तत्तिवर्णनम् ।"
  },
  {
    "text": "व्यास उवाच -\nविचिन्त्य मनसा कृत्यं गाधिसूनुर्महातपाः ।\nप्रकल्प्य यज्ञसम्भारान्मुनीनामन्त्रयत्तदा ॥ १॥"
  },
  {
    "text": "मुनयस्तं मखं ज्ञात्वा विश्वामित्रनिमन्त्रिताः ।\nनागताः सर्व एवैते वसिष्ठेन निवारिताः ॥ २॥"
  },
  {
    "text": "गाधिसूनुस्तदाज्ञाय विमनाश्चातिदुःखितः ।\nआजगामाश्रमं तत्र यत्रासौ नृपतिः स्थितः ॥ ३॥"
  },
  {
    "text": "तमाह कौशिकः क्रुद्धो वसिष्ठेन निवारिताः ।\nनागताः ब्राह्मणाः सर्वे यज्ञार्थं नृपसत्तम ॥ ४॥"
  },
  {
    "text": "पश्य मे तपसः सिद्धिं यथा त्वां सुरसद्मनि ।\nप्रापयामि महाराज वाञ्छितं ते करोम्यहम् ॥ ५॥"
  },
  {
    "text": "इत्युक्त्वा जलमादाय हस्तेन मुनिसत्तमः ।\nददौ पुण्यं तदा तस्मै गायत्रीजपसम्भवम् ॥ ६॥"
  },
  {
    "text": "दत्त्वाथ सुकृतं राज्ञे तमुवाच महीपतिम् ।\nयथेष्टं गच्छ राजर्षे त्रिविष्टपमतन्द्रितः ॥ ७॥"
  },
  {
    "text": "पुण्येन मम राजेन्द्र बहुकालार्जितेन च ।\nयाहि शक्रपुरीं प्रीतः स्वस्ति तेऽस्तु सुरालये ॥ ८॥"
  },
  {
    "text": "व्यास उवाच -\nइत्युक्तवति विप्रेन्द्रे त्रिशङ्कुस्तरसा ततः ।\nउत्पपात यथा पक्षी वेगवांस्तपसो बलात् ॥ ९॥"
  },
  {
    "text": "उत्पत्य गगने राजा गतः शक्रपुरीं यदा ।\nदृष्टो देवगणैस्तत्र क्रूरश्चाण्डालवेषभाक् ॥ १०॥"
  },
  {
    "text": "कथितोऽसौ सुरेन्द्राय कोऽयमायाति सत्वरः ।\nगगने देववद्वा यो दुर्दर्शः श्वपचाकृतिः ॥ ११॥"
  },
  {
    "text": "सहसोत्थाय शक्रस्तमपश्यत्पुरुषाधमम् ।\nज्ञात्वा त्रिशङ्कुमपि स निर्भर्त्स्य तरसाब्रवीत् ॥ १२॥"
  },
  {
    "text": "श्वपच क्व समायासि देवलोके जुगुप्सितः ।\nयाहि शीघ्रं ततो भूमौ नात्र स्थातुं त्वयोचितम् ॥ १३॥"
  },
  {
    "text": "इत्युक्तः स्खलितः स्वर्गाच्छक्रेणामित्रकर्शन ।\nनिपपात तदा राजा क्षीणपुण्यो यथामरः ॥ १४॥"
  },
  {
    "text": "पुनश्चुक्रोश भूपालो विश्वामित्रेति चासकृत् ।\nपतामि रक्ष दुःखार्तं स्वर्गाच्चलितमाशुगम् ॥ १५॥"
  },
  {
    "text": "तस्य तत्क्रन्दितं राजन् पतितः कौशिको मुनिः ।\nश्रुत्वा तिष्ठेति होवाच पतन्तं वीक्ष्य भूपतिम् ॥ १६॥"
  },
  {
    "text": "वचनात्तस्य तत्रैव स्थितोऽसौ गगने नृपः ।\nमुनेस्तपःप्रभावेण चलितोऽपि सुरालयात् ॥ १७॥"
  },
  {
    "text": "विश्वामित्रोऽप्यपः स्पृष्ट्वा चकारेष्टिं सुविस्तराम् ।\nविधातुं नूतनां सृष्टिं स्वर्गलोकं द्वितीयकम् ॥ १८॥"
  },
  {
    "text": "तस्योद्यमं तथा ज्ञात्वा त्वरितस्तु शचीपतिः ।\nतत्राजगाम सहसा मुनिं प्रति तु गाधिजम् ॥ १९॥"
  },
  {
    "text": "किं ब्रह्मन् क्रियते साधो कस्मात्कोपसमाकुलः ।\nअलं सृष्ट्या मुनिश्रेष्ठ ब्रूहि किं करवाणि ते ॥ २०॥"
  },
  {
    "text": "विश्वामित्र उवाच -\nस्वं निवासं महीपालं च्युतं त्वद्भुवनाद् विभो ।\nनयस्व प्रीतियोगेन त्रिशङ्कुं चातिदुःखितम् ॥ २१॥"
  },
  {
    "text": "व्यास उवाच -\nतस्य तं निश्चयं ज्ञात्वा तुराषाडतिशङ्कितः ।\nतपोबलं विदित्वोग्रमोमित्योवाच वासवः ॥ २२॥"
  },
  {
    "text": "दिव्यदेहं नृपं कृत्वा विमानवरसंस्थितम् ।\nआपृच्छ्य कौशिकं शक्रोऽगमन्निजपुरीं तदा ॥ २३॥"
  },
  {
    "text": "गते शक्रे तु वै स्वर्गं त्रिशङ्कुसहिते ततः ।\nविश्वामित्रः सुखं प्राप्य स्वाश्रमे सुस्थिरोऽभवत् ॥ २४॥"
  },
  {
    "text": "हरिश्चन्द्रोऽथ तच्छ्रुत्वा विश्वामित्रोपकारकम् ।\nपितुः स्वर्गमनं कामं मुदितो राज्यमन्वशात् ॥ २५॥"
  },
  {
    "text": "अयोध्याधिपतिः क्रीडां चकार सह भार्यया ।\nरूपयौवनचातुर्ययुक्तया प्रीतिसंयुतः ॥ २६॥"
  },
  {
    "text": "अतीतकाले युवती न सा गर्भवती ह्यभूत् ।\nतदा चिन्तातुरो राजा बभूवातीव दुःखितः ॥ २७॥"
  },
  {
    "text": "वसिष्टस्याश्रमं गत्वा प्रणम्य शिरसा मुनिम् ।\nअनपत्यत्वजां चिन्तां गुरवे समवेदयत् ॥ २८॥"
  },
  {
    "text": "दैवज्ञोऽसि भवान्कामं मन्त्रविद्याविशारदः ।\nउपायं कुरु धर्मज्ञ सन्ततेर्मम मानद ॥ २९॥"
  },
  {
    "text": "अपुत्रस्य गतिर्नास्ति जानासि द्विजसत्तम ।\nकस्मादुपेक्षसे जानन् दुःखं मम च शक्तिमान् ॥ ३०॥"
  },
  {
    "text": "कलविङ्कास्त्विमे धन्या ये शिशुं लालयन्ति हि ।\nमन्दभाग्योऽहमनिशं चिन्तयामि दिवानिशम् ॥ ३१॥"
  },
  {
    "text": "व्यास उवाच -\nइत्याकर्ण्य मुनिस्तस्य निर्वेदमिश्रितं वचः ।\nसञ्चिन्त्य मनसा सम्यक् तमुवाच विधेः सुतः ॥ ३२॥"
  },
  {
    "text": "वसिष्ठ उवाच -\nसत्यं ब्रूहि महाराज संसारेऽस्मिन्न विद्यते ।\nअनपत्यत्वजं दुःखं यत्तथा दुःखमद्भुतम् ॥ ३३॥"
  },
  {
    "text": "तस्मात्त्वमपि राजेन्द्र वरुणं यादसां पतिम् ।\nसमाराधय यत्नेन स ते कार्यं करिष्यति ॥ ३४॥"
  },
  {
    "text": "वरुणादधिको नास्ति देवः सन्तानदायकः ।\nतमाराधय धर्मिष्ठ कार्यसिद्धिर्भविष्यति ॥ ३५॥"
  },
  {
    "text": "दैवं पुरुषकारश्च माननीयाविमौ नृभिः ।\nउद्यमेन विना कार्यसिद्धिः सञ्जायते कथम् ॥ ३६॥"
  },
  {
    "text": "न्यायतस्तु नरैः कार्य उद्यमस्तत्त्वदर्शिभिः ।\nकृते तस्मिन्भवेत्सिद्धिर्नान्यथा नृपसत्तम ॥ ३७॥"
  },
  {
    "text": "इति तस्य वचः श्रुत्वा गुरोरमिततेजसः ।\nप्रणम्य निर्ययौ राजा तपसे कृतनिश्चयः ॥ ३८॥"
  },
  {
    "text": "गङ्गातीरे शुभे स्थाने कृतपद्मासनो नृपः ।\nध्यायन्पाशधरं चित्ते चचार दुश्चरं तपः ॥ ३९॥"
  },
  {
    "text": "एवं तपस्यतस्तस्य प्रचेता दृष्टिगोचरः ।\nकृपयाभून्महाराज प्रसन्नमुखपङ्कजः ॥ ४०॥"
  },
  {
    "text": "हरिश्चन्द्रमुवाचेदं वचनं यादसां पतिः ।\nवरं वरय धर्मज्ञ तुष्टोऽस्मि तपसा तव ॥ ४१॥"
  },
  {
    "text": "राजोवाच -\nअनपत्योऽस्मि देवेश पुत्रं देहि सुखप्रदम् ।\nऋणत्रयापहारार्थमुद्यमोऽयं मया कृतः ॥ ४२॥"
  },
  {
    "text": "नृपस्य वचनं श्रुत्वा प्रगल्भं दुःखितस्य च ।\nस्मितपूर्वं ततः पाशी तमाह पुराः स्थितम् ॥ ४३॥"
  },
  {
    "text": "वरुण उवाच -\nपुत्रो यदि भवेद्राजन् गुणी मनसि वाञ्छितः ।\nसिद्धे कार्ये ततः पश्चात्किं करिष्यसि मे प्रियम् ॥ ४४॥"
  },
  {
    "text": "यदि त्वं तेन पुत्रेण मां यजेथा विशङ्कितः ।\nपशुबन्धेन तेनैव ददामि नृपते वरम् ॥ ४५॥"
  },
  {
    "text": "राजोवाच -\nदेव मे मास्तु वन्ध्यत्वं यजिष्येऽहं जलाधिप ।\nपशुं कृत्वा सुतं पुत्रं सत्यमेतद्ब्रवीमि ते ॥ ४६॥"
  },
  {
    "text": "वन्ध्यत्वे परमं दुःखमसह्यं भुवि मानद ।\nशोकाग्निशमनं नॄणां तस्माद्देहि सुतं शुभम् ॥ ४७॥"
  },
  {
    "text": "वरुण उवाच -\nभविष्यति सुतः कामं राजन् गच्छ गृहाय वै ।\nसत्यं तद्वचनं कार्यं यद्ब्रवीषि ममाग्रतः ॥ ४८॥"
  },
  {
    "text": "व्यास उवाच -\nइत्युक्तो वरुणेनासौ हरिश्चन्द्रो गृहं ययौ ।\nभार्यायै कथयामास वृत्तान्तं वरदानजम् ॥ ४९॥"
  },
  {
    "text": "तस्य भार्याशतं पूर्णं बभूवातिमनोहरम् ।\nपट्टराज्ञी शुभा शैव्या धर्मपत्नी पतिव्रता ॥ ५०॥"
  },
  {
    "text": "काले गतेऽथ सा गर्भं दधार वरवर्णिनी ।\nबभूव मुदितो राजा श्रुत्वा दोहदचेष्टितम् ॥ ५१॥"
  },
  {
    "text": "कारयामास विधिवत्संस्कारान्नृपतिस्तदा ।\nमासेऽथ दशमे पूर्णे सुषुवे सा शुभे दिने ॥ ५२॥"
  },
  {
    "text": "ताराग्रहबलोपेते पुत्रं देवसुतोपमम् ।\nपुत्रे जाते नृपः स्नात्वा ब्राह्मणैः परिवेष्टितः ॥ ५३॥"
  },
  {
    "text": "चकार जातकर्मादौ ददौ दानानि भूरिशः ।\nराज्ञश्चातिप्रमोदोऽभूत्पुत्रजन्मसमुद्भवः ॥ ५४॥"
  },
  {
    "text": "बभूव परमोदारो धनधान्यसमन्वितः ।\nविशेषदानसंयुक्तो गीतवादित्रसङ्कुलः ॥ ५५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां सप्तमस्कन्धे\nवरुणकृपया शैव्यायां पुत्रोप्तत्तिवर्णनं नाम चतुर्दशोऽध्यायः ॥ ७.१४॥"
  },
  {
    "text": "७.१५ पञ्चदशोऽध्यायः । हरिश्चन्द्रस्य जलोदरव्याधिप्राप्तिवर्णनम् ।"
  },
  {
    "text": "व्यास उवाच -\nप्रवृत्ते सदने तस्य राज्ञः पुत्रमहोत्सवे ।\nआजगाम तदा पाशी विप्रवेषधरः शुभः ॥ १॥"
  },
  {
    "text": "स्वस्तीत्युक्त्वा नृपं प्राह वरुणोऽहं निशामय ।\nपुत्रो जातस्तवाधीश यजानेन नृपाशु माम् ॥ २॥"
  },
  {
    "text": "सत्यं कुरु वचो राजन् यत्प्रोक्तं भवतः पुरा ।\nवन्ध्यत्वं तु गतं तेऽद्य वरदानेन मे किल ॥ ३॥"
  },
  {
    "text": "इति तस्य वचः श्रुत्वा राजा चिन्तां चकार ह ।\nकथं हन्मि सुतं जातं जलजेन समाननम् ॥ ४॥"
  },
  {
    "text": "लोकपालः समायातो विप्रवेषेण वीर्यवान् ।\nन देवहेलनं कार्यं सर्वथा शुभमिच्छता ॥ ५॥"
  },
  {
    "text": "पुत्रस्नेहः सुदुश्छेद्यः सर्वथा प्राणिभिः सदा ।\nकिं करोमि कथं मे स्यात्सुखं सन्ततिसम्भवम् ॥ ६॥"
  },
  {
    "text": "धैर्यमालम्ब्य भूपालस्तं नत्वा प्रतिपूज्य च ।\nउवाच वचनं श्लक्ष्णं युक्तं विनयपूर्वकम् ॥ ७॥"
  },
  {
    "text": "राजोवाच -\nदेवदेव तवानुज्ञां करोमि करुणानिधे ।\nवेदोक्तेन विधानेन मखं च बहुदक्षिणम् ॥ ८॥"
  },
  {
    "text": "पुत्रे जाते दशाहेन कर्मयोग्यो भवेत्पिता ।\nमासेन शुध्येज्जननी दम्पती तत्र कारणम् ॥ ९॥"
  },
  {
    "text": "सर्वज्ञोऽसि प्रचेतस्त्वं धर्मं जानासि शाश्वतम् ।\nकृपां कुरु त्वं वारीश क्षमस्व परमेश्वर ॥ १०॥"
  },
  {
    "text": "व्यास उवाच -\nइत्युक्तस्तु प्रचेतास्तं प्रत्युवाच जनाधिपम् ।\nस्वस्ति तेऽस्तु गमिष्यामि कुरु कार्याणि पार्थिव ॥ ११॥"
  },
  {
    "text": "आगमिष्यामि मासान्ते यष्टव्यं सर्वथा त्वया ।\nकृत्वौत्थानिकमाचारं पुत्रस्य नृपसत्तम ॥ १२॥"
  },
  {
    "text": "इत्युक्त्वा श्लक्ष्णया वाचा राजानं यादसां पतिः ।\nहरिश्चन्द्रो मुदं प्राप गते पाशिनि पार्थिवः ॥ १३॥"
  },
  {
    "text": "कोटिशः प्रददौ गास्ता घटोध्नीर्हेमपूरिताः ।\nविप्रेभ्यो वेदविद्भ्यश्च तथैव तिलपर्वतान् ॥ १४॥"
  },
  {
    "text": "राजा पुत्रमुखं दृष्ट्वा सुखमाप महत्तरम् ।\nनामास्य रोहितश्चेति चकार विधिपूर्वकम् ॥ १५॥"
  },
  {
    "text": "पूर्णे मासे ततः पाशी विप्रवेषेण भूपतेः ।\nआजगाम गृहे सद्यो यजस्वेति ब्रुवन्मुहुः ॥ १६॥"
  },
  {
    "text": "वीक्ष्य तं नृपतिर्देवं निमग्नः शोकसागरे ।\nप्रणिपत्य कृतातिथ्यं तमुवाच कृताञ्जलिः ॥ १७॥"
  },
  {
    "text": "दिष्ट्या देव त्वमायातो गृहं मे पावितं प्रभो ।\nमखं करोमि वारीश विधिवद्वाञ्छितं तव ॥ १८॥"
  },
  {
    "text": "अदन्तो न पशुः श्लाघ्य इत्याहुर्वेदवादिनः ।\nतस्माद्दन्तोद्भवे तेऽहं करिष्यामि महामखम् ॥ १९॥"
  },
  {
    "text": "व्यास उवाच -\nइत्युक्तस्तेन वरुणस्तथेत्युक्त्वा ययावथ ।\nहरिश्चन्द्रो मुदं प्राप्य विजहार गृहाश्रमे ॥ २०॥"
  },
  {
    "text": "पुनर्दन्तोद्भवं ज्ञात्वा प्रचेता द्विजरूपवान् ।\nआजगाम गृहे तस्य कुरु कार्यमिति ब्रुवन् ॥ २१॥"
  },
  {
    "text": "भूपालोऽपि जलाधीशं वीक्ष्य प्राप्तं द्विजाकृतिम् ।\nप्रणम्यासनसम्मानैः पूजयामास सादरम् ॥ २२॥"
  },
  {
    "text": "स्तुत्वा प्रोवाच वचनं विनयानतकन्धरः ।\nकरोमि विधिवत्कामं मखं प्रबलदक्षिणम् ॥ २३॥"
  },
  {
    "text": "बालोऽप्यकृतचौलोऽयं गर्भकेशो न सम्मतः ।\nयज्ञार्थे पशुकरणे मया वृद्धमुखाच्छ्रुतम् ॥ २४॥"
  },
  {
    "text": "तावत्क्षमस्व वारीश विधिं जानासि शाश्वतम् ।\nकर्तव्यः सर्वथा यज्ञो मुण्डनान्ते शिशोः किल ॥ २५॥"
  },
  {
    "text": "तस्येति वचनं श्रुत्वा प्रचेताः प्राह तं पुनः ।\nप्रतारयसि मां राजन् पुनः पुनरिदं ब्रुवन् ॥ २६॥"
  },
  {
    "text": "अपि ते सर्वसामग्री वर्तते नृपतेऽधुना ।\nपुत्रस्नेहनिबद्धस्त्वं वञ्चयस्येव साम्प्रतम् ॥ २७॥"
  },
  {
    "text": "क्षौरकर्मविधिं कृत्वा न कर्तासि मखं यदि ।\nतदाहं दारुणं शापं दास्ये कोपसमन्वितः ॥ २८॥"
  },
  {
    "text": "अद्य गच्छामि राजेन्द्र वचनात्तव मानद ।\nन मृषा वचनं कार्यं त्वयेक्ष्वाकुकुलोद्भव ॥ २९॥"
  },
  {
    "text": "इत्याभाष्य ययावाशु प्रचेता नृपतेर्गृहात् ।\nराजा परमसन्तुष्टो ननन्द भवने तदा ॥ ३०॥"
  },
  {
    "text": "चूडाकरणकाले तु प्रवृत्ते परमोत्सवे ।\nसम्प्राप्तस्तरसा पाशी भवनं नृपतेः पुनः ॥ ३१॥"
  },
  {
    "text": "यदाङ्के सुतमादाय राज्ञी नृपतिसन्निधौ ।\nउपविष्टा क्रियाकाले तदैव वरुणोऽभ्यगात् ॥ ३२॥"
  },
  {
    "text": "कुरु कर्मेति विस्पष्टं वचनं कथयन्नृपम् ।\nविप्ररूपधरः श्रीमान् प्रत्यक्ष इव पावकः ॥ ३३॥"
  },
  {
    "text": "नृपतिस्त्वं समालोक्य बभूवातीव विह्वलः ।\nनमश्चकार तं भीत्या कृताञ्जलिपुटः पुरः ॥ ३४॥"
  },
  {
    "text": "विधिवत्पूजयित्वा तं राजोवाच विनीतवान् ।\nस्वामिन् कार्यं करोम्यद्य मखस्य विधिपूर्वकम् ॥ ३५॥"
  },
  {
    "text": "वक्तव्यमस्ति तत्रापि श‍ृणुष्वैकमना विभो ।\nयुक्तं चेन्मन्यसे स्वामिंस्तद् ब्रवीमि तवाग्रतः ॥ ३६॥"
  },
  {
    "text": "ब्राह्मणः क्षत्रियो वैश्यस्त्रयो वर्णा द्विजातयः ।\nसंस्कृताश्चान्यथा शूद्रा एवं वेदविदो विदुः ॥ ३७॥"
  },
  {
    "text": "तस्मादयं सुतो मेऽद्य शुद्रवद्वर्तते शिशुः ।\nउपनीतः क्रियार्हः स्यादिति वेदेषु निर्णयः ॥ ३८॥"
  },
  {
    "text": "राज्ञामेकादशे वर्षे सदोपनयनं स्मृतम् ।\nअष्टमे ब्राह्मणानां च वैश्यानां द्वादशे किल ॥ ३९॥"
  },
  {
    "text": "दयसे यदि देवेश दीनं मां सेवकं तव ।\nतदोपनीय कर्तास्मि पशुना यज्ञमुत्तमम् ॥ ४०॥"
  },
  {
    "text": "लोकपालोऽसि धर्मज्ञ सर्वशास्त्रविशारद ।\nमन्यसे मद्वचः सत्यं तद् गच्छ भवनं विभो ॥ ४१॥"
  },
  {
    "text": "व्यास उवाच -\nइति तस्य वचः श्रुत्वा दयावान् यादसां पतिः ।\nओमित्युक्त्वा ययावाशु प्रसन्नवदनो नृपः ॥ ४२॥"
  },
  {
    "text": "गतेऽथ वरुणो राजा बभूवातिमुदान्वितः ।\nसुखं प्राप्य सुतस्यैवं राजा मुदमवाप ह ॥ ४३॥"
  },
  {
    "text": "चकार राजकार्याणि हरिश्चन्द्रस्तदा नृपः ।\nकालेन व्रजता पुत्रो बभूव दशवार्षिकः ॥ ४४॥"
  },
  {
    "text": "तस्योपवीतसामग्रीं विभूतिसदृशीं नृपः ।\nचकार ब्राह्मणैः शिष्टैरन्वितः सचिवैस्तथा ॥ ४५॥"
  },
  {
    "text": "एकादशे सुतास्याब्दे व्रतबन्धविधौ नृपः ।\nविदधे विधिवत्कार्यं चित्ते चिन्तातुरः पुनः ॥ ४६॥"
  },
  {
    "text": "वर्तमाने तथा कार्ये उपनीते कुमारके ।\nआजगामाथ वरुणो विप्रवेषधरस्तदा ॥ ४७॥"
  },
  {
    "text": "तं वीक्ष्य नृपतिस्तूर्णं प्रणम्य पुरतः स्थितः ।\nकृताञ्जलिपुटः प्रीतः प्रत्युवाच सुरोत्तमम् ॥ ४८॥"
  },
  {
    "text": "देव दत्तोपवीतोऽयं पशुयोग्योऽस्ति मे सुतः ।\nप्रसादात्तव मे शोको गतो वन्ध्यापवादजः ॥ ४९॥"
  },
  {
    "text": "कर्तुमिच्छाम्यहं यज्ञं प्रभूतवरदक्षिणम् ।\nसमये श‍ृणु धर्मज्ञ सत्यमद्य ब्रवीम्यहम् ॥ ५०॥"
  },
  {
    "text": "समावर्तनकर्मान्ते करिष्यामि तवेप्सितम् ।\nममोपरि दयां कृत्वा तावत्त्वं क्षन्तुमर्हसि ॥ ५१॥"
  },
  {
    "text": "वरुण उवाच -\nप्रतारयसि मां राजन् पुत्रप्रेमाकुलो भृशम् ।\nमुहुर्मुहुर्मतिं कृत्वा युक्तियुक्तां महामते ॥ ५२॥"
  },
  {
    "text": "गच्छाम्यद्य महाराज वचसा तव नोदितः ।\nआगमिष्यामि समये समावर्तनकर्मणि ॥ ५३॥"
  },
  {
    "text": "इत्युक्त्वा प्रययौ पाशी तपापृच्छ्य विशाम्पते ।\nराजा प्रमुदितः कार्यं चकार च यथोत्तरम् ॥ ५४॥"
  },
  {
    "text": "आगतं वरुणं दृष्ट्वा कुमारोऽतिविचक्षणः ।\nयज्ञस्य समयं ज्ञात्वा तदा चिन्तातुरोऽभवत् ॥ ५५॥"
  },
  {
    "text": "शोकस्य कारणं राज्ञः पर्यपृच्छदितस्ततः ।\nज्ञात्वात्मवधमायुष्मन् गमनाय मतिं दधौ ॥ ५६॥"
  },
  {
    "text": "निश्चयं परमं कृत्वा सम्मन्त्र्य सचिवात्मजैः ।\nप्रययौ नगरात्तस्मान्निर्गत्य वनमप्यसौ ॥ ५७॥"
  },
  {
    "text": "गते पुत्रे नृपः कामं दुःखितोऽभूद् भृशं तदा ।\nप्रेरयामास दूतान्स्वांस्तस्यान्वेषणकाम्यया ॥ ५८॥"
  },
  {
    "text": "एवं गतेऽथ कालेऽसौ वरुणस्तद्गृहं गतः ।\nराजानं शोकसन्तप्तं कुरु यज्ञमिति ब्रुवन् ॥ ५९॥"
  },
  {
    "text": "राजा प्रणम्य तं प्राह देवदेव करोमि किम् ।\nन जाने क्वापि पुत्रो मे गतस्त्वद्य भयाकुलः ॥ ६०॥"
  },
  {
    "text": "सर्वत्र गिरिदुर्गेषु मुनीनामाश्रमेषु च ।\nअन्वेषितो मे दूतैस्तु न प्राप्तो यादसाम्पते ॥ ६१॥"
  },
  {
    "text": "आज्ञापय महाराज किं करोमि गते सुते ।\nन मे दोषोऽत्र सर्वज्ञ भाग्यदोषस्तु सर्वथा ॥ ६२॥"
  },
  {
    "text": "व्यास उवाच -\nइति भूपवचः श्रुत्वा प्रचेताः कुपितो भृशम् ।\nशशाप च नृपं क्रोधाद्वञ्चितस्तु पुनः पुनः ॥ ६३॥"
  },
  {
    "text": "नृपतेऽहं त्वया यस्माद्वचसा च प्रवञ्चितः ।\nतस्माज्जलोदरो व्याधिस्त्वां तुदत्वतिदारुणः ॥ ६४॥"
  },
  {
    "text": "व्यास उवाच -\nइति शप्तो महीपालः कुपितेन प्रचेतसा ।\nपीडितोऽभूत्तदा राजा व्याधिना दुःखदेन तु ॥ ६५॥"
  },
  {
    "text": "एवं शप्त्वा नृपं पाशी जगाम निजमास्पदम् ।\nराजा प्राप्य महाव्याधिं बभूवातीव दुःखितः ॥ ६६॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां सप्तमस्कन्धे\nहरिश्चन्द्रस्य जलोदरव्याधिप्राप्तिवर्णनं नाम पञ्चदशोऽध्यायः ॥ ७.१५॥"
  },
  {
    "text": "७.१६ षोडशोऽध्यायः । यज्ञपशुभूतस्य ब्राह्मणपुत्रस्य वधकरणाय विश्वामित्रनिषेधवर्णनम् ।"
  },
  {
    "text": "व्यास उवाच -\nगतेऽथ वरुणे राजा रोगेणातीव पीडितः ।\nदुःखाद्दुःखं परं प्राप्य व्यथितोऽभूद् भृशं तदा ॥ १॥"
  },
  {
    "text": "कुमारोऽसौ वने श्रुत्वा पितरं रोगपीडितम् ।\nगमनाय मतिं राजंश्चकार स्नेहयन्त्रितः ॥ २॥"
  },
  {
    "text": "संवत्सरे व्यतीते तु पितरं द्रष्टुमादरात् ।\nगन्तुकामं तु तं ज्ञात्वा शक्रस्तत्राजगाम ह ॥ ३॥"
  },
  {
    "text": "वासवस्तु तदा रूपं कृत्वा विप्रस्य सत्वरः ।\nवारयामास युक्त्या वै कुमारं गन्तुमुद्यतम् ॥ ४॥"
  },
  {
    "text": "इन्द्र उवाच -\nराजपुत्र न जानासि राजनीतिं सुदुर्लभाम् ।\nअतः करोषि मूढस्त्वं गमनाय मतिं वृथा ॥ ५॥"
  },
  {
    "text": "पिता तव महाभाग ब्राह्मणैर्वेदपारगैः ।\nकारयिष्यति होमं ते ज्वलितेऽथ विभावसौ ॥ ६॥"
  },
  {
    "text": "आत्मा हि वल्लभस्तात सर्वेषां प्राणिनां खलु ।\nतदर्थे वल्लभाः सन्ति पुत्रदारधनादयः ॥ ७॥"
  },
  {
    "text": "आत्मनो देहरक्षार्थं हत्वा त्वां वल्लभं सुतम् ।\nहवनं कारयित्वासौ रोगमुक्तो भविष्यति ॥ ८॥"
  },
  {
    "text": "तस्मात्त्वया न गन्तव्यं राजपुत्र पितुर्गृहे ।\nमृते पितरि गन्तव्यं राज्यार्थे सर्वथा पुनः ॥ ९॥"
  },
  {
    "text": "एवं निषेधितस्तत्र वासवेन नृपात्मजः ।\nवनमध्ये स्थितः कामं पुनः संवत्सरं नृप ॥ १०॥"
  },
  {
    "text": "अत्यन्तं दुःखितं श्रुत्वा हरिश्चन्द्रं तदाऽऽत्मजः ।\nगमनाय मतिं चक्रे मरणे कृतनिश्चयः ॥ ११॥"
  },
  {
    "text": "तुषाराड् द्विजरूपेण तत्रागत्य च रोहितम् ।\nनिवारयामास सुतं युक्तिवाक्यैः पुनः पुनः ॥ १२॥"
  },
  {
    "text": "हरिश्चन्द्रोऽतिदुःखार्तो वसिष्ठं स्वपुरोहितम् ।\nपप्रच्छ रोगनाशाय तत्रोपायं सुनिश्चितम् ॥ १३॥"
  },
  {
    "text": "तमाह ब्रह्मणः पुत्रो यज्ञं कुरु नृपोत्तम ।\nक्रयक्रीतेन पुत्रेण शापमोक्षो भविष्यति ॥ १४॥"
  },
  {
    "text": "पुत्रा दशविधां प्रोक्ता ब्राह्मणैर्वेदपारगैः ।\nद्रव्येणानीय तस्मात्त्वं पुत्रं कुरु नृपोत्तम ॥ १५॥"
  },
  {
    "text": "वरुणोऽपि प्रसन्नः सन्सुखकारी भविष्यति ।\nलोभात्कोऽपि द्विजः पुत्रं प्रदास्यति स्वराष्ट्रजः ॥ १६॥"
  },
  {
    "text": "एवं प्रमोदितो राजा वसिष्ठेन महामना ।\nप्रधानं प्रेरयामास तदन्वेषणकाम्यया ॥ १७॥"
  },
  {
    "text": "अजीगर्तो द्विजः कश्चिद्विषये तस्य भूपतेः ।\nतस्यासंश्च त्रयः पुत्रा निर्धनस्य विशेषतः ॥ १८॥"
  },
  {
    "text": "प्रधानेनाप्यसौ पृष्टः पुत्रार्थं दुर्बलो द्विजः ।\nगवां शतं ददामीति देहि पुत्रं मखाय वै ॥ १९॥"
  },
  {
    "text": "शुनःपुच्छः शुनःशेपः शुनोलाङ्गूल इत्यमी ।\nतेषामेकतमं देहि ददामि तु गवां शतम् ॥ २०॥"
  },
  {
    "text": "अजीगर्तस्तु तच्छ्रुत्वा क्षुधया पीडितो भृशम् ।\nपुत्रं च कतमं तेभ्यो विक्रेतुं वै मनो दधे ॥ २१॥"
  },
  {
    "text": "कार्याधिकारिणं ज्येष्ठं मत्वा नासावदादमुम् ।\nकनिष्ठं नाप्यदान्माता ममैष इति वादिनी ॥ २२॥"
  },
  {
    "text": "मध्यमं च शुनःशेपं ददौ गवां शतेन च ।\nआनिनाय पशुं चक्रे नरमेधे नराधिपः ॥ २३॥"
  },
  {
    "text": "रुदन्तं दुःखितं दीनं वेपमानं भृशातुरम् ।\nयूपे बद्धं निरीक्ष्यामुं चुक्रुशुर्मुनयस्तदा ॥ २४॥"
  },
  {
    "text": "शामित्राय पशुं चक्रे नरमेधे नराधिपः ।\nशमिता नाददे शस्त्रं तमालम्भयितुं शिशुम् ॥ २५॥"
  },
  {
    "text": "नाहं द्विजसुतं दीनं रुदन्तं करुणं भृशम् ।\nहनिष्यामि स्वलोभार्थमित्युवाचाप्यसौ तदा ॥ २६॥"
  },
  {
    "text": "इत्युक्त्वा विररामासौ कर्मणो दुष्करादथ ।\nराजा आभासदः प्राह किं कर्तव्यमिति द्विजाः ॥ २७॥"
  },
  {
    "text": "जातः किलकिलाशब्दो जनानां क्रोशतां तदा ।\nक्रन्दमाने शुनःशेपे सभायां भृशमद्भुतम् ॥ २८॥"
  },
  {
    "text": "अजीगर्तस्तदोत्थाय तमुवाच नृपोत्तमम् ।\nराजन् कार्यं करिष्यामि तवाहं सुस्थिरो भव ॥ २९॥"
  },
  {
    "text": "वेतनं द्विगुणं देहि हनिष्यामि पशुं किल ।\nकर्तव्यं मखकार्यं वै मया तेऽद्य धनार्थिना ॥ ३०॥"
  },
  {
    "text": "दुःखितस्य धनार्थस्य सदासूया प्रसूयते ।\nव्यास उवाच -\nतच्छ्रुत्वा वचनं तस्य हरिश्चन्द्रो मुदान्वितः ॥ ३१॥"
  },
  {
    "text": "तमुवाच ददाम्यद्य गवां शतमनुत्तमम् ।\nतदाकर्ण्य पिता तस्य पुत्रं हन्तुं समुद्यतः ॥ ३२॥"
  },
  {
    "text": "लोभेनाकुलचित्तोऽसौ शामित्रे कृतनिश्चयः ।\nसमुद्यतं च तं दृष्ट्वा जनाः सर्वे सभासदः ॥ ३३॥"
  },
  {
    "text": "चुक्रुशुर्भृशदुःखार्ता हाहेति जगदुर्वचः ।\nपिशाचोऽयं महापापी क्रूरकर्मा द्विजाकृतिः ॥ ३४॥"
  },
  {
    "text": "यत्स्वयं स्वसुतं हन्तुमुद्यतः कुलपांसनः ।\nधिक्चाण्डाल किमेतत्ते पापकर्म चिकीर्षितम् ॥ ३५॥"
  },
  {
    "text": "हत्वा सुतं धनं प्राप्य किं सुखं ते भविष्यति ।\nआत्मा वै जायते पुत्र अङ्गाद्वै वेदभाषितम् ॥ ३६॥"
  },
  {
    "text": "तत्कथं पापबुद्धे त्वमात्मानं हन्तुमिच्छसि ।\nएवं कोलाहले तत्र जाते कुशिकनन्दनः ॥ ३७॥"
  },
  {
    "text": "समीपं नृपतेर्गत्वा तमुवाच दयापरः ।\nविश्वामित्र उवाच -\nराजन्नमुं शुनःशेपं रुदन्तं भृशदुःखितम् ॥ ३८॥"
  },
  {
    "text": "क्रतुस्ते भविता पूर्णो रोगनाशश्च सर्वथा ।\nदयासमं नास्ति पुण्यं पापं हिंसासमं नहि ॥ ३९॥"
  },
  {
    "text": "रागिणां रोचनार्थाय नोदनेयं विचारय ।\nआत्मदेहस्य रक्षार्थं परदेहनिकृन्तनम् ॥ ४०॥"
  },
  {
    "text": "न कर्तव्यं महाराज सर्वतः शुभमिच्छता ।\nदयया सर्वभूतेषु सन्तुष्टो येन केन च ॥ ४१॥"
  },
  {
    "text": "सर्वेन्द्रियोपशान्त्या च तुष्यत्याशु जगत्पतिः ।\nआत्मवत्सर्वभूतेषु चिन्तनीयं नृपोत्तम ॥ ४२॥"
  },
  {
    "text": "जीवितव्यं प्रियं नूनं सर्वेषां सर्वदा किल ।\nत्वमिच्छसि सुखं कर्तुं देहे हत्वा त्वमुं द्विजम् ॥ ४३॥"
  },
  {
    "text": "कथं नेच्छेदसौ देहं रक्षितुं स्वसुखास्पदम् ।\nपूर्वजन्मकृतं वैरं नानेन सह ते नृप ॥ ४४॥"
  },
  {
    "text": "येनामुं हन्तुकामस्त्वं द्विजपुत्रं निरागसम् ।\nयो यं हन्ति विना वैरं स्वकामः सततं पुनः ॥ ४५॥"
  },
  {
    "text": "हन्तारं हन्ति तं प्राप्य जननं जननान्तरे ।\nजनकोऽस्य सुदुष्टात्मा येनासौ ते समर्पितः ॥ ४६॥"
  },
  {
    "text": "स्वात्मजो धनलोभेन पापाचारः सुदुर्मतिः ।\nएष्टव्या बहवः पुत्रा यद्येकोऽपि गयां व्रजेत् ॥ ४७॥"
  },
  {
    "text": "यजेत चाश्वमेधेन नीलं वा वृषमुत्सृजेत् ।\nदेशमध्ये च यः कश्चित्पापकर्म समाचरेत् ॥ ४८॥"
  },
  {
    "text": "षष्ठांशस्तस्य पापस्य राजा भुङ्क्ते न संशयः ।\nनिषेधनीयो राज्ञासौ पापं कर्तुं समुद्यतः ॥ ४९॥"
  },
  {
    "text": "न निषिद्धस्त्वया कस्मात्पुत्रं विक्रेतुमुद्यतः ।\nसूर्यवंशे समुत्पन्नस्त्रिशङ्कुतनयः शुभः ॥ ५०॥"
  },
  {
    "text": "आर्यस्त्वनार्यवत्कर्म कर्तुमिच्छसि पार्थिव ।\nमोचनान्मुनिपुत्रस्य करणाद्वचनस्य मे ॥ ५१॥"
  },
  {
    "text": "तव देहे सुखं राजन् भविष्यत्यविचारणात् ।\nपिता ते शापयोगेन चाण्डालत्वमुपागतः ॥ ५२॥"
  },
  {
    "text": "मयासौ तेन देहेन स्वर्लोकं प्रापितः किल ।\nतेनैव प्रीतियोगेन कुरु मे वचनं नृप ॥ ५३॥"
  },
  {
    "text": "मुञ्चैनं बालकं दीनं रुदन्तं भृशमातुरम् ।\nयाचितोऽसि मया नूनं यज्ञेऽस्मिन् राजसूयके ॥ ५४॥"
  },
  {
    "text": "प्रार्थनाभङ्गजं दोषं कथं त्वं नावबुध्यसे ।\nप्रार्थितं सर्वदा देयं मखेऽस्मिन्नृपसत्तम ॥ ५५॥"
  },
  {
    "text": "अन्यथा पापमेव स्यात्तव राजन्न संशयः ।\nव्यास उवाच -\nइति तस्य वचः श्रुत्वा कौशिकस्य नृपोतमः ॥ ५६॥"
  },
  {
    "text": "प्रत्युवाच महाराज कौशिकं मुनिसत्तमम् ।\nजलोदरेण गाधेय दुःखितोऽहं भृशं मुने ॥ ५७॥"
  },
  {
    "text": "तस्मान्न मोचयाम्येनमन्यत्प्रार्थय कौशिक ।\nन त्वया विग्रहः कार्यः कार्येऽस्मिन्मम सर्वथा ॥ ५८॥"
  },
  {
    "text": "तच्छ्रुत्वा वचनं राज्ञो विश्वामित्रोऽतिकोपनः ।\nबभूव दुःखसन्तप्तो वीक्ष्य दीनं द्विजात्मजम् ॥ ५९॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nसप्तमस्कन्धे यज्ञपशुभूतस्य ब्राह्मणपुत्रस्य वधकरणाय\nविश्वामित्रनिषेधवर्णनं नाम षोडशोऽध्यायः ॥ ७.१६॥"
  },
  {
    "text": "७.१७ सप्तदशोऽध्यायः । वसिष्ठविश्वामित्रपणवर्णनम् ।"
  },
  {
    "text": "व्यास उवाच -\nरुदन्तं बालकं वीक्ष्य विश्वामित्रो दयातुरः ।\nशुनःशेपमुवाचेदं गत्वा पार्श्वेऽतिदुःखितम् ॥ १॥"
  },
  {
    "text": "मन्त्रं प्रचेतसः पुत्र मयोक्तं मनसा स्मरन् ।\nजपतस्तव कल्याणं भविष्यति ममाज्ञया ॥ २॥"
  },
  {
    "text": "विश्वामित्रवचः श्रुत्वा शुनःशेपः शुचाऽऽकुलः ।\nमन्त्रं जजाप मनसा कौशिकोक्तं स्फुटाक्षरम् ॥ ३॥"
  },
  {
    "text": "जपतस्तत्र तस्याशु प्रचेतास्तु कृपाकरः ।\nप्रादुर्बभूव सहसा प्रसन्नो नृप बालके ॥ ४॥"
  },
  {
    "text": "दृष्ट्वा तमागतं सर्वे विस्मयं परमं गताः ।\nतुष्टुवुर्वरुणं देवं मुदिता दर्शनेन ते ॥ ५॥"
  },
  {
    "text": "राजातिविस्मितः पादौ प्रणनाम रुजातुरः ।\nबद्धाञ्जलिपुटो देवं तुष्टाव पुरतः स्थितम् ॥ ६॥"
  },
  {
    "text": "हरिश्चन्द्र उवाच -\nदेवदेव कृपासिन्धो पापात्माहं सुमन्दधीः ।\nकृतापराधः कृपणः पावितः परमेष्ठिना ॥ ७॥"
  },
  {
    "text": "मया ते पुत्रकामेन दुःखसंस्थेन हेलनम् ।\nकृतं क्षमाप्यं प्रभुणा कोऽपराधः सुदुर्मतेः ॥ ८॥"
  },
  {
    "text": "अर्थी दोषं न जानाति तस्मात्पुत्रार्थिना मया ।\nवञ्चितस्त्वं देवदेव भीतेन नरकाद्विभो ॥ ९॥"
  },
  {
    "text": "अपुत्रस्य गतिर्नास्ति स्वर्गो नैव च नैव च ।\nभीतोऽहं तेन वाक्येन तस्मात्ते हेलनं कृतम् ॥ १०॥"
  },
  {
    "text": "नाज्ञस्य दूषणं चिन्त्यं नूनं ज्ञानवता विभो ।\nदुःखितोऽहं रुजाक्रान्तो वञ्चितः स्वसुतेन ह ॥ ११॥"
  },
  {
    "text": "न जानेऽहं महाराज पुत्रो मे क्व गतः प्रभो ।\nवञ्चयित्वा वने भीतो मरणान्मां कृपानिधे ॥ १२॥"
  },
  {
    "text": "प्रययौ द्रविणं दत्वा गृहीतो द्विजबालकः ।\nयज्ञोऽयं क्रीतपुत्रेण प्रारब्धस्तव तुष्टये ॥ १३॥"
  },
  {
    "text": "दर्शनं तव सम्प्राप्य गतं दुःखं ममाद्भुतम् ।\nजलोदरकृतं सर्वं प्रसन्ने त्वयि साम्प्रतम् ॥ १४॥"
  },
  {
    "text": "व्यास उवाच -\nइति तस्य वचः श्रुत्वा राज्ञो रोगातुरस्य च ।\nदयावान्देवदेवेशः प्रत्युवाच नृपोत्तमम् ॥ १५॥"
  },
  {
    "text": "वरुण उवाच -\nमुञ्च राजञ्छुनःशेपं स्तुवन्तं मां भृशातुरम् ।\nयज्ञोऽयं परिपूर्णस्ते रोगमुक्तो भवात्मना ॥ १६॥"
  },
  {
    "text": "इत्युक्त्वा वरुणस्तूर्णं राजानं विरुजं तथा ।\nचकार पश्यतां तत्र सदस्यानां सुसंस्थितम् ॥ १७॥"
  },
  {
    "text": "विमुक्तोऽसौ द्विजः पाशाद्वरुणेन महात्मना ।\nजयशब्दस्ततस्तत्र सञ्जातो मखमण्डपे ॥ १८॥"
  },
  {
    "text": "राजा प्रमुदितः सद्यो रोगान्मुक्तः सुदारुणात् ।\nयूपान्मुक्तः शुनःशेपो बभूवातीव संस्थितः ॥ १९॥"
  },
  {
    "text": "राजा त्विमं मखं पूर्णं चकार विनयान्वितः ।\nशुनःशेपस्तदा सभ्यानित्युवाच कृताञ्जलिः ॥ २०॥"
  },
  {
    "text": "भो भोः सभ्या सुधर्मज्ञाः ब्रुवन्तु धर्मनिर्णयम् ।\nवेदशास्त्रानुसारेण यथार्थवादिनः किल ॥ २१॥"
  },
  {
    "text": "पुत्रोऽहं कस्य सर्वज्ञाः पिता के कोऽग्रतः परम् ।\nभवतां वचनात्तस्य शरणं प्रव्रजाम्यहम् ॥ २२॥"
  },
  {
    "text": "इत्युक्ते वचने तत्र सभ्याः प्रोचुः परस्परम् ।\nसभ्या ऊचूः -\nअजीगर्तस्य पुत्रोऽयं कस्यान्यस्य भवेदसौ ॥ २३॥"
  },
  {
    "text": "अङ्गादङ्गात्समुद्भूतः पालितस्तेन भक्तितः ।\nअन्यस्य कस्य पुत्रोऽसौ प्रभवेदिति निश्चयः ॥ २४॥"
  },
  {
    "text": "तच्छ्रुत्वा वामदेवस्तु तानुवाच सभासदः ।\nविक्रीतस्तेन तातेन द्रव्यलोभात्सुतः किल ॥ २५॥"
  },
  {
    "text": "पुत्रोऽयं धनदातुश्च राज्ञस्तत्र न संशयः ।\nअथवा वरुणस्यैष पाशान्मुक्तोऽस्त्यनेन वै ॥ २६॥"
  },
  {
    "text": "अन्नदाता भयत्राता तथा विद्याप्रदश्च यः ।\nतथा वित्तप्रदश्चैव पञ्चैते पितरः स्मृताः ॥ २७॥"
  },
  {
    "text": "तदा केचित्पितुः प्राहुः केचिद्राज्ञस्तथापरे ।\nवरुणस्येति संवादे निर्णयं न ययुश्च ते ॥ २८॥"
  },
  {
    "text": "इत्थं सन्देहमापन्ने वसिष्ठो वाक्यमब्रवीत् ।\nसभ्यान्विवदतस्तत्र सर्वज्ञः सर्वपूजितः ॥ २९॥"
  },
  {
    "text": "श‍ृणुध्वं भो महाभागा निर्णयं श्रुतिसम्मतम् ।\nनिःस्नेहेन यदा पित्रा विक्रीतोऽयं सुतः शिशुः ॥ ३०॥"
  },
  {
    "text": "सम्बन्धस्तु गतस्तस्य तदैव धनसङ्ग्रहात् ।\nहरिश्चन्द्रस्य सञ्जातः पुत्रोऽसौ क्रीत एव च ॥ ३१॥"
  },
  {
    "text": "यूपे बद्धो यदा राज्ञा तदा तस्य न वै सुतः ।\nवरुणस्तु स्तुतोऽनेन तेन तुष्टेन मोचितः ॥ ३२॥"
  },
  {
    "text": "तस्मान्नायं महाभागा ह्यसौ पुत्रः प्रचेतसः ।\nयो यं स्तौति महामन्त्रैः सोऽपि तुष्टो ददाति च ॥ ३३॥"
  },
  {
    "text": "धनं प्राणान्पशून् राज्यं तथा मोक्षं किलेप्सितम् ।\nकौशिकस्य सुतश्चायमरिष्टे येन रक्षितः ॥ ३४॥"
  },
  {
    "text": "मन्त्रं दत्त्वा महावीर्यं वरुणस्यातिसङ्कटे ।\nव्यास उवाच -\nश्रुत्वा वाक्यं वसिष्ठस्य बाढमूचुः सभासदः ॥ ३५॥"
  },
  {
    "text": "विश्वामित्रस्तु जग्राह तं करे दक्षिणे तदा ।\nएहि पुत्र गृहं मे त्वमित्युक्त्वा प्रेमपूरितः ॥ ३६॥"
  },
  {
    "text": "शुनःशेपो जगामाशु तेनैव सह सत्वरः ।\nवरुणस्तु प्रसन्नात्मा जगाम च स्वमालयम् ॥ ३७॥"
  },
  {
    "text": "ऋत्विजश्च तथा सभ्याः स्वगृहान्निर्ययुस्तदा ।\nराजापि रोगनिर्मुक्तो बभूवातिमुदान्वितः ॥ ३८॥"
  },
  {
    "text": "प्रजास्तु पालयामास सुप्रसन्नेन चेतसा ।\nरोहिताख्यस्तु तच्छ्रुत्वा वृत्तान्तं वरुणस्य ह ॥ ३९॥"
  },
  {
    "text": "आजगाम गृहं प्रीतो दुर्गमाद्वनपर्वतात् ।\nदूता राजानमभ्येत्य प्रोचुः पुत्रं समागतम् ॥ ४०॥"
  },
  {
    "text": "मुदितोऽसौ जगामाशु सम्मुखः कोसलाधिपः ।\nदृष्ट्वा पितरमायान्तं प्रेमोद्रिक्तः सुसम्भ्रमः ॥ ४१॥"
  },
  {
    "text": "दण्डवत्पतितो भूमावश्रुपूर्णमुखः शुचा ।\nराजापि तं समुत्थाप्य परिरभ्य मुदान्वितः ॥ ४२॥"
  },
  {
    "text": "तमाघ्राय सुतं मूर्ध्नि पप्रच्छ कुशलं पुनः ।\nउत्सङ्गे तं समारोप्य मुदितो मेदिनीपतिः ॥ ४३॥"
  },
  {
    "text": "उष्णैर्नेत्रजलैः शीर्षण्यभिषेकमथाकरोत् ।\nराज्यं शशास तेनासौ पुत्रेणातिप्रियेण च ॥ ४४॥"
  },
  {
    "text": "वृत्तान्तं नरमेधस्य कथयामास विस्तरात् ।\nराजसूयं क्रतुवरं चकार नृपसत्तमः ॥ ४५॥"
  },
  {
    "text": "वसिष्ठं पूजयित्वाथ होतारमकरोद्विभुः ।\nसमाप्ते त्वथ यज्ञेशे वसिष्ठोऽतीव पूजितः ॥ ४६॥"
  },
  {
    "text": "शक्रस्य सदनं रम्यं जगाम मुनिरादरात् ।\nविश्वामित्रोऽपि तत्रैव वसिष्ठेन च सङ्गतः ॥ ४७॥"
  },
  {
    "text": "मिलित्वा तौ स्थितौ देवसदने मुनिसत्तम ।\nविश्वामित्रोऽपि पप्रच्छ वसिष्ठं प्रतिपूजितम् ॥ ४८॥"
  },
  {
    "text": "वीक्ष्य विस्मयचित्तस्तं सभायां तु शचीपतेः ।\nविश्वामित्र उवाच -\nक्वेयं पूजा त्वया प्राप्ता महती मुनिसत्तम ॥ ४९॥"
  },
  {
    "text": "कृता केन महाभाग सत्यं ब्रूहि ममान्तिके ।\nवसिष्ठ उवाच -\nयजमानोऽस्ति मे राजा हरिश्चन्द्रः प्रतापवान् ॥ ५०॥"
  },
  {
    "text": "राजसूयः कृतस्तेन राज्ञा प्रवरदक्षिणः ।\nनेदृशोऽस्ति नृपश्चान्यः सत्यवादी धृतव्रतः ॥ ५१॥"
  },
  {
    "text": "दाता च धर्मशीलश्च प्रजारञ्जनतत्परः ।\nतस्य यज्ञे मया पूजा प्राप्ता कौशिकनन्दन ॥ ५२॥"
  },
  {
    "text": "[ किं पृच्छसि पुनः सत्यं ब्रवीम्यकृत्रिमं द्विज ]\nहरिश्चन्द्रसमो राजा न भूतो न भविष्यति ।\nसत्यवादी तथा दाता शूरः परमधार्मिकः ॥ ५३॥"
  },
  {
    "text": "व्यास उवाच ।\nइति तस्य वचः श्रुत्वा विश्वामित्रोऽतिकोपनः ।\nबभूव क्रोधसंरक्तलोचनोऽप्यब्रवीच्च तम् ॥ ५४॥"
  },
  {
    "text": "विश्वामित्र उवाच ।\nएवं स्तौषि नृपं मिथ्यावादिनं कपटप्रियम् ।\nवञ्चितो वरुणो येन प्रतिश्रुत्य वरं पुनः ॥ ५५॥"
  },
  {
    "text": "मम जन्मार्जितं पुण्यं तपसः पठितस्य च ।\nत्वदीयं वातितपसो ग्लहं कुरु महामते ॥ ५६॥"
  },
  {
    "text": "अहं चेत्तं नृपं सद्यो न करोम्यतिसंस्तुतम् ।\nअसत्यवादिनं काममदातारं महाखलम् ॥ ५७॥"
  },
  {
    "text": "आजन्मसञ्चितं सर्वं पुण्यं मम विनश्यतु ।\nअन्यथा त्वत्कृतं सर्वं पुण्यं त्विति पणावहे ॥ ५८॥"
  },
  {
    "text": "ग्लहं कृत्वा ततस्तौ तु विवदन्तौ मुनी तदा ।\nस्वाश्रमं स्वर्गलोकाच्च गतौ परमकोपनौ ॥ ५९॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nसप्तमस्कन्धे वसिष्ठविश्वामित्रपणवर्णनं नाम सप्तदशोऽध्यायः ॥ ७.१७॥"
  },
  {
    "text": "७.१८ अष्टादशोऽध्यायः । हरिश्चन्द्रद्वारा वृद्धब्राह्मणाय धनदानप्रतिज्ञावर्णनम् ।"
  },
  {
    "text": "व्यास उवाच -\nकदाचित्तु हरिश्चन्द्रो मृगयार्थं वनं ययौ ।\nअपश्यद्रुदतीं बालां सुन्दरीं चारुलोचनाम् ॥ १॥"
  },
  {
    "text": "तामपृच्छन्महाराजः कामिनीं करुणापरः ।\nपद्मपत्रविशालाक्षि किं रोदिषि वरानने ॥ २॥"
  },
  {
    "text": "केनासि पीडितात्यर्थं किं ते दुःखं वदाशु मे ।\nका च त्वं विजने घोरे कस्ते भर्ता पिताथवा ॥ ३॥"
  },
  {
    "text": "न बाधते च राज्ये मे राक्षसोऽपि पराङ्गनाम् ।\nतं हन्मि तरसा कान्ते यस्त्वां सुन्दरि बाधते ॥ ४॥"
  },
  {
    "text": "ब्रूहि दुःखं वरारोहे स्वस्था भव कृशोदरि ।\nविषये मम पापात्मा न तिष्ठति सुमध्यमे ॥ ५॥"
  },
  {
    "text": "इति तस्य वचः श्रुत्वा नारी तमब्रवीन्नृपम् ।\nप्रमृज्याश्रूणि वदनाद्धरिश्चन्द्रं नृपोत्तमम् ॥ ६॥"
  },
  {
    "text": "नार्युवाच -\nराजन् मां बाधतेऽत्यर्थं विश्वामित्रो महामुनिः ।\nतपः करोति यद्घोरं मदर्थं कौशिको वने ॥ ७॥"
  },
  {
    "text": "तेनाहं दुःखिता राजन् विषये तव सुव्रत ।\nविद्धि मां कमनां कान्तां पीडितां मुनिना भृशम् ॥ ८॥"
  },
  {
    "text": "राजोवाच -\nस्वस्था भव विशालाक्षि न ते दुःखं भविष्यति ।\nतमहं वारयिष्यामि मुनिं तापपरायणम् ॥ ९॥"
  },
  {
    "text": "इत्याश्वास्य स्त्रियं राजा तरसा मुनिसन्निधौ ।\nनत्वा प्रणम्य शिरसा तमुवाच महीपतिः ॥ १०॥"
  },
  {
    "text": "स्वामिन्किं क्रियतेऽत्यर्थं तपसा देहपीडनम् ।\nकिमर्थं ते समारम्भो ब्रूहि सत्यं महामते ॥ ११॥"
  },
  {
    "text": "वाञ्छितं तव गाधेय करोमि सफलं किल ।\nउत्तिष्ठोत्तिष्ठ तरसा तपसालमतः परम् ॥ १२॥"
  },
  {
    "text": "विषये मम सर्वज्ञ न कर्तव्यं सुदारुणम् ।\nलोकपीडाकरं घोरं तपः केनापि कर्हिचित् ॥ १३॥"
  },
  {
    "text": "इत्थं निषिध्य तं राजा विश्वामित्रं गृहं ययौ ।\nमनसा क्रोधमाधाय गतोऽसौ कौशिको मुनिः ॥ १४॥"
  },
  {
    "text": "स गत्वा चिन्तयामास नृपकृत्यमसाम्प्रतम् ।\nवसिष्ठस्य च संवादं तपसः प्रतिषेधनम् ॥ १५॥"
  },
  {
    "text": "कोपाविष्टेन मनसा प्रतीकारमथाकरोत् ।\nविचिन्त्य बहुधा चित्ते दानवं घोरविग्रहम् ॥ १६॥"
  },
  {
    "text": "प्रेषयामास तद्देशं विधाय सूकराकृतिम् ।\nसोऽतिकायो महाकालः कुर्वन्नादं सुदारुणम् ॥ १७॥"
  },
  {
    "text": "राज्ञश्चोपवने प्राप्तस्त्रासयन् रक्षकांस्तदा ।\nमालतीनां च खण्डानि कदम्बानां तथैव च ॥ १८॥"
  },
  {
    "text": "यूथिकानां च वृन्दानि कम्पयंश्च मुहुर्मुहुः ।\nदन्तेन विलिखन्भूमिं समुन्मूलयते द्रुमान् ॥ १९॥"
  },
  {
    "text": "चम्पकान्केतकीखण्डान्मल्लिकानां च पादपान् ।\nकरवीरानुशीरांश्च निचखान शुभान्मृदून् ॥ २०॥"
  },
  {
    "text": "मुचुकुन्दानशोकांश्च बकुलांस्तिलकांस्तथा ।\nउन्मूल्य कदनं तत्र चकार सूकरो वने ॥ २१॥"
  },
  {
    "text": "वाटिकारक्षकाः सर्वे दुद्रुवुः शस्त्रपाणयः ।\nहाहेति चुक्रुशुस्तत्र मालाकारा भृशातुराः ॥ २२॥"
  },
  {
    "text": "बाणैः सन्ताड्यमानोऽपि यदा त्रस्तो न वै मृगः ।\nरक्षकान्पीडयामास कोलः कालसमद्युतिः ॥ २३॥"
  },
  {
    "text": "ते तदातिभयाक्रान्ता राजानं शरणं ययुः ।\nतमूचुस्त्राहि त्राहीति वेपमाना भयाकुलाः ॥ २४॥"
  },
  {
    "text": "तानागतान्समालोक्य भयार्तान्भूपतिस्तदा ।\nपप्रच्छ किं भयं कस्मान्मां ब्रुवन्तु समागताः ॥ २५॥"
  },
  {
    "text": "नाहं बिभेमि देवेभ्यो राक्षसेभ्यश्च रक्षकाः ।\nकस्माद्भयं समुत्पन्नं तद् ब्रुवन्तु ममाग्रतः ॥ २६॥"
  },
  {
    "text": "हन्मि चैकेन बाणेन तं शत्रुं दुर्भगं किल ।\nयो मेऽरातिः समुत्पन्नो लोके पापमतिः खलः ॥ २७॥"
  },
  {
    "text": "देवो वा दानवो वापि तं निहन्मि शरैः शितैः ।\nक्व तिष्ठति कियद्रूपः कियद्बलसमन्वितः ॥ २८॥"
  },
  {
    "text": "मालाकारा ऊचुः -\nन देवो न च दैत्योऽस्ति न यक्षो न च किन्नरः ।\nकश्चित्कोलो महाकायो राजंस्तिष्ठति कानने ॥ २९॥"
  },
  {
    "text": "पुष्पवृक्षानतिमृदून्दन्तेनोन्मूलयत्यसौ ।\nविदीर्णं तद्वनं सर्वं सूकरेणातिरंहसा ॥ ३०॥"
  },
  {
    "text": "विशिखैस्ताडितोऽस्माभिर्दृषद्भिर्लकुटैस्तथा ।\nन बिभेति महाराज हन्तुमस्मानुपाद्रवत् ॥ ३१॥"
  },
  {
    "text": "व्यास उवाच -\nइत्याकर्ण्य वचस्तेषां राजा कोपसमाकुलः ।\nअश्वमारुह्य तरसा जगामोपवनं प्रति ॥ ३२॥"
  },
  {
    "text": "सैन्येन महता युक्तो गजाश्वरथसंयुतः ।\nपदातिवृन्दसहितः प्रययौ वनमुत्तमम् ॥ ३३॥"
  },
  {
    "text": "तत्रापश्यन्महाकोलं घुर्घुरन्तं भयानकम् ।\nवनं भग्नं च संवीक्ष्य राजा क्रोधयुतोऽभवत् ॥ ३४॥"
  },
  {
    "text": "चापे बाणं समारोप्य विकृष्य च शरासनम् ।\nतं हन्तुं सूकरं पापं तरसा समुपाक्रमत् ॥ ३५॥"
  },
  {
    "text": "समालोक्य च राजानं चापहस्तं रुषाकुलम् ।\nसम्मुखोऽभ्यद्रवत्तूर्णं कुर्वञ्छब्दं सुदारुणम् ॥ ३६॥"
  },
  {
    "text": "तमायान्तं समालोक्य वराहं विकृताननम् ।\nमुमोच विशिखं तस्मिन्हन्तुकामो महीपतिः ॥ ३७॥"
  },
  {
    "text": "वञ्चयित्वाथ तद्बाणं सूकरस्तरसा बलात् ।\nनिर्जगाम महावेगात्तमुल्लङ्घ्य नृपं तदा ॥ २८॥"
  },
  {
    "text": "गच्छन्तं तं समालोक्य राजा कोपसमन्वितः ।\nमुमोच विशिखांस्तीक्ष्णांश्चापमाकृष्य यत्नतः ॥ ३९॥"
  },
  {
    "text": "क्षणं दृष्टिपथं राज्ञः क्षणं चादर्शनं गतः ।\nकुर्वन्बहुविधारावं सूकरं समुपाद्रवत् ॥ ४०॥"
  },
  {
    "text": "हरिश्चन्द्रोऽतिकुपितो मृगस्यानुजगाम ह ।\nअश्वेन वायुवेगेन विकृष्य च शरासनम् ॥ ४१॥"
  },
  {
    "text": "इतस्ततस्ततः सैन्यमगमच्च वनान्तरम् ।\nएकाकी नृपतिः कोलं व्रजन्तं समुपाद्रवत् ॥ ४२॥"
  },
  {
    "text": "मध्याह्नसमये राजा सम्प्राप्तो विजने वने ।\nतृषितः क्षुधितोऽत्यर्थं बभूव श्रान्तवाहनः ॥ ४३॥"
  },
  {
    "text": "सूकरोऽदर्शनं प्राप्तो राजा चिन्तातुरोऽभवत् ।\nमार्गभ्रष्टोऽतिविपिने दारुणे दीनवत्स्थितः ॥ ४४॥"
  },
  {
    "text": "किं करोमि क्व गच्छामि न सहायोऽस्ति मे वने ।\nअज्ञातस्वपथः कुत्र व्रजामीति व्यचिन्तयत् ॥ ४५॥"
  },
  {
    "text": "एवं चिन्तयतस्तत्र विपिने जनवर्जिते ।\nराज्ञा चिन्तातुरोऽपश्यन्नदीं सुविमलोदकाम् ॥ ४६॥"
  },
  {
    "text": "वीक्ष्य तां मुदितो राजा पाययित्वा तुरङ्गकम् ।\nअश्वादुत्तेर्य विमलं पपौ पानीयमुत्तमम् ॥ ४७॥"
  },
  {
    "text": "जलं पीत्वा नृपस्तत्र सुखमाप महीपतिः ।\nइत्येष नगरं गन्तुं दिग्भ्रमेणातिमोहितः ॥ ४८॥"
  },
  {
    "text": "विश्वामित्रस्तु सम्प्राप्तो वृद्धब्राह्मणरूपधृक् ।\nननाम वीक्ष्य राजा तं प्रीतिपूर्वं द्विजोत्तमम् ॥ ४९॥"
  },
  {
    "text": "तमुवाच गाधिराजः प्रणमन्तं नृपोत्तमम् ।\nस्वस्ति तेऽस्तु महाराज किमर्थमिह चागतः ॥ ५०॥"
  },
  {
    "text": "एकाकी विजने राजन् किं चिकीर्षितमत्र ते ।\nब्रूहि सर्वं स्थिरो भूत्वा कारणं नृपसत्तम ॥ ५१॥"
  },
  {
    "text": "राजोवाच -\nसूकरोऽतिमहाकायो बलवान्पुष्पकाननम् ।\nसमुपेत्य ममर्दाशु कोमलान्पुष्पपादपान् ॥ ५२॥"
  },
  {
    "text": "तं निवारयितुं दुष्टं करे कृत्वा च कार्मुकम् ।\nससैन्योऽहं स्वनगरान्निर्गतो मुनिसत्तम ॥ ५३॥"
  },
  {
    "text": "गतोऽसौ दृक्पथात्पापो मायावी क्वापि वेगवान् ।\nपृष्ठतोऽहमपि प्राप्तः सैन्यं क्वापि गतं मम ॥ ५४॥"
  },
  {
    "text": "क्षुधितस्तृषितश्चाहं सैन्यभ्रष्टस्त्विहागतः ।\nन जाने पुरमार्गं च तथा सैन्यगतिं मुने ॥ ५५॥"
  },
  {
    "text": "पन्थानं दर्शय विभो व्रजामि नगरं प्रति ।\nममात्र भाग्ययोगेन प्राप्तस्त्वं विजने वने ॥ ५६॥"
  },
  {
    "text": "अयोध्यादिपतिश्चाहं हरिश्चन्द्रोऽतिविश्रुतः ।\nराजसूयस्य कर्ता च वाञ्छितार्थप्रदः सदा ॥ ५७॥"
  },
  {
    "text": "धनेच्छा यदि ते ब्रह्मन् यज्ञार्थं द्विजसत्तम ।\nआगन्तव्यमयोध्यायां दास्यामि विपुलं धनम् ॥ ५८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां सप्तमस्कन्धे\nहरिश्चन्द्रद्वारा वृद्धब्राह्मणाय धनदानप्रतिज्ञावर्णनं नामाष्टादशोऽध्यायः ॥ ७.१८॥"
  },
  {
    "text": "७.१९ एकोनविंशोऽध्यायः । कौशिकाय सर्वस्वसमर्पणं तद्दक्षिणादानवर्णनम् ।"
  },
  {
    "text": "व्यास उवाच -\nइति तस्य वचः श्रुत्वा भूपतेः कौशिको मुनिः ।\nप्रहस्य प्रत्युवाचेदं हरिश्चन्द्रं तथा नृप ॥ १॥"
  },
  {
    "text": "राजंस्तीर्थमिदं पुण्यं पावनं पापनाशनम् ।\nस्नानं कुरु महाभाग पितॄणां तर्पणं तथा ॥ २॥"
  },
  {
    "text": "कालः शुभतमोऽस्तीह तीर्थे स्नात्वा विशाम्पते ।\nदानं ददस्व शक्त्यात्र पुण्यतीर्थेऽतिपावने ॥ ३॥"
  },
  {
    "text": "प्राप्य तीर्थं महापुण्यमस्नात्वा यस्तु गच्छति ।\nस भवेदात्महा भूय इति स्वायम्भुवोऽब्रवीत् ॥ ४॥"
  },
  {
    "text": "तस्मात्तीर्थवरे राजन् कुरु पुण्यं स्वशक्तितः ।\nदर्शयिष्यामि मार्गं ते गन्तासि नगरं ततः ॥ ५॥"
  },
  {
    "text": "आगमिष्यामहं मार्गदर्शनार्थं तवानघ ।\nत्वया सहाद्य काकुत्स्थ तव दानेन तोषितः ॥ ६॥"
  },
  {
    "text": "तच्छ्रुत्वा वचनं राजा मुनेः कपटमण्डितम् ।\nवासांस्युत्तार्य विधिवत्स्नातुमभ्याययौ नदीम् ॥ ७॥"
  },
  {
    "text": "बन्धयित्वा हयं वृक्षे मुनिवाक्येन मोहितः ।\nअवश्यम्भावियोगेन तद्वशस्तु तदाभवत् ॥ ८॥"
  },
  {
    "text": "राजा स्नानविधिं कृत्वा सन्तर्प्य पितृदेवताः ।\nविश्वामित्रमुवाचेदं स्वामिन् दानं ददामि ते ॥ ९॥"
  },
  {
    "text": "यदिच्छसि महाभाग तत्ते दास्यामि साम्प्रतम् ।\nगावो भूमिर्हिरण्यं च गजाश्वरथवाहनम् ॥ १०॥"
  },
  {
    "text": "नादेयं मे किमप्यस्ति कृतमेतद् व्रतं पुरा ।\nराजसूये मखश्रेष्ठे मुनीनां सन्निधावपि ॥ ११॥"
  },
  {
    "text": "तस्मात्त्वमिह सम्प्ताप्तस्तीर्थेऽस्मिन्प्रवरे मुने ।\nयत्तेऽस्ति वाञ्छितं ब्रूहि ददामि तव वाञ्छितम् ॥ १२॥"
  },
  {
    "text": "विश्वामित्र उवाच -\nमया पूर्वं श्रुता राजन् कीर्तिस्ते विपुला भुवि ।\nवसिष्ठेन च सम्प्रोक्ता दाता नास्ति महीतले ॥ १३॥"
  },
  {
    "text": "हरिश्चन्द्रो नृपश्रेष्ठः सूर्यवंशे महीपतिः ।\nतादृशो नृपतिर्दाता न भूतो न भविष्यति ॥ १४॥"
  },
  {
    "text": "पृथिव्यां परमोदारस्त्रिशङ्कुतनयो यथा ।\nअतस्त्वां प्रार्थयाम्यद्य विवाहो मेऽस्ति पार्थिवः ॥ १५॥"
  },
  {
    "text": "पुत्रस्य च महाभाग तदर्थं देहि मे धनम् ।\nराजोवाच -\nविवाहं कुरु विप्रेन्द्र ददामि प्रार्थितं तव ॥ १६॥"
  },
  {
    "text": "यदिच्छसि धनं कामं दाता तस्यास्मि निश्चितम् ।\nव्यास उवाच -\nइत्युक्तः कौशिकस्तेन वञ्चनातत्परो मुनिः ॥ १७॥"
  },
  {
    "text": "उद्भाव्य मायां गान्धर्वीं पार्थिवायाप्यदर्शयत् ।\nकुमारः सुकामारश्च कन्या च दशवार्षिकी ॥ १८॥"
  },
  {
    "text": "एतयोः कार्यमप्यद्य कर्तव्यं नृपसत्तम ।\nराजसूयाधिकं पुण्यं गृहस्थस्य विवाहतः ॥ १९॥"
  },
  {
    "text": "भविष्यति तवाद्यैव विप्रपुत्रविवाहतः ।\nतच्छ्रुत्वा वचनं राजा मायया तस्य मोहितः ॥ २०॥"
  },
  {
    "text": "तथेति च प्रतिज्ञाय नोवाचाल्पं वचस्तथा ।\nतेन दर्शितमार्गोऽसौ नगरं प्रति जग्मिवान् ॥ २१॥"
  },
  {
    "text": "विश्वामित्रोऽपि राजानं वञ्चयित्वाऽऽश्रमं ययौ ।\nकृतोद्वाहविधिस्तावद्विश्वामित्रोऽब्रवीन्नृपम् ॥ २२॥"
  },
  {
    "text": "वेदीमध्ये नृपाद्य त्वं देहि दानं यथेप्सितम् ।\nराजोवाच -\nकिं तेऽभीष्टं द्विज ब्रूहि ददामि वाञ्छितं किल ॥ २३॥"
  },
  {
    "text": "अदेयमपि संसरे यशःकामोऽस्मि साम्प्रतम् ।\nव्यर्थं हि जीवितं तस्य विभवं प्राप्य येन वै ॥ २४॥"
  },
  {
    "text": "नोपार्जितं यशः शुद्धं परलोकसुखप्रदम् ।\nविश्वामित्र उवाच -\nराज्यं देहि महाराज वराय सपरिच्छदम् ॥ २५॥"
  },
  {
    "text": "गजाश्वरथरत्नाढ्यं वेदीमध्येऽतिपावने ।\nव्यास उवाच -\nमोहितो मायया तस्य श्रुत्वा वाक्यं मुनेर्नृपः ॥ २६॥"
  },
  {
    "text": "दत्तमित्युक्तवान् राज्यमविचार्य यदृच्छया ।\nगृहीतमिति तं प्राह विश्वामित्रोऽतिनिष्ठुरः ॥ २७॥"
  },
  {
    "text": "दक्षिणां देहि राजेन्द्र दानयोग्यां महामते ।\nदक्षिणारहितं दानं निष्फलं मनुरब्रवीत् ॥ २८॥"
  },
  {
    "text": "तस्माद्दानफलाय त्वं यथोक्तां देहि दक्षिणाम् ।\nइत्युक्तस्तु तदा राजा तमुवाचातिविस्मितः ॥ २९॥"
  },
  {
    "text": "ब्रूहि कियद्धनं तुभ्यं देयं स्वामिन् मयाधुना ।\nदक्षिणानिष्क्रयं साधो वद तावत्प्रमाणकम् ॥ ३०॥"
  },
  {
    "text": "दानपूर्त्यै प्रदास्यामि स्वस्थो भव तपोधन ।\nविश्वामित्रस्तु तच्छ्रुत्वा तमाह मेदिनीपतिम् ॥ ३१॥"
  },
  {
    "text": "हेमभारद्वयं सार्धं दक्षिणां देहि साम्प्रतम् ।\nदास्यामीति प्रतिश्रुत्य तस्मै राजातिविस्मितः ॥ ३२॥"
  },
  {
    "text": "तदैव सैनिकास्तस्य वीक्षमाणाः समागताः ।\nदृष्ट्वा महीपतिं व्यग्रं तुष्टुवुस्ते मुदान्विताः ॥ ३३॥"
  },
  {
    "text": "व्यास उवाच -\nश्रुत्वा तेषां वचो राजा नोक्त्वा किञ्चिच्छुभाशुभम् ।\nचिन्तयन्स्वकृतं कर्म ययावन्तःपुरे ततः ॥ ३४॥"
  },
  {
    "text": "किं मया स्वीकृतं दानं सर्वस्वं यत्समर्पितम् ।\nवञ्चितोऽहं द्विजेनात्र वने पाटच्चरैरिव ॥ ३५॥"
  },
  {
    "text": "राज्यं सोपस्करं तस्मै मया सर्वं प्रतिश्रुतम् ।\nभारद्वयं सुवर्णस्य सार्धं च दक्षिणा पुनः ॥ ३६॥"
  },
  {
    "text": "किं करोमि मतिर्भ्रष्टा न ज्ञातं कपटं मुनेः ।\nप्रतारितोऽहं सहसा ब्राह्मणेन तपस्विना ॥ ३७॥"
  },
  {
    "text": "न जाने दैवकार्यं वै हा दैव किं भविष्यति ।\nइति चिन्तापरो राजा गृहं प्राप्तोऽतिविह्वलः ॥ ३८॥"
  },
  {
    "text": "पतिं चिन्तापरं दृष्त्वा राज्ञी पप्रच्छ कारणम् ।\nकिं प्रभो विमना भासि का चिन्ता ब्रूहि साम्प्रतम् ॥ ३९॥"
  },
  {
    "text": "वनात्पुत्रः समायातो राजसूयः कृतः पुरा ।\nकस्माच्छोचसि राजेन्द्र शोकस्य कारणं वद ॥ ४०॥"
  },
  {
    "text": "नारातिर्विद्यते क्वापि बलवान्दुर्बलोऽपि वा ।\nवरुणोऽपि सुसन्तुष्टः कृतकृत्योऽसि भूतले ॥ ४१॥"
  },
  {
    "text": "चिन्तया क्षीयते देहो नास्ति चिन्तासमा मृतिः ।\nत्यज्यतां नृपशार्दूल स्वस्थो भव विचक्षण ॥ ४२॥"
  },
  {
    "text": "तन्निशम्य प्रियावाक्यं प्रीतिपूर्वं नराधिपः ।\nप्रोवाच किञ्चिच्चिन्तायाः कारणं च शुभाशुभम् ॥ ४३॥"
  },
  {
    "text": "भोजनं न चकाराऽसौ चिन्ताविष्टस्तथा नृपः ।\nसुप्त्वापि शयने शुभ्रे लेभे निद्रां न भूमिपः ॥ ४४॥"
  },
  {
    "text": "प्रातरुत्थाय चिन्तार्तो यावत्सन्ध्यादिकाः क्रियाः ।\nकरोति नृपतिस्तावद्विश्वामित्रः समागतः ॥ ४५॥"
  },
  {
    "text": "क्षत्रा निवेदितो राज्ञे मुनिः सर्वस्वहारकः ।\nआगत्योवाच राजानं प्रणमन्तं पुनः पुनः ॥ ४६॥"
  },
  {
    "text": "विश्वामित्र उवाच -\nराजंस्त्यज स्वराज्यं मे देहि वाचा प्रतिश्रुतम् ।\nसुवर्णं स्पृश राजेन्द्र सत्यवाग्भव साम्प्रतम् ॥ ४७॥"
  },
  {
    "text": "हरिश्चन्द्र उवाच -\nस्वामिन् राज्यं तवेदं मे मया दत्तं किलाधुना ।\nत्यक्त्वान्यत्र गमिष्यामि मा चिन्ता कुरु कौशिक ॥ ४८॥"
  },
  {
    "text": "सर्वस्वं मम ते ब्रह्मन् गृहीतं विधिवद्विभो ।\nसुवर्णदक्षिणां दातुमशक्तोऽस्म्यधुना द्विज ॥ ४९॥"
  },
  {
    "text": "दानं ददामि ते तावद्यावन्मे स्याद्धनागमः ।\nपुनश्चेत्कालयोगेन तदा दास्यामि दक्षिणाम् ॥ ५०॥"
  },
  {
    "text": "इत्युक्त्वा नृपतिः प्राह पुत्रं भार्यां च माधवीम् ।\nराज्यमस्मै प्रदत्तं वै मया वेद्यां सुविस्तरम् ॥ ५१॥"
  },
  {
    "text": "हस्त्यश्वरथसंयुक्तं रत्नहेमसमन्वितम् ।\nत्यक्त्वा त्रीणि शरीराणि सर्वं चास्मै समर्पितम् ॥ ५२॥"
  },
  {
    "text": "त्यक्त्वायोध्यां गमिष्यामि कुत्रचिद्वनगह्वरे\nगृह्णात्विदं मुनिः सम्यग्राज्यं सर्वसमृद्धिमत् ॥ ५३॥"
  },
  {
    "text": "इत्याभाष्य सुतं भार्यां हरिश्चन्द्रः स्वमन्दिरात् ।\nविनिर्गतः सुधर्मात्मा मानयंस्तं द्विजोत्तमम् ॥ ५४॥"
  },
  {
    "text": "व्रजन्तं भूपतिं वीक्ष्य भार्यापुत्रावुभावपि ।\nचिन्तातुरौ सुदीनास्यौ जग्मतुः पृष्ठतस्तदा ॥ ५५॥"
  },
  {
    "text": "हाहाकारो महानासीन्नगरे वीक्ष्य तांस्तथा ।\nचुक्रुशुः प्राणिनः सर्वे साकेतपुरवासिनः ॥ ५६॥"
  },
  {
    "text": "हा राजन् किं कृतं कर्म कुतः क्लेशः समागतः ।\nवञ्चितोऽसि महाराज विधिनापण्डितेन ह ॥ ५७॥"
  },
  {
    "text": "सर्वे वर्णास्तदा दुःखमाप्नुयुस्तं महीपतिम् ।\nविलोक्य भार्यया सार्धं पुत्रेण च महात्मना ॥ ५८॥"
  },
  {
    "text": "निनिन्दुर्ब्राह्मणं तं तु दुराचारं पुरौकसः ।\nधूर्तोऽयमिति भाषन्तो दुःखार्ता ब्राह्मणादयः ॥ ५९॥"
  },
  {
    "text": "निर्गत्य नगरात्तस्माद्विश्वामित्रः क्षितीश्वरम् ।\nगच्छन्तं तमुवाचेदं समेत्य निष्ठुरं वचः ॥ ६०॥"
  },
  {
    "text": "दक्षिणायाः सुवर्णं मे दत्त्वा गच्छ नराधिप ।\nनाहं दास्यामि वा ब्रूहि मया त्यक्तं सुवर्णकम् ॥ ६१॥"
  },
  {
    "text": "राज्यं गृहाण वा सर्वं लोभश्चेद्धृति वर्तते ।\nदत्तं चेन्मन्यसे राजन् देहि यत्तत्प्रतिश्रुतम् ॥ ६२॥"
  },
  {
    "text": "एवं ब्रुवन्तं गाधेयं हरिश्चन्द्रो महीपतिः ।\nप्रणिपत्य सुदीनात्मा कृताञ्जलिपुटोऽब्रवीत् ॥ ६३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां सप्तमस्कन्धे\nकौशिकाय सर्वस्वसमर्पणं तद्दक्षिणादानवर्णनं नामैकोनविंशोऽध्यायः ॥ ७.१९॥"
  },
  {
    "text": "७.२० विंशोऽध्यायः । हरिश्चन्द्रोपाख्यानवर्णनम् ।"
  },
  {
    "text": "हरिश्चन्द्र उवाच -\nअदत्त्वा ते हिरण्यं वै न करिष्यामि भोजनम् ।\nप्रतिज्ञा मे मुनिश्रेष्ठ विषादं त्यज सुव्रत ॥ १॥"
  },
  {
    "text": "सूर्यवंशसमुद्भूतः क्षत्रियोऽहं महीपतिः ।\nराजसूयस्य यज्ञस्य कर्ता वाञ्छितदो नृषु ॥ २॥"
  },
  {
    "text": "कथं करोमि नाकारं स्वामिन्दत्त्वा यदृच्छया ।\nअवश्यमेव दातव्यमृणं ते द्विजसत्तम ॥ ३॥"
  },
  {
    "text": "स्वस्थो भव प्रदास्यामि सुवर्णं मनसेप्सितम् ।\nकञ्चित्कालं प्रतीक्षस्व यावत्प्राप्स्याम्यहं धनम् ॥ ४॥"
  },
  {
    "text": "विश्वामित्र उवाच -\nकुतस्ते भविता राजन् धनप्राप्तिरतः परम् ।\nगतं राज्यं तथा कोशो बलं चैवार्थसाधनम् ॥ ५॥"
  },
  {
    "text": "वृथाशा ते महीपाल धनार्थे किं करोम्यहम् ।\nनिर्धनं त्वां च लोभेन पीडयामि कथं नृप ॥ ६॥"
  },
  {
    "text": "तस्मात्कथय भूपाल न दास्यामीति साम्प्रतम् ।\nत्यक्त्वाऽऽशां महतीं कामं गच्छाम्यहमतः परम् ॥ ७॥"
  },
  {
    "text": "यथेष्टं व्रज राजेन्द्र भार्यापुत्रसमन्वितः ।\nसुवर्णं नास्ति किं तुभ्यं ददामीति वदाधुना ॥ ८॥"
  },
  {
    "text": "गच्छन्वाक्यमिदं श्रुत्वा ब्राह्मणस्य च भूपतिः ।\nप्रत्युवाच मुनिं ब्रह्मन् धैर्यं कुरु ददाम्यहम् ॥ ९॥"
  },
  {
    "text": "मम देहोऽस्ति भार्यायाः पुरस्य च ह्यनामयः ।\nक्रीत्वा देहं तु तं नूनमृणं दास्यामि ते द्विज ॥ १०॥"
  },
  {
    "text": "ग्राहकं पश्य विप्रेन्द्र वाराणस्यां पुरि प्रभो ।\nदासभावं गमिष्यामि सदारोऽहं सपुत्रकः ॥ ११॥"
  },
  {
    "text": "गृहाण काञ्चनं पूर्णं सार्धं भारद्वयं मुने ।\nमौल्येन दत्त्वा सर्वान्नः सन्तुष्टो भव भूधर ॥ १२॥"
  },
  {
    "text": "इति ब्रुवञ्जगामाथ सह पत्न्या सुतान्वितः ।\nउमया कान्तया सार्धं यत्रास्ते शङ्करः स्वयम् ॥ १३॥"
  },
  {
    "text": "तां दृष्ट्वा च पुरीं रम्यां मनसो ह्लादकारिणीम् ।\nउवाच स कृतार्थोऽस्मि पुरीं पश्यन्सुवर्चसम् ॥ १४॥"
  },
  {
    "text": "ततो भागीरथीं प्राप्य स्नात्वा देवादितर्पणम् ।\nदेवार्चनं च निर्वर्त्य कृतवान् दिग्विलोकनम् ॥ १५॥"
  },
  {
    "text": "प्रविश्य वसुधापालो दिव्यां वाराणसीं पुरीम् ।\nनैषा मनुष्यभुक्तेति शूलपाणेः परिग्रहः ॥ १६॥"
  },
  {
    "text": "जगाम पद्भ्यां दुःखार्तः सह पत्न्या समाकुलः ।\nपुरीं प्रविश्य स नृपो विश्वासमकरोत्तदा ॥ १७॥"
  },
  {
    "text": "ददृशेऽथ मुनिश्रेष्ठं ब्राह्मणं दक्षिणार्थिनम् ।\nतं दृष्ट्वा समनुप्राप्तं विनयावनतोऽभवत् ॥ १८॥"
  },
  {
    "text": "प्राह चैवाञ्जलिं कृत्वा हरिश्चन्द्रो महामुनिम् ।\nइमे प्राणाः सुतश्चायं प्रिया पत्नी मुने मम ॥ १९॥"
  },
  {
    "text": "येन ते कृत्यमस्त्याशु गृहाणाद्य द्विजोत्तम ।\nयच्चान्यत्कार्यमस्माभिस्तन्ममाख्यातुमर्हसि ॥ २०॥"
  },
  {
    "text": "विश्वामित्र उवाच -\nपूर्णः स मासो भद्रं ते दीयतां मम दक्षिणा ।\nपूर्वं तस्य निमित्तं हि स्मर्यते स्ववचो यदि ॥ २१॥"
  },
  {
    "text": "राजोवाच -\nब्रह्मन्नाद्यापि सम्पूर्णो मासो ज्ञानतपोबल ।\nतिष्ठत्येकदिनार्धं यत्तप्रतीक्षस्व नापरम् ॥ २२॥"
  },
  {
    "text": "विश्वामित्र उवाच -\nएवमस्तु महाराज आगमिष्याम्यहं पुनः ।\nशापं तव प्रदास्यामि न चेदद्य प्रयच्छसि ॥ २३॥"
  },
  {
    "text": "इत्युक्त्वाथ ययौ विप्रो राजा चाचिन्तयत्तदा ।\nकथमस्मै प्रयच्छामि दक्षिणा या प्रतिश्रुता ॥ २४॥"
  },
  {
    "text": "कुतः पुष्टानि मित्राणि कुत्रार्थः साम्प्रतं मम ।\nप्रतिग्रहः प्रदुष्टो मे तत्र याञ्चा कथं भवेत् ॥ २५॥"
  },
  {
    "text": "राज्ञां वृत्तित्रयं प्रोक्तं धर्मशास्त्रेषु निश्चितम् ।\nयदि प्राणान्विमुञ्चामि ह्यप्रदाय च दक्षिणाम् ॥ २६॥"
  },
  {
    "text": "ब्रह्मस्वहा कृमिः पापो भविष्याम्यधमाधमः ।\nअथवा प्रेततां यास्ये वर एवात्मविक्रयः ॥ २७॥"
  },
  {
    "text": "सूत उवाच -\nराजानं व्याकुलं दीनं चिन्तयानमधोमुखम् ।\nप्रत्युवाच तदा पत्नी बाष्पगद्गदया गिरा ॥ २८॥"
  },
  {
    "text": "त्यज चिन्तां महाराज स्वधर्ममनुपालय ।\nप्रेतवद्वर्जनीयो हि नरः सत्यबहिष्कृतः ॥ २९॥"
  },
  {
    "text": "नातः परतरं धर्मं वदन्ति पुरुषस्य च ।\nयादृशं पुरुषव्याघ्र स्वसत्यस्यानुपालनम् ॥ ३०॥"
  },
  {
    "text": "अग्निहोत्रमधीतं च दानाद्याः सकलाः क्रियाः ।\nभवन्ति तस्य वैफल्यं वाक्यं यस्यानृतं भवेत् ॥ ३१॥"
  },
  {
    "text": "सत्यमत्यन्तमुदितं धर्मशास्त्रेषु धीमताम् ।\nतारणायानृतं तद्वत्पातनायाकृतात्मनाम् ॥ ३२॥"
  },
  {
    "text": "शताश्वमेधानादृत्य राजसूयं च पार्थिवः ।\nकृत्वा राजा सकृत्स्वर्गादसत्यवचनाच्च्युतः ॥ ३३॥"
  },
  {
    "text": "राजोवाच -\nवंशवृद्धिकरश्चायं पुत्रस्तिष्ठति बालकः ।\nउच्यतां वक्तुकामासि यद्वाक्यं गजगामिनि ॥ ३४॥"
  },
  {
    "text": "पत्न्युवाच -\nराजन् माभूदसत्यं ते पुंसां पुत्रफलाः स्त्रियः ।\nतन्मां प्रदाय वित्तेन देहि विप्राय दक्षिणाम् ॥ ३५॥"
  },
  {
    "text": "व्यास उवाच -\nएतद्वाक्यमुपश्रुत्य ययौ मोहं महीपतिः ।\nप्रतिलभ्य च संज्ञां वै विललापातिदुःखितः ॥ ३६॥"
  },
  {
    "text": "महद्दुखःमिदं भद्रे यत्त्वमेवं ब्रवीषि मे ।\nकिं तव स्मितसंल्लापा मम पापस्य विस्मृताः ॥ ३७॥"
  },
  {
    "text": "हा हा त्वया कथं योग्यं वक्तुमेतच्छुचिस्मिते ।\nदुर्वाच्यमेतद्वचनं कथं वदसि भामिनि ॥ ३८॥"
  },
  {
    "text": "इत्युक्त्वा नृपतिश्रेष्ठो न धीरो दारविक्रये ।\nनिपपात महीपृष्ठे मूर्च्छयातिपरिप्लुतः ॥ ३९॥"
  },
  {
    "text": "शयानं भुवि तं दृष्ट्वा मूर्च्छयापि महीपतिम् ।\nउवाचेदं सुकरुणं राजपुत्री सुदुःखिता ॥ ४०॥"
  },
  {
    "text": "हा महाराज कस्येदमपध्यानादुपागतम् ।\nयस्त्वं निपतितो भूमौ रङ्कवच्छरणोचितः ॥ ४१॥"
  },
  {
    "text": "येनैव कोटिशो वित्तं विप्राणामपवर्जितम् ।\nस एव पृथिवीनाथो भुवि स्वपिति मे पतिः ॥ ४२॥"
  },
  {
    "text": "हा कष्टं किं तवानेन कृतं दैव महीक्षिता ।\nयदिन्द्रोपेन्द्रतुल्योऽयं नीतः पापामिमां दशाम् ॥ ४३॥"
  },
  {
    "text": "इत्युक्त्वा सापि सुश्रोणी मूर्च्छिता निपपात ह ।\nभर्तुर्दुःखमहाभारेणासह्येनातिपीडिता ॥ ४४॥"
  },
  {
    "text": "शिशुर्दृष्ट्वा क्षुधाविष्टः प्राह वाक्यं सुदुःखितः ।\nतात तात प्रदेह्यन्नं मातर्मे देहि भोजनम् ॥ ४५॥"
  },
  {
    "text": "क्षुन्मे बलवती जाता जिह्वाग्रे मेऽतिशुष्यति ॥ ४६॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nसप्तमस्कन्धे हरिश्चन्द्रोपाख्यानवर्णनं नाम विंशोऽध्यायः ॥ ७.२०॥"
  },
  {
    "text": "७.२१ एकविंशोऽध्यायः । हरिश्चन्द्रोपाख्यानवर्णनम् ।"
  },
  {
    "text": "एतस्मिन्नन्तरे प्राप्तो विश्वामित्रो महातपाः ।\nअन्तकेन समः क्रुद्धो धनं स्वं याचितुं हृदा ॥ १॥"
  },
  {
    "text": "तमालोक्य हरिश्चन्द्रः पपात भुवि मूर्च्छितः ।\nस वारिणा तमभ्युक्ष्य राजानमिदमब्रवीत् ॥ २॥"
  },
  {
    "text": "उत्तिष्ठोत्तिष्ठ राजेन्द्र स्वां ददस्वेष्टदक्षिणाम् ।\nऋणं धारयतां दुःखमहन्यहनि वर्धते ॥ ३॥"
  },
  {
    "text": "आप्यायमानः स तदा हिमशीतेन वारिणा ।\nअवाप्य चेतनां राजा विश्वामित्रमवेक्ष्य च ॥ ४॥"
  },
  {
    "text": "पुनर्मोहं समापेदे ह्यथ क्रोधं ययौ मुनिः\nसमाश्वास्य च राजानं वाक्यमाह द्विजोत्तमः ॥ ५॥"
  },
  {
    "text": "विश्वामित्र उवाच -\nदीयतां दक्षिणा सा मे यदि धैर्यमवेक्षसे ।\nसत्येनार्कः प्रतपति सत्ये तिष्ठति मेदिनी ॥ ६॥"
  },
  {
    "text": "सत्ये प्रोक्तः परो धर्मः स्वर्गः सत्ये प्रतिष्ठितः ।\nअश्वमेधसहस्रं तु सत्यं च तुलया धृतम् ॥ ७॥"
  },
  {
    "text": "अश्वमेधसहस्राद्धि सत्यमेकं विशिष्यते ।\nअथवा किं ममैतेन प्रोक्तेनास्ति प्रयोजनम् ॥ ८॥"
  },
  {
    "text": "मदीयां दक्षिणां राजन्न दास्यति भवान्यदि ।\nअस्ताचलगते ह्यर्के शप्स्यामि त्वामतो ध्रुवम् ॥ ९॥"
  },
  {
    "text": "इत्युक्त्वा स ययौ विप्रो राजा चासीद्भयातुरः ।\nदुःखीभूतोऽवनौ निःस्वो नृशंसमुनिनार्दितः ॥ १०॥"
  },
  {
    "text": "सूत उवाच -\nएतस्मिन्नन्तरे तत्र ब्राह्मणो वेदपारगः ।\nब्राह्मणैर्बहुभिः सार्धं निर्ययौ स्वगृहाद् बहिः ॥ ११॥"
  },
  {
    "text": "ततो राज्ञी तु तं दृष्ट्वा आयान्तं तापसं स्थितम् ।\nउवाच वाक्यं राजानं धर्मार्थसहितं तदा ॥ १२॥"
  },
  {
    "text": "त्रयाणामपि वर्णानां पिता ब्राह्मण उच्यते ।\nपितृद्रव्यं हि पुत्रेण ग्रहीतव्यं न संशयः ॥ १३॥"
  },
  {
    "text": "तस्मादयं प्रार्थनीयो धनार्थमिति मे मतिः ।\nराजोवाच -\nनाहं प्रतिग्रहं काङ्क्षे क्षत्रियोऽहं सुमध्यमे ॥ १४॥"
  },
  {
    "text": "याचनं खलु विप्राणां क्षत्रियाणां न विद्यते ।\nगुरुर्हि विप्रो वर्णानां पूजनीयोऽस्ति सर्वदा ॥ १५॥"
  },
  {
    "text": "तस्माद् गुरुर्न याच्यः स्यात्क्षत्रियाणां विशेषतः ।\nयजनाध्ययनं दानं क्षत्रियस्य विधीयते ॥ १६॥"
  },
  {
    "text": "शरणागतानामभयं प्रजानां प्रतिपालनम् ।\nन चाप्येवं तु वक्तव्यं देहीति कृपणं वचः ॥ १७॥"
  },
  {
    "text": "ददामीत्येव मे देवि हृदये निहितं वचः ।\nअर्जितं कुत्रचिद् द्रव्यं ब्राह्मणाय ददाम्यहम् ॥ १८॥"
  },
  {
    "text": "पत्न्युवाच -\nकालः समविषमकरः परिभवसम्मानमानदः कालः ।\nकालः करोति पुरुषं दातारं याचितारं च ॥ १९॥"
  },
  {
    "text": "विप्रेण विदुषा राजा क्रुद्धेनातिबलीयसा ।\nराज्यान्निरस्तः सौख्याच्च पश्य कालस्य चेष्टितम् ॥ २०॥"
  },
  {
    "text": "राजोवाच -\nअसिना तीक्ष्णधारेण वरं जिह्वा द्विधा कृता ।\nन तु मानं परित्यज्य देहि देहीति भाषितम् ॥ २१॥"
  },
  {
    "text": "क्षत्रियोऽहं महाभागे न याचे किञ्चिदप्यहम् ।\nददामि वाहं नित्यं हि भुजवीर्यार्जितं धनम् ॥ २२॥"
  },
  {
    "text": "पत्न्युवाच -\nयदि ते हि महाराज याचितुं न क्षमं मनः ।\nअहं तु न्यायतो दत्ता देवैरपि सवासवैः ॥ २३॥"
  },
  {
    "text": "अहं शास्या च पत्या च रक्ष्या चैव महाद्युते ।\nमन्मौल्यं सङ्गृहीत्वाथ गुर्वर्थं सम्प्रदीयताम् ॥ २४॥"
  },
  {
    "text": "एतद्वाक्यमुपश्रुत्य हरिश्चन्द्रो महीपतिः ।\nकष्टं कष्टमिति प्रोच्य विललापातिदुःखितः ॥ २५॥"
  },
  {
    "text": "भार्या च भूयः प्राहेदं क्रियतां वचनं मम ।\nविप्रशापाग्निदग्धत्वान्नीचत्वमुपयास्यसि ॥ २६॥"
  },
  {
    "text": "न द्युतहेतोर्न च मद्यहेतो-\nर्न राज्यहेतोर्न च भोगहेतोः ।\nददस्व गुर्वर्थमतो मया त्वं\nसत्यव्रतत्वं सफलं कुरुष्व ॥ २७॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nसप्तमस्कन्धे हरिश्चन्द्रोपाख्यानवर्णनं नाम एकविंशोऽध्यायः ॥ ७.२१॥"
  },
  {
    "text": "७.२२ द्वाविंशोऽध्यायः । हरिश्चन्द्रस्य पत्नीपुत्रविक्रयवर्णनम् ।"
  },
  {
    "text": "व्यास उवाच -\nस तया नोद्यमानस्तु राजा पत्न्या पुनः पुनः ।\nप्राह भद्रे करोम्येष विक्रयं ते सुनिर्घृणः ॥ १॥"
  },
  {
    "text": "नृशंसैरपि यत्कर्तुं न शक्यं तत्करोम्यहम् ।\nयदि ते भ्राजते वाणी वक्तुमीदृक्सुनिष्ठुरम् ॥ २॥"
  },
  {
    "text": "एवमुक्त्वा ततो राजा गत्वा नगरमातुरः ।\nअवतार्य तदा रङ्गे तां भार्यां नृपसत्तमः ।\nबाष्पगद्गदकण्ठस्तु ततो वचनमब्रवीत् ।\nभो भो नागरिकाः सर्वे श‍ृणुध्वं वचनं मम ॥ ४॥"
  },
  {
    "text": "कस्यचिद्यदि कार्यं स्याद्दास्या प्राणेष्टया मम ।\nस ब्रवीतु त्वरायुक्तो यावत्स्वं धारयाम्यहम् ॥ ५॥"
  },
  {
    "text": "तेऽब्रुवन्पण्डिताः कस्त्वं पत्नीं विक्रेतुमागतः ।\nराजोवाच -\nकिं मां पृच्छथ कस्त्वं भो नृशंसोऽहममानुषः ॥ ६॥"
  },
  {
    "text": "राक्षसो वास्मि कठिनस्ततः पापं करोम्यहम् ।\nव्यास उवाच -\nतं शब्दं सहसा श्रुत्वा कौशिको विप्ररूपधृक् ॥ ७॥"
  },
  {
    "text": "वृद्धरूपं समास्थाय हरिश्चन्द्रमभाषत ।\nसमर्पयस्व मे दासीमहं क्रेता धनप्रदः ॥ ८॥"
  },
  {
    "text": "अस्ति मे वित्तमतुलं सुकुमारी च मे प्रिया ।\nगृहकर्म न शक्नोति कर्तुमस्मात्प्रयच्छ मे ॥ ९॥"
  },
  {
    "text": "अहं गृह्णामि दासीं तु कति दास्यामि ते धनम् ।\nएवमुक्ते तु विप्रेण हरिश्चन्द्रस्य भूपतेः ॥ १०॥"
  },
  {
    "text": "विदीर्णं तु मनो दुःखान्न चैनं किञ्चिदब्रवीत् ।\nविप्र उवाच -\nकर्मणश्च वयोरूपशीलानां तव योषितः ॥ ११॥"
  },
  {
    "text": "अनुरूपमिदं वित्तं गृहाणार्पय मेऽबलाम् ।\nधर्मशास्त्रेषु यद् दृष्टं स्त्रियो मौल्यं नरस्य च ॥ १२॥"
  },
  {
    "text": "द्वात्रिंशल्लक्षणोपेता दक्षा शीलगुणान्विता ।\nकोटिमौल्यं सुवर्णस्य स्त्रियः पुंसस्तथार्बुदम् ॥ १३॥"
  },
  {
    "text": "इत्याकर्ण वचस्तस्य हरिश्चन्द्रो महीपतिः ।\nदुःखेन महताऽऽविष्टो न चैनं किञ्चिदब्रवीत् ॥ १४॥"
  },
  {
    "text": "ततः स विप्रो नृपतेः पुरतो वल्कलोपरि ।\nधनं निधाय केशेषु धृत्वा राज्ञीमकर्षयत् ॥ १५॥"
  },
  {
    "text": "राज्ञ्युवाच -\nमुञ्च मुञ्चार्य मां सद्यो यावत्पश्याम्यहं सुतम् ।\nदुर्लभं दर्शनं विप्र पुनरस्य भविष्यति ॥ १६॥"
  },
  {
    "text": "पश्येह पुत्र मामेवं मातरं दास्यतां गताम् ।\nमां मास्प्राक्षी राजपुत्र न स्पृश्याहं त्वयाधुना ॥ १७॥"
  },
  {
    "text": "ततः स बालः सहसा दृष्ट्वाऽऽकृष्टां तु मातरम् ।\nसमभ्यधावदम्बेति वदन्साश्रुविलोचनः ॥ १८॥"
  },
  {
    "text": "हस्ते वस्त्रं समाकर्षन् काकपक्षधरः स्खलन् ।\nतमागतं द्विजः क्रोधाद् बालमप्याहनत्तदा ॥ १९॥"
  },
  {
    "text": "वदंस्तथापि सोऽम्बेति नैव मुञ्चति मातरम् ।\nराज्ञ्युवाच -\nप्रसादं कुरु मे नाथ क्रीणीष्वेमं हि बालकम् ॥ २०॥"
  },
  {
    "text": "क्रीतापि नाहं भविता विनैनं कार्यसाधिका ।\nइत्थं ममाल्पभाग्यायाः प्रसादं कुरु मे प्रभो ॥ २१॥"
  },
  {
    "text": "ब्राह्मण उवाच -\nगृह्यतां वित्तमेतत्ते दीयतां मम बालकः ।\nस्त्रीपुंसोर्धर्मशास्त्रज्ञैः कृतमेव हि वेतनम् ॥ २२॥"
  },
  {
    "text": "शतं सहस्रं लक्षं च कोटिमौल्यं तथापरैः ।\nद्वात्रिंशल्लक्षणोपेता दक्षा शीलगुणान्विता ॥ २३॥"
  },
  {
    "text": "कोटिमौल्यं स्त्रियः प्रोक्तं पुरुषस्य तथार्बुदम् ।\nसूत उवाच -\nतथैव तस्य तद्वित्तं पुरः क्षिप्तं पटे पुनः ॥ २४॥"
  },
  {
    "text": "प्रगृह्य बालकं मात्रा सहैकस्थमबन्धयत् ।\nप्रतस्थे स गृहं क्षिप्रं तया सह मुदान्वितः ॥ २५॥"
  },
  {
    "text": "प्रदक्षिणां तु सा कृत्वा जानुभ्यां प्रणता स्थिता ।\nबाष्पपर्याकुला दीना त्विदं वचनमब्रवीत् ॥ २६॥"
  },
  {
    "text": "यदि दत्तं यदि हुतं ब्राह्मणास्तर्पिता यदि ।\nतेन पुण्येन मे भर्ता हरिश्चन्द्रोऽस्तु वै पुनः ॥ २७॥"
  },
  {
    "text": "पादयोः पतितां दृष्ट्वा प्राणेभ्योऽपि गरीयसीम् ।\nहाहेति च वदन् राजा विललापाकुलेन्द्रियः ॥ २८॥"
  },
  {
    "text": "वियुक्तेयं कथं जाता सत्यशीलगुणान्विता ।\nवृक्षच्छायापि वृक्षं तं न जहाति कदाचन ॥ २९॥"
  },
  {
    "text": "एवं भार्यां वदित्वाथ सुसम्बद्धं परस्परम् ।\nपुत्रं च तमुवाचेदं मां त्वं हित्वा क्व यास्यसि ॥ ३०॥"
  },
  {
    "text": "कां दिशं प्रति यास्यामि को मे दुःखं निवारयेत् ।\nराज्यत्यागे न मे दुःखं वनवासे न मे द्विज ॥ ३१॥"
  },
  {
    "text": "यत्पुत्रेण वियोगो मे एवमाह स भूपतिः ।\nसद्भर्तृभोग्या हि सदा लोके भार्या भवन्ति हि ॥ ३२॥"
  },
  {
    "text": "मया त्यक्तासि कल्याणि दुःखेन विनियोजिता ।\nइक्ष्वाकुवंशसम्भूतं सर्वराज्यसुखोचितम् ॥ ३३॥"
  },
  {
    "text": "मामीदृशां पतिं प्राप्य दासीभावं गता ह्यसि ।\nईदृशे मज्जमानं मां सुमहच्छोकसागरे ॥ ३४॥"
  },
  {
    "text": "को मामुद्धरते देवि पौराणाख्यानविस्तरैः ।\nसूत उवाच -\nपश्यतस्तस्य राजर्षेः कशाघातैः सुदारुणैः ॥ ३५॥"
  },
  {
    "text": "घातयित्वा तु विप्रेशो नेतुं समुपचक्रमे ।\nनीयमानौ तु तौ दृष्ट्वा भार्यापुत्रौ स पार्थिवः ॥ ३६॥"
  },
  {
    "text": "विललापातिदुःखार्तो निःश्वस्योष्णं पुनः पुनः ।\nयां न वायुर्न वाऽऽदित्यो न चन्द्रो न पृथ्ग्जनाः ॥ ३७॥"
  },
  {
    "text": "दृष्टवन्तः पुरा पत्नीं सेयं दासीत्वमागता ।\nसूर्यवंशप्रसूतोऽयं सुकुमारकराङ्गुलिः ॥ ३८॥"
  },
  {
    "text": "सम्प्राप्तो विक्रयं बालो धिङ्मामस्तु सुदुर्मतिम् ।\nहा प्रिये हा शिशो वत्स ममानार्यस्य दुर्नयः ॥ ३९॥"
  },
  {
    "text": "दैवाधीनदशां प्राप्तो न मृतोऽस्मि तथापि धिक् ।\nव्यास उवाच -\nएवं विलपितो राज्ञोऽग्रे विप्रोऽन्तरधीयत ॥ ४०॥"
  },
  {
    "text": "वृक्षगेहादिभिस्तुङ्गैस्तावादाय त्वरान्वितः ।\nअत्रान्तरे मुनिश्रेष्ठस्त्वाजगाम महातपाः ॥ ४१॥"
  },
  {
    "text": "सशिष्यः कौशिकेन्द्रोऽसौ निष्ठुरः क्रूरदर्शनः ।\nविश्वामित्र उवाच-\nया त्वयोक्ता पुरा राजन् राजसूयस्य दक्षिणा ॥ ४२॥"
  },
  {
    "text": "तां ददस्व महाबाहो यदि सत्यं पुरस्कृतम् ।\nहरिश्चन्द्र उवाच -\nनमस्करोमि राजर्षे गृहाणेमां स्वदक्षिणाम् ॥ ४३॥"
  },
  {
    "text": "राजसूयस्य यागस्य या मयोक्ता पुरानघ ।\nविश्वामित्र उवाच -\nकुतो लब्धमिदं द्रव्यं दक्षिणार्थे प्रदीयते ॥ ४४॥"
  },
  {
    "text": "एतदाचक्ष्व राजेन्द्र यथा द्रव्यं त्वयार्जितम् ।\nराजोवाच -\nकिमनेन महाभाग कथितेन तवानघ ॥ ४५॥"
  },
  {
    "text": "शोकस्तु वर्धते विप्र श्रुतेनानेन सुव्रत ।\nऋषिरुवाच -\nअशस्तं नैव गृह्णामि शस्तमेव प्रयच्छ मे ॥ ४६॥"
  },
  {
    "text": "द्रव्यस्यागमनं राजन् कथयस्व यथातथम् ।\nराजोवाच -\nमया देवी तु सा भार्या विक्रीता कोटिसम्मितैः ।\nनिष्कैः पुत्रो रोहिताख्यो विक्रीतोऽर्बुदसङ्ख्यया ।\nविप्रैकादशकोट्यस्त्वं सुवर्णस्य गृहाण मे ॥ ४८॥"
  },
  {
    "text": "सूत उवाच -\nतद्वित्तं स्वप्लमालक्ष्य दारविक्रयसम्भवम् ।\nशोकाभिभूतं राजानं कुपितः कौशिकोऽब्रवीत् ॥ ४९॥"
  },
  {
    "text": "ऋषिरुवाच -\nराजसूयस्य यज्ञस्य नैषा भवति दक्षिणा ।\nअन्यदुत्पादय क्षिप्रं सम्पूर्णा येन सा भवेत् ॥ ५०॥"
  },
  {
    "text": "क्षत्रबन्धो ममेमां त्वं सदृशीं यदि दक्षिणाम् ।\nमन्यसे तर्हि तत्क्षिप्रं पश्य त्वं मे परं बलम् ॥ ५१॥"
  },
  {
    "text": "तपसोऽस्य सुतप्तस्य ब्राह्मणस्यामलस्य च ।\nमत्प्रभावस्य चोग्रस्य शुद्धस्याध्ययनस्य च ॥ ५२॥"
  },
  {
    "text": "राजोवाच -\nअन्यद्दास्यामि भगवन् कालः कश्चित्प्रतीक्ष्यताम् ।\nअधुनैवास्ति विक्रीता पत्नी पुत्रश्च बालकः ॥ ५३॥"
  },
  {
    "text": "विश्वामित्र उवाच -\nचतुर्भागः स्थितो योऽयं दिवसस्य नराधिप ।\nएष एव प्रतीक्ष्यो मे वक्तव्यं नोत्तरं त्वया ॥ ५४॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां सप्तमस्कन्धे\nहरिश्चन्द्रस्य पत्नीपुत्रविक्रयवर्णनं नाम द्वाविंशोऽध्यायः ॥ ७.२२॥"
  },
  {
    "text": "७.२३ त्रयोविंशोऽध्यायः । हरिश्चन्द्रोपाख्यानवर्णनम् ।"
  },
  {
    "text": "व्यास उवाच -\nतमेवमुक्त्वा राजानं निर्घृणं निष्ठुरं वचः ।\nतदादाय धनं पूर्णं कुपितः कौशिको ययौ ॥ १॥"
  },
  {
    "text": "विश्वामित्रे गते राजा ततः शोकमुपागतः ।\nश्वासोच्छ्वासं मुहुः कृत्वा प्रोवाचोच्चैरधोमुखः ॥ २॥"
  },
  {
    "text": "वित्तक्रीतेन यस्यार्तिर्मया प्रेतेन गच्छति ।\nस ब्रवीतु त्वरायुक्तो यामे तिष्ठति भास्करः ॥ ३॥"
  },
  {
    "text": "अथाजगाम त्वरितो धर्मश्चाण्डालरूपधृक् ।\nदुर्गन्धो विकृतोरस्कः श्मश्रुलो दन्तुरोऽघृणी ॥ ४॥"
  },
  {
    "text": "कृष्णो लम्बोदरः स्निग्धः करालः पुरुषाधमः ।\nहस्तजर्जरयष्टिश्च शवमाल्यैरलङ्कृतः ॥ ५॥"
  },
  {
    "text": "चाण्डाल उवाच -\nअहं गृह्णामि दासत्वे भृत्यार्थः सुमहान्मम ।\nक्षिप्रमाचक्ष्व मौल्यं किमेतत्ते सम्प्रदीयते ॥ ६॥"
  },
  {
    "text": "व्यास उवाच -\nतं तादृशमथालक्ष्य क्रूरदृष्टिं सुनिर्घृणम् ।\nवदन्तमतिदुःशीलं कस्त्वमित्याह पार्थिवः ॥ ७॥"
  },
  {
    "text": "चाण्डाल उवाच -\nचाण्डालोऽहमिह ख्यातः प्रवीरेति नृपोत्तम ।\nशासने सर्वदा तिष्ठ मृतचैलापहारकः ॥ ८॥"
  },
  {
    "text": "एवमुक्तस्तदा राजा वचनं चेदमब्रवीत् ।\nब्राह्मणः क्षत्रियो वापि गृह्णात्विति मतिर्मम ॥ ९॥"
  },
  {
    "text": "उत्तमस्योत्तमो धर्मो मध्यमस्य च मध्यमः ।\nअधमस्याधमश्चैव इति प्राहुर्मनीषिणः ॥ १०॥"
  },
  {
    "text": "चाण्डाल उवाच ।\nएवमेव त्वया धर्मः कथितो नृपसत्तम ।\nअविचार्य त्वया राजन्नधुनोक्तं ममाग्रतः ॥ ११॥"
  },
  {
    "text": "विचारयित्वा यो ब्रूते सोऽभीष्टं लभते नरः ।\nसामान्यमेव तत्प्रोक्तमविचार्य त्वयानघ ॥ १२॥"
  },
  {
    "text": "यदि सत्यं प्रमाणं ते गृहीतोऽसि न संशयः ।\nहरिश्चन्द्र उवाच -\nअसत्यान्नरके गच्छेत्सद्यः क्रूरे नराधमः ॥ १३॥"
  },
  {
    "text": "ततश्चाण्डालता साध्वी न वरा मे ह्यसत्यता ।\nव्यास उवाच -\nतस्यैवं वदतः प्राप्तो विश्वामित्रस्तपोनिधिः ॥ १४॥"
  },
  {
    "text": "क्रोधामर्षविवृत्ताक्षः प्राह चेदं नराधिपम् ।\nचाण्डालोऽयं मनस्थं ते दातुं वित्तमुपस्थितः ॥ १५॥"
  },
  {
    "text": "कस्मान्न दीयते मह्यमशेषा यज्ञदक्षिणा ।\nराजोवाच -\nभगवन्सूर्यवंशोत्थमात्मानं वेद्मि कौशिक ॥ १६॥"
  },
  {
    "text": "कथं चाण्डालदासत्वं गमिष्ये वित्तकामतः ।\nविश्वामित्र उवाच -\nयदि चाण्डालवित्तं त्वमात्मविक्रयजं मम ॥ १७॥"
  },
  {
    "text": "न प्रदास्यसि चेत्तर्हि शप्स्यामि त्वामसंशयम् ।\nचाण्डालादथवा विप्राद्देहि मे दक्षिणाधनम् ॥ १८॥"
  },
  {
    "text": "विना चाण्डालमधुना नान्यः कश्चिद्धनप्रदः ।\nधनेनाहं विना राजन्न यास्यामि न संशयः ॥ १९॥"
  },
  {
    "text": "इदानीमेव मे वित्तं न प्रदास्यसि चेन्नृप ।\nदिनेऽर्धघटिकाशेषे तत्त्वां शापाग्निना दहे ॥ २०॥"
  },
  {
    "text": "व्यास उवाच -\nहरिश्चन्द्रस्ततो राजा मृत्ववच्छ्रितजीवितः ।\nप्रसीदेति वदन्पादौ ऋषेर्जग्राह विह्वलः ॥ २१॥"
  },
  {
    "text": "हरिश्चन्द्र उवाच -\nदासोऽस्म्यार्तोऽस्मि दीनोऽस्मि त्वद्भक्तश्च विशेषतः ।\nप्रसादं कुरु विप्रर्षे कष्टश्चाण्डालसङ्करः ॥ २२॥"
  },
  {
    "text": "भवेयं वित्तशेषेण तव कर्मकरो वशः ।\nतवैव मुनिशार्दूल प्रेष्यश्चित्तानुवर्तकः ॥ २३॥"
  },
  {
    "text": "विश्वामित्र उवाच -\nएवमस्तु महाराज ममैव भव किङ्करः ।\nकिन्तु मद्वचनं कार्यं सर्वदैव नराधिप ॥ २४॥"
  },
  {
    "text": "व्यास उवाच -\nएवमुक्तेऽथ वचने राजा हर्षसमन्वितः ।\nअमन्यत पुनर्जातमात्मानं प्राह कौशिकम् ॥ २५॥"
  },
  {
    "text": "तवादेशं करिष्यामि सदैवाहं न संशयः ।\nआदेशय द्विजश्रेष्ठ किं करोमि तवानघ ॥ २६॥"
  },
  {
    "text": "विश्वामित्र उवाच -\nचाण्डालागच्छ मद्दासमौल्यं किं मे प्रयच्छसि ।\nगृहाण दासं मौल्येन मया दत्तं तवाधुना ॥ २७॥"
  },
  {
    "text": "नास्ति दासेन मे कार्यं वित्ताशा वर्तते मम ।\nव्यास उवाच -\nएवमुक्ते तदा तेन स्वपचो हृष्टमानसः ॥ २८॥"
  },
  {
    "text": "आगत्य सन्निधौ तूर्णं विश्वामित्रमभाषत ।\nचाण्डाल उवाच -\nदशयोजनविस्तीर्णे प्रयागस्य च मण्डले ॥ २९॥"
  },
  {
    "text": "भूमिं रत्नमयीं कृत्वा दास्ये तेऽहं द्विजोत्तम ।\nअस्य विक्रयणेनेयमार्तिश्च प्रहता त्वया ॥ ३०॥"
  },
  {
    "text": "व्यास उवाच -\nततो रत्नसहस्राणि सुवर्णमणिमौक्तिकैः ।\nचाण्डालेन प्रदत्तानि जग्राह द्विजसत्तमः ॥ ३१॥"
  },
  {
    "text": "हरिश्चन्द्रस्तथा राजा निर्विकारमुखोऽभवत् ।\nअमन्यत तथा धैर्याद्विश्वामित्रो हि मे पतिः ॥ ३२॥"
  },
  {
    "text": "तत्तदेव मया कार्यं यदयं कारयिष्यति ।\nअथान्तरिक्षे सहसा वागुवाचाशरीरिणी ॥ ३३॥"
  },
  {
    "text": "अनृणोऽसि महाभाग दत्ता सा दक्षिणा त्वया ।\nततो दिवः पुष्पवृष्टिः पपात नृपमूर्धनि ॥ ३४॥"
  },
  {
    "text": "साधु साध्विति तं देवाः प्रोचुः सेन्द्रा महौजसः ।\nहर्षेण महताऽऽविष्टो राजा कौशिकमब्रवीत् ॥ ३५॥"
  },
  {
    "text": "राजोवाच -\nत्वं हि माता पिता चैव त्वं हि बन्धुर्महामते ।\nयदर्थं मोचितोऽहं ते क्षणाच्चैवानृणीकृतः ॥ ३६॥"
  },
  {
    "text": "किं करोमि महाबाहो श्रेयो मे वचनं तव ।\nएवमुक्ते तु वचने नृपं मुनिरभाषत ॥ ३७॥"
  },
  {
    "text": "विश्वामित्र उवाच -\nचाण्डालवचनं कार्यमद्यप्रभृति ते नृप ।\nस्वस्ति तेऽस्विति तं प्रोच्य तदादाय धनं ययौ ॥ ३८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nसप्तमस्कन्धे हरिश्चन्द्रोपाख्यानवर्णनं नाम त्रयोविंशोऽध्यायः ॥ ७.२३॥"
  },
  {
    "text": "७.२४ चतुर्विंशोऽध्यायः । हरिश्चन्द्रचिन्तावर्णनम् ।"
  },
  {
    "text": "शौनक उवाच -\nततः किमकरोद्राजा चाण्दालस्य गृहे गतः ।\nतद् ब्रूहि सूतवर्य त्वं पृच्छतः सत्वरं हि मे ॥ १॥"
  },
  {
    "text": "सूत उवाच -\nविश्वामित्रे गते विप्रे श्वपचो हृष्टमानसः ।\nविश्वामित्राय तद् द्रव्यं दत्त्वा बद्ध्वा नरेश्वरम् ॥ २॥"
  },
  {
    "text": "असत्यो यास्यसीत्युक्त्वा दण्डेनाताडयत्तदा ।\nदण्डप्रहारसम्भ्रान्तमतीव व्याकुलेन्द्रियम् ॥ ३॥"
  },
  {
    "text": "इष्टबन्धुवियोगार्तमानीय निजपक्कणे ।\nनिगडे स्थापयित्वा तं स्वयं सुष्वाप विज्वरः ॥ ४॥"
  },
  {
    "text": "निगडस्थस्ततो राजा वसंश्चाण्डालपक्कणे ।\nअन्नपाने परित्यज्य सदा वै तदशोचयत् ॥ ५॥"
  },
  {
    "text": "तन्वी दीनमुखी दृष्ट्वा बालं दीनमुखं पुरः ।\nमां स्मरन्त्यसुखाविष्टा मोक्षयिष्यति नौ नृपः ॥ ६॥"
  },
  {
    "text": "उपात्तवित्तो विप्राय दत्त्वा वित्तं प्रतिश्रुतम् ।\nरोदमानं सुतं वीक्ष्य मां च सम्बोधयिष्यति ॥ ७॥"
  },
  {
    "text": "तातपार्श्वं व्रजामीति रुदन्तं बालकं पुनः ।\nतात तातेति भाषन्तं तथा सम्बोधयिष्यति ॥ ८॥"
  },
  {
    "text": "न सा मां मृगशावाक्षी वेत्ति चाण्डालतां गतम् ।\nराज्यनाशः सुहृत्त्यागो भार्यातनयविक्रयः ॥ ९॥"
  },
  {
    "text": "ततश्चाण्डालता चेयमहो दुःखपरम्परा ।\nएवं स निवसन्नित्यं स्मरंश्च दयितां सुतम् ॥ १०॥"
  },
  {
    "text": "निनाय दिवसान् राजा चतुरो विधिपीडितः ।\nअथाह्नि पञ्चमे तेन निगडान्मोचितो नृपः ॥ ११॥"
  },
  {
    "text": "चाण्डालेनानुशिष्टश्च मृतचैलापहारणे ।\nक्रुद्धेन परुषैर्वाक्यैर्निर्भत्स्य च पुनः पुनः ॥ १२॥"
  },
  {
    "text": "काश्याश्च दक्षिणे भागे श्मशानं विद्यते महत् ।\nतद्रक्षस्व यथान्यायं न त्याज्यं तत्त्वया क्वचित् ॥ १३॥"
  },
  {
    "text": "इमं च जर्जरं दण्डं गृहीत्वा याहि मा चिरम् ।\nवीरबाहोरयं दण्ड इति घोषस्व सर्वतः ॥ १४॥"
  },
  {
    "text": "सूत उवाच -\nकस्मिंश्चिदथ काले तु मृतचैलापहारकः ।\nहरिश्चन्द्रोऽभवद्राजा श्मशाने दद्वशानुगः ॥ १५॥"
  },
  {
    "text": "चाण्डालेनानुशिष्टस्तु मृतचैलापहारिणा ।\nराजा तेन समादिष्टो जगाम शवमन्दिरम् ॥ १६॥"
  },
  {
    "text": "पुर्यास्तु दक्षिणे देशे विद्यमानं भयानकम् ।\nशवमाल्यसमाकीर्णं दुर्गन्धं बहुधूमकम् ॥ १७॥"
  },
  {
    "text": "श्मशानं घोरसन्नादं शिवाशतसमाकुलम् ।\nगृद्ध्रगोमायुसङ्कीर्णं श्ववृन्दपरिवारितम् ॥ १८॥"
  },
  {
    "text": "अस्थिसङ्घातसङ्कीर्णं महादुर्गन्धसङ्कुलम् ।\nअर्धदग्धशवास्यानि विकसद्दन्तपङ्क्तिभिः ॥ १९॥"
  },
  {
    "text": "हसन्तीवाग्निमध्यस्थकायस्यैवं व्यवस्थितिः ।\nनानामृतसुहृन्नादं महाकोलाहलाकुलम् ॥ २०॥"
  },
  {
    "text": "हा पुत्र मित्र हा बन्धो भ्रातर्वत्स प्रियाद्य मे ।\nहाप्यते भागिनेयार्ह हा मातुल पितामह ॥ २१॥"
  },
  {
    "text": "मातामह पितः पौत्र क्व गतोऽस्येहि बान्धव ।\nइति शब्दैः समाकीर्णं भैरवैः सर्वदेहिनाम् ॥ २२॥"
  },
  {
    "text": "ज्वलन्मांसवसामेदच्छूमिति ध्वनिसङ्कुलम् ।\nअग्नेश्चटचटाशब्दो भैरवो यत्र जायते ॥ २३॥"
  },
  {
    "text": "कल्पान्तसदृशाकारं श्मशानं तत्सुदारुणम् ।\nस राजा तत्र सम्प्राप्तो दुःखादेवमशोचत ॥ २४॥"
  },
  {
    "text": "हा भृत्या मन्त्रिणो यूयं क्व तद्राज्यं कुलोचितम् ।\nहा प्रिय पुत्र मे बाल मां त्यक्त्वा मन्दभाग्यकम् ॥ २५॥"
  },
  {
    "text": "ब्राह्मणस्य च कोपेन गता यूयं क्व दूरतः ।\nविना धर्मं मनुष्याणां जायते न शुभं क्वचित् ॥ २६॥"
  },
  {
    "text": "यत्नतो धारयेत्तस्मात्पुरुषो धर्ममेव हि ।\nइत्येवं चिन्तयंस्तत्र चाण्डालोक्तं पुनः पुनः ॥ २७॥"
  },
  {
    "text": "मलेन दिग्धसर्वाङ्गः शवानां दर्शने व्रजन् ।\nलकुटाकारकल्पश्च धावंश्चापि ततस्ततः ॥ २८॥"
  },
  {
    "text": "अस्मिञ्छव इदं मौल्यं शतं प्राप्स्यामि चाग्रतः ।\nइदं मम इदं राज्ञ इदं चाण्डालकस्य च ॥ २९॥"
  },
  {
    "text": "इत्येवं चिन्तयन् राजा व्यवस्थां दुस्तरां गतः ।\nजीर्णैकपटसुग्रन्थिकृतकन्थापरिग्रहः ॥ ३०॥"
  },
  {
    "text": "चिताभस्मरजोलिप्तमुखबाहूदराङ्घ्रिकः ।\nनानामेदोवसामज्जालिप्तपाण्यङ्गुलिः श्वसन् ॥ ३१॥"
  },
  {
    "text": "नानाशवौदनकृतक्षुन्निवृत्तिपरायणः ।\nतदीयमाल्यसंश्लेषकृतमस्तकमण्डलः ॥ ३२॥"
  },
  {
    "text": "न रात्रौ न दिवा शेते हाहेति प्रवदन्मुहुः ।\nएवं द्वादश मासास्तु नीता वर्षशतोपमाः ॥ ३३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nसप्तमस्कन्धे हरिश्चन्द्रचिन्तावर्णनं नाम चतुर्विंशोऽध्यायः ॥ ७.२४॥"
  },
  {
    "text": "७.२५ पञ्चविंशोऽध्यायः । चाण्डालाज्ञया हरिश्चन्द्रस्य खड्गग्रहणवर्णनम् ।"
  },
  {
    "text": "सूत उवाच -\nएकदा तु गतो रन्तुं बालकैः सहितो बहिः ।\nवाराणस्या नातिदूरे रोहिताख्यः कुमारकः ॥ १॥"
  },
  {
    "text": "क्रीडां कृत्वा ततो दर्भान् ग्रहीतुमुपचक्रमे ।\nकोमलानल्पमूलांश्च साग्राञ्छक्त्यनुसारतः ॥ २॥"
  },
  {
    "text": "आर्यप्रीत्यर्थमित्युक्त्वा हस्तयुग्मेन यत्नतः ।\nसलक्षणाश्च समिधो बर्हिरिध्मं सलक्षणम् ॥ ३॥"
  },
  {
    "text": "पलाशकाष्ठान्यादाय त्वग्निहोमार्थमादरात् ।\nमस्तके भारकं कृत्वा खिद्यमानः पदे पदे ॥ ४॥"
  },
  {
    "text": "उदकस्थानमासाद्य तदा बालस्तृषान्वितः ।\nभुवि भारं विनिक्षिप्य जलस्थाने तदा शिशुः ॥ ५॥"
  },
  {
    "text": "कामतः सलिलं पीत्वा विश्रम्य च मुहूर्तकम् ।\nवल्मीकोपरि विन्यस्तभारो हर्तुं प्रचक्रमे ॥ ६॥"
  },
  {
    "text": "विश्वामित्राज्ञया तावत्कृष्णसर्पो भयावहः ।\nमहाविषो महाघोरो वल्मीकान्निर्गतस्तदा ॥ ७॥"
  },
  {
    "text": "तेनासौ बालको दष्टस्तदैव च पपात ह ।\nरोहिताख्यं मृतं दृष्ट्वा ययुर्बाला द्विजालयम् ॥ ८॥"
  },
  {
    "text": "त्वरिता भयसंविग्नाः प्रोचुस्तन्मातुरग्रतः ।\nहे विप्रदासि ते पुत्रः क्रीडां कर्तुं बहिर्गतः ॥ ९॥"
  },
  {
    "text": "अस्माभिः सहितस्तत्र सर्पदष्टो मृतस्ततः ।\nइति सा तद्वचः श्रुत्वा वज्रपातोपमं तदा ॥ १०॥"
  },
  {
    "text": "पपात मूर्च्छिता भूमौ छिन्नेव कदली यथा ।\nअथ तां ब्राह्मणो रुष्टः पानीयेनाभ्यषिञ्चत ॥ ११॥"
  },
  {
    "text": "मुहूर्ताच्चेतनां प्राप्ता ब्राह्मणस्तामथाब्रवीत् ।\nब्राह्मण उवाच -\nअलक्ष्मीकारकं निन्द्यं जानती त्वं निशामुखे ॥ १२॥"
  },
  {
    "text": "रोदनं कुरुषे दुष्टे लज्जा ते हृदये न किम् ।\nब्राह्मणेनैवमुक्ता सा न किञ्चिद्वाक्यमब्रवीत् ॥ १३॥"
  },
  {
    "text": "रुरोद करुणं दीना पुत्रशोकेन पीडिता ।\nअश्रुपूर्णमुखी दीना धूसरा मुक्तमूर्धजा ॥ १४॥"
  },
  {
    "text": "अथ तां कुपितो विप्रो राजपत्नीमभाषत ।\nधिक्त्वां दुष्टे क्रयं गृह्य मम कार्यं विलुम्पसि ॥ १५॥"
  },
  {
    "text": "अशक्ता चेत्कथं तर्हि गृहीतं मम तद्धनम् ।\nएवं निर्भर्त्सिता तेन क्रूरवाक्यैः पुनः पुनः ॥ १६॥"
  },
  {
    "text": "रुदिता कारणं प्राह विप्रं गद्गदया गिरा ।\nस्वामिन् मम सुतो बालः सर्पदष्टो मृतो बहिः ॥ १७॥"
  },
  {
    "text": "अनुज्ञां मे प्रयच्छस्व द्रष्टुं यास्यामि बालकम् ।\nदुर्लभं दर्शनं तेन सञ्जातं मम सुव्रत ॥ १८॥"
  },
  {
    "text": "इत्युक्त्वा करुणं बाला पुनरेव रुरोद ह ।\nपुनस्तां कुपितो विप्रो राजपत्नीमभाषत ॥ १९॥"
  },
  {
    "text": "ब्राह्मण उवाच -\nशठे दुष्टसमाचारे किं न जानासि पातकम् ।\nयः स्वामिवेतनं गृह्य तस्य कार्यं विलुम्पति ॥ २०॥"
  },
  {
    "text": "नरके पच्यते सोऽथ महारौरवपूर्वके ।\nउषित्वा नरके कल्पं ततोऽसौ कुक्कुटो भवेत् ॥ २१॥"
  },
  {
    "text": "किमनेनाथवा कार्यं धर्मसङ्कीर्तनेन मे ।\nयस्तु पापरतो मूर्खः क्रूरो नीचोऽनृतः शठः ॥ २२॥"
  },
  {
    "text": "तद्वाक्यं निष्फलं तस्मिन्भवेद् बीजमिवोषरे ।\nएहि ते विद्यते किञ्चित्परलोकभयं यदि ॥ २३॥"
  },
  {
    "text": "एवमुक्ताथ सा विप्रं वेपमानाब्रवीद्वचः ।\nकारुण्यं कुरु मे नाथ प्रसीद सुमुखो भव ॥ २४॥"
  },
  {
    "text": "प्रस्थापय मुहूर्तं मां यावद् द्रक्ष्यामि बालकम् ।\nएवमुक्त्वाथ सा मूर्ध्ना निपत्य द्विजपादयोः ॥ २५॥"
  },
  {
    "text": "रुरोद करुणं बाला पुत्रशोकेन पीडिता ।\nअथाह कुपितो विप्रः क्रोधसंरक्तलोचनः ॥ २६॥"
  },
  {
    "text": "विप्र उवाच -\nकिं ते पुत्रेण मे कार्यं गृहकर्म कुरुष्व मे ।\nकिं न जानासि मे क्रोधं कशाघातफलप्रदम् ॥ २७॥"
  },
  {
    "text": "एवमुक्ता स्थिता धैर्याद् गृहकर्म चकार ह ।\nअर्धरात्रो गतस्तस्याः पादाभ्यङ्गादिकर्मणा ॥ २८॥"
  },
  {
    "text": "ब्राह्मणेनाथ सा प्रोक्ता पुत्रपार्श्वं व्रजाधुना ।\nतस्य दाहादिकं कृत्वा पुनरागच्छ सत्वरम् ॥ २९॥"
  },
  {
    "text": "न लुप्येत यथा प्रातर्गृहकर्म ममेति च ।\nततस्त्वेकाकिनी रात्रौ विलपन्ती जगाम ह ॥ ३०॥"
  },
  {
    "text": "दृष्ट्वा मृतं निजं पुत्रं भृशं शोकेन पीडिता ।\nयूथभ्रष्टा कुरङ्गीव विवत्सा सौरभी यथा ॥ ३१॥"
  },
  {
    "text": "वाराणस्या बहिर्गत्वा क्षणाद् दृष्ट्वा निजं सुतम् ।\nशयानं रङ्कवद्भूमौ काष्ठदर्भतृणोपरि ॥ ३२॥"
  },
  {
    "text": "विललापातिदुःखार्ता शब्दं कृत्वा सुनिष्ठुरम् ।\nएहि मे सम्मुखं कस्माद्रोषितोऽसि वदाधुना ॥ ३३॥"
  },
  {
    "text": "आयास्यभिमुखो नित्यमम्बेत्युक्त्वा पुनः पुनः ।\nगत्वा स्खलत्पदा तस्य पपातोपरि मूर्छिता ॥ ३४॥"
  },
  {
    "text": "पुनः सा चेतनां प्राप्य दोर्भ्यामालिङ्ग्य बालकम् ।\nतन्मुखे वदनं न्यस्य रुरोदार्तस्वनैस्तदा ॥ ३५॥"
  },
  {
    "text": "कराभ्यां ताडनं चक्रे मस्तकस्योदरस्य च ।\nहा बाल हा शिशो वत्स हा कुमारक सुन्दर ॥ ३६॥"
  },
  {
    "text": "हा राजन् क्व गतोऽसि त्वं पश्येमं बालकं निजम् ।\nप्राणेभ्योऽपि गरीयांसं भूतले पतितं मृतम् ॥ ३७॥"
  },
  {
    "text": "तथापश्यन्मुखं तस्य भूयो जीवितशङ्कया ।\nनिर्जीववदनं ज्ञात्वा मूर्छिता निपपात ह ॥ ३८॥"
  },
  {
    "text": "हस्तेन वदनं गृह्य पुनरेवमभाषत ।\nशयनं त्यज हे बाल शीघ्रं जागृहि भीषणम् ॥ ३९॥"
  },
  {
    "text": "निशार्धं वर्धते चेदं शिवाशतनिनादितम् ।\nभूतप्रेतपिशाचादिडाकिनीयूथनादितम् ॥ ४०॥"
  },
  {
    "text": "मित्राणि ते गतान्यस्तात्त्वमेकस्तु कुतः स्थितः ।\nसूत उवाच -\nएवमुक्त्वा पुनस्तन्वी करुणं प्ररुरोद ह ॥ ४१॥"
  },
  {
    "text": "हा शिशो बाल हा वत्स रोहिताख्य कुमारक ।\nरे पुत्र प्रतिशब्दं मे कस्मात्त्वं न प्रयच्छसि ॥ ४२॥"
  },
  {
    "text": "तवाहं जननी वत्स किं न जानासि पश्य माम् ।\nदेशत्यागाद्राज्यनाशात्पुत्र भर्त्रा स्वविक्रयात् ॥ ४३॥"
  },
  {
    "text": "यद्दासीत्वाच्च जीवामि त्वां दृष्ट्वा पुत्र केवलम् ।\nते जन्मसमये विप्रैरादिष्टं यत्त्वनागतम् ॥ ४४॥"
  },
  {
    "text": "दीर्घायुः पृथिवीराजः पुत्रपौत्रसमन्वितः ।\nशौर्यदानरतिः सत्त्वो गुरुदेवद्विजार्चकः ॥ ४५॥"
  },
  {
    "text": "मातापित्रोस्तु प्रियकृत्सत्यवादी जितेन्द्रियः ।\nइत्यादि सकलं जातमसत्यमधुना सुत ॥ ४६॥"
  },
  {
    "text": "चक्रमत्स्यावातपत्रश्रीवत्सस्वस्तिकध्वजाः ।\nतव पाणितले पुत्र कलशश्चामरं तथा ॥ ४७॥"
  },
  {
    "text": "लक्षणानि तथान्यानि त्वद्धस्ते यानि सन्ति च ।\nतानि सर्वाणि मोघानि सञ्जातान्यधुना सुत ॥ ४८॥"
  },
  {
    "text": "हा राजन्पृथिवीनाथ क्व ते राज्यं क्व मन्त्रिणः ।\nक्व ते सिंहासनं छत्रं क्व ते खड्गः क्व तद्धनम् ॥ ४९॥"
  },
  {
    "text": "क्व सायोध्या क्व हर्म्याणि क्व गजाश्वरथप्रजाः ।\nसर्वमेतत्तथा पुत्र मां त्यक्त्वा क्व गतोऽसि रे ॥ ५०॥"
  },
  {
    "text": "हा कान्त हा नृपागच्छ पश्येमं स्वसुतं प्रियम् ।\nयेन ते रिङ्गता वक्षः कुङ्कुमेनावलेपितम् ॥ ५१॥"
  },
  {
    "text": "स्वशरीररजःपङ्कैर्विशालं मलिनीकृतम् ।\nयेन ते बालभावेन मृगनाभिविलेपितः ॥ ५२॥"
  },
  {
    "text": "भ्रंशितो भालतिलकस्तवाङ्कस्थेन भूपते ।\nयस्य वक्त्रं मृदा लिप्तं स्नेहाद्वै चुम्बितं मया ॥ ५३॥"
  },
  {
    "text": "तन्मुखं मक्षिकालिङ्ग्यं पश्ये कीटैर्विदूषितम् ।\nहा राजन् पश्य तं पुत्रं भुविस्थं रङ्कवन्मृतम् ॥ ५४॥"
  },
  {
    "text": "हा देव किं मया कृत्यं कृतं पूर्वभवान्तरे ।\nतस्य कर्मफलस्येह न पारमुपलक्षये ॥ ५५॥"
  },
  {
    "text": "हा पुत्र हा शिशो वत्स का कुमारक सुन्दर ।\nएवं तस्या विलापं ते श्रुत्वा नगरपालकाः ॥ ५६॥"
  },
  {
    "text": "जागृतास्त्वरितास्तस्याः पार्श्वमीयुः सुविस्मिताः ।\nजना ऊचुः -\nका त्वं बालस्य कस्यायं पतिस्ते कुत्र तिष्ठति ॥ ५७॥"
  },
  {
    "text": "एकैव निर्भया रात्रौ कस्मात्त्वमिह रोदिषि ।\nएवमुक्ताथ सा तन्वी न किञ्चिद्वाक्यमब्रवीत् ॥ ५८॥"
  },
  {
    "text": "भूयोऽपि पृष्टा सा तूष्णीं स्तब्धीभूता बभूव ह ।\nविललापातिदुःखार्ता शोकाश्रुप्लुतलोचना ॥ ५९॥"
  },
  {
    "text": "अथ ते शङ्कितास्तस्यां रोमाञ्चिततनूरुहाः ।\nसन्त्रस्ताः प्राहुरन्योन्यमुद्धृतायुधपाणयः ॥ ६०॥"
  },
  {
    "text": "नूनं स्त्री न भवत्येषा यतः किञ्चिन्न भाषते ।\nतस्माद्वध्या भवेदेषा यत्नतो बालघातिनी ॥ ६१॥"
  },
  {
    "text": "शुभा चेत्तर्हि किं ह्यत्र निशार्धे तिष्ठते बहिः ।\nभक्षार्थमनया नूनमानीतः कस्यचिच्छिशुः ॥ ६२॥"
  },
  {
    "text": "इत्युक्त्वा तैर्गृहिता सा गाढं केशेषु सत्वरम् ।\nभुजयोरपरैश्चैव कैश्चापि गलके तथा ॥ ६३॥"
  },
  {
    "text": "खेचरी यास्यतीत्युक्तं बहुभिः शस्त्रपाणिभिः ।\nआकृष्य पक्कणे नीता चाण्डालाय समर्पिता ॥ ६४॥"
  },
  {
    "text": "हे चाण्डाल बहिर्दृष्टा ह्यस्माभिर्बालघातिनी ।\nवध्यतां वध्यतामेष शीघ्रं नीत्वा बहिःस्थले ॥ ६५॥"
  },
  {
    "text": "चाण्डालः प्राह तां दृष्ट्वा ज्ञातेयं लोकविश्रुता ।\nन दृष्टपूर्वा केनापि लोकडिम्भान्यनेकधा ॥ ६६॥"
  },
  {
    "text": "भक्षितान्यनया भूरि भवद्भिः पुण्यमार्जितम् ।\nख्यातिर्वः शाश्वती लोके गच्छध्वं च यथासुखम् ॥ ६७॥"
  },
  {
    "text": "द्विजस्त्रीबालगोघाती स्वर्णस्तेयी च यो नरः ।\nअग्निदो वर्त्मघाती च मद्यपो गुरुतल्पगः ॥ ६८॥"
  },
  {
    "text": "महाजनविरोधी च तस्य पुण्यप्रदो वधः ।\nद्विजस्यापि स्त्रियो वापि न दोषो विद्यते वधे ॥ ६९॥"
  },
  {
    "text": "अस्या वधश्च मे योग्य इत्युक्त्वा गाडबन्धनैः ।\nबद्ध्वा केशेष्वथाकृष्य रज्जुभिस्तामताडयत् ॥ ७०॥"
  },
  {
    "text": "हरिश्चन्द्रमथोवाच वाचा परुषया तदा ।\nरे दास वध्यतामेषा दुष्टात्मा मा विचारय ॥ ७१॥"
  },
  {
    "text": "तद्वाक्यं भूपतिः श्रुत्वा वज्रपातोपमं तदा ।\nवेपमानोऽथ चाण्डालं प्राह स्त्रीवधशङ्कितः ॥ ७२॥"
  },
  {
    "text": "न शक्तोऽहमिदं कर्तुं प्रेष्यं देहि ममापरम् ।\nअसाध्यमपि यत्कर्म तत्करिष्ये त्वयोदितम् ॥ ७३॥"
  },
  {
    "text": "श्रुत्वा तदुक्तं वचनं श्वपचो वाक्यमब्रवीत् ।\nमा भैषीस्त्वं गृहाणासिं वधोऽस्याः पुण्यदो मतः ॥ ७४॥"
  },
  {
    "text": "बालानामेव भयदा नेयं रक्ष्या कदाचन ।\nतच्छ्रुत्वा वचनं तस्य राजा वचनमब्रवीत् ॥ ७५॥"
  },
  {
    "text": "स्त्रियो रक्ष्याः प्रयत्नेन न हन्तव्याः कदाचन ।\nस्त्रीवधे कीर्तितः पापं मुनिभिर्धर्मतत्परैः ॥ ७६॥"
  },
  {
    "text": "पुरुषो यः स्त्रियं हन्याज्ज्ञानतोऽज्ञानतोऽपि वा ।\nनरके पच्यते सोऽथ महारौरवपूर्वके ॥ ७७॥"
  },
  {
    "text": "चाण्डाल उवाच -\nमा वदासिं गृहाणैनं तीक्ष्णं विद्युत्समप्रभम् ।\nयत्रैकस्मिन्वधं नीते बहूनां तु सुखं भवेत् ॥ ७८॥"
  },
  {
    "text": "तस्य हिंसा कृतं नूनं बहुपुण्यप्रदा भवेत् ।\nभक्षितान्यनया भूरि लोके डिम्भानि दुष्टया ॥ ७९॥"
  },
  {
    "text": "तत्क्षिप्रं वध्यतामेषा लोकः स्वस्थो भविष्यति ।\nराजोवाच -\nचाण्डालाधिपते तीव्रं व्रतं स्त्रीवधवर्जनम् ॥ ८०॥"
  },
  {
    "text": "आजन्मतस्ततो यत्नं न कुर्यां स्त्रीवधे तव ।\nचाण्डाल उवाच -\nस्वामिकार्यं विना दुष्ट किं कार्यं विद्यतेऽपरम् ॥ ८१॥"
  },
  {
    "text": "गृहीत्वा वेतनं मेऽद्य कस्मात्कार्यं विलुम्पसि ।\nयः स्वामिवेतनं गृह्य स्वामिकार्यं विलुम्पति ॥ ८२॥"
  },
  {
    "text": "नरकान्निष्कृतिस्तस्य नास्ति कल्पायुतैरपि ।\nराजोवाच -\nचाण्डालनाथ मे देहि प्राप्यमन्यत्सुदारुणम् ॥ ८३॥"
  },
  {
    "text": "स्वशत्रुं ब्रूहि तं क्षिप्रं घातयिष्याम्यसंशयम् ।\nघातयित्वा तु तं शत्रुं तव दास्यामि मेदिनीम् ॥ ८४॥"
  },
  {
    "text": "देव देवोरगैः सिद्धैर्गन्धर्वैरपि संयुतम् ।\nदेवेन्द्रमपि जेष्यामि निहत्य निशितैः शरैः ॥ ८५॥"
  },
  {
    "text": "एतच्छ्रुत्वा ततो वाक्यं हरिश्चन्द्रस्य भूपतेः ।\nचाण्डालः कुपितः प्राह वेपमानं महीपतिम् ॥ ८६॥"
  },
  {
    "text": "चाण्डाल उवाच -"
  },
  {
    "text": "चाण्डालदासतां कृत्वा सुराणां भाषसे वचः ।\nदास किं बहुना नूनं श‍ृणु मे गदतो वचः ॥ ८७॥"
  },
  {
    "text": "निर्लज्ज तव चेदस्ति किञ्चित्पापभयं हृदि ।\nकिमर्थं दासतां यातश्चाण्डालस्य तु वेश्मनि ॥ ८८॥"
  },
  {
    "text": "गृहाणैनं ततः खड्गमस्याश्छिन्धि शिरोऽम्बुजम् ।\nएवमुक्त्वाथ चाण्डालो राज्ञे खड्गं न्यवेदयत् ॥ ८९॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां सप्तमस्कन्धे\nचाण्डालाज्ञया हरिश्चन्द्रस्य खड्गग्रहणवर्णनं नाम पञ्चविंशोऽध्यायः ॥ ७.२५॥"
  },
  {
    "text": "७.२६ षड्विंशोऽध्यायः । हरिश्चन्द्रोपाख्याने राज्ञो हुताशनप्रवेशोद्योगवर्णनम् ।"
  },
  {
    "text": "सूत उवाच -\nततोऽथ भूपतिः प्राह राज्ञीं स्थित्वा ह्यधोमुखः ।\nअत्रोपविश्यतां बाले पापस्य पुरतो मम ॥ १॥"
  },
  {
    "text": "शिरस्ते छेदयिष्यामि हन्तुं शक्नोति चेत्करः ।\nएवमुक्त्वा समुद्यम्य खड्गं हन्तुं गतो नृपः ॥ २॥"
  },
  {
    "text": "न जानाति नृपः पत्नीं सा न जानाति भूपतिम् ।\nअब्रवीद् भृशदुःखार्ता स्वमृत्युमभिकाङ्क्षति ॥ ३॥"
  },
  {
    "text": "स्त्र्युवाच -\nचाण्डाल श‍ृणु मे वाक्यं किञ्चित्त्वं यदि मन्यसे ।\nमृतस्तिष्ठति मे पुत्रो नातिदूरे बहिः पुरात् ॥ ४॥"
  },
  {
    "text": "तं दहामि हतं यावदानयित्वा तवान्तिकम् ।\nतावत्प्रतीक्ष्यतां पश्चादसिना घातयस्व माम् ॥ ५॥"
  },
  {
    "text": "तेनाथ बाढमित्युक्त्वा प्रेषिता बालकं प्रति ।\nसा जगामातिदुःखार्ता विपलन्ती सुदारुणम् ॥ ६॥"
  },
  {
    "text": "भार्या तस्य नरेन्द्रस्य सर्पदष्टं हि बालकम् ।\nहा पुत्र हा वत्स शिशो इत्येवं वदती मुहुः ॥ ७॥"
  },
  {
    "text": "कृशा विवर्णा मलिना पांसुध्वस्तशिरोरुहा ।\nश्मशानभूमिमागत्य बालं स्थाप्याविशद्भुवि ॥ ८॥"
  },
  {
    "text": "(राजन्नद्य स्वबालं तं पश्यसीह महीतले ।\nरममाणं स्वसखिभिर्दष्टं दुष्टाहिना मृतम् ॥)\nतस्या विलापशब्दं तमाकर्ण्य स नराधिपः ।\nशवसन्निधिमागत्य वस्त्रमस्याक्षिपत्तदा ॥ ९॥"
  },
  {
    "text": "तां तथा रुदतीं भार्यां नाभिजानाति भूमिपः ।\nचिरप्रवाससन्तप्तां पुनर्जातामिवाबलाम् ॥ १०॥"
  },
  {
    "text": "सापि तं चारुकेशान्तं पुरो दृष्ट्वा जटालकम् ।\nनाभ्यजानान्नृपवरं शुष्कवृक्षत्वचोपमम् ॥ ११॥"
  },
  {
    "text": "भूमौ निपतितं बालं दृष्ट्वाशीविषपीडितम् ।\nनरेन्द्रलक्षणोपेतमचिन्तयदसौ नृपः ॥ १२॥"
  },
  {
    "text": "अस्य पूर्णेन्दुवद्वक्त्रं शुभमुन्नसमव्रणम् ।\nदर्पणप्रतिमोत्तुङ्गकपोलयुगशोभितम् ॥ १३॥"
  },
  {
    "text": "नीलान्केशान्कुञ्चिताग्रान् सान्द्रान्दीर्घांस्तरङ्गिणः ।\nराजीवसदृशे नेत्रे ओष्ठौ बिम्बफलोपमौ ॥ १४॥"
  },
  {
    "text": "विशालवक्षा दीर्घाक्षो दीर्घबाहून्नतांसकः ।\nविशालपादो गम्भीरःसूक्ष्माङ्गुल्यवनीधरः ॥ १५॥"
  },
  {
    "text": "मृणालपादो गम्भीरनाभिरुद्धतकन्धरः ।\nअहो कष्टं नरेन्द्रस्य कस्याप्येष कुले शिशुः ॥ १६॥"
  },
  {
    "text": "जातो नीतः कृतान्तेन कालपाशाद्दुरात्मना ।\nसूत उवाच -\nएवं दृष्ट्वाथ तं बालं मातुरङ्के प्रसारितम् ॥ १७॥"
  },
  {
    "text": "स्मृतिमभ्यागतो राजा हाहेत्यश्रूण्यपातयत् ।\nसोऽप्युवाच च वत्सो मे दशामेतामुपागतः ॥ १८॥"
  },
  {
    "text": "नीतो यदि च घोरेण कृतान्तेनात्मनो वशम् ।\nविचारयित्वा राजासौ हरिश्चन्द्रस्तथा स्थितः ॥ १९॥"
  },
  {
    "text": "ततो राज्ञी महादुःखावेशादिदमभाषत ।\nराज्ञ्युवाच -\nहा वत्स कस्य पापस्य त्वपध्यानादिदं महत् ॥ २०॥"
  },
  {
    "text": "दुःखमापतितं घोरं तद्रूपं नोपलभ्यते ।\nहा नाथ राजन् भवता मामपास्य सुदुःखिताम् ॥ २१॥"
  },
  {
    "text": "कस्मिन्संस्थीयते स्थाने विश्रब्धं केन हेतुना ।\nराज्यनाशं सुहृत्त्यागो भार्यातनयविक्रयः ॥ २२॥"
  },
  {
    "text": "हरिश्चन्द्रस्य राजर्षेः किं विधातः कृतं त्वया ।\nइति तस्या वचः श्रुत्वा राजा स्थानच्युतस्तदा ॥ २३॥"
  },
  {
    "text": "प्रत्यभिज्ञाय देवीं तां पुत्रं च निधनं गतम् ।\nकष्टं ममैव पत्नीयं बालकश्चापि मे सुतः ॥ २४॥"
  },
  {
    "text": "ज्ञात्वा पपात सन्तप्तो मूर्च्छामतिजगाम ह ।\nसा च तं प्रत्यभिज्ञाय तामवस्थामुपागतम् ॥ २५॥"
  },
  {
    "text": "मूर्च्छिता निपपातार्ता निश्चेष्टा धरणीतले ।\nचेतनां प्राप्य राजेन्द्रो राजपत्नी च तौ समम् ॥ २६॥"
  },
  {
    "text": "विलेपतुः सुसन्तप्तौ शोकभारेण पीडितौ ।\nराजोवाच -\nहा वत्स सुकुमारं ते वदनं कुञ्चितालकम् ॥ २७॥"
  },
  {
    "text": "पश्यतो मे मुखं दीनं हृदयं किं न दीर्यते ।\nतात तातेति मधुरं ब्रुवाणं स्वयमागतम् ॥ २८॥"
  },
  {
    "text": "उपगुह्य कदा वक्ष्ये वत्सवत्सेति सौहृदात् ।\nकस्य जानुप्रणीतेन पिङ्गेन क्षितिरेणुना ॥ २९॥"
  },
  {
    "text": "ममोत्तरीयमुत्सङ्गं तथाङ्गं मलमेष्यति ।\nन वालं मम सम्भूतं मनो हृदयनन्दन ॥ ३०॥"
  },
  {
    "text": "गतं राज्यमशेषं मे सबान्धवधनं महत् ।"
  },
  {
    "text": "अहं महाहिदष्टस्य पुत्रस्याननपङ्कजम् ॥ ३१॥"
  },
  {
    "text": "निरीक्षन्नद्य घोरेण विषेणाधिकृतोऽधुना ।\nएवमुक्त्वा तमादाय बालकं बाष्पगद्गदः ॥ ३२॥"
  },
  {
    "text": "परिष्वज्य च निश्चेष्टो मूर्च्छया निपपात ह ।\nततस्तं पतितं दृष्ट्वा शैव्या चैवमचिन्तयत् ॥ ३३॥"
  },
  {
    "text": "अयं स पुरुषव्याघ्रः स्वरेणैवोपलक्ष्यते ।\nविद्वज्जनमनश्चन्द्रो हरिश्चन्द्रो न संशयः ॥ ३४॥"
  },
  {
    "text": "तथास्य नासिका तुङ्गा तिलपुष्पोपमा शुभा ।\nदन्ताश्च मुकुलप्रख्याः ख्यातकीर्तेर्महात्मनः ॥ ३५॥"
  },
  {
    "text": "श्मशानमागतः कस्माद्यद्येवं स नरेश्वरः ।\nविहाय पुत्रशोकं सा पश्यन्ती पतितं पतिम् ॥ ३६॥"
  },
  {
    "text": "प्रहृष्टा विस्मिता दीना भर्तृपुत्रार्तिपीडिता ।\nवीक्षती सा तदापतन्मूर्च्छया धरणीतले ॥ ३७॥"
  },
  {
    "text": "प्राप्य चेतश्च शनकैः सा गद्गदमभाषत ।\nधिक्त्वां दैव ह्यकरुण निर्मर्याद जुगुप्सित ॥ ३८॥"
  },
  {
    "text": "येनायममरप्रख्यो नीतो राजा श्वपाकताम् ।\nराज्यनाशं सुहृत्त्यागं भार्यातनयविक्रयम् ॥ ३९॥"
  },
  {
    "text": "प्रापयित्वापि येनाद्य चाण्डालोऽयं कृतो नृपः ।\nनाद्य पश्यामि ते छत्रं सिंहासनमथापि वा ॥ ४०॥"
  },
  {
    "text": "चामरव्यजने वापि कोऽयं विधिविपर्ययः ।\nयस्यास्य व्रजतः पूर्वं राजानो भृत्यतां गताः ॥ ४१॥"
  },
  {
    "text": "स्वोत्तरीयैः प्रकुर्वन्ति विरजस्कं महीतलम् ।\nसोऽयं कपालसंलग्ने घटीपटनिरन्तरे ॥ ४२॥"
  },
  {
    "text": "मृतनिर्माल्यसूत्रान्तर्लग्नकेशसुदारुणे ।\nवसानिष्पन्दसंशुष्कमहापटलमण्डिते ॥ ४३॥"
  },
  {
    "text": "भस्माङ्गारार्धदग्धास्थिमज्जासङ्घट्टभीषणे ।\nगृध्रगोमायुनादार्ते पुष्टक्षुद्रविहङ्गमे ॥ ४४॥"
  },
  {
    "text": "चिताधूमायतपटे नीलीकृतदिगन्तरे ।\nकुणपास्वादनमुदा सम्प्रकृष्टनिशाचरे ॥ ४५॥"
  },
  {
    "text": "चरत्यमेध्ये राजेन्द्रः श्मशाने दुःखपीडितः ।\nएवमुक्त्वाथ संश्लिष्य कण्ठे राज्ञो नृपात्मजा ॥ ४६॥"
  },
  {
    "text": "कष्टं शोकसमाविष्टा विललापार्तया गिरा ।\nराजन् स्वप्नोऽथ तथ्यं वा यदेतन्मन्यते भवान् ॥ ४७॥"
  },
  {
    "text": "तत्कथ्यतां महाभाग मनो वै मुह्यते मम ।\nयद्येतदेव धर्मज्ञ नास्ति धर्मे सहायता ॥ ४८॥"
  },
  {
    "text": "तथैव विप्रदेवादिपूजने सत्यपालने ।\nनास्ति धर्मः कुतः सत्यं नार्जवं नानृशंसता ॥ ४९॥"
  },
  {
    "text": "यत्र त्वं धर्मपरमः स्वराज्यादवरोपितः ।\nसूत उवाच -\nइति तस्या वचः श्रुत्वा निःश्वस्योष्णं सगद्गदः ॥ ५०॥"
  },
  {
    "text": "कथयामास तन्वङ्ग्यै यथा प्राप्तः श्वपाकताम् ।\nरुदित्वा सा तु सुचिरं निःश्वस्योष्णं सुदुःखिता ॥ ५१॥"
  },
  {
    "text": "स्वपुत्रमरणं भीरुर्यथावत्तं न्यवेदयत् ।\nश्रुत्वा राजा तथा वाक्यं निपपात महीतले ॥ ५२॥"
  },
  {
    "text": "मृतपुत्रं समानीय जिह्वया विलिहन्मुहुः ।\nहरिश्चन्द्रमथो प्राह शैव्या गद्गदया गिरा ॥ ५३॥"
  },
  {
    "text": "कुरुष्व स्वामिनः प्रेष्यं छेदयित्वा शिरो मम ।\nस्वामिद्रोहो न तेऽस्त्वद्य मासत्यो भव भूपते ॥ ५४॥"
  },
  {
    "text": "मासत्यं तव राजेन्द्र परद्रोहस्तु पातकम् ।\nएतदाकर्ण्य राजा तु पपात भुवि मूर्च्छितः ॥ ५५॥"
  },
  {
    "text": "क्षणेन चेतनां प्राप्य विललापातिदुःखितः ।\nराजोवाच -\nकथं प्रिये त्वया प्रोक्तं वचनं त्वतिनिष्ठुरम् ॥ ५६॥"
  },
  {
    "text": "यदशक्यं भवेद्वक्तुं तत्कर्म क्रियते कथम् ।\nपत्न्युवाच -\nमया च पूजिता गौरी देवा विप्रास्तथैव च ॥ ५७॥"
  },
  {
    "text": "भविष्यसि पतिस्त्वं मे ह्यन्यस्मिञ्जन्मनि प्रभो ।\nश्रुत्वा राजा तदा वाक्यं निपपात महीतले ॥ ५८॥"
  },
  {
    "text": "मृतस्य पुत्रस्य तदा चुचुम्ब दुःखितो मुखम् ।\nराजोवाच -\nप्रिये न रोचते दीर्घं कालं क्लेशं मयाशितुम् ॥ ५९॥"
  },
  {
    "text": "नात्मायत्तोऽहं तन्वङ्गि पश्य मे मन्दभाग्यताम् ।\nचाण्डालेनाननुज्ञातः प्रवेक्ष्ये ज्वलनं यदि ॥ ६०॥"
  },
  {
    "text": "चाण्डालदासतां यास्ये पुनरप्यन्यजन्मनि ।\nनरकं च वरं प्राप्य खेदं प्राप्स्यामि दारुणम् ॥ ६१॥"
  },
  {
    "text": "तापं प्राप्स्यामि सम्प्राप्य महारौरवरौरवे ।\nमग्नस्य दुःखजलधौ वरं प्राणैर्वियोजनम् ॥ ६३॥"
  },
  {
    "text": "एकोऽपि बालको योऽयमासीद्वंशकरः सुतः ।\nमम दैवानुयोगेन मृतो सोऽपि बलीयसा ॥ ६३॥"
  },
  {
    "text": "कथं प्राणान्विमुञ्चामि परायत्तोऽस्मि दुर्गतः ।\nतथापि दुःखबाहुल्यात्त्यक्ष्यामि तु निजां तनुम् ॥ ६४॥"
  },
  {
    "text": "त्रैलोक्ये नास्ति तद्दुःखं नासिपत्रवने तथा ।\nवैतरण्यां कुतस्तद्वद्यादृशं पुत्रविप्लवे ॥ ६५॥"
  },
  {
    "text": "सोऽहं सुतशरीरेण दीप्यमाने हुताशने ।\nनिपतिष्यामि तन्वङ्गि क्षन्तव्यं तन्ममाधुना ॥ ६६॥"
  },
  {
    "text": "न वक्तव्य त्वया किञ्चिदतः कमललोचने ।\nमम वाक्यं च तन्वङ्गि निबोधाहतमानसा ॥ ६७॥"
  },
  {
    "text": "अनुज्ञाताथ गच्छ त्वं विप्रवेश्म शुचिस्मिते ।\nयदि दत्तं यदि हुतं गुरवो यदि तोषिताः ॥ ६८॥"
  },
  {
    "text": "सङ्गमः परलोके मे निजपुत्रेण चेत्त्वया ।\nइहलोके कुतस्त्वेतद्भविष्यति समीप्सितम् ॥ ६९॥"
  },
  {
    "text": "यन्मया हसता किञ्चिद्रहसि त्वां शुचिस्मिते ।\nअशेषमुक्तं तत्सर्वं क्षन्तव्यं मम यास्यतः ॥ ७०॥"
  },
  {
    "text": "राजपत्नीति गर्वेण नावज्ञेयः स मे द्विजः ।\nसर्वयत्नेन तोष्यं स्यात्स्वामी दैवतवच्छुभे ॥ ७१॥"
  },
  {
    "text": "राज्ञ्युवाच ।\nअहमप्यत्र राजर्षे निपतिष्ये हुताशने ।\nदुःखभारासहा देव सह यास्यामि वै त्वया ॥ ७२॥"
  },
  {
    "text": "त्वया सह मम श्रेयो गमनं नान्यथा भवेत् ।\nसह स्वर्गं च नरकं त्वया भोक्ष्यामि मानद ।\nश्रुत्वा राजा तदोवाच एवमस्तु पतिव्रते ॥ ७३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां सप्तमस्कन्धे\nहरिश्चन्द्रोपाख्याने राज्ञो हुताशनप्रवेशोद्योगवर्णनं नाम षड्विंशोऽध्यायः ॥ ७.२६॥"
  },
  {
    "text": "७.२७ सप्तविंशोऽध्यायः । हरिश्चन्द्राख्यानश्रवणफलवर्णनम् ।"
  },
  {
    "text": "सूत उवाच -\nततः कृत्वा चितां राजा आरोप्य तनयं स्वकम् ।\nभार्यया सहितो राजा बद्धाञ्जलिपुटस्तदा ॥ १॥"
  },
  {
    "text": "चिन्तयन्परमेशानीं शताक्षीं जगदीश्वरीम् ।\nपञ्चकोशान्तरगतां पुच्छब्रह्मस्वरूपिणीम् ॥ २॥"
  },
  {
    "text": "रक्ताम्बरपरीधानां करुणारससागरम् ।\nनानायुधधरामम्बां जगत्पालनतत्पराम् ॥ ३॥"
  },
  {
    "text": "तस्य चिन्तयमानस्य सर्वे देवाः सवासवाः ।\nधर्मं प्रमुखतः कृत्वा समाजग्मुस्त्वरान्विताः ॥ ४॥"
  },
  {
    "text": "आगत्य सर्वे प्रोचुस्ते राजञ्छ्रुणु महाप्रभो ।\nअहं पितामहः साक्षाद्धर्मश्च भवगान्स्वयम् ॥ ५॥"
  },
  {
    "text": "साध्याः सविश्वे मरुतो लोकपालाः सचारणाः ।\nनागाः सिद्धाः सगन्धर्वा रुद्राश्चैव तथाश्विनौ ॥ ६॥"
  },
  {
    "text": "एते चान्येऽथ बहवो विश्वामित्रस्तथैव च ।\nविश्वत्रयेण यो मैत्रीं कर्तुमिच्छति धर्मतः ॥ ७॥"
  },
  {
    "text": "विश्वामित्रः स तेऽभीष्टमाहर्तुं सम्यगिच्छति ।\nधर्म उवाच -\nमा राजन् साहसं कार्षीर्धर्मोऽहं त्वामुपागतः ॥ ८॥"
  },
  {
    "text": "तितिक्षादमसत्त्वाद्यैस्त्वद्गुणैः परितोषितः ।\nइन्द्र उवाच -\nहरिश्चन्द्र महाभाग प्राप्तः शक्रोऽस्मि तेऽन्तिकम् ॥ ९॥"
  },
  {
    "text": "त्वयाद्य भार्यापुत्रेण जिता लोकाः सनातनाः ।\nआरोह त्रिदिवं राजन् भार्यापुत्रसमन्वितः ॥ १०॥"
  },
  {
    "text": "सुदुष्प्रापं नरैरन्यैर्जितमात्मीयकर्मभिः ।\nसूत उवाच -\nततोऽमृतमयं वर्षमपमृत्युविनाशनम् ॥ ११॥"
  },
  {
    "text": "इन्द्रः प्रासृजदाकाशाच्चितामध्यगते शिशौ ।\nपुष्पवृष्टिश्च महती दुन्दुभिस्वन एव च ॥ १२॥"
  },
  {
    "text": "समुत्तस्थौ मृतः पुत्रो राज्ञस्तस्य महात्मनः ।\nसुकुमारतनुः स्वस्थः प्रसन्नः प्रीतमानसः ॥ १३॥"
  },
  {
    "text": "ततो राजा हरिश्चन्द्रः परिष्वज्य सुतं तदा ।\nसभार्यः स्वश्रिया युक्तो दिव्यमालाम्बरावृतः ॥ १४॥"
  },
  {
    "text": "बभूव तत्क्षणादिन्द्रो भूपं चैवमभाषत ॥ १५॥"
  },
  {
    "text": "सभार्यस्त्वं सपुत्रश्च स्वर्लोकं सद्गतिं पराम् ।\nसमारोह महाभाग निजानां कर्मणां फलम् ॥ १६॥"
  },
  {
    "text": "हरिश्चन्द्र उवाच -\nदेवराजाननुज्ञातः स्वामिना श्वपचेन हि ।\nअकृत्वा निष्कृतिं तस्य नारोक्ष्ये वै सुरालयम् ॥ १७॥"
  },
  {
    "text": "धर्म उवाच -\nतवैवं भाविनं क्लेशमवगम्यात्ममायया ।\nआत्मा श्वपचतां नीतो दर्शितं तच्च पक्कणम् ॥ १८॥"
  },
  {
    "text": "इन्द्र उवाच -\nप्रार्थ्यते यत्परं स्थानं समस्तैर्मनुजैर्भुवि ।\nतदारोह हरिश्चन्द्र स्थानं पुण्यकृतां नृणाम् ॥ १९॥"
  },
  {
    "text": "हरिश्चन्द्र उवाच -\nदेवराज नमस्तुभ्यं वाक्यं चेदं निबोध मे ।\nमच्छोकमग्नमनसः कौसले नगरे नराः ॥ २०॥"
  },
  {
    "text": "तिष्ठन्ति तानपास्यैवं कथं यास्याम्यहं दिवम् ।\nब्रह्महत्या सुरापानं गोवधः स्त्रीवधस्तथा ॥ २१॥"
  },
  {
    "text": "तुल्यमेभिर्महत्पापं भक्तत्यागादुदाहृतम् ।\nभजन्तं भक्तमत्याज्यं त्यजतः स्यात्कथं सुखम् ॥ २२॥"
  },
  {
    "text": "तैर्विना न प्रयास्यामि तस्माच्छक्र दिवं व्रज ।\nयदि ते सहिताः स्वर्गं मया यान्ति सुरेश्वर ॥ २३॥"
  },
  {
    "text": "ततोऽहमपि यास्यामि नरकं वापि तैः सह ।\nइन्द्र उवाच -\nबहूनि पुण्यपापानि तेषां भिन्नानि वै नृप ॥ २४॥"
  },
  {
    "text": "कथं सङ्घातभोज्यं त्वं भूप स्वर्गमभीप्ससि ।\nहरिश्चन्द्र उवाच -\nभुङ्क्ते शक्र नृपो राज्यं प्रभावात्प्रकृतेध्रुवम् ॥ २५॥"
  },
  {
    "text": "यजते च महायज्ञैः कर्म पूर्तं करोति च ।\nतच्च तेषां प्रभावेण मया सर्वमनुष्ठितम् ॥ २६॥"
  },
  {
    "text": "उपदादान्न सन्त्यक्ष्ये तानहं स्वर्गलिप्सया ।\nतस्माद्यन्मम देवेश किञ्चिदस्ति सुचेष्टितम् ॥ २७॥"
  },
  {
    "text": "दत्तमिष्टमथो जप्तं सामान्यं तैस्तदस्तु नः ।\nबहुकालोपभोज्यं च फलं यन्मम कर्मगम् ॥ २८॥"
  },
  {
    "text": "तदस्तु दिनमप्येकं तैः समं त्वप्रसादतः ।\nसूत उवाच -\nएवं भविष्यतीत्युक्त्वा शक्रस्त्रिभुवनेश्वरः ॥ २९॥"
  },
  {
    "text": "प्रसन्नचेता धर्मश्च विश्वामित्रश्च गाधिजः ।\nगत्वा तु नगरं सर्वे चातुर्वर्ण्यसमाकुलम् ॥ ३०॥"
  },
  {
    "text": "हरिश्चन्द्रस्य निकटे प्रोवाच विबुधाधिपः ।\nआगच्छन्तु जनाः शीघ्रं स्वर्गलोकं सुदुर्लभम् ॥ ३१॥"
  },
  {
    "text": "धर्मप्रसादात्सम्प्राप्तं सर्वैर्युष्माभिरेव तु ।\nहरिश्चन्द्रोऽपि तान्सर्वाञ्जनान्नगरवासिनः ॥ ३२॥"
  },
  {
    "text": "प्राह राजा धर्मपरो दिवमारुह्यतामिति ।\nसूत उवाच -\nतदिन्द्रस्य वचः श्रुत्वा प्रीतास्तस्य च भूपतेः ॥ ३३॥"
  },
  {
    "text": "ये संसारेषु निर्विण्णास्ते धुरं स्वसुतेषु वै ।\nकृत्वा प्रहृष्टमनसो दिवमारुरुहुर्जनाः ॥ ३४॥"
  },
  {
    "text": "विमानवरमारूढाः सर्वे भास्वरविग्रहाः ।\nतदा सम्भूतहर्षास्ते हरिश्चन्द्रश्च पार्थिवः ॥ ३५॥"
  },
  {
    "text": "राज्येऽभिषिच्य तनयं रोहिताख्यं महामनाः ।\nअयोध्याख्ये पुरे रम्ये हृष्टपुष्टजनान्विते ॥ ३६॥"
  },
  {
    "text": "तनयं सुहृदश्चापि प्रतिपूज्याभिनन्द्य च ।\nपुण्येन लभ्यां विपुलां देवादीनां सुदुर्लभाम् ॥ ३७॥"
  },
  {
    "text": "सम्प्राप्य कीर्तिमतुलां विमाने स महीपतिः ।\nआसाञ्चक्रे कामगमे क्षुद्रघण्टाविराजिते ॥ ३८॥"
  },
  {
    "text": "ततस्तर्हि समालोक्य श्लोकमन्त्रं तदा जगौ ।\nदैत्याचार्यो महाभागः सर्वशास्त्रार्थतत्त्ववित् ॥ ३९॥"
  },
  {
    "text": "शुक्र उवाच -\nअहो तितिक्षामाहात्म्यमहो दानफलं महत् ।\nयदागतो हरिश्चन्द्रो महेन्द्रस्य सलोकताम् ॥ ४०॥"
  },
  {
    "text": "सूत उवाच -\nएतत्ते सर्वमाख्यानं हरिश्चन्द्रस्य चेष्टितम् ।\nयः श‍ृणोति च दुःखार्तः स सुखं लभतेऽन्वहम् ॥ ४१॥"
  },
  {
    "text": "स्वर्गार्थी प्राप्नुयात् स्वर्गं सुतार्थी सुतमाप्नुयात् ।\nभार्यार्थी प्राप्नुयाद्भार्यां राज्यार्थीं राज्यमाप्नुयात् ॥ ४२॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nसप्तमस्कन्धे हरिश्चन्द्राख्यानश्रवणफलवर्णनं नाम सप्तविंशोऽध्यायः ॥ ७.२७॥"
  },
  {
    "text": "७.२८ अष्टाविंशोऽध्यायः । शताक्षीचरित्रवर्णनम् ।"
  },
  {
    "text": "जनमेजय उवाच -\nविचित्रमिदमाख्यानं हरिश्चन्द्रस्य कीर्तितम् ।\nशताक्षीपादभक्तस्य राजर्षेर्धार्मिकस्य च ॥ १॥"
  },
  {
    "text": "शताक्षी सा कुतो जाता देवी भगवती शिवा ।\nतत्कारणं वद मुने सार्थकं जन्म मे कुरु ॥ २॥"
  },
  {
    "text": "को हि देव्या गुणाञ्छृण्वंस्तृप्तिं यास्यति शुद्धधीः ।\nपदे पदेऽश्वमेधस्य फलमक्षय्यमश्नुते ॥ ३॥"
  },
  {
    "text": "व्यास उवाच -\nश‍ृणु राजन् प्रवक्ष्यामि शताक्षीसम्भवं शुभम् ।\nतवावाच्यं न मे किञ्चिद्देवीभक्तस्य विद्यते ॥ ४॥"
  },
  {
    "text": "दुर्गमाख्यो महादैत्यः पूर्वं परमदारुणः ।\nहिरण्याक्षान्वये जातो रुरुपुत्रो महाखलः ॥ ५॥"
  },
  {
    "text": "देवानां तु बलं वेदो नाशे तस्य सुरा अपि\nनङ्क्ष्यन्त्येव न सन्देहो विधेयं तावदेव तत् ॥ ६॥"
  },
  {
    "text": "विमृश्यैतत्तपश्चर्यां गतः कर्तुं हिमालये ।\nब्रह्माणं मनसा ध्यात्वा वायुभक्षो व्यतिष्ठत ॥ ७॥"
  },
  {
    "text": "सहस्रवर्षपर्यन्तं चकार परमं तपः ।\nतेजसा तस्य लोकास्तु सन्तप्ताः ससुरासुराः ॥ ८॥"
  },
  {
    "text": "ततः प्रसन्नो भगवान् हंसारूढश्चतुर्मुखः ।\nययौ तस्मै वरं दातुं प्रसन्नमुखपङ्कजः ॥ ९॥"
  },
  {
    "text": "समाधिस्थं मीलिताक्षं स्फुटमाह चतुर्मुखः ।\nवरं वरय भद्रं ते यस्ते मनसि वर्तते ॥ १०॥"
  },
  {
    "text": "तवाद्य तपसा तुष्टो वरदेशोऽहमागतः ।\nश्रुत्वा ब्रह्ममुखाद्वाणीं व्युत्थितः स समाधितः ॥ ११॥"
  },
  {
    "text": "पूजयित्वा वरं वव्रे वेदान्देहि सुरेश्वर ।\nत्रिषु लोकेषु ये मन्त्रा ब्राह्मणेषु सुरेष्वपि ॥ १२॥"
  },
  {
    "text": "विद्यन्ते ते तु सान्निध्ये मम सन्तु महेश्वर ।\nबलं च देहि येन स्याद्देवानां च पराजयः ॥ १३॥"
  },
  {
    "text": "इति तस्य वचः श्रुत्वा तथास्त्विति वचो वदन् ।\nजगाम सत्यलोकं तु चतुर्वेदेश्वरः परः ॥ १४॥"
  },
  {
    "text": "ततः प्रभृति विप्रैस्तु विस्मृता वेदराशयः ।\nस्नानसन्ध्यानित्यहोमश्राद्धयज्ञजपादयः ॥ १५॥"
  },
  {
    "text": "विलुप्ता धरणीपृष्ठे हाहाकारो महानभूत् ।\nकिमिदं किमिदं चेति विप्रा ऊचुः परस्परम् ॥ १६॥"
  },
  {
    "text": "वेदाभावात्तदस्माभिः कर्तव्यं किमतः परम् ।\nइति भूमौ महानर्थे जाते परमदारुणे ॥ १७॥"
  },
  {
    "text": "निर्जराः सजरा जाता हविर्भागाद्यभावतः ।\nरुरोध स तदा दैत्यो नगरीममरावतीम् ॥ १८॥"
  },
  {
    "text": "अशक्तास्तेन ते योद्धुं वज्रदेहासुरेण च ।\nपलायनं तदा कृत्वा निर्गता निर्जराः क्वचित् ॥ १९॥"
  },
  {
    "text": "निलयं गिरिदुर्गेषु रत्नसानुगुहासु च ।\nसंस्थिताः परमां शक्तिं ध्यायन्तस्ते पराम्बिकाम् ॥ २०॥"
  },
  {
    "text": "अग्नौ होमाद्यभावात्तु वृष्ट्यभावोऽप्यभून्नृप ।\nवृष्टेरभावे संशुष्कं निर्जलं चापि भूतलम् ॥ २१॥"
  },
  {
    "text": "कूपवापीतडागाश्च सरितः शुष्कतां गताः ।\nअनावृष्टिरियं राजन्नभूच्च शतवार्षिकी ॥ २२॥"
  },
  {
    "text": "मृताः प्रजाश्च बहुधा गोमहिष्यादयस्तथा ।\nगृहे गृहे मनुष्याणामभवच्छवसङ्ग्रहः ॥ २३॥"
  },
  {
    "text": "अनर्थे त्वेवमुद्भूते ब्राह्मणाः शान्तचेतसः ।\nगत्वा हिमवतः पार्श्वे रिराधयिषवः शिवम् ॥ २४॥"
  },
  {
    "text": "समाधिध्यानपूजाभिर्देवीं तुष्टुवुरन्वहम् ।\nनिराहारास्तदासक्तास्तामेव शरणं ययुः ॥ २५॥"
  },
  {
    "text": "दयां कुरु महेशानि पामरेषु जनेषु हि ।\nसर्वापराधयुक्तेषु नैतच्छ्लाघ्यं तवाम्बिके ॥ २६॥"
  },
  {
    "text": "कोपं संहर देवेशि सर्वान्तर्यामिरूपिणि ।\nत्वया यथा प्रेर्यतेऽयं करोति स तथा जनः ॥ २७॥"
  },
  {
    "text": "नान्या गतिर्जनस्यास्य किं पश्यसि पुनः पुनः ।\nयथेच्छसि तथा कर्तुं समर्थासि महेश्वरि ॥ २८॥"
  },
  {
    "text": "समुद्धर महेशानि सङ्कटात्परमोत्थितात् ।\nजीवनेन विनास्माकं कथं स्यात्स्थितिरम्बिके ॥ २९॥"
  },
  {
    "text": "प्रसीद त्वं महेशानि प्रसीद जगदम्बिके ।\nअनन्तकोटिब्रह्माण्डनायिके ते नमो नमः ॥ ३०॥"
  },
  {
    "text": "नमः कूटस्थरूपायै चिद्रूपायै नमो नमः ।\nनमो वेदान्तवेद्यायै भुवनेश्यै नमो नमः ॥ ३१॥"
  },
  {
    "text": "नेति नेतीति वाक्यैर्या बोध्यते सकलागमैः ।\nतां सर्वकारणां देवीं सर्वभावेन सन्नताः ॥ ३२॥"
  },
  {
    "text": "इति सम्प्रार्थिता देवी भुवनेशी महेश्वरी ।\nअनन्ताक्षिमयं रूपं दर्शयामास पार्वती ॥ ३३॥"
  },
  {
    "text": "नीलाञ्जनसमप्रख्यं नीलपद्मायतेक्षणम् ।\nसुकर्कशसमोत्तुङ्गवृत्तपीनघनस्तनम् ॥ ३४॥"
  },
  {
    "text": "बाणमुष्टिं च कमलं पुष्पपल्लवमूलकान् ।\nशाकादीन्फलसंयुक्ताननन्तरससंयुतान् ॥ ३५॥"
  },
  {
    "text": "क्षुत्तृड्जरापहान् हस्तैर्बिभ्रती च महाधनुः ।\nसर्वसौन्दर्यसारं तद्रूपं लावण्यशोभितम् ॥ ३६॥"
  },
  {
    "text": "कोटिसूर्यप्रतीकाशं करुणारससागरम् ।\nदर्शयित्वा जगद्धात्री सानन्तनयनोद्भवा ॥ ३७॥"
  },
  {
    "text": "मोचयामास लोकेषु वारिधारां सहस्रशः ।\nनवरात्रं महावृष्टिरभून्नेत्रोद्भवैर्जलैः ॥ ३८॥"
  },
  {
    "text": "दुःखितान्वीक्ष्य सकलान्नेत्राश्रूणि विमुञ्चती ।\nतर्पितास्तेन ते लोका ओषध्यः सकला अपि ॥ ३९॥"
  },
  {
    "text": "नदीनदप्रवाहास्तैर्जलैः समभवन्नृप ।\nनिलीय संस्थिताः पूर्वं सुरास्ते निर्गता बहिः ॥ ४०॥"
  },
  {
    "text": "मिलित्वा ससुरा विप्रा देवीं समभितुष्टुवुः ।\nनमो वेदान्तवेद्ये ते नमो ब्रह्मस्वरूपिणि ॥ ४१॥"
  },
  {
    "text": "स्वमायया सर्वजगद्विधात्र्यै ते नमो नमः ।\nभक्तकल्पद्रुमे देवि भक्तार्थं देहधारिणि ॥ ४२॥"
  },
  {
    "text": "नित्यतृप्ते निरुपमे भुवनेश्वरि ते नमः ।\nअस्मच्छान्त्यर्थमतुलं लोचनानां सहस्रकम् ॥ ४३॥"
  },
  {
    "text": "त्वया यतो धृतं देवि शताक्षी त्वं ततो भव ।\nक्षुधया पीडिता मातः स्तोतुं शक्तिर्न चास्ति नः ॥ ४४॥"
  },
  {
    "text": "कृपां कुरु महेशानि वेदानप्याहराम्बिके ।\nव्यास उवाच -\nइति तेषां वचः श्रुत्वा शाकान्स्वकरसंस्थितान् ॥ ४५॥"
  },
  {
    "text": "स्वादूनि फलमूलानि भक्षणार्थं ददौ शिवा ।\nनानाविधानि चान्नानि पशुभोज्यानि यानि च ॥ ४६॥"
  },
  {
    "text": "काम्यानन्तरसैर्युक्तान्यानवीनोद्भवं ददौ ।\nशाकम्भरीति नामापि तद्दिनात्समभून्नृप ॥ ४७॥"
  },
  {
    "text": "ततः कोलाहले जाते दूतवाक्येन बोधितः ।\nससैन्यः सायुधो योद्धुं दुर्गमाख्योऽसुरो ययौ ॥ ४८॥"
  },
  {
    "text": "सहस्राक्षौहिणीयुक्तः शरान्मुञ्चंस्त्वरान्वितः ।\nरुरोध देवसैन्यं तद्यद्देव्यग्रे स्थितं पुरा ॥ ४९॥"
  },
  {
    "text": "तथा विप्रगणं चैव रोधयामास सर्वतः ।\nततः किलकिला शब्दः समभूद्देवमण्डले ॥ ५०॥"
  },
  {
    "text": "त्राहि त्राहीति वाक्यानि प्रोचुः सर्वे द्विजामराः ।\nततस्तेजोमयं चक्रं देवानां परितः शिवा ॥ ५१॥"
  },
  {
    "text": "चकार रक्षणार्थाय स्वयं तस्माद् बहिः स्थिता ।\nततः समभवद्युद्धं देव्या दैत्यस्य चोभयोः ॥ ५२॥"
  },
  {
    "text": "शरवर्षसमाच्छन्नं सूर्यमण्डलमद्भुतम् ।\nपरस्परशरोद्घर्षसमुद्भूताग्निसुप्रभम् ॥ ५३॥"
  },
  {
    "text": "कठोरज्याटणत्कारबधिरीकृतदिक्तटम् ।\nततो देवीशरीरात्तु निर्गतास्तीव्रशक्तयः ॥ ५४॥"
  },
  {
    "text": "कालिका तारिणी बाला त्रिपुरा भैरवी रमा ।\nबगला चैव मातङ्गी तथा त्रिपुरसुन्दरी ॥ ५५॥"
  },
  {
    "text": "कामाक्षी तुलजा देवी जम्भिनी मोहिनी तथा ।\nछिन्नमस्ता गुह्यकाली दशसाहस्रबाहुका ॥ ५६॥"
  },
  {
    "text": "द्वात्रिंशच्छक्तयश्चान्याश्चतुष्षष्टिमिताः पराः ।\nअसङ्ख्यातास्ततो देव्यः समुद्भूतास्तु सायुधाः ॥ ५७॥"
  },
  {
    "text": "मृदङ्गशङ्खवीणादिनादितं सङ्गरस्थलम् ।\nशक्तिभिर्दैत्यसैन्ये तु नाशितेऽक्षौहिणीशते ॥ ५८॥"
  },
  {
    "text": "अग्रेसरः समभवद्दुर्गमो वाहिनीपतिः ।\nशक्तिभिः सह युद्धं च चकार प्रथमं रिपुः ॥ ५९॥"
  },
  {
    "text": "महद्युद्धं समभवद्यत्राभूद्रक्तवाहिनी ।\nअक्षौहिण्यस्तु ताः सर्वा विनष्टा दशभिर्दिनैः ॥ ६०॥"
  },
  {
    "text": "तत एकादशे प्राप्ते दिने परमदारुणे ।\nरक्तमाल्याम्बरधरो रक्तगन्धानुलेपनः ॥ ६१॥"
  },
  {
    "text": "कृत्वोत्सवं महान्तं तु युद्धाय रथसंस्थितः ।\nसंरम्भेणैव महता शक्तीः सर्वा विजित्य च ॥ ६२॥"
  },
  {
    "text": "महादेवीरथाग्रे तु स्वरथं संन्यवेशयत् ।\nततोऽभवन्महद्युद्धं देव्या दैत्यस्य चोभयोः ॥ ६३॥"
  },
  {
    "text": "प्रहरद्वयपर्यन्तं हृदयत्रासकारकम् ।\nततः पञ्चदशात्युग्रबाणान्देवी मुमोच ह ॥ ६४॥"
  },
  {
    "text": "चतुर्भिश्चतुरो वाहान्बाणेनैकेन सारथिम् ।\nद्वाभ्यां नेत्रे भुजौ द्वाभ्यां ध्वजमेकेन पत्रिणा ॥ ६५॥"
  },
  {
    "text": "पञ्चभिर्हृदयं तस्य विव्याध जगदम्बिका ।\nततो वमन् स रुधिरं ममार पुर ईशितुः ॥ ६६॥"
  },
  {
    "text": "तस्य तेजस्तु निर्गत्य देवीरूपे विवेश ह ।\nहते तस्मिन्महावीर्ये शान्तमासीज्जगत्त्रयम् ॥ ६७॥"
  },
  {
    "text": "ततो ब्रह्मादयः सर्वे तुष्टुवुर्जगदम्बिकाम् ।\nपुरस्कृत्य हरीशानौ भक्त्या गद्गदया गिरा ॥ ६८॥"
  },
  {
    "text": "देवा ऊचुः ।\nजगद्भ्रमविवर्तैककारणे परमेश्वरि ।\nनमः शाकम्भरि शिवे नमस्ते शतलोचने ॥ ६९॥"
  },
  {
    "text": "सर्वोपनिषदुद्घुष्टे दुर्गमासुरनाशिनि ।\nनमो मायेश्वरि शिवे पञ्चकोशान्तरस्थिते ॥ ७०॥"
  },
  {
    "text": "चेतसा निर्विकल्पेन यां ध्यायन्ति मुनीश्वराः ।\nप्रणवार्थस्वरूपां तां भजामो भुवनेश्वरीम् ॥ ७१॥"
  },
  {
    "text": "अनन्तकोटिब्रह्माण्डजननीं दिव्यविग्रहाम् ।\nब्रह्मविष्ण्वादिजननीं सर्वभावैर्नता वयम् ॥ ७२॥"
  },
  {
    "text": "कः कुर्यात्पामरान्दृष्ट्वा रोदनं सकलेश्वरः ।\nसदयां परमेशानीं शताक्षीं मातरं विना ॥ ७३॥"
  },
  {
    "text": "व्यास उवाच -\nइति स्तुता सुरैर्देवी ब्रह्मविष्ण्वादिभिर्वरैः ।\nपूजिता विविधैर्द्रव्यैः सन्तुष्टाभूच्च तत्क्षणे ॥ ७४॥"
  },
  {
    "text": "प्रसन्ना सा तदा देवी वेदानाहृत्य सा ददौ ।\nब्राह्मणेभ्यो विशेषेण प्रोवाच पिकभाषिणी ॥ ७५॥"
  },
  {
    "text": "ममेयं तनुरुत्कृष्टा पालनीया विशेषतः ।\nयया विनानर्थ एष जातो दृष्टोऽधुनैव हि ॥ ७६॥"
  },
  {
    "text": "पूज्याहं सर्वदा सेव्या युष्माभिः सर्वदैव हि ।\nनातः परतरं किञ्चित्कल्याणायोपदिश्यते ॥ ७७॥"
  },
  {
    "text": "पठनीयं ममैतद्धि माहात्म्यं सर्वदोत्तमम् ।\nतेन तुष्टा भविष्यामि हरिष्यामि तथापदः ॥ ७८॥"
  },
  {
    "text": "दुर्गमासुरहन्त्रीत्वाद्दुर्गेति मम नाम यः ।\nगृह्णाति च शताक्षीति मायां भित्त्वा व्रजत्यसौ ॥ ७९॥"
  },
  {
    "text": "किमुक्तेनात्र बहुना सारं वक्ष्यामि तत्त्वतः ।\nसंसेव्याहं सदा देवाः सर्वैरपि सुरासुरैः ॥ ८०॥"
  },
  {
    "text": "इत्युक्त्वान्तर्हिता देवी देवानां चैव पश्यताम् ।\nसन्तोषं जनयन्त्येवं सच्चिदनन्दरूपिणी ॥ ८१॥"
  },
  {
    "text": "एतत्ते सर्वमाख्यातं रहस्यं परमं महत् ।\nगोपनीयं प्रयत्नेन सर्वकल्याणकारकम् ॥ ८२॥"
  },
  {
    "text": "य इमं श‍ृणुयान्नित्यमध्यायं भक्तितत्परः ।\nसर्वान्कामानवाप्नोति देवीलोके महीयते ॥ ८३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nसप्तमस्कन्धे शताक्षीचरित्रवर्णनं नामाष्टाविंशोऽध्यायः ॥ ७.२८॥"
  },
  {
    "text": "७.२९ एकोनत्रिंशोऽध्यायः । भगवतीं समाराधयिषूणां देवानां तपःकरणवर्णनम् ।"
  },
  {
    "text": "व्यास उवाच -\nइत्येवं सूर्यवंश्यानां राज्ञां चरितमुत्तमम् ।\nसोमवंशोद्भवानां च वर्णनीयं मया कियत् ॥ १॥"
  },
  {
    "text": "पराशक्तिप्रसादेन महत्त्वं प्रतिपेदिरे ।\nराजन् सुनिश्चितं विद्धि पराशक्तिप्रसादतः ॥ २॥"
  },
  {
    "text": "यद्यद्विभूतिमत्सत्त्वं श्रीमदूर्जितमेव वा ।\nतत्तदेवावगच्छ त्वं पराशक्त्यंशसम्भवम् ॥ ३॥"
  },
  {
    "text": "एते चान्ये च राजानः पराशक्तेरुपासकाः ।\nसंसारतरुमूलस्य कुठारा अभवन्नृप ॥ ४॥"
  },
  {
    "text": "तस्मात्सर्वप्रयत्नेन संसेव्या भुवनेश्वरी ।\nपलालमिव धान्यार्थी त्यजेदन्यमशेषतः ॥ ५॥"
  },
  {
    "text": "आमथ्य वेददुग्धाब्धिं प्राप्तं रत्नं मया नृप ।\nपराशक्तिपदाम्भोजं कृतकृत्योऽस्म्यहं ततः ॥ ६॥"
  },
  {
    "text": "पञ्चब्रह्मासनारूढा नास्त्यन्या कापि देवता ।\nतत एव महादेव्या पञ्चब्रह्मासनं कृतम् ॥ ७॥"
  },
  {
    "text": "पञ्चभ्यस्त्वधिकं वस्तु वेदेऽव्यक्तमितीर्यते ।\nयस्मिन्नोतं च प्रोतं च सैव श्रीभुवनेश्वरी ॥ ८॥"
  },
  {
    "text": "तामविज्ञाय राजेन्द्र नैव मुक्तो भवेन्नरः ।\nयदा चर्मवदाकाशं वेष्टयिष्यन्ति मानवाः ॥ ९॥"
  },
  {
    "text": "तदा शिवामविज्ञाय दुःखस्यान्तो भविष्यति ।\nअत एव श्रुतौ प्राहुः श्वेताश्वतरशाखिनः ॥ १०॥"
  },
  {
    "text": "ते ध्यानयोगानुगता अपश्य-\nन्देवात्मशक्तिं स्वगुणैर्निगूढाम् ॥ ११॥"
  },
  {
    "text": "तस्मात् सर्वप्रयत्नेन जन्मसाफल्यहेतवे ।\nलज्जया वा भयेनापि भक्त्या वा प्रेमयुक्तया ।\nसर्वसङ्गं परित्यज्य मनो हृदि निरुध्य च ॥ १२॥"
  },
  {
    "text": "तन्निष्ठस्तत्परो भूयादिति वेदान्तडिण्डिमः ।\nयेन केन मिषेणापि स्वपंस्तिष्ठन्व्रजन्नपि ॥ १३॥"
  },
  {
    "text": "कीर्तयेत्सततं देवीं स वै मुच्येत बन्धनात् ।\nतस्मात्सर्वप्रयत्नेन भज राजन् महेश्वरीम् ॥ १४॥"
  },
  {
    "text": "विराड्रूपां सूत्ररूपां तथान्तर्यामिरूपिणीम् ।\nसोपानक्रमतः पूर्वं ततः शुद्धे तु चेतसि ॥ १५॥"
  },
  {
    "text": "सच्चिदानन्दलक्ष्यार्थरूपां तां ब्रह्मरूपिणीम् ।\nआराधय परां शक्तिं प्रपञ्चोल्लासवर्जिताम् ॥ १६॥"
  },
  {
    "text": "तस्यां चित्तलयो यः स तस्या आराधनं स्मृतम् ।\nराजन् राज्ञां पराशक्तिभक्तानां चरितं मया ॥ १७॥"
  },
  {
    "text": "धार्मिकाणां सूर्यसोमवंशजानां मनस्विनाम् ।\nपावनं कीर्तिदं धर्मबुद्धिदं सद्गतिप्रदम् ॥ १८॥"
  },
  {
    "text": "कथितं पुण्यदं पश्चात्किमन्यच्छ्रोतुमिच्छसि ।\nजनमेजय उवाच -\nगौरीलक्ष्मीसरस्वत्यो दत्ताः पूर्वं पराम्बया ॥ १९॥"
  },
  {
    "text": "हराय हरये तद्वन्नाभिपद्मोद्भवाय च ।\nतुषाराद्रेश्च दक्षस्य गौरी कन्येति विश्रुतम् ॥ २०॥"
  },
  {
    "text": "क्षीरोदधेश्च कन्येति महालक्ष्मीरिति स्मृतम् ।\nमूलदेव्युद्भवानां च कथं कन्यात्वमन्ययोः ॥ २१॥"
  },
  {
    "text": "असम्भाव्यमिदं भाति संशयोऽत्र महामुने ।\nछिन्धि ज्ञानासिना तं त्वं संशयच्छेदतत्परः ॥ २२॥"
  },
  {
    "text": "व्यास उवाच -\nश‍ृणु राजन् प्रवक्ष्यामि रहस्यं परमाद्भुतम् ।\nदेवीभक्तस्य ते किञ्चिदवाच्यं न हि विद्यते ॥ २३॥"
  },
  {
    "text": "देवीत्रयं यदा देवत्रयायादात्पराम्बिका ।\nतदाप्रभृति ते देवाः सृष्टिकार्याणि चक्रिरे ॥ २४॥"
  },
  {
    "text": "कस्मिंश्चित्समये राजन् दैत्या हालाहलाभिधाः ।\nमहापराक्रमा जातास्त्रैलोक्यं तैर्जितं क्षणात् ॥ २५॥"
  },
  {
    "text": "ब्रह्मणो वरदानेन दर्पिता रजताचलम् ।\nरुरुधुर्निजसेनाभिस्तथा वैकुण्ठमेव च ॥ २६॥"
  },
  {
    "text": "कामारिः कैटभारिश्च युद्धोद्योगं च चक्रतुः ।\nषष्टिवर्षसहस्राणामभूद्युद्धं महोत्कटम् ॥ २७॥"
  },
  {
    "text": "हाहाकारो महानासीद्देवदानवसेनयोः ।\nमहताथ प्रयत्नेन ताभ्यां ते दानवा हताः ॥ २८॥"
  },
  {
    "text": "स्वस्वस्थानेषु गत्वा तावभिमानं च चक्रतुः ।\nस्वशक्त्योर्निकटे राजन् यद्वशादेव ते हताः ॥ २९॥"
  },
  {
    "text": "अभिमानं तयोर्ज्ञात्वा छलहास्यं च चक्रतुः ।\nमहालक्ष्मीश्च गौरी च हास्यं दृष्ट्वा तयोस्तु तौ ॥ ३०॥"
  },
  {
    "text": "देवावतीव सङ्कृद्धौ मोहितावादिमायया ।\nदुरुत्तरं च ददतुरवमानपुरःसरम् ॥ ३१॥"
  },
  {
    "text": "ततस्ते देवते तस्मिन्क्षणे त्यक्त्वा तु तौ पुनः ।\nअन्तर्हिते चाभवतां हाहाकारस्तदा ह्यभूत् ॥ ३२॥"
  },
  {
    "text": "निस्तेजस्कौ च निःशक्ती विक्षिप्तौ च विचेतनौ ।\nअवमानात्तयोः शक्त्योर्जातौ हरिहरौ तदा ॥ ३३॥"
  },
  {
    "text": "ब्रह्मा चिन्तातुरो जातः किमेतत्समुपस्थितम् ।\nप्रधानौ देवतामध्ये कथं कार्याक्षमावमू ॥ ३४॥"
  },
  {
    "text": "अकाण्डे किं निमित्तेन सङ्कटं समुपस्थितम् ।\nप्रलयो भविता किं वा जगतोऽस्य निरागसः ॥ ३५॥"
  },
  {
    "text": "निमित्तं नैव जानेऽहं कथं कार्या प्रतिक्रिया ।\nइति चिन्तातुरोऽत्यर्थं दध्यौ मीलितलोचनः ॥ ३६॥"
  },
  {
    "text": "पराशक्तिप्रकोपात्तु जातमेतदिति स्म ह ।\nजानंस्तदा सावधानः पद्मजोऽभून्नृपोत्तम ॥ ३७॥"
  },
  {
    "text": "ततस्तयोश्च यत्कार्यं स्वयमेवाऽकरोत्तदा ।\nस्वशक्तेश्च प्रभावेण कियत्कालं तपोनिधिः ॥ ३८॥"
  },
  {
    "text": "ततस्तयोस्तु स्वस्त्यर्थं मन्वादीन्स्वसुतानथ ।\nआह्वयामास धर्मात्मा सनकादींश्च सत्वरः ॥ ३९॥"
  },
  {
    "text": "उवाच वचनं तेभ्यः सन्नतेभ्यस्तपोनिधिः ।\nकार्यासक्तोऽहमधुना तपः कर्तुं न च क्षमः ॥ ४०॥"
  },
  {
    "text": "पराशक्तेस्तु तोषार्थं जगद्भारयुतोऽस्म्यहम् ।\nशिवविष्णू च विक्षिप्तौ पराशक्तिप्रकोपतः ॥ ४१॥"
  },
  {
    "text": "तस्मात्तां परमां शक्तिं यूयं सन्तोषयन्त्वथ ।\nअत्यद्भुतं तपः कृत्वा भक्त्या परमया युताः ॥ ४२॥"
  },
  {
    "text": "यथा तौ पूर्ववृत्तौ च स्यात शक्तियुतावपि ।\nतथा कुरुत मत्पुत्रा यशोवृद्धिर्भवेद्धि वः ॥ ४३॥"
  },
  {
    "text": "कुले यस्य भवेज्जन्म तयोः शक्त्योस्तु तत्कुलम् ।\nपावयेज्जगतीं सर्वां कृतकृत्यं स्वयं भवेत् ॥ ४४॥"
  },
  {
    "text": "व्यास उवाच -\nपितामहवचः श्रुत्वा गताः सर्वे वनान्तरे ।\nरिराधयिषवः सर्वे दक्षाद्या विमलान्तराः ॥ ४५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां सप्तमस्कन्धे भगवतीं समाराधयिषूणां\nदेवानां तपःकरणवर्णनं नामैकोनत्रिंशोऽध्यायः ॥ ७.२९॥"
  },
  {
    "text": "७.३० त्रिंशोऽध्यायः । देवीपीठवर्णनम् ।"
  },
  {
    "text": "व्यास उवाच -\nततस्ते तु वनोद्देशे हिमाचलतटाश्रयाः ।\nमायाबीजजपासक्तास्तपश्चेरुः समाहिताः ॥ १॥"
  },
  {
    "text": "ध्यायतां परमां शक्तिं लक्षवर्षाण्यभून्नृप ।\nततः प्रसन्ना देवी सा प्रत्यक्ष्यं दर्शनं ददौ ॥ २॥"
  },
  {
    "text": "पाशाङ्कुशवराभीतिचतुर्बाहुस्त्रिलोचना ।\nकरुणारससम्पूर्णा सच्चिदानन्दरूपिणी ॥ ३॥"
  },
  {
    "text": "दृष्ट्वा तां सर्वजननीं तुष्टुवुर्मुनयोऽमलाः ।\nनमस्ते विश्वरूपायै वैश्वानरसुमूर्तये ॥ ४॥"
  },
  {
    "text": "नमस्तेजसरूपायै सूत्रात्मवपुषे नमः ।\nयस्मिन्सर्वे लिङ्गदेहा ओतप्रोता व्यवस्थिताः ॥ ५॥"
  },
  {
    "text": "नमः प्राज्ञस्वरूपायै नमोऽव्याकृतमूर्तये ।\nनमः प्रत्यक्स्वरूपायै नमस्ते ब्रह्ममूर्तये ॥ ६॥"
  },
  {
    "text": "नमस्ते सर्वरूपायै सर्वलक्ष्यात्ममूर्तये ।\nइति स्तुत्वा जगद्धात्रीं भक्तिगद्गदया गिरा ॥ ७॥"
  },
  {
    "text": "प्रणेमुश्चरणाम्भोजं दक्षाद्या मुनयोऽमलाः ।\nततः प्रसन्ना सा देवी प्रोवाच पिकभाषिणी ॥ ८॥"
  },
  {
    "text": "वरं ब्रूत महाभागा वरदाहं सदा मता ।\nतस्यास्तु वचनं श्रुत्वा हरविष्ण्वोस्तनोः शमम् ॥ ९॥"
  },
  {
    "text": "तयोस्तच्छक्तिलाभं च वव्रिरे नृपसत्तम ।\nदक्षोऽथ पुनरप्याह जन्म देवि कुले मम ॥ १०॥"
  },
  {
    "text": "भवेत्तवाम्ब येनाहं कृतकृत्यो भवे इति ।\nजपं ध्यानं तथा पूजां स्थानानि विविधानि च ॥ ११॥"
  },
  {
    "text": "वद मे परमेशानि स्वमुखेनैव केवलम् ।\nदेव्युवाच -\nमच्छक्त्योरवमानाच्च जातावस्था तयोर्द्वयोः ॥ १२॥"
  },
  {
    "text": "नैतादृशः प्रकर्तव्यो मेऽपराधः कदाचन ।\nअधुना मत्कृपालेशाच्छरीरे स्वस्थता तयोः ॥ १३॥"
  },
  {
    "text": "भविष्यति च ते शक्ती त्वद्गृहे क्षीरसागरे ।\nजनिष्यतस्तत्र ताभ्यां प्राप्स्यतः प्रेरिते मया ॥ १४॥"
  },
  {
    "text": "मायाबीजं हि मन्त्रो मे मुख्यः प्रियकरः सदा ।\nध्यानं विराट्स्वरूपं मेऽथवा त्वत्पुरतः स्थितम् ॥ १५॥"
  },
  {
    "text": "सच्चिदानन्दरूपं वा स्थानं सर्वं जगन्मम ।\nयुष्माभिः सर्वदा चाहं पूज्या ध्येया च सर्वदा ॥ १६॥"
  },
  {
    "text": "व्यास उवाच -\nइत्युक्त्वान्तर्दधे देवी मणिद्वीपाधिवासिनी ।\nदक्षाद्या मुनयः सर्वे ब्रह्माणं पुनराययुः ॥ १७॥"
  },
  {
    "text": "ब्रह्मणे सर्ववृतान्तं कथयामासुरादरात् ।\nहरो हरिश्च स्वस्थौ तौ स्वस्वकार्यक्षमौ नृप ॥ १८॥"
  },
  {
    "text": "जातौ पराम्बाकृपया गर्वेण रहितौ तदा ।\nकदाचितदथ काले तु महः शाक्तमवातरत् ॥ १९॥"
  },
  {
    "text": "दक्षदेहे महाराज त्रैलोक्येऽप्युत्सवोऽभवत् ।\nदेवाः प्रमुदिताः सर्वे पुष्पवृष्टिं च चक्रिरे ॥ २०॥"
  },
  {
    "text": "नेदुर्दुन्दुभयः स्वर्गे करकोणाहता नृप ।\nमनांस्यासन्प्रसन्नानि साधूनाममलात्मनाम् ॥ २१॥"
  },
  {
    "text": "सरितो मार्गवाहिन्यः सुप्रभोऽभूद्दिवाकरः ।\nमङ्गलायां तु जातायां जातं सर्वत्र मङ्गलम् ॥ २२॥"
  },
  {
    "text": "तस्या नाम सतीं चक्रे सत्यत्वात्परसंविदः ।\nददौ पुनः शिवायाथ तस्य शक्तिस्तु याभवत् ॥ २३॥"
  },
  {
    "text": "सा पुनर्ज्वलने दग्धा दैवयोगान्मनोर्नृप ।\nजनमेजय उवाच -\nअनर्थकरमेतत्ते श्रावितं वचनं मुने ॥ २४॥"
  },
  {
    "text": "एतादृशं महद्वस्तु कथं दग्धं हुताशने ।\nयन्नामस्मरणान्नृणां संसाराग्निभयं न हि ॥ २५॥"
  },
  {
    "text": "केन कर्मविपाकेन मनोर्दग्धं तदेव हि ।\nव्यास उवाच -\nश‍ृणु राजन् पुरा वृत्तं सतीदायस्य कारणम् ॥ २६॥"
  },
  {
    "text": "कदाचिदथ दुर्वासा गतो जाम्बूनदेश्वरीम् ।\nददर्श देवीं तत्रासौ मायाबीजं जजाप सः ॥ २७॥"
  },
  {
    "text": "ततः प्रसन्ना देवेशी निजकण्ठगतां स्रजम् ।\nभ्रमद्भ्रमरसंसक्तां मकरन्दमदाकुलाम् ॥ २८॥"
  },
  {
    "text": "ददौ प्रसादभूतां तां जग्राह शिरसा मुनिः ।\nततो निर्गत्य तरसा व्योममार्गेण तापसः ॥ २९॥"
  },
  {
    "text": "आजगाम स यत्रास्ते दक्षः साक्षात्सतीपिता ।\nसन्दर्शनार्थमम्बाया ननाम च सतीपदे ॥ ३०॥"
  },
  {
    "text": "पृष्टो दक्षेण स मुनिर्माला कस्यास्त्यलौकिकी ।\nकथं लब्धा त्वया नाथ दुर्लभा भुवि मानवैः ॥ ३१॥"
  },
  {
    "text": "तच्छ्रुत्वा वचनं तस्य प्रोवाचाश्रुयुतेक्षणः ।\nदेव्याः प्रसादमतुलं प्रेमगद्गदितान्तरः ॥ ३२॥"
  },
  {
    "text": "प्रार्थयामास तां मालां तं मुनिं स सतीपिता ।\nअदेयं शक्तिभक्ताय नास्ति त्रैलोक्यमण्डले ॥ ३३॥"
  },
  {
    "text": "इति बुद्ध्या तु तां मालां मनवे स समर्पयत् ।\nगृहीता शिरसा माला मनुना निजमन्दिरे ॥ ३४॥"
  },
  {
    "text": "स्थापिता शयनं यत्र दम्पत्योरतिसुन्दरम् ।\nपशुकर्मरतो रात्रौ मालागन्धेन मोदितः ॥ ३५॥"
  },
  {
    "text": "अभवत्स महीपालस्तेन पापेन शङ्करे ।\nशिवे द्वेषमतिर्जातो देव्यां सत्यां तथा नृप ॥ ३६॥"
  },
  {
    "text": "राजंस्तेनापराधेन तज्जन्यो देह एव च ।\nसत्या योगाग्निना दग्धः सतीधर्मदिदृक्षया ॥ ३७॥"
  },
  {
    "text": "पुनश्च हिमवत्पृष्ठे प्रादुरासीत्तु तन्महः ।\nजनमेजय उवाच -\nदह्यमाने सतीदेहे जाते किमकरोच्छिवः ॥ ३८॥"
  },
  {
    "text": "प्राणाधिका सती तस्य तद्वियोगेन कातरः ।\nव्यास उवाच -\nततः परं तु यज्जातां मया वक्तुं न शक्यते ॥ ३९॥"
  },
  {
    "text": "त्रैलोक्यप्रलयो जातः शिवकोपाग्निना नृप ।\nवीरभद्रः समुत्पन्नो भद्रकालीगणान्वितः ॥ ४०॥"
  },
  {
    "text": "त्रैलोक्यनाशनोद्युक्तो वीरभद्रो यदाभवत् ।\nब्रह्मादयस्तदा देवाः शङ्करं शरणं ययुः ॥ ४१॥"
  },
  {
    "text": "जाते सर्वस्वनाशेऽपि करुणानिधिरीश्वरः ।\nअभयं दत्तवांस्तेभ्यो बस्तवक्त्रेण तं मनुम् ॥ ४२॥"
  },
  {
    "text": "अजीवयन्महात्मासौ ततः खिन्नो महेश्वरः ।\nयज्ञवाटमुपागम्य रुरोद भृशदुःखितः ॥ ४३॥"
  },
  {
    "text": "अपश्यत्तां सतीं वह्नौ दह्यमानां तु चित्कलाम् ।\nस्कन्धेऽप्यारोपयामास हा सतीति वदन्मुहुः ॥ ४४॥"
  },
  {
    "text": "बभ्राम भ्रान्तचित्तः सन्नानादेशेषु शङ्करः ।\nतदा ब्रह्मादयो देवाश्चिन्तामापुरनुत्तमाम् ॥ ४५॥"
  },
  {
    "text": "विष्णुस्तु त्वरया तत्र धनुरुद्यम्य मार्गणैः ।\nचिच्छेदावयवान्सत्यास्तत्तत्स्थानेषु तेऽपतन् ॥ ४६॥"
  },
  {
    "text": "तत्तत्स्थानेषु तत्रासीन्नानामूर्तिधरो हरः ।\nउवाच च ततो देवान्स्थानेष्वेतेषु ये शिवाम् ॥ ४७॥"
  },
  {
    "text": "भजन्ति परया भक्त्या तेषां किञ्चिन्न दुर्लभम् ।\nनित्यं सन्निहिता यत्र निजाङ्गेषु पराम्बिका ॥ ४८॥"
  },
  {
    "text": "स्थानेष्वेतेषु ये मर्त्याः पुरश्चरणकर्मिणः ।\nतेषां मन्त्राः प्रसिद्ध्यन्ति मायाबीजं विशेषतः ॥ ४९॥"
  },
  {
    "text": "इत्युक्त्वा शङ्करस्तेषु स्थानेषु विरहातुरः ।\nकालं निन्ये नृपश्रेष्ठ जपध्यानसमाधिभिः ॥ ५०॥"
  },
  {
    "text": "जनमेजय उवाच -\nकानि स्थानानि तानि स्युः सिद्धपीठानि चानघ ।\nकति सङ्ख्यानि नामानि कानि तेषां च मे वद ॥ ५१॥"
  },
  {
    "text": "तत्र स्थितानां देवीनां नामानि च कृपाकर ।\nकृतार्थोऽहं भवे येन तद्वदाशु महामुने ॥ ५२॥"
  },
  {
    "text": "व्यास उवाच -\nश‍ृणु राजन्प्रवक्ष्यामि देवेपीठानि साम्प्ततम् ।\nयेषां श्रवणमात्रेण पापहीनो भवेन्नरः ॥ ५३॥"
  },
  {
    "text": "येषु येषु च पीठेषूपास्येयं सिद्धिकाङ्क्षिभिः ।\nभूतिकामैरभिध्येया तानि वक्ष्यामि तत्त्वतः ॥ ५४॥"
  },
  {
    "text": "वाराणस्यां विशालाक्षी गौरीमुखनिवासिनी ।\nक्षेत्रे वै नैमिषारण्ये प्रोक्ता सा लिङ्गधारिणी ॥ ५५॥"
  },
  {
    "text": "प्रयागे ललिता प्रोक्ता कामुकी गन्धमादने ।\nमानसे कुमुदा प्रोक्ता दक्षिणे चोत्तरे तथा ॥ ५६॥"
  },
  {
    "text": "विश्वकामा भगवती विश्वकामप्रपूरणी ।\nगोमन्ते गोमती देवी मन्दरे कामचारिणी ॥ ५७॥"
  },
  {
    "text": "मदोत्कटा चैत्ररथे जयन्ती हस्तिनापुरे ।\nगौरी प्रोक्ता कान्यकुब्जे रम्भा तु मलयाचले ॥ ५८॥"
  },
  {
    "text": "एकाम्रपीठे सम्प्रोक्ता देवी सा कीर्तिमत्यपि ।\nविश्वे विश्वेश्वरीं प्राहुः पुरुहूतां च पुष्करे ॥ ५९॥"
  },
  {
    "text": "केदारपीठे सम्प्रोक्ता देवी सन्मार्गदायिनी ।\nमन्दा हिमवतः पृष्ठे गोकर्णे भद्रकर्णिका ॥ ६०॥"
  },
  {
    "text": "स्थानेश्वरे भवानी तु बिल्वले बिल्वपत्रिका ।\nश्रीशैले माधवी प्रोक्ता भद्रा भद्रेश्वरे तथा ॥ ६१॥"
  },
  {
    "text": "वराहशैले तु जया कमला कमलालये ।\nरुद्राणी रुद्रकोट्यां तु काली कालञ्जरे तथा ॥ ६२॥"
  },
  {
    "text": "शालग्रामे महादेवी शिवलिङ्गे जलप्रिया ।\nमहालिङ्गे तु कपिला माकोटे मुकुटेश्वरी ॥ ६३॥"
  },
  {
    "text": "मायापुर्यां कुमारी स्यात्सन्ताने ललिताम्बिका ।\nगयायां मङ्गला प्रोक्ता विमला पुरुषोत्तमे ॥ ६४॥"
  },
  {
    "text": "उत्पलाक्षी सहस्राक्षे हिरण्याक्षे महोत्पला ।\nविपाशायाममोघाक्षी पाडला पुण्ड्रवर्धने ॥ ६५॥"
  },
  {
    "text": "नारायणी सुपार्श्वे तु त्रिकुटे रुद्रसुन्दरी ।\nविपुले विपुला देवी कल्याणी मलयाचले ॥ ६६॥"
  },
  {
    "text": "सह्याद्रावेकवीरा तु हरिश्चन्द्रे तु चन्द्रिका ।\nरमणा रामतीर्थे तु यमुनायां मृगावती ॥ ६७॥"
  },
  {
    "text": "कोटवी कोटतीर्थे तु सुगन्धा माधवे वने ।\nगोदावर्यां त्रिसन्ध्या तु गङ्गाद्वारे रतिप्रिया ॥ ६८॥"
  },
  {
    "text": "शिवकुण्डे शुभानन्दा नन्दिनी देविकातटे ।\nरुक्मिणी द्वारवत्यां तु राधा वृन्दावने वने ॥ ६९॥"
  },
  {
    "text": "देवकी मथुरायां तु पाताले परमेश्वरी ।\nचित्रकूटे तथा सीता विन्ध्ये विन्ध्याधिवासिनी ॥ ७०॥"
  },
  {
    "text": "करवीरे महालक्षीरुमा देवी विनायके ।\nआरोग्या वैद्यनाथे तु महाकाले महेश्वरी ॥ ७१॥"
  },
  {
    "text": "अभयेत्युष्णतीर्थेषु नितम्बा विन्ध्यपर्वते ।\nमाण्डव्ये माण्डवी नाम स्वाहा माहेश्वरीपुरे ॥ ७२॥"
  },
  {
    "text": "छगलण्डे प्रचण्डा तु चण्डीकामरकण्टके ।\nसोमेश्वरे वरारोहा प्रभासे पुष्करावती ॥ ७३॥"
  },
  {
    "text": "देवमाता सरस्वत्यां पारावारा तटे स्मृता ।\nमहालये महाभागा पयोष्ण्यां पिङ्गलेश्वरी ॥ ७४॥"
  },
  {
    "text": "सिंहिका कृतशौचे तु कार्तिके त्वतिशाङ्करी ।\nउत्पलावर्तके लोला सुभद्रा शोणसङ्गमे ॥ ७५॥"
  },
  {
    "text": "माता सिद्धवने लक्ष्मीरनङ्गा भरताश्रमे ।\nजालन्धरे विश्वमुखी तारा किष्किन्धपर्वते ॥ ७६॥"
  },
  {
    "text": "देवदारुवने पुष्टिर्मेधा काश्मीरमण्डले ।\nभीमा देवी हिमाद्रौ तु तुष्टिर्विश्वेश्वरे तथा ॥ ७७॥"
  },
  {
    "text": "कपालमोचने शुद्धिर्माता कामावरोहणे ।\nशङ्खोद्धारे धारा नाम धृतिः पिण्डारके तथा ॥ ७८॥"
  },
  {
    "text": "कला तु चन्द्रभागायामच्छोदे शिवधारिणी ।\nवेणायाममृता नाम बदर्यामुर्वशी तथा ॥ ७९॥"
  },
  {
    "text": "औषधिश्चोत्तरकुरौ कुशद्वीपे कुशोदका ।\nमन्मथा हेमकूटे तु कुमुदे सत्यवादिनी ॥ ८०॥"
  },
  {
    "text": "अश्वत्थे वन्दनीया तु निधिर्वैश्रवणालये ।\nगायत्री वेदवदने पार्वती शिवसन्निधौ ॥ ८१॥"
  },
  {
    "text": "देवलोके तथेन्द्राणी ब्रह्मास्येषु सरस्वती ।\nसूर्यबिम्बे प्रभा नाम मातॄणां वैष्णवी मता ॥ ८२॥"
  },
  {
    "text": "अरुन्धती सतीनां तु रामासु च तिलोत्तमा ।\nचित्ते ब्रह्मकला नाम शक्तिः सर्वशरीरिणाम् ॥ ८३॥"
  },
  {
    "text": "इमान्यष्ट शतानि स्युः पीठानि जनमेजय ।\nतत्सङ्ख्याकास्तदीशान्यो देव्यश्च परिकीर्तिताः ॥ ८४॥"
  },
  {
    "text": "सतीदेव्यङ्गभूतानि पीठानि कथितानि च ।\nअन्यान्यपि प्रसङ्गेन यानि मुख्यानि भूतले ॥ ८५॥"
  },
  {
    "text": "यः स्मरेच्छृणुयाद्वापि नामाष्टशतमुत्तमम् ।\nसर्वपापविनिर्मुक्तो देवीलोकं परं व्रजेत् ॥ ८६॥"
  },
  {
    "text": "एतेषु सर्वपीठेषु गच्छेद्यात्राविधानतः ।\nसन्तर्पयेच्च पित्रादीञ्छ्राद्धादीनि विधाय च ॥ ८७॥"
  },
  {
    "text": "कुर्याच्च महतीं पूजां भगवत्या विधानतः ।\nक्षमापयेज्जगधात्रीं जगदम्बां मुहुर्मुहुः ॥ ८८॥"
  },
  {
    "text": "कृतकृत्यं स्वमात्मानं जानीयाज्जनमेजय ।\nभक्ष्यभोज्यादिभिः सर्वान्ब्राह्मणान्भोजयेत्ततः ॥ ८९॥"
  },
  {
    "text": "सुवासिनीः कुमारीश्च बटुकादींस्तथा नृप ।\nतस्मिन्क्षेत्रे स्थिता ये तु चाण्डालाद्या अपि प्रभो ॥ ९०॥"
  },
  {
    "text": "देवीरूपाः स्मृताः सर्वे पूजनीयास्ततो हि ते ।\nप्रतिग्रहादिकं सर्वं तेषु क्षेत्रेषु वर्जयेत् ॥ ९१॥"
  },
  {
    "text": "यथाशक्ति पुरश्चर्यां कुर्यान्मन्त्रस्य सत्तमः ।\nमायाबीजेन देवेशीं तत्तत्पीठाधिवासिनीम् ॥ ९२॥"
  },
  {
    "text": "पूजयेदनिशं राजन् पुरश्चरणकृद्भवेत् ।\nवित्तशाठ्यं न कुर्वीत देवीभक्तिपरो नरः ॥ ९३॥"
  },
  {
    "text": "य एवं कुरुते यात्रां श्रीदेव्याः प्रीतमानसः ।\nसहस्रकल्पपर्यन्तं ब्रह्मलोके महत्तरे ॥ ९४॥"
  },
  {
    "text": "वसन्ति पितरस्तस्य सोऽपि देवीपुरे तथा ।\nअन्ते लब्ध्वा परं ज्ञानं भवेन्मुक्तो भवाम्बुधेः ॥ ९५॥"
  },
  {
    "text": "नामाष्टशतजापेन बहवः सिद्धतां गताः ।\nयत्रैतल्लिखितं साक्षात्पुस्तके वापि तिष्ठति ॥ ९६॥"
  },
  {
    "text": "ग्रहमारीभयादीनि तत्र नैव भवन्ति हि ।\nसौभाग्यं वर्धते नित्यं यथा पर्वणि वारिधिः ॥ ९७॥"
  },
  {
    "text": "न तस्य दुर्लभं किञ्चिन्नामाष्टशतजापिनः ।\nकृतकृत्यो भवेन्नूनं देवीभक्तिपरायणः ॥ ९८॥"
  },
  {
    "text": "नमन्ति देवतास्तं वै देवीरूपो हि स स्मृतः ।\nसर्वथा पूज्यते देवैः किं पुनर्मनुजोत्तमैः ॥ ९९॥"
  },
  {
    "text": "श्राद्धकाले पठेदेतन्नामाष्टशतमुत्तमम् ।\nतृप्तास्तत्पितरः सर्वे प्रयान्ति परमां गतिम् ॥ १००॥"
  },
  {
    "text": "इमानि मुक्तिक्षेत्राणि साक्षात्संविन्मयानि च ।\nसिद्धपीठानि राजेन्द्र संश्रयेन्मतिमान्नरः ॥ १०१॥"
  },
  {
    "text": "पृष्टं यत्तत्त्वया राजन्नुक्तं सर्वं महेशितुः ।\nरहस्यातिरहस्यं च किं भूयः श्रोतुमिच्छसि ॥ १०२॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nसप्तमस्कन्धे देवीपीठवर्णनं नाम त्रिंशोऽध्यायः ॥ ७.३०॥"
  },
  {
    "text": "७.३१ एकत्रिंशोऽध्यायः । हिमालयगृहे पार्वतीजन्मविषये देवान् प्रति देवीकथनवर्णनम् ।"
  },
  {
    "text": "जनमेजय उवाच ।\nधराधराधीशमौलावाविरासीत्परं महः ।\nयदुक्तं भवता पूर्वं विस्तरात्तद्वदस्व मे ॥ १॥"
  },
  {
    "text": "को विरज्येत मतिमान् पिबञ्छक्तिकथामृतम् ।\nसुधां तु पिबतां मृत्युः स नैतच्छृण्वतो भवेत् ॥ २॥"
  },
  {
    "text": "व्यास उवाच ।\nधन्योऽसि कृतकृत्योऽसि शिक्षितोऽसि महात्मभिः ।\nभाग्यवानसि यद्देव्यां निर्व्याजा भक्तिरस्ति ते ॥ ३॥"
  },
  {
    "text": "श‍ृणु राजन्पुरा वृत्तं सतीदेहेऽग्निभर्जिते ।\nभ्रान्तः शिवस्तु बभ्राम क्वचिद्देशे स्थिरोऽभवत् ॥ ४॥"
  },
  {
    "text": "प्रपञ्चभानरहितः समाधिगतमानसः ।\nध्यायन्देवीस्वरूपं तु कालं निन्ये स आत्मवान् ॥ ५॥"
  },
  {
    "text": "सौभाग्यरहितं जातं त्रैलोक्यं सचराचरम् ।\nशक्तिहीनं जगत्सर्वं साब्धिद्वीपं सपर्वतम् ॥ ६॥"
  },
  {
    "text": "आनन्दः शुष्कतां यातः सर्वेषां हृदयान्तरे ।\nउदासीनाः सर्वलोकाश्चिन्ताजर्जरचेतसः ॥ ७॥"
  },
  {
    "text": "सदा दुःखोदधौ मग्ना रोगग्रस्तास्तदाभवन् ।\nग्रहाणां देवतानां च वैपरीत्येन वर्तनम् ॥ ८॥"
  },
  {
    "text": "अधिभूताधिदैवानां सत्यभावान्नृपाभवन् ।\nअथाऽस्मिन्नेव काले तु तारकाख्यो महसुरः ॥ ९॥"
  },
  {
    "text": "ब्रह्मदत्तवरो दैत्योऽभवत्त्रैलोक्यनायकः ।\nशिवौरसस्तु यः पुत्रः स ते हन्ता भविष्यति ॥ १०॥"
  },
  {
    "text": "इति कल्पितमृत्युः स देवदेवैर्महासुरः ।\nशिवौरससुताभावाज्जगर्ज च ननन्द च ॥ ११॥"
  },
  {
    "text": "तेन चोपद्रुताः सर्वे स्वस्थानात्प्रच्युताः सुराः ।\nशिवौरससुताभावाच्चिन्तामापुर्दुरत्ययाम् ॥ १२॥"
  },
  {
    "text": "नाङ्गना शङ्करस्यास्ति कथं तत्सुतसम्भवः ।\nअस्माकं भाग्यहीनानां कथं कार्यं भविष्यति ॥ १३॥"
  },
  {
    "text": "इति चिन्तातुराः सर्वे जग्मुर्वैकुण्ठमण्डले ।\nशशंसुर्हरिमेकान्ते स चोपायं जगाद ह ॥ १४॥"
  },
  {
    "text": "कुतश्चिन्तातुराः सर्वे कामकल्पद्रुमा शिवा ।\nजागर्ति भूवनेशानी मणिद्वीपाधिवासिनी ॥ १५॥"
  },
  {
    "text": "अस्माकमनया देव तदुपेक्षास्ति नान्यथा ।\nशिक्षैवेयं जगन्मात्रा कृतास्मच्छिक्षणाय च ॥ १६॥"
  },
  {
    "text": "लालने ताडने मातुर्नाकारुण्यं यथार्भके ।\nतद्वदेव जगन्मातुर्नियन्त्र्या गुणदोषयोः ॥ १७॥"
  },
  {
    "text": "अपराधो भवत्येव तनयस्य पदे पदे ।\nकोऽपरः सहते लोके केवलं मातरं विना ॥ १८॥"
  },
  {
    "text": "तस्माद्यूयं पराम्बां तां शरणं यात मा चिरम् ।\nनिर्व्याजया चित्तवृत्त्या सा वः कार्यं विधास्यति ॥ १९॥"
  },
  {
    "text": "इत्यादिश्य सुरान्सर्वान्महाविष्णुः स्वजायया ।\nसंयुतो निर्जगामाशु देवैः सह सुराधिपः ॥ २०॥"
  },
  {
    "text": "आजगाम महाशैलं हिमवन्तं नगाधिपम् ।\nअभवंश्च सुराः सर्वे पुरश्चरणकर्मिणः ॥ २१॥"
  },
  {
    "text": "अम्बायज्ञविधानज्ञा अम्बायज्ञं च चक्रिरे ।\nतृतीयादिव्रतान्याशु चक्रुः सर्वे सुरा नृप ॥ २२॥"
  },
  {
    "text": "केचित्समाधिनिष्णाताः केचिन्नामपरायणाः ।\nकेचित्सूक्तपराः केचिन्नामपारायणोत्सुकाः ॥ २३॥"
  },
  {
    "text": "मन्त्रपारायणपराः केचित्कृच्छ्रादिकारिणः ।\nअन्तर्यागपराः केचित्केचिन्न्यासपरायणाः ॥ २४॥"
  },
  {
    "text": "हृल्लेखया पराशक्तेः पूजां चक्रुरतन्द्रिताः ।\nइत्येवं बहुवर्षाणि कालोऽगाज्जनमेजय ॥ २५॥"
  },
  {
    "text": "अकस्माच्चैत्रमासीयनवम्यां च भृगोर्दिने ।\nप्रादुर्बभूव पुरतस्तन्महः श्रुतिबोधितम् ॥ २६॥"
  },
  {
    "text": "चतुर्दिक्षु चतुर्वेदैर्मूर्तिमद्भिरभिष्टुतम् ।\nकोटिसूर्यप्रतीकाशं चन्द्रकोटिसुशीतलम् ॥ २७॥"
  },
  {
    "text": "विद्युत्कोटिसमानाभमरुणं तत्परं महः ।\nनैव चोर्ध्वं न तिर्यक्च न मध्ये परिजग्रभत् ॥ २८॥"
  },
  {
    "text": "आद्यन्तरहितं तत्तु न हस्ताद्यङ्गसंयुतम् ।\nन च स्त्रीरूपमथवा न पुंरूपमथोभयम् ॥ २९॥"
  },
  {
    "text": "दीप्त्या पिधानं नेत्राणां तेषामासीन्महीपते ।\nपुनश्च धैर्यमालम्ब्य यावत्ते ददृशुः सुराः ॥ ३०॥"
  },
  {
    "text": "तावत्तदेव स्त्रीरूपेणाभाद्दिव्यं मनोहरम् ।\nअतीव रमणीयाङ्गीं कुमारीं नवयौवनाम् ॥ ३१॥"
  },
  {
    "text": "उद्यत्पीनकुचद्वन्द्वनिन्दिताम्भोजकुड्मलाम् ।\nरणत्किङ्किणिकाजालसिञ्जन्मञ्जीरमेखलाम् ॥ ३२॥"
  },
  {
    "text": "कनकाङ्गदकेयूरग्रैवेयकविभूषिताम् ।\nअनर्घ्यमणिसम्भिन्नगलबन्धविराजिताम् ॥ ३३॥"
  },
  {
    "text": "तनुकेतकसंराजन्नीलभ्रमरकुन्तलाम् ।\nनितम्बबिम्बसुभगां रोमराजिविराजिताम् ॥ ३४॥"
  },
  {
    "text": "कर्पूरशकलोन्मिश्रताम्बूलपूरिताननाम् ।\nकनत्कनकताटङ्कविटङ्कवदनाम्बुजाम् ॥ ३५॥"
  },
  {
    "text": "अष्टमीचन्द्रबिम्बाभललाटामायतभ्रुवम् ।\nरक्तारविन्दनयनामुन्नसां मधुराधराम् ॥ ३६॥"
  },
  {
    "text": "कुन्दकुड्मलदन्ताग्रां मुक्ताहारविराजिताम् ।\nरत्नसम्भिन्नमुकुटां चन्द्ररेखावतंसिनीम् ॥ ३७॥"
  },
  {
    "text": "मल्लिकामालतीमालाकेशपाशविराजिताम् ।\nकाश्मीरबिन्दुनिटिलां नेत्रत्रयविलासिनीम् ॥ ३८॥"
  },
  {
    "text": "पाशाङ्कुशवराभीतिचतुर्बाहुं त्रिलोचनाम् ।\nरक्तवस्त्रपरीधानां दाडिमीकुसुमप्रभाम् ॥ ३९॥"
  },
  {
    "text": "सर्वश‍ृङ्गारवेषाढ्यां सर्वदेवनमस्कृताम् ।\nसर्वाशापूरिकां सर्वमातरं सर्वमोहिनीम् ॥ ४०॥"
  },
  {
    "text": "प्रसादसुमुखीमम्बां मन्दस्मितमुखाम्बुजाम् ।\nअव्याजकरुणामूर्तिं ददृशुः पुरतः सुराः ॥ ४१॥"
  },
  {
    "text": "दृष्ट्वा तां करुणामुर्तिं प्रणेमुः सकलाः सुराः ।\nवक्तुं नाशक्नुवन् किञ्चिद्वाष्पसंरुद्धनिःस्वनाः ॥ ४२॥"
  },
  {
    "text": "कथञ्चित्स्थैर्यमालम्ब्य भक्त्या चानतकन्धराः ।\nप्रेमाश्रुपूर्णनयनास्तुष्टुवुर्जगदम्बिकाम् ॥ ४३॥"
  },
  {
    "text": "देवा ऊचुः ।\nनमो देव्यै महादेव्यै शिवायै सततं नमः ।\nनमः प्रकृत्यै भद्रायै नियताः प्रणताः स्म ताम् ॥ ४४॥"
  },
  {
    "text": "तामग्निवर्णां तपसा ज्वलन्तीं\nवैरोचनीं कर्मफलेषु जुष्टाम् ।\nदुर्गां देवीं शरणमहं प्रपद्ये\nसुतरसि तरसे नमः ॥ ४५॥"
  },
  {
    "text": "देवीं वाचमजनयन्त देवा-\nस्तां विश्वरूपाः पशवो वदन्ति ।\nसा नो मन्द्रेषमूर्जं दुहाना\nधेनुर्वागस्मानुपसुष्टुतैतु ॥ ४६॥"
  },
  {
    "text": "कालरात्रिं ब्रह्मस्तुतां वैष्णवीं स्कन्दमातरम् ।\nसरस्वतीमदितिं दक्षदुहितरं नमामः पावनां शिवाम् ॥ ४७॥"
  },
  {
    "text": "महालक्ष्म्यै च विद्महे सर्वशक्त्यै च धीमहि ।\nतन्नो देवी प्रचोदयात् ॥ ४८॥"
  },
  {
    "text": "नमो विराट्स्वरूपिण्यै नमः सूत्रात्ममूर्तये ।\nनमोऽव्याकृतरूपिण्यै नमः श्रीब्रह्ममूर्तये ॥ ४९॥"
  },
  {
    "text": "यदज्ञानाज्जगद्भाति रज्जुसर्पस्रगादिवत् ।\nयज्ज्ञानाल्लयमाप्नोति नुमस्तां भुवनेश्वरीम् ॥ ५०॥"
  },
  {
    "text": "नुमस्तत्पदलक्ष्यार्थां चिदेकरसरूपिणीम् ।\nअखण्डानन्दरूपां तां वेदतात्पर्यभूमिकाम् ॥ ५१॥"
  },
  {
    "text": "पञ्चकोशातिरिक्तां तामवस्थात्रयसाक्षिणीम् ।\nनुमस्त्वम्पदलक्ष्यार्थां प्रत्यगात्मस्वरूपिणीम् ॥ ५२॥"
  },
  {
    "text": "नमः प्रणवरूपायै नमो ह्रीङ्कारमूर्तये ।\nनानामन्त्रात्मिकायै ते करुणायै नमो नमः ॥ ५३॥"
  },
  {
    "text": "इति स्तुता तदा देवैर्मणिद्वीपाधिवासिनी ।\nप्राह वाचा मधुरया मत्तकोकिलनिःस्वना ॥ ५४॥"
  },
  {
    "text": "श्रीदेव्युवाच ।\nवदन्तु विबुधाः कार्यं यदर्थमिह सङ्गताः ।\nवरदाहं सदा भक्तकामकल्पद्रुमास्मि च ॥ ५५॥"
  },
  {
    "text": "तिष्ठन्त्यां मयि का चिन्ता युष्माकं भक्तिशालिनाम् ।\nसमुद्धरामि मद्भक्तान्दुःखसंसारसागरात् ॥ ५६॥"
  },
  {
    "text": "इति प्रतिज्ञां मे सत्यां जानीथ विबुधोत्तमाः ।\nइति प्रेमाकुलां वाणीं श्रुत्वा सन्तुष्टमानसाः ॥ ५७॥"
  },
  {
    "text": "निर्भया निर्जरा राजन्नूचुर्दुःखं स्वकीयकम् ।\nदेवा ऊचुः ।\nनाज्ञातं किञ्चिदप्यत्र भवत्यास्ति जगत्त्रये ॥ ५८॥"
  },
  {
    "text": "सर्वज्ञया सर्वसाक्षिरूपिण्या परमेश्वरि ।\nतारकेणासुरेन्द्रेण पीडिताः स्मो दिवानिशम् ॥ ५९॥"
  },
  {
    "text": "शिवाङ्गजाद्वधस्तस्य निर्मितो ब्रह्मणा शिवे ।\nशिवाङ्गना तु नैवास्ति जानासि त्वं महेश्वरि ॥ ६०॥"
  },
  {
    "text": "सर्वज्ञपुरतः किं वा वक्तव्यं पामरैर्जनैः ।\nएतदुद्देशतः प्रोक्तमपरं तर्कयाम्बिके ॥ ६१॥"
  },
  {
    "text": "सर्वदा चरणाम्भोजे भक्तिः स्यात्तव निश्चला ।\nप्रार्थनीयमिदं मुख्यमपरं देहहेतवे ॥ ६२॥"
  },
  {
    "text": "इति तेषां वचः श्रुत्वा प्रोवाच परमेश्वरी ।\nमम शक्तिस्तु या गौरी भविष्यति हिमालये ॥ ६३॥"
  },
  {
    "text": "शिवाय सा प्रदेया स्यात्सा वः कार्यं विधास्यति ।\nभक्तिर्यच्चरणाम्भोजे भूयाद्युष्माकमादरात् ॥ ६४॥"
  },
  {
    "text": "हिमालयो हि मनसा मामुपास्तेऽतिभक्तितः ।\nततस्तस्य गृहे जन्म मम प्रियकरं मतम् ॥ ६५॥"
  },
  {
    "text": "व्यास उवाच ।\nहिमालयोऽपि तच्छ्रुत्वात्यनुग्रहकरं वचः ।\nबाष्पैः संरुद्धकण्ठाक्षो महाराज्ञीं वचोऽब्रवीत् ॥ ६६॥"
  },
  {
    "text": "महत्तरं तं कुरुषे यस्यानुग्रहमिच्छसि ।\nनोचेत्क्वाहं जडः स्थाणुः क्व त्वं सच्चित्स्वरूपिणी ॥ ६७॥"
  },
  {
    "text": "असम्भाव्यं जन्मशतैस्त्वत्पितृत्वं ममानघे ।\nअश्वमेधादिपुण्यैर्वा पुण्यैर्वा तत्समाधिजैः ॥ ६८॥"
  },
  {
    "text": "अद्य प्रपञ्चे कीर्तिः स्याज्जगन्माता सुताभवत् ।\nअहो हिमालयस्यास्य धन्योऽसौ भाग्यवानिति ॥ ६९॥"
  },
  {
    "text": "यस्यास्तु जठरे सन्ति ब्रह्माण्डानां च कोटयः ।\nसैव यस्य सुता जाता को वा स्यात्तत्समो भुवि ॥ ७०॥"
  },
  {
    "text": "न जानेऽस्मत्पितॄणां किं स्थानं स्यान्निर्मितं परम् ।\nएतादृशानां वासाय येषां वंशेऽस्ति मादृशः ॥ ७१॥"
  },
  {
    "text": "इदं यथा च दत्तं मे कृपया प्रेमपूर्णया ।\nसर्ववेदान्तसिद्धं च त्वद्रूपं ब्रूहि मे तथा ॥ ७२॥"
  },
  {
    "text": "योगं च भक्तिसहितं ज्ञानं च श्रुतिसम्मतम् ।\nवदस्व परमेशानि त्वमेवाहं यतो भवेः ॥ ७३॥"
  },
  {
    "text": "व्यास उवाच ।\nइति तस्य वचः श्रुत्वा प्रसन्नमुखपङ्कजा ।\nवक्तुमारभताम्बा सा रहस्यं श्रुतिगूहितम् ॥ ७४॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां सप्तमस्कन्धे हिमालयगृहे\nपार्वतीजन्मविषये देवान् प्रति देवीकथनवर्णनं नामैकत्रिंशोऽध्यायः ॥ ७.३१॥"
  },
  {
    "text": "७.३२ द्वात्रिंशोऽध्यायः । देव्या व्यष्टिसमष्टिरूपवर्णनम् ।"
  },
  {
    "text": "श्रीदेव्युवाच ।\nश‍ृण्वन्तु निर्जराः सर्वे व्याहरन्त्या वचो मम ।\nयस्य श्रवणमात्रेण मद्रूपत्वं प्रपद्यते ॥ १॥"
  },
  {
    "text": "अहमेवास पूर्वं तु नान्यत्किञ्चिन्नगाधिप ।\nतदात्मरूपं चित्संवित्परब्रह्मैकनामकम् ॥ २॥"
  },
  {
    "text": "अप्रतर्क्यमनिर्देश्यमनौपम्यमनामयम् ।\nतस्य काचित्स्वतः सिद्धा शक्तिर्मायेति विश्रुता ॥ ३॥"
  },
  {
    "text": "न सती सा नासती सा नोभयात्मा विरोधतः ।\nएतद्विलक्षणा काचिद्वस्तुभूतास्ति सर्वदा ॥ ४॥"
  },
  {
    "text": "पावकस्योष्णतेवेयमुष्णांशोरिव दीधितिः ।\nचन्द्रस्य चन्द्रिकेवेयं ममेयं सहजा ध्रुवा ॥ ५॥"
  },
  {
    "text": "तस्यां कर्माणि जीवानां जीवाः कालाश्च सञ्चरे ।\nअभेदेन विलीनाः स्युः सुषुप्तौ व्यवहारवत् ॥ ६॥"
  },
  {
    "text": "स्वशक्तेश्च समायोगादहं बीजात्मतां गता ।\nस्वाधारावरणात्तस्या दोषत्वं च समागतम् ॥ ७॥"
  },
  {
    "text": "चैतन्यस्य समायोगान्निमित्तत्वं च कथ्यते ।\nप्रपञ्चपरिणामाच्च समवायित्वमुच्यते ॥ ८॥"
  },
  {
    "text": "केचित्तां तप इत्याहुस्तमः केचिज्जडं परे ।\nज्ञानं मायां प्रधानं च प्रकृतिं शक्तिमप्यजाम् ॥ ९॥"
  },
  {
    "text": "विमर्श इति तां प्राहुः शैवशास्त्रविशारदाः ।\nअविद्यामितरे प्राहुर्वेदतत्त्वार्थचिन्तकाः ॥ १०॥"
  },
  {
    "text": "एवं नानाविधानि स्युर्नामानि निगमादिषु ।\nतस्या जडत्वं दृश्यत्वाज्ज्ञाननाशात्ततोऽसती ॥ ११॥"
  },
  {
    "text": "चैतन्यस्य न दृश्यत्वं दृश्यत्वे जडमेव तत् ।\nस्वप्रकाशं च चैतन्यं न परेण प्रकाशितम् ॥ १२॥"
  },
  {
    "text": "अनवस्थादोषसत्त्वान्न स्वेनापि प्रकाशितम् ।\nकर्मकर्त्रीविरोधः स्यात्तस्मात्तद्दीपवत्स्वयम् ॥ १३॥"
  },
  {
    "text": "प्रकाशमानमन्येषां भासकं विद्धि पर्वत ।\nअत एव च नित्यत्वं सिद्धसंवित्तनोर्मम ॥ १४॥"
  },
  {
    "text": "जाग्रत्स्वप्नसुषुप्त्यादौ दृश्यस्य व्यभिचारतः ।\nसंविदो व्यभिचारश्च नानुभूतोऽस्ति कर्हिचित् ॥ १५॥"
  },
  {
    "text": "यदि तस्याप्यनुभवस्तर्ह्ययं येन साक्षिणा ।\nअनुभूतः स एवात्र शिष्टः संविद्वपुः पुरा ॥ १६॥"
  },
  {
    "text": "अत एव च नित्यत्वं प्रोक्तं सच्छास्त्रकोविदैः ।\nआनन्दरूपता चास्याः परप्रेमास्पदत्वतः ॥ १७॥"
  },
  {
    "text": "मा न भूवं हि भूयासमिति प्रेमात्मनि स्थितम् ।\nसर्वस्यान्यस्य मिथ्यात्वादसङ्गत्वं स्फुटं मम ॥ १८॥"
  },
  {
    "text": "अपरिच्छिन्नताप्येवमत एव मता मम ।\nतच्च ज्ञानं नात्मधर्मो धर्मत्वे जडताऽऽत्मनः ॥ १९॥"
  },
  {
    "text": "ज्ञानस्य जडशेषत्वं न दृष्टं न च सम्भवि ।\nचिद्धर्मत्वं तथा नास्ति चितश्चिन्न हि भिद्यते ॥ २०॥"
  },
  {
    "text": "तस्मादात्मा ज्ञानरूपः सुखरूपश्च सर्वदा ।\nसत्यः पूर्णोऽप्यसङ्गश्च द्वैतजालविवर्जितः ॥ २१॥"
  },
  {
    "text": "स पुनः कामकर्मादियुक्तया स्वीयमायया ।\nपूर्वानुभूतसंस्कारात् कालकर्मविपाकतः ॥ २२॥"
  },
  {
    "text": "अविवेकाच्च तत्त्वस्य सिसृक्षावान्प्रजायते ।\nअबुद्धिपूर्वः सर्गोऽयं कथितस्ते नगाधिप ॥ २३॥"
  },
  {
    "text": "एतद्धि यन्मया प्रोक्तं मम रूपमलौकिकम् ।\nअव्याकृतं तदव्यक्तं मायाशबलमित्यपि ॥ २४॥"
  },
  {
    "text": "प्रोच्यते सर्वशास्त्रेषु सर्वकारणकारणम् ।\nतत्त्वानामादिभूतं च सच्चिदानन्दविग्रहम् ॥ २५॥"
  },
  {
    "text": "सर्वकर्मघनीभूतमिच्छाज्ञानक्रियाश्रयम् ।\nह्रीङ्कारमन्त्रवाच्यं तदादितत्त्वं तदुच्यते ॥ २६॥"
  },
  {
    "text": "तस्मादाकाश उत्पन्नः शब्दतन्मात्ररूपकः ।\nभवेत्स्पर्शात्मको वायुस्तेजोरूपात्मकं पुनः ॥ २७॥"
  },
  {
    "text": "जलं रसात्मकं पश्चात्ततो गन्धात्मिका धरा ।\nशब्दैकगुण आकाशो वायुः स्पर्शरवान्वितः ॥ २८॥"
  },
  {
    "text": "शब्दस्पर्शरूपगुणं तेज इत्युच्यते बुधैः ।\nशब्दस्पर्शरूपरसैरापो वेदगुणाः स्मृताः ॥ २९॥"
  },
  {
    "text": "शब्दस्पर्शरूपरसगन्धैः पञ्चगुणा धरा ।\nतेभ्योऽभवन्महत्सूत्रं यल्लिङ्गं परिचक्षते ॥ ३०॥"
  },
  {
    "text": "सर्वात्मकं तत्सम्प्रोक्तं सूक्ष्मदेहोऽयमात्मनः ।\nअव्यक्तं कारणो देहः स चोक्तः पूर्वमेव हि ॥ ३१॥"
  },
  {
    "text": "यस्मिञ्जगद्बीजरूपं स्थितं लिङ्गोद्भवो यतः ।\nततः स्थूलानि भूतानि पञ्चीकरणमार्गतः ॥ ३२॥"
  },
  {
    "text": "पञ्चसङ्ख्यानि जायन्ते तत्प्रकारस्त्वथोच्यते ।\nपूर्वोक्तानि च भूतानि प्रत्येकं विभजेद् द्विधा ॥ ३३॥"
  },
  {
    "text": "एकैकं भागमेकस्य चतुर्धा विभजेद् गिरे ।\nस्वस्वेतरद्वितीयांशे योजनात्पञ्च पञ्च ते ॥ ३४॥"
  },
  {
    "text": "तत्कार्यं च विराड्देहः स्थूलदेहोऽयमात्मनः ।\nपञ्चभूतस्थसत्त्वांशैः श्रोत्रादीनां समुद्भवः ॥ ३५॥"
  },
  {
    "text": "ज्ञानेन्द्रियाणां राजेन्द्र प्रत्येकं मिलितैस्तु तैः ।\nअन्तःकरणमेकं स्याद् वृत्तिभेदाच्चतुर्विधम् ॥ ३६॥"
  },
  {
    "text": "यदा तु सङ्कल्पविकल्पकृत्यं\nतदा भवेत्तन्मन इत्यभिख्यम् ।\nस्याद् बुद्धिसंज्ञं च यदा प्रवेत्ति\nसुनिश्चितं संशयहीनरूपम् ॥ ३७॥"
  },
  {
    "text": "अनुसन्धानरूपं तच्चित्तं च परिकीर्तितम् ।\nअहङ्कृत्यात्मवृत्त्या तु तदहङ्कारतां गतम् ॥ ३८॥"
  },
  {
    "text": "तेषां रजोंशैर्जातानि क्रमात्कर्मेन्द्रियाणि च ।\nप्रत्येकं मिलितैस्तैतु प्राणो भवति पञ्चधा ॥ ३९॥"
  },
  {
    "text": "हृदि प्राणो गुदेऽपानो नाभिस्थस्तु समानकः ।\nकण्ठदेशेऽप्युदानः स्याद् व्यानः सर्वशरीरगः ॥ ४०॥"
  },
  {
    "text": "ज्ञानेन्द्रियाणि पञ्चैव पञ्चकर्मेन्द्रियाणि च ।\nप्राणादिपञ्चकं चैव धिया च सहितं मनः ॥ ४१॥"
  },
  {
    "text": "एतत्सूक्ष्मशरीरं स्यान्मम लिङ्गं यदुच्यते ।\nतत्र या प्रकृतिः प्रोक्ता सा राजन्द्विविधा स्मृता ॥ ४२॥"
  },
  {
    "text": "सत्त्वात्मिका तु माया स्यादविद्या गुणमिश्रिता ।\nस्वाश्रयं या तु संरक्षेत्सा मायेति निगद्यते ॥ ४३॥"
  },
  {
    "text": "तस्यां यत्प्रतिबिम्बं स्याद्बिम्बभूतस्य चेशितुः ।\nस ईश्वरः समाख्यातः स्वाश्रयज्ञानवान्परः ॥ ४४॥"
  },
  {
    "text": "सर्वज्ञः सर्वकर्ता च सर्वानुग्रहकारकः ।\nअविद्यायां तु यत्किञ्चित्प्रतिबिम्बं नगाधिप ॥ ४५॥"
  },
  {
    "text": "तदेव जीवसंज्ञं स्यात्सर्वदुःखाश्रयं पुनः ।\nद्वयोरपीह सम्प्रोक्तं देहत्रयमविद्यया ॥ ४६॥"
  },
  {
    "text": "देहत्रयाभिमानाच्चाप्यभून्नामत्रयं पुनः ।\nप्राज्ञस्तु कारणात्मा स्यात्सूक्ष्मदेही तु तैजसः ॥ ४७॥"
  },
  {
    "text": "स्थूलदेही तु विश्वाख्यस्त्रिविधः परिकीर्तितः ।\nएवमीशोऽपि सम्प्रोक्त ईशसूत्रविराट्पदैः ॥ ४८॥"
  },
  {
    "text": "प्रथमो व्यष्टिरूपस्तु समष्ट्यात्मा परः स्मृतः ।\nस हि सर्वेश्वरः साक्षाज्जीवानुग्रहकाम्यया ॥ ४९॥"
  },
  {
    "text": "करोति विविधं विश्वं नानाभोगाश्रयं पुनः ।\nमच्छक्तिप्रेरितो नित्यं मयि राजन्प्रकल्पितः ॥ ५०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां सप्तमस्कन्धे\nदेवीगीतायां देव्या व्यष्टिसमष्टिरूपवर्णनं नाम द्वात्रिंशोऽध्यायः ॥ ७.३२॥"
  },
  {
    "text": "७.३३ त्रयस्त्रिंशोऽध्यायः । श्रीदेवीविराड्रूपदर्शनसहितं देवकृततत्स्तववर्णनम् ।"
  },
  {
    "text": "देव्युवाच ।\nमन्मायाशक्तिसङ्क्लृप्तं जगत्सर्वं चराचरम् ।\nसापि मत्तः पृथङ्माया नास्त्येव परमार्थतः ॥ १॥"
  },
  {
    "text": "व्यवहारदृशा सेयं विद्या मायेति विश्रुता ।\nतत्त्वदृष्ट्या तु नास्त्येव तत्त्वमेवास्ति केवलम् ॥ २॥"
  },
  {
    "text": "साहं सर्वं जगत्सृष्ट्वा तदन्तः प्रविशाम्यहम् ।\nमायाकर्मादिसहिता गिरे प्राणपुरःसरा ॥ ३॥"
  },
  {
    "text": "लोकान्तरगतिर्नोचेत्कथं स्यादिति हेतुना ।\nयथा यथा भवन्त्येव मायाभेदास्तथा तथा ॥ ४॥"
  },
  {
    "text": "उपाधिभेदाद्भिन्नाहं घटाकाशादयो यथा ।\nउच्चनीचादिवस्तूनि भासयन्भास्करः सदा ॥ ५॥"
  },
  {
    "text": "न दुष्यति तथैवाहं दोषैर्लिप्ता कदापि न ।\nमयि बुद्ध्यादिकर्तृत्वमध्यस्यैवापरे जनाः ॥ ६॥"
  },
  {
    "text": "वदन्ति चात्मा कर्मेति विमूढा न सुबुद्धयः ।\nअज्ञानभेदतस्तद्वन्मायाया भेदतस्तथा ॥ ७॥"
  },
  {
    "text": "जीवेश्वरविभागश्च कल्पितो माययैव तु ।\nघटाकाशमहाकाशविभागः कल्पितो यथा ॥ ८॥"
  },
  {
    "text": "तथैव कल्पितो भेदो जीवात्मपरमात्मनोः ।\nयथा जीवबहूत्वं च माययैव न च स्वतः ॥ ९॥"
  },
  {
    "text": "तथेश्वरबहुत्वं च मायया न स्वभावतः ।\nदेहेन्द्रियादिसङ्घातवासनाभेदभेदिता ॥ १०॥"
  },
  {
    "text": "अविद्या जीवभेदस्य हेतुर्नान्यः प्रकीर्तितः ।\nगुणानां वासनाभेदभेदिता या धराधर ॥ ११॥"
  },
  {
    "text": "माया सा परभेदस्य हेतुर्नान्यः कदाचन ।\nमयि सर्वमिदं प्रोतमोतं च धरणीधर ॥ १२॥"
  },
  {
    "text": "ईश्वरोऽहं च सूत्रात्मा विराडात्माहमस्मि च ।\nब्रह्माहं विष्णुरुद्रौ च गौरी ब्राह्मी च वैष्णावी ॥ १३॥"
  },
  {
    "text": "सूर्योऽहं तारकाश्चाहं तारकेशस्तथास्म्यहम् ।\nपशुपक्षिस्वरूपाहं चाण्डालोऽहं च तस्करः ॥ १४॥"
  },
  {
    "text": "व्याधोऽहं क्रूरकर्माहं सत्कर्माहं महाजनः ।\nस्त्रीपुन्नपुंसकाकारोऽप्यहमेव न संशयः ॥ १५॥"
  },
  {
    "text": "यच्च किञ्चित्क्वचिद्वस्तु दृश्यते श्रूयतेऽपि वा ।\nअन्तर्बहिश्च तत्सर्वं व्याप्याहं सर्वदा स्थिता ॥ १६॥"
  },
  {
    "text": "न तदस्ति मया त्यक्तं वस्तु किञ्चिच्चराचरम् ।\nयद्यस्ति चेत्तच्छून्यं स्याद्वन्ध्यापुत्रोपमं हि तत् ॥ १७॥"
  },
  {
    "text": "रज्जुर्यथा सर्पमालाभेदैरेका विभाति हि ।\nतथैवेशादिरूपेण भाम्यहं नात्र संशयः ॥ १८॥"
  },
  {
    "text": "अधिष्ठानातिरेकेण कल्पितं तन्न भासते ।\nतस्मान्मत्सत्तयैवैतत्सत्तावान्नान्यथा भवेत् ॥ १९॥"
  },
  {
    "text": "हिमालय उवाच ।\nयथा वदसि देवेशि समष्ट्याऽऽत्मवपुस्त्विदम् ।\nतथैव द्रष्टुमिच्छामि यदि देवि कृपा मयि ॥ २०॥"
  },
  {
    "text": "व्यास उवाच ।\nइति तस्य वचः श्रुत्वा सर्वे देवाः सविष्णवः ।\nननन्दुर्मुदितात्मानः पूजयन्तश्च तद्वचः ॥ २१॥"
  },
  {
    "text": "अथ देवमतं ज्ञात्वा भक्तकामदुघा शिवा ।\nअदर्शयन्निजं रूपं भक्तकामप्रपूरिणी ॥ २२॥"
  },
  {
    "text": "अपश्यंस्ते महादेव्या विराड्रूपं परात्परम् ।\nद्यौर्मस्तकं भवेद्यस्य चन्द्रसूर्यौ च चक्षुषी ॥ २३॥"
  },
  {
    "text": "दिशः श्रोत्रे वचो देवाः प्राणो वायुः प्रकीर्तितः ।\nविश्वं हृदयमित्याहुः पृथिवी जघनं स्मृतम् ॥ २४॥"
  },
  {
    "text": "नभस्तलं नाभिसरो ज्योतिश्चक्रमुरःस्थलम् ।\nमहर्लोकस्तु ग्रीवा स्याज्जनोलोको मुखं स्मृतम् ॥ २५॥"
  },
  {
    "text": "तपोलोको रराटिस्तु सत्यलोकादधः स्थितः ।\nइन्द्रादयो बाहवः स्युः शब्दः श्रोत्रं महेशितुः ॥ २६॥"
  },
  {
    "text": "नासत्यदस्रौ नासे स्तो गन्धो घ्राणं स्मृतो बुधैः ।\nमुखमग्निः समाख्यातो दिवारात्री च पक्ष्मणी ॥ २७॥"
  },
  {
    "text": "ब्रह्मस्थानं भ्रूविजृम्भोऽप्यापस्तालुः प्र्कीर्तिताः ।\nरसो जिह्वा समाख्याता यमो दंष्ट्राः प्रकीर्तिताः ॥ २८॥"
  },
  {
    "text": "दन्ताः स्नेहकला यस्य हासो माया प्रकीर्तिता ।\nसर्गस्त्वपाङ्गमोक्षः स्याद् व्रीडोर्ध्वोष्ठो महेशितुः ॥ २९॥"
  },
  {
    "text": "लोभः स्यादधरोष्ठोऽस्याधर्ममार्गस्तु पृष्ठभूः ।\nप्रजापतिश्च मेढ्रं स्याद्यः स्रष्टा जगतीतले ॥ ३०॥"
  },
  {
    "text": "कुक्षिः समुद्रा गिरयोऽस्थीनि देव्या महेशितुः ।\nनद्यो नाड्यः समाख्याता वृक्षाः केशाः प्रकीर्तिताः ॥ ३१॥"
  },
  {
    "text": "कौमारयौवनजरा वयोऽस्य गतिरुत्तमा ।\nबलाहकास्तु केशाः स्युः सन्ध्ये ते वाससी विभो ॥ ३२॥"
  },
  {
    "text": "राजञ्छ्रीजगदम्बायाश्चन्द्रमास्तु मनः स्मृतः ।\nविज्ञानशक्तिस्तु हरी रुद्रोऽन्तःकरणं स्मृतम् ॥ ३३॥"
  },
  {
    "text": "अश्वा हि जातयः सर्वाः श्रोणिदेशे स्थिता विभोः ।\nअतलादिमहालोकाः कट्यधोभागतां गताः ॥ ३४॥"
  },
  {
    "text": "एतादृशं महारूपं ददृशुः सुरपुङ्गवाः ।\nज्वालामालासहस्राढ्यं लेलिहानं च जिह्वया ॥ ३५॥"
  },
  {
    "text": "दंष्ट्राकटकटारावं वमन्तं वह्निमक्षिभिः ।\nनानायुधधरं वीरं ब्रह्मक्षत्रौदनं च यत् ॥ ३६॥"
  },
  {
    "text": "सहस्रशीर्षनयनं सहस्रचरणं तथा ।\nकोटिसूर्यप्रतीकाशं विद्युत्कोटिसमप्रभम् ॥ ३७॥"
  },
  {
    "text": "भयङ्करं महाघोरं हृदक्ष्णोस्त्रासकारकम् ।\nददृशुस्ते सुराः सर्वे हाहाकारं च चक्रिरे ॥ ३८॥"
  },
  {
    "text": "विकम्पमानहृदया मूर्च्छामापुर्दुरत्ययाम् ।\nस्मरणं च गतं तेषां जगदम्बेयमित्यपि ॥ ३९॥"
  },
  {
    "text": "अथ ते ये स्थिता वेदाश्चतुर्दिक्षु महाविभोः ।\nबोधयामासुरत्युग्रं मूर्छातो मूर्च्छितान्सुरान् ॥ ४०॥"
  },
  {
    "text": "अथ ते धैर्यमालम्ब्य लब्ध्वा च श्रुतिमुत्तमाम् ।\nप्रेमाश्रुपूर्णनयना रुद्धकण्ठास्तु निर्जराः ॥ ४१॥"
  },
  {
    "text": "बाष्पगद्गदया वाचा स्तोतुं समुपचक्रिरे ।\nदेवा ऊचुः ।\nअपराधं क्षमस्वाम्ब पाहि दीनांस्त्वदुद्भवान् ॥ ४२॥"
  },
  {
    "text": "कोपं संहर देवेशि सभया रूपदर्शनात् ।\nका ते स्तुतिः प्रकर्तव्या पामरैर्निर्जरैरिह ॥ ४३॥"
  },
  {
    "text": "स्वस्याप्यज्ञेय एवासौ यावान्यश्च स्वविक्रमः ।\nतदर्वाग्जायमानानां कथं स विषयो भवेत् ॥ ४४॥"
  },
  {
    "text": "नमस्ते भुवनेशानि नमस्ते प्रणवात्मिके ।\nसर्ववेदान्तसंसिद्धे नमो ह्रीङ्कारमूर्तये ॥ ४५॥"
  },
  {
    "text": "यस्मादग्निः समुत्पन्नो यस्मात्सूर्यश्च चन्द्रमाः ।\nयस्मादोषधयः सर्वास्तस्मै सर्वात्मने नमः ॥ ४६॥"
  },
  {
    "text": "यस्माच्च देवाः सम्भूताः साध्याः पक्षिण एव च ।\nपशवश्च मनुष्याश्च तस्मै सर्वात्मने नमः ॥ ४७॥"
  },
  {
    "text": "प्राणापानौ व्रीहियवौ तपः श्रद्धा ऋतं तथा ।\nब्रह्मचर्यं विधिश्चैव यस्मात्तस्मै नमो नमः ॥ ४८॥"
  },
  {
    "text": "सप्त प्राणार्चिषो यस्मात्समिधः सप्त एव च ।\nहोमाः सप्त तथा लोकास्तस्मै सर्वात्मने नमः ॥ ४९॥"
  },
  {
    "text": "यस्मात्समुद्रा गिरयः सिन्धवः प्रचरन्ति च ।\nयस्मादोषधयः सर्वा रसास्तस्मै नमो नमः ॥ ५०॥"
  },
  {
    "text": "यस्माद्यज्ञः समुद्भूतो दीक्षा यूपश्च दक्षिणाः ।\nऋचो यजूंषि सामानि तस्मै सर्वात्मने नमः ॥ ५१॥"
  },
  {
    "text": "नमः पुरस्तात्पृष्ठे च नमस्ते पार्श्वयोर्द्वयोः ।\nअध ऊर्ध्वं चतुर्दिक्षु मातर्भूयो नमो नमः ॥ ५२॥"
  },
  {
    "text": "उपसंहर देवेशि रूपमेतदलौकिकम् ।\nतदेव दर्शयास्माकं रूपं सुन्दरसुन्दरम् ॥ ५३॥"
  },
  {
    "text": "व्यास उवाच ।\nइति भीतान्सुरान्दृष्ट्वा जगदम्बा कृपार्णवा ।\nसंहृत्य रूपं घोरं तद्दर्शयामास सुन्दरम् ॥ ५४॥"
  },
  {
    "text": "पाशाङ्कुशवराभीतिधरं सर्वाङ्गकोमलम् ।\nकरुणापूर्णनयनं मन्दस्मितमुखाम्बुजम् ॥ ५५॥"
  },
  {
    "text": "दृष्ट्वा तत्सुन्दरं रूपं तदा भीतिविवर्जिताः ।\nशान्तचित्ताः प्रणेमुस्ते हर्षगद्गदनिःस्वनाः ॥ ५६॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां सप्तमस्कन्धे\nश्रीदेवीविराड्रूपदर्शनसहितं देवकृततत्स्तववर्णनं नाम त्रयस्त्रिंशोऽध्यायः ॥ ७.३३॥"
  },
  {
    "text": "७.३४ चतुस्त्रिंशोऽध्यायः । देवीगीतायां ज्ञानस्य मोक्षहेतुत्ववर्णनम् ।"
  },
  {
    "text": "श्री देव्युवाच ।\nक्व यूयं मन्दभाग्या वै क्वेदं रूपं महाद्भुतम् ।\nतथापि भक्तवात्सल्यादीदृशं दर्शितं मया ॥ १॥"
  },
  {
    "text": "न वेदाध्ययनैर्योगैर्न दानैस्तपसेज्यया ।\nरूपं द्रष्टुमिदं शक्यं केवलं मत्कृपां विना ॥ २॥"
  },
  {
    "text": "प्रकृतं श‍ृणु राजेन्द्र परमात्मात्र जीवताम् ।\nउपाधियोगात्सम्प्राप्तः कर्तृत्वादिकमप्युत ॥ ३॥"
  },
  {
    "text": "क्रियाः करोति विविधा धर्माधर्मैकहेतवः ।\nनाना योनीस्ततः प्राप्य सुखदुःखैश्च युज्यते ॥ ४॥"
  },
  {
    "text": "पुनस्तत्संस्कृतिवशान्नानाकर्मरतः सदा ।\nनानादेहान्समाप्नोति सुखदुःखैश्च युज्यते ॥ ५॥"
  },
  {
    "text": "घटीयन्त्रवदेतस्य न विरामः कदापि हि ।\nअज्ञानमेव मूलं स्यात्ततः कामः क्रियास्ततः ॥ ६॥"
  },
  {
    "text": "तस्मादज्ञाननाशाय यतेत नियतं नरः ।\nएतद्धि जन्मसाफल्यं यदज्ञानस्य नाशनम् ॥ ७॥"
  },
  {
    "text": "पुरुषार्थसमाप्तिश्च जीवन्मुक्तदशापि च ।\nअज्ञाननाशने शक्ता विद्यैव तु पटीयसी ॥ ८॥"
  },
  {
    "text": "न कर्म तज्जं नोपास्तिर्विरोधाभावतो गिरे ।\nप्रत्युताशाज्ञाननाशे कर्मणा नैव भाव्यताम् ॥ ९॥"
  },
  {
    "text": "अनर्थदानि कर्माणि पुनः पुनरुशन्ति हि ।\nततो रागस्ततो दोषस्ततोऽनर्थो महान्भवेत् ॥ १०॥"
  },
  {
    "text": "तस्मात्सर्वप्रयत्नेन ज्ञानं सम्पादयेन्नरः ।\nकुर्वन्नेवेह कर्माणीत्यतः कर्माप्यवश्यकम् ॥ ११॥"
  },
  {
    "text": "ज्ञानादेव हि कैवल्यमतः स्यात्तत्समुच्चयः ।\nसहायतां व्रजेत्कर्म ज्ञानस्य हितकारि च ॥ १२॥"
  },
  {
    "text": "इति केचिद्वदन्त्यत्र तद्विरोधान्न सम्भवेत् ।\nज्ञानाधृद्ग्रन्थिभेदः स्याद्धृद्ग्रन्थौ कर्मसम्भवः ॥ १३॥"
  },
  {
    "text": "यौगपद्यं न सम्भाव्यं विरोधात्तु ततस्तयोः ।\nतमः प्रकाशयोर्यद्वद्यौगपद्यं न सम्भवि ॥ १४॥"
  },
  {
    "text": "तस्मात् सर्वाणि कर्माणि वैदिकानि महामते ।\nचित्तशुद्ध्यन्तमेव स्युस्तानि कुर्यात्प्रयत्नतः ॥ १५॥"
  },
  {
    "text": "शमो दमस्तितिक्षा च वैराग्यं सत्त्वसम्भवः ।\nतावत्पर्यन्तमेव स्युः कर्माणि न ततः परम् ॥ १६॥"
  },
  {
    "text": "तदन्ते चैव संन्यस्य संश्रयेद् गुरुमात्मवान् ।\nश्रोत्रियं ब्रह्मनिष्ठं च भक्त्या निर्व्याजया पुनः ॥ १७॥"
  },
  {
    "text": "वेदान्तश्रवणं कुर्यान्नित्यमेवमतन्द्रितः ।\nतत्त्वमस्यादिवाक्यस्य नित्यमर्थं विचारयेत् ॥ १८॥"
  },
  {
    "text": "तत्त्वमस्यादि वाक्यं तु जीवब्रह्मैक्यबोधकम् ।\nऐक्ये ज्ञाते निर्भयस्तु मद्रूपो हि प्रजायते ॥ १९॥"
  },
  {
    "text": "पदार्थावगतिः पूर्वं वाक्यार्थावगतिस्ततः ।\nतत्पदस्य च वाक्यार्थो गिरेऽहं परिकीर्तितः ॥ २०॥"
  },
  {
    "text": "त्वं पदस्य च वाच्यार्थो जीव एव न संशयः ।\nउभयोरैक्यमसिना पदेन प्रोच्यते बुधैः ॥ २१॥"
  },
  {
    "text": "वाच्यार्थयोर्विरुद्धत्वादैक्यं नैव घटेत ह ।\nलक्षणातः प्रकर्तव्या तत्त्वमोः श्रुतिसंस्थयोः ॥ २२॥"
  },
  {
    "text": "चिन्मात्रं तु तयोर्लक्ष्यं तयोरैक्यस्य सम्भवः ।\nतयोरैक्यं तथा ज्ञात्वा स्वाभेदेनाद्वयो भवेत् ॥ २३॥"
  },
  {
    "text": "देवदत्तः स एवायमितिवल्लक्षणा स्मृता ।\nस्थूलादि देहरहितो ब्रह्म सम्पद्यते नरः ॥ २४॥"
  },
  {
    "text": "पञ्चीकृतमहाभूतसम्भूतः स्थूलदेहकः ।\nभोगालयो जराव्याधिसंयुतः सर्वकर्मणाम् ॥ २५॥"
  },
  {
    "text": "मिथ्याभूतोऽयमाभाति स्फुटं मायामयत्वतः ।\nसोऽयं स्थूल उपाधिः स्यादात्मनो मे नगेश्वर ॥ २६॥"
  },
  {
    "text": "ज्ञानकर्मेन्द्रिययुतं प्राणपञ्चकसंयुतम् ।\nमनोबुद्धियुतं चैतत्सूक्ष्मं तत्कवयो विदुः ॥ २७॥"
  },
  {
    "text": "अपञ्चीकृतभूतोत्थं सूक्ष्मदेहोऽयमात्मनः ।\nद्वितीयोऽयमुपाधिः स्यात्सुखादेरवबोधकः ॥ २८॥"
  },
  {
    "text": "अनाद्यनिर्वाच्यमिदमज्ञानं तु तृतीयकः ।\nदेहोऽयमात्मनो भाति कारणात्मा नगेश्वर ॥ २९॥"
  },
  {
    "text": "उपाधिविलये जाते केवलात्मावशिष्यते ।\nदेहत्रये पञ्चकोशा अन्तःस्थाः सन्ति सर्वदा ॥ ३०॥"
  },
  {
    "text": "पञ्चकोशपरित्यागे ब्रह्मपुच्छं हि लभ्यते ।\nनेतिनेतीत्यादिवाक्यैर्मम रूपं यदुच्यते ॥ ३१॥"
  },
  {
    "text": "न जायते म्रियते तत्कदाचि-\nन्नायं भूत्वा न बभूव कश्चित् ।\nअजो नित्यः शाश्वतोऽयं पुराणो\nन हन्यते हन्यमाने शरीरे ॥ ३२॥"
  },
  {
    "text": "हतं चेन्मन्यते हन्तुं हतश्चेन्मन्यते हतम् ।\nउभौ तौ न विजानीतो नायं हन्ति न हन्यते ॥ ३३॥"
  },
  {
    "text": "अणोरणीयान्महतो महीया-\nनात्मास्य जन्तोर्निहितो गुहायाम् ।\nतमक्रतुः पश्यति वीतशोको\nधातुः प्रसादान्महिमानमस्य ॥ ३४॥"
  },
  {
    "text": "आत्मानं रथिनं विद्धि शरीरं रथमेव तु ।\nबुद्धिं तु सारथिं विद्धि मनः प्रग्रहमेव च ॥ ३५॥"
  },
  {
    "text": "इन्द्रियाणि हयानाहुर्विषयांस्तेषु गोचरान् ।\nआत्मेन्द्रियमनोयुक्तं भोक्तेत्याहुर्मनीषिणः ॥ ३६॥"
  },
  {
    "text": "यस्त्वविद्वान्भवति चामनस्कश्च सदाशुचिः ।\nन तत्पदमवाप्नोति संसारं चाधिगच्छति ॥ ३७॥"
  },
  {
    "text": "यस्तु विज्ञानवान्भवति समनस्कः सदा शुचिः ।\nस तु तत्पदमाप्नोति यस्माद्भूयो न जायते ॥ ३८॥"
  },
  {
    "text": "विज्ञानसारथिर्यस्तु मनः प्रग्रहवान्नरः ।\nसोऽध्वनः पारमाप्नोति मदीयं यत्परं पदम् ॥ ३९॥"
  },
  {
    "text": "इत्थं श्रुत्या च मत्या च निश्चित्यात्मानमात्मना ।\nभावयेन्मामात्मरूपां निदिध्यासनतोऽपि च ॥ ४०॥"
  },
  {
    "text": "योगवृत्तेः पुरा स्वस्मिन्भावयेदक्षरत्रयम् ।\nदेवीप्रणवसंज्ञस्य ध्यानार्थं मन्त्रवाच्ययोः ॥ ४१॥"
  },
  {
    "text": "हकारः स्थूलदेहः स्याद्रकारः सूक्ष्मदेहकः ।\nईकारः कारणात्मासौ ह्रीङ्कारोऽहं तुरीयकम् ॥ ४२॥"
  },
  {
    "text": "एवं समष्टिदेहेऽपि ज्ञात्वा बीजत्रयं क्रमात् ।\nसमष्टिव्यष्ट्योरेकत्वं भावयेन्मतिमान्नरः ॥ ४३॥"
  },
  {
    "text": "समाधिकालात्पूर्वं तु भावयित्वैवमादृतः ।\nततो ध्यायेन्निलीनाक्षो देवीं मां जगदीश्वरीम् ॥ ४४॥"
  },
  {
    "text": "प्राणापानौ समौ कृत्वा नासाभ्यन्तरचारिणौ ।\nनिवृत्तविषयाकाङ्क्षो वीतदोषो विमत्सरः ॥ ४५॥"
  },
  {
    "text": "भक्त्या निर्व्याजया युक्तो गुहायां निःस्वने स्थले ।\nहकारं विश्वमात्मानं रकारे प्रविलापयेत् ॥ ४६॥"
  },
  {
    "text": "रकारं तैजसं देवमीकारे प्रविलापयेत् ।\nईकारं प्राज्ञमात्मानं ह्रीङ्कारे प्रविलापयेत् ॥ ४७॥"
  },
  {
    "text": "वाच्यवाचकताहीनं द्वैतभावविवर्जितम् ।\nअखण्डं सच्चिदानन्दं भावयेत्तच्छिखान्तरे ॥ ४८॥"
  },
  {
    "text": "इति ध्यानेन मां राजन् साक्षात्कृत्य नरोत्तमः ।\nमद्रूप एव भवति द्वयोरप्येकता यतः ॥ ४९॥"
  },
  {
    "text": "योगयुक्त्यानया दृष्ट्वा मामात्मानं परात्परम् ।\nअज्ञानस्य सकार्यस्य तत्क्षणे नाशको भवेत् ॥ ५०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां सप्तमस्कन्धे\nदेवीगीतायां ज्ञानस्य मोक्षहेतुत्ववर्णनं नाम चतुस्त्रिंशोऽध्यायः ॥ ७.३४॥"
  },
  {
    "text": "७.३५ पञ्चत्रिंशोऽध्यायः । देवीगीतायां मन्त्रसिद्धिसाधनवर्णनम् ।"
  },
  {
    "text": "हिमालय उवाच ।\nयोगं वद महेशानि साङ्गं संवित्प्रदायकम् ।\nकृतेन येन योग्योऽहं भवेयं तत्त्वदर्शने ॥ १॥"
  },
  {
    "text": "श्रीदेव्युवाच ।\nन योगो नभसः पृष्ठे न भूमौ न रसातले ।\nऐक्यं जीवात्मनोराहुर्योगं योगविशारदाः ॥ २॥"
  },
  {
    "text": "तत्प्रत्यूहाः षडाख्याता योगविघ्नकरानघ ।\nकामक्रोधौ लोभमोहौ मदमात्सर्यसंज्ञकौ ॥ ३॥"
  },
  {
    "text": "योगाङ्गैरेव भित्त्वा तान्योगिनो योगमाप्नुयुः ।\nयमं नियममासनप्राणायामौ ततः परम् ॥ ४॥"
  },
  {
    "text": "प्रत्याहारं धारणाख्यं ध्यानं सार्धं समाधिना ।\nअष्टाङ्गान्याहुरेतानि योगिनां योगसाधने ॥ ५॥"
  },
  {
    "text": "अहिंसा सत्यमस्तेयं ब्रह्मचर्यं दयाऽऽर्जवम् ।\nक्षमा धृतिर्मिताहारः शौचं चेति यमा दश ॥ ६॥"
  },
  {
    "text": "तपः सन्तोष आस्तिक्यं दानं देवस्य पूजनम् ।\nसिद्धान्तश्रवणं चैव ह्रीर्मतिश्च जपो हुतम् ॥ ७॥"
  },
  {
    "text": "दशैते नियमाः प्रोक्ता मया पर्वतनायक ।\nपद्मासनं स्वस्तिकं च भद्रं वज्रासनं तथा ॥ ८॥"
  },
  {
    "text": "वीरासनमिति प्रोक्तं क्रमादासनपञ्चकम् ।\nऊर्वोरुपरि विन्यस्य सम्यक्पादतले शुभे ॥ ९॥"
  },
  {
    "text": "अङ्गुष्ठौ च निबध्नीयाद्धस्ताभ्यां व्युत्क्रमात्ततः ।\nपद्मासनमिति प्रोक्तं योगिनां हृदयङ्गमम् ॥ १०॥"
  },
  {
    "text": "जानूर्वोरन्तरे सम्यक्कृत्वा पादतले शुभे ।\nऋजुकायो विशेद्योगी स्वस्तिकं तत्प्रचक्षते ॥ ११॥"
  },
  {
    "text": "सीवन्याः पार्श्वयोर्न्यस्य गुल्फयुग्मं सुनिश्चितम् ।\nवृषणाधः पादपार्ष्णी पार्ष्णिभ्यां परिबन्धयेत् ॥ १२॥"
  },
  {
    "text": "भद्रासनमिति प्रोक्तं योगिभिः परिपूजितम् ।\nउर्वोः पादौ क्रमान्न्यस्य जान्वोः प्रत्यङ्मुखाङ्गुली ॥ १३॥"
  },
  {
    "text": "करौ विदध्यादाख्यातं वज्रासनमनुत्तमम् ।\nएकं पादमधः कृत्वा विन्यस्योरुं तथोत्तरे ॥ १४॥"
  },
  {
    "text": "ऋजुकायो विशेद्योगी वीरासनमितीरितम् ।\nइडयाऽऽकर्षयेद्वायुं बाह्यं षोडशमात्रया ॥ १५॥"
  },
  {
    "text": "धारयेत्पूरितं योगी चतुःषष्ट्या तु मात्रया ।\nसुषुम्नामध्यगं सम्यग्द्वात्रिंशन्मात्रया शनैः ॥ १६॥"
  },
  {
    "text": "नाड्या पिङ्गलया चैव रेचयेद्योगवित्तमः ।\nप्राणायाममिमं प्राहूर्योगशास्त्रविशारदाः ॥ १७॥"
  },
  {
    "text": "भूयो भूयः क्रमात्तस्य बाह्यमेवं समाचरेत् ।\nमात्रावृद्धिः क्रमेणैव सम्यग्द्वादश षोडश ॥ १८॥"
  },
  {
    "text": "जपध्यानादिभिः सार्धं सगर्भं तं विदुर्बुधाः ।\nतदपेतं विगर्भं च प्राणायामं परे विदुः ॥ १९॥"
  },
  {
    "text": "क्रमादभ्यस्यतः पुंसो देहे स्वेदोद्गमोऽधमः ।\nमध्यमः कम्पसंयुक्तो भूमित्यागः परो मतः ॥ २०॥"
  },
  {
    "text": "उत्तमस्य गुणावाप्तिर्यावच्छीलनमिष्यते ।\nइन्द्रियाणां विचरतां विषयेषु निरर्गलम् ॥ २१॥"
  },
  {
    "text": "बलादाहरणं तेभ्यः प्रत्याहारोऽभिधीयते ।\nअङ्गुष्ठगुल्फजानूरुमूलाधोलिङ्गनाभिषु ॥ २२॥"
  },
  {
    "text": "हृद्ग्रीवाकण्ठदेशेषु लम्बिकायां ततो नसि ।\nभ्रूमध्ये मस्तके मूर्ध्नि द्वादशान्ते यथाविधि ॥ २३॥"
  },
  {
    "text": "धारणं प्राणमरुतो धारणेति निगद्यते ।\nसमाहितेन मनसा चैतन्यान्तरवर्तिना ॥ २४॥"
  },
  {
    "text": "आत्मन्यभीष्टदेवानां ध्यानं ध्यानमिहोच्यते ।\nसमत्वभावना नित्यं जीवात्मपरमात्मनोः ॥ २५॥"
  },
  {
    "text": "समाधिमाहुर्मुनयः प्रोक्तमष्टाङ्गलक्षणम् ।\nइदानीं कथये तेऽहं मन्त्रयोगमनुत्तमम् ॥ २६॥"
  },
  {
    "text": "विश्वं शरीरमित्युक्तं पञ्चभूतात्मकं नग ।\nचन्द्रसूर्याग्नितेजोभिर्जीवब्रह्मैक्यरूपकम् ॥ २७॥"
  },
  {
    "text": "तिस्रः कोट्यस्तदर्धेन शरीरे नाडयो मताः ।\nतासु मुख्या दश प्रोक्तास्ताभ्यस्तिस्रो व्यवस्थिताः ॥ २८॥"
  },
  {
    "text": "प्रधाना मेरुदण्डेऽत्र चन्द्रसूर्याग्ररूपिणी ।\nइडा वामे स्थिता नाडी शुभ्रा तु चन्द्ररूपिणी ॥ २९॥"
  },
  {
    "text": "शक्तिरूपा तु सा नाडी साक्षादमृतविग्रहा ।\nदक्षिणे या पिङ्गलाख्या पुंरूपा सूर्यविग्रहा ॥ ३०॥"
  },
  {
    "text": "सर्वतेजोमयी सा तु सुषुम्ना वह्निरूपिणी ।\nतस्या मध्ये विचित्राख्ये इच्छाज्ञानक्रियात्मकम् ॥ ३१॥"
  },
  {
    "text": "मध्ये स्वयम्भूलिङ्गं तु कोटिसूर्यसमप्रभम् ।\nतदूर्ध्वं मायाबीजं तु हरात्माबिन्दुनादकम् ॥ ३२॥"
  },
  {
    "text": "तदूर्ध्वं तु शिखाकारा कुण्डली रक्तविग्रहा ।\nदेव्यात्मिका तु सा प्रोक्ता मदभिन्ना नगाधिप ॥ ३३॥"
  },
  {
    "text": "तद्बाह्ये हेमरूपाभं वादिसान्तचतुर्दलम् ।\nद्रुतहेमसमप्रख्यं पद्मं तत्र विचिन्तयेत् ॥ ३४॥"
  },
  {
    "text": "तदूर्ध्वं त्वनलप्रख्यं षड्दलं हीरकप्रभम् ।\nबादिलान्तषड्वर्णेन स्वाधिष्ठानमनुत्तमम् ॥ ३५॥"
  },
  {
    "text": "मूलमाधारषट्कोणं मूलाधारं ततो विदुः ।\nस्वशब्देन परं लिङ्गं स्वाधिष्ठानं ततो विदुः ॥ ३६॥"
  },
  {
    "text": "तदूर्ध्वं नाभिदेशे तु मणिपूरं महाप्रभम् ।\nमेघाभं विद्युदाभं च बहुतेजोमयं ततः ॥ ३७॥"
  },
  {
    "text": "मणिवद्भिन्नं तत्पद्मं मणिपद्मं तथोच्यते ।\nदशभिश्च दलैर्युक्तं डादिफान्ताक्षरान्वितम् ॥ ३८॥"
  },
  {
    "text": "विष्णुनाधिष्ठितं पद्मं विष्ण्वालोकनकारणम् ।\nतदूर्ध्वेऽनाहतं पद्ममुद्यदादित्यसन्निभम् ॥ ३९॥"
  },
  {
    "text": "कादिठान्तदलैरर्कपत्रैश्च समधिष्ठितम् ।\nतन्मध्ये बाणलिङ्गं तु सूर्यायुतसमप्रभम् ॥ ४०॥"
  },
  {
    "text": "शब्दब्रह्ममयं शब्दानाहतं तत्र दृश्यते ।\nअनाहताख्यं तत्पद्मं मुनिभिः परिकीर्तितम् ॥ ४१॥"
  },
  {
    "text": "आनन्दसदनं तत्तु पुरुषाधिष्ठितं परम् ।\nतदूर्ध्वं तु विशुद्धाख्यं दलं षोडशपङ्कजम् ॥ ४२॥"
  },
  {
    "text": "स्वरैः षोडशभिर्युक्तं धूम्रवर्णं महाप्रभम् ।\nविशुद्धं तनुते यस्माज्जीवस्य हंसलोकनात् ॥ ४३॥"
  },
  {
    "text": "विशुद्धं पद्ममाख्यातमाकाशाख्यं महाद्भुतम् ।\nआज्ञाचक्रं तदूर्ध्वं तु आत्मनाधिष्ठितं परम् ॥ ४४॥"
  },
  {
    "text": "आज्ञासङ्क्रमणं तत्र तेनाज्ञेति प्रकीर्तितम् ।\nद्विदलं हक्षसंयुक्तं पद्मं तत्सुमनोहरम् ॥ ४५॥"
  },
  {
    "text": "कैलासाख्यं तदूर्ध्वं तु रोधिनी तु तदूर्ध्वतः ।\nएवं त्वाधारचक्राणि प्रोक्तानि तव सुव्रत ॥ ४६॥"
  },
  {
    "text": "सहस्रारयुतं बिन्दुस्थानं तदूर्ध्वमीरितम् ।\nइत्येतत्कथितं सर्वं योगमार्गमनुत्तमम् ॥ ४७॥"
  },
  {
    "text": "आदौ पूरकयोगेनाप्याधारे योजयेन्मनः ।\nगुदमेढ्रान्तरे शक्तिस्तामाकुञ्च्य प्रबोधयेत् ॥ ४८॥"
  },
  {
    "text": "लिङ्गभेदक्रमेणैव बिन्दुचक्रं च प्रापयेत् ।\nशम्भुना तां परां शक्तिमेकीभूतां विचिन्तयेत् ॥ ४९॥"
  },
  {
    "text": "तत्रोत्थितामृतं यत्तु द्रुतलाक्षारसोपमम् ।\nपाययित्वा तु तां शक्तिं मायाख्यां योगसिद्धिदाम् ॥ ५०॥"
  },
  {
    "text": "षड्चक्रदेवतास्तत्र सन्तर्प्यामृतधारया ।\nआनयेत्तेन मार्गेण मूलाधारं ततः सुधीः ॥ ५१॥"
  },
  {
    "text": "एवमभ्यस्यमानस्याप्यहन्यहनि निश्चितम् ।\nपूर्वोक्तदूषिता मन्त्राः सर्वे सिध्यन्ति नान्यथा ॥ ५२॥"
  },
  {
    "text": "जरामरणदुःखाद्यैर्मुच्यते भवबन्धनात् ।\nये गुणाः सन्ति देव्या मे जगन्मातुर्यथा तथा ॥ ५३॥"
  },
  {
    "text": "ते गुणाः साधकवरे भवन्त्येव न चान्यथा ।\nइत्येवं कथितं तात वायुधारणमुत्तमम् ॥ ५४॥"
  },
  {
    "text": "इदानीं धारणाख्यं तु श‍ृणुष्वावहितो मम ।\nदिक्कालाद्यनवच्छिन्नदेव्यां चेतो विधाय च ॥ ५५॥"
  },
  {
    "text": "तन्मयो भवति क्षिप्रं जीवब्रह्मैक्ययोजनात् ।\nअथवा समलं चेतो यदि क्षिप्रं न सिद्ध्यति ॥ ५६॥"
  },
  {
    "text": "तदावयवयोगेन योगी योगान्समभ्यसेत् ।\nमदीयहस्तपादादावङ्गे तु मधुरे नग ॥ ५७॥"
  },
  {
    "text": "चित्तं संस्थापयेन्मन्त्री स्थानस्थानजयात्पुनः ।\nविशुद्धचित्तः सर्वस्मिन्रूपे संस्थापयेन्मनः ॥ ५८॥"
  },
  {
    "text": "यावन्मनो लयं याति देव्यां संविदि पर्वत ।\nतावदिष्टमनुं मन्त्री जपहोमैः समभ्यसेत् ॥ ५९॥"
  },
  {
    "text": "मन्त्राभ्यासेन योगेन ज्ञेयज्ञानाय कल्पते ।\nन योगेन विना मन्त्रो न मन्त्रेण विना हि सः ॥ ६०॥"
  },
  {
    "text": "द्वयोरभ्यासयोगो हि ब्रह्मसंसिद्धिकारणम् ।\nतमः परिवृते गेहे घटो दीपेन दृश्यते ॥ ६१॥"
  },
  {
    "text": "एवं मायावृतो ह्यात्मा मनुना गोचरीकृतः ।\nइति योगविधिः कृत्स्नः साङ्गः प्रोक्तो मयाऽधुना ॥ ६२॥"
  },
  {
    "text": "गुरूपदेशतो ज्ञेयो नान्यथा शास्त्रकोटिभिः ॥ ६३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां सप्तमस्कन्धे\nदेवीगीतायां मन्त्रसिद्धिसाधनवर्णनं नाम पञ्चत्रिंशोऽध्यायः ॥ ७.३५॥"
  },
  {
    "text": "७.३६ षट्त्रिंशोऽध्यायः । देवीगीतायां ब्रह्मविद्योपदेशवर्णनम् ।"
  },
  {
    "text": "देव्युवाच ।\nइत्यादियोगयुक्तात्मा ध्यायेन्मां ब्रह्मरूपिणीम् ।\nभक्त्या निर्व्याजया राजन्नासने समुपस्थितः ॥ १॥"
  },
  {
    "text": "आविः सन्निहितं गुहाचरं नाम महत्पदम् ।\nअत्रैतत्सर्वमर्पितमेजत्प्राणमिषच्च यत् ॥ २॥"
  },
  {
    "text": "एतज्जानथ सदसद्वरेण्यं\nपरं विज्ञानाद्यद्वरिष्ठं प्रजानाम् ।\nयदर्चिमद्यदणुभ्योऽणु च\nयस्मिंल्लोका निहिता लोकिनश्च ॥ ३॥"
  },
  {
    "text": "तदेतदक्षरं ब्रह्म स प्राणस्तदु वाङ्मनः ।\nतदेतत्सत्यममृतं तद्वेद्धव्यं सौम्य विद्धि ॥ ४॥"
  },
  {
    "text": "धनुर्गृहीत्वौपनिषदं महास्त्रं\nशरं ह्युपासानिशितं सन्धयीत ।\nआयम्य तद्भावगतेन चेतसा\nलक्ष्यं तदेवाक्षरं सौम्य विद्धि ॥ ५॥"
  },
  {
    "text": "प्रणवो धनुः शरो ह्यात्मा ब्रह्म तल्लक्ष्यमुच्यते ।\nअप्रमत्तेन वेद्धव्यं शरवत्तन्मयो भवेत् ॥ ६॥"
  },
  {
    "text": "यस्मिन् द्यौश्च पृथिवी चान्तरिक्ष-\nमोतं मनः सह प्राणैश्च सर्वैः ।\nतमेवैकं जानथात्मानं\nअन्या वाचो विमुञ्चथामृतस्यैष सेतुः ॥ ७॥"
  },
  {
    "text": "अरा इव रथनाभौ संहता यत्र नाड्यः ।\nस एषोऽन्तश्चरते बहुधा जायमानः ॥ ८॥"
  },
  {
    "text": "ओमित्येवं ध्यायथात्मानं\nस्वस्ति वः पाराय तमसः परस्तात् ।\nदिव्ये ब्रह्मपुरे व्योम्नि आत्मा सम्प्रतिष्ठितः ॥ ९॥"
  },
  {
    "text": "मनोमयः प्राणशरीरनेता\nप्रतिष्ठितोऽन्ने हृदयं सन्निधाय ।\nतद्विज्ञानेन परिपश्यन्ति धीरा\nआनन्दरूपममृतं यद्विभाति ॥ १०॥"
  },
  {
    "text": "भिद्यते हृदयग्रन्थिश्छिद्यन्ते सर्वसंशयाः ।\nक्षीयन्ते चास्य कर्माणि तस्मिन्दृष्टे परावरे ॥ ११॥"
  },
  {
    "text": "हिरण्मये परे कोशे विराजं ब्रह्म निष्कलम् ।\nतच्छुभ्रं ज्योतिषां ज्योतिस्तद्यदात्मविदो विदुः ॥ १२॥"
  },
  {
    "text": "न तत्र सूर्यो भाति न चन्द्रतारकं\nनेमा विद्युतो भान्ति कुतोऽयमग्निः ।\nतमेव भान्तमनुभाति सर्वं\nतस्य भासा सर्वमिदं विभाति ॥ १३॥"
  },
  {
    "text": "ब्रह्मैवेदममृतं पुरस्ताद्ब्रह्म\nपश्चाद्ब्रह्म दक्षिणतश्चोत्तरेण ।\nअधश्चोर्ध्वं च प्रसृतं ब्रह्मैवेदं विश्वं वरिष्ठम् ॥ १४॥"
  },
  {
    "text": "एतादृगनुभवो यस्य स कृतार्थो नरोत्तमः ।\nब्रह्मभूतः प्रसन्नात्मा न शोचति न काङ्क्षति ॥ १५॥"
  },
  {
    "text": "द्वितीयाद्वै भयं राजंस्तदभावाद् बिभेति न ।\nन तद्वियोगो मेऽप्यस्ति मद्वियोगोऽपि तस्य न ॥ १६॥"
  },
  {
    "text": "अहमेव स सोऽहं वै निश्चितं विद्धि पर्वत ।\nमद्दर्शनं तु तत्र स्याद्यत्र ज्ञानी स्थितो मम ॥ १७॥"
  },
  {
    "text": "नाहं तीर्थे न कैलासे वैकुण्ठे वा न कर्हिचित् ।\nवसामि किन्तु मज्ज्ञानिहृदयाम्भोजमध्यमे ॥ १८॥"
  },
  {
    "text": "मत्पूजाकोटिफलदं सकृन्मज्ज्ञानिनोऽर्चनम् ।\nकुलं पवित्रं तस्यास्ति जननी कृतकृत्यका ॥ १९॥"
  },
  {
    "text": "विश्वम्भरा पुण्यवती चिल्लयो यस्य चेतसः ।\nब्रह्मज्ञानं तु यत्पृष्टं त्वया पर्वतसत्तम ॥ २०॥"
  },
  {
    "text": "कथितं तन्मया सर्वं नातो वक्तव्यमस्ति हि ।\nइदं ज्येष्ठाय पुत्राय भक्तियुक्ताय शीलिने ॥ २१॥"
  },
  {
    "text": "शिष्याय च यथोक्ताय वक्तव्यं नान्यथा क्वचित् ।\nयस्य देवे परा भक्तिर्यथा देवे तथा गुरौ ॥ २२॥"
  },
  {
    "text": "तस्यैते कथिता ह्यर्थाः प्रकाशन्ते महात्मनः ।\nयेनोपदिष्टा विद्येयं स एव परमेश्वरः ॥ २३॥"
  },
  {
    "text": "यस्यायं सुकृतं कर्तुमसमर्थस्ततो ऋणी ।\nपित्रोरप्यधिकः प्रोक्तो ब्रह्मजन्मप्रदायकः ॥ २४॥"
  },
  {
    "text": "पितृजातं जन्म नष्टं नेत्थं जातं कदाचन ।\nतस्मै न द्रुह्येदित्यादि निगमोऽप्यवदन्नग ॥ २५॥"
  },
  {
    "text": "तस्माच्छास्त्रस्य सिद्धान्तो ब्रह्मदाता गुरुः परः ।\nशिवे रुष्टे गुरुस्त्राता गुरौ रुष्टे न शङ्करः ॥ २६॥"
  },
  {
    "text": "तस्मात्सर्वप्रयत्नेन श्रीगुरुं तोषयेन्नग ।\nकायेन मनसा वाचा सर्वदा तत्परो भवेत् ॥ २७॥"
  },
  {
    "text": "अन्यथा तु कृतघ्नः स्यात्कृतघ्ने नास्ति निष्कृतिः ।\nइन्द्रेणाथर्वणायोक्ता शिरश्छेदप्रतिज्ञया ॥ २८॥"
  },
  {
    "text": "अश्विभ्यां कथने तस्य शिरश्छिन्नं च वज्रिणा ।\nअश्वीयं तच्छिरो नष्टं दृष्ट्वा वैद्यौ सुरोत्तमौ ॥ २९॥"
  },
  {
    "text": "पुनः संयोजितं स्वीयं ताभ्यां मुनिशिरस्तदा ।\nइति सङ्कटसम्पाद्या ब्रह्मविद्या नगाधिप ।\nलब्धा येन स धन्यः स्यात्कृतकृत्यश्च भूधर ॥ ३०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां सप्तमस्कन्धे\nदेवीगीतायां ब्रह्मविद्योपदेशवर्णनं नाम षट्त्रिंशोऽध्यायः ॥ ७.३६॥"
  },
  {
    "text": "७.३७ सप्तत्रिंशोऽध्यायः । देवीगीतायां भक्तिमहिमावर्णनम् ।"
  },
  {
    "text": "हिमालय उवाच ।\nस्वीयां भक्तिं वदस्वाम्ब येन ज्ञानं सुखेन हि ।\nजायेत मनुजस्यास्य मध्यमस्याविरागिणः ॥ १॥"
  },
  {
    "text": "देव्युवाच ।\nमार्गास्त्रयो मे विख्याता मोक्षप्राप्तौ नगाधिप ।\nकर्मयोगो ज्ञानयोगो भक्तियोगश्च सत्तम ॥ २॥"
  },
  {
    "text": "त्रयाणामप्ययं योग्यः कर्तुं शक्योऽस्ति सर्वथा ।\nसुलभत्वान्मानसत्वात्कायचित्ताद्यपीडनात् ॥ ३॥"
  },
  {
    "text": "गुणभेदान्मनुष्याणां सा भक्तिस्त्रिविधा मता ।\nपरपीडां समुद्दिश्य दम्भं कृत्वा पुरःसरम् ॥ ४॥"
  },
  {
    "text": "मात्सर्यक्रोधयुक्तो यस्तस्य भक्तिस्तु तामसी ।\nपरपीडादिरहितः स्वकल्याणार्थमेव च ॥ ५॥"
  },
  {
    "text": "नित्यं सकामो हृदयं यशोऽर्थी भोगलोलुपः ।\nतत्तत्फलसमावाप्त्यै मामुपास्तेऽतिभक्तितः ॥ ६॥"
  },
  {
    "text": "भेदबुद्ध्या तु मां स्वस्मादन्यां जानाति पामरः ।\nतस्य भक्तिः समाख्याता नगाधिप तु राजसी ॥ ७॥"
  },
  {
    "text": "परमेशार्पणं कर्म पापसङ्क्षालनाय च ।\nवेदोक्तत्वादवश्यं तत्कर्तव्यं तु मयानिशम् ॥ ८॥"
  },
  {
    "text": "इति निश्चितबुद्धिस्तु भेदबुद्धिमुपाश्रितः ।\nकरोति प्रीतये कर्म भक्तिः सा नग सत्त्विकी ॥ ९॥"
  },
  {
    "text": "परभक्तेः प्रापिकेयं भेदबुद्ध्यवलम्बनात् ।\nपूर्वप्रोक्ते ह्युभे भक्ती न परप्रापिके मते ॥ १०॥"
  },
  {
    "text": "अधुना परभक्तिं तु प्रोच्यमानां निबोध मे ।\nमद्गुणश्रवणं नित्यं मम नामानुकीर्तनम् ॥ ११॥"
  },
  {
    "text": "कल्याणगुणरत्नानामाकरायां मयि स्थिरम् ।\nचेतसो वर्तनं चैव तैलधारासमं सदा ॥ १२॥"
  },
  {
    "text": "हेतुस्तु तत्र को वापि न कदाचिद्भवेदपि ।\nसामीप्यसार्ष्टिसायुज्यसालोक्यानां न चैषणा ॥ १३॥"
  },
  {
    "text": "मत्सेवातोऽधिकं किञ्चिन्नैव जानाति कर्हिचित् ।\nसेव्यसेवकताभावात्तत्र मोक्षं न वाञ्छति ॥ १४॥"
  },
  {
    "text": "परानुरक्त्या मामेव चिन्तयेद्यो ह्यतन्द्रितः ।\nस्वाभेदेनैव मां नित्यं जानाति न विभेदतः ॥ १५॥"
  },
  {
    "text": "मद्रूपत्वेन जीवानां चिन्तनं कुरुते तु यः ।\nयथा स्वस्यात्मनि प्रीतिस्तथैव च परात्मनि ॥ १६॥"
  },
  {
    "text": "चैतन्यस्य समानत्वान्न भेदं कुरुते तु यः ।\nसर्वत्र वर्तमानानां सर्वरूपां च सर्वदा ॥ १७॥"
  },
  {
    "text": "नमते यजते चैवाप्याचाण्डालान्तमीश्वर ।\nन कुत्रापि द्रोहबुद्धिं कुरुते भेदवर्जनात् ॥ १८॥"
  },
  {
    "text": "मत्स्थानदर्शने श्रद्धा मद्भक्तदर्शने तथा ।\nमच्छास्त्रश्रवणे श्रद्धा मन्त्रतन्त्रादिषु प्रभो ॥ १९॥"
  },
  {
    "text": "मायि प्रेमाकुलमती रोमाञ्चिततनुः सदा ।\nप्रेमाश्रुजलपूर्णाक्षः कण्ठगद्गदनिस्वनः ॥ २०॥"
  },
  {
    "text": "अनन्येनैव भावेन पूजयेद्यो नगाधिप ।\nमामीश्वरीं जगद्योनिं सर्वकारणकारणम् ॥ २१॥"
  },
  {
    "text": "व्रतानि मम दिव्यानि नित्यनैमित्तिकान्यपि ।\nनित्यं यः कुरुते भक्त्या वित्तशाठ्यविवर्जितः ॥ २२॥"
  },
  {
    "text": "मदुत्सवदिदृक्षा च मदुत्सवकृतिस्तथा ।\nजायते यस्य नियतं स्वभावादेव भूधर ॥ २३॥"
  },
  {
    "text": "उच्चैर्गायंश्च नामानि ममैव खलु नृत्यति ।\nअहङ्कारादिरहितो देहतादात्म्यवर्जितः ॥ २४॥"
  },
  {
    "text": "प्रारब्धेन यथा यच्च क्रियते तत्तथा भवेत् ।\nन मे चिन्तास्ति तत्रापि देहसंरक्षणादिषु ॥ २५॥"
  },
  {
    "text": "इति भक्तिस्तु या प्रोक्ता परभक्तिस्तु सा स्मृता ।\nयस्यां देव्यतिरिक्तं तु न किञ्चिदपि भाव्यते ॥ २६॥"
  },
  {
    "text": "इत्थं जाता परा भक्तिर्यस्य भूधर तत्त्वतः ।\nतदैव तस्य चिन्मात्रे मद्रूपे विलयो भवेत् ॥ २७॥"
  },
  {
    "text": "भक्तेस्तु या परा काष्ठा सैव ज्ञानं प्रकीर्तितम् ।\nवैराग्यस्य च सीमा सा ज्ञाने तदुभयं यतः ॥ २८॥"
  },
  {
    "text": "भक्तौ कृतायां यस्यापि प्रारब्धवशतो नग ।\nन जायते मम ज्ञानं मणिद्वीपं स गच्छति ॥ २९॥"
  },
  {
    "text": "तत्र गत्वाखिलान्भोगाननिच्छन्नपि चर्च्छति ।\nतदन्ते मम चिद्रूपज्ञानं सम्यग्भवेन्नग ॥ ३०॥"
  },
  {
    "text": "तेन मुक्तः सदैव स्याज्ज्ञानान्मुक्तिर्न चान्यथा ।\nइहैव यस्य ज्ञानं स्याद्धृद्गतप्रत्यगात्मनः ॥ ३१॥"
  },
  {
    "text": "मम संवित्परतनोस्तस्य प्राणा व्रजन्ति न ।\nब्रह्मैव संस्तदाप्नोति ब्रह्मैव ब्रह्म वेद यः ॥ ३२॥"
  },
  {
    "text": "कण्ठचामीकरसममज्ञानात्तु तिरोहितम् ।\nज्ञानादज्ञाननाशेन लब्धमेव हि लभ्यते ॥ ३३॥"
  },
  {
    "text": "विदिताविदितादन्यन्नगोत्तम वपुर्मम ।\nयथादर्शे तथात्मनि यथा जले तथा पितृलोके ॥ ३४॥"
  },
  {
    "text": "छायातपौ यथा स्वच्छौ विविक्तौ तद्वदेव हि ।\nमम लोके भवेज्ज्ञानं द्वैतभावविवर्जितम् ॥ ३५॥"
  },
  {
    "text": "यस्तु वैराग्यवानेव ज्ञानहीनो म्रियेत चेत् ।\nब्रह्मलोके वसेन्नित्यं यावत्कल्पं ततः परम् ॥ ३६॥"
  },
  {
    "text": "शुचीनां श्रीमतां गेहे भवेत्तस्य जनिः पुनः ।\nकरोति साधनं पश्चात्ततो ज्ञानं हि जायते ॥ ३७॥"
  },
  {
    "text": "अनेकजन्मभी राजंज्ञानं स्यान्नैकजन्मना ।\nततः सर्वप्रयत्नेन ज्ञानार्थं यत्नमाश्रयेत् ॥ ३८॥"
  },
  {
    "text": "नोचेन्महान् विनाशः स्याज्जन्मैतद्दुर्लभं पुनः ।\nतत्रापि प्रथमे वर्णे वेदप्राप्तिश्च दुर्लभा ॥ ३९॥"
  },
  {
    "text": "शमादिषट्कसम्पत्तिर्योगसिद्धिस्तथैव च ।\nतथोत्तमगुरुप्राप्तिः सर्वमेवात्र दुर्लभम् ॥ ४०॥"
  },
  {
    "text": "तथेन्द्रियाणां पटुता संस्कृतत्वं तनोस्तथा ।\nअनेकजन्मपुण्यैस्तु मोक्षेच्छा जायते ततः ॥ ४१॥"
  },
  {
    "text": "साधने सफलेऽप्येवं जायमानेऽपि यो नरः ।\nज्ञानार्थं नैव यतते तस्य जन्म निरर्थकम् ॥ ४२॥"
  },
  {
    "text": "तस्माद्राजन्यथाशक्त्या ज्ञानार्थं यत्नमाश्रयेत् ।\nपदे पदेऽश्वमेधस्य फलमाप्नोति निश्चितम् ॥ ४३॥"
  },
  {
    "text": "घृतमिव पयसि निगूढं\nभूते भूते च वसति विज्ञानम् ।\nसततं मन्थयितव्यं\nमनसा मन्थानभूतेन ॥ ४४॥"
  },
  {
    "text": "ज्ञानं लब्ध्वा कृतार्थः स्यादिति वेदान्तडिण्डिमः ।\nसर्वमुक्तं समासेन किं भूयः श्रोतुमिच्छसि ॥ ४५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां सप्तमस्कन्धे\nदेवीगीतायां भक्तिमहिमावर्णनं नाम सप्तत्रिंशोऽध्यायः ॥ ७.३७॥"
  },
  {
    "text": "७.३८ अष्टत्रिंशोऽध्यायः । देवीगीतायां महोत्सवव्रतस्थानवर्णनम् ।"
  },
  {
    "text": "हिमालय उवाच ।\nकति स्थानानि देवेशि द्रष्टव्यानि महीतले ।\nमुख्यानि च पवित्राणि देवीप्रियतमानि च ॥ १॥"
  },
  {
    "text": "व्रतान्यपि तथा यानि तुष्टिदान्युत्सवा अपि ।\nतत्सर्वं वद मे मातः कृतकृत्यो यतो नरः ॥ २॥"
  },
  {
    "text": "श्रीदेव्युवाच ।\nसर्वं दृश्यं मम स्थानं सर्वे काला व्रतात्मकाः ।\nउत्सवाः सर्वकालेषु यतोऽहं सर्वरूपिणी ॥ ३॥"
  },
  {
    "text": "तथापि भक्तवात्सल्यात्किञ्चित्किञ्चिदथोच्यते ।\nश‍ृणुष्वावहितो भूत्वा नगराज वचो मम ॥ ४॥"
  },
  {
    "text": "कोलापुरं महास्थानं यत्र लक्ष्मीः सदा स्थिता ।\nमातुः पुरं द्वितीयं च रेणुकाधिष्ठितं परम् ॥ ५॥"
  },
  {
    "text": "तुलजापुरं तृतीयं स्यात्सप्तश‍ृङ्गं तथैव च ।\nहिङ्गुलाया महास्थानं ज्वालामुख्यास्तथैव च ॥ ६॥"
  },
  {
    "text": "शाकम्भर्याः परं स्थानं भ्रामर्याः स्थानमुत्तमम् ।\nश्रीरक्तदन्तिकास्थानं दुर्गास्थानं तथैव च ॥ ७॥"
  },
  {
    "text": "विन्ध्याचलनिवासिन्याः स्थानं सर्वोत्तमोत्तमम् ।\nअन्नपूर्णामहास्थानं काञ्चीपुरमनुत्तमम् ॥ ८॥"
  },
  {
    "text": "भीमादेव्याः परं स्थानं विमलास्थानमेव च ।\nश्रीचन्द्रलामहास्थानं कौशिकीस्थानमेव ॥ ९॥"
  },
  {
    "text": "नीलाम्बायाः परं स्थानं नीलपर्वतमस्तके ।\nजाम्बूनदेश्वरीस्थानं तथा श्रीनगरं शुभम् ॥ १०॥"
  },
  {
    "text": "गुह्यकाल्या महास्थानं नेपाले यत्प्रतिष्ठितम् ।\nमीनाक्ष्याः परमं स्थानं यच्च प्रोक्तं चिदम्बरे ॥ ११॥"
  },
  {
    "text": "वेदारण्यं महास्थानं सुन्दर्याः समधिष्ठितम् ।\nएकाम्बरं महास्थानं परशक्त्या प्रतिष्ठितम् ॥ १२॥"
  },
  {
    "text": "महालसा परं स्थानं योगेश्वर्यास्तथैव च ।\nतथा नीलसरस्वत्याः स्थानं चीनेषु विश्रुतम् ॥ १३॥"
  },
  {
    "text": "वैद्यनाथे तु बगलास्थानं सर्वोत्तमं मतम् ।\nश्रीमच्छ्रीभुवनेश्वर्या मणिद्वीपं मम स्मृतम् ॥ १४॥"
  },
  {
    "text": "श्रीमत्त्रिपुरभैरव्याः कामाख्यायोनिमण्डलम् ।\nभूमण्डले क्षेत्ररत्नं महामायाधिवासितम् ॥ १५॥"
  },
  {
    "text": "नातः परतरं स्थानं क्वचिदस्ति धरातले ।\nप्रतिमासं भवेद्देवी यत्र साक्षाद्रजस्वला ॥ १६॥"
  },
  {
    "text": "तत्रत्या देवताः सर्वाः पर्वतात्मकतां गताः ।\nपर्वतेषु वसन्त्येव महत्यो देवता अपि ॥ १७॥"
  },
  {
    "text": "तत्रत्या पृथिवी सर्वा देवीरूपा स्मृता बुधैः ।\nनातः परतरं स्थानं कामाख्यायोनिमण्डलात् ॥ १८॥"
  },
  {
    "text": "गायत्र्याश्च परं स्थानं श्रीमत्पुष्करमीरितम् ।\nअमरेशे चण्डिका स्यात्प्रभासे पुष्करेक्षिणी ॥ १९॥"
  },
  {
    "text": "नैमिषे तु महास्थाने देवी सा लिङ्गधारिणी ।\nपुरुहूता पुष्कराक्षे आषाढौ च रतिस्तथा ॥ २०॥"
  },
  {
    "text": "चण्डमुण्डीमहास्थाने दण्डिनी परमेश्वरी ।\nभारभूतौ भवेद्भूतिर्नाकुले नकुलेश्वरी ॥ २१॥"
  },
  {
    "text": "चन्द्रिका तु हरिश्चन्द्रे श्रीगिरौ शाङ्करी स्मृता ।\nजप्येश्वरे त्रिशूला स्यात्सूक्ष्मा चाम्रातकेश्वरे ॥ २२॥"
  },
  {
    "text": "शाङ्करी तु महाकाले शर्वाणी मध्यमाभिधे ।\nकेदाराख्ये महाक्षेत्रे देवी सा मार्गदायिनी ॥ २३॥"
  },
  {
    "text": "भैरवाख्ये भैरवी सा गयायां मङ्गला स्मृता ।\nस्थाणुप्रिया कुरुक्षेत्रे स्वायम्भुव्यपि नाकुले ॥ २४॥"
  },
  {
    "text": "कनखले भवेदुग्रा विश्वेशा विमलेश्वरे ।\nअट्टहासे महानन्दा महेन्द्रे तु महान्तका ॥ २५॥"
  },
  {
    "text": "भीमे भीमेश्वरी प्रोक्ता स्थाने वस्त्रापथे पुनः ।\nभवानी शाङ्करी प्रोक्ता रुद्राणी त्वर्धकोटिके ॥ २६॥"
  },
  {
    "text": "अविमुक्ते विशालाक्षी महाभागा महालये ।\nगोकर्णे भद्रकर्णी स्याद्भद्रा स्याद्भद्रकर्णके ॥ २७॥"
  },
  {
    "text": "उत्पलाक्षी सुवर्णाक्षे स्थाण्वीशा स्थाणुसंज्ञके ।\nकमलालये तु कमला प्रचण्डा छगलण्डके ॥ २८॥"
  },
  {
    "text": "कुरण्डले त्रिसन्ध्या स्यान्माकोटे मुकुटेश्वरी ।\nमण्डलेशे शाण्डकी स्यात्काली कालञ्जरे पुनः ॥ २९॥"
  },
  {
    "text": "शङ्कुकर्णे ध्वनिः प्रोक्ता स्थूला स्यात्स्थूलकेश्वरे ।\nज्ञानिनां हृदयाम्भोजे हृल्लेखा परमेश्वरी ॥ ३०॥"
  },
  {
    "text": "प्रोक्तानीमानि स्थानानि देव्याः प्रियतमानि च ।\nतत्तत्क्षेत्रस्य माहात्म्यं श्रुत्वा पूर्वं नगोत्तम ॥ ३१॥"
  },
  {
    "text": "तदुक्तेन विधानेन पश्चाद्देवीं प्रपूजयेत् ।\nअथवा सर्वक्षेत्राणि काश्यां सन्ति नगोत्तम ॥ ३२॥"
  },
  {
    "text": "अतस्तत्र वसेन्नित्यं देवीभक्तिपरायणः ।\nतानि स्थानानि सम्पश्यञ्जपन्देवीं निरन्तरम् ॥ ३३॥"
  },
  {
    "text": "ध्यायंस्तच्चरणाम्भोजं मुक्तो भवति बन्धनात् ।\nइमानि देवीनामानि प्रातरुत्थाय यः पठेत् ॥ ३४॥"
  },
  {
    "text": "भस्मीभवन्ति पापानि तत्क्षणान्नग सत्वरम् ।\nश्राद्धकाले पठेदेतान्यमलानि द्विजाग्रतः ॥ ३५॥"
  },
  {
    "text": "मुक्तास्तत्पितरः सर्वे प्रयान्ति परमां गतिम् ।\nअधुना कथयिष्यामि व्रतानि तव सुव्रत ॥ ३६॥"
  },
  {
    "text": "नारीभिश्च नरैश्चैव कर्तव्यानि प्रयत्नतः ।\nव्रतमनन्ततृतीयाख्यं रसकल्याणिनीव्रतम् ॥ ३७॥"
  },
  {
    "text": "आर्द्रानन्दकरं नाम्ना तृतीयाया व्रतं च यत् ।\nशुक्रवारव्रतं चैव तथा कृष्णचतुर्दशी ॥ ३८॥"
  },
  {
    "text": "भौमवारव्रतं चैव प्रदोषव्रतमेव च ।\nयत्र देवो महादेवो देवीं संस्थाप्य विष्टरे ॥ ३९॥"
  },
  {
    "text": "नृत्यं करोति पुरतः सार्धं देवैर्निशामुखे ।\nतत्रोपोष्य रजन्यादौ प्रदोषे पूजयेच्छिवाम् ॥ ४०॥"
  },
  {
    "text": "प्रतिपक्षं विशेषेण तद्देवीप्रीतिकारकम् ।\nसोमवारव्रतं चैव ममातिप्रियकृन्नग ॥ ४१॥"
  },
  {
    "text": "तत्रापि देवीं सम्पूज्य रात्रौ भोजनमाचरेत् ।\nनवरात्रद्वयं चैव व्रतं प्रीतिकरं मम ॥ ४२॥"
  },
  {
    "text": "एवमन्यान्यपि विभो नित्यनैमित्तिकानि च ।\nव्रतानि कुरुते यो वै मत्प्रीत्यर्थं विमत्सरः ॥ ४३॥"
  },
  {
    "text": "प्राप्नोति मम सायुज्यं स मे भक्तः स मे प्रियः ।\nउत्सवानपि कुर्वीत दोलोत्सवसुखान्विभो ॥ ४४॥"
  },
  {
    "text": "शयनोत्सवं यथा कुर्यात्तथा जागरणोत्सवम् ।\nरथोत्सवं च मे कुर्याद्दमनोत्सवमेव च ॥ ४५॥"
  },
  {
    "text": "पवित्रोत्सवमेवापि श्रावणे प्रीतिकारकम् ।\nमम भक्तः सदा कुर्यादेवमन्यान्महोत्सवान् ॥ ४६॥"
  },
  {
    "text": "मद्भक्तान्भोजयेत्प्रीत्या तथा चैव सुवासिनीः ।\nकुमारीर्बटुकांश्चापि मद्बुद्ध्या तद्गतान्तरः ॥ ४७॥"
  },
  {
    "text": "वित्तशाठ्येन रहितो यजेदेतान्सुमादिभिः ।\nय एवं कुरुते भक्त्या प्रतिवर्षमतन्द्रितः ॥ ४८॥"
  },
  {
    "text": "स धन्यः कृतकृत्योऽसौ मत्प्रीतेः पात्रमञ्जसा ।\nसर्वमुक्तं समासेन मम प्रीतिप्रदायकम् ।\nनाशिष्याय प्रदातव्यं नाभक्ताय कदाचन ॥ ४९॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां सप्तमस्कन्धे\nदेवीगीतायां महोत्सवव्रतस्थानवर्णनं नामाष्टत्रिंशोऽध्यायः ॥ ७.३८॥"
  },
  {
    "text": "७.३९ एकोनचत्वारिंशोऽध्यायः । देवीगीतायां श्रीदेव्याः पूजाविधिवर्णनम् ।"
  },
  {
    "text": "हिमालय उवाच ।\nदेवदेवि महेशानि करुणासागरेऽम्बिके ।\nब्रूहि पूजाविधिं सम्यग्यथावदधुना निजम् ॥ १॥"
  },
  {
    "text": "श्रीदेव्युवाच ।\nवक्ष्ये पूजाविधिं राजन्नम्बिकाया यथा प्रियम् ।\nअत्यन्तश्रद्धया सार्धं श‍ृणु पर्वतपुङ्गव ॥ २॥"
  },
  {
    "text": "द्विविधा मम पूजा स्याद् बाह्या चाभ्यन्तरापि च ।\nबाह्यापि द्विविधा प्रोक्ता वैदिकी तान्त्रिकी तथा ॥ ३॥"
  },
  {
    "text": "वैदिक्यर्चापि द्विविधा मूर्तिभेदेन भूधर ।\nवैदिकी वैदिकैः कार्या वेददीक्षासमन्वितैः ॥ ४॥"
  },
  {
    "text": "तन्त्रोक्तदीक्षावद्भिस्तु तान्त्रिकी संश्रिता भवेत् ।\nइत्थं पूजारहस्यं च न ज्ञात्वा विपरीतकम् ॥ ५॥"
  },
  {
    "text": "करोति यो नरो मूढः स पतत्येव सर्वथा ।\nतत्र या वैदिकी प्रोक्ता प्रथमा तां वदाम्यहम् ॥ ६॥"
  },
  {
    "text": "यन्मे साक्षात्परं रूपं दृष्ट्वानसि भूधर ।\nअनन्तशीर्षनयनमनन्तचरणं महत् ॥ ७॥"
  },
  {
    "text": "सर्वशक्तिसमायुक्तं प्रेरकं यत्परात्परम् ।\nतदेव पूजयेन्नित्यं नमेद् ध्यायेत्स्मरेदपि ॥ ८॥"
  },
  {
    "text": "इत्येतत्प्रथमार्चायाः स्वरूपं कथितं नग ।\nशान्तः समाहितमना दम्भाहङ्कारवर्जितः ॥ ९॥"
  },
  {
    "text": "तत्परो भव तद्याजी तदेव शरणं व्रज ।\nतदेव चेतसा पश्य जप ध्यायस्व सर्वदा ॥ १०॥"
  },
  {
    "text": "अनन्यया प्रेमयुक्तभक्त्या मद्भावमाश्रितः ।\nयज्ञैर्यज तपोदानैर्मामेव परितोषय ॥ ११॥"
  },
  {
    "text": "इत्थं ममानुग्रहतो मोक्ष्यसे भवबन्धनात् ।\nमत्परा ये मदासक्तचित्ता भक्तवरा मताः ॥ १२॥"
  },
  {
    "text": "प्रतिजाने भवादस्मादुद्धराम्यचिरेण तु ।\nध्यानेन कर्मयुक्तेन भक्तिज्ञानेन वा पुनः ॥ १३॥"
  },
  {
    "text": "प्राप्याहं सर्वथा राजन्न तु केवलकर्मभिः ।\nधर्मात्सञ्जायते भक्तिर्भक्त्या सञ्जायते परम् ॥ १४॥"
  },
  {
    "text": "श्रुतिस्मृतिभ्यामुदितं यत्स धर्मः प्रकीर्तितः ।\nअन्यशास्त्रेण यः प्रोक्तो धर्माभासः स उच्यते ॥ १५॥"
  },
  {
    "text": "सर्वज्ञात्सर्वशक्तेश्च मत्तो वेदः समुत्थितः ।\nअज्ञानस्य ममाभावादप्रमाणा न च श्रुतिः ॥ १६॥"
  },
  {
    "text": "स्मृतयश्च श्रुतेरर्थं गृहीत्वैव च निर्गताः ।\nमन्वादीनां श्रुतीनां च ततः प्रामाण्यमिष्यते ॥ १७॥"
  },
  {
    "text": "क्वचित्कदाचित्तन्त्रार्थकटाक्षेण परोदितम् ।\nधर्मं वदन्ति सोंऽशस्तु नैव ग्राह्योऽस्ति वैदिकैः ॥ १८॥"
  },
  {
    "text": "अन्येषां शास्त्रकर्तॄणामज्ञानप्रभवत्वतः ।\nअज्ञानदोषदुष्टत्वात्तदुक्तेर्न प्रमाणता ॥ १९॥"
  },
  {
    "text": "तस्मान्मुमुक्षुर्धर्मार्थं सर्वथा वेदमाश्रयेत् ।\nराजाज्ञा च यथा लोके हन्यते न कदाचन ॥ २०॥"
  },
  {
    "text": "सर्वेशान्या ममाज्ञा सा श्रुतिस्त्याज्या कथं नृभिः ।\nमदाज्ञारक्षणार्थं तु ब्रह्मक्षत्रियजातयः ॥ २१॥"
  },
  {
    "text": "मया सृष्टास्ततो ज्ञेयं रहस्यं मे श्रुतेर्वचः ।\nयदा यदा हि धर्मस्य ग्लानिर्भवति भूधर ॥ २२॥"
  },
  {
    "text": "अभ्युत्थानमधर्मस्य तदा वेषान्बिभर्म्यहम् ।\nदेवदैत्यविभागश्चाप्यत एवाभवन्नृप ॥ २३॥"
  },
  {
    "text": "ये न कुर्वन्ति तद्धर्मं तच्छिक्षार्थं मया सदा ।\nसम्पादितास्तु नरकास्त्रासो यच्छ्रवणाद्भवेत् ॥ २४॥"
  },
  {
    "text": "यो वेदधर्ममुज्झित्य धर्ममन्यं समाश्रयेत् ।\nराजा प्रवासयेद्देशान्निजादेतानधर्मिणः ॥ २५॥"
  },
  {
    "text": "ब्राह्मणैर्न च सम्भाष्याः पङ्क्तिग्राह्या न च द्विजैः ।\nअन्यानि यानि शास्त्राणि लोकेऽस्मिन्विविधानि च ॥ २६॥"
  },
  {
    "text": "श्रुतिस्मृतिविरुद्धानि तामसान्येव सर्वशः ।\nवामं कापालकं चैव कौलकं भैरवागमः ॥ २७॥"
  },
  {
    "text": "शिवेन मोहनार्थाय प्रणीतो नान्यहेतुकः ।\nदक्षशापाद् भृगोः शापाद्दधीचस्य च शापतः ॥ २८॥"
  },
  {
    "text": "दग्धा ये ब्राह्मणवरा वेदमार्गबहिष्कृताः ।\nतेषामुद्धरणार्थाय सोपानक्रमतः सदा ॥ २९॥"
  },
  {
    "text": "शैवाश्च वैष्णवाश्श्चैव सौराः शाक्तास्तथैव च ।\nगाणपत्या आगमाश्च प्रणीताः शङ्करेण तु ॥ ३०॥"
  },
  {
    "text": "तत्र वेदाविरुद्धांशोऽप्युक्त एव क्वचित्क्वचित् ।\nवैदिकैस्तद्ग्रहे देषो न भवत्येव कर्हिचित् ॥ ३१॥"
  },
  {
    "text": "सर्वथा वेदभिन्नार्थे नाधिकारी द्विजो भवेत् ।\nवेदाधिकारहीनस्तु भवेत्तत्राधिकारवान् ॥ ३२॥"
  },
  {
    "text": "तस्मात्सर्वप्रयत्नेन वैदिको वेदमाश्रयेत् ।\nधर्मेण सहितं ज्ञानं परं ब्रह्म प्रकाशयेत् ॥ ३३॥"
  },
  {
    "text": "सर्वैषणाः परित्यज्य मामेव शरणं गताः ।\nसर्वभूतदयावन्तो मानाहङ्कारवर्जिताः ॥ ३४॥"
  },
  {
    "text": "मच्चित्ता मद्गतप्राणा मत्स्थानकथने रताः ।\nसंन्यासिनो वनस्थाश्च गृहस्था ब्रह्मचारिणः ॥ ३५॥"
  },
  {
    "text": "उपासन्ते सदा भक्त्या योगमैश्वरसंज्ञितम् ।\nतेषां नित्याभियुक्तानामहमज्ञानजं तमः ॥ ३६॥"
  },
  {
    "text": "ज्ञानसूर्यप्रकाशेन नाशयामि न संशयः ।\nइत्थं वैदिकपूजायाः प्रथमाया नगाधिप ॥ ३७॥"
  },
  {
    "text": "स्वरूपमुक्तं सङ्क्षेपाद् द्वितीयाया अथो ब्रुवे ।\nमूर्तौ वा स्थण्डिले वापि तथा सूर्येन्दुमण्डले ॥ ३८॥"
  },
  {
    "text": "जलेऽथवा बाणलिङ्गे यन्त्रे वापि महापटे ।\nतथा श्रीहृदयाम्भोजे ध्यात्वा देवीं परात्पराम् ॥ ३९॥"
  },
  {
    "text": "सगुणां करुणापूर्णां तरुणीमरुणारुणाम् ।\nसौन्दर्यसारसीमां तां सर्वावयवसुन्दरीम् ॥ ४०॥"
  },
  {
    "text": "श‍ृङ्गाररससम्पूर्णां सदा भक्तार्तिकातराम् ।\nप्रसादसुमुखीमम्बां चन्द्रखण्डशिखण्डिनीम् ॥ ४१॥"
  },
  {
    "text": "पाशाङ्कुशवराभीतिधरामानन्दरूपिणीम् ।\nपूजयेदुपचारैश्च यथावित्तानुसारतः ॥ ४२॥"
  },
  {
    "text": "यावदान्तरपूजायामधिकारो भवेन्न हि ।\nतावद्बाह्यामिमां पूजां श्रयेज्जाते तु तां त्यजेत् ॥ ४३॥"
  },
  {
    "text": "आभ्यन्तरा तु या पूजा सा तु संविल्लयः स्मृतः ।\nसंविदेव परं रूपमुपाधिरहितं मम ॥ ४४॥"
  },
  {
    "text": "अतः संविदि मद्रूपे चेतः स्थाप्यं निराश्रयम् ।\nसंविद्रूपातिरिक्तं तु मिथ्या मायामयं जगत् ॥ ४५॥"
  },
  {
    "text": "अतः संसारनाशाय साक्षिणीमात्मरूपिणीम् ।\nभावयेन्निर्मनस्केन योगयुक्तेन चेतसा ॥ ४६॥"
  },
  {
    "text": "अतः परं बाह्यपूजाविस्तारः कथ्यते मया ।\nसावधानेन मनसा श‍ृणु पर्वतसत्तम ॥ ४७॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां सप्तमस्कन्धे\nदेवीगीतायां श्रीदेव्याः पूजाविधिवर्णनं नामैकोनचत्वारिंशोऽध्यायः ॥ ७.३९॥"
  },
  {
    "text": "अध्याय एकोणचाळिसावा समाप्त\n७.४० चत्वारिंशोऽध्यायः । देवीगीतायां बाह्यपूजाविधिवर्णनम् ।"
  },
  {
    "text": "श्री देव्युवाच ।\nप्रातरुत्थाय शिरसि संस्मरेत्पद्ममुज्ज्वलम् ।\nकर्पूराभं स्मरेत्तत्र श्रीगुरुं निजरूपिणम् ॥ १॥"
  },
  {
    "text": "सुप्रसन्नं लसद्भूषाभूषितं शक्तिसंयुतम् ।\nनमस्कृत्य ततो देवीं कुण्डलीं संस्मरेद्बुधः ॥ २॥"
  },
  {
    "text": "प्रकाशमानां प्रथमे प्रयाणे\nप्रतिप्रयाणेऽप्यमृतायमानाम् ।\nअन्तः पदव्यामनुसञ्चरन्ती-\nमानन्दरूपामबलां प्रपद्ये ॥ ३॥"
  },
  {
    "text": "ध्यात्वैवं तच्छिखामध्ये सच्चिदानन्दरूपिणीम् ।\nमां ध्यायेदथ शौचादिक्रियाः सर्वाः समापयेत् ॥ ४॥"
  },
  {
    "text": "अग्निहोत्रं ततो हूत्वा मत्प्रीत्यर्थं द्विजोत्तमः ।\nहोमान्ते स्वासने स्थित्वा पूजासङ्कल्पमाचरेत् ॥ ५॥"
  },
  {
    "text": "भूतशुद्धिं पुरा कृत्वा मातृकान्यासमेव च ।\nहृल्लेखामातृकान्यासं नित्यमेव समाचरेत् ॥ ६॥"
  },
  {
    "text": "मूलाधारे हकारं च हृदये च रकारकम् ।\nभ्रूमध्ये तद्वदीकारं ह्रीङ्कारं मस्तके न्यसेत् ॥ ७॥"
  },
  {
    "text": "तत्तन्मन्त्रोदितानन्यान्न्यासान्सर्वान्समाचरेत् ।\nकल्पयेत्स्वात्मनो देहे पीठं धर्मादिभिः पुनः ॥ ८॥"
  },
  {
    "text": "ततो ध्यायेन्महादेवीं प्राणायामैर्विजृम्भिते ।\nहृदम्भोजे मम स्थाने पञ्चप्रेतासने बुधः ॥ ९॥"
  },
  {
    "text": "ब्रह्मा विष्णुश्च रुद्रश्च ईश्वरश्च सदाशिवः ।\nएते पञ्च महाप्रेताः पादमूले मम स्थिताः ॥ १०॥"
  },
  {
    "text": "पञ्चभूतात्मका ह्येते पञ्चावस्थात्मका अपि ।\nअहं त्वव्यक्तचिद्रूपा तदतीतास्ति सर्वथा ॥ ११॥"
  },
  {
    "text": "ततो विष्टरतां याताः शक्तितन्त्रेषु सर्वदा ।\nध्यात्वैवं मानसैर्भोगैः पूजयेन्मां जपेदपि ॥ १२॥"
  },
  {
    "text": "जपं समर्प्य श्रीदेव्यै ततोऽर्घ्यस्थापनं चरेत् ।\nपात्रासादनकं कृत्वा पूजाद्रव्याणि शोधयेत् ॥ १३॥"
  },
  {
    "text": "जलेन तेन मनुना चास्त्रमन्त्रेण देशिकः ।\nदिग्बन्धं च पुरा कृत्वा गुरून्नत्वा ततः परम् ॥ १४॥"
  },
  {
    "text": "तदनुज्ञां समादाय बाह्यपीठे ततः परम् ।\nहृदिस्थां भवितां मूर्तिं मम दिव्यां मनोहराम् ॥ १५॥"
  },
  {
    "text": "आवाहयेत्ततः पीठे प्राणस्थापनविद्यया ।\nअसनावाहने चार्घ्यं पाद्याद्याचमनं तथा ॥ १६॥"
  },
  {
    "text": "स्नानं वासोद्वयं चैव भूषणानि च सर्वशः ।\nगन्धपुष्पं यथायोग्यं दत्त्वा देव्यै स्वभक्तितः ॥ १७॥"
  },
  {
    "text": "यन्त्रस्थानामावृतीनां पूजनं सम्यगाचरेत् ।\nप्रतिवारमशक्तानां शुक्रवारो नियम्यते ॥ १८॥"
  },
  {
    "text": "मूलदेवीप्रभारूपाः स्मर्तव्या अङ्गदेवताः ।\nतत्प्रभापटलव्याप्तं त्रैलोक्यं च विचिन्तयेत् ॥ १९॥"
  },
  {
    "text": "पुनरावृत्तिसहितां मूलदेवीं च पूजयेत् ।\nगन्धादिभिः सुगन्धैस्तु तथा पुष्पैः सुवासितैः ॥ २०॥"
  },
  {
    "text": "नैवेद्यैस्तर्पणैश्चैव ताम्बूलैर्दक्षिणादिभिः ।\nतोषयेन्मां त्वत्कृतेन नाम्नां साहस्रकेण च ॥ २१॥"
  },
  {
    "text": "कवचेन च सूक्तेनाहं रुद्रेभिरिति प्रभो ।\nदेव्यथर्वशिरोमन्त्रैर्हृल्लेखोपनिषद्भवैः ॥ २२॥"
  },
  {
    "text": "महाविद्यामहामन्त्रैस्तोषयेन्मां मुहुर्मुहुः ।\nक्षमापयेज्जगद्धात्रीं प्रेमार्द्रहृदयो नरः ॥ २३॥"
  },
  {
    "text": "पुलकाङ्कितसर्वाङ्गैर्बाष्परुद्धाक्षिनिःस्वनः ।\nनृत्यगीतादिघोषेण तोषयेन्मां मुहुर्मुहुः ॥ २४॥"
  },
  {
    "text": "वेदपारायणैश्चैव पुराणैः सकलैरपि ।\nप्रतिपाद्या यतोऽहं वै तस्मात्तैस्तोषयेत्तु माम् ॥ २५॥"
  },
  {
    "text": "निजं सर्वस्वमपि मे सदेहं नित्यशोऽर्पयेत् ।\nनित्यहोमं ततः कुर्याद्ब्राह्मणांश्च सुवासिनीः ॥ २६॥"
  },
  {
    "text": "बटुकान्पामरानन्यान्देवीबुद्ध्या तु भोजयेत् ।\nनत्वा पुनः स्वहृदये व्युत्क्रमेण विसर्जयेत् ॥ २७॥"
  },
  {
    "text": "सर्वं हृल्लेखया कुर्यात् पूजनं मम सुब्रत ।\nहृल्लेखा सर्वमन्त्राणां नायिका परमा स्मृता ॥ २८॥"
  },
  {
    "text": "हृल्लेखादर्पणे नित्यमहं तत्प्रतिबिम्बिता ।\nतस्माद्धृल्लेखया दत्तं सर्वमन्त्रैः समर्पितम् ॥ २९॥"
  },
  {
    "text": "गुरुं सम्पूज्य भूषाद्यैः कृतकृत्यत्वमावहेत् ।\nय एवं पूजयेद्देवीं श्रीमद्भुवनसुन्दरीम् ॥ ३०॥"
  },
  {
    "text": "न तस्य दुर्लभं किञ्चित्कदाचित्क्वचिदस्ति हि ।\nदेहान्ते तु मणिद्वीपं मम यात्येव सर्वथा ॥ ३१॥"
  },
  {
    "text": "ज्ञेयो देवीस्वरूपोऽसौ देवा नित्यं नमन्ति तम् ।\nइति ते कथितं राजन् महादेव्याः प्रपूजनम् ॥ ३२॥"
  },
  {
    "text": "विमृश्यैतदशेषेणाप्यधिकारानुरूपतः ।\nकुरु मे पूजनं तेन कृतार्थस्त्वं भविष्यसि ॥ ३३॥"
  },
  {
    "text": "इदं तु गीताशास्त्रं मे नाशिष्याय वदेत् क्वचित् ।\nनाभक्ताय प्रदातव्यं न धूर्ताय च दुर्हृदे ॥ ३४॥"
  },
  {
    "text": "एतत्प्रकाशनं मातुरुद्घाटनमुरोजयोः ।\nतस्मादवश्यं यत्नेन गोपनीयमिदं सदा ॥ ३५॥"
  },
  {
    "text": "देयं भक्ताय शिष्याय ज्येष्ठपुत्राय चैव हि ।\nसुशीलाय सुवेषाय देवीभक्तियुताय च ॥ ३६॥"
  },
  {
    "text": "श्राद्धकाले पठेदेतद्ब्राह्मणानां समीपतः ।\nतृप्तास्तत्पितरः सर्वे प्रयान्ति परमं पदम् ॥ ३७॥"
  },
  {
    "text": "व्यास उवाच ।\nइत्युक्त्वा सा भगवती तत्रैवान्तरधीयत ।\nदेवाश्च मुदिताः सर्वे देवीदर्शनतोऽभवन् ॥ ३८॥"
  },
  {
    "text": "ततो हिमालये जज्ञे देवी हैमवती तु सा ।\nया गौरीति प्रसिद्धासीद्दत्ता सा शङ्कराय च ॥ ३९॥"
  },
  {
    "text": "ततः स्कन्दः समुद्भूतस्तारकस्तेन पातितः ।\nसमुद्रमन्थने पूर्वं रत्नान्यासुर्नराधिप ॥ ४०॥"
  },
  {
    "text": "तत्र देवैः स्तुता देवी लक्ष्मीप्राप्त्यर्थमादरात् ।\nतेषामनुग्रहार्थाय निर्गता तु रमा ततः ॥ ४१॥"
  },
  {
    "text": "वैकुण्ठाय सुरैर्दत्ता तेन तस्य शमोऽभवत् ।\nइति ते कथितं राजन् देवीमाहात्म्यमुत्तमम् ॥ ४२॥"
  },
  {
    "text": "गौरीलक्ष्म्योः समुद्भूतिविषयं सर्वकामदम् ।\nन वाच्यं त्वेतदन्यस्मै रहस्यं कथितं यतः ॥ ४३॥"
  },
  {
    "text": "गीता रहस्यभूतेयं गोपनीया प्रयत्नतः ।\nसर्वमुक्तं स्मसेन यत्पृष्टं तत्त्वयानघ ।\nपवित्रं पावनं दिव्यं किं भूयः श्रोतुमिच्छसि ॥ ४४॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां सप्तमस्कन्धे\nदेवीगीतायां बाह्यपूजाविधिवर्णनं नाम चत्वारिंशोऽध्यायः ॥ ७.४०॥"
  },
  {
    "text": "॥ इति श्रीमद्देवीभागवते महापुराणे सप्तमस्कन्धः समाप्तः ॥"
  }
]
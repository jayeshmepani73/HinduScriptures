[
  {
    "text": "६.१ प्रथमोऽध्यायः । त्रिशिरसस्तपोभङ्गाय देवराजेन्द्रद्वारा नानोपायचिन्तनवर्णनम् ।"
  },
  {
    "text": "ऋषय ऊचुः ।\nसूत सूत महाभाग मिष्टं ते वचनामृतम् ।\nन तृप्ताः स्मो वयं पीत्वा द्वैपायनकृतं शुभम् ॥ १॥"
  },
  {
    "text": "पुनस्त्वां प्रष्टुमिच्छामः कथां पौराणिकीं शुभाम् ।\nवेदेऽपि कथितां रम्यां प्रसिद्धां पापनाशिनीम् ॥ २॥"
  },
  {
    "text": "वृत्रासुर इति ख्यातो वीर्यवांस्त्वष्टुरात्मजः ।\nस कथं निहतः सङ्ख्ये वासवेन महात्मना ॥ ३॥"
  },
  {
    "text": "त्वष्टा वै सुरपक्षीयस्तत्पुत्रो बलवत्तरः ।\nशक्रेण घातितः कस्माद्ब्रह्मयोनिर्महाबलः ॥ ४॥"
  },
  {
    "text": "देवाः सत्त्वगुणोत्पना मानुषा राजसाः स्मृताः ।\nतिर्यञ्चस्तामसाः प्रोक्ताः पुराणागमवादिभिः ॥ ५॥"
  },
  {
    "text": "विरोधोऽत्र महान् भाति नूनं शतमखेन ह ।\nछलेन बलवान् वृत्रः शक्रेण विनिपातितः ॥ ६॥"
  },
  {
    "text": "विष्णुः प्रेरयिता तत्र स तु सत्त्वधरः परः ।\nप्रविष्टः पविमध्ये स छद्मना भगवान् प्रभुः ॥ ७॥"
  },
  {
    "text": "सन्धिं विधाय स ह्येवं मन्त्रितोऽसौ महाबलः ।\nहरिभ्यां सत्यमुत्सृज्य जलफेनेन शातितः ॥ ८॥"
  },
  {
    "text": "कृतमिन्द्रेण हरिणा किमेतत्सूत साहसम् ।\nमहान्तोऽपि च मोहेन वञ्चिताः पापबुद्धयः ॥ ९॥"
  },
  {
    "text": "अन्यायवर्तिनोऽत्यर्थं भवन्ति सुरसत्तमाः ।\nसदाचारेण युक्तेन देवाः शिष्टत्वमागताः ॥ १०॥"
  },
  {
    "text": "एवं विशिष्टधर्मेण शिष्टत्वं कीदृशं पुनः ।\nहत्वा वृत्रं तु विश्वस्तं शक्रेण छद्मना पुनः ॥ ११॥"
  },
  {
    "text": "प्राप्तं पापफलं नो वा ब्रह्महत्यासमुद्भवम् ।\nकिं च त्वया पुरा प्रोक्तं वृत्रासुरवधः कृतः ॥ १२॥"
  },
  {
    "text": "श्रीदेव्या इति तच्चापि चित्तं मोहयतीह नः ।\nसूत उवाच ।\nश‍ृण्वन्तु मुनयो वृत्तं वृत्रासुरवधाश्रयम् ॥ १३॥"
  },
  {
    "text": "यथेन्द्रेण च सम्प्राप्तं दुःखं हत्यासमुद्भवम् ।\nएवमेव पुरा पृष्टो व्यासः सत्यवतीसुतः ॥ १४॥"
  },
  {
    "text": "पारीक्षितेन राज्ञापि स यदाह च तद्ब्रुवे ।\nजनमेजय उवाच ।\nकथं वृत्रासुरः पूर्वं हतो मघवता मुने ॥ १५॥"
  },
  {
    "text": "सहायं विष्णुमासाद्य छद्मना सात्त्विकेन ह ।\nकथं च देव्या निहतो दैत्योऽसौ केन हेतुना ॥ १६॥"
  },
  {
    "text": "कथमेकवधो द्वाभ्यां कृतः स्यान्मुनिपुङ्गव ।\nतदेतच्छ्रोतुमिच्छामि परं कौतूहलं हि मे ॥ १७॥"
  },
  {
    "text": "महतां चरितं श‍ृण्वन् को विरज्येत मानवः ।\nकथयाम्बावैभवं त्वं वृत्रासुरवधाश्रितम् ॥ १८॥"
  },
  {
    "text": "व्यास उवाच ।\nधन्योऽसि राजंस्तव बुद्धिरीदृशी\nजाता पुराणश्रवणेऽतिसादरा ।\nपीत्वामृतं देववरास्तु सर्वथा\nपाने वितृष्णाः प्रभवन्ति वै पुनः ॥ १९॥"
  },
  {
    "text": "दिने दिने तेऽधिकभक्तिभावः\nकथासु राजन् महनीयकीर्तेः ।\nश्रोता यदैकप्रवणः श‍ृणोति\nवक्ता तदा प्रीतमना ब्रवीति ॥ २०॥"
  },
  {
    "text": "युद्धं पुरा वासववृत्रयोर्यद्\nवेदे प्रसिद्धं च तथा पुराणे ।\nदुःखं सुरेन्द्रेण तथैव लब्धं\nहत्वा रिपुं त्वाष्ट्रमपापमेव ॥ २१॥"
  },
  {
    "text": "चित्रं किमत्र नृपते हरिवज्रभृद्भ्यां\nयच्छद्मना विनिहतस्त्रिशिरोऽथ वृत्रः ।\nमायाबलेन मुनयोऽपि विमोहितास्ते\nचक्रुश्च निन्द्यमनिशं किल पापभीताः ॥ २२॥"
  },
  {
    "text": "विष्णुः सदैव कपटेन जघान दैत्यान्\nसत्त्वात्ममूर्तिरपि मोहमवाप्य कामम् ।\nकोऽन्योऽस्ति तां भगवतीं मनसापि जेतुं\nशक्तः समस्तजनमोहकरीं भवानीम् ॥ २३॥"
  },
  {
    "text": "मत्स्यादियोनिषु सहस्रयुगेषु सद्यः\nसाक्षाद्भवत्यपि यया विनियोजितोऽत्र ।\nनारायणो नरसखो भगवाननन्तः\nकार्यं करोति विहिताविहितं कदाचित् ॥ २४॥"
  },
  {
    "text": "देहं धनं गृहमिदं स्वजना मदीयं\nपुत्राः कलत्रमिति मोहमुपेत्य सर्वः ।\nपुण्यं करोत्यथ च पापचयं करोति\nमायागुणैरतिबलैर्विकलीकृतो यत् ॥ २५॥"
  },
  {
    "text": "न जातु मोहं क्षपितुं नरः क्षमः\nकश्चिद्भवेद्भूप परावरार्थवित् ।\nविमोहितस्तैस्त्रिभिरेव मूलतो\nवशीकृतात्मा जगतीतले भृशम् ॥ २६॥"
  },
  {
    "text": "अथ तौ मायया विष्णुवासवौ मोहितौ भृशम् ।\nजघ्नतुश्छद्मना वृत्रं स्वार्थसाधनतत्परौ ॥ २७॥"
  },
  {
    "text": "तदहं सम्प्रवक्ष्यामि वृत्तान्तमवनीपते ।\nकारणं पूर्ववैरस्य वृत्रवासवयोर्मिथः ॥ २८॥"
  },
  {
    "text": "त्वष्टा प्रजापतिर्ह्यासीद्देवश्रेष्ठो महातपाः ।\nदेवानां कार्यकर्ता च निपुणो ब्राह्मणप्रियः ॥ २९॥"
  },
  {
    "text": "स पुत्रं वै त्रिशिरसमिन्द्रद्वेषात्किलासृजत् ।\nविश्वरूपेति विख्यातं नाम्ना रूपेण मोहनम् ॥ ३०॥"
  },
  {
    "text": "त्रिभिः स वदनैः श्रेष्ठैर्व्यरोचत मनोहरैः ।\nत्रिभिर्भिन्नानि कार्याणि मुखैः समकरोन्मुनिः ॥ ३१॥"
  },
  {
    "text": "वेदानेकेन सोऽधीते सुरां चैकेन सोऽपिबत् ।\nतृतीयेन दिशः सर्वा युगपच्च निरीक्षते ॥ ३२॥"
  },
  {
    "text": "त्रिशिरा भोगमुत्सृज्य तपश्चक्रे सुदुष्करम् ।\nतपस्वी स मृदुर्दान्तो धर्ममेव समाश्रितः ॥ ३३॥"
  },
  {
    "text": "पञ्चाग्निसाधनं काले पादपाग्रे निवेशनम् ।\nजलमध्ये निवासं च हेमन्ते शिशिरे तथा ॥ ३४॥"
  },
  {
    "text": "निराहारो जितात्मासौ त्यक्तसर्वपरिग्रहः ।\nतपश्चचार मेधावी दुष्करं मन्दबुद्धिभिः ॥ ३५॥"
  },
  {
    "text": "तं च दृष्ट्वा तपस्यन्तं खेदमाप शचीपतिः ।\nविषादमगमत्तत्र शक्रोऽयं मास्मभूदिति ॥ ३६॥"
  },
  {
    "text": "दृष्ट्वा तस्य तपो वीर्यं सत्यं चामिततेजसः ।\nचिन्तां च महतीं प्राप ह्यनिशं पाकशासनः ॥ ३७॥"
  },
  {
    "text": "विवर्धमानस्त्रिशिरा मामयं शातयिष्यति ।\nनोपेक्ष्यः सर्वथा शत्रुर्वर्धमानबलो बुधैः ॥ ३८॥"
  },
  {
    "text": "तस्मादुपायः कर्तव्यस्तपोनाशाय साम्प्रतम् ।\nकामस्तु तपसां शत्रुः कामान्नश्यति वै तपः ॥ ३९॥"
  },
  {
    "text": "तथैवाद्य प्रकर्तव्यं भोगासक्तो भवेद्यथा ।\nइति सञ्चिन्त्य मनसा बुद्धिमान्बलमर्दनः ॥ ४०॥"
  },
  {
    "text": "आज्ञापयत्सोऽप्सरसस्त्वाष्ट्रपुत्रप्रलोभने ।\nउर्वशीं मेनकां रम्भां घृताचीं च तिलोत्तमाम् ॥ ४१॥"
  },
  {
    "text": "समाहूयाब्रवीच्छक्रस्तास्तदा रूपगर्विताः ।\nप्रियं कुरुध्वं मे सर्वाः कार्येऽद्य समुपस्थिते ॥ ४२॥"
  },
  {
    "text": "यत्तो मेऽद्य महाञ्छत्रुस्तपस्तपति दुर्जयः ।\nकार्यं कुरुत गच्छध्वं प्रलोभयत माचिरम् ॥ ४३॥"
  },
  {
    "text": "श‍ृङ्गारवेषैर्विविधैर्हावैर्देहसमुद्भवैः ।\nप्रलोभयत भद्रं वः शमयध्वं ज्वरं मम ॥ ४४॥"
  },
  {
    "text": "अस्वस्थोऽहं महाभागास्तस्य ज्ञात्वा तपोबलम् ।\nबलवानासनं मेऽद्य ग्रहीष्यत्यविलम्बितः ॥ ४५॥"
  },
  {
    "text": "भयं मे समुपायातं क्षिप्रं नाशयताबलाः ।\nउपकुर्वन्तु सहिताः कार्येऽद्य समुपस्थिते ॥ ४६॥"
  },
  {
    "text": "तच्छ्रुत्वा वचनं नार्य ऊचुस्तं प्रणताः पुरः ।\nमा भयं कुरु देवेश यतिष्यामः प्रलोभने ॥ ४७॥"
  },
  {
    "text": "यथा न स्याद्भयं तस्मात्तथा कार्यं महाद्युते ।\nनृत्यगीतविहारैश्च मुनेस्तस्य प्रलोभने ॥ ४८॥"
  },
  {
    "text": "कटाक्षैरङ्गभेदैश्च मोहयित्वा मुनिं विभो ।\nलोलुपं वशमस्माकं करिष्यामो नियन्त्रितम् ॥ ४९॥"
  },
  {
    "text": "व्यास उवाच ।\nइत्याभाष्य हरिं नार्यो ययुस्त्रिशिरसोऽन्तिकम् ।\nकुर्वन्त्यो विविधान्भावान्कामशास्त्रोचितानपि ॥ ५०॥"
  },
  {
    "text": "गायन्त्यस्तालभेदैस्ता नृत्यन्त्यः पुरतो मुनेः ।\nतं प्रलोभयितुं चक्रुर्नानाभावान्वराङ्गनाः ॥ ५१॥"
  },
  {
    "text": "नापश्यत्स तपोराशिरङ्गनानां विडम्बनम् ।\nइन्द्रियाणि वशे कृत्वा मूकान्धबधिरः स्थितः ॥ ५२॥"
  },
  {
    "text": "दिनानि कतिचित्तस्थुर्नार्यस्तस्याश्रमे वरे ।\nकुर्वन्त्यो गाननृत्यादिप्रपञ्चानतिमोहदान् ॥ ५३॥"
  },
  {
    "text": "न चचाल यदा कामं ध्यानाच्च त्रिशिरा मुनिः ।\nपरावृत्य तदा देव्यः पुनः शक्रमुपस्थिताः ॥ ५४॥"
  },
  {
    "text": "कृताञ्जलिपुटाः सर्वा देवराजमथाब्रुवन् ।\nश्रान्ता दीना भयत्रस्ता विवर्णवदना भृशम् ॥ ५५॥"
  },
  {
    "text": "देवदेव महाराज यत्नश्च परमः कृतः ।\nन स शक्यो दुराधर्षो धैर्याच्चालयितुं विभो ॥ ५६॥"
  },
  {
    "text": "उपायोऽन्यः प्रकर्तव्यः सर्वथा पाकशासन ।\nनास्माकं बलमेतस्मिंस्तापसे विजितेन्द्रिये ॥ ५७॥"
  },
  {
    "text": "दिष्ट्या वयं न शप्ताः स्म यदनेन महात्मना ।\nमुनिना वह्नितुल्येन तपसा द्योतितेन हि ॥ ५८॥"
  },
  {
    "text": "विसृज्याप्सरसः शक्रश्चिन्तयामास मन्दधीः ।\nतस्यैव च वधोपायं पापबुद्धिरसाम्प्रतम् ॥ ५९॥"
  },
  {
    "text": "विसृज्य लोकलज्जां स तथा पापभयं भृशम् ।\nचकार पापबुद्धिं तु तद्वधाय महीपते ॥ ६०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां षष्ठस्कन्धे त्रिशिरसस्तपोभङ्गाय देवराजेन्द्रद्वारा\nनानोपायचिन्तनवर्णनं नाम प्रथमोऽध्यायः ॥ ६.१॥"
  },
  {
    "text": "६.२ द्वितीयोऽध्यायः । त्रिशिरवधानन्तरं वृत्रोत्पत्तिवर्णनम् ।"
  },
  {
    "text": "व्यास उवाच ।\nअथ स लोभमुपेत्य सुराधिपः\nसमधिगम्य गजासनसंस्थितः ।\nत्रिशिरसं प्रति दुष्टमतिस्तदा\nमुनिमपश्यदमेयपराक्रमम् ॥ १॥"
  },
  {
    "text": "तमभिवीक्ष्य दृढासनसंस्थितं\nजितगिरं सुसमाधिवशं गतम् ।\nरविविभावसुसन्निभमोजसा\nसुरपतिः परमापदमभ्यगात् ॥ २॥"
  },
  {
    "text": "कथमसौ विनिहन्तुमहो मया\nमुनिरपापमतिः किल सम्मतः ।\nरिपुरयं सुसमिद्धतपोबलः\nकथमुपेक्ष्य इहासनकामुकः ॥ ३॥"
  },
  {
    "text": "इति विचिन्त्य पविं परमायुधं\nप्रति मुमोच मुनिं तपसि स्थितम् ।\nशशिदिवाकरसन्निभमाशुगं\nत्रिशिरसं सुरसङ्घपतिः स्वयम् ॥ ४॥"
  },
  {
    "text": "तदभिघातहतः स धरातले\nकिल पपात ममार च तापसः ।\nशिखरिणः शिखरं कुलिशार्दितं\nनिपतितं भुवि चाद्भुतदर्शनम् ॥ ५॥"
  },
  {
    "text": "तं निहत्य मुदमाप सुरेश-\nश्चुक्रुशुश्च मुनयस्तु संस्थिताः ।\nहा हतेति भृशमार्तनिःस्वनाः\nकिं कृतं शतमखेन पापिना ॥ ६॥"
  },
  {
    "text": "विनापराधं तपसां निधिर्हतः\nशचीपतिः पापमतिर्दुरात्मा ।\nफलं किलायं तरसा कृतस्य\nप्राप्नोतु पापी हननोद्भवस्य ॥ ७॥"
  },
  {
    "text": "तं निहत्य तरसा सुरराजो\nनिर्जगाम निजमन्दिरमाशु ।\nस हतोऽपि विरराज महात्मा\nजीवमान इव तेजसां निधिः ॥ ८॥"
  },
  {
    "text": "तं दृष्ट्वा पतितं भूमौ जीवन्तमिव वृत्रहा ।\nचिन्तामापातिखिन्नाङ्गः किं वा जीवेदयं पुनः ॥ ९॥"
  },
  {
    "text": "विमृश्य मनसातीव तक्षाणं पुरतः स्थितम् ।\nमघवा वीक्ष्य तं प्राह स्वकार्यसदृशं वचः ॥ १०॥"
  },
  {
    "text": "तक्षंश्छिन्धि शिरांस्यस्य कुरुष्व वचनं मम ।\nमा जीवतु महातेजा भाति जीवन्निव स्वयम् ॥ ११॥"
  },
  {
    "text": "इत्याकर्ण्य वचस्तस्य तक्षोवाच विगर्हयन् ।\nतक्षोवाच ।\nमहास्कन्धो भृशं भाति परशुर्न तरिष्यति ॥ १२॥"
  },
  {
    "text": "ततो नाहं करिष्यामि कार्यमेतद्विगर्हितम् ।\nत्वया वै निन्दितं कर्म कृतं सद्भिर्विगर्हितम् ॥ १३॥"
  },
  {
    "text": "अहं बिभेमि पापाद्वै मृतस्यैव च मारणे ।\nमृतोऽयं मुनिरस्त्येव शिरसः कृन्तनेन किम् ॥ १४॥"
  },
  {
    "text": "भयं किं तेऽत्र सञ्जातं पाकशासन कथ्यताम् ।\nइन्द्र उवाच ।\nसजीव इव देहोऽयमाभाति विशदाकृतिः ॥ १५॥"
  },
  {
    "text": "तस्माद्बिभेमि मा जीवेन्मुनिः शत्रुरयं मम ।\nतक्षोवाच ।\nनात्र किं त्रपसे विद्वन् क्रूरेणानेन कर्मणा ॥ १६॥"
  },
  {
    "text": "ऋषिपुत्रमिमं हत्वा ब्रह्महत्याभयं न किम् ।\nइन्द्र उवाच ।\nप्रायश्चित्तं करिष्यामि पश्चात्पापक्षयाय वै ॥ १७॥"
  },
  {
    "text": "शत्रुस्तु सर्वथा वध्यश्छलेनापि महामते ।\nतक्षोवाच ।\nत्वं लोभाभिहतः पापं करोषि मघवन्निह ॥ १८॥"
  },
  {
    "text": "तं विनाहं कथं पापं करोमि वद मे विभो ।\nइन्द्र उवाच ।\nमखेषु खलु भागं ते करिष्यामि सदैव हि ॥ १९॥"
  },
  {
    "text": "शिरः पशोस्तु ते भागं यज्ञे दास्यन्ति मानवाः ।\nशुल्केनानेन छिन्धि त्वं शिरांस्यस्य कुरु प्रियम् ॥ २०॥"
  },
  {
    "text": "व्यास उवाच ।\nएतच्छ्रुत्वा महेन्द्रस्य वचस्तक्षा मुदान्वितः ।\nकुठारेण शिरांस्यस्य चकर्त सुदृढेन हि ॥ २१॥"
  },
  {
    "text": "छिन्नानि त्रीणि शीर्षाणि पतितानि यदा भुवि ।\nतेभ्यस्तु पक्षिणः क्षिप्रं विनिष्पेतुः सहस्रशः ॥ २२॥"
  },
  {
    "text": "कलविङ्कास्तित्तिरयस्तथैव च कपिञ्जलाः ।\nपृथक्पृथग्विनिष्पेतुर्मुखतस्तरसा तदा ॥ २३॥"
  },
  {
    "text": "येन वेदानधीते स्म सोमं च पिबते तथा ।\nतस्माद्वक्त्रात्किलोत्पेतुः सद्य एव कपिञ्जलाः ॥ २४॥"
  },
  {
    "text": "येन सर्वा दिशः कामं पिबन्निव निरीक्षते ।\nतस्मात्तु तित्तिरास्तत्र निःसृतास्तिग्मतेजसः ॥ २५॥"
  },
  {
    "text": "यत्सुरापं तु तद्वक्त्रं तस्मात्तु चटकाः किल ।\nविनिष्पेतुस्त्रिशिरस एवं ते विहगा नृप ॥ २६॥"
  },
  {
    "text": "एवंविनिःसृतान्दृष्ट्वा तेभ्यः शक्रस्तदाण्डजान् ।\nमुमोद मनसा राजन् जगाम त्रिदिवं पुनः ॥ २७॥"
  },
  {
    "text": "गते शक्रे तु तक्षापि स्वगृहं तरसा ययौ ।\nयज्ञभागं परं लब्ध्वा मुदमाप महीपते ॥ २८॥"
  },
  {
    "text": "इन्द्रोऽथ स्वगृहं गत्वा हत्वा शत्रुं महाबलम् ।\nमेने कृतार्थमात्मानं ब्रह्महत्यामचिन्तयन् ॥ २९॥"
  },
  {
    "text": "तं श्रुत्वा निहतं त्वष्टा पुत्रं परमधार्मिकम् ।\nचुकोपातीव मनसा वचनं चेदमब्रवीत् ॥ ३०॥"
  },
  {
    "text": "अनागसं मुनिं यस्मात्पुत्रं निहतवान्मम ।\nतस्मादुत्पादयिष्यामि तद्वधार्थं सुतं पुनः ॥ ३१॥"
  },
  {
    "text": "सुराः पश्यन्तु मे वीर्यं तपसश्च बलं तथा ।\nजानातु सर्वं पापात्मा स्वकृतस्य फलं महत् ॥ ३२॥"
  },
  {
    "text": "इत्युक्त्वाग्निं जुहावाथ मन्त्रैराथर्वणोदितैः ।\nपुत्रस्योत्पादनार्थाय त्वष्टा क्रोधसमाकुलः ॥ ३३॥"
  },
  {
    "text": "कृते होमेऽष्टरात्रं तु सन्दीप्ताच्च विभावसोः ।\nप्रादुर्बभूव तरसा पुरुषः पावकोपमः ॥ ३४॥"
  },
  {
    "text": "तं दृष्ट्वाग्रे सुतं त्वष्टा तेजोबलसमन्वितम् ।\nवेगात्प्रकटितं वह्नेर्दीप्यमानमिवानलम् ॥ ३५॥"
  },
  {
    "text": "उवाच वचनं त्वष्टा सुतं वीक्ष्य पुरःस्थितम् ।\nइन्द्रशत्रो विवर्धस्व प्रतापात्तपसो मम ॥ ३६॥"
  },
  {
    "text": "इत्युक्ते वचने त्वष्ट्रा क्रोधप्रज्वलितेन च ।\nसोऽवर्धत दिवं स्तब्ध्वा वैश्वानरसमद्युतिः ॥ ३७॥"
  },
  {
    "text": "जातः स पर्वताकारः कालमृत्युसमः स्वराट् ।\nकिं करोमीति तं प्राह पितरं परमातुरम् ॥ ३८॥"
  },
  {
    "text": "कुरु मे नामकं नाथ कार्यं कथय सुव्रत ।\nचिन्तातुरोऽसि कस्मात्त्वं ब्रूहि मे शोककारणम् ॥ ३९॥"
  },
  {
    "text": "नाशयाम्यद्य ते शोकमिति मे व्रतमाहितम् ।\nतेन जातेन किं भूयः पिता भवति दुःखितः ॥ ४०॥"
  },
  {
    "text": "पिबामि सागरं सद्यश्चूर्णयामि धराधरान् ।\nउद्यन्तं वारयाम्यद्य तरणिं तिग्मतेजसम् ॥ ४१॥"
  },
  {
    "text": "हन्मीन्द्रं ससुरं सद्यो यमं वा देवतान्तरम् ।\nक्षिपामि सागरे सर्वान्समुत्पाट्य च मेदिनीम् ॥ ४२॥"
  },
  {
    "text": "इत्याकर्ण्य वचस्तस्य त्वष्टा पुत्रस्य पेशलम् ।\nप्रत्युवाचातिमुदितस्तं सुतं पर्वतोपमम् ॥ ४३॥"
  },
  {
    "text": "वृजिनात्त्रातुमधुना यस्माच्छक्तोऽसि पुत्रक ।\nतस्माद्वृत्र इति ख्यातं तव नाम भविष्यति ॥ ४४॥"
  },
  {
    "text": "भ्राता तव महाभाग त्रिशिरा नाम तापसः ।\nत्रीणि तस्य च शीर्षाणि ह्यभवन्वीर्यवन्ति च ॥ ४५॥"
  },
  {
    "text": "वेदवेदाङ्गतत्त्वज्ञः सर्वविद्याविशारदः ।\nसंस्थितस्तपसि प्रायस्त्रिलोकीविस्मयप्रदे ॥ ४६॥"
  },
  {
    "text": "शक्रेण तु हतः सोऽद्य वज्रघातेन साम्प्रतम् ।\nविनापराधं सहसा छिन्नानि मस्तकानि च ॥ ४७॥"
  },
  {
    "text": "तस्मात्त्वं पुरुषव्याघ्र जहि शक्रं कृतागसम् ।\nब्रह्महत्यायुतं पापं निस्त्रपं दुर्मतिं शठम् ॥ ४८॥"
  },
  {
    "text": "इत्युक्त्वा च तदा त्वष्टा पुत्रशोकसमाकुलः ।\nआयुधानि च दिव्यानि चकार विविधानि च ॥ ४९॥"
  },
  {
    "text": "ददावस्मै सहस्राक्षवधाय प्रबलानि च ।\nखड्गशूलगदाशक्तितोमरप्रमुखानि वै ॥ ५०॥"
  },
  {
    "text": "शार्ङ्ग धनुस्तथा बाणं परिघं पट्टिशं तथा ।\nचक्रं दिव्यं सहस्रारं सुदर्शनसमप्रभम् ॥ ५१॥"
  },
  {
    "text": "तूणीरौ चाक्षयौ दिव्यौ कवचं चातिसुन्दरम् ।\nरथं मेघप्रतीकाशं दृढं भारसहं जवम् ॥ ५२॥"
  },
  {
    "text": "युद्धोपकरणं सर्वं कृत्वा पुत्राय पार्थिव ।\nदत्त्वासौ प्रेरयामास त्वष्टा क्रोधसमन्वितः ॥ ५३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां षष्ठस्कन्धे त्रिशिरवधानन्तरं\nवृत्रोत्पत्तिवर्णनं नाम द्वितीयोऽध्यायः ॥ ६.२॥"
  },
  {
    "text": "६.३ तृतीयोऽध्यायः । ब्रह्मणः समाराधनाय त्वष्ट्रा वृत्रोपदेशवर्णनम् ।"
  },
  {
    "text": "व्यास उवाच ।\nकृतस्वस्त्ययनो वृत्रो ब्राह्मणैर्वेदपारगैः ।\nनिर्जगाम रथारूढो हन्तुं शक्रं महाबलः ॥ १॥"
  },
  {
    "text": "तदैव राक्षसाः क्रूराः पुरा देवपराजिताः ।\nसमाजग्मुश्च सेवार्थं वृत्रं ज्ञात्वा महाबलम् ॥ २॥"
  },
  {
    "text": "इन्द्रदूतास्तु तं दृष्ट्वा युद्धाय तु समागतम् ।\nवेगादागत्य वृत्तान्तं शशंसुस्तस्य चेष्टितम् ॥ ३॥"
  },
  {
    "text": "दूता ऊचुः ।\nस्वामिञ्छीघ्रमिहायाति वृत्रो नाम रिपुस्तव ।\nबलवान्स्यन्दने रूढस्त्वष्ट्रा चोत्पादितः किल ॥ ४॥"
  },
  {
    "text": "अविचारेण नाशार्थं तव क्रोधान्वितेन वै ।\nपुत्रघाताभितप्तेन दुःसहो राक्षसैर्युतः ॥ ५॥"
  },
  {
    "text": "यत्नं कुरु महाभाग शीघ्रमायाति साम्प्रतम् ।\nमेरुमन्दरसङ्काशो घोरशब्दोऽतिदारुणः ॥ ६॥"
  },
  {
    "text": "एतस्मिन्नन्तरे तत्र भीता देवगणा भृशम् ।\nआगत्योचुः सुरपतिं श‍ृण्वन्तं दूतभाषितम् ॥ ७॥"
  },
  {
    "text": "गणाः ऊचुः ।\nमघवन् दुर्निमित्तानि भवन्ति त्रिदशालये ।\nबहूनि भयशंसीनि पक्षिणां विरुतानि च ॥ ८॥"
  },
  {
    "text": "काकगृध्रास्तथा श्येनाः कङ्काद्या दारुणाः खगाः ।\nरुदन्ति विकृतैः शब्दैरुत्कारैर्भवनोपरि ॥ ९॥"
  },
  {
    "text": "चीचीकूचीति निनदान् कुर्वन्ति विहगा भृशम् ।\nवाहनानां च नेत्रेभ्यो जलधाराः पतन्त्यधः ॥ १०॥"
  },
  {
    "text": "श्रूयतेऽतिमहाञ्छब्दो रुदतीनां निशासु च ।\nराक्षसीनां महाभाग भवनोपरि दारुणः ॥ ११॥"
  },
  {
    "text": "प्रपतन्ति ध्वजास्तूर्णं विना वातेन मानद ।\nप्रभवन्ति महोत्पाता दिवि भूम्यन्तरिक्षजाः ॥ १२॥"
  },
  {
    "text": "कृष्णाम्बरधरा नार्यो भ्रमन्ति च गृहे गृहे ।\nयान्तु यान्तु गृहात्तूर्णं कुर्वन्त्यो विकृताननाः ॥ १३॥"
  },
  {
    "text": "रात्रौ स्वप्नेषु कान्तानां सुप्तानां निजमन्दिरे ।\nकेशाँल्लुनन्ति राक्षस्यो भीषयन्त्यो भृशातुराः ॥ १४॥"
  },
  {
    "text": "एवंविधानि देवेश भूकम्पोल्कादयस्तथा ।\nगोमायवो रुदन्ति स्म निशायां भवनाङ्गणे ॥ १५॥"
  },
  {
    "text": "सरटानां च जालानि प्रभवन्ति गृहे गृहे ।\nअङ्गप्रस्फुरणादीनि दुर्निमित्तानि सर्वशः ॥ १६॥"
  },
  {
    "text": "व्यास उवाच ।\nइति तेषां वचः श्रुत्वा चिन्तामाप सुरेश्वरः ।\nबृहस्पतिं समाहूय पप्रच्छ च मनोगतम् ॥ १७॥"
  },
  {
    "text": "इन्द्र उवाच ।\nब्रह्मन् किमुत घोराणि निमित्तानि भवन्ति वै ।\nवाताश्च दारुणा वान्ति प्रपतन्त्युलकाः खतः ॥ १८॥"
  },
  {
    "text": "सर्वज्ञोऽसि महाभाग समर्थो विघ्ननाशने ।\nबुद्धिमाञ्छास्त्रतत्त्वज्ञो देवतानां गुरुस्तथा ॥ १९॥"
  },
  {
    "text": "कुरु शान्तिं विधानज्ञ शत्रुक्षयविधायिनीम् ।\nयथा मे न भवेद्दुःखं तथा कार्यं विधीयताम् ॥ २०॥"
  },
  {
    "text": "बृहस्पतिरुवाच ।\nकिं करोमि सहस्राक्ष त्वयाद्य दुष्कृतं कृतम् ।\nअनागसं मुनिं हत्वा किं फलं समुपार्जितम् ॥ २१॥"
  },
  {
    "text": "अत्युग्रं पुण्यपापानां फलं भवति सत्वरम् ।\nविचार्य खलु कर्तव्यं कार्यं तद्भूतिमिच्छता ॥ २२॥"
  },
  {
    "text": "परोपतापनं कर्म न कर्तव्यं कदाचन ।\nन सुखं विन्दते प्राणी परपीडापरायणः ॥ २३॥"
  },
  {
    "text": "मोहाल्लोभाद्ब्रह्महत्या कृता शक्र त्वयाधुना ।\nतस्य पापस्य सहसा फलमेतदुपागतम् ॥ २४॥"
  },
  {
    "text": "अवध्यः सर्वदेवानां जातोऽसौ वृत्रसंज्ञकः ।\nहन्तुं त्वां स समायाति दानवैर्बहुभिर्वृतः ॥ २५॥"
  },
  {
    "text": "आयुधानि च सर्वाणि वज्रतुल्यानि वासव ।\nत्वष्ट्रा दत्तानि दिव्यानि गृहीत्वा समुपस्थितः ॥ २६॥"
  },
  {
    "text": "समागच्छति दुर्धर्षो रथारूढः प्रतापवान् ।\nदेवेन्द्र प्रलयं कुर्वन्नास्य मृत्युर्भविष्यति ॥ २७॥"
  },
  {
    "text": "कोलाहलस्तदा जातस्तथा ब्रुवति वाक्पतौ ।\nगन्धर्वाः किन्नरा यक्षा मुनयश्च तपोधनाः ॥ २८॥"
  },
  {
    "text": "सदनानि विहायैवामराः सर्वे पलायिताः ।\nतद्दृष्ट्वा महदाश्चर्यं शक्रश्चिन्तापरायणः ॥ २९॥"
  },
  {
    "text": "आज्ञापयामास तदा सेनोद्योगाय सेवकान् ।\nआनयध्वं वसून् रुद्रानश्विनौ च दिवाकरान् ॥ ३०॥"
  },
  {
    "text": "पूषणं च भगं वायुं कुबेरं वरुणं यमम् ।\nविमानेषु समारुह्य सायुधाः सुरसत्तमाः ॥ ३१॥"
  },
  {
    "text": "समागच्छन्तु तरसा शत्रुरायाति साम्प्रतम् ।\nइत्याज्ञाप्य सुरपतिः समारुह्य गजोत्तमम् ॥ ३२॥"
  },
  {
    "text": "बृहस्पतिं पुरोधाय निर्गतो निजमन्दिरात् ।\nतथैव त्रिदशाः सर्वे स्वं स्वं वाहनमास्थिताः ॥ ३३॥"
  },
  {
    "text": "युद्धाय कृतसङ्कल्पा निर्ययुः शस्त्रपाणयः ।\nवृत्रोऽथ दानवैर्युक्तः सम्प्राप्तो मानसोत्तरम् ॥ ३४॥"
  },
  {
    "text": "पर्वतं देवतावासं रम्यं पादपशोभितम् ।\nइन्द्रोऽप्यागत्य सङ्ग्रामं चकार मानसोत्तरे ॥ ३५॥"
  },
  {
    "text": "पर्वते देवतायुक्तो वाचस्पतिपुरःसरः ।\nतत्राभूद्दारुणं युद्धं वृत्रवासवयोस्तदा ॥ ३६॥"
  },
  {
    "text": "गदासिपरिघैः पाशैर्बाणैः शक्तिपरश्वधैः ।\nमानुषेण प्रमाणेन सङ्ग्रामः शरदां शतम् ॥ ३७॥"
  },
  {
    "text": "बभूव भयदो नॄणामृषीणां भावितात्मनाम् ।\nवरुणः प्रथमं भग्नस्ततो वायुगणः किल ॥ ३८॥"
  },
  {
    "text": "यमो विभावसुः शक्रः सर्वे ते निर्गता रणात् ।\nपलायनपरान् दृष्ट्वा देवानिन्द्रपुरोगमान् ॥ ३९॥"
  },
  {
    "text": "वृत्रोऽपि पितरं प्रागादाश्रमस्थं मुदान्वितम् ।\nप्रणम्य प्राह त्वष्टारं पितः कार्यं मया कृतम् ॥ ४०॥"
  },
  {
    "text": "देवा विनिर्जिताः सर्वे सेन्द्राः समरसंस्थिताः ।\nविद्रुतास्ते गताः स्थानं यथा सिंहान्मृगा गजाः ॥ ४१॥"
  },
  {
    "text": "इन्द्रः पदातिरगमन्मयानीतो गजोत्तमः ।\nऐरावतोऽयं भगवन् गृहाण द्विरदोत्तमम् ॥ ४२॥"
  },
  {
    "text": "न हतास्ते मया यस्मादयुक्तं भीतमारणम् ।\nआज्ञापय पुनस्तात किं करोमि तवेप्सितम् ॥ ४३॥"
  },
  {
    "text": "निर्जरा निर्गताः सर्वे भयभीता श्रमातुराः ।\nइन्द्रोऽप्यैरावतं त्यक्त्वा भयभीतः पलायितः ॥ ४४॥"
  },
  {
    "text": "व्यास उवाच ।\nइति पुत्रवचः श्रुत्वा त्वष्टा प्राह मुदान्वितः ।\nपुत्रवानद्य जातोऽस्मि सफलं मम जीवितम् ॥ ४५॥"
  },
  {
    "text": "त्वयाहं पावितः पुत्र गतो मे मानसो ज्वरः ।\nनिश्चलं मे मनो जातं दृष्ट्वा वीर्यं तवाद्भुतम् ॥ ४६॥"
  },
  {
    "text": "श‍ृणु वक्ष्याम्यहं पुत्र हितं तेऽद्य निशामय ।\nतपः कुरु महाभाग सावधानः स्थिरासनः ॥ ४७॥"
  },
  {
    "text": "विश्वासो नैव कर्तव्यः केषाञ्चित्पाकशासनः ।\nशत्रुस्ते छलकर्तास्ति नानाभेदविशारदः ॥ ४८॥"
  },
  {
    "text": "तपसा प्राप्यते लक्ष्मीस्तपसा राज्यमुत्तमम् ।\nतपसा बलवृद्धिः स्यात्सङ्ग्रामे विजयस्तथा ॥ ४९॥"
  },
  {
    "text": "आराध्य द्रुहिणं देवं लब्ध्वा वरमनुत्तमम् ।\nजहि शक्रं दुराचारं ब्रह्महत्यासमावृतम् ॥ ५०॥"
  },
  {
    "text": "सावधानः स्थिरो भूत्वा दातारं भज शङ्करम् ।\nवाञ्छितं स वरं दद्यात्सन्तुष्टश्चतुराननः ॥ ५१॥"
  },
  {
    "text": "तोषयित्वा विश्वयोनिं ब्रह्माणममितौजसम् ।\nअविनाशित्वमासाद्य जहि शक्रं कृतागसम् ॥ ५२॥"
  },
  {
    "text": "वैरं मनसि मे पुत्र वर्तते सुतघातजम् ।\nन शान्तिमनुगच्छामि न स्वपामि सुखेन ह ॥ ५३॥"
  },
  {
    "text": "तापसो मे हतः पुत्रो निरागाः पाप्मना यतः ।\nन विन्दामि सुखं वृत्र त्वं मामुद्धर दुःखितम् ॥ ५४॥"
  },
  {
    "text": "व्यास उवाच ।\nतदाकर्ण्य पितुर्वाक्यं वृत्रः क्रोधयुतस्तदा ।\nआज्ञामादाय च पितुर्जगाम तपसे मुदा ॥ ५५॥"
  },
  {
    "text": "गन्धमादनमासाद्य पुण्यां देवधुनीं शुभाम् ।\nस्नात्वा कुशासनं कृत्वा संस्थितश्च स्थिरासनः ॥ ५६॥"
  },
  {
    "text": "त्यक्त्वान्नं वारिपानं च योगाभ्यासपरायणः ।\nध्यायन्विश्वसृजं चित्ते सोपविष्टः स्थिरासने ॥ ५७॥"
  },
  {
    "text": "मघवा तं तपस्यन्तं ज्ञात्वा चिन्तातुरो ह्यभूत् ।\nगन्धर्वान्प्रेषयामास विघ्नार्थं पाकशासनः ॥ ५८॥"
  },
  {
    "text": "यक्षांश्च पन्नगान्सर्पान्किन्नरानमितौजसः ।\nविद्याधरानप्सरसो देवदूताननेकशः ॥ ५९॥"
  },
  {
    "text": "उपायास्तैः कृताः सम्यक् तपोविघ्नाय मायिभिः ।\nन चचाल ततो ध्यानात्त्वाष्ट्रः परमतापसः ॥ ६०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां षष्ठस्कन्धे ब्रह्मणः समाराधनाय\nत्वष्ट्रा वृत्रोपदेशवर्णनं नाम तृतीयोऽध्यायः ॥ ६.३॥"
  },
  {
    "text": "६.४ चतुर्थोऽध्यायः । ब्रह्मनेतृत्वे सेन्द्रैः सुरैर्विष्णोः शरणगमनवर्णनम् ।"
  },
  {
    "text": "व्यास उवाच ।\nनिर्गतास्ते परावृत्तास्तपोविघ्नकराः सुराः ।\nनिराशाः कार्यसंसिद्ध्यै तं दृष्ट्वा दृढचेतसम् ॥ १॥"
  },
  {
    "text": "जाते वर्षशते पूर्णे ब्रह्मा लोकपितामहः ।\nतत्राजगाम तरसा हंसारूढश्चतुर्मुखः ॥ २॥"
  },
  {
    "text": "आगत्य तमुवाचेदं त्वष्ट्टपुत्र सुखी भव ।\nत्यक्त्वा ध्यानं वरं ब्रूहि ददामि तव वाञ्छितम् ॥ ३॥"
  },
  {
    "text": "तपसा तेऽद्य तुष्टोऽस्मि त्वां दृष्ट्वा चातिकर्शितम् ।\nवरं वरय भद्रं ते मनोऽभिलषितं तव ॥ ४॥"
  },
  {
    "text": "व्यास उवाच ।\nवृत्रस्तदातिविशदां पुरतो निशम्य\nवाचं सुधासमरसां जगदेककर्तुः ।\nसन्त्यज्य योगकलनां सहसोदतिष्ठ-\nत्सञ्जातहर्षनयनाश्रुकलाकलापः ॥ ५॥"
  },
  {
    "text": "पादौ प्रणम्य शिरसा प्रणयाद्विधातु-\nर्बद्धाञ्जलिः पुरत एव समाससाद ।\nप्रोवाच तं सुवरदं तपसा प्रसन्नं\nप्रेम्णातिगद्गदगिरा विनयेन नम्रः ॥ ६॥"
  },
  {
    "text": "प्राप्तं मया सकलदेवपदं प्रभोऽद्य\nयद्दर्शनं तव सुदुर्लभमाशु जातम् ।\nवाञ्छास्ति नाथ मनसि प्रवणे दुरापा\nतां प्रब्रवीमि कमलासन वेत्सि भावम् ॥ ७॥"
  },
  {
    "text": "मृत्युश्च मा भवतु मे किल लोहकाष्ठ-\nशुष्कार्द्रवंशनिचयैरपरैश्च शस्त्रैः ।\nवृद्धि प्रयातु मम वीर्यमतीव युद्धे\nयस्माद्भवामि सबलैरमरैरजेयः ॥ ८॥"
  },
  {
    "text": "व्यास उवाच ।\nइत्थं सम्प्रार्थितो ब्रह्मा तमाह प्रहसन्निव ।\nउत्तिष्ठ गच्छ भद्रं ते वाञ्छितं सफलं सदा ॥ ९॥"
  },
  {
    "text": "न शुष्केण न चार्द्रेण न पाषाणेन दारुणा ।\nभविष्यति च ते मृत्युरिति सत्यं ब्रवीम्यहम् ॥ १०॥"
  },
  {
    "text": "इति दत्त्वा वरं ब्रह्मा जगाम भुवनं परम् ।\nवृत्रस्तु तं वरं लब्धा मुदितः स्वगृहं ययौ ॥ ११॥"
  },
  {
    "text": "शशंस पितुरग्रे तद्वरदानं महामतिः ।\nत्वष्टा तु मुदितः प्राप्तं पुत्रं प्राप्तवरं तदा ॥ १२॥"
  },
  {
    "text": "स्वस्ति तेऽस्तु महाभाग जहि शक्रं रिपुं मम ।\nहत्वागच्छ त्रिशिरसो हन्तारं पापसंयुतम् ॥ १३॥"
  },
  {
    "text": "भव त्वं त्रिदशाधीशः सम्प्राप्य विजयं रणे ।\nममाधिं छिन्धि विपुलं पुत्रनाशसमुद्भवम् ॥ १४॥"
  },
  {
    "text": "जीवतो वाक्यकरणात्क्षयाहे भूरिभोजनात् ।\nगयायां पिण्डदानाच्च त्रिभिः पुत्रस्य पुत्रता ॥ १५॥"
  },
  {
    "text": "तस्मात्पुत्र ममात्यर्थं दुःखं नाशितुमर्हसि ।\nत्रिशिरा मम चित्तात्तु नापसर्पति कर्हिचित् ॥ १६॥"
  },
  {
    "text": "सुशीलः सत्यवादी च तापसो वेदवित्तमः ।\nअपराधं विना तेन निहतः पापबुद्धिना ॥ १७॥"
  },
  {
    "text": "व्यास उवाच ।\nइति तस्य वचः श्रुत्वा वृत्रः परमदुर्जयः ।\nरथमारुह्य तरसा निर्जगाम पितुर्गृहात् ॥ १८॥"
  },
  {
    "text": "रणदुन्दुभिनिर्घोषं शङ्खनादं महाबलम् ।\nकारयित्वा प्रयाणं स चकार मदगर्वितः ॥ १९॥"
  },
  {
    "text": "निर्ययौ नयसंयुक्तः सेवकानिति संवदन् ।\nहत्वा शक्रं ग्रहीष्यामि सुरराज्यमकण्टकम् ॥ २०॥"
  },
  {
    "text": "इत्युक्त्वा निर्जगामाशु स्वसैन्यपरिवारितः ।\nमहता सैन्यनादेन भीषयन्नमरावतीम् ॥ २१॥"
  },
  {
    "text": "तमागच्छन्तमाज्ञाय तुराषाडपि सत्वरः ।\nसेनोद्योगं भयत्रस्तः कारयामास भारत ॥ २२॥"
  },
  {
    "text": "सर्वानाहूय तरसा लोकपालानरिन्दमः ।\nयुद्धार्थं प्रेरयन्सर्वान्व्यरोचत महाद्युतिः ॥ २३॥"
  },
  {
    "text": "गृध्रन्व्यूहं ततः कृत्वा संस्थितः पाकशासनः ।\nतत्राजगाम वेगात्तु वृत्रः परबलार्दनः ॥ २४॥"
  },
  {
    "text": "देवदानवयोस्तावत्सङ्ग्रामस्तुमुलोऽभवत् ।\nवृत्रवासवयोः सङ्ख्ये मनसा विजयैषिणोः ॥ २५॥"
  },
  {
    "text": "एवं परस्परं युद्धे सन्दीप्ते भयदे भृशम् ।\nआकूतं देवताः प्रापुर्दैत्याश्च परमां मुदम् ॥ २६॥"
  },
  {
    "text": "तोमरैर्भिन्दिपालैश्च खड्गैः परशुपट्टिशैः ।\nजघ्नुः परस्परं देवदैत्या स्वस्ववरायुधैः ॥ २७॥"
  },
  {
    "text": "एवं युद्धे वर्तमाने दारुणे लोमहर्षणे ।\nशक्रं जग्राह सहसा वृत्रः क्रोधसमन्वितः ॥ २८॥"
  },
  {
    "text": "अपावृत्य मुखे क्षिप्त्वा स्थितो वृत्रः शतक्रतुम् ।\nमुदितोऽभून्महाराज पूर्ववैरमनुस्मरन् ॥ २९॥"
  },
  {
    "text": "शक्रे ग्रस्तेऽथ वृत्रेण सम्भ्रान्ता निर्जरास्तदा ।\nचुक्रुशः परमार्तास्ते हा शक्रेति मुहुर्मुहुः ॥ ३०॥"
  },
  {
    "text": "अपावृतं मुखे शक्रं ज्ञात्वा सर्वे दिवौकसः ।\nबृहस्पतिं प्रणम्योचुर्दीना व्यथितचेतसः ॥ ३१॥"
  },
  {
    "text": "किं कर्तव्यं द्विजश्रेष्ठ त्वमस्माकं गुरुः परः ।\nशक्रो ग्रस्तस्तु वृत्रेण रक्षितो देवतान्तरैः ॥ ३२॥"
  },
  {
    "text": "विना शक्रेण किं कुर्मः सर्वे हीनपराक्रमाः ।\nअभिचारं कुरु विभो सत्वरः शक्रमुक्तये ॥ ३३॥"
  },
  {
    "text": "बृहस्पतिरुवाच ।\nकिं कर्तव्यं सुराः क्षिप्तो मुखमध्येऽस्ति वासवः ।\nवृत्रेणोत्सादितो जीवन्नस्ति कोष्ठान्तरे रिपोः ॥ ३४॥"
  },
  {
    "text": "व्यास उवाच ।\nदेवाश्चिन्तातुराः सर्वे तुरासाहं तथाकृतम् ।\nदृष्ट्वा विमृश्य तरसा चक्रुर्यत्नं विमुक्तये ॥ ३५॥"
  },
  {
    "text": "असृजन्त महासत्त्वां जृम्भिकां रिपुनाशिनीम् ।\nततो विजृम्भमाणः स व्यावृतास्यो बभूव ह ॥ ३६॥"
  },
  {
    "text": "विजृम्भमाणस्य ततो वृत्रस्यास्यादवापतत् ।\nस्वान्यङ्गान्यपि सङ्क्षिप्य निष्क्रान्तो बलसूदनः ॥ ३७॥"
  },
  {
    "text": "ततः प्रभृति लोकेषु जृम्भिका प्राणिसंस्थिता ।\nजहृषुश्च सुराः सर्वे शक्रं दृष्ट्वा विनिर्गतम् ॥ ३८॥"
  },
  {
    "text": "ततः प्रववृते युद्धं तयोर्लोकभयप्रदम् ।\nवर्षाणामयुतं यावद्दारुणं लोमहर्षणम् ॥ ३९॥"
  },
  {
    "text": "एकतश्च सुराः सर्वे युद्धाय समुपस्थिताः ।\nएकतो बलवांस्त्वाष्ट्रः सङ्ग्रामे समवर्तत ॥ ४०॥"
  },
  {
    "text": "यदा व्यवर्धत रणे वृत्रो वरमदावृतः ।\nपराजितस्तदा शक्रस्तेजसा तस्य धर्षितः ॥ ४१॥"
  },
  {
    "text": "विव्यथे मघवा युद्धे ततः प्राप्य पराजयम् ।\nविषादमगमन्देवा दृष्ट्वा शक्रं पराजितम् ॥ ४२॥"
  },
  {
    "text": "जग्मुस्त्यक्त्वा रणं सर्वे देवा इन्द्रपुरोगमाः ।\nगृहीतं देवसदनं वृत्रेणागत्य रंहसा ॥ ४३॥"
  },
  {
    "text": "देवोद्यानानिसर्वाणि भुङ्क्तेऽसौ दानवो बलात् ।\nऐरावतोऽपि दैत्येन गृहीतोऽसौ गजोत्तमः ॥ ४४॥"
  },
  {
    "text": "विमानानि च सर्वाणि गृहीतानि विशाम्पते ।\nउच्चैःश्रवा हयवरो जातस्तस्य वशे तदा ॥ ४५॥"
  },
  {
    "text": "कामधेनुः पारिजातो गणश्चाप्सरसां तथा ।\nगृहीतं रत्नमात्रं तु तेन त्वष्ट्टसुतेन ह ॥ ४६॥"
  },
  {
    "text": "स्थानभ्रष्टाः सुराः सर्वे गिरिदुर्गेषु संस्थिताः ।\nदुःखमापुः परिभ्रष्टा यज्ञभागात्सुरालयात् ॥ ४७॥"
  },
  {
    "text": "वृत्रः सुरपदं प्राप्य बभूव मदगर्वितः ।\nत्वष्टातीव सुखं प्राप्य मुमोद सुतसंयुतः ॥ ४८॥"
  },
  {
    "text": "अमन्त्रयन्हितं देवा मुनिभिः सह भारत ।\nकिं कर्तव्यमिति प्राप्ते विचिन्त्य भयमोहिताः ॥ ४९॥"
  },
  {
    "text": "जग्मुः कैलासमचलं सुराः शक्रसमन्विताः ।\nमहादेवं प्रणम्योचुः प्रह्वाः प्राञ्जलयो भृशम् ॥ ५०॥"
  },
  {
    "text": "देवदेव महादेव कृपासिन्धो महेश्वर ।\nरक्षास्मान्भयभीतांस्तु वृत्रेणातिपराजितान् ॥ ५१॥"
  },
  {
    "text": "गृहीतं देवसदनं तेन देव बलीयसा ।\nकिं कर्तव्यमतः शम्भो ब्रूहि सत्यं शिवाद्य नः ॥ ५२॥"
  },
  {
    "text": "किं कुर्मः क्व च गच्छामः स्थानभ्रष्टा महेश्वर ।\nदुःखस्य नाधिगच्छामो विनाशोपायमीश्वर ॥ ५३॥"
  },
  {
    "text": "साहाय्यं कुरु भूतेश व्यथिताः स्म कृपानिधे ।\nवृत्रं जहि मदोत्सिक्तं वरदानबलाद्विभो ॥ ५४॥"
  },
  {
    "text": "शिव उवाच ।\nब्रह्माणं पुरतः कृत्वा वयं सर्वे हरेः क्षयम् ।\nगत्वा समेत्य तं विष्णुं चिन्तयामो वधोद्यमम् ॥ ५५॥"
  },
  {
    "text": "स शक्तश्च छलज्ञश्च बलवान्बुद्धिमत्तरः ।\nशरण्यश्च दयाब्धिश्च वासुदेवो जनार्दनः ॥ ५६॥"
  },
  {
    "text": "विना तं देवदेवेशं नार्थसिद्धिर्भविष्यति ।\nतस्मात्तत्र च गन्तव्यं सर्वकार्यार्थसिद्धये ॥ ५७॥"
  },
  {
    "text": "व्यास उवाच ।\nइति सञ्चिन्त्य ते सर्वे ब्रह्मा शक्रः सशङ्करः ।\nजग्मुर्विष्णोः क्षयं देवाः शरण्यं भक्तवत्सलम् ॥ ५८॥"
  },
  {
    "text": "गत्वा विष्णुपदं देवास्तुष्टुवुः परमेश्वरम् ।\nहरिं पुरुषसूक्तेन वेदोक्तेन जगद्गुरुम् ॥ ५९॥"
  },
  {
    "text": "प्रत्यक्षोऽभूज्जगन्नाथस्तेषां स कमलापतिः ।\nसम्मान्य च सुरान्सर्वानित्युवाच पुरःस्थितः ॥ ६०॥"
  },
  {
    "text": "किमागताः स्म लोकेशा हरब्रह्मसमन्विताः ।\nकारणं कथयध्वं वः सर्वेषां सुरसत्तमाः ॥ ६१॥"
  },
  {
    "text": "व्यास उवाच ।\nइति श्रुत्वा हरेर्वाक्यं नोचुर्देवा रमापतिम् ।\nचिन्ताविष्टाः स्थिताः प्रायः सर्वेप्राञ्जलयस्तथा ॥ ६२॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां षष्ठस्कन्धे ब्रह्मनेतृत्वे सेन्द्रैः सुरैर्विष्णोः\nशरणगमनवर्णनं नाम चतुर्थोऽध्यायः ॥ ६.४॥"
  },
  {
    "text": "६.५ पञ्चमोऽध्यायः । देवीसमाराधनाय देवकृतस्तुतिवर्णनम् ।"
  },
  {
    "text": "व्यास उवाच ।\nतथा चिन्तातुरान्वीक्ष्य सर्वान्मर्वार्थतत्त्ववित् ।\nप्राह प्रेमभरोद्भ्रान्तान्माधवो मेदिनीपते ॥ १॥"
  },
  {
    "text": "विष्णुरुवाच ।\nकिं मौनमाश्रिता यूयं ब्रुवन्तु कारणं सुराः ।\nसदसद्वापि यच्छ्रुत्वा यतिष्ये तन्निवारणे ॥ २॥"
  },
  {
    "text": "देवा ऊचुः ।\nकिमज्ञातं तव विभो त्रिषु लोकेषु वर्तते ।\nसर्वं वेद भवान्कार्यं किं पृच्छसि पुनः पुनः ॥ ३॥"
  },
  {
    "text": "त्वया पूर्वं बलिर्बद्धः शक्रो देवाधिपः कृतः ।\nवामनं वपुरास्थाय क्रान्तं त्रिभुवनं पदैः ॥ ४॥"
  },
  {
    "text": "अमृतं त्वाहृतं विष्णो दैत्याश्च विनिपातिताः ।\nत्वं प्रभुः सर्वदेवानां सर्वापद्विनिवारणे ॥ ५॥"
  },
  {
    "text": "विष्णुरुवाच ।\nन भेतव्यं सुरवरा वेद्म्युपायं सुसम्मतम् ।\nतद्वधाय प्रवक्ष्यामि येन सौख्यं भविष्यति ॥ ६॥"
  },
  {
    "text": "अवश्यं करणीयं मे भवतां हितमात्मना ।\nबुद्ध्या बलेन चार्थेन येन केनच्छलेन वा ॥ ७॥"
  },
  {
    "text": "उपायाः खलु चत्वारः कथितास्तत्त्वदर्शिभिः ।\nसामादयः सुहृत्स्वेव दुर्हृदेषु विशेषतः ॥ ८॥"
  },
  {
    "text": "ब्रह्मणास्य वरो दत्तस्तपसाऽऽराधितेन च ।\nदुर्जयत्वं च सम्प्राप्तं वरदानप्रभावतः ॥ ९॥"
  },
  {
    "text": "अजेयः सर्वभूतानां त्वष्ट्रा समुपपादितः ।\nततो बलेन वृद्धिं स प्राप्तः परपुरञ्जयः ॥ १०॥"
  },
  {
    "text": "दुःसाध्योऽसौ सुराः शत्रुर्विना सामप्रतारणम् ।\nप्रलोभ्य वशमानेयो हन्तव्यस्तु ततः परम् ॥ ११॥"
  },
  {
    "text": "गच्छध्वं सर्वगन्धर्वा यत्रास्ति बलवत्तरः ।\nसाम तस्य प्रयुञ्जध्वं तत एनं विजेष्यथ ॥ १२॥"
  },
  {
    "text": "सङ्गम्य शपथात्कृत्वा विश्वास्य समयेन हि ।\nमित्रत्वं च समाधाय हन्तव्यः प्रबलो रिपुः ॥ १३॥"
  },
  {
    "text": "अदृश्यः सम्प्रवेक्ष्यामि वज्रमस्य वरायुधम् ।\nसाहाय्यं च करिष्यामि शक्रस्याहं सुरोत्तमाः ॥ १४॥"
  },
  {
    "text": "समयं च प्रतीक्षध्वं सर्वथैवायुषः क्षये ।\nमरणं विबुधास्तस्य नान्यथा सम्भविष्यति ॥ १५॥"
  },
  {
    "text": "गच्छध्वमृषिभिः सार्धं गन्धर्वाः कपटावृताः ।\nइन्द्रेण सह मित्रत्वं कुरुध्वं वाक्यदानतः ॥ १६॥"
  },
  {
    "text": "यथा स याति विश्वासं तथा कार्यं प्रतारणम् ।\nगुप्तोऽहं सम्प्रवेक्ष्यामि पविं सञ्छादितं दृढम् ॥ १७॥"
  },
  {
    "text": "विश्वस्तं मघवा शत्रुं हनिष्यति न चान्यथा ।\nविश्वासस्य कृते पापं कृत्वा शक्रस्तु पृष्ठतः ॥ १८॥"
  },
  {
    "text": "मत्सहायोऽथ वज्रेण शातयिष्यति पापिनम् ।\nन दोषोऽत्र शठे शत्रौ शाठ्यमेव प्रकुर्वतः ॥ १९॥"
  },
  {
    "text": "नान्यथा बलवान्वध्यः शूरधर्मेण जायते ।\nवामनं रूपमाधाय मयायं वञ्चितो बलिः ॥ २०॥"
  },
  {
    "text": "कृत्वा च मोहिनीवेषं दैत्याः सर्वेऽपिवञ्चिताः ।\nभवन्तः सहिताः सर्वे देवीं भगवतीं शिवाम् ॥ २१॥"
  },
  {
    "text": "गच्छध्वं शरणं भावैः स्तोत्रमन्त्रैः सुरोत्तमाः ।\nसाहाय्यं सा योगमाया भवतां संविधास्यति ॥ २२॥"
  },
  {
    "text": "वन्दामहे सदा देवीं सात्त्विकीं प्रकृतिं पराम् ।\nसिद्धिदां कामदां कामां दुरापामकृतात्मभिः ॥ २३॥"
  },
  {
    "text": "इन्द्रोऽपि तां समाराध्य हनिष्यति रिपुं रणे ।\nमोहिनी सा महामाया मोहयिष्यति दानवम् ॥ २४॥"
  },
  {
    "text": "मोहितो मायया वृत्रः सुखसाध्यो भविष्यति ।\nप्रसन्नायां पराम्बायां सर्वं साध्यं भविष्यति ॥ २५॥"
  },
  {
    "text": "नोचेन्मनोरथावाप्तिर्न कस्यापि भविष्यति ।\nअन्तर्यामिस्वरूपा सा सर्वकारणकारणा ॥ २६॥"
  },
  {
    "text": "तस्मात्तां विश्वजननीं प्रकृतिं परमादृताः ।\nभजध्वं सात्त्विकैर्भावैः शत्रुनाशाय सत्तमाः ॥ २७॥"
  },
  {
    "text": "पुरा मयापि सङ्ग्रामं कृत्वा परमदारुणम् ।\nपञ्चवर्षसहस्राणि निहतौ मधुकैटभौ ॥ २८॥"
  },
  {
    "text": "स्तुता मया तदात्यर्थं प्रसन्ना प्रकृतिः परा ।\nमोहितौ तौ तदा दैत्यौ छलेन च मया हतौ ॥ २९॥"
  },
  {
    "text": "विप्रलब्धौ महाबाहू दानवौ मदगर्वितौ ।\nतथा कुरुध्वं प्रकृतेर्भजनं भावसंयुताः ॥ ३०॥"
  },
  {
    "text": "सर्वथा कार्यसिद्धिं सा करिष्यति सुरोत्तमाः ।\nएवं ते दत्तमतयो विष्णुना प्रभविष्णुना ॥ ३१॥"
  },
  {
    "text": "जग्मुस्ते मेरुशिखरं मन्दारद्रुममण्डितम् ।\nएकान्ते संस्थिता देवाः कृत्वा ध्यानं जपं तपः ॥ ३२॥"
  },
  {
    "text": "तुष्टुवुर्जगतां धात्रीं सृष्टिसंहारकारिणीम् ।\nभक्तकामदुघामम्बां संसारक्लेशनाशिनीम् ॥ ३३॥"
  },
  {
    "text": "देवा ऊचुः ।\nदेवि प्रसीद परिपाहि सुरान्प्रतप्तान्\nवृत्रासुरेण समरे परिपीडितांश्च ।\nदीनार्तिनाशनपरे परमार्थतत्त्वे\nप्राप्तांस्त्वदङ्घ्रिकमलं शरणं सदैव ॥ ३४॥"
  },
  {
    "text": "त्वं सर्वविश्वजननी परिपालयास्मान्\nपुत्रानिवातिपतितान् रिपुसङ्कटेऽस्मिन् ।\nमातर्न तेऽस्त्यविदितं भुवनत्रयेऽपि\nकस्मादुपेक्षसि सुरानसुरप्रतप्तान् ॥ ३५॥"
  },
  {
    "text": "त्रैलोक्यमेतदखिलं विहितं त्वयैव\nब्रह्मा हरिः पशुपतिस्तव वासनोत्थाः ।\nकुर्वन्ति कार्यमखिलं स्ववशा न ते ते\nभ्रूभङ्गचालनवशाद्विहरन्ति कामम् ॥ ३६॥"
  },
  {
    "text": "माता सुतान्परिभवात्परिपाति दीनान्\nरीतिस्त्वयैव रचिता प्रकटापराधान् ।\nकस्मान्न पालयसि देवि विनापराधा-\nनस्मांस्त्वदङ्घ्रिशरणान्करुणारसाब्धे ॥ ३७॥"
  },
  {
    "text": "नूनं मदङ्घ्रिभजनाप्तपदाः किलैते\nभक्तिं विहाय विभवे सुखभोगलुब्धाः ।\nनेमे कटाक्षविषया इति चेन्न चैषा\nरीतिः सुते जननकर्तरि चापि दृष्टा ॥ ३८॥"
  },
  {
    "text": "दोषो न नोऽत्र जननि प्रतिभाति चित्ते\nयत्ते विहाय भजनं विभवे निमग्नाः ।\nमोहस्त्वया विरचितः प्रभवत्यसौ न-\nस्तस्मात्स्वभावकरुणे दयसे कथं न ॥ ३९॥"
  },
  {
    "text": "पूर्वं त्वया जननि दैत्यपतिर्बलिष्ठो\nव्यापादितो महिषरूपधरः किलाजौ ।\nअस्मत्कृते सकललोकभयावहोऽसौ\nवृत्रं कथं न भयदं विधुनोषि मातः ॥ ४०॥"
  },
  {
    "text": "शुम्भस्तथातिबलवाननुजो निशुम्भ-\nस्तौ भ्रातरौ तदनुगा निहता हतौ च ।\nवृत्रं तथा जहि खलं प्रबलं दयार्द्रे\nमत्तं विमोहय तथा न भवेद्यथासौ ॥ ४१॥"
  },
  {
    "text": "त्वं पालयाद्य विबुधानसुरेण मातः\nसन्तापितानतितरां भयविह्वलांश्च ।\nनान्योऽस्ति कोऽपि भुवनेषु सुरार्तिहन्ता\nयः क्लेशजालमखिलं निदहेत्स्वशक्त्या ॥ ४२॥"
  },
  {
    "text": "वृत्रे दया तव यदि प्रथिता तथापि\nजह्येनमाशु जनदुःखकरं खलं च ।\nपापात्समुद्धर भवानि शरैः पुनाना\nनोचेत्प्रयास्यति तमो ननु दुष्टबुद्धिः ॥ ४३॥"
  },
  {
    "text": "ते प्रापिताः सुरवनं विबुधारयो ये\nहत्वा रणेऽपि विशिखैः किल पावितास्ते ।\nत्राता न किं निरयपातभयाद्दयार्द्रे\nयच्छत्रवोऽपि न हि किं विनिहंसि वृत्रम् ॥ ४४॥"
  },
  {
    "text": "जानीमहे रिपुरसौ तव सेवको न\nप्रायेण पीडयति नः किल पापबुद्धिः ।\nयस्तावकस्त्विह भवेदमरानसौ किं\nत्वत्पादपङ्कजरतान्ननु पीडयेद्वा ॥ ४५॥"
  },
  {
    "text": "कुर्मः कथं जननि पूजनमद्य तेऽम्ब\nपुष्पादिकं तव विनिर्मितमेव यस्मात् ।\nमन्त्रा वयं च सकलं परशक्तिरूपं\nतस्माद्भवानि चरणे प्रणताः स्म नूनम् ॥ ४६॥"
  },
  {
    "text": "धन्यास्त एव मनुजा हि भजन्ति भक्त्या\nपादाम्बुजं तव भवाब्धिजलेषु पोतम् ।\nयं योगिनोऽपि मनसा सततं स्मरन्ति\nमोक्षार्थिनो विगतरागविकारमोहाः ॥ ४७॥"
  },
  {
    "text": "ये याज्ञिकाः सकलवेदविदोऽपि नूनं\nत्वां संस्मरन्ति सततं किल होमकाले ।\nस्वाहां तु तृप्तिजननीममरेश्वराणां\nभूयः स्वधां पितृगणस्य च तृप्तिहेतुम् ॥ ४८॥"
  },
  {
    "text": "मेधासि कान्तिरसि शान्तिरपि प्रसिद्धा\nबुद्धिस्त्वमेव विशदार्थकरी नराणाम् ।\nसर्वं त्वमेव विभवं भुवनत्रयेऽस्मि-\nन्कृत्वा ददासि भजतां कृपया सदैव ॥ ४९॥"
  },
  {
    "text": "व्यास उवाच ।\nएवं स्तुता सुरैर्देवी प्रत्यक्षा साभवत्तदा ।\nचारुरूपधरा तन्वी सर्वाभरणभूषिता ॥ ५०॥"
  },
  {
    "text": "पाशाङ्कुशवराभीतिलसद्बाहुचतुष्टया ।\nरणत्किङ्किणिकाजालरसनाबद्धसत्कटिः ॥ ५१॥"
  },
  {
    "text": "कलकण्ठीरवा कान्ता क्वणत्कङ्कणनूपुरा ।\nचन्द्रखण्डसमाबद्धरत्नमौलिविराजिता ॥ ५२॥"
  },
  {
    "text": "मन्दस्मितारविन्दास्या नेत्रत्रयविभूषिता ।\nपारिजातप्रसूनाच्छनालवर्णसमप्रभा ॥ ५३॥"
  },
  {
    "text": "रक्ताम्बरपरीधाना रक्तचन्दनचर्चिता ।\nप्रसादसुमुखी देवी करुणारससागरा ॥ ५४॥"
  },
  {
    "text": "सर्वश‍ृङ्गारवेषाढ्या सर्वद्वैतारणिः परा ।\nसर्वज्ञा सर्वकर्त्री च सर्वाधिष्ठानरूपिणी ॥ ५५॥"
  },
  {
    "text": "सर्ववेदान्तसंसिद्धा सच्चिदानन्दरूपिणी ।\nप्रणेमुस्तां समालोक्य सुरा देवीं पुरःस्थिताम् ॥ ५६॥"
  },
  {
    "text": "तानाह प्रणतानम्बा किं वः कार्यं ब्रुवन्तु माम् ।\nदेवा ऊचुः ।\nमोहयैनं रिपुं वृत्रं देवानामतिदुःखदम् ॥ ५७॥"
  },
  {
    "text": "यथा विश्वसते देवांस्तथा कुरु विमोहितम् ।\nआयुधे च बलं देहि हतः स्याद्येन वा रिपुः ॥ ५८॥"
  },
  {
    "text": "व्यास उवाच ।\nतथेत्युक्त्वा भगवती तत्रैवान्तरधीयत ।\nस्वानि स्वानि निकेतानि जग्मुर्देवा मुदान्विताः ॥ ५९॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां षष्ठस्कन्धे\nदेवीसमाराधनाय देवकृतस्तुतिवर्णनं नाम पञ्चमोऽध्यायः ॥ ६.५॥"
  },
  {
    "text": "६.६ षष्ठोऽध्यायः । छद्मेनेन्द्रेण फेनद्वारा पराशक्तिस्मरणमूर्वकं वृत्रहननवर्णनम् ।"
  },
  {
    "text": "व्यास उवाच ।\nएवं प्राप्तवरा देवा ऋषयश्च तपोधनाः ।"
  },
  {
    "text": "ददृशुस्तत्र तं वृत्रं ज्वलन्तमिव तेजसा ॥ १॥"
  },
  {
    "text": "धक्ष्यन्तमिव लोकांस्त्रीन्ग्रसन्तमिव चामरान् ।\nऋषयोऽथ ततोऽभ्येत्य वृत्रमूचुः प्रियं वचः ॥ २॥"
  },
  {
    "text": "देवकार्यार्थसिद्ध्यर्थं सामयुक्तं रसात्मकम् ।\nऋषय ऊचुः ।\nवृत्र वृत्र महाभाग सर्वलोकभयङ्कर ॥ ३॥"
  },
  {
    "text": "व्याप्तं त्वयैतत्सकलं ब्रह्माण्डमखिलं किल ।\nशक्रेण तव वैरं यत्तत्तु सौख्यविघातकम् ॥ ४॥"
  },
  {
    "text": "युवयोर्दुःखदं कामं चिन्तावृद्धिकरं परम् ।\nन त्वं स्वपिषि सन्तुष्टो न चापि मघवा तथा ॥ ५॥"
  },
  {
    "text": "सुखं स्वपिति चिन्तार्तो द्वयोर्यद्वैरिजं भयम् ।\nयुवयोर्युध्यतोः कालो व्यतीतस्तु महानिह ॥ ६॥"
  },
  {
    "text": "पीड्यन्ते च प्रजाः सर्वाः सदेवासुरमानवाः ।\nसंसारेऽत्र सुखं ग्राह्यं दुःखं हेयमिति स्थितिः ॥ ७॥"
  },
  {
    "text": "न सुखं कृतवैरस्य भवतीति विनिर्णयः ।\nसङ्ग्रामरसिकाः शूराः प्रशंसन्ति न पण्डिताः ॥ ८॥"
  },
  {
    "text": "युद्धं श‍ृङ्गारचतुरा इन्द्रियार्थविघातकम् ।\nपुष्पैरपि न योद्धव्यं किं पुनर्निशितैः शरैः ॥ ९॥"
  },
  {
    "text": "युद्धे विजयसन्देहो निश्चयं बाणताडनम् ।\nदैवाधीनमिदं विश्वं तथा जयपराजयौ ॥ १०॥"
  },
  {
    "text": "दैवाधीनाविति ज्ञात्वा न योद्धव्यं कदाचन ।\nकालेऽथ भोजनं स्नानं शय्यायां शयनं तथा ॥ ११॥"
  },
  {
    "text": "परिचर्यापरा भार्या संसारे सुखसाधनम् ।\nकिं सुखं युध्यतः सङ्ख्ये बाणवृष्टिभयङ्करे ॥ १२॥"
  },
  {
    "text": "खड्गपातातिरौद्रे च तथारातिसुखप्रदे ।\nसङ्ग्रामे मरणात्स्वर्गसुखप्राप्तिरिति स्फुटम् ॥ १३॥"
  },
  {
    "text": "प्रलोभनपरं वाक्यं नोदनार्थं निरर्थकम् ।\nछित्त्वा देहं व्यथां प्राप्य श‍ृगालकरटादिभिः ॥ १४॥"
  },
  {
    "text": "पश्चात्स्वर्गसुखावाप्तिं को वा वाञ्छति मन्दधीः ।\nसख्यं भवतु ते वृत्र शक्रेण सह नित्यदा ॥ १५॥"
  },
  {
    "text": "अवाप्स्यसि सुखं त्वं च शक्रश्चापि निरन्तरम् ।\nवयं च तापसाः सर्वे गन्धर्वाश्च निजाश्रमे ॥ १६॥"
  },
  {
    "text": "सुखवासं गमिष्यामः शान्ते वैरेऽधुनैव वाम् ।\nसङ्ग्रामे युवयोर्धीर वर्तमाने दिवानिशम् ॥ १७॥"
  },
  {
    "text": "पीड्यन्ते मुनयः सर्वे गन्धर्वाः किन्नरा नराः ।\nसर्वेषां शान्तिकामानां सख्यमिच्छामहे वयम् ॥ १८॥"
  },
  {
    "text": "मुनयस्त्वं च शक्रश्च प्राप्नुवन्तु सुखं किल ।\nमध्यस्थाश्च वयं वृत्र युवयोः सख्यकारणे ॥ १९॥"
  },
  {
    "text": "शपथं कारयित्वात्र योजयामो मिथः प्रियम् ।\nशक्रस्तु शपथान्कृत्वा यथोक्तांश्च तवाग्रतः ॥ २०॥"
  },
  {
    "text": "चित्तं ते प्रीतिसंयुक्तं करिष्यति तु साम्प्रतम् ।\nसत्याधारा धरा नूनं सत्येन च दिवाकरः ॥ २१॥"
  },
  {
    "text": "तपत्ययं यथाकालं वायुः सत्येन वात्यथ ।\nउदन्वानपि मर्यादां सत्येनैव न मुञ्चति ॥ २२॥"
  },
  {
    "text": "तस्मात्सत्येन सख्यं वा भवत्वद्य यथासुखम् ।\nएकत्र शयनं क्रीडा जलकेलिं सुखासनम् ॥ २३॥"
  },
  {
    "text": "युवाभ्यां सर्वथा कार्यं कर्तव्यं सख्यमेत्य च ।\nव्यास उवाच ।\nमहर्षिवचनं श्रुत्वा तानुवाच महामतिः ॥ २४॥"
  },
  {
    "text": "अवश्यं भगवन्तो मे माननीयास्तपस्विनः ।\nभवन्तो मुनयः क्वापि न मिथ्यावादिनो भृशम् ॥ २५॥"
  },
  {
    "text": "सदाचाराः सुशान्ताश्च न विदुश्छलकारणम् ।\nकृतवैरे शठे स्तब्धे कामुके च गतत्विषि ॥ २६॥"
  },
  {
    "text": "निर्लज्जे नैव कर्तव्यं सख्यं मतिमता सदा ।\nनिर्लज्जोऽयं दुराचारो ब्रह्महा लम्पटः शठः ॥ २७॥"
  },
  {
    "text": "न विश्वासस्तु कर्तव्यः सर्वथैवेदृशे जने ।\nभवन्तो निपुणाः सर्वे न द्रोहमतयः सदा ॥ २८॥"
  },
  {
    "text": "अनभिज्ञास्तु शान्तत्वाच्चित्तानामतिवादिनाम् ।\nमुनय ऊचुः ।\nजन्तुः कृतस्य भोक्ता वै शुभस्य त्वशुभस्य च ॥ २९॥"
  },
  {
    "text": "द्रोहं कृत्वा कुतः शान्तिमाप्नुयान्नष्टचेतनः ।\nविश्वासघातकर्तारो नरकं यान्ति निश्चयम् ॥ ३०॥"
  },
  {
    "text": "दुःखं च समवाप्नोति नूनं विश्वासघातकः ।\nनिष्कृतिर्ब्रह्महन्तॄणां सुरापानां च निष्कृतिः ॥ ३१॥"
  },
  {
    "text": "विश्वासघातिनां नैव मित्रद्रोहकृतामपि ।\nसमयं ब्रूहि सर्वज्ञ यथा ते चेतसि ध्रुवम् ॥ ३२॥"
  },
  {
    "text": "तेनैव समयेनाद्य सन्धिः स्यादुभयोः किल ।\nवृत्र उवाच ।\nन शुष्केण न चार्द्रेण नाश्मना न च दारुणा ॥ ३३॥"
  },
  {
    "text": "न वज्रेण महाभाग न दिवा निशि नैव च ।\nवध्यो भवेयं विप्रेन्द्राः शक्रस्य सह दैवतैः ॥ ३४॥"
  },
  {
    "text": "एवं मे रोचते सन्धिः शक्रेण सह नान्यथा ।\nव्यास उवाच ।\nऋषयस्तं तदा प्राहुर्बाढमित्येव चादृताः ॥ ३५॥"
  },
  {
    "text": "समयं श्रावयामासुस्तत्रानीय सुरेश्वरम् ।\nइन्द्रोऽपि शपथांस्तत्र चकार विगतज्वरः ॥ ३६॥"
  },
  {
    "text": "साक्षिणं पावकं कृत्वा मुनीनां सन्निधौ किल ।\nवृत्रस्तु वचनैस्तस्य विश्वासमगमत्तदा ॥ ३७॥"
  },
  {
    "text": "बभूव मित्रवच्छक्रे सहचर्यापरायणः ।\nकदाचिन्नन्दने चोभौ कदाचिद्गन्धमादने ॥ ३८॥"
  },
  {
    "text": "कदाचिदुदधेस्तीरे मोदमानौ विचेरतुः ।\nएवं कृते च सन्धाने वृत्रः प्रमुदितोऽभवत् ॥ ३९॥"
  },
  {
    "text": "शक्रोऽपि वधकामस्तु तदुपायानचिन्तयत् ।\nरन्ध्रान्वेषी समुद्विग्नस्तदासीन्मघवा भृशम् ॥ ४०॥"
  },
  {
    "text": "एवं चिन्तयतस्तस्य कालः समभिवर्तत ।\nविश्वासं परमं प्राप वृत्रः शक्रेऽतिदारुणे ॥ ४१॥"
  },
  {
    "text": "एवं कतिचिदब्दानि गतानि समये कृते ।\nवृत्रस्य मरणोपायान्मनसीन्द्रोऽप्यचिन्तयत् ॥ ४२॥"
  },
  {
    "text": "त्वष्टैकदा सुतं प्राह विश्वस्तं पाकशासने ।\nपुत्र वृत्र महाभाग श‍ृणु मे वचनं हितम् ॥ ४३॥"
  },
  {
    "text": "न विश्वासस्तु कर्तव्यः कृतवैरे कथञ्चन ।\nमघवा कृतवैरस्ते सदासूयापरः परैः ॥ ४४॥"
  },
  {
    "text": "लोभान्मत्तो द्वेषरतः परदुःखोत्सवान्वितः ।\nपरदारलम्पटः स पापबुद्धिः प्रतारकः ॥ ४५॥"
  },
  {
    "text": "रन्ध्रान्वेषी द्रोहपरो मायावी मदगर्वितः ।\nयः प्रविश्योदरे मातुर्गर्भच्छेदं चकार ह ॥ ४६॥"
  },
  {
    "text": "सप्तकृत्वः सप्तकृत्वः क्रन्दमानमनातुरः ।\nतस्मात्पुत्र न कर्तव्यो विश्वासस्तु कथञ्चन ॥ ४७॥"
  },
  {
    "text": "कृतपापस्य का लज्जा पुनः पुत्र प्रकुर्वतः ।\nव्यास उवाच ।\nएवं प्रबोधितः पित्रा वचनैर्हेतुसंयुतैः ॥ ४८॥"
  },
  {
    "text": "न बुबोध तदा वृत्र आसन्नमरणः किल ।\nस कदाचित्समुद्रान्ते तमपश्यन्महासुरम् ॥ ४९॥"
  },
  {
    "text": "सन्ध्याकाल उपावृत्ते मुहूर्तेऽतीव दारुणे ।\nततः सञ्चिन्त्य मघवा वरदानं महात्मनाम् ॥ ५०॥"
  },
  {
    "text": "सन्ध्येयं वर्तते रौद्रा न रात्रिर्दिवसो न च ।\nहन्तव्योऽयं मया चाद्य बलेनैव न संशयः ॥ ५१॥"
  },
  {
    "text": "एकाकी विजने चात्र सम्प्राप्तः समयोचितः ।\nएवं विचार्य मनसा सस्मार हरिमव्ययम् ॥ ५२॥"
  },
  {
    "text": "तत्राजगाम भगवानदृश्यः पुरुषोत्तमः ।\nवज्रमध्ये प्रविश्यासौ संस्थितो भगवान्हरिः ॥ ५३॥"
  },
  {
    "text": "इन्द्रो बुद्धिं चकाराशु तदा वृत्रवधं प्रति ।\nइति सञ्चिन्त्य मनसा कथं हन्यां रिपुं रणे ॥ ५४॥"
  },
  {
    "text": "अजेयं सर्वथा सर्वदेवैश्च दानवैस्तथा ।\nयदि वृत्रं न हन्म्यद्य वञ्चयित्वा महाबलम् ॥ ५५॥"
  },
  {
    "text": "न श्रेयो मम नूनं स्यात्सर्वथा रिपुरक्षणात् ।\nअपां फेनं तदापश्यत्समुद्रे पर्वतोपमम् ॥ ५६॥"
  },
  {
    "text": "नायं शुष्को न चार्द्रोऽयं न च शस्त्रमिदं तथा ।\nअपां फेनं तदा शक्रो जग्राह किल लीलया ॥ ५७॥"
  },
  {
    "text": "परां शक्तिं च सस्मार भक्त्या परमया युतः ।\nस्मृतमात्रा तदा देवी स्वांशं फेने न्यधापयत् ॥ ५८॥"
  },
  {
    "text": "वज्रं तदावृतं तत्र चकार हरिसंयुतम् ।\nफेनावृतं पविं तत्र शक्रश्चिक्षेप तं प्रति ॥ ५९॥"
  },
  {
    "text": "सहसा निपपाताशु वज्राहत इवाचलः ।\nवासवस्तु प्रहृष्टात्मा बभूव निहते तदा ॥ ६०॥"
  },
  {
    "text": "ऋषयश्च महेन्द्रं तमस्तुवन्विविधैः स्तवैः ।\nहतशत्रुः प्रहृष्टात्मा वासवः सह दैवतैः ॥ ६१॥"
  },
  {
    "text": "देवीं सम्पूजयामास यत्प्रसादाद्धतो रिपुः ।\nप्रसादयामास तदा स्तोत्रैर्नानाविधैरपि ॥ ६२॥"
  },
  {
    "text": "देवोद्याने पराशक्तेः प्रासादमकरोद्धरिः ।\nपद्मरागमयीं मूर्तिं स्थापयामास वासवः ॥ ६३॥"
  },
  {
    "text": "त्रिकालं महतीं पूजां चक्रुः सर्वेऽपि निर्जराः ।\nतदाप्रभृति देवानां श्रीदेवी कुलदैवतम् ॥ ६४॥"
  },
  {
    "text": "विष्णुं त्रिभुवनश्रेष्ठं पूजयामास वासवः ।\nततो हते महावीर्ये वृत्रे देवभयङ्करे ॥ ६५॥"
  },
  {
    "text": "प्रववौ च शिवो वायुर्जहृषुर्देवतास्तथा ।\nहते तस्मिन्सगन्धर्वा यक्षराक्षसकिन्नराः ॥ ६६॥"
  },
  {
    "text": "इत्थं वृत्रः पराशक्तिप्रवेशयुतफेनतः ।\nतया कृतविमोहाच्च शक्रेण सहसा हतः ॥ ६७॥"
  },
  {
    "text": "ततो वृत्रनिहन्त्रीति देवी लोकेषु गीयते ।\nशक्रेण निहतत्वाच्च शक्रेण हत उच्यते ॥ ६८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां षष्ठस्कन्धे छद्मेनेन्द्रेण फेनद्वारा पराशक्ति-\nस्मरणमूर्वकं वृत्रहननवर्णनं नाम षष्ठोऽध्यायः ॥ ६.६॥"
  },
  {
    "text": "६.७ सप्तमोऽध्यायः । इन्द्रस्य पद्मनालप्रवेशानन्तरं नहुषस्य देवेन्द्रपदेऽभिषेकवर्णनम् ।"
  },
  {
    "text": "व्यास उवाच ।\nअथ तं पतितं दृष्ट्वा विष्णुर्विष्णुपुरीं ययौ ।\nमनसा शङ्कमानस्तु तस्य हत्याकृतं भयम् ॥ १॥"
  },
  {
    "text": "इन्द्रोऽपि भयसन्त्रस्तो ययाविन्द्रपुरीं ततः ।\nमुनयो भयसंविग्ना ह्यभवन्निहते रिपौ ॥ २॥"
  },
  {
    "text": "किमस्माभिः कृतं पापं यदसौ वञ्चितः किल ।\nमुनिशब्दो वृथा जातः सुरेशस्य च सङ्गमात् ॥ ३॥"
  },
  {
    "text": "अस्माकं वचनाद्वृत्रो विश्वासमगमत्किल ।\nविश्वासघातिनः सङ्गाद्वयं विश्वासघातकाः ॥ ४॥"
  },
  {
    "text": "धिगियं ममता पापमूलमेवमनर्थकृत् ।\nयदस्माभिश्छलं कृत्वा शपथैर्वञ्चितोऽसुरः ॥ ५॥"
  },
  {
    "text": "मन्त्रकृद्बुद्धिदाता च प्रेरकः पापकारिणाम् ।\nपापभाक्स भवेन्नूनं पक्षकर्ता तथैव च ॥ ६॥"
  },
  {
    "text": "विष्णुनापि कृतं पापं यत्साहाय्यमवाप्तवान् ।\nवज्रं प्रविश्य येनासौ पातितः सत्त्वमूर्तिना ॥ ७॥"
  },
  {
    "text": "नूनं स्वार्थपरः प्राणी न पापात्त्रासमश्नुते ।\nहरिणा हरिसङ्गेन सर्वथा दुष्कृतं कृतम् ॥ ८॥"
  },
  {
    "text": "द्वावेव स्तः पदार्थानां द्वावेव निधनं गतौ ।\nप्रथमश्च तुरीयश्च यौ त्रिलोक्यां तु दुर्लभौ ॥ ९॥"
  },
  {
    "text": "अर्थकामौ प्रशस्तौ द्वौ सर्वेषां सम्मतौ प्रियौ ।\nधर्माधर्मेति वाग्वादो दम्भोऽयं महतामपि ॥ १०॥"
  },
  {
    "text": "मुनयोऽपि मनस्तापमेवं कृत्वा पुनः पुनः ।\nजग्मुः स्वानाश्रमानेव विमनस्का हतोद्यमाः ॥ ११॥"
  },
  {
    "text": "त्वष्टा तु निहतं श्रुत्वा पुत्रमिन्द्रेण भारत ।\nरुरोद दुःखसन्तप्तो निर्वेदमगमत्पुनः ॥ १२॥"
  },
  {
    "text": "यत्रासौ पतितस्तत्र गत्वा वीक्ष्य तथागतम् ।\nसंस्कारं कारयामास विधिवत्पारलौकिकम् ॥ १३॥"
  },
  {
    "text": "स्नात्वास्य सलिलं दत्त्वा कृत्वा चैवौर्ध्वदैहिकम् ।\nशशापेन्द्रं स शोकार्तः पापिष्ठं मित्रघातकम् ॥ १४॥"
  },
  {
    "text": "यथा मे निहतः पुत्रः प्रलोभ्य शपथैर्भृशम् ।\nतथेन्द्रोऽपि महद्दुःखं प्राप्नोतु विधिनिर्मितम् ॥ १५॥"
  },
  {
    "text": "इति शप्त्वा सुरेशानं त्वष्टा तापसमन्वितः ।\nमेरोः शिखरमास्थाय तपस्तेपे सुदुष्करम् ॥ १६॥"
  },
  {
    "text": "जनमेजय उवाच ।\nहत्वा त्वाष्ट्रं सुरेशोऽथ कामवस्थामवाप्तवान् ।\nसुखं वा दुःखमेवाग्रे तन्मे ब्रूहि पितामह ॥ १७॥"
  },
  {
    "text": "व्यास उवाच ।\nकिं पृच्छसि महाभाग सन्देहः कीदृशस्तव ।\nअवश्यमेव भोक्तव्यं कृतं कर्म शुभाशुभम् ॥ १८॥"
  },
  {
    "text": "बलिष्ठैर्दुर्बलैर्वापि स्वल्पं वा बहु वा कृतम् ।\nसर्वथैव हि भोक्तव्यं सदेवासुरमानुषैः ॥ १९॥"
  },
  {
    "text": "शक्रायेत्थं मतिर्दत्ता हरिणा वृत्रघातिने ।\nप्रविष्टोऽथ पविं विष्णुः सहायः प्रत्यपद्यत ॥ २०॥"
  },
  {
    "text": "न चापदि सहायोऽभूद्वासुदेवः कथञ्चन ।\nसमये स्वजनः सर्वः संसारेऽस्मिन्नराधिप ॥ २१॥"
  },
  {
    "text": "दैवे विमुखतां प्राप्ते न कोऽप्यस्ति सहायवान् ।\nपिता माता तथा भार्या भ्राता वाथ सहोदरः ॥ २२॥"
  },
  {
    "text": "सेवको वापि मित्रं वा पुत्रश्चैव तथौरसः ।\nप्रतिकूले गते दैवे न कोऽप्येति सहायताम् ॥ २३॥"
  },
  {
    "text": "भोक्ता पापस्य पुण्यस्य कर्ता भवति सर्वथा ।\nवृत्रं हत्वा गताः सर्वे निस्तेजस्कः शचीपतिः ॥ २४॥"
  },
  {
    "text": "शेपुस्तं त्रिदशाः सर्वे ब्रह्महेत्यब्रुवञ्छनैः ।\nको नाम शपथान्कृत्वा सत्यं दत्त्वा वचः पुनः ॥ २५॥"
  },
  {
    "text": "जिघांसति सुविश्वस्तं मुनिं मित्रत्वमागतम् ।\nदेवगोष्ठ्यां सुरोद्याने गन्धर्वाणां समागमे ॥ २६॥"
  },
  {
    "text": "सर्वत्रैव कथा तस्य विस्तारमगमत्किल ।\nकिं कृतं दुष्कृतं कर्म शक्रेणाद्य जिघांसता ॥ २७॥"
  },
  {
    "text": "वृत्रं छलेन विश्वस्तं मुनिभिश्च प्रतारितम् ।\nवेदप्रमाणमुत्सृज्य स्वीकृतं सौगतं मतम् ॥ २८॥"
  },
  {
    "text": "यदयं निहतः शनुर्वञ्चयित्वातिसाहसात् ।\nको नाम वचनं दत्त्वा विपरीतमथाचरेत् ॥ २९॥"
  },
  {
    "text": "विना शक्रं हरिं वापि यथायं विनिपातितः ।\nएवंविधाः कथाश्चान्याः समाजेष्वभवन्भृशम् ॥ ३०॥"
  },
  {
    "text": "शुश्रावेन्द्रोऽपि विविधाः स्वकीर्तेर्हानिकारकाः ।\nयस्य कीर्तिर्हता लोके धिक्तस्यैव कुजीवितम् ॥ ३१॥"
  },
  {
    "text": "यं दृष्ट्वा पथि गच्छन्तं शत्रुः स्मेरमुखो भवेत् ।\nइन्द्रद्युम्नोऽपि राजर्षिः पतितः कीर्तिसङ्क्षयात् ॥ ३२॥"
  },
  {
    "text": "स्वर्गादकृतपापोऽसौ पापकृत्किं न पात्यते ।\nस्वल्पेऽपराधेऽपि नृपो ययातिः पतितः किल ॥ ३३॥"
  },
  {
    "text": "नृपः कर्कटतां प्राप्तो युगानष्टादशैव तु ।\nभृगुपत्नीशिरश्छेदाद्भगवान्हरिरच्युतः ॥ ३४॥"
  },
  {
    "text": "ब्रह्मशापात्पशोर्योनौ सञ्जातो मकरादिषु ।\nविष्णुश्च वामनो भूत्वा याचनार्थं बलेर्गृहे ॥ ३५॥"
  },
  {
    "text": "गतः किमपरं दुःखं प्राप्नोति दुष्कृती नरः ।\nरामोऽपि वनवासेषु सीताविरहजं बहु ॥ ३६॥"
  },
  {
    "text": "दुःखं च प्राप्तवान्घोरं भृगुशापेन भारत ।\nतथेन्द्रोऽपि ब्रह्महत्याकृतं प्राप्य महद्भयम् ॥ ३७॥"
  },
  {
    "text": "न स्वास्थ्यं प्राप गेहेऽसौ सर्वसिद्धिसमन्विते ।\nपौलोमी तं सभाहीनं दृष्ट्वा प्रोवाच वासवम् ॥ ३८॥"
  },
  {
    "text": "निःश्वसन्तं भयत्रस्तं नष्टसंज्ञं विचेतसम् ।\nकिं प्रभोऽद्य भयार्तोऽसि मृतस्ते दारुणो रिपुः ॥ ३९॥"
  },
  {
    "text": "का चिन्ता वर्तते कान्त तव शत्रुनिषूदन ।\nकस्माच्छोचसि लोकेश निःश्वसन्प्राकृतो यथा ॥ ४०॥"
  },
  {
    "text": "नान्योऽस्ति बलवाञ्छत्रुर्येन चिन्तापरो भवान् ।\nइन्द्र उवाच ।\nनारातिर्बलवान्मेऽस्ति न शान्तिर्न सुखं तथा ॥ ४१॥"
  },
  {
    "text": "ब्रह्महत्याभयाद्राज्ञि बिभेमि सततं गृहे ।\nन नन्दनं सुखकरं नामृतं न गृहं वनम् ॥ ४२॥"
  },
  {
    "text": "गन्धर्वाणां तथा गेयं नृत्यमप्सरसां पुनः ।\nन त्वं सुखकरा नारी नाना च सुरयोषितः ॥ ४३॥"
  },
  {
    "text": "न तथा कामधेनुश्च देववृक्षः सुखप्रदः ।\nकिं करोमि क्व गच्छामि क्व शर्म मम जायते ॥ ४४॥"
  },
  {
    "text": "इति चिन्तापरः कान्ते न लभे सुखमात्मनि ।\nव्यास उवाच ।\nइत्युक्त्वा वचनं शक्रः प्रियां परमकातराम् ॥ ४५॥"
  },
  {
    "text": "निर्जगाम गृहान्मन्दो मानसं सर उत्तमम् ।\nपद्मनाले प्रविष्टोऽसौ भयार्तः शोककर्षितः ॥ ४६॥"
  },
  {
    "text": "न प्राज्ञायत देवेन्द्रस्त्वभिभूतश्च कल्मषैः ।\nप्रतिच्छन्नो वसत्यप्सु चेष्टमान इवोरगः ॥ ४७॥"
  },
  {
    "text": "असहायस्तुराषाडैच्चिन्तार्तो विकलेन्द्रियः ।\nततः प्रनष्टे देवेन्द्रे ब्रह्महत्याभयार्दिते ॥ ४८॥"
  },
  {
    "text": "सुराश्चिन्तातुराश्चासन्नुत्पाताश्चाभवन्नथ ।\nऋषयः सिद्धगन्धर्वा भयार्ताश्चाभवन्भृशम् ॥ ४९॥"
  },
  {
    "text": "अराजकं जगत्सर्वमभिभूतमुपद्रवैः ।\nअवर्षणं तदा जातं पृथिवी क्षीणवैभवा ॥ ५०॥"
  },
  {
    "text": "विच्छिन्नस्रोतसो नद्यः सरांस्यनुदकानि वै ।\nएवं त्वराजके जाते देवता मुनयस्तथा ॥ ५१॥"
  },
  {
    "text": "विचार्य नहुषं चक्रुः शक्रं सर्वे दिवौकसः ।\nसम्प्राप्य नहुषो राजा धर्मिष्ठोऽपि रजोबलात् ॥ ५२॥"
  },
  {
    "text": "बभूव विषयासक्तः पञ्चबाणशराहतः ।\nअप्सरोभिर्वृतः क्रीडन्देवोद्यानेषु भारत ॥ ५३॥"
  },
  {
    "text": "शक्रपत्नीगुणाञ्छ्रुत्वा चकमे तां स पार्थिवः ।\nऋषीनाह किमिन्द्राणी नोपगच्छति मां किल ॥ ५४॥"
  },
  {
    "text": "भवद्भिश्चामरैः सर्वैः कृतोऽहं वासवस्त्विह ।\nप्रेषयध्वं सुराः कामं सेवार्थं मम वै शचीम् ॥ ५५॥"
  },
  {
    "text": "प्रियं चेन्मम कर्तव्यं सर्वथा मुनयोऽमराः ।\nअहमिन्द्रोऽद्य देवानां लोकानां च तथेश्वरः ॥ ५६॥"
  },
  {
    "text": "आगच्छतु शची मह्यं क्षिप्रमद्य निवेशनम् ।\nइति तस्य वचः श्रुत्वा देवा देवर्षयस्तथा ॥ ५७॥"
  },
  {
    "text": "गत्वा चिन्तातुराः प्रोचुः पौलोमीं प्रणतास्ततः ।\nइन्द्रपत्नि दुराचारो नहुषस्त्वामिहेच्छति ॥ ५८॥"
  },
  {
    "text": "कुपितोऽस्मानुवाचेदं प्रेषयध्वं शचीमिह ।\nकिं कुर्मस्तदधीनाः स्मो येनेन्द्रोऽयं कृतः किल ॥ ५९॥"
  },
  {
    "text": "तच्छ्रुत्वा दुर्मना देवी बृहस्पतिमुवाच ह ।\nरक्ष मां नहुषाद्ब्रह्मंस्तवास्मि शरणं गता ॥ ६०॥"
  },
  {
    "text": "बृहस्पतिरुवाच ।\nन भेतव्यं त्वया देवि नहुषात्पापमोहितात् ।\nन त्वां दास्याम्यहं वत्से त्यक्त्वा धर्मं सनातनम् ॥ ६१॥"
  },
  {
    "text": "शरणागतमार्तं च यो ददाति नराधमः ।\nस एव नरकं याति यावदाभूतसम्प्लवम् ।\nस्वस्था भव पृथुश्रोणि न त्यक्ष्ये त्वां कदाचन ॥ ६२॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां षष्ठस्कन्धे इन्द्रस्य पद्मनालप्रवेशानन्तरं नहुषस्य\nदेवेन्द्रपदेऽभिषेकवर्णनं नाम सप्तमोऽध्यायः ॥ ६.७॥"
  },
  {
    "text": "६.८ अष्टमोऽध्यायः । इन्द्राण्या शक्रदर्शनम् ।"
  },
  {
    "text": "व्यास उवाच ।\nनहुषस्त्वथ तां श्रुत्वा गुरोस्तु शरणं गताम् ।\nचुक्रोध स्मरबाणार्तस्तमाङ्गिरसमाशु वै ॥ १॥"
  },
  {
    "text": "देवानाहाङ्गिरासूनुर्हन्तव्योऽयं मया किल ।\nइतीन्द्राणीं गृहे मूढो रक्षतीति मया श्रुतम् ॥ २॥"
  },
  {
    "text": "इति तं कुपितं दृष्ट्वा देवाः सर्षिपुरोगमाः ।\nअब्रुवन्नहुषं घोरं सामपूर्वं वचस्तदा ॥ ३॥"
  },
  {
    "text": "क्रोधं संहर राजेन्द्र त्यज पापमतिं प्रभो ।\nनिन्दन्ति धर्मशास्त्रेषु परदाराभिमर्शनम् ॥ ४॥"
  },
  {
    "text": "शक्रपत्नी सदा साध्वी जीवमाने पतौ पुनः ।\nकथमन्ये पतिं कुर्यात्सुभगातिपतिव्रता ॥ ५॥"
  },
  {
    "text": "त्रिलोकीशस्त्वमधुना शास्ता धर्मस्य वै विभो ।\nत्वादृशोऽधर्ममातिष्ठेत्तदा नश्येत्प्रजा ध्रुवम् ॥ ६॥"
  },
  {
    "text": "सर्वथा प्रभुणा कार्यं शिष्टाचारस्य रक्षणम् ।\nवारमुख्याश्च शतशो वर्तन्तेऽत्र शचीसमाः ॥ ७॥"
  },
  {
    "text": "रतिस्तु कारणं प्रोक्तं श‍ृङ्गारस्य महात्मभिः ।\nरसहानिर्बलात्कारे कृते सति तु जायते ॥ ८॥"
  },
  {
    "text": "उभयोः सदृशं प्रेम यदि पार्थिवसत्तम ।\nतदा वै सुखसम्पत्तिरुभयोरुपजायते ॥ ९॥"
  },
  {
    "text": "तस्माद्भावमिमं मुञ्च परदाराभिमर्शने ।\nसद्भावं कुरु देवेन्द्र पदं प्राप्तोऽस्यनुत्तमम् ॥ १०॥"
  },
  {
    "text": "ऋद्धिक्षयस्तु पापेन पुण्येनातिविवर्धनम् ।\nतस्मात्पापं परित्यज्य सन्मतिं कुरु पार्थिव ॥ ११॥"
  },
  {
    "text": "नहुष उवाच ।\nगौतमस्य यदा भुक्ता दाराः शक्रेण देवताः ।\nवाचस्पतेस्तु सोमेन क्व यूयं संस्थितास्तदा ॥ १२॥"
  },
  {
    "text": "परोपदेशे कुशला प्रभवन्ति नराः किल ।\nकर्ता चैवोपदेष्टा च दुर्लभः पुरुषो भवेत् ॥ १३॥"
  },
  {
    "text": "मामागच्छतु सा देवी हितं स्यादद्भुतं हि वः ।\nएतस्याः परमं देवाः सुखमेव भविष्यति ॥ १४॥"
  },
  {
    "text": "अन्यथा न हि तुष्येऽहं सत्यमेतद्ब्रवीमि वः ।\nविनयाद्वा बलाद्वापि तामाशु प्रापयन्त्विह ॥ १५॥"
  },
  {
    "text": "इति तस्य वचः श्रुत्वा देवाश्च मुनयस्तथा ।\nतमूचुश्चातिसन्त्रस्ता नहुषं मदनातुरम् ॥ १६॥"
  },
  {
    "text": "इन्द्राणीमानयिष्यामः सामपूर्वं तवान्तिकम् ।\nइत्युक्त्वा ते तदा जग्मुर्बृहस्पतिनिकेतनम् ॥ १७॥"
  },
  {
    "text": "व्यास उवाच ।\nते गत्वाङ्गिरसः पुत्रं प्रोचुः प्राञ्जलयः सुराः ।\nजानीमः शरणं प्राप्तामिन्द्राणीं तव वेश्मनि ॥ १८॥"
  },
  {
    "text": "सा देया नहुषायाद्य वासवोऽसौ कृतो यतः ।\nवृणोत्वियं वरारोहा पतित्वे वरवर्णिनी ॥ १९॥"
  },
  {
    "text": "बृहस्पतिः सुरानाह तच्छ्रुत्वा दारुणं वचः ।\nनाहं त्यक्ष्ये तु पौलोमीं सतीं च शरणागताम् ॥ २०॥"
  },
  {
    "text": "देवा ऊचुः ।\nउपायोऽन्यः प्रकर्तव्यो येन सोऽद्य प्रसीदति ।\nअन्यथा कोपसंयुक्तो दुराराध्यो भविष्यति ॥ २१॥"
  },
  {
    "text": "गुरुरुवाच ।\nतत्र गत्वा शची भूपं प्रलोभ्य वचसा भृशम् ।\nकरोतु समयं बाला पतिं ज्ञात्वा मृतं भजे ॥ २२॥"
  },
  {
    "text": "इन्द्रे जीवति मे कान्ते कथमन्यं करोम्यहम् ।\nअन्वेषणार्थं गन्तव्यं मया तस्य महात्मनः ॥ २३॥"
  },
  {
    "text": "इति सा समयं कृत्वा वञ्चयित्वा च भूपतिम् ।\nभर्तुरानयने यत्नं करोतु मम वाक्यतः ॥ २४॥"
  },
  {
    "text": "इति सञ्चिन्त्य मे सर्वे बृहस्पतिपुरोगमाः ।\nनहुषं सहिता जग्मुरिन्द्रपत्न्या दिवौकसः ॥ २५॥"
  },
  {
    "text": "तानागतान्ममीक्ष्याह तदा कृत्रिमवासवः ।\nजहर्ष च मुदायुक्तस्तां वीक्ष्य मुदितोऽब्रवीत् ॥ २६॥"
  },
  {
    "text": "अद्यास्मि वासवः कान्ते भज मां चारुलोचने ।\nपतित्वे सर्वलोकस्य पूज्योऽहं विहितः सुरैः ॥ २७॥"
  },
  {
    "text": "इत्युक्ता सा नृपं प्राह वेपमाना त्रपायुता ।\nवरमिच्छाम्यहं राजंस्त्वत्तः प्राप्तं सुरेश्वर ॥ २८॥"
  },
  {
    "text": "किञ्चित्कालं प्रतीक्षस्व यावत्कुर्वे विनिर्णयम् ।\nइन्द्रोऽस्तीति न वास्तीति सन्देहो मे हृदि स्थितः ॥ २९॥"
  },
  {
    "text": "ततस्त्वां समुपस्थास्ये कृत्वा निश्चयमात्मनि ।\nतावत्क्षमस्व राजेन्द्र सत्यमेतद्ब्रवीमि ते ॥ ३०॥"
  },
  {
    "text": "न हि विज्ञायते शक्रो नष्टः किं वा क्व वा गतः ।\nएवमुक्तः स चेन्द्राण्या नहुषः प्रीतिमानभूत् ॥ ३१॥"
  },
  {
    "text": "व्यसर्जयत्स तां देवीं तथेत्युक्त्वा मुदान्वितः ।\nसा विसृष्टा नृपेणाशु गत्वा प्राह सुरान्सती ॥ ३२॥"
  },
  {
    "text": "इन्द्रस्यागमने यत्नं कुरुताद्य कृतोद्यमाः ।\nश्रुत्वा तद्वचनं देवा इन्द्राण्या रसवच्छुचि ॥ ३३॥"
  },
  {
    "text": "मन्त्रयामासुरेकाग्राः शक्रार्थं नृपसत्तम ।\nते गत्वा वैष्णवं धाम तुष्टुवुः परमेश्वरम् ॥ ३४॥"
  },
  {
    "text": "आदिदेवं जगन्नाथं शरणागतवत्सलम् ।\nऊचुश्चैनं समुद्विग्ना वाक्यं वाक्यविशारदाः ॥ ३५॥"
  },
  {
    "text": "देवदेव सुरपतिर्ब्रह्महत्याप्रपीडितः ।\nअदृश्यः सर्वभूतानां क्वापि तिष्ठति वासवः ॥ ३६॥"
  },
  {
    "text": "त्वद्धिया निहते विप्रे ब्रह्महत्या कुतः प्रभो ।\nत्वं गतिस्तस्य भगवन्नस्माकं च तथैव हि ॥ ३७॥"
  },
  {
    "text": "त्राहि नः परमापन्नान्मोक्षं तस्य विनिर्दिश ।\nदेवानां वचनं श्रुत्वा कातरं विष्णुरब्रवीत् ॥ ३८॥"
  },
  {
    "text": "यजतामश्वमेधेन शक्रपापनिवृत्तये ।\nपुण्येन हयमेधेन पावितः पाकशासनः ॥ ३९॥"
  },
  {
    "text": "पुनरेष्यति देवानामिन्द्रत्वमकुतोभयः ।\nहयमेधेन सन्तुष्टा देवी श्रीजगदम्बिका ॥ ४०॥"
  },
  {
    "text": "ब्रह्महत्यादिपापानि नाशयिष्यत्यसंशयम् ।\nयस्याः स्मरणमात्रेण पापजालं विनश्यति ॥ ४१॥"
  },
  {
    "text": "किं पुनर्वाजिमेधेन तत्प्रीत्यर्थं कृतेन च ।\nइन्द्राणी कुरुतान्नित्यं भगवत्याः प्रपूजनम् ॥ ४२॥"
  },
  {
    "text": "आराधनं शिवायास्तु सुखकारि भविष्यति ।\nनहुषोऽपि जगन्मातुर्मायया मोहितः किल ॥ ४३॥"
  },
  {
    "text": "विनाशं स्वकृतेनाशु गमिष्यत्येनसा सुराः ।\nपावितश्चाश्वमेधेन तुराषाडपि वैभवम् ॥ ४४॥"
  },
  {
    "text": "प्राप्स्यत्यचिरकालेन स्वमासनमनुत्तमम् ।\nते तु श्रुत्वा शुभां वाणीं विष्णोरमिततेजसः ॥ ४५॥"
  },
  {
    "text": "जग्मुस्तं देशमनिशं यत्रास्ते पाकशासनः ।\nतमाश्वास्य सुराः शक्रं बृहस्पतिपुरोगमाः ॥ ४६॥"
  },
  {
    "text": "कारयामासुरखिलं हयमेधं महाक्रतुम् ।\nविभज्य ब्रह्महत्यां तु वृक्षेषु च नदीषु च ॥ ४७॥"
  },
  {
    "text": "पर्वतेषु पृथिव्यां च स्त्रीषु चैवाक्षिपद्विभुः ।\nतां विसृज्य च भूतेषु विपापः पाकशासनः ॥ ४८॥"
  },
  {
    "text": "विज्वरः समभूद्भूयः कालाकाङ्क्षी स्थितो जले ।\nअदृश्यः सर्वभूतानां पद्मनाले व्यतिष्ठत ॥ ४९॥"
  },
  {
    "text": "देवास्तु निर्गताः स्थाने कृत्वा कार्यं तदद्भुतम् ।\nपौलोमी तु गुरुं प्राह दुःखिता विरहाकुला ॥ ५०॥"
  },
  {
    "text": "कृतयज्ञोऽपि मे भर्ता किमदृश्यः पुरन्दरः ।\nकथं द्रक्ष्ये प्रियं स्वामिंस्तमुपायं वदस्व मे ॥ ५१॥"
  },
  {
    "text": "बृहस्पतिरुवाच ।\nत्वमाराधय पौलोमि देवीं भगवतीं शिवाम् ।\nदर्शयिष्यति ते नाथं देवी विगतकल्मषम् ॥ ५२॥"
  },
  {
    "text": "आराधिता जगद्धात्री नहुषं वारयिष्यति ।\nमोहयित्वा नृपं स्थानात्पातयिष्यति चाम्बिका ॥ ५३॥"
  },
  {
    "text": "इत्युक्ता सा तदा तेन पुलोमतनया नृप ।\nजग्राह मन्त्रं विधिवद्गुरोर्देव्याः ससाधनम् ॥ ५४॥"
  },
  {
    "text": "विद्यां प्राप्य गुरोर्देवी देवीं श्रीभुवनेश्वरीम् ।\nसम्यगाराधयामास बलिपुष्पार्चनैः शुभै ॥ ५५॥"
  },
  {
    "text": "त्यक्तान्यभोगसम्भारा तापसीवेषधारिणी ।\nचकार पूजनं देव्याः प्रियदर्शनलालसा ॥ ५६॥"
  },
  {
    "text": "कालेन कियता तुष्टा प्रत्यक्षं दर्शनं ददौ ।\nसौम्यरूपधरा देवी वरदा हंसवाहिनी ॥ ५७॥"
  },
  {
    "text": "सूर्यकोटिप्रतीकाशा चन्द्रकोटिसुशीतला ।\nविद्युत्कोटिसमानाभा चतुर्वेदसमन्विता ॥ ५८॥"
  },
  {
    "text": "पाशाङ्कुशाभयवरान्दधती निजबाहुभिः ।\nआपादलम्बिनीं स्वच्छां मुक्तामालां च बिभ्रती ॥ ५९॥"
  },
  {
    "text": "प्रसन्तस्मेरवदना लोचनत्रयभूषिता ।\nआब्रह्मकीटजननी करुणामृतसागरा ॥ ६०॥"
  },
  {
    "text": "अनन्तकोटिब्रह्माण्डनायिका परमेश्वरी ।\nसौम्यानन्तरसैर्युक्तस्तनद्वयविराजिता ॥ ६१॥"
  },
  {
    "text": "सर्वेश्वरी च सर्वज्ञा कूटस्थाक्षररूपिणी ।\nतामुवाच प्रसन्ना सा शक्रपत्नीं कृतोद्यमाम् ॥ ६२॥"
  },
  {
    "text": "मेघगम्भीरशब्देन मुदमाददती भृशम् ।\nदेव्युवाच ।\nवरं वरय सुश्रोणि वाञ्छितं शक्रवल्लभे ॥ ६३॥"
  },
  {
    "text": "ददाम्यद्य प्रसन्नास्मि पूजिता सुभृशं त्वया ।\nवरदाहं समायाता दर्शनं सहजं न मे ॥ ६४॥"
  },
  {
    "text": "अनेककोटिजन्मोत्थपुण्यपुञ्जैर्हि लभ्यते ।\nइत्युक्ता सा तदा देवी तामाह प्रणता पुरः ॥ ६५॥"
  },
  {
    "text": "शक्रपत्नी भगवतीं प्रसन्नां परमेश्वरीम् ।\nवाञ्छामि दर्शनं मातः पत्युः परमदुर्लभम् ॥ ६६॥"
  },
  {
    "text": "नहुषाद्भयनाशं च स्वपदप्रापणं तथा ।\nदेव्युवाच ।\nगच्छ त्वमनया दूत्या सार्धं श्रीमानसं सरः ॥ ६७॥"
  },
  {
    "text": "यत्र मे मूर्तिरचला विश्वकामाभिधा मता ।\nतत्र पश्यसि शक्रं त्वं दुःखितं भयविह्वलम् ॥ ६८॥"
  },
  {
    "text": "मोहयिष्यामि राजानं कालेन कियता पुनः ।\nस्वस्था भव विशालाक्षि करोमि तव चेप्सितम् ॥ ६९॥"
  },
  {
    "text": "भ्रंशयिष्यामि भूपालं मोहितं त्रिदशासनात् ।\nव्यास उवाच ।\nदेवीदूती तां गृहीत्वा शक्रपत्नीं त्वरान्विता ॥ ७०॥"
  },
  {
    "text": "प्रापयामास सान्निध्यं स्वपत्युः परमेश्वरीम् ।\nसा दृष्ट्वा तं पतिं बाला सुरेशं गुप्तसंस्थितम् ।\nमुदिताभूद्वरं वीक्ष्य बहुकालाभिवाञ्छितम् ॥ ७१॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nषष्ठस्कन्धे इन्द्राण्या शक्रदर्शनं नामाष्टमोऽध्यायः ॥ ६.८॥"
  },
  {
    "text": "६.९ नवमोऽध्यायः । नहुषस्वर्गच्युतिवर्णनम् ।"
  },
  {
    "text": "व्यास उवाच ।\nतां वीक्ष्य विपुलापाङ्गीं रहः शोकसमन्विताम् ।\nआखण्डलः प्रियां भार्यां विस्मितश्चाब्रवीत्तदा ॥ १॥"
  },
  {
    "text": "कथमत्रागता कान्ते कथं ज्ञातस्त्वया ह्यहम् ।\nदुर्ज्ञेयः सर्वभूतानां संस्थितोऽस्मि शुभानने ॥ २॥"
  },
  {
    "text": "शच्युवाच ।\nदेव देव्याः प्रसादेन ज्ञातोऽस्यद्य भवानिह ।\nपुनस्तस्याः प्रसादेन प्राप्तास्मि त्वां दिवस्पते ॥ ३॥"
  },
  {
    "text": "नहुषो नाम राजर्षिः स्थापितो भवदासने ।\nत्रिदशैर्मुनिभिश्चैव स मां बाधति नित्यशः ॥ ४॥"
  },
  {
    "text": "पतिं मां कुरु चार्वङ्गिः तुरासाहं सुराधिपम् ।\nएवं वदति मां पाप्मा किं करोमि बलार्दन ॥ ५॥"
  },
  {
    "text": "इन्द्र उवाच ।\nकालाकाङ्क्षी वरारोहे संस्थितोऽस्मि यदृच्छया ।\nतथा त्वमपि कल्याणि सुस्थिरं स्वमनः कुरु ॥ ६॥"
  },
  {
    "text": "व्यास उवाच ।\nइत्युक्ता तेन सा देवी पतिनातिप्रशंसिना ।\nनिःश्वसन्त्याह तं शक्रं वेपमानातिदुःखिता ॥ ७॥"
  },
  {
    "text": "कथं तिष्ठे महाभाग पापात्मा मां वशानुगाम् ।\nकरिष्यति मदोन्मत्तो वरदानेन गर्वितः ॥ ८॥"
  },
  {
    "text": "देवाश्च मुनयः सर्वे मामूचुस्तद्भयाकुलाः ।\nतं भजस्व वरारोहे देवराजं स्मरातुरम् ॥ ९॥"
  },
  {
    "text": "बृहस्पतिस्तु शत्रुघ्न वाडवो बलवर्जितः ।\nकथं मां रक्षितुं शक्तो भवेद्देवानुगः सदा ॥ १०॥"
  },
  {
    "text": "तस्माच्चिन्तास्ति महती नार्यहं वशवर्तिनी ।\nअनाथा किं करिष्यामि विपरीते विधौ विभो ॥ ११॥"
  },
  {
    "text": "नार्यस्म्यहं न कुलटा त्वच्चित्तातिपतिव्रता ।\nनास्ति मे शरणं तत्र यो मां रक्षति दुःखिताम् ॥ १२॥"
  },
  {
    "text": "इन्द्र उवाच ।\nउपायं प्रब्रवीम्यद्य तं कुरुष्व वरानने ।\nशीलं ते दुःखिते काले परित्रातं भविष्यति ॥ १३॥"
  },
  {
    "text": "परेण रक्षिता नारी न भवेच्च पतिव्रता ।\nउपायैः कोटिभिः कामभिन्नचित्तातिचञ्चला ॥ १४॥"
  },
  {
    "text": "शीलमेव हि नारीणां सदा रक्षति पापतः ।\nतस्मात्त्वं शीलमास्थाय स्थिरा भव शुचिस्मिते ॥ १५॥"
  },
  {
    "text": "यदा त्वां नहुषो राजा बलादाकर्षयेत्खलः ।\nतदा त्वं समयं कृत्वा गजं वञ्चय भूपतिम् ॥ १६॥"
  },
  {
    "text": "एकान्ते तत्समीपे त्वं गत्वा वद मदालसे ।\nऋषियानेन दिव्येन मामुपैहि जगत्पते ॥ १७॥"
  },
  {
    "text": "एवं तव वशे प्रीता भविष्यामीति मे ततम् ।\nइति तं वद सुश्रोणि तदा तु परिमोहितः ॥ १८॥"
  },
  {
    "text": "कामान्धः स मुनीन् याने योजयिष्यति पार्थिवः ।\nअवश्यं तापसो भूपं शापदग्धं करिष्यति ॥ १९॥"
  },
  {
    "text": "साहाय्यं जगदम्बा ते करिष्यति न संशयः ।\nजगदम्बापदस्मर्तुः सङ्कटं न कदाचन ॥ २०॥"
  },
  {
    "text": "यदि जायेत तच्चापि ज्ञेयं तत्स्वस्तये किल ।\nतस्मात्सर्वप्रयत्नेन मणिद्वीपाधिवासिनीम् ॥ २१॥"
  },
  {
    "text": "भज त्वं भुवनेशानीं गुरुवाक्यानुसारतः ।\nव्यास उवाच ।\nइत्याख्याता शची तेन जगाम नहुषं प्रति ॥ २२॥"
  },
  {
    "text": "तथेत्युक्त्वातिविश्वस्ता भाविकार्ये कृतोद्यमा ।\nनहुषस्तां समालोक्य मुदितो वाक्यमब्रवीत् ॥ २३॥"
  },
  {
    "text": "स्वागतं सत्यवचनैस्त्वदधीनोऽस्मि कामिनि ।\nदासोऽहं तव सत्येन पालितं वचनं त्वया ॥ २४॥"
  },
  {
    "text": "यदागता समीपे मे तुष्टोऽस्मि मितभाषिणि ।\nन च व्रीडा त्वया कार्या भक्तं मां भज सुस्मिते ॥ २५॥"
  },
  {
    "text": "कार्यं वद विशालाक्षि करिष्यामि तव प्रियम् ।\nशच्युवाच ।\nसर्वं कृतं त्वया कार्यं मम कृत्रिमवासव ॥ २६॥"
  },
  {
    "text": "मनोरथोऽस्ति मे देव श‍ृणु चित्तेऽधुना विभो ।\nवाञ्छितं कुरु कल्याण त्वद्वशाहमतः परम् ॥ २७॥"
  },
  {
    "text": "ब्रवीमि मानसोत्साहं त्वं तं कर्तुमिहार्हसि ।\nनहुष उवाच ।\nकार्यं त्वं ब्रूहि चन्द्रास्ये करोमि तव वाञ्छितम् ॥ २८॥"
  },
  {
    "text": "अलभ्यमपि दास्यामि तुभ्यं सुभ्रु वदस्व माम् ।\nशच्युवाच ।\nकथं ब्रवीमि राजेन्द्र प्रत्ययो नास्ति मे तव ॥ २९॥"
  },
  {
    "text": "शपथं कुरु राजेन्द्र यत्करोमि प्रियं तव ।\nराजानः सत्यवचसो दुर्लभा एव भूतले ॥ ३०॥"
  },
  {
    "text": "पश्चाद्ब्रवीम्यहं राजन् ज्ञात्वा सत्येन यन्त्रितम् ।\nकृते चेद्वाञ्छिते भूप सदा ते वशवर्तिनी ॥ ३१॥"
  },
  {
    "text": "भविष्यामि तुराषाड् वै सत्यमेतद्वचो मम ।\nनहुष उवाच ।\nअवश्यमेव कर्तव्यं वचनं तव सुन्दरि ॥ ३२॥"
  },
  {
    "text": "शपामि सुकृतेनाहं यज्ञदानकृतेन वै ।\nशच्युवाच ।\nइन्द्रस्य हरयो वाहा गजश्चैव रथस्तथा ॥ ३३॥"
  },
  {
    "text": "गरुडो वासुदेवस्य यमस्य महिषस्तथा ।\nवृषभः शङ्करस्यापि ब्रह्मणो वरटापतिः ॥ ३४॥"
  },
  {
    "text": "मयूरः कार्तिकेयस्य गजास्यस्य तु मूषकः ।\nइच्छाम्यहमपूर्वं वै वाहनं ते सुराधिप ॥ ३५॥"
  },
  {
    "text": "यन्न विष्णोर्न रुद्रस्य नासुराणां न रक्षसाम् ।\nवहन्तु त्वां महाराज मुनयः संशितव्रताः ॥ ३६॥"
  },
  {
    "text": "सर्वे शिबिकया राजन्नेतद्धि मम वाञ्छितम् ।\nसर्वदेवाधिकं त्वां वै जानामि वसुधाधिप ॥ ३७॥"
  },
  {
    "text": "तेन ते तेजसो वृद्धिं वाञ्छाम्यहमतन्द्रिता ।\nव्यास उवाच ।\nतस्यास्तद्वचनं श्रुत्वा प्रहस्य ज्ञानदुर्बलः ॥ ३८॥"
  },
  {
    "text": "मोहितस्तु महादेव्या कृतमोहेन तत्क्षणम् ।\nउवाच वचनं भूपः संस्तुवन्वासवप्रियाम् ॥ ३९॥"
  },
  {
    "text": "नहुष उवाच ।\nसत्यमुक्तं त्वया तन्वि वाहनं रुचिरं मम ।\nकरिष्यामि सुकेशान्ते वचनं तव सर्वथा ॥ ४०॥"
  },
  {
    "text": "न ह्यल्पवीर्यो भवति यो वाहान्कुरुते मुनीन् ।\nअहमारुह्य यानेन त्वामेष्यामि शुचिस्मिते ॥ ४१॥"
  },
  {
    "text": "सप्तर्षयो मां वक्ष्यन्ति सर्वे देवर्षयस्तथा ।\nसमर्थं त्रिषु लोकेषु ज्ञात्वा मां तपसाधिकम् ॥ ४२॥"
  },
  {
    "text": "व्यास उवाच ।\nइत्युक्त्वा तां सुसन्तुष्टो विससर्ज हरिप्रियाम् ।\nमुनीनाहूय सर्वास्तानित्युवाच स्मरान्वितः ॥ ४३॥"
  },
  {
    "text": "नहुष उवाच ।\nअहमिन्द्रोऽद्य भो विप्राः सर्वशक्तिसमन्वितः ।\nकार्यमत्र प्रकुर्वन्तु भवन्तो विगतस्मयाः ॥ ४४॥"
  },
  {
    "text": "इन्द्रासनं मया प्राप्तं नेन्द्राणी मामुपैति च ।\nआकारिता च मां सूते प्रेमपूर्वमिदं वचः ॥ ४५॥"
  },
  {
    "text": "मुनियानेन देवेन्द्र मामुपैहि सुराधिप ।\nदेवदेव महाराज मत्प्रियं कुरु मानद ॥ ४६॥"
  },
  {
    "text": "एतत्कार्यं मुनिश्रेष्ठा ममात्यन्तं दुरासदम् ।\nभवद्भिस्तु प्रकर्तव्यं सर्वथैव दयालुभिः ॥ ४७॥"
  },
  {
    "text": "मनो दहति मे कामः शक्रपत्न्यां प्रवर्तितम् ।\nभवन्तः शरणं मेऽद्य कुरुध्वं कार्यमद्भुतम् ॥ ४८॥"
  },
  {
    "text": "अगस्तिप्रमुखास्तस्य श्रुत्वा वाक्यमसत्करम् ।\nअङ्गीचक्रुश्च भावित्वात्कृपया परमर्षयः ॥ ४९॥"
  },
  {
    "text": "अङ्गीकृतेऽथ तद्वाक्ये मुनिभिस्तत्त्वदर्शिभिः ।\nमुदं प्राप नृपः कामं पौलोमीकृतमानसः ॥ ५०॥"
  },
  {
    "text": "आरुह्य शिबिकां रम्यां संस्थितस्त्वरयान्वितः ।\nवाहात्कृत्वा मुनीन्दिव्यान्सर्प सर्पेति चाब्रवीत् ॥ ५१॥"
  },
  {
    "text": "कामार्तः सोऽस्मृशन्मूढः पादेन मुनिमस्तकम् ।\nअगस्तिं तापसश्रेष्ठं लोपामुद्रापतिं तदा ॥ ५२॥"
  },
  {
    "text": "वातापिभक्षकर्तारं समुद्रस्यापि शोषकम् ।\nकशया ताडयामास पञ्चबाणशराहतः ॥ ५३॥"
  },
  {
    "text": "इन्द्राणीहृतचित्तोऽसौ सर्पेति प्रब्रुवन्मुनिम् ।\nतं शशाप मुनिः क्रुद्धः कशाघातमनुस्मरन् ॥ ५४॥"
  },
  {
    "text": "सर्पो भव दुराचार वने घोरवपुर्महान् ।\nबहुवर्षसहस्राणि यत्र क्लेशो महान्भवेत् ॥ ५५॥"
  },
  {
    "text": "विचरिष्यसि वीर्येण पुनः स्वर्गमवाप्स्यसि ।\nदृष्ट्वा युधिष्ठिरं नाम तव मोक्षो भविष्यति ॥ ५६॥"
  },
  {
    "text": "प्रश्नानामुत्तरं श्रुत्वा धर्मपुत्रमुखात्ततः ।\nव्यास उवाच ।\nएवं शप्तः स राजर्षिः स्तुत्वा तं मुनिसत्तमम् ॥ ५७॥"
  },
  {
    "text": "स्वर्गात्पपात सहसा सर्परूपधरोऽभवत् ।\nबृहस्पतिस्ततो गत्वा तरसा मानसं प्रति ॥ ५८॥"
  },
  {
    "text": "इन्द्राय सर्ववृत्तान्तं कथयामास विस्तरात् ।\nतच्छ्रुत्वा मघवा राज्ञः स्वर्गात्प्रच्यवनादिकम् ॥ ५९॥"
  },
  {
    "text": "मुदितोऽभून्महाराज स्थितस्तत्रैव वासवः ।\nदेवाश्च मुनयो दृष्ट्वा नहुषं पतितं भुवि ॥ ६०॥"
  },
  {
    "text": "जग्मुः सर्वेऽपि तत्रैव यत्रेन्द्रः सरसि स्थितः ।\nतमाश्वास्य सुराः सर्वे मुनिभिः सहितास्तदा ॥ ६१॥"
  },
  {
    "text": "स्वर्गे समानयामासुर्मानपूर्वं शचीपतिम् ।\nसमागतं ततः शक्रं सर्वे ते मुनयः सुराः ॥ ६२॥"
  },
  {
    "text": "स्थापयित्वाऽऽसने पश्चादभिषेकं दधुः शिवम् ।\nइन्द्रोऽपि स्वासनं प्राप्य शच्या सह सुरालये ॥ ६३॥"
  },
  {
    "text": "चिक्रीड नन्दने रम्ये कानने प्रेमयुक्तया ।\nव्यास उवाच ।\nएवमिन्द्रेण सम्प्राप्तं दुःखं परमदारुणम् ॥ ६४॥"
  },
  {
    "text": "हत्वासुरं कामरूपं विश्वरूपं महामुनिम् ।\nपुनर्देव्याः प्रसादेन स्वस्थानं प्राप्तवान्नृप ॥ ६५॥"
  },
  {
    "text": "एतत्ते सर्वमाख्यातं वृत्रासुरवधाश्रयम् ।\nयत्पृष्टोऽहं त्वया राजन् कथानकमनुत्तमम् ॥ ६६॥"
  },
  {
    "text": "यादृशं कुरुते कर्म तादृशं फलमाप्नुयात् ।\nअवश्यमेव भोक्तव्यं कृतं कर्म शुभाशुभम् ॥ ६७॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां षष्ठस्कन्धे\nनहुषस्वर्गच्युतिवर्णनं नाम नवमोऽध्यायः ॥ ६.९॥"
  },
  {
    "text": "६.१० दशमोऽध्यायः । कर्मणां गहनगतिवर्णनम् ।"
  },
  {
    "text": "जनमेजय उवाच ।\nकथितं चरितं ब्रह्मञ्छक्रस्याद्भुतकर्मणः ।\nस्थानभ्रंशस्तथा दुःखप्राप्तिरुक्ता विशेषतः ॥ १॥"
  },
  {
    "text": "यत्र देवाधिदेव्याश्च महिमातीव वर्णितः ।\nसन्देहोऽत्र ममाप्यस्ति यच्छक्रोऽपि महातपाः ॥ २॥"
  },
  {
    "text": "देवाधिपत्यमासाद्य दुःसहं दुःखमन्वभूत् ।\nमखानां तु शतं कृत्वा प्राप्तं स्थानमनुत्तमम् ॥ ३॥"
  },
  {
    "text": "देवेशत्वं च सम्प्राप्य भ्रष्टः स्थानादसौ कथम् ।\nएतत्सर्वं समाचक्ष्व कारणं करुणानिधे ॥ ४॥"
  },
  {
    "text": "सर्वज्ञोऽसि मुनिश्रेष्ठ पुराणानां प्रवर्तकः ।\nनावाच्यं महतां किञ्चिच्छिष्ये च श्रद्धयान्विते ॥ ५॥"
  },
  {
    "text": "तस्मात्कुरु महाभाग मत्सन्देहापनोदनम् ।\nसूत उवाच ।\nइति पृष्टः स राज्ञा वै तदा सत्यवतीसुतः ॥ ६॥"
  },
  {
    "text": "तमाहातिप्रसन्नात्मा यथानुक्रममुत्तरम् ।\nव्यास उवाच ।\nनिबोध नृपतिश्रेष्ठ कारणं परमाद्भुतम् ॥ ७॥"
  },
  {
    "text": "कर्मणस्तु त्रिधा प्रोक्ता गतिस्तत्त्वविदां वरैः ।\nसञ्चितं वर्तमानं च प्रारब्धमिति भेदतः ॥ ८॥"
  },
  {
    "text": "अनेकजन्मसञ्जातं प्राक्तनं सञ्चितं स्मृतम् ।\nसात्त्विकं राजसं कर्म तामसं त्रिविधं पुनः ॥ ९॥"
  },
  {
    "text": "शुभं वाप्यशुभं भूप सञ्चितं बहुकालिकम् ।\nअवश्यमेव भोक्तव्यं सुकृतं दुष्कृतं तथा ॥ १०॥"
  },
  {
    "text": "जन्मजन्मनि जीवानां सञ्चितानां च कर्मणाम् ।\nनिःशेषस्तु क्षयो नाभूत्कल्पकोटिशतैरपि ॥ ११॥"
  },
  {
    "text": "क्रियमाणं च यत्कर्म वर्तमानं तदुच्यते ।\nदेहं प्राप्य शुभं वापि ह्यशुभं वा समाचरेत् ॥ १२॥"
  },
  {
    "text": "सञ्चितानां पुनर्मध्यात्समाहृत्य कियान्किल ।\nदेहारम्भे च समये कालः प्रेरयतीव तत् ॥ १३॥"
  },
  {
    "text": "प्रारब्धं कर्म विज्ञेयं भोगात्तस्य क्षयः स्मृतः ।\nप्राणिभिः खलु भोक्तव्यं प्रारब्धं नात्र संशयः ॥ १४॥"
  },
  {
    "text": "पुरा कृतानि राजेन्द्र ह्यशुभानि शुभानि च ।\nअवश्यमेव कर्माणि भोक्तव्यानीति निश्चयः ॥ १५॥"
  },
  {
    "text": "देवैर्मनुष्यैरसुरैर्यक्षगन्धर्वकिन्नरैः ।\nकर्मैव हि महाराज देहारम्भस्य कारणम् ॥ १६॥"
  },
  {
    "text": "कर्मक्षये जन्मनाशः प्राणिनां नात्र संशयः ।\nब्रह्मा विष्णुस्तथा रुद्र इन्द्राद्याश्च सुरास्तथा ॥ १७॥"
  },
  {
    "text": "दानवा यक्षगन्धर्वाः सर्वे कर्मवशा किल ।\nअन्यथा देहसम्बन्धः कथं भवति भूपते ॥ १८॥"
  },
  {
    "text": "कारणं यस्तु भोगस्य देहिनः सुखदुःखयोः ।\nतस्मादनेकजन्मोत्थसञ्चितानां च कर्मणाम् ॥ १९॥"
  },
  {
    "text": "मध्ये वेगः समायाति कस्यचित्कालपाकतः ।\nतत्प्रारब्धवशात्पुण्यं करोति च यथा तथा ॥ २०॥"
  },
  {
    "text": "पापं करोति मनुजस्तथा देवादयोऽपि च ।\nतथा नारायणो राजन्नरश्च धर्मजावुभौ ॥ २१॥"
  },
  {
    "text": "जातौ कृष्णार्जुनौ काममंशौ नारायणस्य तौ ।\nपुराणपीठिकेयं वै मुनिभिः परिकीर्तिता ॥ २२॥"
  },
  {
    "text": "देवांशः स तु विज्ञेयो यो भवेद्विभवाधिकः ।\nनानृषिः कुरुते काव्यं नारुद्रो रुद्रमर्चते ॥ २३॥"
  },
  {
    "text": "नादेवांशो ददात्यन्नं नाविष्णुः पृथिवीपतिः ।\nइन्द्रादग्नेर्यमाद्विष्णोर्धनदादिति भूपते ॥ २४॥"
  },
  {
    "text": "प्रभुत्वं च प्रभावं च कोपं चैव पराक्रमम् ।\nआदाय क्रियते नूनं शरीरमिति निश्चयः ॥ २५॥"
  },
  {
    "text": "यः कश्चिद्बलवाँल्लोके भाग्यवानथ भोगवान् ।\nविद्यावान्दानवान्वापि स देवांशः प्रपढ्यते ॥ २६॥"
  },
  {
    "text": "तथैवैते मयाख्याता पाण्डवाः पृथिवीपते ।\nदेवांशो वासुदेवोऽपि नारायणसमद्युतिः ॥ २७॥"
  },
  {
    "text": "शरीरं प्राणिनां नूनं भाजनं सुखदुःखयोः ।\nशरीरी प्राप्नुयात्कामं सुखं दुःखमनन्तरम् ॥ २८॥"
  },
  {
    "text": "देही नास्ति वशः कोऽपि दैवाधीनः सदैव हि ।\nजननं मरणं दुःखं सुखं प्राप्नोति चावशः ॥ २९॥"
  },
  {
    "text": "पाण्डवास्ते वने जाताः प्राप्तास्तु स्वगृहं पुनः ।\nस्वबाहुबलतः पश्चाद्राजसूयं क्रतूत्तमम् ॥ ३०॥"
  },
  {
    "text": "वनवासं पुनः प्राप्ता बहुदुःखकरं परम् ।\nअर्जुनेन तपस्तप्तं दुष्करं ह्यजितेन्द्रियैः ॥ ३१॥"
  },
  {
    "text": "सन्तुष्टैस्तु सुरैर्दत्तं वरदानं पुनः शुभम् ।\nनरदेहकृतं पुण्यं क्व गतं वनवासजम् ॥ ३२॥"
  },
  {
    "text": "नरदेहे तपस्तप्तं चोग्रं बदरिकाश्रमे ।\nनार्जुनस्य शरीरे तत्फलदं सम्बभूव ह ॥ ३३॥"
  },
  {
    "text": "प्राणिनां देहसम्बन्धे गहना कर्मणो गतिः ।\nदुर्ज्ञेया सर्वथा देवैर्मानवानां तु का कथा ॥ ३४॥"
  },
  {
    "text": "वासुदेवोऽपि सञ्जातः कारागारेऽतिसङ्कटे ।\nनीतोऽसौ वसुदेवेन नन्दगोपस्य गोकुलम् ॥ ३५॥"
  },
  {
    "text": "एकादशैव वर्षाणि संस्थितस्तत्र भारत ।\nपुनः स मथुरां गत्वा जघानोग्रसुतं बलात् ॥ ३६॥"
  },
  {
    "text": "मोचयामास पितरौ बन्धनाद्भृशदुःखितौ ।\nउग्रसेनं च राजानञ्चकार मधुरापुरे ॥ ३७॥"
  },
  {
    "text": "जगाम द्वारवत्यां स म्लेच्छराजभयात्पुनः ।\nसर्वं भाविवशात्कृष्णः कृतवान्पौरुषं महत् ॥ ३८॥"
  },
  {
    "text": "कृत्वा कार्याण्यनेकानि द्वारवत्यां जनार्दनः ।\nदेहं त्यक्त्वा प्रभासे तु सकुटुम्बो दिवं गतः ॥ ३९॥"
  },
  {
    "text": "पुत्राः पौत्राश्च सुहृदो भ्रातरो जामयस्तथा ।\nप्रभासे यादवाः सर्वे विप्रशापात्क्षयं गताः ॥ ४०॥"
  },
  {
    "text": "एवं ते कथिता राजन् कर्मणो गहना गतिः ।\nवासुदेवोऽपि व्याधस्य बाणेन निधनं गतः ॥ ४१॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां षष्ठस्कन्धे कर्मणां\nगहनगतिवर्णनं नाम दशमोऽध्यायः ॥ ६.१०॥"
  },
  {
    "text": "६.११ एकादशोऽध्यायः । युगधर्मव्यवस्थावर्णनम् ।"
  },
  {
    "text": "जनमेजय उवाच ।\nभारावतारणार्थाय कथितं जन्म कृष्णयोः ।\nसंशयोऽयं द्विजश्रेष्ठ हृदये मम तिष्ठति ॥ १॥"
  },
  {
    "text": "पृथिवी गोस्वरूपेण ब्रह्माणं शरणं गता ।\nद्वापरान्तेऽतिदीनार्ता गुरुभारप्रपीडिता ॥ २॥"
  },
  {
    "text": "वेधसा प्रार्थितो विष्णुः कमलापतिरीश्वरः ।\nभूभारोत्तारणार्थाय साधूनां रक्षणाय च ॥ ३॥"
  },
  {
    "text": "भगवन् भारते खण्डे देवैः सह जनार्दन ।\nअवतारं गृहाणाशु वसुदेवगृहे विभो ॥ ४॥"
  },
  {
    "text": "एवं सम्प्रार्थितो धात्रा भगवान्देवकीसुतः ।\nबभूव सह रामेण भूभारोत्तारणाय वै ॥ ५॥"
  },
  {
    "text": "कियानुत्तारितो भारो हत्वा दुष्टाननेकशः ।\nज्ञात्वा सर्वान्दुराचारान्पापबुद्धिनृपानिह ॥ ६॥"
  },
  {
    "text": "हतो भीष्मो हतो द्रोणो विराटो द्रुपदस्तथा ।\nबाह्लीकः सोमदत्तश्च कर्णो वैकर्तनस्तथा ॥ ७॥"
  },
  {
    "text": "यैर्लुण्ठितं धनं सर्वं हृताश्च हरियोषितः ।\nकथं न नाशिता दुष्टा ये स्थिताः पृथिवीतले ॥ ८॥"
  },
  {
    "text": "आभीराश्च शका म्लेच्छा निषादाः कोटिशस्तथा ।\nभारावतरणं किं तत्कृतं कृष्णेन धीमता ॥ ९॥"
  },
  {
    "text": "सन्देहोऽयं महाभाग न निवर्तति चित्ततः ।\nकलावस्मिन्मजाः सर्वाः पश्यतः पापनिश्चयाः ॥ १०॥"
  },
  {
    "text": "व्यास उवाच ।\nराजन् यस्मिन्युगे यादृक्प्रजा भवति कालतः ।\nनान्यथा तद्भवेन्नूनं युगधर्मोऽत्र कारणम् ॥ ११॥"
  },
  {
    "text": "ये धर्मरसिका जीवास्ते वै सत्ययुगेऽभवन् ।\nधर्मार्थरसिका ये तु ते वै त्रेतायुगेऽभवन् ॥ १२॥"
  },
  {
    "text": "धर्मार्थकामरसिका द्वापरे चाभवन्युगे ।\nअर्थकामपराः सर्वे कलावस्मिन्भवन्ति हि ॥ १३॥"
  },
  {
    "text": "युगधर्मस्तु राजेन्द्र न याति व्यत्ययं पुनः ।\nकालः कर्तास्ति धर्मस्य ह्यधर्मस्य च वै पुनः ॥ १४॥"
  },
  {
    "text": "राजोवाच ।\nये तु सत्ययुगे जीवा भवन्ति धर्मतत्पराः ।\nकुत्र तेऽद्य महाभाग तिष्ठन्ति पुण्यभागिनः ॥ १५॥"
  },
  {
    "text": "त्रेतायुगे द्वापरे वा ये दानव्रतकारकाः ।\nवर्तन्ते मुनयः श्रेष्ठाः कुत्र ब्रूहि पितामह ॥ १६॥"
  },
  {
    "text": "कलावद्य दुराचारा येऽत्र सन्ति गतत्रपाः ।\nआद्ये युगे क्व यास्यन्ति पापिष्ठा देवनिन्दकाः ॥ १७॥"
  },
  {
    "text": "एतत्सर्वं समाचक्ष्व विस्तरेण महामते ।\nसर्वथा श्रोतुकामोऽस्मि यदेतद्धर्मनिर्णयम् ॥ १८॥"
  },
  {
    "text": "व्यास उवाच ।\nये वै कृतयुगे राजन् सम्भवन्तीह मानवाः ।\nकृत्वा ते पुण्यकर्माणि देवलोकान्व्रजन्ति वै ॥ १९॥"
  },
  {
    "text": "ब्राह्मणाः क्षत्रिया वैश्याः शूद्राश्च नृपसत्तम ।\nस्वधर्मनिरता यान्ति लोकान्कर्मजितान्किल ॥ २०॥"
  },
  {
    "text": "सत्यं दया तथा दानं स्वदारगमनं तथा ।\nअद्रोहः सर्वभूतेषु समता सर्वजन्तुषु ॥ २१॥"
  },
  {
    "text": "एतत्साधारणं धर्मं कृत्वा सत्ययुगे पुनः ।\nस्वर्गं यान्तीतरे वर्णा धर्मतो रजकादयः ॥ २२॥"
  },
  {
    "text": "तथा त्रेतायुगे राजन् द्वापरेऽथ युगे तथा ।\nकलावस्मिन्युगे पापा नरकं यान्ति मानवाः ॥ २३॥"
  },
  {
    "text": "तावत्तिष्ठन्ति ते तत्र यावत्स्याद्युगपर्ययः ।\nपुनश्च मानुषे लोके भवन्ति भुवि मानवाः ॥ २४॥"
  },
  {
    "text": "यदा सत्ययुगस्यादिः कलेरन्तश्च पार्थिव ।\nतदा स्वर्गात्पुण्यकृतो जायन्ते किल मानवाः ॥ २५॥"
  },
  {
    "text": "यदा कलियुगस्यादिर्द्वापरस्य क्षयस्तथा ।\nनरकात्पापिनः सर्वे भवन्ति भुवि मानवाः ॥ २६॥"
  },
  {
    "text": "एवं कालसमाचारो नान्यथाभूत्कदाचन ।\nतस्मात्कलिरसत्कर्ता तस्मिंस्तु तादृशी प्रजा ॥ २७॥"
  },
  {
    "text": "कदाचिद्दैवयोगात्तु प्राणिनां व्यत्ययो भवेत् ।\nकलौ ये साधवः केचिद्द्वापरे सम्भवन्ति ते ॥ २८॥"
  },
  {
    "text": "तथा त्रेतायुगे केचित्केचित्सत्ययुगे तथा ।\nदुष्टाः सत्ययुगे ये तु ते भवन्ति कलावपि ॥ २९॥"
  },
  {
    "text": "कृतकर्मप्रभावेण प्राप्नुवन्त्यसुखानि च ।\nपुनश्च तादृशं कर्म कुर्वन्ति युगभावतः ॥ ३०॥"
  },
  {
    "text": "जनमेजय उवाच ।\nयुगधर्मान्महाभाग ब्रूहि सर्वानशेषतः ।\nयस्मिन्वै यादृशो धर्मो ज्ञातुमिच्छामि तं तथा ॥ ३१॥"
  },
  {
    "text": "व्यास उवाच ।\nनिबोध नृपशार्दूल दृष्टान्तं ते ब्रवीम्यहम् ।\nसाधूनामपि चेतांसि युगभावाद्भ्रमन्ति हि ॥ ३२॥"
  },
  {
    "text": "पितुर्यथा ते राजेन्द्र वुद्धिर्विप्रावहेलने ।\nकृता वै कलिना राजन् धर्मज्ञस्य महात्मनः ॥ ३३॥"
  },
  {
    "text": "अन्यथा क्षत्रियो राजा ययातिकुलसम्भवः ।\nतापसस्य गले सर्पं मृतं कस्मादयोजयत् ॥ ३४॥"
  },
  {
    "text": "सर्वं युगबलं राजन्वेदितव्यं विजानता ।\nप्रयत्नेन हि कर्तव्यं धर्मकर्म विशेषतः ॥ ३५॥"
  },
  {
    "text": "नूनं सत्ययुगे राजन् ब्राह्मणा वेदपारगाः ।\nपराशक्त्यर्चनरता देवीदर्शनलालसाः ॥ ३६॥"
  },
  {
    "text": "गायत्रीप्रणवासक्ता गायत्रीध्यानकारिणः ।\nगायत्रीजपसंसक्ता मायाबीजैकजापिनः ॥ ३७॥"
  },
  {
    "text": "ग्रामे ग्रामे पराम्बायाः प्रासादकरणोत्सुकाः ।\nस्वकर्मनिरताः सर्वे सत्यशौचदयान्विताः ॥ ३८॥"
  },
  {
    "text": "त्रय्युक्तकर्मनिरतास्तत्त्वज्ञानविशारदाः ।\nअभवन्क्षत्रियास्तत्र प्रजाभरणतत्पराः ॥ ३९॥"
  },
  {
    "text": "वैश्यास्तु कृषिवाणिज्यगोसेवानिरतास्तथा ।\nशूद्राः सेवापरास्तत्र पुण्ये सत्ययुगे नृप ॥ ४०॥"
  },
  {
    "text": "पराम्बापूजनासक्ताः सर्वे वर्णाः परे युगे ।\nतथा त्रेतायुगे किञ्चिन्न्यूना धर्मस्य संस्थितिः ॥ ४१॥"
  },
  {
    "text": "द्वापरे च विशेषेण न्यूना सत्ययुगस्थितिः ।\nपूर्वं ये राक्षसा राजन् ते कलौ ब्राह्मणाः स्मृताः ॥ ४२॥"
  },
  {
    "text": "पाखण्डनिरताः प्रायो भवन्ति जनवञ्चकाः ।\nअसत्यवादिनः सर्वे वेदधर्मविवर्जिताः ॥ ४३॥"
  },
  {
    "text": "दाम्भिका लोकचतुरा मानिनो वेदवर्जिताः ।\nशूद्रसेवापराः केचिन्नानाधर्मप्रवर्तकाः ॥ ४४॥"
  },
  {
    "text": "वेदनिन्दाकराः क्रूरा धर्मभ्रष्टातिवादुकाः ।\nयथा यथा कलिर्वृद्धिं याति राजंस्तथा तथा ॥ ४५॥"
  },
  {
    "text": "धर्मस्य सत्यमूलस्य क्षयः सर्वात्मना भवेत् ।\nतथैव क्षत्रिया वैश्याः शूद्राश्च धर्मवर्जिताः ॥ ४६॥"
  },
  {
    "text": "असत्यवादिनः पापास्तथा वर्णेतराः कलौ ।\nशूद्रधर्मरता विप्राः प्रतिग्रहपरायणाः ॥ ४७॥"
  },
  {
    "text": "भविष्यन्ति कलौ राजन् युगे वृद्धिं गताः किल ।\nकामचाराः स्त्रियः कामलोभमोहसमन्विताः ॥ ४८॥"
  },
  {
    "text": "पापा मिथ्याभिवादिन्यः सदा क्लेशरता नृप ।\nस्वभर्तृवञ्जका नित्यं धर्मभाषणपण्डिताः ॥ ४९॥"
  },
  {
    "text": "भवन्त्येवंविधा नार्यः पापिष्ठाश्च कलौ युगे ।\nआहारशुद्ध्या नृपते चित्तशुद्धिस्तु जायते ॥ ५०॥"
  },
  {
    "text": "शुद्धे चित्ते प्रकाशः स्याद्धर्मस्य नृपसत्तम ।\nवृत्तसङ्करदोषेण जायते धर्मसङ्करः ॥ ५१॥"
  },
  {
    "text": "धर्मस्य सङ्करे जाते नूनं स्याद्वर्णसङ्करः ।\nएवं कलियुगे भूप सर्वधर्मविवर्जिते ॥ ५२॥"
  },
  {
    "text": "स्ववर्णधर्मवार्तैषा न कुत्राप्युपलभ्यते ।\nमहान्तोऽपि च धर्मज्ञा अधर्मं कुर्वते नृप ॥ ५३॥"
  },
  {
    "text": "कलिस्वभाव एवैष परिहार्यो न केनचित् ।\nतस्मादत्र मनुष्याणां स्वभावात्पापकारिणाम् ॥ ५४॥"
  },
  {
    "text": "निष्कृतिर्न हि राजेन्द्र सामान्योपायतो भवेत् ।\nजनमेजय उवाच ।\nभगवन्सर्वधर्मज्ञ सर्वशास्त्रविशारद ॥ ५५॥"
  },
  {
    "text": "कलावधर्मबहुले नराणां का गतिर्भवेत् ।\nयद्यस्ति तदुपायश्चेद्दयया तं वदस्व मे ॥ ५६॥"
  },
  {
    "text": "व्यास उवाच ।\nएक एव महाराज तत्रोपायोऽस्ति नापरः ।\nसर्वदोषनिरासार्थं ध्यायेद्देवीपदाम्बुजम् ॥ ५७॥"
  },
  {
    "text": "न सन्त्यघानि तावन्ति यावती शक्तिरस्ति हि ।\nनास्ति देव्याः पापदाहे तस्माद्भीतिः कुतो नृप ॥ ५८॥"
  },
  {
    "text": "अवशेनापि यन्नाम लीलयोच्चारितं यदि ।\nकिं किं ददाति तज्ज्ञातुं समर्था न हरादयः ॥ ५९॥"
  },
  {
    "text": "प्रायश्चित्तं तु पापानां श्रीदेवीनामसंस्मृतिः ।\nतस्मात्कलिभयाद्राजन् पुण्यक्षेत्रे वसेन्नरः ॥ ६०॥"
  },
  {
    "text": "निरन्तरं पराम्बाया नामसंस्मरणं चरेत् ।\nछित्त्वा भित्त्वा च भूतानि हत्वा सर्वमिदं जगत् ॥ ६१॥"
  },
  {
    "text": "देवीं नमति भक्त्या यो न स पापैर्विलिप्यते ।\nरहस्यं सर्वशास्त्राणां मया राजन्नुदीरितम् ॥ ६२॥"
  },
  {
    "text": "विमृश्यैतदशेषेण भज देवीपदाम्बुजम् ।\nअजपां नाम गायत्रीं जपन्ति निखिला जनाः ॥ ६३॥"
  },
  {
    "text": "महिमानं न जानन्ति मायाया वैभवं महत् ।\nगायत्रीं ब्राह्मणाः सर्वे जपन्ति हृदयान्तरे ॥ ६४॥"
  },
  {
    "text": "महिमानं न जानन्ति मायाया वैभवं महत् ।\nएतत्सर्वं समाख्यातं यत्पृष्टं तत्त्वया नृप ।\nयुगधर्मव्यवस्थायां किं भूयः श्रोतुमिच्छसि ॥ ६५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nषष्ठस्कन्धे युगधर्मव्यवस्थावर्णनं नामकादशोऽध्यायः ॥ ६.११॥"
  },
  {
    "text": "६.१२ द्वादशोऽध्यायः । हरिश्चन्द्रस्य जलोदरव्याधिपीडावर्णनम् ।"
  },
  {
    "text": "राजोवाच ।\nतीर्थानि भुवि पुण्यानि ब्रूहि मे मुनिसत्तम ।\nगम्यानि मानवैर्देवैः क्षेत्राणि सरितस्तथा ॥ १॥"
  },
  {
    "text": "फलं च यादृशं यत्र तीर्थेषु स्नानदानतः ।\nविधिं तु तीर्थयात्रायां नियमांश्च विशेषतः ॥ २॥"
  },
  {
    "text": "व्यास उवाच ।\nश‍ृणु राजन् प्रवक्ष्यामि तीर्थानि विविधानि च ।\nयेषु तीर्थेषु देवीनां प्रशस्तान्यायनानि च ॥ ३॥"
  },
  {
    "text": "नदीनां जाह्नवी श्रेष्ठा यमुना च सरस्वती ।\nनर्मदा गण्डकी सिन्धुर्गोमती तमसा तथा ॥ ४॥"
  },
  {
    "text": "कावेरी चन्द्रभागा च पुण्या वेत्रवती शुभा ।\nचर्मण्वती च सरयूस्तापी साभ्रमती तथा ॥ ५॥"
  },
  {
    "text": "एताश्च कथिता राजन्नन्याश्च शतशः पुनः ।\nतासां समुद्रगाः पुण्याः स्वल्पपुण्या ह्यनब्धिगाः ॥ ६॥"
  },
  {
    "text": "समुद्रगानां ताः पुण्याः सर्वदौघवहास्तु याः ।\nमासद्वयं श्रावणादौ ताश्च सर्वा रजस्वलाः ॥ ७॥"
  },
  {
    "text": "भवन्ति वृष्टियोगेन ग्राम्यवारिवहास्तथा ।\nपुष्करं च कुरुक्षेत्रं धर्मारण्यं सुपावनम् ॥ ८॥"
  },
  {
    "text": "प्रभासं च प्रयागं च नैमिषारण्यमेव च ।\nविश्रुतं चार्बुदारण्यं शैलाश्च पावनास्तथा ॥ ९॥"
  },
  {
    "text": "श्रीशैलश्च सुमेरुश्च पर्वतो गन्धमादनः ।\nसरांसि चैव पुण्यानि मानसं सर्वविश्रुतम् ॥ १०॥"
  },
  {
    "text": "तथा बिन्दुसरः श्रेष्ठमच्छोदं नाम पावनम् ।\nआश्रमास्तु तथा पुण्या मुनीनां भावितात्मनाम् ॥ ११॥"
  },
  {
    "text": "विश्रुतस्तु सदा पुण्यः ख्यातो बदरिकाश्रमः ।\nनरनारायणौ यत्र तेपाते तौ मुनी तपः ॥ १२॥"
  },
  {
    "text": "वामनाश्रम आख्यातः शतयूपाश्रमस्तथा ।\nयेन यत्र तपस्तप्तं तस्य नाम्नातिविश्रुतः ॥ १३॥"
  },
  {
    "text": "एवं पुण्यानि स्थानानि ह्यसङ्ख्यातानि भूतले ।\nमुनिभिः परिगीतानि पावनानि महीपते ॥ १४॥"
  },
  {
    "text": "एषु स्थानेषु सर्वत्र देवीस्थानानि भूपते ।\nदर्शनात्पापहारीणि वसन्ति नियमेन च ॥ १५॥"
  },
  {
    "text": "कथयिष्यामि तान्यग्रे प्रसङ्गेन च कानिचित् ।\nतीर्थानि नृप दानानि व्रतानि च मखास्तथा ॥ १६॥"
  },
  {
    "text": "तपांसि पुण्यकर्माणि सापेक्षाणि महीपते ।\nद्रव्यशुद्धिं क्रियाशुद्धिं मनःशुद्धिमपेक्ष्य च ॥ १७॥"
  },
  {
    "text": "पावनानि हि तीर्थानि तपांसि च व्रतानि च ।\nकदाचिद्द्रव्यशुद्धिः स्यात्क्रियाशुद्धिः कदाचन ॥ १८॥"
  },
  {
    "text": "दुर्लभा मनसः शुद्धिः सर्वेषां सर्वदा नृप ।\nमनस्तु चञ्चलं राजन्ननेकविषयाश्रितम् ॥ १९॥"
  },
  {
    "text": "कथं शुद्धं भवेद्राजन्नानाभावसमाश्रितम् ।\nकामक्रोधौ तथा लोभो ह्यहङ्कारो मदस्तथा ॥ २०॥"
  },
  {
    "text": "सर्वविघ्नकरा ह्येते तपस्तीर्थव्रतेषु च ।\nअहिंसा सत्यमस्तेयं शौचमिन्द्रियनिग्रहः ॥ २१॥"
  },
  {
    "text": "स्वधर्मपालनं राजन् सर्वतीर्थफलप्रदम् ।\nनित्यकर्मपरित्यागान्मार्गे संसर्गदोषतः ॥ २२॥"
  },
  {
    "text": "व्यर्थं तीर्थाधिगमनं पापमेवावशिष्यते ।\nक्षालयन्ति हि तीर्थानि सर्वथा देहजं मलम् ॥ २३॥"
  },
  {
    "text": "मानसं क्षालितुं तानि न समर्थानि वै नृप ।\nशक्तानि यदि चेत्तानि गङ्गातीरनिवासिनः ॥ २४॥"
  },
  {
    "text": "मुनयो द्रोहसंयुक्ताः कथं स्युर्भावितेश्वराः ।\nवसिष्ठसदृशाः प्रह्वा विश्वामित्रादयः किल ॥ २५॥"
  },
  {
    "text": "रागद्वेषरताः सर्वे कामक्रोधाकुलाः सदा ।\nचित्तशुद्धिमयं तीर्थं गङ्गादिभ्योऽतिपावनम् ॥ २६॥"
  },
  {
    "text": "यदि स्याद्दैवयोगेन क्षालयत्यान्तरं मलम् ।\nविशेषेण तु सत्सङ्गो ज्ञाननिष्ठस्य भूपते ॥ २७॥"
  },
  {
    "text": "न वेदा न च शास्त्राणि न व्रतानि तपांसि न ।\nन मखा न च दानानि चित्तशुद्धेस्तु कारणम् ॥ २८॥"
  },
  {
    "text": "वसिष्ठो ब्रह्मणः पुत्रो वेदविद्याविशारदः ।\nरागद्वेषान्वितः कामं गङ्गातीरसमाश्रितः ॥ २९॥"
  },
  {
    "text": "आडीबकं महायुद्धं विश्वामित्रवसिष्ठयोः ।\nजातं निरर्थकं द्वेषाद्देवानां विस्मयप्रदम् ॥ ३०॥"
  },
  {
    "text": "विश्वामित्रो बकस्तत्र जातः परमतापसः ।\nशप्तः स तु वसिष्ठेन हरिश्चन्द्रस्य कारणात् ॥ ३१॥"
  },
  {
    "text": "कौशिकेन वसिष्ठोऽपि शस्त्वाडीदेहभाक्कृतः ।\nशापादाडीबकौ जातौ तौ मुनी विशदप्रभौ ॥ ३२॥"
  },
  {
    "text": "निवासं प्रापतुस्तीरे सरसो मानसस्य च ।\nचक्रतुर्दारुणं युद्धं नखचञ्चुप्रताडनैः ॥ ३३॥"
  },
  {
    "text": "वर्षाणामयुतं यावत्तावृषी रोषसंयुतौ ।\nयुयुधाते मदोन्मत्तौ सिंहाविव परस्परम् ॥ ३४॥"
  },
  {
    "text": "राजोवाच ।\nकथं तौ मुनिशार्दूलौ तापसौ धर्मतत्परौ ।\nपरस्परं वैरपरौ सञ्जातौ केन हेतुना ॥ ३५॥"
  },
  {
    "text": "शापं परस्परं केन कारणेन महामती ।\nदत्तवन्तौ मिथः क्लेशकारकौ दुःखदौ नृणाम् ॥ ३६॥"
  },
  {
    "text": "व्यास उवाच ।\nहरिश्चन्द्रो नृपश्रेष्ठस्त्रिशङ्कुतनयः पुरा ।\nबभूव रविवंशीयो रामचन्द्रस्य पूर्वजः ॥ ३७॥"
  },
  {
    "text": "अनपत्यः स राजर्षिर्वरुणाय महाक्रतुम् ।\nप्रतिजज्ञे पुत्रकामो नरमेधं दुरासदम् ॥ ३८॥"
  },
  {
    "text": "वरुणस्तस्य सन्तुष्टो यज्ञस्य नियमे कृते ।\nदधार गर्भं राज्ञस्तु भार्या परमसुन्दरी ॥ ३९॥"
  },
  {
    "text": "राजा बभूव सन्तुष्टो दृष्ट्वा भार्यां सदोहदाम् ।\nचकार विधिवत्कर्म गर्भसंस्कारकारकम् ॥ ४०॥"
  },
  {
    "text": "सुषुवे तनयं नारी सर्वलक्षणसंयुतम् ।\nमुदं प्राप नृपस्तत्र पुत्रे जाते विशाम्पते ॥ ४१॥"
  },
  {
    "text": "कृतवाञ्जातकर्मादिसंस्कारविधिमुत्तमम् ।\nददौ हिरण्यं गा दोग्धीर्ब्राह्मणेभ्यो विशेषतः ॥ ४२॥"
  },
  {
    "text": "जन्मोत्सवेऽतिसंवृत्ते गेहे वै यादसाम्पतिः ।\nआजगाम महाराज विप्रवेषधरस्तथा ॥ ४३॥"
  },
  {
    "text": "पूजितः पार्थिवेनाथ दत्त्वा विधिवदासनम् ।\nकार्ये पृष्टेऽब्रवीद्वाक्यं वरुणोऽस्मीति भूपतिम् ॥ ४४॥"
  },
  {
    "text": "कुरु यज्ञं सुतं कृत्वा पशुं परमपावनम् ।\nसत्यवाग्भव राजेन्द्र सङ्कल्पस्तु त्वया कृतः ॥ ४५॥"
  },
  {
    "text": "तच्छ्रुत्वा वचनं राजा विह्वलोऽतिव्यथाकुलः ।\nसंस्तभ्याधिं नृपः प्राह वरुणं सत्कृताञ्जलिः ॥ ४६॥"
  },
  {
    "text": "स्वामिन्करोमि तं यज्ञं सर्वथा विधिपूर्वकम् ।\nमया ते यत्प्रतिज्ञातं भवामि सत्यवागहम् ॥ ४७॥"
  },
  {
    "text": "पूर्णे मासे विशुध्येत धर्मपत्नी सुरोत्तम ।\nविशुद्धायां तु भार्यायां कर्तव्यः स पशोर्मखः ॥ ४८॥"
  },
  {
    "text": "व्यास उवाच ।\nइत्युक्ते वचने राज्ञा वरुणः स्वगृहं गतः ।\nराजा बभूव सन्तुष्टः किञ्चिच्चिन्तातुरस्तथा ॥ ४९॥"
  },
  {
    "text": "पूर्णे मासि पुनः पाशी परीक्षार्थं नृपालये ।\nआजगाम द्विजो भूत्वा सुवेषः सुष्ठुभाषकः ॥ ५०॥"
  },
  {
    "text": "कृतार्हणं सुखासीनं भूपतिस्तं सुरोत्तमम् ।\nउवाच विनयोपेतो हेतुगर्भं वचस्तदा ॥ ५१॥"
  },
  {
    "text": "असंस्कृतं सुतं स्वामिन्यूपे बध्नामि तं कथम् ।\nसंस्कत्य क्षत्रियं कृत्वा यजेऽहं यज्ञमुत्तमम् ॥ ५२॥"
  },
  {
    "text": "दयसे यदि देव त्वं ज्ञात्वा दीनं स्वसेवकम् ।\nअसंस्कृतस्य बालस्य नाधिकारोऽस्ति कुत्रचित् ॥ ५३॥"
  },
  {
    "text": "वरुण उवाच ।\nप्रतारयसि राजेन्द्र कृत्वा समयमग्रतः ।\nदुस्त्यजस्तव जानामि सुतस्नेहो ह्यपुत्रिणः ॥ ५४॥"
  },
  {
    "text": "गृहं व्रजामि भूपाल वचनात्तव कोमलात् ।\nकियत्कालं प्रतीक्ष्याहमागमिष्यामि ते गृहम् ॥ ५५॥"
  },
  {
    "text": "भवितव्यं त्वया तात तदा सत्यवचोऽन्वितम् ।\nअन्यथा त्वयि मुञ्चामि कोपं शापसमन्वितम् ॥ ५६॥"
  },
  {
    "text": "राजोवाच ।\nसमावर्तनकर्मान्ते सर्वथा यादसाम्पते ।\nकृत्वा पुत्रपशुं यज्ञे यजिष्ये विधिपूर्वकम् ॥ ५७॥"
  },
  {
    "text": "व्यास उवाच ।\nतच्छ्रुत्वा वचनं राज्ञो वरुणः प्रीतमानसः ।\nतथेत्युक्त्वा ययौ तूर्णं नृपस्तु सुस्थितोऽभवत् ॥ ५८॥"
  },
  {
    "text": "रोहिताख्य इति ख्यातः सुतस्तस्य विवृद्धिमान् ।\nसञ्जातश्चतुरः सर्वविद्यानां च विशारदः ॥ ५९॥"
  },
  {
    "text": "यज्ञस्य कारणं तेन ज्ञातं सर्वं सविस्तरम् ।\nभयभीतस्ततः सोऽपि मत्वा मरणमात्मनः ॥ ६०॥"
  },
  {
    "text": "कृत्वा पलायनं वीरो गतोऽसौ गिरिगह्वरे ।\nअगम्ये नृपतिस्थाने स्थितस्तत्र भयातुरः ॥ ६१॥"
  },
  {
    "text": "प्राप्ते कालेऽथ वरुणो यज्ञार्थी नृपतेर्गृहम् ।\nगत्वा तमाह भूपालं कुरु यज्ञं विशाम्पते ॥ ६२॥"
  },
  {
    "text": "प्रम्लानवदनो राजा तमाह व्यथितेन्द्रियः ।\nकिं करोमि गतः क्वापि सुतो मे सुरसत्तम ॥ ६३॥"
  },
  {
    "text": "श्रुत्वा तद्वचनं राज्ञः कुपितो यादसाम्पतिः ।\nशशाप तं नृपं कोपादसत्यवादिनं भृशम् ॥ ६४॥"
  },
  {
    "text": "जलोदराभिधो व्याधिर्देहे भवतु ते नृप ।\nयतः प्रतारितश्चाहं कृत्वा कपटपण्डित ॥ ६५॥"
  },
  {
    "text": "इति शप्त्वा ययौ धाम स्वकं पाशधरस्तदा ।\nराजा चिन्तातुरस्तस्थौ भवने व्याधिपीडितः ॥ ६६॥"
  },
  {
    "text": "यदातिव्याधितो राजा रोगेण शापजेन ह ।\nतदा शुश्राव पुत्रोऽपि पितरं व्याधिपीडितम् ॥ ६७॥"
  },
  {
    "text": "पान्थिकः प्राह पुत्रं हि पिता ते भृशदुःखितः ।\nजलोदरविकारेण शापजेन नृपात्मज ॥ ६८॥"
  },
  {
    "text": "विनष्टं जीवितं तेऽद्य वृथा जातस्य दुर्मते ।\nयत्त्यक्त्वा पितरं दुःस्थं प्राप्तोऽसि गिरिगह्वरम् ॥ ६९॥"
  },
  {
    "text": "किमनेन शरीरेण प्राप्तं ते जन्मनः फलम् ।\nदेहदं दुःखितं कृत्वा स्थितोऽस्यत्र सुताधम ॥ ७०॥"
  },
  {
    "text": "प्राणास्त्याज्याः पितुः कार्ये सत्पुत्रेणेति निश्चयः ।\nत्वदर्थे दुःखितो राजा क्रन्दति व्याधिपीडितः ॥ ७१॥"
  },
  {
    "text": "व्यास उवाच ।\nतदाकर्ण्य वचस्तथ्यं पान्थिकाद्धर्मसंयुतम् ।\nयदा चक्रे मनो गन्तुं द्रष्टुं तातं व्यथातुरम् ॥ ७२॥"
  },
  {
    "text": "तदा विप्रवपुर्भूत्वा वासवस्तमुपागमत् ।\nरहः प्राह हितं वाक्यं दयावानिव भारत ॥ ७३॥"
  },
  {
    "text": "मूर्खोऽसि राजपुत्र त्वं गमनाय मतिं वृथा ।\nकरोषि पितरं त्वद्य न जानासि व्यथायुतम् ॥ ७४॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां षष्ठस्कन्धे\nहरिश्चन्द्रस्य जलोदरव्याधिपीडावर्णनं नाम द्वादशोऽध्यायः ॥ ६.१२॥"
  },
  {
    "text": "६.१३ त्रयोदशोऽध्यायः । आडीबकयुद्ध वर्णनसहितं देवीमाहात्म्यवर्णनम् ।"
  },
  {
    "text": "इन्द्र उवाच ।\nसाहसं कृतवान् राजा पूर्वं यत्कथितो मखः ।\nवरुणाय प्रतिज्ञातः पुत्रं कृत्वा पशुं प्रियम् ॥ १॥"
  },
  {
    "text": "गते त्वयि पिता पुत्रं बद्ध्वा यूपेऽघृणः पुनः ।\nपशुं कृत्वा महाबुद्धे वधिष्यति व्यथातुरः ॥ २॥"
  },
  {
    "text": "इत्थं निषिद्धस्तत्पुत्रः शक्रेणामिततेजसा ।\nस्थितस्तत्रैव मायेशीमायया मोहितो भृशम् ॥ ३॥"
  },
  {
    "text": "यदा पुनः पुनः श्रुत्वा पितरं रोगपीडितम् ।\nगमनाय मतिं चक्रे तदेन्द्रः प्रत्यषेधयत् ॥ ४॥"
  },
  {
    "text": "हरिश्चन्द्रोऽतिदुःखार्तः पप्रच्छ गुरुमन्तिके ।\nस्थितं वसिष्ठमेकान्ते सर्वज्ञं हिततत्परम् ॥ ५॥"
  },
  {
    "text": "राजोवाच ।\nभगवन् कि करोम्यद्य कातरोऽस्मि व्यथाकुलः ।\nत्राहि मां दुःखमनसं महाव्याधिभयातुरम् ॥ ६॥"
  },
  {
    "text": "वसिष्ठ उवाच ।\nश‍ृणु राजन्नुपायोऽस्ति रोगनाशं प्रति स्तुतः ।\nत्रयोदशविधाः पुत्राः कथिता धर्मसङ्ग्रहे ॥ ७॥"
  },
  {
    "text": "तस्मात्क्रीतं सुतं कृत्वा यजस्व मखमुत्तमम् ।\nद्रव्यं दत्त्वा यथोद्दिष्टमानयस्व द्विजोत्तमम् ॥ ८॥"
  },
  {
    "text": "एवं कृते मखे भूप रोगनाशो भविष्यति ।\nवरुणोऽपि प्रसन्नात्मा भविष्यति यथासुखम् ॥ ९॥"
  },
  {
    "text": "व्यास उवाच ।\nइति तस्य वचः श्रुत्वा राजा प्रोवाच मन्त्रिणम् ।\nअन्वेषय महाबुद्धे विषयेष्वतियत्नतः ॥ १०॥"
  },
  {
    "text": "कदाचित्कोऽपि लोभार्थी ददाति स्वसुतं पिता ।\nसमानय धनं दत्त्वा यावत्प्रार्थयतेऽप्यसौ ॥ ११॥"
  },
  {
    "text": "सर्वथैव समानेयो यज्ञार्थे द्विजबालकः ।\nन कार्या कृपणा बुद्धिस्त्वया मत्कार्यहेतवे ॥ १२॥"
  },
  {
    "text": "प्रार्थनीयस्त्वया पुत्रः कस्यचिद्द्विजवादिनः ।\nद्रव्येण देहि यज्ञार्थं कर्तव्योऽसौ पशुः किल ॥ १३॥"
  },
  {
    "text": "इति सञ्चोदितस्तेन सचिवः कार्यहेतवे ।\nअन्वेषयामास पुरे ग्रामे ग्रामे गृहे गृहे ॥ १४॥"
  },
  {
    "text": "एवमन्वेषतस्तस्य विषये कश्चिदातुरः ।\nनिर्धनस्त्रिसुतश्चासीदजीगर्तेति नामतः ॥ १५॥"
  },
  {
    "text": "तस्य पुत्रं शुनःशेपं मध्यमं मन्त्रिसत्तमः ।\nआनयामास दत्त्वार्थं प्रार्थितं यद्धनं तदा ॥ १६॥"
  },
  {
    "text": "समानीय शुनःशेपं सचिवः कार्यतत्परः ।\nराज्ञे निवेदयामास पशुयोग्यं द्विजात्मजम् ॥ १७॥"
  },
  {
    "text": "राजातिमुदितस्तेन विप्रानानीय सर्वतः ।\nकारयामास सम्भारान्यज्ञार्थं वेदवित्तमान् ॥ १८॥"
  },
  {
    "text": "प्रारब्धे तु मखे तत्र विश्वामित्रो महामुनिः ।\nबद्धं दृष्ट्वा शुनःशेपं निषिषेध नृपं तदा ॥ १९॥"
  },
  {
    "text": "राजन्मा साहसं कार्षीर्मुञ्चैनं द्विजबालकम् ।\nप्रार्थयाम्यहमायुष्मन् सुखं तेऽद्य भविष्यति ॥ २०॥"
  },
  {
    "text": "क्रन्दत्ययं शुनःशेपः करुणा मां दुनोत्यपि ।\nदयावान्भव राजेन्द्र कुरु मे वचनं नृप ॥ २१॥"
  },
  {
    "text": "परदेहस्य रक्षायै स्वदेहं ये दयापराः ।\nददति क्षत्रियाः पूर्वं स्वर्गकामाः शुचिव्रताः ॥ २२॥"
  },
  {
    "text": "त्वं स्वदेहस्य रक्षार्थं हंसि द्विजसुतं बलात् ।\nपापं मा कुरु राजेन्द्र दयावान् भव बालके ॥ २३॥"
  },
  {
    "text": "सर्वेषां सदृशी प्रीतिर्देहे वेत्सि स्वयं नृप ।\nमुञ्चैनं बालकं तस्मात्प्रमाणं यदि मे वचः ॥ २४॥"
  },
  {
    "text": "व्यास क्त्वच\nअनादृत्य च तद्वाक्यं राजा दुःखातुरो भृशम् ।\nन मुमोच मुनिस्तस्मै चूकोपातीव तापसः ॥ २५॥"
  },
  {
    "text": "उपदेशं ददौ तस्मै शुनःशेपाय कौशिकः ।\nमन्त्रं पाशधरस्याथ दयावान्वेदवित्तमः ॥ २६॥"
  },
  {
    "text": "शुनःशेपोऽपि तं मन्त्रमसकृद्वधकर्शितः ।\nस्तुतस्वरेण चुक्रोश संस्मरन्वरुणं भृशम् ॥ २७॥"
  },
  {
    "text": "स्तुवन्तं मुनिपुत्रं तं ज्ञात्वा वै यादसां पतिः ।\nतत्रागत्य शुनःशेपं मुमोच करुणार्णवः ॥ २८॥"
  },
  {
    "text": "रोगहीनं नृपं कृत्वा वरुणः स्वगृहं ययौ ।\nविश्वामित्रस्तु तं पुत्रं कृतवान्मोचितं मृतेः ॥ २९॥"
  },
  {
    "text": "न कृतं वचनं राज्ञा कौशिकस्य महात्मनः ।\nरोषं दधार मनसा राजोपरि स गाधिजः ॥ ३०॥"
  },
  {
    "text": "एकस्मिन्समये राजा हयारूढो वनं गतः ।\nसूकरं हन्तुकामस्तु मध्याह्ने कौशिकीतटे ॥ ३१॥"
  },
  {
    "text": "वृद्धब्राह्मणवेषेण विश्वामित्रेण वञ्चितः ।\nसर्वस्वं प्रार्थितं तस्य गृहीतं राज्यमद्भुतम् ॥ ३२॥"
  },
  {
    "text": "पीडितोऽसौ हरिश्चन्द्रो यजमानो यतो भृशम् ।\nवसिष्ठः कौशिकं प्राह वने प्राप्तं यदृच्छया ॥ ३३॥"
  },
  {
    "text": "क्षत्रियाधम दुर्बुद्धे वृथा ब्राह्मणवेषभृत् ।\nबकधर्म वृथा किं त्वं गर्वं वहसि दाम्भिक ॥ ३४॥"
  },
  {
    "text": "कस्मात्त्वया नृपश्रेष्ठो यजमानो ममाप्यसौ ।\nअपराधं विना जाल्म गमितो दुःखमद्भुतम् ॥ ३५॥"
  },
  {
    "text": "बकध्यानपरो यस्मात्तस्मात्त्वं वै बको भव ।\nइति शप्तो वसिष्ठेन कौशिकः प्राह तं पुनः ॥ ३६॥"
  },
  {
    "text": "त्वमप्याडिर्भवायुष्मन् बकोऽहं यावदेव हि ।\nव्यास उवाच ।\nएवं परस्परं दत्त्वा शापं तौ क्रोधपीडितौ ॥ ३७॥"
  },
  {
    "text": "अण्डजौ तरसा जातौ सरस्याडीबकौ मुनी ।\nएकस्मिन्पादपे नीडं कृत्वासौ बकरूपभाक् ॥ ३८॥"
  },
  {
    "text": "विश्वामित्रः स्थितस्तत्र दिव्ये सरसि मानसे ।\nअन्यस्मित्पादपे कृत्वा वसिष्ठो नीडमुत्तमम् ॥ ३९॥"
  },
  {
    "text": "आडीरूपधरस्तस्थावन्योन्यं द्वेषतत्परौ ।\nदिने दिने तौ सङ्ग्रामं चक्रतुः क्रोधसंयुतौ ॥ ४०॥"
  },
  {
    "text": "दुःखदं सर्वलोकानां क्रन्दमानावुभौ भृशम् ।\nचञ्चुपक्षप्रहारैस्तु नखाघातैः परस्परम् ॥ ४१॥"
  },
  {
    "text": "जघ्नतू रुधिरक्लिनौ पुष्पिताविव किंशुकौ ।\nएवं बहूनि वर्षाणि पक्षिरूपधरौ मुनी ॥ ४२॥"
  },
  {
    "text": "स्थितौ तत्र महाराज शापपाशेन यन्त्रितौ ।\nराजोवाच ।\nकथं मुक्तौ मुनिश्रेष्ठौ शापाद्वसिष्ठकौशिकौ ॥ ४३॥"
  },
  {
    "text": "तन्ममाचक्ष्व विप्रर्षे परं कौतूहलं हि मे ।\nव्यास उवाच ।\nयुध्यमानाब्वुभौ दृष्ट्वा ब्रह्मा लोकपितामहः ॥ ४४॥"
  },
  {
    "text": "तत्राजगामानिमिषैर्वृतः सर्वैर्दयापरैः ।\nतावाश्वास्य जगत्कर्ता युद्धतो विनिवार्य च ॥ ४५॥"
  },
  {
    "text": "शापं सम्मोचयामास तयोः क्षिप्तं परस्परम् ।\nततो जग्मुः सुराः सर्वे स्वानि धिष्ण्यानि पद्मभूः ॥ ४६॥"
  },
  {
    "text": "सत्यलोकं जगामाशु हंसारूढः प्रतापवान् ।\nविश्वामित्रोऽप्यगात्तूर्णं वसिष्ठः स्वाश्रमं गतः ॥ ४७॥"
  },
  {
    "text": "मिथः स्नेहं ततः कृत्वा प्रजापत्युपदेशतः ।\nमैत्रावरुणिनाप्येवं कृतं युद्धमकारणम् ॥ ४८॥"
  },
  {
    "text": "कौशिकेन समं भूप दुःखदं च परस्परम् ।\nको नाम मानवो लोके देवो वा दानवोऽपि वा ॥ ४९॥"
  },
  {
    "text": "अहङ्कारजयं कृत्वा सर्वदा सुखभाग्भवेत् ।\nतस्माद्राजंश्चित्तशुद्धिर्महतामपि दुर्लभा ॥ ५०॥"
  },
  {
    "text": "यत्नेन साधनीया सा तद्विहीनं निरर्थकम् ।\nतीर्थं दानं तपः सत्यं यत्किञ्चिद्धर्मसाधनम् ॥ ५१॥"
  },
  {
    "text": "(श्रद्धात्र त्रिविधा प्रोक्ता सात्त्विकी राजसी तथा ।\nतामसी सर्वदेहेषु देहिनां धर्मकर्मसु ॥"
  },
  {
    "text": "सात्त्विकी दुर्लभा लोके यथोक्तफलदा सदा ।\nतदर्धफलदा प्रोक्ता राजसी विधिसंयुता ॥"
  },
  {
    "text": "तामसी त्वफला राजन्न तु कीर्तिकरी पुनः ।\nकामक्रोधाभिभूतानां जनानां नृपसत्तम ॥)\nवासनारहितं कृत्वा तच्चित्तं श्रवणादिना ।\nतीर्थादिषु वसेन्नित्यं देवीपूजनतत्परः ॥ ५२॥"
  },
  {
    "text": "देवीनामानि वचसा गृह्णंस्तस्या गुणान्स्तुवन् ।\nध्यायंस्तस्याः पदाम्भोजं कलिदोषभयार्दितः ॥ ५३॥"
  },
  {
    "text": "एवं तु कुर्वतस्तस्य न कदाचित्कलेर्भयम् ।\nअनायासेन संसारान्मुच्यते पातकी जनः ॥ ५४॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां षष्ठस्कन्धे\nआडीबकयुद्ध वर्णनसहितं देवीमाहात्म्यवर्णनं नाम त्रयोदशोऽध्यायः ॥ ६.१३॥"
  },
  {
    "text": "६.१४ चतुर्दशोऽध्यायः । वसिष्ठस्य मैत्रावरुणिरितिनामवर्णनम् ।"
  },
  {
    "text": "जनमेजय उवाच ।\nमैत्रावरुणिरित्युक्तं नाम तस्य मुनेः कथम् ।\nवसिष्ठस्य महाभाग ब्रह्मणस्तनुजस्य ह ॥ १॥"
  },
  {
    "text": "किमसौ कर्मतो नाम प्राप्तवान् गुणतस्तथा ।\nब्रूहि मे वदतांश्रेष्ठ कारणं तस्य नामजम् ॥ २॥"
  },
  {
    "text": "व्यास उवाच ।\nनिबोध नृपतिश्रेष्ठ वसिष्ठो ब्रह्मणः सुतः ।\nनिमिशापात्तनुं त्यक्त्वा पुनर्जातो महाद्युतिः ॥ ३॥"
  },
  {
    "text": "मित्रावरुणयोर्यस्मात्तस्मात्तन्नाम विश्रुतम् ।\nमैत्रावरुणिरित्यस्मिँल्लोके सर्वत्र पार्थिव ॥ ४॥"
  },
  {
    "text": "राजोवाच ।\nकस्माच्छप्तः स धर्मात्मा राज्ञा ब्रह्मात्मजो मुनिः ।\nचित्रमेतन्मुनिं लग्नो राज्ञः शापोऽतिदारुणः ॥ ५॥"
  },
  {
    "text": "अनागसं मुनिं राजा किमसौ शप्तवान्मुने ।\nकारणं वद धर्मज्ञ तस्य शापस्य मूलतः ॥ ६॥"
  },
  {
    "text": "व्यास उवाच ।\nकारणं तु मया प्रोक्तं तव पूर्वं विनिश्चितम् ।\nसंसारोऽयं त्रिभिर्व्याप्तो राजन्मायागुणैः किल ॥ ७॥"
  },
  {
    "text": "धर्मं करोतु भूपालश्चरन्तु तापसास्तपः ।\nसर्वेषां तु गुणैर्विद्धं नोज्ज्वलं तद्भवेदिह ॥ ८॥"
  },
  {
    "text": "कामक्रोधाभिभूताश्च राजानो मुनयस्तथा ।\nलोभाहङ्कारसंयुक्ताश्चरन्ति दुश्चरं तपः ॥ ९॥"
  },
  {
    "text": "यजन्ति क्षत्रिया राजन् रजोगुणसमावृताः ।\nब्राह्मणास्तु तथा राजन् न कोऽपि सत्त्वसंयुतः ॥ १०॥"
  },
  {
    "text": "ऋषिणासौ निमिः शप्तस्तेन शप्तो मुनिः पुनः ।\nदुःखाद्दुःखतरं प्राप्तावुभावपि विधेर्बलात् ॥ ११॥"
  },
  {
    "text": "द्रव्यशुद्धिः क्रियाशुद्धिर्मनसः शुद्धिरुज्ज्वला ।\nदुर्लभा प्राणिनां भूप संसारे त्रिगुणात्मके ॥ १२॥"
  },
  {
    "text": "पराशक्तिप्रभावोऽयं नोल्लङ्घ्यः केनचित्क्वचित् ।\nयस्यानुगृहमिच्छेत्सा मोचयत्येव तं क्षणात् ॥ १३॥"
  },
  {
    "text": "महान्तोऽपि न मुच्यन्ते हरिब्रह्महरादयः ।\nपामरा अपि मुच्यन्ते यथा सत्यव्रतादयः ॥ १४॥"
  },
  {
    "text": "तस्यास्तु हृदयं कोऽपि न वेत्ति भुवनत्रये ।\nतथापि भक्तवश्येयं भवत्येव सुनिश्चितम् ॥ १५॥"
  },
  {
    "text": "तस्मात्तद्भक्तिरास्थेया दोषनिर्भूलनाय च ।\nरागदम्भादियुक्ता चेत्सा भक्तिर्नाशिनी भवेत् ॥ १६॥"
  },
  {
    "text": "इक्ष्याकुकुलसम्भूतो निमिर्नाम नराधिपः ।\nरूपवान् गुणसम्पन्नो धर्मज्ञो लोकरञ्जकः ॥ १७॥"
  },
  {
    "text": "सत्यवादी दानपरो याजको ज्ञानवाच्छुचिः ।\nद्वादशस्तनयो धीमान्प्रजापालनतत्परः ॥ १८॥"
  },
  {
    "text": "पुरं निवेशयामास गौतमाश्रमसन्निधौ ।\nजयन्तपुरसंज्ञं तु ब्राह्मणानां हिताय सः ॥ १९॥"
  },
  {
    "text": "बुद्धिस्तस्य समुत्पन्ना यजेयमिति राजसी ।\nयज्ञेन बहुकालेन दक्षिणासंयुतेन च ॥ २०॥"
  },
  {
    "text": "इस्वाकुं पितरं पृष्ट्वा यज्ञकार्याय पार्थिवः ।\nकारयामास सम्भारं यथोद्दिष्टं महात्मभिः ॥ २१॥"
  },
  {
    "text": "भृगुमङ्गिरसं चैव वामदेवं च गौतमम् ।\nवसिष्ठं च पुलस्त्यं च ऋचीकं पुलहं क्रतुम् ॥ २२॥"
  },
  {
    "text": "मुनीनामन्त्रयामास सर्वज्ञान्वेदपारगान् ।\nयज्ञविद्याप्रवीणांश्च तापसान्वेदवित्तमान् ॥ २३॥"
  },
  {
    "text": "राजा सम्भृतसम्भारः सम्पूज्य गुरुमात्मनः ।\nवसिष्ठं प्राह धर्मज्ञो विनयेन समन्वितः ॥ २४॥"
  },
  {
    "text": "यजेयं मुनिशार्दूल याजयस्व कृपानिधे ।\nगुरुस्त्वं सर्ववेत्तासि कार्यं मे कुरु साम्प्रतम् ॥ २५॥"
  },
  {
    "text": "यज्ञोपकरणं सर्वं समानीतं सुसंस्कृतम् ।\nपञ्चवर्षसहस्रं तु दीक्षां कर्तुं मतिश्च मे ॥ २६॥"
  },
  {
    "text": "यस्मिन्यज्ञे समाराध्या देवी श्रीजगदम्बिका ।\nतत्प्रीत्यर्थमहं यज्ञं करोमि विधिपूर्वकम् ॥ २७॥"
  },
  {
    "text": "तच्छ्रुत्वासौ निमेर्वाक्यं वसिष्ठः प्राह भूपतिम् ।\nइन्द्रेणाहं वृतः पूर्वं यज्ञार्थं नृपसत्तम ॥ २८॥"
  },
  {
    "text": "पराशक्तिमखं कर्तुमुद्युक्तः पाकशासनः ।\nस दीक्षां गमितो देवः पञ्चवर्षशतात्मिकाम् ॥ २९॥"
  },
  {
    "text": "तस्मात्त्वमन्तरं तावत्प्रतिपालय पार्थिव ।\nइन्द्रयज्ञे समाप्तेऽत्र कृत्वा कार्यं दिवस्पतेः ॥ ३०॥"
  },
  {
    "text": "आगमिष्याम्यहं राजंस्तावत्त्वं प्रतिपालय ।\nराजोवाच ।\nमया निमन्त्रिताश्चान्ये मुनयो यज्ञकारणात् ॥ ३१॥"
  },
  {
    "text": "सम्भाराः सम्भृताः सर्वे पालयामि कथं गुरो ।\nइक्ष्वाकूणां कुले ब्रह्मन्गुरुस्त्वं वेदवित्तमः ॥ ३२॥"
  },
  {
    "text": "कथं त्यक्त्वाद्य मे कार्यमुद्यतो गन्तुमाशु वै ।\nन ते युक्तं द्विजश्रेष्ठ यदुत्सृज्य मखं मम ॥ ३३॥"
  },
  {
    "text": "गन्तासि धनलोभेन लोभाकुलितचेतनः ।\nनिवारितोऽपि राज्ञा स जगामेन्द्रमखं गुरुः ॥ ३४॥"
  },
  {
    "text": "राजापि विमना भूत्वा गौतमं प्रत्यपूजयत् ।\nइयाज हिमवत्पार्श्वे सागरस्य समीपतः ॥ ३५॥"
  },
  {
    "text": "दक्षिणा बहुला दत्ता विप्रेभ्यो मखकर्मणि ।\nनिमिना पञ्चसाहस्री दीक्षा तत्र कृता नृप ॥ ३६॥"
  },
  {
    "text": "ऋत्विजः पूजिताः कामं धनैर्गोभिर्मुदा युताः ।\nशक्रयज्ञसमाप्ते तु पञ्चवर्षशतात्मके ॥ ३७॥"
  },
  {
    "text": "आजगाम वसिष्ठस्तु राज्ञः सत्रदिदृक्षया ।\nआगत्य संस्थितस्तत्र दर्शनार्थं नृपस्य च ॥ ३८॥"
  },
  {
    "text": "तदा राजा प्रसुप्तस्तु निद्रयापहृतो भृशम् ।\nनासौ प्रबोधितो भृत्यैर्नागतस्तु मुनिं नृपः ॥ ३९॥"
  },
  {
    "text": "वसिष्ठस्य ततो मन्युः प्रादुर्भूतोऽवमानतः ।\nअदर्शनान्निमेस्तत्र चुकोप मुनिसत्तमः ॥ ४०॥"
  },
  {
    "text": "शापं च दत्तवांस्तस्मै राज्ञे मन्युवशं गतः ।\nयस्मात्त्वं मां गुरुं त्यक्त्वा कृत्वान्यं गुरुमात्मनः ॥ ४१॥"
  },
  {
    "text": "दीक्षितोऽसि बलान्मन्द मामवज्ञाय पार्थिव ।\nवारितोऽपि मया तस्माद्विदेहस्त्वं भविष्यसि ॥ ४२॥"
  },
  {
    "text": "पतत्विदं शरीरं ते विदेहो भव भूपते ।\nव्यास उवाच ।\nइति तद्व्याहृतं श्रुत्वा राज्ञस्तु परिचारकाः ॥ ४३॥"
  },
  {
    "text": "सद्यः प्रबोधयामासुर्मुनिमाहुः प्रकोपितम् ।\nकुपितं तं समागत्य राजा विगतकल्मषः ॥ ४४॥"
  },
  {
    "text": "उवाच वचनं श्लक्ष्णं हेतुगर्भं च युक्तिमत् । ।\nमम दोषो न धर्मज्ञ गतस्त्वं तृष्णयाऽऽकुलः ॥ ४५॥"
  },
  {
    "text": "हित्वा मां यजमानं वै प्रार्थितोऽपि मया भृशम् ।\nन लज्जसे द्विजश्रेष्ठ कृत्वा कर्म जुगुप्सितम् ॥ ४६॥"
  },
  {
    "text": "सन्तोषे ब्राह्मणश्रेष्ठ जानन्धर्मस्य निश्चयम् ।\nपुत्रोऽसि ब्रह्मणः साक्षाद्वेदवेदाङ्गवित्तमः ॥ ४७॥"
  },
  {
    "text": "न वेत्सि विप्रधर्मस्य गतिं सूक्ष्मां दुरत्ययाम् ।\nआत्मदोषं मयि ज्ञात्वा मृषा मां शस्तुमिच्छसि ॥ ४८॥"
  },
  {
    "text": "त्याज्यस्तु सुजनैः क्रोधश्चण्डालादधिको यतः ।\nवृथा क्रोधपरीतेन मयि शापः प्रपातितः ॥ ४९॥"
  },
  {
    "text": "तवापि च पतत्वद्य देहोऽयं क्रोधसंयुतः ।\nएवं शप्तो मुनी राज्ञा राजा च मुनिना तथा ॥ ५०॥"
  },
  {
    "text": "परस्परं प्राप्य शापं दुःखितौ तौ बभूवतुः ।\nवसिष्ठस्त्वतिचिन्तार्तो ब्रह्माणं शरणं गतः ॥ ५१॥"
  },
  {
    "text": "निवेदयामास तथा शापं भूपकृतं महत् ।\nवसिष्ट उवाच ।\nराज्ञा शप्तोऽस्मि देहोऽयं पतत्वद्य तवेति वै ॥ ५२॥"
  },
  {
    "text": "किं करोमि पितः प्राप्यं कष्टं कायप्रपातजम् ।\nअन्यदेहसमुत्पत्तौ जनकं वद साम्प्रतम् ॥ ५३॥"
  },
  {
    "text": "तथा मे देहसंयोगः पूर्ववत्समपद्यताम् ।\nयादृशं ज्ञानमेतस्मिन्देहे तत्रास्तु तत्पितः ॥ ५४॥"
  },
  {
    "text": "समर्थोऽसि महाराज प्रसादं कर्तुमर्हसि ।\nवसिष्ठस्य वचः श्रुत्वा ब्रह्मा प्रोवाच तं सुतम् ॥ ५५॥"
  },
  {
    "text": "मित्रावरुणयोस्तेजस्त्वं प्रविश्य स्थिरो भव ।\nतस्मादयोनिजः काले भविता त्वं न संशयः ॥ ५६॥"
  },
  {
    "text": "पुनर्देहं समासाद्य धर्मयुक्तो भविष्यसि ।\nभूतात्मा वेदवित्कामं सर्वज्ञः सर्वपूजितः ॥ ५७॥"
  },
  {
    "text": "एवमुक्तस्तदा पित्रा प्रययौ वरुणालयम् ।\nकृत्वा प्रदक्षिणं प्रीत्या प्रणम्य च पितामहम् ॥ ५८॥"
  },
  {
    "text": "विवेश स तयोर्देहे मित्रावरुणयोः किल ।\nजीवांशेन वसिष्ठोऽथ त्यक्त्वा देहमनुत्तमम् ॥ ५९॥"
  },
  {
    "text": "कदाचित्तूर्वशी राजन्नागता वरुणालयम् ।\nयदृच्छया वरारोहा सखीगणसमावृता ॥ ६०॥"
  },
  {
    "text": "दृष्ट्वा तामप्सरां दिव्यां रूपयौवनसंयुताम् ।\nजातौ कामातुरौ देवौ तदा तामूचतुर्नृप ॥ ६१॥"
  },
  {
    "text": "विवशौ चारुसर्वाङ्गीं देवकन्यां मनोरमाम् ।\nआवां त्वमनवद्याङ्गि वरयस्व समाकुलौ ॥ ६२॥"
  },
  {
    "text": "विहरस्व यथाकामं स्थानेऽस्मिन्वरवर्णिनि ।\nतथोक्ता सा ततो देवी ताभ्यां तत्र स्थितावशा ॥ ६३॥"
  },
  {
    "text": "कृत्वा भावं स्थिरं देवी मित्रावरुणयोर्गृहे ।\nसा गृहीत्वा तयोर्भावं संस्थिता चारुदर्शना ॥ ६४॥"
  },
  {
    "text": "तयोस्तु पतितं वीर्यं कुम्भे दैवादनावृते ।\nतस्माज्जातौ मुनी राजन्द्वावेवातिमनोहरौ ॥ ६५॥"
  },
  {
    "text": "अगस्तिः प्रथमस्तत्र वसिष्ठश्चापरस्तथा ।\nमित्रावरुणयोर्वीर्यात्तापसावृषिसत्तमौ ॥ ६६॥"
  },
  {
    "text": "प्रथमस्तु वनं प्राप्तो बाल एव महातपाः ।\nइक्ष्वाकुस्तु वसिष्ठं तं बालं वव्रे पुरोहितम् ॥ ६७॥"
  },
  {
    "text": "वंशस्यास्य सुखार्थं ते पालयामास पार्थिव ।\nविशेषेण मुनिं ज्ञात्वा प्रीत्या युक्तो बभूव ह ॥ ६८॥"
  },
  {
    "text": "एतत्ते सर्वमाख्यातं वसिष्ठस्य च कारणम् ।\nशापाद्देहान्तरप्राप्तिर्मित्रावरुणयोः कुले ॥ ६९॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां षष्ठस्कन्धे\nवसिष्ठस्य मैत्रावरुणिरितिनामवर्णनं नाम चतुर्दशोऽध्यायः ॥ ६.१४॥"
  },
  {
    "text": "६.१५ पञ्चदशोऽध्यायः । देवीमहिम्नि नानाभाववर्णनम् ।"
  },
  {
    "text": "जनमेजय उवाच ।\nदेहप्राप्तिर्वसिष्ठस्य कथिता भवता किल ।\nनिमिः कथं पुनर्देहं प्राप्तवानिति मे वद ॥ १॥"
  },
  {
    "text": "व्यास उवाच ।\nवसिष्ठेन च सम्प्राप्तः पुनर्देहो नराधिप ।\nनिमिना न तथा प्राप्तो देहः शापादनन्तरम् ॥ २॥"
  },
  {
    "text": "यदा शप्तो वसिष्ठेन तदा ते ब्राह्मणाः क्रतौ\nऋत्विजो ये वृता राज्ञा ते सर्वे समचिन्तयन् ॥ ३॥"
  },
  {
    "text": "किं कर्तव्यमहोऽस्माभिः शापदग्धो महीपतिः ।\nअस्मिन्यज्ञे त्वसम्पूर्णे दीक्षायुक्तश्च धार्मिकः ॥ ४॥"
  },
  {
    "text": "किं कर्तव्यं कार्यमेतद्विपरीतमभूत्किल ।\nअवश्यम्भाविभावत्वादशक्ताः स्म निवारणे ॥ ५॥"
  },
  {
    "text": "मन्त्रैर्बहुविधैर्देहं तदा तस्य महात्मनः ।\nरक्षितं धारयामासुः किञ्चिच्छ्वसनसंयुतम् ॥ ६॥"
  },
  {
    "text": "गन्धैर्माल्यैश्च विविधैः पूज्यमानं मुहुर्मुहुः ।\nमन्त्रशक्त्या प्रतिष्टभ्य निर्विकारं सुपूजितम् ॥ ७॥"
  },
  {
    "text": "समाप्ते च क्रतौ तत्र देवाः सर्वे समागताः ।\nऋत्विग्भिस्तु स्तुताः सर्वे सुप्रीताश्चाभवन्नृप ॥ ८॥"
  },
  {
    "text": "विज्ञप्ता मुनिभिः स्तोत्रैर्निर्विण्णात्मानमब्रुवन् ।\nप्रसन्नाः स्म महीपाल वरं वरय सुव्रत ॥ ९॥"
  },
  {
    "text": "यज्ञेनानेन राजर्षे वरं जन्म विधीयते ।\nदेवदेहं नृदेहं वा यत्ते मनसि वाञ्छितम् ॥ १०॥"
  },
  {
    "text": "दृप्तः कामं पुरोधास्ते मृत्युलोके यथासुखम् ।\nएवमुक्तो निमेरात्मा सन्तुष्टस्तानुवाच ह ॥ ११॥"
  },
  {
    "text": "न देहे मम वाञ्छास्ति सर्वदैव विनश्वरे ।\nवासो मे सर्वसत्त्वानां दृष्टावस्तु सुरोत्तमाः ॥ १२॥"
  },
  {
    "text": "नेत्रेषु सर्वभूतानां वायुभूतश्चराम्यहम् ।\nएवमुक्ताः सुरास्तत्र निमेरात्मानमब्रुवन् ॥ १३॥"
  },
  {
    "text": "प्रार्थय त्वं महाराज देवीं सर्वेश्वरीं शिवाम् ।\nमखेनानेन सन्तुष्टा सा तेऽभीष्टं विधास्यति ॥ १४॥"
  },
  {
    "text": "स देवैरेवमुक्तस्तु प्रार्थयामास देवताम् ।\nस्तोत्रैर्नानाविधैर्दिव्यैर्भक्त्या गद्गदया गिरा ॥ १५॥"
  },
  {
    "text": "प्रसन्ना सा तदा देवी प्रत्यक्षं दर्शनं ददौ ।\nकोटिसूर्यप्रतीकाशं रूपं लावण्यदीपितं । १६\nदृष्ट्वा प्रमुदिताः सर्वे कृतकृत्याश्च चेतसि ।\nप्रसन्नायां देवतायां राजा वव्रे वरं नृप ॥ १७॥"
  },
  {
    "text": "ज्ञानं तद्विमलं देहि येन मोक्षो भवेदपि ।\nनेत्रेषु सर्वभूतानां निवासो मे भवेदिति ॥ १८॥"
  },
  {
    "text": "ततः प्रसन्ना देवेशी प्रोवाच जगदम्बिका ।\nज्ञानं ते विमलं भूयात्प्रारब्धस्यावशेषतः ॥ १९॥"
  },
  {
    "text": "नेत्रेषु सर्वभूतानां निवासोऽपि भविष्यति ।\nनिमिषं यान्ति चक्षूंषि त्वत्कृतेनैव देहिनाम् ॥ २०॥"
  },
  {
    "text": "तव वासात्सनिमिषा मानवाः पशवस्तथा ।\nपतङ्गाश्च भविष्यन्ति पुनश्चानिमिषाः सुराः ॥ २१॥"
  },
  {
    "text": "इति दत्त्वा वरं तस्मै तदा श्रीवरदेवता ।\nआमन्त्र्य च मुनीन्सर्वांस्तत्रैवान्तर्हिताभवत् ॥ २२॥"
  },
  {
    "text": "अन्तर्हितायां देव्यां तु मुनयस्तत्र संस्थिताः ।\nविचिन्त्य विथिवत्सर्वे निमेर्देहं समाहरन् ॥ २३॥"
  },
  {
    "text": "अरणिं तत्र संस्थाप्य ममन्धुर्मन्त्रवत्तदा ।\nमन्त्रहोमैर्महात्मानः पुत्रहेतोर्निमेरथ ॥ २४॥"
  },
  {
    "text": "अरण्यां मथ्यमानायां पुत्रः प्रादुरभूत्तदा ।\nसर्वलक्षणसम्पन्नः साक्षान्निमिरिवापरः ॥ २५॥"
  },
  {
    "text": "अरण्या मथनाज्जातस्तस्मान्मिथिरिति स्मृतः ।\nयेनायं जनकाज्जातस्तेनासौ जनकोऽभवत् ॥ २६॥"
  },
  {
    "text": "विदेहस्तु निमिर्जातो यस्मात्तस्मात्तदन्वये ।\nसमुद्भूतास्तु राजानो विदेहा इति कीर्तिताः ॥ २७॥"
  },
  {
    "text": "एवं निमिसुतो राजा प्रथितो जनकोऽभवत् ।\nनगरी निर्मिता तेन गङ्गातीरे मनोहरा ॥ २८॥"
  },
  {
    "text": "मिथिलेति सुविख्याता गोपुराट्टालसंयुता ।\nधनधान्यसमायुक्ता हट्टशालाविराजिता ॥ २९॥"
  },
  {
    "text": "वंशेऽस्मिन्येऽपि राजानस्ते सर्वे जनकास्तथा ।\nविख्याता ज्ञानिनः सर्वे विदेहाः परिकीर्तिताः ॥ ३०॥"
  },
  {
    "text": "एतत्ते कथितं राजन्निमेराख्यानमुत्तमम् ।\nशापाद्यस्य विदेहत्वं विस्तरादुदितं मया ॥ ३१॥"
  },
  {
    "text": "राजोवाच ।\nभगवन्भवता प्रोक्तं निमिशापस्य कारणम् ।\nश्रुत्वा सन्देहमापन्नं मनो मेऽतीव चञ्चलम् ॥ ३२॥"
  },
  {
    "text": "वसिष्ठो ब्राह्मणः श्रेष्ठो राज्ञश्चैव पुरोहितः ।\nपुत्रः पङ्कजयोनेस्तु राज्ञा शप्तः कथं मुनिः ॥ ३३॥"
  },
  {
    "text": "गुरुं च ब्राह्मणं ज्ञात्वा निमिना न कृता क्षमा ।\nयज्ञकर्म शुभं कृत्वा कथं क्रोधमुपागतः ॥ ३४॥"
  },
  {
    "text": "ज्ञात्वा धर्मस्य विज्ञानं कथमिक्ष्वाकुसम्भवः ।\nक्रोधस्य वशमापन्तः शप्तवान्ब्राह्मणं गुरुम् ॥ ३५॥"
  },
  {
    "text": "व्यास उवाच ।\nक्षमातिदुर्लभा राजन्प्राणिभिरजितात्मभिः ।\nक्षमावान्दुर्लभो लोके सुसमर्थो विशेषतः ॥ ३६॥"
  },
  {
    "text": "सर्वसङ्गपरित्यागी मुनिर्भवतु तापसः ।\nनिद्राक्षुधोर्विजेता च योगाभ्यासे सुनिष्ठितः ॥ ३७॥"
  },
  {
    "text": "कामः क्रोधस्तथा लोभो ह्यहङ्कारश्चतुर्थकः ।\nदुर्ज्ञेया देहमध्यस्था रिपवस्तेन सर्वथा ॥ ३८॥"
  },
  {
    "text": "न भूतपूर्वः संसारे न चैव वर्ततेऽधुना ।\nभविता न पुमान्कश्चिद्यो जयेत रिपूनिमान् ॥ ३९॥"
  },
  {
    "text": "न स्वर्गे न च भूलोके ब्रह्मलोके हरेः पदे ।\nकैलासे नेदृशः कश्चिद्यो जयेत रिपूनिमान् ॥ ४०॥"
  },
  {
    "text": "मुनयो ब्रह्मपुत्राश्च तथान्ये तापसोत्तमाः ।\nतेऽपि गुणत्रयाविद्धाः किं पुनर्मानवा भुवि ॥ ४१॥"
  },
  {
    "text": "कपिलः साङ्ख्यवेत्ता च योगाभ्यासरतः शुचिः ।\nतेनापि दैवयोगाद्धि प्रदग्धाः सगरात्मजाः ॥ ४२॥"
  },
  {
    "text": "तस्माद्राजन्नहङ्कारात्सञ्जातं भुवनत्रयम् ।\nकार्यकारणभावात्तु तद्वियुक्तं कथं भवेत् ॥ ४३॥"
  },
  {
    "text": "ब्रह्मा गुणत्रयाविष्टो विष्णुश्चैवाथ शङ्करः ।\nप्रभवन्ति शरीरेषु तेषां भावाः पृथक्पृथक् ॥ ४४॥"
  },
  {
    "text": "मानवानां च का वार्ता सत्त्वैकान्तव्यवस्थितौ ।\nगुणानां सङ्करो राजन्सर्वत्र समवस्थितः ॥ ४५॥"
  },
  {
    "text": "कदाचित्सत्त्ववृद्धिः स्यात्कदाचिद्रजसः किल ।\nकदाचित्तमसो वृद्धिः समभावः कदाचन ॥ ४६॥"
  },
  {
    "text": "निर्गुणः परमात्मासौ निर्लेपः परमोऽव्ययः ।\nअलक्ष्यः सर्वसत्त्वानामप्रमेयः सनातनः ॥ ४७॥"
  },
  {
    "text": "तथैव परमा शक्तिर्निर्गुणा ब्रह्मसंस्थिता ।\nदुर्ज्ञेया चाल्पमतिभिः सर्वभूतव्यवस्थितिः ॥ ४८॥"
  },
  {
    "text": "परात्मनस्तथा शक्तेस्तयोरैक्यं सदैव हि ।\nअभिन्नं तद्वपुर्ज्ञात्वा मुच्यते सर्वदोषतः ॥ ४९॥"
  },
  {
    "text": "तज्ज्ञानादेव मोक्षः स्यादिति वेदान्तडिण्डिमः ।\nयो वेद स विमुक्तोऽस्मिन्संसारे त्रिगुणात्मके ॥ ५०॥"
  },
  {
    "text": "ज्ञानं तु द्विविधं प्रोक्तं शाब्दिकं प्रथमं स्मृतम् ।\nवेदशास्त्रार्थविज्ञानात्तद्भवेद्बुद्धियोगतः ॥ ५१॥"
  },
  {
    "text": "विकल्पास्तत्र बहवो भवन्ति मतिकल्पिताः ।\n(कुतर्ककल्पिताः केचित्सतर्ककल्पिताः परे ।\nवितर्कैर्विभ्रमोत्पत्तिर्विभ्रमाद्बुद्धिभ्रंशता ।\nबुद्धिभ्रंशाज्ज्ञाननाशः प्राणिनां परिकीर्तितः । )\nअनुभवाख्यं द्वितीयं तु ज्ञानं तद्दुर्लभं नृप ॥ ५२॥"
  },
  {
    "text": "तत्तदा प्राप्यते तस्य वेत्तुः सङ्गो यदा भवेत् ।\nशब्दज्ञानान्न कार्यस्य सिद्धिर्भवति भारत ॥ ५३॥"
  },
  {
    "text": "तस्मान्नानुभवज्ञानं सम्भवत्यतिमानुषम् ।\nअन्तर्गतं तमश्छेत्तुं शाब्दबोधो हि न क्षमः ॥ ५४॥"
  },
  {
    "text": "यथा न नश्यति तमः कृतया दीपवार्तया ।\nतत्कर्म यन्न बन्धाय सा विद्या या विमुक्तये ॥ ५५॥"
  },
  {
    "text": "आयासायापरं कर्म विद्यान्या शिल्पनैपुणम् ।\nशीलं परहितत्वं च कोपाभावः क्षमा धृतिः ॥ ५६॥"
  },
  {
    "text": "सन्तोषश्चेति विद्यायाः परिपाकोज्ज्वलं फलम् ।\nविद्यया तपसा वापि योगाभ्यासेन भूपते ॥ ५७॥"
  },
  {
    "text": "विना कामादिशत्रूणां नैव नाशः कदाचन ।\n(मनस्तु चञ्चलं रास्वभावादतिदुर्ग्रहम् ।\nतद्वशः सर्वथा प्राणी त्रिविधो भुवनत्रये । )\nकामक्रोधादयो भावाश्चित्तजाः परिकीर्तिताः ॥ ५८॥"
  },
  {
    "text": "ते तदा न भवन्त्येव यदा वै निर्जितं मनः ।\nतस्मात्तु निमिना राजन्न क्षमा विहिता मुनौ ॥ ५९॥"
  },
  {
    "text": "यथा ययातिना पूर्वं कृता शुक्रे कृतागसि ।\nभृगुपुत्रेण शप्तोऽपि ययातिर्नृपसत्तमः ॥ ६०॥"
  },
  {
    "text": "न शशाप मुनिं क्रोधाज्जरां राजा गृहीतवान् ।\nकश्चित्सौम्यो भवेत्कश्चित्क्रूरो भवति पार्थिवः ॥ ६१॥"
  },
  {
    "text": "स्वभावभेदान्नृपते कस्य दोषोऽत्र कल्प्यते ।\nहैहया भार्गवान्पूर्वं धनलोभात्पुरोहितान् ॥ ६२॥"
  },
  {
    "text": "ब्राह्मणान्मूलतः सर्वांश्चिच्छिदुः क्रोधमूर्च्छिताः ।\nपातकं पृष्ठतः कृत्वा ब्रह्महत्यासमुद्भवम् ॥ ६३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nषष्ठस्कन्धे देवीमहिम्नि नानाभाववर्णनं नाम पञ्चदशोऽध्यायः ॥ ६.१५॥"
  },
  {
    "text": "६.१६ षोडशोऽध्यायः । हैहयैर्धनाहरणेन सह भृगूणां वधवर्णनम् ।"
  },
  {
    "text": "जनमेजय उवाच ।\nकुले कस्य समुत्पन्नाः क्षत्रिया हैहयाश्च ते ।\nब्रह्महत्यामनादृत्य निजघ्नुर्भार्गवांश्च ये ॥ १॥"
  },
  {
    "text": "वैरस्य कारणं तेषां किं मे ब्रूहि पितामह ।\nनिमित्तेन विना क्रोधं कथं कुर्वन्ति सत्तमाः ॥ २॥"
  },
  {
    "text": "वैरं पुरोहितैः सार्धं कस्मात्तेषामजायत ।\nनाल्पहेतोर्हि तद्वैरं क्षत्रियाणां भविष्यति ॥ ३॥"
  },
  {
    "text": "अन्यथा ब्राह्मणान् पूज्यान्कथं जघ्नुरनागसः ।\nबाहुजा बलवन्तोऽपि पापभीताः कथं न ते ॥ ४॥"
  },
  {
    "text": "स्वल्पेऽपराधे को हन्याद्वाडवान्क्षत्रियर्षभः ।\nसन्देहो मे मुनिश्रेष्ठ कारणं वक्तुमर्हसि ॥ ५॥"
  },
  {
    "text": "सूत उवाच ।\nइति पृष्टस्तदा तेन राज्ञा सत्यवतीसुतः ।\nउवाच परमप्रीतः कथां संस्मृत्य चेतसा ॥ ६॥"
  },
  {
    "text": "व्यास उवाच ।\nश‍ृणु पारिक्षिते वार्तां क्षत्रियाणां पुरातनीम् ।\nआश्चर्यकारिणीं सम्यग्विदितां च पुरा मया ॥ ७॥"
  },
  {
    "text": "कार्तवीर्येति नाम्नाभूद्धैहयः पृथिवीपतिः ।\nसहस्रबाहुर्बलवानर्जुनो धर्मतत्परः ॥ ८॥"
  },
  {
    "text": "दत्तात्रेयस्य शिष्योऽभूदवतारो हरेरिव ।\nसिद्धः सर्वार्थदः शाक्तो भृगूणां याज्य एव सः ॥ ९॥"
  },
  {
    "text": "यज्वा परमधर्मिष्ठः सदा दानपरायणः ।\nददौ वित्तं भृगुभ्योऽसौ कृत्वा यज्ञाननेकशः ॥ १०॥"
  },
  {
    "text": "धनिनस्ते द्विजा जाता भृगवो नृपदानतः ।\nहयरत्नसमृद्ध्याढ्याः सञ्जाताः प्रथिता भुवि ॥ ११॥"
  },
  {
    "text": "स्वर्याते नृपशार्दूले कार्तवीर्यार्जुने पुनः ।\nहैहया निर्धना जाताः कालेन महता नृप ॥ १२॥"
  },
  {
    "text": "धनकार्यं समुत्पन्नं हैहयानां कदाचन ।\nयाचिष्णवोऽभिजग्मुस्तान्भूगूंस्ते हैहया नृप ॥ १३॥"
  },
  {
    "text": "विनयं क्षत्रियाः कृत्वाप्ययाचन्त धनं बहु ।\nन ददुस्तेऽतिलोभार्ता नास्ति नास्तीतिवादिनः ॥ १४॥"
  },
  {
    "text": "भूमौ च निदधुः केचिद्भृगवो धनमुत्तमम् ।\nददुः केचिद्द्विजातिभ्यो ज्ञात्वा क्षत्रियतो भयम् ॥ १५॥"
  },
  {
    "text": "कृत्वा स्थानान्तरे द्रव्यं ब्राह्मणा भयविह्वलाः ।\nत्यक्त्वाऽऽश्रमान्ययुः सर्वे भृगवस्तृष्णयान्विताः ॥ १६॥"
  },
  {
    "text": "याज्यांश्च दुःखितान्दृष्ट्वा न ददुर्लोभमोहिताः ।\nपलायित्वा गताः सर्वे गिरिदुर्गानुपाश्रिताः ॥ १७॥"
  },
  {
    "text": "ततस्ते हैहयास्तात दुःखिताः कार्यगौरवात् ।\nभृगूणामाश्रमाञ्जग्मुर्द्रव्यार्थं क्षत्रियर्षभाः ॥ १८॥"
  },
  {
    "text": "भृगूंस्तु निर्गतान्वीक्ष्य शून्यांस्त्यक्त्या गृहानथ ।\nचखनुर्भूतलं तत्र द्रव्यार्थं हैहया भृशम् ॥ १९॥"
  },
  {
    "text": "खनताधिगतं वित्तं केनचिद्भृगुवेश्मनि ।\nददृशुः क्षत्रियाः सर्वे तद्वित्तं श्रमकर्शिताः ॥ २०॥"
  },
  {
    "text": "यत्र यत्र समुत्पन्नं भूरि द्रव्यं महीतलात् ।\nतदा ते पार्श्वभागस्थब्राह्मणानां गृहाण्यपि ॥ २१॥"
  },
  {
    "text": "निर्भिद्य हैहया द्रव्यं ददृशुर्धनलिप्सया ।\nब्राह्मणाश्चुकुशः सर्वे भीताश्च शरणं गताः ॥ २२॥"
  },
  {
    "text": "अतिचिन्वत्सु विप्राणां भवनान्निःसृतं बहु ।\nनिजघ्नुस्ताञ्छरैः कोपाद्वाडवाञ्छरणागतान् ॥ २३॥"
  },
  {
    "text": "ययुस्ते गिरिदुर्गांश्च यत्र वै भृगवः स्थिताः ।\nआगर्भादनुकृन्तन्तश्चेरुश्चैव महीमिमाम् ॥ २४॥"
  },
  {
    "text": "प्राप्तान्प्राप्तान्भृगून्सर्वान्निजघ्नुर्निशितैः शरैः ।\nआबालवृद्धानपरानवमन्य च पातकम् ॥ २५॥"
  },
  {
    "text": "एवमुत्पाट्यमानेषु भार्गवेषु यतस्ततः ।\nहन्युर्गर्भांश्च नारीणां गृहीत्वा हैहया भृशम् ॥ २६॥"
  },
  {
    "text": "रुरुदुस्ताः स्त्रियः कामं कुरर्य इव दुःखिताः ।\nगर्भाश्च कृन्तिता यासां क्षत्रियैः पापनिश्चयैः ॥ २७॥"
  },
  {
    "text": "अन्येऽप्याहुश्च तान्दृप्तान्मुनयस्तीर्थवासिनः ।\nमुञ्चन्तु क्षत्रियाः क्रोधं ब्राह्मणेषु भयावहम् ॥ २८॥"
  },
  {
    "text": "अयुक्तमेतदारब्धं भवद्भिः कर्म गर्हितम् ।\nयद्गर्भान्भृगुपत्नीनां निहन्युः क्षत्रियर्षभाः ॥ २९॥"
  },
  {
    "text": "अत्युग्रपुण्यपापानामिहैव फलमाप्नुयात् ।\nतस्माज्जुगुप्सितं कर्म त्यक्तव्यं भूतिमिच्छता ॥ ३०॥"
  },
  {
    "text": "तानाहुर्हैहयाः क्रुद्धा मुनीनथ दयापरान् ।\nभवन्तः साधवः सर्वे नार्थज्ञाः पापकर्मणाम् ॥ ३१॥"
  },
  {
    "text": "एभिर्हृतं धनं सर्वं पूर्वजानां महात्मनाम् ।\nवञ्चयित्वा छलाभिज्ञैर्मार्गे पाटच्चरैरिव ॥ ३२॥"
  },
  {
    "text": "एते प्रतारका दम्भास्तादृशा बकवृत्तयः ।\nउत्पन्ने च महाकार्ये प्रार्थिता विनयेन ते ॥ ३३॥"
  },
  {
    "text": "न ददुः प्रार्थितं विप्राः पादवृद्ध्यापि याचिताः ।\nनास्तीतिवादिनः स्तब्धाः दुःखितान्वीक्ष्य याज्यकान् ॥ ३४॥"
  },
  {
    "text": "धनं प्राप्तं कार्तवीर्याद्रक्षितं केन हेतुना ।\nन कृताः क्रतवः किं तैर्दानं चार्थिषु भूरिशः ॥ ३५॥"
  },
  {
    "text": "न सञ्चितव्यं विप्रैस्तु धनं चापि कदाचन ।\nयष्टव्यं विधिवद्देयं भोक्तव्यं च यथासुखम् ॥ ३६॥"
  },
  {
    "text": "द्रव्ये चौरभयं प्रोक्तं तथा राजभयं द्विजाः ।\nवह्नेर्भयं महाघोरं तथा धूर्तभयं महत् ॥ ३७॥"
  },
  {
    "text": "येन केनाप्युपायेन धनं त्यजति रक्षकम् ।\nअथवासौ मृतो याति द्रव्यं त्यक्त्वा ह्यसद्गतिम् ॥ ३८॥"
  },
  {
    "text": "पादवृद्ध्या तथास्माभिः प्रार्थितं विनयान्वितैः ।\nतथापि लोभसन्दिग्धैर्न दत्तं नः पुरोहितैः ॥ ३९॥"
  },
  {
    "text": "दानं भोगस्तथा नाशो धनस्य गतिरीदृशी ।\nदानभोगौ कृतीनां च नाशः पापात्मनां किल ॥ ४०॥"
  },
  {
    "text": "न दाता न च यो भोक्ता कृपणो गुप्तितत्परः ।\nराज्ञासौ सर्वथा दण्ड्यो वञ्चको दुःखभाङ्नरः ॥ ४१॥"
  },
  {
    "text": "तस्माद्वयं गुरूनेतान्वञ्चकान्ब्राह्मणाधमान् ।\nहन्तुं समुद्यताः सर्वे न क्रोधव्यं महात्मभिः ॥ ४२॥"
  },
  {
    "text": "व्यास उवाच ।\nइत्युक्त्वा हेतुमद्वाक्यं तानाश्वास्य मुनीनथ ।\nविचेरुश्च विचिन्वाना भृगुदाराननेकशः ॥ ४३॥"
  },
  {
    "text": "भयार्ता भृगुपत्न्यस्तु हिमवन्तं धराधरम् ।\nप्रपेदिरे रुदन्त्यश्च वेपमानाः कृशा भृशम् ॥ ४४॥"
  },
  {
    "text": "एवं ते हैहयैर्विप्राः पीडिता धनकामुकैः ।\nनिहताश्च यथाकामं संरब्धैः पापकर्मभिः ॥ ४५॥"
  },
  {
    "text": "लोभ एव मनुष्याणां देहसंस्थो महारिपुः ।\nसर्वदुःखाकरः प्रोक्तो दुःखदः प्राणनाशकः ॥ ४६॥"
  },
  {
    "text": "सर्वपापस्य मूलं हि सर्वदा तृष्णयान्वितः ।\nविरोधकृत्त्रिवर्णानां सर्वार्तेः कारणं तथा ॥ ४७॥"
  },
  {
    "text": "लोभात्त्यजन्ति धर्मं वै कुलधर्मं तथैव हि ।\nमातरं भ्रातरं हन्ति पितरं बान्धवं तथा ॥ ४८॥"
  },
  {
    "text": "गुरुं मित्रं तथा भार्यां पुत्रं च भगिनीं तथा ।\nलोभाविष्टो न किं कुर्यादकृत्यं पापमोहितः ॥ ४९॥"
  },
  {
    "text": "क्रोधात्कामादहङ्काराल्लोभ एव महारिपुः ।\nप्राणांस्त्यजति लोभेन किं पुनः स्यादनावृतम् ॥ ५०॥"
  },
  {
    "text": "पूर्वजास्ते महाराज धर्मज्ञाः सत्पथे स्थिताः ।\nपाण्डवाः कौरवाश्चैव लोभेन निधनं गताः ॥ ५१॥"
  },
  {
    "text": "यत्र भीष्मश्च द्रोणश्च कृपः कर्णश्च बाह्लिकः ।\nभीमसेनो धर्भपुत्रस्तथैवार्जुनकेशवौ ॥ ५२॥"
  },
  {
    "text": "तथापि युद्धमत्युग्रं कृतं तैश्च परस्परम् ।\nकुटुम्बकदनं भूरि कृतं लोभातुरैरिह ॥ ५३॥"
  },
  {
    "text": "हतो द्रोणो हतो भीष्मस्तथैव पाण्डवात्मजाः ।\nभ्रातरः पितरः पुत्राः सर्वे वै निहता रणे ॥ ५४॥"
  },
  {
    "text": "तस्माल्लोभाभिभूतस्तु किं न कुर्यान्नरः किल ।\nहैहयैर्निहताः सर्वे भृगवः पापबुद्धिभिः ॥ ५५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां षष्ठस्कन्धे\nहैहयैर्धनाहरणेन सह भृगूणां वधवर्णनं नाम षोडशोऽध्यायः ॥ ६.१६॥"
  },
  {
    "text": "६.१७ सप्तदशोऽध्यायः । हैहयानामुत्पत्तिप्रसङ्गे रमाविष्णुसंवादवर्णनम् ।"
  },
  {
    "text": "जनमेजय उवाच ।\nकथं ताश्च स्त्रियः सर्वा भृगूणां दुःखसागरात् ।\nमुक्ता वंशः पुनस्तेषां ब्राह्मणानां स्थिरोऽभवत् ॥ १॥"
  },
  {
    "text": "हैहयैः किं कृतं कार्यं हत्वा तान्ब्राह्मणानपि ।\nक्षत्रियैर्लोभसंयुक्तैः पापाचारैर्वदस्व तत् ॥ २॥"
  },
  {
    "text": "न तृप्तिरस्ति मे ब्रह्मन् पिबतस्ते कथामृतम् ।\nपावनं सुखदं नॄणां परलोके फलप्रदम् ॥ ३॥"
  },
  {
    "text": "व्यास उवाच ।\nश‍ृणु राजन्प्रवक्ष्यामि कथां पापप्रणाशिनीम् ।\nयथा स्त्रियस्तु ता मुक्ता दुःखात्तस्माद्दुरत्ययात् ॥ ४॥"
  },
  {
    "text": "भृगुपत्न्यो यदा राजन् हिमवन्तं गिरिं गताः ।\nभयत्रस्ता विभग्नाशा हैहयैः पीडिता भृशम् ॥ ५॥"
  },
  {
    "text": "गौरीं तत्र तु संस्थाप्य मृण्मयीं सरितस्तटे ।\nउपोषणपराश्चकुर्निश्चयं मरणं प्रति ॥ ६॥"
  },
  {
    "text": "स्वप्ने गत्वा तदा देवी प्राह ताः प्रमदोत्तमाः ।\nयुष्मासु मध्ये कस्याश्चिद्भविता चोरुजः पुमान् ॥ ७॥"
  },
  {
    "text": "मदंशशक्तिसम्भिन्नः स वः कार्यं विधास्यति ।\nइत्यादिश्य पराम्बा सा पश्चादन्तर्हिताभवत् ॥ ८॥"
  },
  {
    "text": "जागृतास्तु ततः सर्वा मुदमापुर्वराङ्गनाः ।\nकाचित्तासां भयोद्विग्ना कामिनी चतुरा भृशम् ॥ ९॥"
  },
  {
    "text": "दधार चोरुणैकेन गर्भं सा कुलवृद्धये ।\nपलायनपरा दृष्टा क्षत्रियैर्ब्राह्मणी यदा ॥ १०॥"
  },
  {
    "text": "विह्वला तेजसा युक्ता तदा ते दुद्रुवुर्भृशम् ।\nगृह्यतां वध्यतां नारी सगर्भा याति सत्वरा ॥ ११॥"
  },
  {
    "text": "इति ब्रुवन्तः सम्प्राप्ताः कामिनीं खड्गपाणयः ।\nसा भयार्ता तु तान्दृष्ट्वा रुरोद समुपागतान् ॥ १२॥"
  },
  {
    "text": "गर्भस्य रक्षणार्थं सा चुक्रोशातिभयातुरा ।\nरुदतीं मातरं श्रुत्वा दीनां प्राणविवर्जिताम् ॥ १३॥"
  },
  {
    "text": "निराधारां क्रन्दमानां क्षत्रियैर्भृशतापिताम् ।\nगृहीतामिव सिंहेन सगर्भां हरिणीं यथा ॥ १४॥"
  },
  {
    "text": "साश्रुनेत्रां वेपमानां सङ्क्रुध्य बालकस्तदा ।\nभित्त्वोरुं निर्जगामाशु गर्भः सूर्य इवापरः ॥ १५॥"
  },
  {
    "text": "मुष्णन्दृष्टीः क्षत्रियाणां तेजसा बालकः शुभः ।\nदर्शनाद्बालकस्याशु सर्वे जाता विलोचनाः ॥ १६॥"
  },
  {
    "text": "बभ्रमुर्गिरिदुर्गेषु जन्मान्धा इव क्षत्रियाः ।\nचिन्तितं मनसा सर्वैः किमेतदिति साम्प्रतम् ॥ १७॥"
  },
  {
    "text": "सर्वे चक्षुर्विहीना यज्जाता स्म बालदर्शनात् ।\nब्राह्मण्यास्तु प्रभावोऽयं सतीव्रतबलं महत् ॥ १८॥"
  },
  {
    "text": "क्षणाद्वामोघसङ्कल्पाः किं करिष्यन्तिदुःखिताः ।\nइति सञ्चिन्त्य मनसा नेत्रहीना निराश्रयाः ॥ १९॥"
  },
  {
    "text": "ब्राह्मणीं शरणं जग्मुर्हैहया गतचेतसः ।\nप्रणेमुस्तां भयत्रस्तां कृताञ्जलिपुटाश्च ते ॥ २०॥"
  },
  {
    "text": "ऊचुश्चैनां भयोद्विग्नां दृष्ट्यर्थं क्षत्रियर्षभाः ।\nप्रसीद सुभगे मातः सेवकास्ते वयं किल ॥ २१॥"
  },
  {
    "text": "कृतापराधा रम्भोरु क्षत्रियाः पापबुद्धयः ।\nदर्शनात्तव तन्वङ्गि जाताः सर्वे विलोचनाः ॥ २२॥"
  },
  {
    "text": "मुखं ते नैव पश्यामो जन्मान्धा इव भामिनि ।\nअद्भुतं ते तपो वीर्यं किं कुर्मः पापकारिणः ॥ २३॥"
  },
  {
    "text": "शरणं ते प्रपन्नाः स्मो देहि चक्षूंषि मानदे ।\nअन्धत्वं मरणादुग्रं कृपां कर्तुं त्वमर्हसि ॥ २४॥"
  },
  {
    "text": "पुनर्दृष्टिप्रदानेन सेवकान्क्षत्रियान्कुरु ।\nउपरम्य च गच्छेम सहिताः पापकर्मणः ॥ २५॥"
  },
  {
    "text": "अतः परं न कर्तव्यमीदृशं कर्म कर्हिचित् ।\nभार्गवाणां तु सर्वेषां सेवकाः स्मो वयं किल ॥ २६॥"
  },
  {
    "text": "अज्ञानाद्यत्कृतं पापं क्षन्तव्यं तत्त्वयाधुना ।\nवैरं नातः परं क्वापि भृगुभिः क्षत्रियैः सह ॥ २७॥"
  },
  {
    "text": "कर्तव्यं शपथैः सम्यग्वर्तितव्यं तु हैहयैः ।\nसपुत्रा भव सुश्रोणि प्रणताः स्मो वयं च ते ॥ २८॥"
  },
  {
    "text": "प्रसादं कुरु कल्याणि न द्विष्यामः कदाचन ।\nव्यास उवाच ।\nइति तेषां वचः श्रुत्वा ब्राह्मणी विस्मयान्विता ॥ २९॥"
  },
  {
    "text": "तानाह प्रणतान्दुःस्थानाश्वास्य गतलोचनान् ।\nगृहीता न मया दृष्टिर्युष्माकं क्षत्रियाः किल ॥ ३०॥"
  },
  {
    "text": "नाहं रुषान्विता सत्यं कारणं श‍ृणुताद्य यत् ।\nअयं च भार्गवो नूनमूरुजः कुपितोऽद्य वः ॥ ३१॥"
  },
  {
    "text": "चक्षूंषि तेन युष्माकं स्तम्भितानि रुषावता ।\nस्वबन्धून्निहतांज्ञात्वा गर्भस्थानपि क्षत्रियैः ॥ ३२॥"
  },
  {
    "text": "अनागसो धर्मपरांस्तापसान्धनकाम्यया ।\nगर्भानपि यदा यूयं भृगूनघ्नंस्तु पुत्रकाः ॥ ३३॥"
  },
  {
    "text": "तदायमूरुणा गर्भो मया वर्षशतं धृतः ।\nषडङ्गश्चाखिलो वेदो गृहीतोऽनेन चाञ्जसा ॥ ३४॥"
  },
  {
    "text": "गर्भस्थेनापि बालेन भृगुवंशविवृद्धये ।\nसोऽपि पितृवधान्नूनं क्रोथेद्धो हन्तुमिच्छति ॥ ३५॥"
  },
  {
    "text": "भगवत्याः प्रसादेन जातोऽयं मम बालकः ।\nतेजसा यस्य दिव्येन चक्षूंषि मुषितानि वः ॥ ३६॥"
  },
  {
    "text": "तस्मादौर्वं सुतं मेऽद्य याचध्वं विनयान्विताः ।\nप्रणिपातेन तुष्टोऽसौ दृष्टिं वः प्रतिमोक्ष्यति ॥ ३७॥"
  },
  {
    "text": "व्यास उवाच ।\nतच्छ्रुत्वा वचनं तस्या हैहयास्तुष्टुवुश्च तम् ।\nप्रणेमुर्विनयोपेता ऊरुजं मुनिसत्तमम् ॥ ३८॥"
  },
  {
    "text": "स सन्तुष्टो बभूवाथ तानुवाच विचक्षुषः ।\nगच्छध्वं स्वगृहान्भूपा ममाख्यानकृतं वचः ॥ ३९॥"
  },
  {
    "text": "अवश्यम्भाविभावास्ते भवन्ति देवनिर्मिताः ।\nनात्र शोकस्तु कर्तव्यः पुरुषेण विजानता ॥ ४०॥"
  },
  {
    "text": "पूर्ववदृषयः सर्वे प्राप्नुवन्तु यथासुखम् ।\nव्रजन्तु विगतक्रोधा भवनानि यथासुखम् ॥ ४१॥"
  },
  {
    "text": "इति तेन समादिष्टा हैहयाः प्राप्तलोचनाः ।\nऔर्वमामन्त्र्य जग्मुस्ते सदनानि यथारुचि ॥ ४२॥"
  },
  {
    "text": "ब्राह्मणी तं सुतं दिव्यं गृहीत्वा स्वाश्रमं गता ।\nपालयामास भूपाल तेजस्विनमतन्द्रिता ॥ ४३॥"
  },
  {
    "text": "एवं ते कथितं राजन् भृगूणां तु विनाशनम् ।\nलोभाविष्टैः क्षत्रियैश्च यत्कृतं पातकं किल ॥ ४४॥"
  },
  {
    "text": "जनमेजय उवाच ।\nश्रुतं मया महत्कर्म क्षत्रियाणाञ्च दारुणम् ।\nकारणं लोभ एवात्र दुःखदश्चोभयोस्तु सः ॥ ४५॥"
  },
  {
    "text": "किञ्चित्प्रष्टुमिहेच्छामि संशयं वासवीसुत ।\nहैहयास्ते कथं नाम्ना ख्याता भुवि नृपात्मजाः ॥ ४६॥"
  },
  {
    "text": "यदोस्तु यादवाः कामं भरताद्भारतास्तथा ।\nहैहयः कोऽपि राजाभूत्तेषां वंशे प्रतिष्ठितः ॥ ४७॥"
  },
  {
    "text": "तदहं श्रोतुमिच्छामि कारणं करुणानिधे ।\nहैहयास्ते कथं जाताः क्षत्रियाः केन कर्मणा ॥ ४८॥"
  },
  {
    "text": "व्यास उवाच ।\nहैहयानां समुत्पत्तिं श‍ृणु भूप सविस्तराम् ।\nपुरातनीं सुपुण्यां च कथां पापप्रणाशिनीम् ॥ ४९॥"
  },
  {
    "text": "कस्मिंश्चित्समये भूप सूर्यपुत्रः सुशोभनः ।\nरेवन्तेति च विख्यातो रूपवानमितप्रभः ॥ ५०॥"
  },
  {
    "text": "उच्चैःश्रवसमारुह्य हयरत्नं मनोहरम् ।\nजगाम विष्णुसदनं वैकुण्ठं भास्करात्मजः ॥ ५१॥"
  },
  {
    "text": "भगवद्दर्शनाकाङ्क्षी हयारूढो यदागतः ।\nहयस्थस्तु तदा दृष्टो लक्ष्म्यासौ रविनन्दनः ॥ ५२॥"
  },
  {
    "text": "रमा वीक्ष्य हयं दिव्यं भ्रातरं सागरोद्भवम् ।\nरूपेण विस्मिता तस्य तस्थौ स्तम्भितलोचना ॥ ५३॥"
  },
  {
    "text": "भगवानपि तं दृष्ट्वा हयारूढं मनोहरम् ।\nआगच्छन्तं रमां विष्णुः पप्रच्छ प्रणयात्प्रभुः ॥ ५४॥"
  },
  {
    "text": "कोऽयमायाति चार्वङ्गि हयारूढ इवापरः ।\nस्मरतेजस्तनुः कान्ते मोहयन्भुवनत्रयम् ॥ ५५॥"
  },
  {
    "text": "प्रेक्षमाणा तदा लक्ष्मीस्तच्चित्ता दैवयोगतः ।\nनोवाच वचनं किञ्चित्पृष्टापि च पुनः पुनः ॥ ५६॥"
  },
  {
    "text": "व्यास उवाच ।\nअश्वासक्तमतिं वीक्ष्य कामिनीमतिमोहिताम् ।\nपश्यन्तीं परमप्रेम्णा चञ्चलाक्षीं च चञ्चलाम् ॥ ५७॥"
  },
  {
    "text": "तामाह भगवान्कुद्धः किं पश्यसि सुलोचने ।\nमोहिता च हरिं दृष्ट्वा पृष्टा नैवाभिभाषसे ॥ ५८॥"
  },
  {
    "text": "सर्वत्र रमसे यस्माद्रमा तस्माद्भविष्यसि ।\nचञ्चलत्वाच्चलेत्येवं सर्वथैव न संशयः ॥ ५९॥"
  },
  {
    "text": "प्राकृता च यथा नारी नूनं भवति चञ्चला ।\nतथा त्वमपि कल्याणि स्थिरा नैव कदाचन ॥ ६०॥"
  },
  {
    "text": "त्वं हयं मत्समीपस्था समीक्ष्य यदि मोहिता ।\nवडवा भव वामोरु मर्त्यलोकेऽतिदारुणे ॥ ६१॥"
  },
  {
    "text": "इति शप्ता रमा देवी हरिणा दैवयोगतः ।\nरुरोद वेपमाना सा भयभीतातिदुःखिता ॥ ६२॥"
  },
  {
    "text": "तमुवाच रमानाथ शङ्किता चारुहासिनी ।\nप्रणम्य शिरसा देवं स्वपतिं विनयान्विता ॥ ६३॥"
  },
  {
    "text": "देवदेव जगन्नाथ करुणाकर केशव ।\nस्वल्पेऽपराधे गोविन्द कस्माच्छापं ददासि मे ॥ ६४॥"
  },
  {
    "text": "न कदाचिन्मया दृष्टः क्रोधस्ते हीदृशः प्रभो ।\nक्व गतस्ते मयि स्नेहः सहजो न तु नश्वरः ॥ ६५॥"
  },
  {
    "text": "वज्रपातस्तु शत्रौ वै कर्तव्यो न सुहृज्जने ।\nसदाहं वरयोग्या ते शापयोग्या कथं कृता ॥ ६६॥"
  },
  {
    "text": "प्राणांस्त्यक्ष्यामि गोविन्द पश्यतोऽद्य तवाग्रतः ।\nकथं जीवे त्वया हीना विरहानलतापिता ॥ ६७॥"
  },
  {
    "text": "प्रसादं कुरु देवेश शापादस्मात्सुदारुणात् ।\nकदा मुक्ता समीपं ते प्राप्नोमि सुखदं विभौ ॥ ६८॥"
  },
  {
    "text": "हरिरुवाच ।\nयदा ते भविता पुत्रः पृथिव्यां मत्समः प्रिये ।\nतदा मां प्राप्य तन्वङ्गि सुखिता त्वं भविष्यसि ॥ ६९॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां षष्ठस्कन्धे\nहैहयानामुत्पत्तिप्रसङ्गे रमाविष्णुसंवादवर्णनं नाम सप्तदशोऽध्यायः ॥ ६.१७॥"
  },
  {
    "text": "६.१८ अष्टादशोऽध्यायः । शिवप्रसादेन लक्ष्मीद्वारा भगवत्याः समाराधनवर्णनम् ।"
  },
  {
    "text": "जनमेजय उवाच ।\nइति शप्ता भगवता सिन्धुजा कोपयोगतः ।\nकथं सा वडवा जाता रेवन्तेन च किं कृतम् ॥ १॥"
  },
  {
    "text": "कस्मिन्देशेऽब्धिजा देवी वडवारूपधारिणी ।\nसंस्थितैकाकिनी बाला परोषित्पतिका यथा ॥ २॥"
  },
  {
    "text": "कालं कियन्तमायुष्मन् वियुक्ता पतिना रमा ।\nसंस्थिता विजनेऽरण्ये किं कृतं च तया पुनः ॥ ३॥"
  },
  {
    "text": "समागमं कदा प्राप्ता वासुदेवस्य सिन्धुजा ।\nपुत्रः कथं तया प्राप्तो नारायणवियुक्तया ॥ ४॥"
  },
  {
    "text": "एतद्वृत्तान्तमार्येश कथयस्व सविस्तरम् ।\nश्रोतुकामोऽस्मि विप्रेन्द्र कथाख्यानमनुत्तमम् ॥ ५॥"
  },
  {
    "text": "सूत उवाच ।\nइति पृष्टस्तदा व्यासः परीक्षित्तनयेन वै ।\nकथयामास भो विप्राः कथामेतां सुविस्तराम् ॥ ६॥"
  },
  {
    "text": "व्यास उवाच ।\nश‍ृणु राजन् प्रवक्ष्यामि कथां पौराणिकीं शुभाम् ।\nपावनीं सुखदां कर्णे विशदाक्षरसंयुताम् ॥ ७॥"
  },
  {
    "text": "रेवन्तस्तु रमां दृष्ट्वा शप्ता देवेन कामिनीम् ।\nभयार्तः प्रययौ दूरात्प्रणम्य जगतां पतिम् ॥ ८॥"
  },
  {
    "text": "पितुः सकाशं त्वरितो वीक्ष्य कोपं जगत्पतेः ।\nनिवेदयामास कथां भास्कराय स शापजाम् ॥ ९॥"
  },
  {
    "text": "दुःखिता सा रमा देवी प्रणम्य जगदीश्वरम् ।\nआज्ञप्ता मानुषं लोकं प्राप्ता कमललोचना ॥ १०॥"
  },
  {
    "text": "सूर्यपत्न्या तपस्तप्तं यत्र पूर्वं सुदारुणम् ।\nतत्रैव सा ययावाशु वडवारूपधारिणी ॥ ११॥"
  },
  {
    "text": "कालिन्दीतमसासङ्गे सुपर्णाक्षस्य चोत्तरे ।\nसर्वकामप्रदे स्थाने सुरम्यवनमण्डिते ॥ १२॥"
  },
  {
    "text": "तत्र स्थिता महादेवं शङ्करं वाञ्छितप्रदम् ।\nदध्यौ चैकेन मनसा शूलिनं चन्द्रशेखरम् ॥ १३॥"
  },
  {
    "text": "पञ्चाननं दशभुजं गौरीदेहार्धधारिणम् ।\nकर्पूरगौरदेहाभं नीलकण्ठं त्रिलोचनम् ॥ १४॥"
  },
  {
    "text": "व्याघ्राजिनधरं देवं गजचर्मोत्तरीयकम् ।\nकपालमालाकलितं नागयज्ञोपवीतिनम् ॥ १५॥"
  },
  {
    "text": "सागरस्य सुता कृत्वा हयीरूपं मनोहरम् ।\nतस्मिंस्तीर्थे रमादेवी चकार दुश्चरं तपः ॥ १६॥"
  },
  {
    "text": "ध्यायमाना परं देवं वैराग्यं समुपाश्रिता ।\nदिव्यं वर्षसहस्रं तु गतं तत्र महीपते ॥ १७॥"
  },
  {
    "text": "ततस्तुष्टो महादेवो वृषारूढस्त्रिलोचनः ।\nप्रत्यक्षोऽभून्महेशानः पार्वतीसहितः प्रभुः ॥ १८॥"
  },
  {
    "text": "तत्रैत्य सगणः शम्भुस्तामाह हरिवल्लभाम् ।\nतपस्यन्तीं महाभागामश्विनीरूपधारिणीम् ॥ १९॥"
  },
  {
    "text": "किं तपस्यसि कल्याणि जगन्मातर्वदस्व मे ।\nसर्वार्थदः पतिस्तेऽस्ति सर्वलोकविधायकः ॥ २०॥"
  },
  {
    "text": "हरिं त्यक्त्वाद्य मां कस्मात्स्तौषि देवि जगत्पतिम् ।\nवासुदेवं जगन्नाथं भुक्तिमुक्तिप्रदायकम् ॥ २१॥"
  },
  {
    "text": "वेदोक्तं वचनं कार्यं नारीणां देवता पतिः ।\nनान्यस्मिन्सर्वथा भावः कर्तव्यः कर्हिचित्क्वचित् ॥ २२॥"
  },
  {
    "text": "पतिशुश्रूषणं स्त्रीणां धर्म एव सनातनः ।\nयादृशस्तादृशः सेव्यः सर्वथा शुभकाम्यया ॥ २३॥"
  },
  {
    "text": "नारायणस्तु सर्वेषां सेव्यो योग्यः सदैव हि ।\nतं त्यक्त्वा देवदेवेशं किं मां ध्यायसि सिन्धुजे ॥ २४॥"
  },
  {
    "text": "लक्ष्मीरुवाच ।\nआशुतोष महेशान शप्ताहं पतिना शिव ।\nमां समुद्धर देवेश शापादस्माद्दयानिधे ॥ २५॥"
  },
  {
    "text": "तदोक्तं हरिणा शम्भो शापानुग्रहकारणम् ।\nविज्ञप्तेन मया कामं दयायुक्तेन विष्णुना ॥ २६॥"
  },
  {
    "text": "यदा ते भविता पुत्रस्तदा शापस्य मोक्षणम् ।\nभविष्यति च वैकुण्ठवासस्ते कमलालये ॥ २७॥"
  },
  {
    "text": "इत्युक्ताहं तपस्तप्तुमागतास्मि तपोवने ।\nआराधितो मया देव त्वं सर्वार्थप्रदायकः ॥ २८॥"
  },
  {
    "text": "पतिसङ्गं विना पुत्रं देवदेव लभे कथम् ।\nस तु तिष्ठति वैकुण्ठे त्यक्त्वा वामामनागसम् ॥ २९॥"
  },
  {
    "text": "वरं मे देहि देवेश यदि तुष्टोऽसि शङ्कर ।\nतव तस्य द्विधा भावो नास्ति नूनं कदाचन ॥ ३०॥"
  },
  {
    "text": "मयैतद्गिरिजाकान्त ज्ञातं पत्युः पुरो हर ।\nयस्त्वं योऽसौ पुनर्योऽसौ स त्वं नास्त्यत्र संशयः ॥ ३१॥"
  },
  {
    "text": "एकत्वं च मया ज्ञात्वा मया ते स्मरणं कृतम् ।\nअन्यथा मम दोषस्त्वामाश्रयन्त्या भवेच्छिव ॥ ३२॥"
  },
  {
    "text": "शिव उवाच ।\nकथं ज्ञातस्त्वया देवि मम तस्य च सुन्दरि ।\nऐक्यभावो हरेर्नूनं सत्यं मे वद सिन्धुजे ॥ ३३॥"
  },
  {
    "text": "एकत्वं च न जानन्ति देवाश्च मुनयस्तथा ।\nज्ञानिनो वेदतत्त्वज्ञाः कुतर्कोपहताः किल ॥ ३४॥"
  },
  {
    "text": "मद्भक्ता वासुदेवस्य निन्दका बहवस्तथा ।\nविष्णभक्तास्तु बहवो मम निन्दापरायणाः ॥ ३५॥"
  },
  {
    "text": "भवन्ति कालभेदेन कलौ देवि विशेषतः ।\nकथं ज्ञातस्त्वया भद्रे दुर्ज्ञेयो ह्यकृतात्मभिः ॥ ३६॥"
  },
  {
    "text": "सर्वथा त्वैक्यभावस्तु हरेर्मम च दुर्लभः ।\nव्यास उवाच ।\nइति सा शम्भुना पुष्टा तुष्टेन हरिवल्लभा ॥ ३७॥"
  },
  {
    "text": "वृत्तान्तं तस्य विज्ञातं प्रवक्तुमुपचक्रमे ।\nशिवं प्रति रमा तत्र प्रसन्नवदना भृशम् ॥ ३८॥"
  },
  {
    "text": "लक्ष्मीरुवाच ।\nएकदा देवदेवेश विष्णुर्ध्यानपरो रहः ।\nदृष्टो मया तपः कुर्वन्पद्मासनगतो यदा ॥ ३९॥"
  },
  {
    "text": "तदाहं विस्मिता देवं तमपृच्छं पतिं किल ।\nप्रबुद्धं सुप्रसन्नं च ज्ञात्वा विनयपूर्वकम् ॥ ४०॥"
  },
  {
    "text": "देवदेव जगन्नाथ यदाहं निर्गतार्णवात् ।\nमथ्यमानात्सुरैर्दैत्यैः सर्वैर्ब्रह्मादिभिः प्रभो ॥ ४१॥"
  },
  {
    "text": "वीक्षिताश्च मया सर्वे पतिकामनया तदा ।\nवृतस्त्वं सर्वदेवेभ्यः श्रेष्ठोऽसीति विनिश्चयात् ॥ ४२॥"
  },
  {
    "text": "त्वं कं ध्यायसि सर्वेश संशयोऽयं महान्मम ।\nप्रियोऽसि कैटभारे मे कथयस्व मनोगतम् ॥ ४३॥"
  },
  {
    "text": "विष्णुरुवाच ।\nश‍ृणु कान्ते प्रवक्ष्यामि यं ध्यायामि सुरोत्तमम् ।\nआशुतोषं महेशानं गिरिजावल्लभं हृदि ॥ ४४॥"
  },
  {
    "text": "कदाचिद्देवदेवो मां ध्यायत्यमितविक्रमः ।\nध्यायाम्यहं च देवेशं शङ्करं त्रिपुरान्तकम् ॥ ४५॥"
  },
  {
    "text": "शिवस्याहं प्रियः प्राणः शङ्करस्तु तथा मम ।\nउभयोरन्तरं नास्ति मिथः संसक्तचेतसोः ॥ ४६॥"
  },
  {
    "text": "नरकं यान्ति ते नूनं ये द्विषन्ति महेश्वरम् ।\nभक्ता मम विशालाक्षि सत्यमेतद्ब्रवीम्यहम् ॥ ४७॥"
  },
  {
    "text": "इत्युक्तं देवदेवेन विष्णुना प्रभविष्णुना ।\nएकान्ते किल पृष्टेन मया शैलसुताप्रिय ॥ ४८॥"
  },
  {
    "text": "तस्मात्त्वां वल्लभं विष्णोर्ज्ञात्वा ध्यातवती ह्यहम् ।\nतथा कुरु महेशान यथा मे प्रियसङ्गमः ॥ ४९॥"
  },
  {
    "text": "व्यास उवाच ।\nइति श्रियो वचः श्रुत्वा प्रत्युवाच महेश्वरः ।\nतामाश्वास्य प्रियैर्वाक्यैर्यथार्थं वाक्यकोविदः ॥ ५०॥"
  },
  {
    "text": "स्वस्था भव पृथुश्रोणि तुष्टोऽहं तपसा तव ।\nसमागमस्ते पतिना भविष्यति न संशयः ॥ ५१॥"
  },
  {
    "text": "अत्रैव हयरूपेण भगवाञ्जगदीश्वरः ।\nआगमिष्यति ते कामं पूर्णं कर्तुं मयेरितः ॥ ५२॥"
  },
  {
    "text": "तथाहं प्रेरयिष्यामि तं देवं मधुसूदनम् ।\nयथासौ हयरूपेण त्वामेष्यति मदातुरः ॥ ५३॥"
  },
  {
    "text": "पुत्रस्ते भविता सुभ्रु नारायणसमः क्षितौ ।\nभविष्यति स भूपालः सर्वलोकनमस्कृतः ॥ ५४॥"
  },
  {
    "text": "सुतं प्राप्य महाभागे त्वं तेन पतिना सह ।\nगन्तासि देवि वैकुण्ठं प्रिया तस्य भविष्यसि ॥ ५५॥"
  },
  {
    "text": "एकवीरेति नाम्नासौ ख्यातिं यास्यति ते सुतः ।\nतस्मात्तु हैहयो वंशो भुवि विस्तारमेष्यति ॥ ५६॥"
  },
  {
    "text": "परं तु विस्मृतासि त्वं हृदिस्थां परमेश्वरीम् ।\nमदान्धा मत्तचित्ता च तेन ते फलमीदृशम् ॥ ५७॥"
  },
  {
    "text": "अतस्तद्दोषशान्त्यर्थं हृदिस्थां परदेवताम् ।\nशरणं याहि सर्वात्मभावेन जलधेः सुते ॥ ५८॥"
  },
  {
    "text": "अन्यथा तव चित्तं तु कथं गच्छेद्धयोत्तमे ।\nव्यास उवाच ।\nइति दत्त्वा वरं देव्यै भगवाञ्छैलजापतिः ॥ ५९॥"
  },
  {
    "text": "अन्तर्धानं गतः साक्षादुमया सहितः शिवः ।\nसापि तत्रैव चार्वङ्गी संस्थिता कमलासना ॥ ६०॥"
  },
  {
    "text": "ध्यायन्ती चरणाम्भोजं देव्याः परमशोभनम् ।\nदेवासुरशिरोरत्ननिघृष्टनखमण्डलम् ॥ ६१॥"
  },
  {
    "text": "प्रेमगद्गदया वाचा तुष्टाव च मुहुर्मुहुः ।\nप्रतीक्षमाणा भर्तारं हयरूपधरं हरिम् ॥ ६२॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां षष्ठस्कन्धे\nशिवप्रसादेन लक्ष्मीद्वारा भगवत्याः समाराधनवर्णनं नामाष्टादशोऽध्यायः ॥ ६.१८॥"
  },
  {
    "text": "६.१९ एकोनविंशोऽध्यायः । पुत्रजन्मानन्तरं स्वस्वरूपेण वैकुण्ठगमनवर्णनम् ।"
  },
  {
    "text": "व्यास उवाच ।\nतस्यै दत्त्वा वरं शम्भुः कैलासं त्वरितो ययौ ।\nरम्यं देवगणैर्जुष्टमप्सरोभिश्च मण्डितम् ॥ १॥"
  },
  {
    "text": "तत्र गत्वा चित्ररूपं गणं कार्यविशारदम् ।\nप्रेषयामास वैकुण्ठे लक्ष्मीकार्यार्थसिद्धये ॥ २॥"
  },
  {
    "text": "शिव उवाच ।\nचित्ररूप हरिं गत्वा ब्रूहि त्वं वचनान्मम ।\nयथासौ दुःखितां पत्नीं विशोकां च करिष्यति ॥ ३॥"
  },
  {
    "text": "इत्युक्तश्चित्ररूपोऽथ निर्जगाम त्वरान्वितः ।\nवैकुण्ठं परमं स्थानं वैष्णवैश्च गणैर्वृतम् ॥ ४॥"
  },
  {
    "text": "नानाद्रुमगणाकीर्णं वापीशतविराजितम् ।\nसञ्जुष्टं हंसकारण्डमयूरशुककोकिलैः ॥ ५॥"
  },
  {
    "text": "उच्चप्रासादसंयुक्तं पताकाभिरलङ्कृतम् ।\nनृत्यगीतकलापूर्णं मन्दारद्रुमसंयुतम् ॥ ६॥"
  },
  {
    "text": "बकुलाशोकतिलकचम्पकालिविमण्डितम् ।\nकूजितैर्विहगानां तु कर्णाह्लादकरैर्युतम् ॥ ७॥"
  },
  {
    "text": "संवीक्ष्य भवनं विष्णोर्द्वास्थौ प्राह प्रणम्य च ।\nजयविजयनामानौ वेत्रपाणी स्थितावुभौ ॥ ८॥"
  },
  {
    "text": "चित्ररूप उवाच ।\nभो निवेदयत शीघ्रं हरये परमात्मने ।\nदूतं प्राप्यं हरस्यात्र प्रेरितं शूलपाणिना ॥ ९॥"
  },
  {
    "text": "तच्छ्रुत्वा वचनं तस्य जयः परमबुद्धिमान् ।\nगत्वा हरिं प्रणम्याह कृताञ्जलिपुटः पुरः ॥ १०॥"
  },
  {
    "text": "देवदेव रमाकान्त करुणाकर केशव ।\nद्वारि तिष्ठति दूतोऽत्र शङ्करस्य समागतः ॥ ११॥"
  },
  {
    "text": "आज्ञापय प्रवेष्टव्यो न वेति गरुडध्वज ।\nचित्ररूपधरोऽप्यस्ति न जाने कार्यगौरवम् ॥ १२॥"
  },
  {
    "text": "इत्याकर्ण्य हरिः प्राह जयं प्रज्ञातकारणः ।\nप्रवेशयात्र रुद्रस्य भृत्यं समयसंस्थितम् ॥ १३॥"
  },
  {
    "text": "इत्याकर्ण्य जयस्तूर्णं गत्वा तं परमाद्भुतम् ।\nएहीत्याकारयामास जयः शङ्करसेवकम् ॥ १४॥"
  },
  {
    "text": "प्रवेशितो जयेनाथ चित्ररूपस्तथाकृतिः ।\nप्रणम्य दण्डवद्विष्णुं कृताञ्जलिपुटः स्थितः ॥ १५॥"
  },
  {
    "text": "दृष्ट्वा तं विस्मयं प्राप भगवान् गरुडध्वजः ।\nचित्ररूपधरं शम्भोः सेवकं विनयान्वितम् ॥ १६॥"
  },
  {
    "text": "पप्रच्छ तं स्मितं कृत्वा चित्ररूपं रमापतिः ।\nकुशलं देवदेवस्य सकुटुम्बस्य चानघ ॥ १७॥"
  },
  {
    "text": "कस्मात्त्वं प्रेषितोऽस्यत्र ब्रूहिकार्यं हरस्य किम् ।\nअथवा देवतानां च किञ्चित्कार्यं समुत्थितम् ॥ १८॥"
  },
  {
    "text": "दूत उवाच ।\nकिमज्ञातं तवास्तीह संसारे गरुडध्वज ।\nवर्तमानं त्रिकालज्ञ यदहं प्रब्रवीमि वै ॥ १९॥"
  },
  {
    "text": "प्रेषितोऽस्मि भवेनात्र विज्ञस्तु त्वां जनार्दन ।\nहरस्य वचनाद्वाक्यं प्रब्रवीमि त्वयि प्रभो ॥ २०॥"
  },
  {
    "text": "तेनोक्तमेतद्देवेश भार्या ते कमलालया ।\nतपस्तपति कालिन्दीतमसासङ्गमे विभो ॥ २१॥"
  },
  {
    "text": "हयीरूपधरा देवी सर्वार्थसिद्धिदायिनी ।\nध्यातुं योग्यामरगणैर्मानवैर्यक्षकिन्नरैः ॥ २२॥"
  },
  {
    "text": "विना तया नरः कोऽपिसुखभागी भवेन्न हि ।\nतां त्यक्त्वा पुण्डरीकाक्ष प्राप्नोषि किं सुखं हरे ॥ २३॥"
  },
  {
    "text": "दुर्बलोऽपि स्त्रियं पाति निर्धनोऽपि जगत्पते ।\nविनापराधं च विभो किं त्यक्ता जगदीश्वरी ॥ २४॥"
  },
  {
    "text": "दुःखं प्राप्नोति संसारे यस्य भार्या जगद्गुरो ।\nधिक्तस्य जीवितं लोके निन्दितं त्वरिमण्डले ॥ २५॥"
  },
  {
    "text": "सकामा रिपवस्तेऽद्य दृष्ट्वा तां दुःखिता भृशम् ।\nत्वां वियुक्तं च रमया हसिष्यन्ति दिवानिशम् ॥ २६॥"
  },
  {
    "text": "रमां रमय देवेश त्वदुत्सङ्गगतां कुरु ।\nसर्वलक्षणसम्पन्नां सुशीलां च सुरूपिणीम् ॥ २७॥"
  },
  {
    "text": "सुखितो भव तां प्राप्य वल्लभां चारुहासिनीम् ।\nकान्ताविरहजं दुःखं स्मराम्यहमनातुरः ॥ २८॥"
  },
  {
    "text": "मम भार्या मृता विष्णो दक्षयज्ञे सती यदा ।\nतदाहं दुःसहं दुःखं भुक्तवानम्बुजेक्षण ॥ २९॥"
  },
  {
    "text": "संसारेऽस्मिन्नरः कोऽपि माभून्मत्सदृशोऽपरः ।\nमनसाकरवं शोकं तस्या विरहपीडितः ॥ ३०॥"
  },
  {
    "text": "कालेन महता प्राप्ता मया गिरिसुता पुनः ।\nतपस्तप्त्वातिदुःसाध्यं या दग्धा तु रुषाध्वरे ॥ ३१॥"
  },
  {
    "text": "हरे किं सुखमापन्नं त्वया सन्त्यज्य कामिनीम् ।\nएकाकी तिष्ठता कालं सहस्रवत्सरात्मकम् ॥ ३२॥"
  },
  {
    "text": "गत्वाश्वास्य महाभागां समानय निजालयम् ।\nमाभूत्कोऽपीह संसारे विमुक्तो रमया तया ॥ ३३॥"
  },
  {
    "text": "कृत्वा तुरगरूपं त्वं भज तां कमलालयाम् ।\nउत्पाद्य पुत्रमायुष्मंस्तामानय शुचिस्मिताम् ॥ ३४॥"
  },
  {
    "text": "व्यास उवाच ।\nहरिराकर्ण्य तद्वाक्यं चित्ररूपस्य भारत ।\nतथेत्युक्त्वा तु तं दूतं प्रेषयामास शङ्करम् ॥ ३५॥"
  },
  {
    "text": "गते दूतेऽथ भगवान्वैकुण्ठात्कामसंयुतः ।\nजगाम धृत्वा तत्राशु वाजिरूपं मनोहरम् ॥ ३६॥"
  },
  {
    "text": "यत्र सा वडवारूपं कृत्वा तपति सिन्धुजा ।\nविष्णुस्तं देशमासाद्य तामपश्यद्धयीं स्थिताम् ॥ ३७॥"
  },
  {
    "text": "सापि तं वीक्ष्य गोविन्दं हयरूपधरं पतिम् ।\nज्ञात्वा वीक्ष्य स्थिता साध्वी विस्मिता साश्रुलोचना ॥ ३८॥"
  },
  {
    "text": "तयोस्तु सङ्गमस्तत्र प्रवृत्तो मन्मथार्तयोः ।\nकालिन्दीतमसासङ्गे पावने लोकविश्रुते ॥ ३९॥"
  },
  {
    "text": "सगर्भा सा तदा जाता वडवा हरिवल्लभा ।\nसुषुवे सुन्दरं बालं तत्रैव सुगुणोत्तरम् ॥ ४०॥"
  },
  {
    "text": "तामाह भगवान्वाक्यं प्रहस्य समयाश्रितम् ।\nत्यजाद्य वाडवं देहं पूर्वदेहा भवाधुना ॥ ४१॥"
  },
  {
    "text": "गमिष्यावः स्ववैकुण्ठमावां कृत्वा निजं वपुः ।\nतिष्ठत्वत्र कुमारोऽयं त्वया जातः सुलोचने ॥ ४२॥"
  },
  {
    "text": "लक्ष्मीरुवाच ।\nस्वदेहसम्भवं पुत्रं कथं हित्वा व्रजाम्यहम् ।\nस्नेहः सुदुस्त्यजः कामं स्वात्मजस्य सुरर्षभ ॥ ४३॥"
  },
  {
    "text": "का गतिः स्यादमेयात्मन् बालस्यास्य नदीतटे ।\nअनाथस्यासमर्थस्य विजनेऽल्पतनोरिह ॥ ४४॥"
  },
  {
    "text": "अनाश्रयं सुतं त्यक्त्वा कथं गन्तुं मनो मम ।\nसमर्थं सदयं स्वामिन् भवेदम्बुजलोचन ॥ ४५॥"
  },
  {
    "text": "दिव्यदेहौ ततो जातौ लक्ष्मीनारायणावुभौ ।\nविमानवरसंविष्टौ स्तूयमानौ सुरैर्दिवि ॥ ४६॥"
  },
  {
    "text": "गन्तुकामं पतिं प्राह कमला कमलापतिम् ।\nगृहाणेमं सुतं नाथ नाहं शक्तास्मि हापितुम् ॥ ४७॥"
  },
  {
    "text": "प्राणप्रियोऽस्ति मे पुत्रः कान्त्या त्वत्सदृशः प्रभो ।\nगृहीत्वैनं गमिष्यावो वैकुण्ठं मधुसूदन ॥ ४८॥"
  },
  {
    "text": "हरिरुवाच ।\nमा विषादं प्रिये कर्तुं त्वमर्हसि वरानने ।\nतिष्ठत्वयं सुखेनात्र रक्षा मे विहिता त्विह ॥ ४९॥"
  },
  {
    "text": "कार्यं किमपि वामोरु वर्तते महदद्भुतम् ।\nनिबोध कथयाम्यद्य सुतस्यात्र विमोचने ॥ ५०॥"
  },
  {
    "text": "तुर्वसुर्नाम विख्यातो ययातितनुजो भुवि ।\nहरिवर्मेति पित्रास्य कृतं नाम सुविश्रुतम् ॥ ५१॥"
  },
  {
    "text": "स राजा पुत्रकामोऽद्य तपस्तपति पावने ।\nतीर्थे वर्षशतं जातं तस्य वै कुर्वतस्तपः ॥ ५२॥"
  },
  {
    "text": "तस्यार्थे निर्मितः पुत्रो मयायं कमलालये ।\nतत्र गत्वा नृपं सुभ्रु प्रेरयिष्यामि साम्प्रतम् ॥ ५३॥"
  },
  {
    "text": "तस्मै दास्याम्यहं पुत्रं पुत्रकामाय कामिनि ।\nगृहीत्वा स्वगृहं राजा प्रापयिष्यति बालकम् ॥ ५४॥"
  },
  {
    "text": "व्यास उवाच ।\nइत्याश्वास्य प्रियां पद्मां कृत्वा रक्षां च बालके ।\nविमानवरमारुह्य प्रययौ प्रियया सह ॥ ५५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां षष्ठस्कन्धे\nपुत्रजन्मानन्तरं स्वस्वरूपेण वैकुण्ठगमनवर्णनं नामैकोनविंशोऽध्यायः ॥ ६.१९॥"
  },
  {
    "text": "६.२० विंशोऽध्यायः । एकवीराख्यानवर्णनम् ।"
  },
  {
    "text": "जनमेजय उवाच ।\nसंशयोऽयं महानत्र जातमात्रः शिशुस्तथा ।\nमुक्तः केन गृहीतोऽसावेकाकी विजने वने ॥ १॥"
  },
  {
    "text": "का गतिस्तस्य बालस्य जाता सत्यवतीसुत ।\nव्याघ्रसिंहादिभिर्हिंस्रैर्गृहीतो नातिबालकः ॥ २॥"
  },
  {
    "text": "व्यास उवाच ।\nलक्ष्मीनारायणौ तस्मात्स्थानाच्च चलितौ यदा ।\nतदैव तत्र चम्पाख्यः प्राप्तो विद्याधरः किल ॥ ३॥"
  },
  {
    "text": "विमानवरमारूढः कामिन्या सहितो नृप ।\nमदनालसया कामं क्रीडमानो यदृच्छया ॥ ४॥"
  },
  {
    "text": "विलोक्य तं शिशुं भूमावेकाकिनमनुत्तमम् ।\nदेवपुत्रप्रतीकाशं रममाणं यथासुखम् ॥ ५॥"
  },
  {
    "text": "विमानात्तरसोत्तीर्य चम्पकस्तं शिशु जवात् ।\nजग्राह च मुदं प्राप निधिं प्राप्य यथाधनः ॥ ६॥"
  },
  {
    "text": "गृहीत्वा चम्पकः प्रादाद्देव्यै तं मदनोपमम् ।\nमदनालसायै तं बालं जातमात्रं मनोहरम् ॥ ७॥"
  },
  {
    "text": "सा गृहीत्वा शिशुं प्रेम्णा सरोमाञ्चा सविस्मया ।\nमुखं चुचुम्ब बालस्य कृत्वा तु हृदये भृशम् ॥ ८॥"
  },
  {
    "text": "आलिङ्गितश्चुम्बितश्च तयासौ प्रीतिपूर्वकम् ।\nउत्सङ्गे च कृतस्तन्व्या पुत्रभावेन भारत ॥ ९॥"
  },
  {
    "text": "कृत्वाङ्के तौ समारूढौ विमानं दम्पती मुदा ।\nपतिं पप्रच्छ चार्वङ्गी प्रहस्य मदनालसा ॥ १०॥"
  },
  {
    "text": "कस्यायं बालकः कान्त त्यक्तः केन च कानने ।\nपुत्रोऽयं मम देवेन दत्तस्त्र्यम्बकपाणिना ॥ ११॥"
  },
  {
    "text": "चम्पक उवाच ।\nप्रिये गत्वाद्य पृच्छेयं शक्रं सर्वज्ञमाशु वै ।\nदेवो वा दानवो वापि गन्धर्वो वा शिशुः किल ॥ १२॥"
  },
  {
    "text": "तेनाज्ञप्तः करिष्यामि पुत्रं प्राप्तं वनादमुम् ।\nअपृष्ट्वा नैव कर्तव्यं कार्यं किञ्चिन्मया ध्रुवम् ॥ १३॥"
  },
  {
    "text": "इत्युक्त्वा तां गृहीत्वा तं विमानेनाथ चम्पकः ।\nययौ शक्रपुरं तूर्णं हर्षेणोत्फुल्ललोचनः ॥ १४॥"
  },
  {
    "text": "प्रणम्य पादयोः प्रीत्या चम्पकस्तु शचीपतिम् ।\nनिवेद्य बालकं प्राह कृताञ्जलिपुटः स्थितः ॥ १५॥"
  },
  {
    "text": "देवदेव मया लब्धस्तीर्थे परमपावने ।\nकालिन्दीतमसासङ्गे बालकोऽयं स्मरप्रभः ॥ १६॥"
  },
  {
    "text": "कस्यायं बालकः कान्तः कथं त्यक्तः शचीपते ।\nआज्ञा चेत्तव देवेश कुर्वेऽहं बालकं सुतम् ॥ १७॥"
  },
  {
    "text": "अतीव सुन्दरो बालः प्रियाया वल्लभः सुतः ।\nकृत्रिमस्तु सुतः प्रोक्तो धर्मशास्त्रेषु सर्वथा ॥ १८॥"
  },
  {
    "text": "इन्द्र उवाच ।\nपुत्रोऽयं वासुदेवस्य वाजिरूपधरस्य ह ।\nहैहयोऽयं महाभाग लक्ष्म्यां जातः परन्तपः ॥ १९॥"
  },
  {
    "text": "उत्पादितो भगवता कार्यार्थं किल बालकः ।\nदातुं नृपतये नूनं ययातितनयाय च ॥ २०॥"
  },
  {
    "text": "हरिणा प्रेरितः सोऽद्य राजा परमधार्मिकः ।\nआगमिष्यति पुत्रार्थं तीर्थे तस्मिन्मनोरमे ॥ २१॥"
  },
  {
    "text": "तावत्त्वं गच्छ तत्रैव गृहीत्वा बालकं शुभम् ।\nयावन्न याति नृपतिर्ग्रहीतुं हरिणेरितः ॥ २२॥"
  },
  {
    "text": "गत्वा तत्र विमुञ्चैनं विलम्बं मा कृथा वर ।\nअदृष्ट्वा बालकं राजा दुःखितश्च भविष्यति ॥ २३॥"
  },
  {
    "text": "तस्माच्चम्पक मुञ्चैनं राजा प्राप्नोतु पुत्रकम् ।\nएकवीरेति नाम्नायं ख्यातः स्यात् पृथिवीतले ॥ २४॥"
  },
  {
    "text": "व्यास उवाच ।\nइति तस्य वचः श्रुत्वा चम्पकस्त्वरयान्वितः ।\nजगाम पुत्रमादाय स्थले तस्मिन्महीपते ॥ २५॥"
  },
  {
    "text": "मुमोच बालकं तत्र यत्र पूर्वं स्थितो ह्यभूत् ।\nआरुह्य स्वविमानं तु ययौ स्वाश्रममण्डलम् ॥ २६॥"
  },
  {
    "text": "तदैव कमलाकान्तो लक्ष्म्या सह जगद्गुरुः ।\nविमानवरमारूढो जगाम नृपतिं प्रति ॥ २७॥"
  },
  {
    "text": "दृष्टस्तदा तेन नृपेण विष्णुः\nसमुत्तरंस्तत्र विमानमुख्यात् ।\nजहर्ष राजा हरिदर्शनेन\nपपात भूमौ खलु दण्डवच्च ॥ २८॥"
  },
  {
    "text": "उत्तिष्ठ वत्सेति हरिः पतन्त-\nमाश्वासयद्भूमिगतं स्वभक्तम् ।\nसोऽप्युत्सुको वासुदेवं पुरःस्थं\nतुष्टाव भक्त्या मुखरीकृतोऽथ ॥ २९॥"
  },
  {
    "text": "देवाधिदेवाखिललोकनाथ\nकृपानिधे लोकगुरो रमेश ।\nमन्दस्य मे ते किल दर्शनं य-\nत्सुदुर्लभं योगिजनैरलभ्यम् ॥ ३०॥"
  },
  {
    "text": "ये निःस्पृहास्ते विषयैरपेता-\nस्तेषां त्वदीयं खलु दर्शनं स्यात् ।\nआशापरोऽहं भगवन्ननन्त\nयोग्यो न ते दर्शने देवदेव ॥ ३१॥"
  },
  {
    "text": "इति स्तुतस्तेन नृपेण विष्णु-\nस्तमाह वाक्येन सुधामयेन ।\nवृणीष्व राजन् मनसेप्सितं ते\nददामि तुष्टस्तपसा तवेति ॥ ३२॥"
  },
  {
    "text": "ततो नृपस्तं प्रणिपत्य पादयोः\nप्रोवाच विष्णुं पुरतः स्थितं च ।\nतपस्तु तप्तं हि मया सुतार्थे\nपुत्रं ददस्वात्मसमं मुरारे ॥ ३३॥"
  },
  {
    "text": "श्रुत्वा नृपप्रार्थितमादिदेव-\nस्तमाह राजानममोघवाक्यम् ।\nययातिसूनो व्रज तत्र तीर्थे\nकलिन्दकन्यातमसाप्रसङ्गे ॥ ३४॥"
  },
  {
    "text": "मयाद्य पुत्रस्तु यथेप्सितस्ते\nतत्रैव मुक्तोऽस्त्यमितप्रभावः ।\nलक्ष्म्याः प्रसूतो मम वीर्यजश्च\nकृतस्तवार्थेऽथ गृहाण राजन् ॥ ३५॥"
  },
  {
    "text": "श्रुत्वा हरेर्वाक्यमतीव मृष्टं\nसन्तुष्टचित्तः प्रबभूव राजा ।\nहरिस्तु दत्त्वेति वरं जगाम\nवैकुण्ठलोकं रमया युतश्च ॥ ३६॥"
  },
  {
    "text": "गते हरौ सोऽथ ययातिसूनु-\nर्ययावनुद्धातरथेन राजा ।\nप्रेमान्वितस्तत्र सुतोऽस्ति यत्र\nवचो निशम्येति जनार्दनस्य ॥ ३७॥"
  },
  {
    "text": "स तत्र गत्वातिमनोहरं तं\nददर्श बालं भुवि खेलमानम् ।\nमुखे निवेश्यैककरेण कृत्वा\nश्लक्ष्णं पदाङ्गुष्ठमनन्यसत्त्वः ॥ ३८॥"
  },
  {
    "text": "तं वीक्ष्य पुत्रं मदनस्वरूपं\nनारायणांशं कमलाप्रसूतम् ।\nहरिप्रभावं हरिवर्मनामा\nहर्षप्रफुल्लाननपङ्कजोऽभूत् ॥ ३९॥"
  },
  {
    "text": "गृह्णन् सुवेगात् करपङ्कजाभ्यां\nबभूव प्रेमार्णवमग्नदेहः ।\nमूर्धन्युपाघ्राय मुदान्वितोऽसौ\nननन्द राजा सुतमालिलिङ्ग ॥ ४०॥"
  },
  {
    "text": "मुखं समीक्ष्यातिमनोहरं त-\nमुवाच नेत्राम्बुनिरुद्धकण्ठः ।\nदत्तोऽसि देवेन जनार्दनेन\nमात्रा हि पुत्रावमदुःखभीतेः ॥ ४१॥"
  },
  {
    "text": "तप्तं मया पुत्र तपस्तवार्थे\nसुदुष्करं वर्षशतं च पूर्णम् ।\nतेनैव तुष्टेन रमाप्रियेण\nदत्तोऽसि संसारसुखोदयाय ॥ ४२॥"
  },
  {
    "text": "माता रमा त्वां तनुजं मदर्थे\nत्यक्त्वा गता सा हरिणा समेता ।\nधन्या तु सा या प्रहसन्तमङ्के\nकृत्वा सुतं त्वां मुदितानना स्यात् ॥ ४३॥"
  },
  {
    "text": "त्वमेव संसारसमुद्रनौका-\nरूपः कृतः पुत्र लक्ष्मीधरेण ।\nइत्येवमुक्त्वा नृपतिः सुतं तं\nमुदा समादाय ययौ गृहाय ॥ ४४॥"
  },
  {
    "text": "पुरीसमीपे नृपमागतं त-\nमाकर्ण्य सर्वे सचिवास्तु राज्ञः ।\nययुः समीपं नृपतेश्च लोकाः\nसोपायनास्ते सपुरोहिताश्च ॥ ४५॥"
  },
  {
    "text": "बन्दीजना गायनकाश्च सूताः\nसमाययुः सम्मुखमाशु राज्ञः ।\nनृपः पुरं प्राप्य पुरः समागतं\nजनं समाश्वास्य वाक्यैश्च दृष्ट्या ॥ ४६॥"
  },
  {
    "text": "सम्पूजितः पौरजनेन राजा\nविवेश पुत्रेण युतो नगर्याम् ।\nमार्गेषु लाजैः कुसुमैः समन्ता-\nद्विकीर्यमाणो नृपतिर्जगाम ॥ ४७॥"
  },
  {
    "text": "गृहं समृद्धं सचिवैः समेतः\nसुतं समादाय मुदा कराभ्याम् ।\nराज्ये ददौ चाथ सुतं मनोज्ञं\nसद्यःप्रसूतं च मनोभवाभम् ॥ ४८॥"
  },
  {
    "text": "राज्ञी गृहीत्वाभिनवं तनूजं\nपप्रच्छ राजानमनिन्दिता सा ।\nराजन् कुतश्चैव सुतः सुजन्मा\nप्राप्तस्त्वया मन्मथतुल्यरूपः ॥ ४९॥"
  },
  {
    "text": "केनैष दत्तः कथयाशु कान्त\nचेतो मदीयं प्रहृतं सुतेन ।\nनृपस्तदोवाच मुदान्वितोऽसौ\nप्रिये रमेशेन सुतो हि मह्यम् ॥ ५०॥"
  },
  {
    "text": "लोलाक्षि दत्तः कमलासमुत्थो\nजनार्दनांशोऽयमहीनसत्त्वः ।\nसा तं गृहीत्वा मुदमाप राज्ञी\nराजा चकारोत्सवमद्भुतं च ॥ ५१॥"
  },
  {
    "text": "ददौ च दानं किल याचकेभ्यो\nगीतानि वाद्यानि बहूनि नेदुः ।\nकृत्वोत्सवं भूपतिरात्मजस्य\nनामैकवीरेति चकार विश्रुतम् ॥ ५२॥"
  },
  {
    "text": "सुखं च सम्प्राप्य मुदान्वितोऽसौ\nननन्द देवाधिपतुल्यवीर्यः ।\nपुत्रं हरे रूपगुणानुरूपं\nसम्प्राप्य वंशस्य ऋणाच्च मुक्तः ॥ ५३॥"
  },
  {
    "text": "इति सकलसुराणामीश्वरेणार्पितं तं\nसकलगुणगणाढ्यं पुत्रमासाद्य राजा ।\nविविधसुखविनोदैर्भार्यया सेव्यमानो\nव्यहरत निजगेहे शक्रतुल्यप्रतापः ॥ ५४॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nषष्ठस्कन्धे एकवीराख्यानवर्णनं नाम विंशोऽध्यायः ॥ ६.२०॥"
  },
  {
    "text": "६.२१ एकविंशोऽध्यायः । राजपुत्र्याः एकावल्याः वर्णनम् ।"
  },
  {
    "text": "व्यास उवाच ।\nजातकर्मादिसंस्कारांश्चकार नृपतिस्तदा ।\nदिने दिने जगामाशु वृद्धिं बालः सुलालितः ॥ १॥"
  },
  {
    "text": "नृपः संसारजं प्राप्य सुखं पुत्रसभुद्भवम् ।\nऋणत्रयविमोक्षं च मेने तेन महात्मना ॥ २॥"
  },
  {
    "text": "षष्ठेऽन्नप्राशनं तस्य कृत्वा मासि यथाविधि ।\nतृतीयेऽथ तथा वर्षे चूडाकरणमुत्तमम् ॥ ३॥"
  },
  {
    "text": "चकार ब्राह्मणान् द्रव्यैः सम्पूज्य विविधैर्धनैः ।\nगोभिश्च विविधैर्दानैर्याचकानितरानपि ॥ ४॥"
  },
  {
    "text": "वर्षे चैकादशे तस्य मौञ्जीबन्धनकर्म वै ।\nकारयित्वा धनुर्वेदमध्यापयत पार्थिवः ॥ ५॥"
  },
  {
    "text": "अधीतवेदं पुत्रं तं राजधर्मविशारदम् ।\nदृष्ट्वा तस्याभिषेकाय मतिं चक्रे जनाधिपः ॥ ६॥"
  },
  {
    "text": "पुष्यार्कयोगसंयुक्ते दिवसे नृपसत्तमः ।\nकारयामास सम्भारानभिषेकार्थमादरात् ॥ ७॥"
  },
  {
    "text": "द्विजानाहूय वेदज्ञान् सर्वशास्त्रविचक्षणान् ।\nअभिषेकं चकारासौ विधिवत् स्वात्मजस्य ह ॥ ८॥"
  },
  {
    "text": "जलमानीय तीर्थेभ्यः सागरेभ्यश्च पार्थिवः ।\nस्वयं चकार विथिवदभिषेकं शुभे दिने ॥ ९॥"
  },
  {
    "text": "धनं दत्त्वाथ विप्रेभ्यो राज्यं पुत्रे निवेश्य सः ।\nजगाम वनमेवाशु स्वर्गकामः स भूपतिः ॥ १०॥"
  },
  {
    "text": "एकवीरं नृपं कृत्वा सम्मान्य सचिवानथ ।\nभार्यया सह भूपालः प्रविवेश वनं वशी ॥ ११॥"
  },
  {
    "text": "मैनाकशिखरे राजा कृत्वा तार्तीयमाश्रमम् ।\nनित्यं पत्रफलाहारश्चिन्तयामास पार्वतीम् ॥ १२॥"
  },
  {
    "text": "एवं स नृपतिः कृत्वा दिष्टान्ते सह भार्यया ।\nमृतोऽसौ वासवं लोकं गतः पुण्येन कर्मणा ॥ १३॥"
  },
  {
    "text": "इन्द्रलोकं पिता प्राप्त इति श्रुत्वाथ हैहयः ।\nचकार वेदनिर्दिष्टं कर्म चैवौर्ध्वदैहिकम् ॥ १४॥"
  },
  {
    "text": "कृत्वोत्तराः क्रियाः सर्वाः पितुः पार्थिवनन्दनः ।\nराज्यं चकार मेधावी पित्रा दत्तं सुसम्मतम् ॥ १५॥"
  },
  {
    "text": "एकवीरोऽथ धर्मज्ञः प्राप्य राज्यमनुत्तमम् ।\nबुभुजे विविधान् भोगान्सचिवैश्च सुमानितः ॥ १६॥"
  },
  {
    "text": "एकस्मिन् दिवसे राजा मन्त्रिपुत्रैः समन्वितः ।\nजगाम जाह्नवीतीरे हयारूढः प्रतापवान् ॥ १७॥"
  },
  {
    "text": "सम्पश्यन् पादपान् रम्यान् कोकिलालापसंयुतान् ।\nपुष्पितान् फलसंयुक्तान् षट्पदालिविराजितान् ॥ १८॥"
  },
  {
    "text": "मुनीनामाश्रमान्दिव्यान् वेदध्वनिनिनादितान् ।\nहोमधूमावृताकाशान् मृगशावसमावृतान् ॥ १९॥"
  },
  {
    "text": "केदाराञ्छालिसम्पक्वान् गोपिकाभिः सुरक्षितान् ।\nप्रफुल्लपङ्कजारामान्निकुञ्जांश्च मनोरमान् ॥ २०॥"
  },
  {
    "text": "प्रेक्षमाणः प्रियालांस्तु चम्पकान् पनसद्रुमान् ।\nबकुलांस्तिलकान्नीपान्मन्दारांश्च प्रफुल्लितान् ॥ २१॥"
  },
  {
    "text": "शालांस्तालांस्तमालांश्च जम्बूचूतकदम्बकान् ।\nस गच्छञ्जाह्नवीतोये प्रफुल्लं शतपत्रकम् ॥ २२॥"
  },
  {
    "text": "पङ्कजं चातिगन्धाढ्यमपश्यदवनीपतिः ।\nदक्षिणे जलजस्याथ पार्श्वे कमललोचनाम् ॥ २३॥"
  },
  {
    "text": "कनकाभां सुकेशीं च कम्बुग्रीवां कृशोदरीम् ।\nबिम्बोष्ठी सुन्दरीं किञ्चित्समुद्यत्सुपयोधराम् ॥ २४॥"
  },
  {
    "text": "सुनासां चारुसर्वाङ्गीमपश्यत् कन्यकां नृपः ।\nरुदतीं तां सखीं त्यक्त्वा विह्वलां दुःखपीडिताम् ॥ २५॥"
  },
  {
    "text": "साश्रुनेत्रां क्रन्दमानां विजने कुररीमिव ।\nसंवीक्ष्य राजा पप्रच्छ कन्यकां शोककारणम् ॥ २६॥"
  },
  {
    "text": "सुनसे ब्रूहि कासि त्वं कस्य पुत्री शुभानने ।\nगन्धर्वी देवकन्याथ कथं रोदिषि सुन्दरि ॥ २७॥"
  },
  {
    "text": "कथमेकाकिनी बाले त्यक्ता केन पिकस्वरे ।\nपतिस्ते क्व गतः कान्ते पिता वा ब्रूहि साम्प्रतम् ॥ २८॥"
  },
  {
    "text": "किं ते दुःखमरालभ्रु कथयाद्य ममान्तिके ।\nकरोमि दुःखनाशं ते सर्वथैव कृशोदरि ॥ २९॥"
  },
  {
    "text": "न राज्ये मम तन्वङ्गि पीडां कोऽपि करोत्यलम् ।\nन भयं चौरजं कान्ते न राक्षसभयं तथा ॥ ३०॥"
  },
  {
    "text": "मयि शासति भूपाले नोत्पाता दारुणा भुवि ।\nभयं न व्याघ्रसिंहेभ्यो न भयं कस्यचिद्भवेत् ॥ ३१॥"
  },
  {
    "text": "वद वामोरु कस्मात्त्वं विलापं जाह्नवीतटे ।\nकरोषि त्राणहीनात्र किं ते दुःखं वदस्व मे ॥ ३२॥"
  },
  {
    "text": "हन्म्यहं दुःखमत्युग्रं प्राणिनां पृथिवीतले ।\nदैवं च मानुषं कान्ते व्रतमेतन्ममाद्भुतम् ॥ ३३॥"
  },
  {
    "text": "विशाललोचने ब्रूहि करोमि तव चिन्तितम् ।\nइत्युक्ते वचने राज्ञा श्रुत्वोवाच मृदुस्वना ॥ ३४॥"
  },
  {
    "text": "श‍ृणु राजेन्द्र वक्ष्यामि मम शोकस्य कारणम् ।\nविपत्तिरहितः प्राणी कथं रुदति भूपते ॥ ३५॥"
  },
  {
    "text": "प्रब्रवीमि महाबाहो यदर्थं रुदती त्वहम् ।\nतव राज्यादन्यदेशे राजा परमधार्मिकः ॥ ३६॥"
  },
  {
    "text": "रैभ्यो नाम महाराजः सन्तानरहितो भृशम् ।\nतस्य भार्या सुविख्याता रुक्मरेखेति नामतः ॥ ३७॥"
  },
  {
    "text": "सुरूपा चतुरा साध्वी सर्वलक्षणसंयुता ।\nअपुत्रा दुःखिता कान्तमित्युवाच पुनः पुनः ॥ ३८॥"
  },
  {
    "text": "किं जीवितेन मे नाथ धिग्वृथा जीवितं मम ।\nवन्ध्यायाः सुखहीनाया ह्यपुत्राया धरातले ॥ ३९॥"
  },
  {
    "text": "इत्येवं भार्यया भूपः प्रेरितो मखमुत्तमम् ।\nचकार ब्राह्मणांस्तज्ज्ञानाहूय विधिवत्तदा ॥ ४०॥"
  },
  {
    "text": "पुत्रकामो धनं भूरि ददावथ यथोदितम् ।\nहूयमाने घृतेऽत्यर्थं पावकादतिसुप्रभात् ॥ ४१॥"
  },
  {
    "text": "आविर्बभूव चार्वङ्गी कन्यका शुभलक्षणा ।\nबिम्बोष्ठी सुदती सुभ्रूः पूर्णचन्द्रनिभानना ॥ ४२॥"
  },
  {
    "text": "कनकाभा सुकेशान्ता रक्तपाणितला मृदुः ।\nसुरक्तनयना तन्वी रक्तपादतला भृशम् ॥ ४३॥"
  },
  {
    "text": "हुताशनात्समुद्भूता होत्रा सा स्वीकृता तदा ।\nहोता प्रोवाच राजानं गृहीत्वा तां सुमध्यमाम् ॥ ४४॥"
  },
  {
    "text": "राजन् पुत्रीं गृहाणेमां सर्वलक्षणसंयुताम् ।\nएकावलीव सम्भूता हूयमानाद्धुताशनात् ॥ ४५॥"
  },
  {
    "text": "नाम्ना चैकावली लोके ख्याता पुत्री भविष्यति ।\nसुखितो भव भूपाल पुत्र्या पुत्रसमानया ॥ ४६॥"
  },
  {
    "text": "सन्तोषं कुरु राजेन्द्र दत्ता देवेन विष्णुना ।\nहोतुर्वाक्यं नृपः श्रुत्वा दृष्ट्वा तां कन्यकां शुभाम् ॥ ४७॥"
  },
  {
    "text": "जग्राह परमप्रीतो होत्रा दत्तां सुसम्मताम् ।\nगृहीत्वा नृपतिस्तां तु ददौ पत्न्यै वराननाम् ॥ ४८॥"
  },
  {
    "text": "आभाष्य रुक्मरेखायै गृहाण सुभगे सुताम् ।\nसा तां कमलपत्राक्षीं प्राप्य कन्यां मनोरमाम् ॥ ४९॥"
  },
  {
    "text": "जहर्ष मुदिता राज्ञी पुत्रं प्राप्य यथासुखम् ।\nचकार मङ्गलं कर्म जातकर्मादिकं शुभम् ॥ ५०॥"
  },
  {
    "text": "पुत्रजन्मसमुत्थं यत्तत्सर्वं विधिवत्ततः ।\nसमाप्य च मखं राजा द्विजेभ्यो दक्षिणां शुभाम् ॥ ५१॥"
  },
  {
    "text": "दत्त्वा विसृज्य विप्रेन्द्रान् मुदं प्राप महीपतिः ।\nदिने दिनेऽसितापाङ्गी पुत्रवृद्ध्या भृशं बभौ ॥ ५२॥"
  },
  {
    "text": "मुदं च परमां प्राप नृपभार्या सुतान्विता ।\nउत्सवस्तद्दिने तस्य प्रवृत्तः सुतजन्मजः ॥ ५३॥"
  },
  {
    "text": "पुत्री पुत्रसमात्यर्थं बभूव वल्लभा किल ।\nराज्ञो मन्त्रिसुता चाहं सुबुद्धे मन्मथाकृते ॥ ५४॥"
  },
  {
    "text": "यशोवती च मे नाम समानं वय आवयोः ।\nवयस्याहं कृता राज्ञा क्रीडनाय तया सह ॥ ५५॥"
  },
  {
    "text": "सदा सहचरी जाता प्रेमयुक्ता दिवानिशम् ।\nएकावली गन्धवन्ति यत्र पद्मानि पश्यति ॥ ५६॥"
  },
  {
    "text": "तत्र सा रमते बाला नान्यत्र सुखमाप्नुयात् ।\nसुदूरे जाह्नवीतीरे भवन्ति कमलान्यपि ॥ ५७॥"
  },
  {
    "text": "रममाणा तत्र याता मत्समेता सखीयुता ।\nमया निवेदितं राजन् पुत्री ते कमलाकरान् ॥ ५८॥"
  },
  {
    "text": "प्रेक्षमाणातिदूरे सा प्रयाति निर्जने वने ।\nनिषेधिताथ पित्रासौ गृहे कृत्वा जलाशयान् ॥ ५९॥"
  },
  {
    "text": "कमलान् वापयित्वाथ पुष्पितान् भ्रमरावृतान् ।\nतथापि निर्ययौ बाला कमलासक्तचेतना ॥ ६०॥"
  },
  {
    "text": "तदा राज्ञा रक्षपालाः प्रेरिताः शस्त्रपाणयः ।\nएवं रक्षायुता तन्वी मत्समेता सखीयुता ।\nक्रीडार्थं जाह्नवीतोये नित्यमायाति याति च ॥ ६१॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nषष्ठस्कन्धे राजपुत्र्याः एकावल्याः वर्णनं नामैकविंशोऽध्यायः ॥ ६.२१॥"
  },
  {
    "text": "६.२२ द्वाविंशोऽध्यायः । हैहयैकवीराय यशोवत्यैकावलीमोचनाय देवीस्वप्नवर्णनम् ।"
  },
  {
    "text": "यशोवत्युवाच ।\nप्रातरुत्थाय तन्वङ्गी चलिता च सखीयुता ।\nचामरैर्वीज्यमाना सा रक्षिता बहुरक्षिभिः ॥ १॥"
  },
  {
    "text": "सायुधैश्चातिसन्नद्धैः सहिता वरवर्णिनी ।\nक्रीडार्थमत्र राजेन्द्र सम्प्राप्ता नलिनीं शुभाम् ॥ २॥"
  },
  {
    "text": "अहमप्यनया सार्धं गङ्गातीरे समागता ।\nअप्सरोभिः समेता च कमलैः क्रीडमानया ॥ ३॥"
  },
  {
    "text": "एकावली तथा चाहं जाते क्रीडापरे यदा ।\nसहसैव तदायातो दानवो बलसंयुतः ॥ ४॥"
  },
  {
    "text": "कालकेतुरिति ख्यातो राक्षसैर्बहुभिर्युतः ।\nपरिघासिगदाचापबाणतोमरपाणिभिः ॥ ५॥"
  },
  {
    "text": "दृष्टा चैकावली तेन रूपयौवनशालिनी ।\nद्वितीया कामपत्नीव क्रीडमाना सुपङ्कजैः ॥ ६॥"
  },
  {
    "text": "मयोक्तैकावली राजन् कोऽयं दैत्यः समागतः ।\nगच्छावो रक्षपालानां मध्ये पङ्कजलोचने ॥ ७॥"
  },
  {
    "text": "विमृश्यैव सखी चाहं त्वरयैव गते भयात् ।\nमध्ये वै सैनिकानां तु सायुधानां नृपात्मज ॥ ८॥"
  },
  {
    "text": "कालकेतुस्तु तां दृष्ट्वा मोहिनीं मदनातुरः ।\nगदां गुर्वी गृहीत्वा तु धावमानः समागतः ॥ ९॥"
  },
  {
    "text": "रक्षकान्दूरतः कृत्वा जग्राहाम्बुजलोचनाम् ।\nत्रस्तां वेपथुसंयुक्तां क्रन्दमानां कृशोदरीम् ॥ १०॥"
  },
  {
    "text": "त्यजैनां मां गृहाणेति मया चोक्तोऽपि दानवः ।\nन मां जग्राह कामार्तस्तां गृहीत्वा विनिःसृतः ॥ ११॥"
  },
  {
    "text": "तिष्ठ तिष्ठेति भाषन्तो रक्षकास्तं महाबलम् ।\nप्रतिषिध्य तु सङ्ग्रामं चक्रुर्विस्मयकारकम् ॥ १२॥"
  },
  {
    "text": "तस्यापि राक्षसाः क्रूराः सर्वतः शस्त्रपाणयः ।\nयुयुधू रक्षकैः सार्धं स्वामिकार्ये कृतोद्यमाः ॥ १३॥"
  },
  {
    "text": "सङ्ग्रामस्तु तदा जातः कालकेतोस्तथा रणे ।\nनिहत्य रक्षकान्सर्वान्गृहीत्वैनां महाबलः ॥ १४॥"
  },
  {
    "text": "युक्तो राक्षससैन्येन निर्जगाम पुरं प्रति ।\nवीक्ष्य तां रुदतीं बालां गृहीता दानवेन तु ॥ १५॥"
  },
  {
    "text": "पृष्ठतोऽहं गता तत्र यत्र नीता सखी मम ।\nविक्रोशन्ती यथा सा मां पश्येदिति पदानुगा ॥ १६॥"
  },
  {
    "text": "सापि मामागतां वीक्ष्य किञ्चित्स्वस्थाभवत्तदा ।\nगताहं तत्समीपे तु तामाभाष्य पुनः पुनः ॥ १७॥"
  },
  {
    "text": "सा मां प्राप्यातिदुःखार्ता स्तम्भस्वेदसमाकुला ।\nकण्ठे गृहीत्वा मां भूप रुरोद भृशदुःखिता ॥ १८॥"
  },
  {
    "text": "स मामाह कालकेतुः प्रीतिपूर्वमिदं वचः ।\nसमाश्वासय भीतां त्वं सखीं चञ्चललोचनाम् ॥ १९॥"
  },
  {
    "text": "प्राप्तं ममाद्य नगरं देवलोकसमं प्रिये ।\nदासोऽस्मि तव रत्या हि कस्मात्क्रन्दसि कातरा ॥ २०॥"
  },
  {
    "text": "कथयैनां सखीं तेऽद्य स्वस्था भव सुलोचने ।\nइत्युक्त्वा मां सखीपार्श्वे समारोप्य रथोत्तमे ॥ २१॥"
  },
  {
    "text": "जगाम तरसा दुष्टः पुरे स्वस्य मनोहरे ।\nसैन्येन महता युक्तः प्रफुल्लवदनाम्बुजः ॥ २२॥"
  },
  {
    "text": "एकावली तथा मां च संस्थाप्य धवले गृहे ।\nराक्षसान् गृहरक्षार्थं कल्पयामास कोटिशः ॥ २३॥"
  },
  {
    "text": "द्वितीये दिवसे सोऽथ मामुवाच रहो नृप ।\nप्रबोधय सखीं बालां शोचन्तीं विरहातुराम् ॥ २४॥"
  },
  {
    "text": "पत्नी मे भव सुश्रोणि सुखं भुङ्क्षव यथेप्सितम् ।\nराज्यं त्वदीयं चन्द्रास्ये सेवकोऽहं सदा तव ॥ २५॥"
  },
  {
    "text": "पुनरुक्तं मया वाक्यं श्रुत्वा तद्भाषितं खरम् ।\nनाहं क्षमाप्रियं वक्तुं त्वमेनां कथय प्रभो ॥ २६॥"
  },
  {
    "text": "इत्युक्ते वचने दुष्टो मदनक्षतमानसः ।\nउवाच विनयादेनां सखीं क्षामोदरीं प्रियाम् ॥ २७॥"
  },
  {
    "text": "कृशोदरि त्वया मन्त्रो निक्षिप्तोऽस्ति ममोपरि ।\nतेन मे हृदयं कान्ते हृतं ते वशतां गतम् ॥ २८॥"
  },
  {
    "text": "तेनाहं तव दासोऽद्य कृतोऽस्मीति विनिश्चयः ।\nभज मां कामबाणेन पीडितं विवशं भृशम् ॥ २९॥"
  },
  {
    "text": "यौवनं याति रम्भोरु चञ्चलं दुर्लभं तदा ।\nसफलं कुरु कल्याणि पतिं मां परिरभ्य च ॥ ३०॥"
  },
  {
    "text": "एकावल्युवाच ।\nपित्राहं कल्पिता पूर्वं दातुं राजसुताय वै ।\nहैहयस्तु महाभाग स मया मनसा वृतः ॥ ३१॥"
  },
  {
    "text": "कथमन्यं भजे कान्तं त्यक्त्वा धर्मं सनातनम् ।\nकन्याधर्मं विहायाद्य वेत्सि शास्त्रविनिश्चयम् ॥ ३२॥"
  },
  {
    "text": "यस्मै दद्यात्पिता कामं कन्या तं पतिमाप्नुयात् ।\nपरतन्त्रा सदा कन्या न स्वातन्त्र्यं कदाचन ॥ ३३॥"
  },
  {
    "text": "इत्युक्तोऽपि तया पापी विरराम न मोहितः ।\nन मुमोच विशालाक्षीं मां च पार्श्वस्थितां तथा ॥ ३४॥"
  },
  {
    "text": "पातालविवरे तस्य पुरं परमसङ्कटे ।\nराक्षसै रक्षितं दुर्गं मण्डितं परिखावृतम् ॥ ३५॥"
  },
  {
    "text": "तत्र तिष्ठति दुःखार्ता सखी मे प्राणवल्लभा ।\nतेनाहं विरहेणात्र रारटीमि सुदुःखिता ॥ ३६॥"
  },
  {
    "text": "एकवीर उवाच ।\nकथं त्वमत्र सम्प्राप्ता पुरात्तस्य दुरात्मनः ।\nविस्मयो मे महानत्र तत्त्वं ब्रूहि वरानने ॥ ३७॥"
  },
  {
    "text": "त्वया च कथितं वाक्यं सन्दिग्धं भाति भामिनि ।\nहैहयार्थे कल्पिता सा पित्रेति मम साम्प्रतम् ॥ ३८॥"
  },
  {
    "text": "हैहयो नाम राजाहं नान्योऽस्ति पृथिवीपतिः ।\nमदर्थे कथिता सा किं सखी तव सुलोचना ॥ ३९॥"
  },
  {
    "text": "एतन्मे संशयं सुभ्रु छेत्तुमर्हसि भामिनि ।\nअहं तामानयिष्यामि तं हत्वा राक्षसाधमम् ॥ ४०॥"
  },
  {
    "text": "स्थानं दर्शय मे तस्य यदि जानासि सुव्रते ।\nराज्ञे निवेदितं किं वा तत्पित्रे चातिदुःखिता ॥ ४१॥"
  },
  {
    "text": "यस्यैषा वल्लभा पुत्री न किं जानाति तां हृताम् ।\nनोद्यमः किं कृतस्तेन ततो मोचनहेतवे ॥ ४२॥"
  },
  {
    "text": "बन्दीकृतां सुतां ज्ञात्वा कथं तिष्ठति सुस्थिरः ।\nअसमर्थो नृपः किं वा कारणं ब्रूहि सत्वरम् ॥ ४३॥"
  },
  {
    "text": "त्वया मेऽपहृतं चेतो गुणानुक्त्वा ह्यमानुषान् ।\nसख्याः पङ्कजपत्राक्षि कृतः कामवशो भृशम् ॥ ४४॥"
  },
  {
    "text": "कदा पश्यामि तां कान्तां मोचयित्वातिसङ्कटात् ।\nइति मे हृदयं चाद्य करोत्यतिमनोरथम् ॥ ४५॥"
  },
  {
    "text": "ब्रूहि मे गमनोपायं पुरे तस्यातिदुर्गमे ।\nकथं त्वमागता तस्मात्सङ्कटादत्र तद्वद ॥ ४६॥"
  },
  {
    "text": "यशोवत्युवाच ।\nबालभावान्मया मन्त्रो भगवत्या विशाम्पते ।\nप्राप्तोऽस्ति ब्राह्मणात्सिद्धात्सबीजध्यानपूर्वकः ॥ ४७॥"
  },
  {
    "text": "तत्रावस्थितया राजन् मया चित्ते विचारितम् ।\nआराधयामि सततं चण्डिकां चण्डविक्रमाम् ॥ ४८॥"
  },
  {
    "text": "सा देवी सेविता कामं बन्धमोक्षं करिष्यति ।\nभक्तानुकम्पिनी शक्तिः समर्था सर्वसाधने ॥ ४९॥"
  },
  {
    "text": "या विश्वं सृजते शक्त्या पालयत्येव सा पुनः ।\nकल्पान्ते संहरत्येव निराकारा निराश्रया ॥ ५०॥"
  },
  {
    "text": "इति सञ्चिन्त्य मनसा देवीं विश्वेश्वरीं शिवाम् ।\nध्यात्वा रक्ताम्बरां सौम्यां सुरक्तनयनां हृदि ॥ ५१॥"
  },
  {
    "text": "संस्मृत्य मनसा रूपं मन्त्रजाप्यपराभवम् ।\nउपासिता मया देवी मासमेकं समाधिना ॥ ५२॥"
  },
  {
    "text": "स्वप्ने मम समायाता भक्तिभावेन तोषिता ।\nमामाहामृतया वाचा किं सुप्तासीति चण्डिका ॥ ५३॥"
  },
  {
    "text": "उत्तिष्ठ याहि तरसा गङ्गातीरं मनोहरम् ।\nआगमिष्यति तत्रासौ हैहयो नृपपुङ्गवः ॥ ५४॥"
  },
  {
    "text": "एकवीरो महाबाहुः सर्वशत्रुविमर्दनः ।\nदत्तात्रेयेण मन्मन्त्रो महाविद्याभिधः परः ॥ ५५॥"
  },
  {
    "text": "दत्तोऽस्मै सोऽपि सततं मामुपास्तेऽतिभक्तितः ।\nमय्यासक्तमतिर्नित्यं मम पूजापरायणः ॥ ५६॥"
  },
  {
    "text": "मामेव सर्वभूतेषु ध्यायन्नास्ते च मत्परः ।\nस ते दुःखविनाशं वै करिष्यति महामतिः ॥ ५७॥"
  },
  {
    "text": "मासुतो विहरंस्तत्र तव त्राता भविष्यति ।\nहत्वा तं राक्षसं घोरं मोचयिष्यति मानिनीम् ॥ ५८॥"
  },
  {
    "text": "एकावलीमेकवीरः सर्वशास्त्रविशारदः ।\nपश्चात्सैव पतिः कार्यस्त्वया राजसुतः शुभः ॥ ५९॥"
  },
  {
    "text": "इत्युक्त्वान्तर्दधे देवी प्रबुद्धाहं तदैव हि ।\nकथितं स्वप्नवृत्तान्तं देव्याश्चाराधनं तथा ॥ ६०॥"
  },
  {
    "text": "प्रसन्नवदना जाता श्रुत्वा सा कमलेक्षणा ।\nविशेषेण च सन्तुष्टा मामुवाच शुचिस्मिता ॥ ६१॥"
  },
  {
    "text": "गच्छ तत्र त्वरायुक्ता कुरु कार्यं मम प्रिये ।\nसत्यवाक्या भगवती सावां मोक्षं विधास्यति ॥ ६२॥"
  },
  {
    "text": "इत्याज्ञप्ता तया चाहं सख्या वै प्रेमयुक्तया ।\nमत्वोपसरणं युक्तं तस्मात्स्थानात्तदा नृप ॥ ६३॥"
  },
  {
    "text": "चालिताहं ततः शीघ्रं महादेवीप्रसादतः ।\nमार्गज्ञानं शीघ्रगतिर्मया प्राप्ता नृपात्मज ॥ ६४॥"
  },
  {
    "text": "इत्येतत्कथितं सर्वं कारणं मम दुःखजम् ।\nकस्त्वं कस्य सुतश्चेति वद वीर यथा तथा ॥ ६५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां षष्ठस्कन्धे\nहैहयैकवीराय यशोवत्यैकावलीमोचनाय देवीस्वप्नवर्णनं नाम द्वाविंशोऽध्यायः ॥ ६.२२॥"
  },
  {
    "text": "६.२३ त्रयोविंशोऽध्यायः । एकवीरैकावल्योर्विवाहवर्णनम् ।"
  },
  {
    "text": "व्यास उवाच ।\nतस्यास्तु वचनं श्रुत्वा रमापुत्रः प्रतापवान् ।\nप्रफुल्लवदनाम्भोजस्तामुवाच विशाम्पते ॥ १॥"
  },
  {
    "text": "राजोवाच ।\nरम्भोरु यस्त्वया पृष्टो वृत्तान्तो विशदाक्षरः ।\nहेहयोऽहं चैकवीरनाम्ना सिन्धुसुतासुतः ॥ २॥"
  },
  {
    "text": "मनो मे यत्त्वया नूनं परतन्त्रं कृतं किल ।\nकिं करोमि क्व गच्छामि विरहेणातिपीडितः ॥ ३॥"
  },
  {
    "text": "प्रथमं रूपमाख्यातं सर्वलोकातिगं त्वया ।\nतेन मे विह्वलं जातं कामबाणहतं मनः ॥ ४॥"
  },
  {
    "text": "ततस्तस्या गुणाः प्रोक्तास्तैस्तु चित्तं हृतं पुनः ।\nयत्त्वयोक्तं पुनर्वाक्यं तेन मे विस्मयोऽभवत् ॥ ५॥"
  },
  {
    "text": "एकावल्या वचः प्रोक्तं दानवाग्रे मया वृतः ।\nहैहयस्तं विना नान्यं वृणोमीति विनिश्चयः ॥ ६॥"
  },
  {
    "text": "तेन वाक्येन तन्वङ्गि भृत्योऽहमधुना कृतः ।\nत्वया तस्याः सुकेशान्ते ब्रूहि किं करवाणि वाम् ॥ ७॥"
  },
  {
    "text": "स्थानं तस्य न जानामि राक्षसस्य दुरात्मनः ।\nगतिर्मे नास्ति गमने पुरे तस्मिन्सुलोचने ॥ ८॥"
  },
  {
    "text": "वद मां त्वं विशालाक्षि तत्र प्रापयितुं क्षमा ।\nप्रापयाशु सखी ते सा यत्र तिष्ठति सुन्दरी ॥ ९॥"
  },
  {
    "text": "हत्वा तं राक्षसं क्रूरं मोचयिष्यामि साम्प्रतम् ।\nविवशां शोकसन्तप्तां राजपुत्रीं तव प्रियाम् ॥ १०॥"
  },
  {
    "text": "विमुक्तदुःखां कृत्वाऽऽशु प्रापयिष्यामि ते पुरम् ।\nपित्रे चास्याः प्रदास्यामि कन्यामेकावलीमहम् ॥ ११॥"
  },
  {
    "text": "पश्चाद्विवाहं कर्तासौ राजा पुत्र्याः परन्तपः ।\nएवं ते मनसः कामो मम चापि प्रियंवदे ॥ १२॥"
  },
  {
    "text": "भविष्यति स सम्पूर्णः साधनेन तवाधुना ।\nदर्शयाशु पुरं तस्य पश्य मे त्वं पराक्रमम् ॥ १३॥"
  },
  {
    "text": "यथा हन्मि दुराचारं परदारापहारकम् ।\nतथा कुरु प्रियं कर्तुं शक्तासि वरवर्णिनि ॥ १४॥"
  },
  {
    "text": "मार्गं दर्शय तस्याद्य पुरस्य दुर्गमस्य च ।\nव्यास उवाच ।\nतन्निशम्य प्रियं वाक्यं मुदिता च यशोवती ॥ १५॥"
  },
  {
    "text": "तमुवाच रमापुत्रं गमनोपायमादरात् ।\nमन्त्रं गृहाण राजेन्द्र भगवत्यास्तु सिद्धिदम् ॥ १६॥"
  },
  {
    "text": "दर्शयिष्यामि तस्याद्य पुरं राक्षसपालितम् ।\nसज्जो भव महाभाग गमनाय मया सह ॥ १७॥"
  },
  {
    "text": "सैन्येन महता युक्तस्तत्र युद्धं भविष्यति ।\nकालकेतुर्महावीरो राक्षसैर्बलिभिर्वृतः ॥ १८॥"
  },
  {
    "text": "तस्मान्मन्त्रं गृहीत्वा त्वं व्रज तत्र मया सह ।\nदर्शयिष्यामि ते मार्गं पुरस्यास्य दुरात्मनः ॥ १९॥"
  },
  {
    "text": "हत्वा तं पापकर्माणं मोचयाशु च मे सखीम् ।\nश्रुत्वा तद्वचनं वीरो मन्त्रं जग्राह सत्वरः ॥ २०॥"
  },
  {
    "text": "दत्तात्रेयाद्दैवयोगात्प्राप्ताज्ज्ञानिवराच्छुभात् ।\nयोगेश्वरीमहामन्त्रं त्रिलोकीतिलकाभिधम् ॥ २१॥"
  },
  {
    "text": "तेन सर्वज्ञता जाता सर्वान्तश्चारिता तथा ।\nतया सह जगामाशु पुरं तस्य सुदुर्गमम् ॥ २२॥"
  },
  {
    "text": "रक्षितं राक्षसैघोरैः पातालमिव पन्नगैः ।\nयशोवत्या च सैन्येन महता संयुतो नृपः ॥ २३॥"
  },
  {
    "text": "तमायान्तं समालोक्य दूतास्तस्य भयातुराः ।\nक्रोशन्तोऽभिययुः पार्श्वं कालकेतोस्तरस्विनः ॥ २४॥"
  },
  {
    "text": "तमूचुः सहसा मत्वा राक्षसं काममोहितम् ।\nएकावलीसमीपस्थं कुर्वन्तं विनयान्बहून् ॥ २५॥"
  },
  {
    "text": "दूता ऊचुः ।\nराजन् यशोवती नारी कामिन्याः सहचारिणी ।\nआयाति सह सैन्येन राजपुत्रेण संयुता ॥ २६॥"
  },
  {
    "text": "जयन्तो वा महाराज कार्तिकेयोऽथवा नु किम् ।\nआगच्छति बलोन्मत्तो वाहिनीसहितः किल ॥ २७॥"
  },
  {
    "text": "संयत्तो भव राजेन्द्र सङ्ग्रामः समुपस्थितः ।\nदेवपुत्रेण युध्यस्व त्यज वा कमलेक्षणाम् ॥ २८॥"
  },
  {
    "text": "इतो दूरेऽस्ति सैन्यं तद्योजनत्रयमात्रतः ।\nसज्जो भव महीपाल दुन्दुभिं घोषयाशु वै ॥ २९॥"
  },
  {
    "text": "व्यास उवाच ।\nतेषां तद्वचनं श्रुत्वा राक्षसः क्रोधमूर्च्छितः ।\nराक्षसान्प्रेरयामास सायुधान्सबलान्वहून् ॥ ३०॥"
  },
  {
    "text": "गच्छध्वं राक्षसाः सर्वे सम्मुखाः शस्त्रपाणयः ।\nतानाज्ञाप्य कालकेतुः पप्रच्छ प्रणयान्वितः ॥ ३१॥"
  },
  {
    "text": "एकावलीं समीपस्थां विवशां भृशदुःखिताम् ।\nकोऽयमायाति तन्वङ्गि पिता ते वापरः पुमान् ॥ ३२॥"
  },
  {
    "text": "त्वदर्थे सैन्यसंयुक्तो ब्रूहि सत्यं कृशोदरि ।\nपिता ते यदि सम्प्राप्तो नेतुं त्वां विरहातुरः ॥ ३३॥"
  },
  {
    "text": "ज्ञात्वा ते पितरं सम्यक् सङ्ग्रामं न करोम्यहम् ।\nआनयित्वा गृहे पूजां रत्नैर्वस्त्रैर्हयैः शुभैः ॥ ३४॥"
  },
  {
    "text": "करोमि तस्य चातिथ्यं गृहे प्राप्तस्य सर्वथा ।\nअन्यश्चेद्यदि सम्प्राप्तस्तं हन्मि निशितैः शरैः ॥ ३५॥"
  },
  {
    "text": "आनीतः किल कालेन मरणाय महात्मना ।\nतस्माद्वद विशालाक्षि कोऽयमायाति मन्दधीः ॥ ३६॥"
  },
  {
    "text": "अज्ञात्वा मां दुराधर्षं कालरूपं महाबलम् ।\nएकावल्युवाच ।\nन जानेऽहं महाभाग कोऽयमायाति सत्वरः ॥ ३७॥"
  },
  {
    "text": "नमेऽस्ति विदितः कोऽपि स्थितायास्तव बन्धने ।\nनायं पिता मे न भ्राता कोऽप्यन्योऽस्ति महाबलः ॥ ३८॥"
  },
  {
    "text": "किमर्थमिह चायाति नाहं वेद विनिश्चयम् ।\nदैत्य उवाच ।\nएवं वदन्त्यमी दूता वयस्या ते यशोवती ॥ ३९॥"
  },
  {
    "text": "समानीय च तं वीरमागतेति कृतोद्यमा ।\nक्व गता सा सखी कान्ते विदग्धा कार्यनिश्चये ॥ ४०॥"
  },
  {
    "text": "नान्यः कोऽपि ममारातिर्यो मे प्रतिबलो भवेत् ।\nव्यास उवाच ।\nएतस्मिन्नन्तरे दूतास्तत्रान्ये वै समागताः ॥ ४१॥"
  },
  {
    "text": "ते होचुस्त्वरिता भीताः कालकेतुं गृहे स्थितम् ।\nकिं स्वस्थोऽसि महाराज समीपे सैन्यमागतम् ॥ ४२॥"
  },
  {
    "text": "निर्गच्छ नगरात्तूर्णं सैन्येन महताऽऽवृतः ।\nइति तेषां वचः श्रुत्वा कालकेतुर्महाबलः ॥ ४३॥"
  },
  {
    "text": "रथमारुह्य त्वरितो निर्ययौ स्वपुराद्बहिः ।\nएकवीरोऽपि सहसा हयारूढः प्रतापवान् ॥ ४४॥"
  },
  {
    "text": "आगतस्तत्र कामिन्या विरहेण समाकुलः ।\nयुद्धं तयोरभूत्तत्र वृत्रवासवयोरिव ॥ ४५॥"
  },
  {
    "text": "शस्त्रास्त्रैर्बहुधा मुक्तैरादीपितदिगन्तरम् ।\nवर्तमाने तदा युद्धे कातराणां भयावहे ॥ ४६॥"
  },
  {
    "text": "गदया ताडयामास दैत्यं सिन्धुसुतासुतः ।\nस गतासुः पपातोर्व्यां वज्राहत इवाचलः ॥ ४७॥"
  },
  {
    "text": "पलायित्वा गताः सर्वे राक्षसा भयपीडिताः ।\nयशोवती ततो गत्वा वेगादेकावलीं तदा ॥ ४८॥"
  },
  {
    "text": "उवाच मधुरां वाणीं विस्मिता मुदिता भृशम् ।\nएह्यालि नृपपुत्रेण दानवोऽसौ निपातितः ॥ ४९॥"
  },
  {
    "text": "एकवीरेण धीरेण युद्धं कृत्वा सुदारुणम् ।\nस्कन्धावारेऽप्यसौ राजा तिष्ठत्यद्य श्रमातुरः ॥ ५०॥"
  },
  {
    "text": "दर्शनं काङ्क्षमाणस्ते श्रुतरूपगुणस्तव ।\nपश्य तं कुटिलापाङ्गि मनोभवसमं नृपम् ॥ ५१॥"
  },
  {
    "text": "कथिता त्वं मया पूर्वं तस्याग्रे जाह्नवीतटे ।\nपूर्णानुरागः सञ्जातस्तेनासौ विरहातुरः ॥ ५२॥"
  },
  {
    "text": "वाञ्छति त्वां चारुरूपां द्रष्टुं नृपतिनन्दनः ।\nसा तस्या वचनं श्रुत्वा गमनाय मनो दधे ॥ ५३॥"
  },
  {
    "text": "लज्जमाना भृशं भीत्या कौमारं प्राप्तया तया ।\nकथं तस्य मुखं द्रक्ष्ये कुमारी ह्यवशा भृशम् ॥ ५४॥"
  },
  {
    "text": "स मां गृह्णाति कामार्त इति चिन्ताकुला सती ।\nयशोवत्या युता तत्र नरयानस्थिता ययौ ॥ ५५॥"
  },
  {
    "text": "स्कन्धावारेऽतिमलिना मलिनाम्बरधारिणी ।\nतामागतां विशालाक्षीं दृष्ट्वा राजसुतोऽब्रवीत् ॥ ५६॥"
  },
  {
    "text": "दर्शनं देहि तन्वङ्गि तृषिते नयने मम ।\nकामातुरं च तं वीक्ष्य तां च लज्जाभरावृताम् ॥ ५७॥"
  },
  {
    "text": "नीतिज्ञा शिष्टमार्गज्ञा तमुवाच यशोवती ।\nराजपुत्र पिताप्यस्यास्त्वामेनां दातुमिच्छति ॥ ५८॥"
  },
  {
    "text": "एषापि त्वद्वशा नूनं भविता सङ्गमस्तव ।\nकालं प्रतीक्ष्य राजेन्द्र नयैनां पितुरन्तिकम् ॥ ५९॥"
  },
  {
    "text": "स विवाहविधिं कृत्वा दास्यतीति विनिश्चयः ।\nस तस्या वचनं तथ्यं मत्वा सैन्यसमन्वितः ॥ ६०॥"
  },
  {
    "text": "समेतः कामिनीभ्यां तु ययौ तत्पितुराश्रमम् ।\nराजपुत्रीं तथायातां श्रुत्वा प्रेमसमन्वितः ॥ ६१॥"
  },
  {
    "text": "प्रययौ सम्मुखस्तूर्णं सचिवैः परिवेष्टितः ।\nबहुभिर्दिवसैर्दृष्टा पुत्री सा मलिनाम्बरा ॥ ६२॥"
  },
  {
    "text": "यशोवत्या तु वृत्तान्तः कथितो विस्तरात्पुनः ।\nएकवीरं मिलित्वासौ गृहमानीय चादरात् ॥ ६३॥"
  },
  {
    "text": "पुण्येऽह्नि कारयामास विवाहं विधिपूर्वकम् ।\nपारिबर्हं ततो दत्त्वा सम्पूज्य विधिवत्तदा ॥ ६४॥"
  },
  {
    "text": "पुत्रीं विसर्जयामास यशोवत्या समन्विताम् ।\nएवं विवाहे संवृत्ते रमापुत्रो मुदान्वितः ॥ ६५॥"
  },
  {
    "text": "गृहं प्राप्य बहून्भोगाम्बुभुजे प्रियया समम् ।\nबभूव तस्यां पुत्रस्तु कृतवीर्याभिधः किल ।\nतत्सुतः कार्तवीर्यस्तु वंशोऽयं कथितो मया ॥ ६६॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nषष्ठस्कन्धे एकवीरैकावल्योर्विवाहवर्णनं नाम त्रयोविंशोऽध्यायः ॥ ६.२३॥"
  },
  {
    "text": "६.२४ चतुर्विंशोऽध्यायः । अम्बिकायाः नियोगात्पुत्रोत्पादनाय गर्भधारणवर्णनम् ।"
  },
  {
    "text": "राजोवाच ।\nभगवंस्त्वन्मुखाम्भोजाच्च्युतं दिव्यकथारसम् ।\nन तृप्तिमधिगच्छामि पिबंस्तु सुधया समम् ॥ १॥"
  },
  {
    "text": "विचित्रमिदमाख्यानं कथितं भवता मम ।\nहैहयानां समुत्पत्तिर्विस्तराद्विस्मयप्रदा ॥ २॥"
  },
  {
    "text": "परं कौतूहलं मेऽत्र यद्विष्णुः कमलापतिः ।\nदेवदेवो जगन्नाथः सृष्टिस्थित्यन्तकारकः ॥ ३॥"
  },
  {
    "text": "सोऽप्यश्वभावमापन्नो भगवान्हरिरच्युतः ।\nपरतन्त्रः कथं जातः स्वतन्त्रः पुरुषोत्तमः ॥ ४॥"
  },
  {
    "text": "एतन्मे संशयं ब्रह्मञ्छेत्तुमर्हसि साम्प्रतम् ।\nसर्वज्ञस्त्वं मुनिश्रेष्ठ ब्रूहि वृत्तान्तमद्भुतम् ॥ ५॥"
  },
  {
    "text": "व्यास उवाच ।\nश‍ृणु राजन् प्रवक्ष्यामि सन्देहस्यास्य निर्णयम् ।\nयथा श्रुतं मया पूर्वं नारदान्मुनिसत्तमात् ॥ ६॥"
  },
  {
    "text": "ब्रह्मणो मानसः पुत्रो नारदो नाम तापसः ।\nसर्वज्ञः सर्वगः शान्तः सर्वलोकप्रियः कविः ॥ ७॥"
  },
  {
    "text": "स चैकदा मुनिश्रेष्ठो विचरन्पृथिवीमिमाम् ।\nवादयन्महतीं वीणां स्वरतानसमन्विताम् ॥ ८॥"
  },
  {
    "text": "बृहद्रथन्तरादीनां साम्नां भेदाननेकशः ।\nगायन्गायत्रममृतं सम्प्राप्तोऽथ ममाश्रमम् ॥ ९॥"
  },
  {
    "text": "शम्याप्रासं महातीर्थं सरस्वत्याः सुपावनम् ।\nनिवासं मुनिमुख्यानां शर्मदं ज्ञानदं तथा ॥ १०॥"
  },
  {
    "text": "तमागतमहं प्रेक्ष्य ब्रह्मपुत्रं महाद्युतिम् ।\nअभ्युत्थानादिकं सर्वं कृतवानर्चनादिकम् ॥ ११॥"
  },
  {
    "text": "अर्घ्यपाद्यविधिं कृत्वा तस्यासनस्थितस्य च ।\nउपविष्टः समीपेऽहं मुनेरमिततेजसः ॥ १२॥"
  },
  {
    "text": "दृष्ट्वा विश्रमिणं शान्तं नारदं ज्ञानपारदम् ।\nतमपृच्छमहं राजन् यत्पृष्टोऽहं त्वयाधुना ॥ १३॥"
  },
  {
    "text": "असारेऽस्मिंस्तु संसारे प्राणिनां किं सुखं मुने ।\nन पश्यामि विनिश्चित्य कदाचित्कुत्रचित्क्वचित् ॥ १४॥"
  },
  {
    "text": "द्वीपे जातो जनन्याहं सन्त्यक्तस्तत्क्षणादपि ।\nअनाश्रयो वने वृद्धिं प्राप्तः कर्मानुसारतः ॥ १५॥"
  },
  {
    "text": "तपस्तप्तं मया चोग्रं पर्वते बहुवार्षिकम् ।\nपुत्रकामेन देवर्षे शङ्करः समुपासितः ॥ १६॥"
  },
  {
    "text": "ततो मया शुकः प्राप्तः पुत्रो ज्ञानवतां वरः ।\nपाठितस्तु मया सम्यग्वेदानां सार आदितः ॥ १७॥"
  },
  {
    "text": "स त्यक्त्वा मां गतः क्वापि रुदन्तं विरहातुरम् ।\nलोकाल्लोकान्तरं साधो वचनात्तव बोधितः ॥ १८॥"
  },
  {
    "text": "ततोऽहं पुत्रसन्तप्तस्त्यक्त्वा मेरुं महागिरिम् ।\nमातरं मनसा कृत्वा सम्प्राप्तः कुरुजाङ्गलम् ॥ १९॥"
  },
  {
    "text": "पुत्रस्नेहादतितरां कृशाङ्गः शोकसंयुतः ।\nजानन्मिथ्येति संसारं मायापाशनियन्त्रितः ॥ २०॥"
  },
  {
    "text": "ततो राज्ञा वृतां ज्ञात्वा मातरं वासवीं शुभाम् ।\nस्थितोऽत्रैवाश्रमं कृत्वा सरस्वत्यास्तटे शुभे ॥ २१॥"
  },
  {
    "text": "शन्तनुः स्वर्गतिं प्राप्तो विधुरा जननी स्थिता ।\nपुत्रद्वययुता साध्वी भीष्मेण प्रतिपालिता ॥ २२॥"
  },
  {
    "text": "चित्राङ्गदः कृतो राजा गङ्गापुत्रेण धीमता ।\nकालेन सोऽपि मे भ्राता मृतः कामसमद्युतिः ॥ २३॥"
  },
  {
    "text": "ततः सत्यवती माता निमग्ना शोकसागरे ।\nचित्राङ्गदं मृतं पुत्रं रुरोद भृशमातुरा ॥ २४॥"
  },
  {
    "text": "सम्प्राप्तोऽहं महाभाग ज्ञात्वा तां दुःखितां सतीम् ।\nआश्वासिता मयात्यर्थं भीष्मेण च महात्मना ॥ २५॥"
  },
  {
    "text": "विचित्रवीर्यस्त्वपरो वीर्यवान्पृथिवीपतिः ।\nकृतो भीष्मेण भ्राता वै स्त्रीराज्यविमुखेन ह ॥ २६॥"
  },
  {
    "text": "काशिराजसुते रम्ये विजित्य पृथिवीपतीन् ।\nभीष्मेणानीय स्वबलात्कन्यके द्वे समर्पिते ॥ २७॥"
  },
  {
    "text": "सत्यवत्यै शुभे काले विवाहः परिकल्पितः ।\nभ्रातुर्विचित्रवीर्यस्य तदाहं सुखितोऽभवम् ॥ २८॥"
  },
  {
    "text": "पुनः सोऽपि मृतो भ्राता यक्ष्मणा पीडितो भृशम् ।\nअनपत्यो युवा धन्वी माता मे दुःखिताभवत् ॥ २९॥"
  },
  {
    "text": "काशिराजसुते द्वे तु मृतं दृष्ट्वा पतिं तदा ।\nपतिव्रताधर्मपरे भगिन्यौ सम्बभूवतुः ॥ ३०॥"
  },
  {
    "text": "ते ऊचतुः सतीं श्वश्रूं रुदतीं भृशदुःखिताम् ।\nपतिना सहगामिन्यौ भविष्यावो हुताशने ॥ ३१॥"
  },
  {
    "text": "पुत्रेण सह ते श्वश्रु स्वर्गे गत्वाथ नन्दने ।\nसुखेन विहरिष्यावः पतिना सह संयुते ॥ ३२॥"
  },
  {
    "text": "निवारिते तदा मात्रा वध्वौ तस्मान्महोद्यमात् ।\nस्नेहभावं समाश्रित्य भीष्मस्य वचनात्तदा ॥ ३३॥"
  },
  {
    "text": "गाङ्गेयेन च मात्रा मे सम्मन्त्र्य च परस्परम् ।\nकृत्वौर्ध्वदैहिकं सर्वं संस्मृतोऽहं गजाह्वये ॥ ३४॥"
  },
  {
    "text": "स्मृतमात्रस्तु मात्रा वै ज्ञात्वा भावं मनोगतम् ।\nतरसैवागतश्चाहं नगरं नागसाह्वयम् ॥ ३५॥"
  },
  {
    "text": "प्रणम्य मातरं मूर्ध्ना संस्थितोऽथ कृताञ्जलिः ।\nतामब्रवं सुतप्ताङ्गीं पुत्रशोकेन कर्शिताम् ॥ ३६॥"
  },
  {
    "text": "मातस्त्वया किमाहूतो मनसाहं तपस्विनि ।\nआज्ञापय महत्कार्ये दासोऽस्मि करवाणि किम् ॥ ३७॥"
  },
  {
    "text": "त्वं मे तीर्थं परं मातर्देवश्च प्रथितः परः ।\nआगतश्चिन्तितश्चात्र ब्रूहि कृत्यं तव प्रियम् ॥ ३८॥"
  },
  {
    "text": "व्यास उवाच ।\nइत्युक्त्वाहं स्थितस्तत्र मातुरग्रे यदा मुने ।\nतदा सा मामुवाचेदं पश्यन्ती भीष्ममन्तिके ॥ ३९॥"
  },
  {
    "text": "पुत्र तेऽद्य मृतो भ्राता पीडितो राजयक्ष्मणा ।\nतेनाहं दुःखिता जाता वंशच्छेदभयादिह ॥ ४०॥"
  },
  {
    "text": "तस्मात्त्वमद्य मेधाविन् मयाहूतः समाधिना ।\nगाङ्गेयस्य मतेनात्र पाराशर्यार्थसिद्धये ॥ ४१॥"
  },
  {
    "text": "कुलं स्थापय नष्टं त्वं शन्तनोर्नामकारणात् ।\nरक्ष मां दुःखतः कृष्ण वंशच्छेदोद्भवाद्द्रुतम् ॥ ४२॥"
  },
  {
    "text": "काशिराजसुते भार्ये भ्रातुस्तव यवीयसः ।\nसाधोर्विचित्रवीर्यस्य रूपयौवनभूषिते ॥ ४३॥"
  },
  {
    "text": "ताभ्यां सङ्गम्य मेधाविन् पुत्रोत्पादनकं कुरु ।\nरक्षस्व भारतं वंशं नात्र दोषोऽस्ति कर्हिचित् ॥ ४४॥"
  },
  {
    "text": "व्यास उवाच ।\nइति मातुर्वचः श्रुत्वा जातश्चिन्तातुरो ह्यहम् ।\nलज्जयाऽऽकुलचित्तस्तामब्रवं विनयानतः ॥ ४५॥"
  },
  {
    "text": "मातः पापाधिकं कर्म परदाराभिमर्शनम् ।\nज्ञात्वा धर्मपथं सम्यक्करोमि कथमादरात् ॥ ४६॥"
  },
  {
    "text": "तथा यवीयसो भ्रातुर्वधूः कन्या प्रकीर्तिता ।\nव्यभिचारं कथं कुर्यामधीत्य निगमानहम् ॥ ४७॥"
  },
  {
    "text": "अन्यायेन न कर्तव्यं सर्वथा कुलरक्षणम् ।\nन तरन्ति हि संसारात्पितरः पापकारिणः ॥ ४८॥"
  },
  {
    "text": "लोकानामुपदेष्टा यः पुराणानां प्रवर्तकः ।\nस कथं कुत्सितं कर्म ज्ञात्वा कुर्यान्महाद्भुतम् ॥ ४९॥"
  },
  {
    "text": "पुनरुक्तो ह्यहं मात्रा रुदत्या भृशमन्तिके ।\nपुत्रशोकातितप्ता या वंशरक्षणकाम्यया ॥ ५०॥"
  },
  {
    "text": "पाराशर्य न ते दोषो वचनान्मम पुत्रक ।\nगुरूणां वचनं तथ्यं सदोषमपि मानवैः ॥ ५१॥"
  },
  {
    "text": "कर्तव्यमविचार्यैव शिष्टाचारप्रमाणतः ।\nवचनं कुरु मे पुत्र न ते दोषोऽस्ति मानद ॥ ५२॥"
  },
  {
    "text": "पुत्रस्य जननं कृत्वा सुखिनी कुरु मातरम् ।\nविशेषेण तु सन्तप्तां मग्नां शोकार्णवे सुत ॥ ५३॥"
  },
  {
    "text": "इति तां ब्रुवतीं श्रुत्वा तदा सुरनदीसुतः ।\nमामुवाच विशेषज्ञः सूक्ष्मधर्मस्य निर्णये ॥ ५४॥"
  },
  {
    "text": "द्वैपायन विचारोऽत्र न कर्तव्यस्त्वयानघ ।\nमातुर्वचनमादाय विहरस्व यथासुखम् ॥ ५५॥"
  },
  {
    "text": "व्यास उवाच ।\nइति तस्य वचः श्रुत्वा मातुश्च प्रार्थनं तथा ।\nनिःशङ्कोऽहं तदा जातः कार्ये तस्मिञ्जुगुप्सिते ॥ ५६॥"
  },
  {
    "text": "अम्बिकायां प्रवृत्तोऽहमृतुमत्यां मुदा निशि ।\nमयि विमनसायां तु तापसे कुत्सिते भृशम् ॥ ५७॥"
  },
  {
    "text": "शप्ता मया सा सुश्रोणी प्रसङ्गे प्रथमे तदा ।\nअन्धस्ते भविता पुत्रो यतो नेत्रे निमीलिते ॥ ५८॥"
  },
  {
    "text": "द्वितीयेऽह्नि मुनिश्रेष्ठ पृष्टो मात्रा रहः पुनः ।\nभविष्यति सुतः पुत्र काशिराजसुतोदरे ॥ ५९॥"
  },
  {
    "text": "मयोक्ता जननी तत्र व्रीडानम्रमुखेन ह ।\nविनेत्रो भविता पुत्रो मातः शापान्ममैव हि ॥ ६०॥"
  },
  {
    "text": "तया निर्भर्त्सितस्तत्र कठोरवचसा मुने ।\nकथं पुत्र त्वया शप्ता पुत्रस्तेऽन्धो भविष्यति ॥ ६१॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां षष्ठस्कन्धे\nअम्बिकायां नियोगात्पुत्रोत्पादनाय गर्भधारणवर्णनं नाम चतुर्विंशोऽध्यायः ॥ ६.२४॥"
  },
  {
    "text": "६.२५ पञ्चविंशोऽध्यायः । व्यासस्वकीयमोहवर्णनम् ।"
  },
  {
    "text": "व्यास उवाच ।\nवासवी चकिता जाता श्रुत्वा मे वाक्यमीदृशम् ।\nदाशेयी मामुवाचेदं पुत्रार्थे भृशमातुरा ॥ १॥"
  },
  {
    "text": "अम्बालिका वधूर्धन्या काशिराजसुता सुत ।\nभार्या विचित्रवीर्यस्य विधवा शोकसंयुता ॥ २॥"
  },
  {
    "text": "सर्वलक्षणसम्पन्ना रूपयौवनशालिनी ।\nतस्यां जनय सङ्गं त्वं कृत्वा पुत्रं सुसम्मतम् ॥ ३॥"
  },
  {
    "text": "नान्धो राजाधिकारी स्यात्तस्मात्पुत्र मनोहरम् ।\nउत्पादय राजपुत्र्यां वचनान्मम मानद ॥ ४॥"
  },
  {
    "text": "इत्युक्तोऽहं तदा मात्रा स्थितस्तत्र गजाह्वये ।\nयावदृतुमती जाता काशिराजसुता मुने ॥ ५॥"
  },
  {
    "text": "एकान्ते शयनागारे प्राप्ता सा मम सन्निधौ ।\nलज्जमाना सुकेशान्ता स्वश्वश्रूवचनात्तदा ॥ ६॥"
  },
  {
    "text": "दृष्ट्वा मां जटिलं दान्तं तापसं रसवर्जितम् ।\nसा स्वेदवदना जाता पाण्डुरा विमना भृशम् ॥ ७॥"
  },
  {
    "text": "कुपितोऽहं तदा दृष्ट्वा कामिनीं निशि सङ्गताम् ।\nवेपमानां स्थितां पार्श्वे ह्यब्रवं तामहं रुषा ॥ ८॥"
  },
  {
    "text": "दृष्ट्वा मां यदि गर्वेण पाण्डुवर्णा समावृता ।\nअतस्ते तनयः पाण्डुर्भविष्यति सुमध्यमे ॥ ९॥"
  },
  {
    "text": "इत्युक्त्वा निशि तत्रैव स्थितोऽम्बालिकया युतः ।\nभुक्त्वा तां निशि निर्यातः स्थानमापृच्छ्य मातरम् ॥ १०॥"
  },
  {
    "text": "ततस्ताभ्यां सुतौ काले प्रसूतावन्धपाण्डुरौ ।\nधृतराष्ट्रश्च पाण्डुश्च प्रथितौ सम्बभूवतुः ॥ ११॥"
  },
  {
    "text": "माता मे विमना जाता तादृशौ वीक्ष्य तौ सुतौ ।\nततः संवत्सरस्यान्ते मामाहूय तदाब्रवीत् ॥ १२॥"
  },
  {
    "text": "द्वैपायन सुतौ जातौ राज्ययोग्यौ न तादृशौ ।\nअन्यं मनोहरं पुत्रं समुत्पादय मे प्रियम् ॥ १३॥"
  },
  {
    "text": "तथेति सा मया प्रोक्ता मुदिता जननी तदा ।\nअम्बिकां प्रार्थयामास सुतार्थे काल आगते ॥ १४॥"
  },
  {
    "text": "पुत्रि व्यासं समालिङ्ग्य पुत्रमुत्पादयाद्भुतम् ।\nकुरुवंशस्य कर्तारं राज्ययोग्यं वरानने ॥ १५॥"
  },
  {
    "text": "वधूर्लज्जान्विता किञ्चिन्नोवाच वचनं तदा ।\nगतोऽहं शयनागारे मातुस्तद्वचनान्निशि ॥ १६॥"
  },
  {
    "text": "दासी विचित्रवीर्यस्य रूपयौवनसंयुता ।\nप्रेषिताम्बिकया त्वत्र विचित्राभरणाम्बरा ॥ १७॥"
  },
  {
    "text": "चन्दनारक्तदेहा सा पुष्पमालाविभूषिता ।\nआयाता हावसंयुक्ता सुकेशी हंसगामिनी ॥ १८॥"
  },
  {
    "text": "पर्यङ्के मां समावेश्य संस्थिता प्रेमसंयुता ।\nप्रसन्नोऽहं तदा तस्या विलासेनाभवं मुने ॥ १९॥"
  },
  {
    "text": "रात्रौ सङ्क्रीडितं प्रेम्णा तया सह मया भृशम् ।\nवरो दत्तः पुनस्तस्यै प्रसन्नेन तु नारद ॥ २०॥"
  },
  {
    "text": "सुभगे भविता पुत्रः सर्वलक्षणसंयुतः ।\nसुरूपः सर्वधर्मज्ञः सत्यवादी शमे रतः ॥ २१॥"
  },
  {
    "text": "स तदा विदुरो जातस्त्रयः पुत्रा मयाभवन् ।\nमाया वृद्धिं गता साधो परक्षेत्रोद्भवे मम ॥ २२॥"
  },
  {
    "text": "विस्मृतः शुकसम्बन्धी विरहः शोककारणम् ।\nदृष्ट्वा त्रीन्स्वसुतान्कामं बलिनो वीर्यसम्मतान् ॥ २३॥"
  },
  {
    "text": "माया बलवती ब्रह्मन् दुस्त्यजा ह्यकृतात्मभिः ।\nअरूपा च निरालम्बा ज्ञानिनामपि मोहिनी ॥ २४॥"
  },
  {
    "text": "मातरि स्नेहसम्बद्धं तथा पुत्रेषु संवृतम् ।\nन मे चित्तं वने शान्तिमगान्मुनिवरोत्तम ॥ २५॥"
  },
  {
    "text": "दोलारूढं मनो जातं कदाचिद्धस्तिनापुरे ।\nपुनः सरस्वतीतीरे न चैकत्र व्यवस्थितिः ॥ २६॥"
  },
  {
    "text": "कदाचिच्चिन्तयन् ज्ञानं मानसे प्रतिभाति वै ।\nकेऽमी पुत्राः क्व मोहोऽयं न श्राद्धार्हा मृतस्य मे ॥ २७॥"
  },
  {
    "text": "व्यभिचारोद्भवाः किं मे सुखदाः स्युः सुताः किल ।\nमाया बलवती मोहं वितनोति हि मानसे ॥ २८॥"
  },
  {
    "text": "जानन्मोहान्धकूपेऽस्मिन्पतितोऽहं मृषा मुने ।\nइत्यकुर्वं रहस्तापं कदाचित्स्सुसमाहितः ॥ २९॥"
  },
  {
    "text": "राज्यं प्राप ततः पाण्डुर्बलवान्भीष्मसम्मतः ।\nतदा मम मनो जातं प्रसन्नं सुतकारणात् ॥ ३०॥"
  },
  {
    "text": "कुन्ती माद्री सुरूपे द्वे भार्ये तस्य बभूवतुः ।\nशूरसेनसुता कुन्ती मद्रराजसुतापरा ॥ ३१॥"
  },
  {
    "text": "स शापं द्विजतः प्राप्य कामिनीद्वयसंयुतः ।\nपाण्डुर्निर्वेदमापन्नस्त्यक्त्वा राज्यं वनं गतः ॥ ३२॥"
  },
  {
    "text": "तदा मामाविशच्छोकः श्रुत्वा पुत्रं वने स्थितम् ।\nगतोऽहं तत्र यत्रासौ भार्याभ्यां सह संस्थितः ॥ ३३॥"
  },
  {
    "text": "तमाश्वास्य वने पाण्डुं पुनः प्राप्तो गजाह्वये ।\nधृतराष्ट्रं समाभाष्य ह्यगमं ब्रह्मजातटे ॥ ३४॥"
  },
  {
    "text": "क्षेत्रजान्पञ्चपुत्रान्स समुत्पाद्य वनाश्रमे ।\nधर्मतो वायुतः शक्रादश्विभ्यां पञ्च पाण्डवान् ॥ ३५॥"
  },
  {
    "text": "युधिष्ठिरो भीमसेनस्तथैवार्जुन इत्यपि ।\nकुन्तीपुत्राः समाख्याता धर्मानिलसुरेशजाः ॥ ३६॥"
  },
  {
    "text": "नकुलः सहदेवश्च मद्रराजसुतासुतौ ।\nकदाचित्तु रहो माद्रीं समालिङ्ग्य महीपतिः ॥ ३७॥"
  },
  {
    "text": "मृतः शापात्तु मुनिभिः संस्कृतो हुतभुङ्मुखे ।\nमाद्री तत्र सती भूत्वा प्रविष्टा पतिना सह ॥ ३८॥"
  },
  {
    "text": "स्थिता पुत्रयुता कुन्ती ज्वलिते जातवेदसि ।\nमुनयः सुतसंयुक्तां शूरसेनसुतां तदा ॥ ३९॥"
  },
  {
    "text": "दुःखितां पतिहीनां तामानिन्युर्गजसाह्वये ।\nसमर्पिताथ भीष्माय विदुराय महात्मने ॥ ४०॥"
  },
  {
    "text": "श्रुत्वाहं सुखदुःखाभ्यां पीडितस्तु परात्मभिः ।\nभीष्मेण पालिताः पुत्राः पाण्डोरिति विचिन्त्य ते ॥ ४१॥"
  },
  {
    "text": "विदुरेण तथा प्रीत्या धृतराष्ट्रेण धीमता ।\nदुर्योधनादयस्तस्य पुत्रा ये क्रूरमानसाः ॥ ४२॥"
  },
  {
    "text": "एकत्र स्थितिमापन्ना विरोधं चकुरद्भुतम् ।\nद्रोणाचार्यस्तु सम्माप्तस्तत्र भीष्मेण मानितः ॥ ४३॥"
  },
  {
    "text": "अध्यापनाय पुत्राणां पुरे तस्मिन्निवासितः ।\nकर्णः कुन्त्या परित्यक्तो जातमात्रः शिशुर्यदा ॥ ४४॥"
  },
  {
    "text": "सूतेन पालितो नद्यां प्रान्तश्चाधिरथेन ह ।\nदुर्योधनप्रियश्चाभूत्कर्णः शूरतमस्तथा ॥ ४५॥"
  },
  {
    "text": "परस्परं विरोधोऽभूद्भीमदुर्योधनादिषु ।\nधृतराष्ट्रस्तु सञ्चिन्त्य क्लेशं पुत्रेषु तेषु च ॥ ४६॥"
  },
  {
    "text": "निवासं कल्पयामास पाण्डवानां महात्मनाम् ।\nविरोधशमनायैव नगरे वारणावते ॥ ४७॥"
  },
  {
    "text": "दुर्योधनेन तत्रैव द्रोहाज्जतुगृहाणि वै ।\nकारितानि च दिव्यानि प्रेष्य मित्रं पुरोचनम् ॥ ४८॥"
  },
  {
    "text": "श्रुत्वा जतुगृहे दग्धान्पाण्डवान्पृथया युतान् ।\nपौत्रभावान्मुनिश्रेष्ठ मग्नोऽहं व्यसनार्णवे ॥ ४९॥"
  },
  {
    "text": "शोकातुरो भृशं शून्ये वने पश्यन्नहर्निशम् ।\nदृष्टा मयैकचक्रायां पाण्डवा दुःखकर्शिताः ॥ ५०॥"
  },
  {
    "text": "ततस्तुष्टमनाश्चाहं जातः पार्थान्विलोक्य च ।\nप्रेरितास्ते मया तूर्णं द्रुपदस्य पुरं प्रति ॥ ५१॥"
  },
  {
    "text": "ते गतास्तत्र दुःखार्ता विप्रवेषधराः कृशाः ।\nमृगचर्मपरीधानाः सभायां संस्थितास्तदा ॥ ५२॥"
  },
  {
    "text": "कृत्वा पराक्रमं जिष्णुः स जित्वा द्रुपदात्मजाम् ।\nचक्रुर्विवाहं मानिन्या पञ्चैव मातृवाक्यतः ॥ ५३॥"
  },
  {
    "text": "दृष्ट्वा विवाहं तेषां तु मुदितोऽहं भृशं तदा ।\nततो नागाह्वये प्राप्ताः पाञ्चालीसहिता मुने ॥ ५४॥"
  },
  {
    "text": "निवासं खाण्डवप्रस्थं धृतराष्ट्रेण कल्पितम् ।\nपाण्डवानां द्विजश्रेष्ठ वसुदेवसुतेन वै ॥ ५५॥"
  },
  {
    "text": "तर्पितः पावकस्तत्र विष्णुना सह जिष्णुना ।\nराजसूयः कृतो यज्ञस्तदाहं मुदितोऽभवम् ॥ ५६॥"
  },
  {
    "text": "दृष्ट्वाथ विभवं तेषां तथा मयकृतां सभाम् ।\nदुर्योधनोऽतिसन्तप्तो दुरोदरमथाकरोत् ॥ ५७॥"
  },
  {
    "text": "दुर्द्यूतवेदी शकुनिरनक्षज्ञश्च धर्मजः ।\nहृतं राज्यं धनं सर्वं याज्ञसेनी च क्लेशिता ॥ ५८॥"
  },
  {
    "text": "वने द्वादश वर्षाणि पाण्डवास्ते विवासिताः ।\nपाञ्चालीसहितास्तेन दुःखं मे जनितं भृशम् ॥ ५९॥"
  },
  {
    "text": "एवं नारद संसारे सुखदुःखात्मके भृशम् ।\nनिमग्नोऽहं भ्रमेणैव जानन् धर्मं सनातनम् ॥ ६०॥"
  },
  {
    "text": "कोऽहं कस्य सुतास्तेऽमी का माता किं सुखं पुनः ।\nयेन मे हृदयं मोहाद्भ्रमतीति दिवानिशम् ॥ ६१॥"
  },
  {
    "text": "किं करोमि क्व गच्छामि सन्तोषो नाधिगच्छति ।\nदोलारूढं मनो मेऽत्र चञ्चलं न स्थिरं भवेत् ॥ ६२॥"
  },
  {
    "text": "सर्वज्ञोऽसि मुनिश्रेष्ठ सन्देहं मे निवर्तय ।\nतथा कुरु यथाहं स्यां सुखितो विगतज्वरः ॥ ६३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nषष्ठस्कन्धे व्यासस्वकीयमोहवर्णनं नाम पञ्चविंशोऽध्यायः ॥ ६.२५॥"
  },
  {
    "text": "६.२६ षड्विंशोऽध्यायः । दमयन्तीविवाहप्रस्ताववर्णनम् ।"
  },
  {
    "text": "व्यास उवाच ।\nइति मे वचनं श्रुत्वा नारदः परमार्थवित् ।\nमामाह च स्मितं कृत्वा पृच्छन्तं मोहकारणम् ॥ १॥"
  },
  {
    "text": "नारद उवाच ।\nपाराशर्य पुराणज्ञ किं पृच्छसि सुनिश्चयम् ।\nसंसारेऽस्मिन्विना मोहं कोऽपि नास्ति शरीरवान् ॥ २॥"
  },
  {
    "text": "ब्रह्माविष्णुस्तथा रुद्रः सनकः कपिलस्तथा ।\nमायया वेष्टिताः सर्वे भ्रमन्ति भववर्त्मनि ॥ ३॥"
  },
  {
    "text": "ज्ञानिनं मां जनो वेत्ति भ्रान्तोऽहं सर्वलोकवत् ।\nश‍ृणु मे पूर्ववृत्तान्तं प्रब्रवीमि सुनिश्चितम् ॥ ४॥"
  },
  {
    "text": "दुःखं मया यथा पूर्वमनुभूतं महत्तरम् ।\nस्वकृतेन च मोहेन भार्यार्थे वासवीसुत ॥ ५॥"
  },
  {
    "text": "एकदा पर्वतश्चाहं देवलोकान्महीतलम् ।\nप्राप्तो विलोकनार्थाय भारतं खण्डमुत्तमम् ॥ ६॥"
  },
  {
    "text": "भ्रमन्तौ सहितावुर्व्यां पश्यन्तौ तीर्थमण्डलम् ।\nपावनानि च स्थानानि मुनीनामाश्रमाञ्छुभान् ॥ ७॥"
  },
  {
    "text": "शपथं देवलोकात्तु कृत्वा पूर्वं परस्परम् ।\nचलितौ समयं चेमं सम्मन्त्र्य निश्चयेन वै ॥ ८॥"
  },
  {
    "text": "चित्तवृत्तिस्तु वक्तव्या यादृशी यस्य जायते ।\nशुभा वाप्यशुभा वापि न गोप्तव्या कदाचन ॥ ९॥"
  },
  {
    "text": "भोजनेच्छा धनेच्छापि रतीच्छा वा भवेदपि ।\nयादृशी यस्य चित्ते तु कथनीया परस्परम् ॥ १०॥"
  },
  {
    "text": "इत्यावां समयं कृत्वा स्वर्गाद्भूलोकमागतौ ।\nएकचित्तौ मुनीभूतौ विचरन्तौ यथेच्छया ॥ ११॥"
  },
  {
    "text": "एवं भ्रमन्तौ लोकेऽस्मिन्ग्रीष्मान्ते समुपागते ।\nसञ्जयस्य पुरं रम्यं सम्प्राप्तौ नृपते पुनः ॥ १२॥"
  },
  {
    "text": "तेन सम्पूजितौ भक्त्या राज्ञा सम्मानितौ भृशम् ।\nस्थितौ तत्र गृहे तस्य चातुर्मास्यं महात्मनः ॥ १३॥"
  },
  {
    "text": "वार्षिकाश्चतुरो मासा दुर्गमाः पथि सर्वदा ।\nतस्मादेकत्र विबुधैः स्थातव्यमिति निश्चयः ॥ १४॥"
  },
  {
    "text": "अष्टौ मासांस्तु प्रवसेत्सदा कार्यवशाद्द्विजः ।\nवर्षाकाले न गन्तव्यं प्रवासे सुखमिच्छता ॥ १५॥"
  },
  {
    "text": "इति सञ्चिन्त्य मनसा सञ्जयस्य गृहे तदा ।\nसंस्थितौ मानितौ राज्ञा कृतातिथ्यौ महात्मना ॥ १६॥"
  },
  {
    "text": "दमयन्तीति विख्याता तस्य पुत्री महीपतेः ।\nआज्ञप्ता परिचर्यार्थं सुदती सुन्दरी भृशम् ॥ १७॥"
  },
  {
    "text": "विवेकज्ञा विशालाक्षी राजपुत्री कृतोद्यमा ।\nसेवनं सर्वकाले च व्यदधादुभयोरपि ॥ १८॥"
  },
  {
    "text": "स्नानार्थमुदकं काले भोजनं मृष्टमायतम् ।\nमुखवासं तथा चान्यं यदिष्टं तद्ददाति सा ॥ १९॥"
  },
  {
    "text": "मनोऽभिलषितान्कामानुभयोरपि कन्यका ।\nव्यजनासनशय्यादीन्वाञ्छितानप्यकल्पयत् ॥ २०॥"
  },
  {
    "text": "एवं संसेव्यमानौ तु स्थितौ राज्ञो गृहे किल ।\nवेदाध्ययनसंशीलावावां वेदव्रते रतौ ॥ २१॥"
  },
  {
    "text": "अहं वीणां करे कृत्वा साधयित्वा स्वरोत्तमम् ।\nगायत्रं साम सुस्वादमगां कर्णरसायनम् ॥ २२॥"
  },
  {
    "text": "राजपुत्री तु तच्छ्रुत्वा सामगानं मनोहरम् ।\nबभूव मयि रागाढ्या प्रीतियुक्ता विशारदा ॥ २३॥"
  },
  {
    "text": "दिने दिनेऽनुरागोऽस्या मयि वृद्धिं गतः परः ।\nममापि प्रीतियुक्तायां मनो जातं स्पृहापरम् ॥ २४॥"
  },
  {
    "text": "मम तस्य च सा कन्या भोजनादिषु कर्हिचित् ।\nअकरोदन्तरं किञ्चित्सेवाभेदं रसान्विता ॥ २५॥"
  },
  {
    "text": "स्नानायोष्णजलं मह्यं पर्वताय च शीतलम् ।\nदधि मह्यं तथा तक्रं पर्वतायाप्यकल्पयत् ॥ २६॥"
  },
  {
    "text": "शयनास्तरणं शुभ्रं मदर्थे पर्यकल्पयत् ।\nप्रीत्या परमया यद्वत्पर्वताय न तादृशम् ॥ २७॥"
  },
  {
    "text": "विलोकयति मां प्रेम्णा सुन्दरी न च पर्वतम् ।\nततोऽस्यास्तादृशं दृष्ट्वा पर्वतः प्रेमकारणम् ॥ २८॥"
  },
  {
    "text": "मनसा चिन्तयामास किमेतदिति विस्मितः ।\nपप्रच्छ मां रहः सम्यग्ब्रूहि नारद सर्वथा ॥ २९॥"
  },
  {
    "text": "राजपुत्री त्वयि प्रेम करोति मुदिता भृशम् ।\nददाति भक्ष्यभोज्यानि स्नेहयुक्ता समन्ततः ॥ ३०॥"
  },
  {
    "text": "न तथा मयि भेदोऽत्र सन्देहं जनयत्यसौ ।\nमन्यते त्वां पतिं कर्तुं सर्वथा सञ्जयात्मजा ॥ ३१॥"
  },
  {
    "text": "तवापि तादृशं भावं जानामि लक्षणैरहम् ।\nनेत्रवक्त्रविकारैश्च ज्ञायते प्रीतिकारणम् ॥ ३२॥"
  },
  {
    "text": "सत्यं वद न ते मिथ्या वक्तव्यं वचनं मुने ।\nस्वर्गतः समयं कृत्वा चलितौ संस्मराधुना ॥ ३३॥"
  },
  {
    "text": "नारद उवाच ।\nपृष्टोऽहं पर्वतेनेदं कारणं तु हठाद्यदा ।\nतदाहं ह्रीसमाक्रान्तः सञ्जातश्चाब्रुवं पुनः ॥ ३४॥"
  },
  {
    "text": "पर्वतैषा विशालाक्षी पतिं मां कर्तुमुद्यता ।\nममापि मानसो भावो वर्ततेऽस्यां विशेषतः ॥ ३५॥"
  },
  {
    "text": "तच्छ्रुत्वा वचनं सत्यं पर्वतः कोपसंयुतः ।\nमामुवाच मुनिर्वाक्यं धिग्धिगिति पुनः पुनः ॥ ३६॥"
  },
  {
    "text": "प्रथमं शपथान्कृत्वा वञ्चितोऽहं त्वया यतः ।\nभव वानरवक्त्रस्त्वं शापाच्च मम मित्रधुक् ॥ ३७॥"
  },
  {
    "text": "इति शप्तस्तु तेनाहं कुपितेन महात्मना ।\nसहसा ह्यभवं क्रूरः शाखामृगमुखस्तदा ॥ ३८॥"
  },
  {
    "text": "मयापि न कृता तस्मिन्क्षमा तु भगिनीसुते ।\nसोऽपि शप्तोऽतिकोपाद्वै मा स्वर्गे ते गतिः किल ॥ ३९॥"
  },
  {
    "text": "स्वल्पेऽपराधे यस्मान्मां शप्तवानसि पर्वत ।\nतस्मात्तवापि मन्दात्मन् मृत्युलोके स्थितिः किल ॥ ४०॥"
  },
  {
    "text": "पर्वतस्तु गतस्तस्मान्नगराद्विमना भृशम् ।\nअहं वानरवक्त्रस्तु सञ्जातस्तत्क्षणादपि ॥ ४१॥"
  },
  {
    "text": "दृष्ट्वा मां वानरं क्रूरं राजपुत्री विलक्षणा ।\nविमनातीव सञ्जाता वीणाश्रवणलालसा ॥ ४२॥"
  },
  {
    "text": "व्यास उवाच ।\nततः किमभवद्ब्रह्मन् कथं शापान्निवर्तितः ।\nमानुषास्यः पुनर्जातो भवान्ब्रूहि यथाविधि ॥ ४३॥"
  },
  {
    "text": "पर्वतः क्व गतो भूयः सङ्गमो युवयोरभूत् ।\nकदा कुत्र कथं सर्वं विस्तरेण वदस्व ह ॥ ४४॥"
  },
  {
    "text": "नारद उवाच ।\nकिं ब्रवीमि महाभाग मायायाश्चरितं महत् ।\nदुःखितोऽहं भृशं तत्र पर्वते रुषिते गते ॥ ४५॥"
  },
  {
    "text": "पुनः सेवापरात्यर्थं राजपुत्री ममाभवत् ।\nगतेऽथ पर्वते कामं स्थितस्तत्रैव सद्मनि ॥ ४६॥"
  },
  {
    "text": "अहं दुःखान्वितो दीनस्तथा वानरवन्मुखः ।\nविशेषेण तु चिन्तार्तः किं मे स्यादिति चिन्तयन् ॥ ४७॥"
  },
  {
    "text": "सञ्जयोऽथ सुतां दृष्ट्वा किञ्चित्प्रकटयौवनाम् ।\nविवाहार्थे राजसुतामपृच्छत्सचिवं तदा ॥ ४८॥"
  },
  {
    "text": "विवाहकालः सम्प्राप्तः सुताया मम साम्प्रतम् ।\nयोग्यं वरं मम ब्रूहि राजपुत्रं सुसम्मतम् ॥ ४९॥"
  },
  {
    "text": "रूपौदार्यगुणैर्युक्तं शूरं सुकुलसम्भवम् ।\nविवाहं विधिवत्पुत्र्याः करोमि किल साम्प्रतम् ॥ ५०॥"
  },
  {
    "text": "प्रधानस्त्वब्रवीद्राजन् राजपुत्रा ह्यनेकशः ।\nवर्तन्ते भुवि पुत्र्यास्ते योग्याः सर्वगुणान्विताः ॥ ५१॥"
  },
  {
    "text": "यस्मिन् रुचिस्ते राजेन्द्र तमाहूय नृपात्मजम् ।\nदेहि कन्यां धनं भूरि हस्त्यश्वरथसंयुतम् ॥ ५२॥"
  },
  {
    "text": "नारद उवाच ।\nपितुश्चिकीर्षितं ज्ञात्वा दमयन्ती तदा नृपम् ।\nधात्र्या मुखेन वाक्यज्ञा तमुवाच रहः स्थितम् ॥ ५३॥"
  },
  {
    "text": "धात्र्युवाच ।\nदमयन्ती महाराज पुत्री ते मामथाब्रवीत् ।\nपितरं ब्रूहि धात्रेयि वचनान्मे सुखान्वितम् ॥ ५४॥"
  },
  {
    "text": "मया वृतोऽथ मेधावी नारदो महतीयुतः ।\nनादमोहितया कामं नान्यः कोऽपि प्रियो मम ॥ ५५॥"
  },
  {
    "text": "कुरु मे वाञ्छितं तात विवाहं मुनिना सह ।\nनान्यं वरिष्ये धर्मज्ञ नारदं तु पतिं विना ॥ ५६॥"
  },
  {
    "text": "मग्नाहं नादसिन्धौ वै नक्रहीने रसात्मके ।\nअक्षारे सुखसम्पूर्णे तिमिङ्गिलविवर्जिते ॥ ५७॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nषष्ठस्कन्धे दमयन्तीविवाहप्रस्ताववर्णनं नाम षड्विंशोऽध्यायः ॥ ६.२६॥"
  },
  {
    "text": "६.२७ सप्तविंशोऽध्यायः । नारदस्य मायादमयन्त्या सह विवाहवर्णनम् ।"
  },
  {
    "text": "नारद उवाच ।\nतत्पुत्र्या वचनं श्रुत्वा राजा धात्रीमुखात्ततः ।\nभार्यां प्रोवाच कैकेयीं समीपस्थां सुलोचनाम् ॥ १॥"
  },
  {
    "text": "राजोवाच ।\nयदुक्तं वचनं कान्ते धात्र्या तत्तु त्वया श्रुतम् ।\nवृतोऽयं नारदः कामं मुनिर्वानरवक्त्रभाक् ॥ २॥"
  },
  {
    "text": "किमिदं चिन्तितं पुत्र्या बुद्धिहीनं विचेष्टितम् ।\nकथमस्मै मया देया कन्या हरिमुखाय सा ॥ ३॥"
  },
  {
    "text": "क्वासौ भिक्षुः कुरूपः क्व दमयन्ती ममात्मजा ।\nविपरीतमिदं कार्यं न विधेयं कदाचन ॥ ४॥"
  },
  {
    "text": "तामेकान्ते सुकेशान्ते निवारय हठात्सुताम् ।\nयुक्त्या मुनिरतां मुग्धां शास्त्रवृद्धानुसारया ॥ ५॥"
  },
  {
    "text": "इति भर्तृवचः श्रुत्वा जननी तामथाब्रवीत् ।\nच ते रूपं मुनिः क्वासौ वानरास्योऽधनः पुनः ॥ ६॥"
  },
  {
    "text": "कथं मोहमवाप्तासि भिक्षुके चतुरा पुनः ।\nलताकोमलदेहा त्वं भस्मरूक्षतनुस्त्वयम् ॥ ७॥"
  },
  {
    "text": "वार्ता वानरवक्त्रेण कथं युक्ता तवानघे ।\nका प्रीतिः कुत्सिते पुंसि भविष्यति शुचिस्मिते ॥ ८॥"
  },
  {
    "text": "वरस्ते राजपुत्रोऽस्तु मा कुरु त्वं वृथा हठम् ।\nपिता ते दुःखमाप्नोति श्रुत्वा धात्रीमुखाद्वचः ॥ ९॥"
  },
  {
    "text": "लग्नां बुबूलवृक्षेण कोमलां मालतीलताम् ।\nदृष्ट्वा कस्य मनः खेदं चतुरस्य न गच्छति ॥ १०॥"
  },
  {
    "text": "दासेरकाय ताम्बूलीदलानि कोमलानि कः ।\nददाति भक्षणार्थाय मूर्खोऽपि धरणीतले ॥ ११॥"
  },
  {
    "text": "वीक्ष्य त्वां करसंलग्नां नारदस्य समीपतः ।\nविवाहे वर्तमाने तु कस्य चेतो न दह्यति ॥ १२॥"
  },
  {
    "text": "कुमुखेन समं वार्ता न रुचिं जनयत्यतः ।\nआमृतेस्तु कथं कालः क्षपितव्यस्त्वयामुना ॥ १३॥"
  },
  {
    "text": "नारद उवाच ।\nइति मातुर्वचः श्रुत्वा दमयन्ती भृशातुरा ।\nमातरं प्राह तन्वङ्गी मयि सा कृतनिश्चया ॥ १४॥"
  },
  {
    "text": "किं मुखेन च रूपेण मूर्खस्य च धनेन किम् ।\nकिं राज्येनाविदग्धस्य रसमार्गाविदोऽस्य च ॥ १५॥"
  },
  {
    "text": "हरिण्योऽपि वने धन्या या नादेन विमोहिताः ।\nमातः प्राणान्प्रयच्छन्ति धिङ्मूर्खान्मानुषान्भुवि ॥ १६॥"
  },
  {
    "text": "नारदो वेत्ति यां विद्यां मातः सप्तस्वरात्मिकाम् ।\nतृतीयः कोऽपि नो वेद शिवादन्यः पुमान्किल ॥ १७॥"
  },
  {
    "text": "मूर्खेण सह संवासो मरणं तत्क्षणे क्षणे ।\nरूपवान्धनवांस्त्याज्यो गुणहीनो नरः सदा ॥ १८॥"
  },
  {
    "text": "धिङ्मैत्रीं मूर्खभूपाले वृथा गर्वसमन्विते ।\nगुणज्ञे भिक्षुके श्रेष्ठा वचनात्सुखदायिनी ॥ १९॥"
  },
  {
    "text": "स्वरज्ञो ग्रामवित्कामं मूर्च्छनाज्ञानभेदभाक् ।\nदुर्लभः पुरुषश्चाष्टरसज्ञो दुर्बलोऽपि वै ॥ २०॥"
  },
  {
    "text": "यथा नयति कैलासं गङ्गा चैव सरस्वती ।\nतथा नयति कैलासं स्वरज्ञानविशारदः । २१॥"
  },
  {
    "text": "स्वरमानं तु यो वेद स देवो मानुषोऽपि सन् ।\nसप्तभेदं न यो वेद स पशुः सुरराडपि ॥ २२॥"
  },
  {
    "text": "मूर्च्छनातानमार्गं तु श्रुत्वा मोदं न याति यः ।\nस पशुः सर्वथा ज्ञेयो हरिणाः पशवो न हि ॥ २३॥"
  },
  {
    "text": "वरं विषधरः सर्पः श्रुत्वा नादं मनोहरम् ।\nअश्रोत्रोऽपि मुदं याति धिक्सकर्णांश्च मानवान् ॥ २४॥"
  },
  {
    "text": "बालोऽपि सुस्वरं गेयं श्रुत्वा मुदितमानसः ।\nजायते किन्तु ते वृद्धा न जानन्ति धिगस्तु तान् ॥ २५॥"
  },
  {
    "text": "पिता मे किं न जानाति नारदस्य गुणान् बत ।\nद्वितीयः सामगो नास्ति त्रिषु लोकेषु तत्समः ॥ २६॥"
  },
  {
    "text": "तस्मादसौ मया नूनं वृतः पूर्वं समागमात् ।\nपश्चाच्छापवशाज्जातो वानरास्यो गुणाकरः ॥ २७॥"
  },
  {
    "text": "किन्नरा न प्रियाः कस्य भवन्ति तुरगाननाः ।\nगानविद्यासमायुक्ताः किं मुखेन वरेण ह ॥ २८॥"
  },
  {
    "text": "पितरं ब्रूहि मे मातर्वृतोऽयं मुनिसत्तमः ।\nतस्मात्त्वमाग्रहं त्यक्त्वा देहि तस्मै च मां मुदा ॥ २९॥"
  },
  {
    "text": "नारद उवाच ।\nइति पुत्र्या वचः श्रुत्वा राज्ञी राज्ञे न्यवेदयत् ।\nआग्रहं सुन्दरी ज्ञात्वा सुताया नारदे मुनौ ॥ ३०॥"
  },
  {
    "text": "विवाहं कुरु राजेन्द्र दमयन्त्याः शुभे दिने ।\nमुनिना स च सर्वज्ञो वृतोऽसौ मनसानया ॥ ३१॥"
  },
  {
    "text": "नारद उवाच ।\nइति सञ्चोदितो राज्ञ्या सञ्जयः पृथिवीपतिः ।\nचकार विथिवत्सर्वं विधिं वैवाहिकं ततः ॥ ३२॥"
  },
  {
    "text": "एवं दारग्रहं कृत्वा वानरास्यः परन्तप ।\nस्थितस्तत्रैव मनसा दह्यमानेन चान्वहम् ॥ ३३॥"
  },
  {
    "text": "यदाऽऽगच्छद्राजसुता सेवार्थं मम सन्निधौ ।\nअभवं दुःखसन्तप्तस्तदाहं वानराननः ॥ ३४॥"
  },
  {
    "text": "दमयन्ती तु मां वीक्ष्य प्रफुल्लवदनाम्बुजा ।\nशोकं वानरवक्त्रत्वान्न चकार कदाचन ॥ ३५॥"
  },
  {
    "text": "एवं गच्छति काले तु सहसा पर्वतो मुनिः ।\nकुर्वंस्तीर्थान्यनेकानि द्रष्टुं मां समुपागतः ॥ ३६॥"
  },
  {
    "text": "मयातिमानितः प्रेम्णा पूजितश्च यथाविधि ।\nआसीन आसने दिव्ये वीक्ष्य मां दुःखितो ह्यभूत् ॥ ३७॥"
  },
  {
    "text": "कृतदारं वानरास्यं दीनं चिन्तातुरं भृशम् ।\nदयावान्मामुवाचेदं पर्वतो मातुलं कृशम् ॥ ३८॥"
  },
  {
    "text": "मया नारद कोपात्त्वं शप्तोऽसि मुनिसत्तम ।\nनिष्कृतिं तस्य शापस्य करोम्यद्य निशामय ॥ ३९॥"
  },
  {
    "text": "भव त्वं चारुवदनो मम पुण्येन नारद ।\nदृष्ट्वा राजसुतां चित्ते कृपा जाता ममाधुना ॥ ४०॥"
  },
  {
    "text": "नारद उवाच ।\nमयापि प्रवणं चित्तं कृत्वा श्रुत्वास्य भाषितम् ।\nअनुग्रहः कृतः सद्यस्तस्य शापस्य तत्क्षणात् ॥ ४१॥"
  },
  {
    "text": "भागिनेय तवाप्यस्तु गमनं सुरसद्मनि ।\nशापस्यानुग्रहः कामं कृतोऽयं पर्वताधुना ॥ ४२॥"
  },
  {
    "text": "नारद उवाच ।\nजातोऽहं चारुवदनो वचनात्तस्य पश्यतः ।\nराजपुत्री तु सन्तुष्टा मातरं प्राह सत्वरम् ॥ ४३॥"
  },
  {
    "text": "मातस्ते सुमुखो जातो जामाता च महाद्युतिः ।\nवचनात्पर्वतस्याद्य मुक्तशापो मुनेरभूत् ॥ ४४॥"
  },
  {
    "text": "तच्छ्रुत्वा वचनं राज्ञ्या कथितं तत्तु राजनि ।\nययौ द्रष्टुं मुनिं तत्र सञ्जयः प्रीतिमांस्तदा ॥ ४५॥"
  },
  {
    "text": "धनं समर्पितं राज्ञा सन्तुष्टेन तदा महत् ।\nमह्यं च भागिनेयाय पारिबर्हं महात्मना ॥ ४६॥"
  },
  {
    "text": "एतत्ते सर्वमाख्यातं वर्तनं यत्पुरातनम् ।\nमायाया बलमाहात्म्यं ह्यनुभूतं यथा मया ॥ ४७॥"
  },
  {
    "text": "संसारेऽस्मिन्महाभाग मायागुणकृतेऽनृते ।\nतनुभृत्तु सुखी नास्ति न भूतो न भविष्यति ॥ ४८॥"
  },
  {
    "text": "कामक्रोधौ तथा लोभो मत्सरो ममता तथा ।\nअहङ्कारो मदः केन जिताः सर्वे महाबलाः ॥ ४९॥"
  },
  {
    "text": "सत्त्वं रजस्तमश्चैव गुणास्त्रय इमे किल ।\nकारणं प्राणिनां देहसम्भवे सर्वथा मुने ॥ ५०॥"
  },
  {
    "text": "कस्मिंश्चित्समये व्यास वनेऽहं विष्णुना सह ।\nगच्छन्हास्यविनोदेन स्त्रीभावं गमितः क्षणात् ॥ ५१॥"
  },
  {
    "text": "राजपत्नीत्वमापन्नो मायाबलविमोहितः ।\nपुत्राः प्रसूता बहवो गेहे तस्य नृपस्य ह ॥ ५२॥"
  },
  {
    "text": "व्यास उवाच ।\nसंशयोऽयं महान्साधो श्रुत्वा ते वचनं किल ।\nकथं नारीत्वमापन्नस्त्वं मुने ज्ञानवान्भृशम् ॥ ५३॥"
  },
  {
    "text": "कथं च पुरुषो जातो ब्रूहि सर्वमशेषतः ।\nकथं पुत्रास्त्वया जाताः कस्य राज्ञो गृहेऽञ्जसा ॥ ५४॥"
  },
  {
    "text": "एतदाख्याहि चरितं मायाया महदद्भुतम् ।\nमोहितं च यया सर्वमिदं स्थावरजङ्गमम् ॥ ५५॥"
  },
  {
    "text": "न तृप्तिमधिगच्छामि श‍ृण्वंस्तव कथामृतम् ।\nसर्वग्रन्थार्थतत्त्वं च सर्वसंशयनाशनम् ॥ ५६॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां षष्ठस्कन्धे\nनारदस्य मायादमयन्त्या सह विवाहवर्णनं नाम सप्तविंशोऽध्यायः ॥ ६.२७॥"
  },
  {
    "text": "६.२८ अष्टाविंशोऽध्यायः । नारदेन स्वस्त्रीत्वप्राप्तिवर्णनम् ।"
  },
  {
    "text": "नारद उवाच ।\nनिशामय मुनिश्रेष्ठ गदतो मम सत्कथाम् ।\nमायाबलं सुदुर्ज्ञेयं मुनिभिर्योगवित्तमैः ॥ १॥"
  },
  {
    "text": "मायया मोहितं सर्वं जगत्स्थावरजङ्गमम् ।\nब्रह्मादिस्तम्बपर्यन्तमजया दुर्विभाव्यया ॥ २॥"
  },
  {
    "text": "कदाचित्सत्यलोकाद्वै श्वेतद्वीपे मनोहरे ।\nगतोऽहं दर्शनाकाङ्क्षी हरेरद्भुतकर्मणः ॥ ३॥"
  },
  {
    "text": "वादयन्महतीं वीणां स्वरतानविभूषिताम् ।\nगायत्रं गायमानस्तु साम सप्तस्वरान्वितम् ॥ ४॥"
  },
  {
    "text": "दृष्टो मया देवदेवश्चक्रपाणिर्गदाधरः ।\nकौस्तुभोद्भासितोरस्को मेघश्यामश्चतुर्भुजः ॥ ५॥"
  },
  {
    "text": "पीताम्बरपरीधानो मुकुटाङ्गदराजितः ।\nलक्ष्म्या सह विलासिन्या क्रीडमानो मुदा युतः ॥ ६॥"
  },
  {
    "text": "वीक्ष्य मां कमला देवी गतान्तर्धानमन्तिकात् ।\nसर्वलक्षणसम्पन्ना सर्वभूषणभूषिता ॥ ७॥"
  },
  {
    "text": "नारीणां प्रवरा कान्ता रूपयौवनगर्विता ।\nसुप्रिया वासुदेवस्य वरचामीकरप्रभा ॥ ८॥"
  },
  {
    "text": "अन्तर्गृहं गता दृष्ट्वा सिन्धुजां व्यञ्जनान्विताम् ।\nमया पृष्टो देवदेवो वनमाली जगत्प्रभुः ॥ ९॥"
  },
  {
    "text": "भगवन्देवदेवेश पद्मनाभ सुरारिहन् ।\nकथं च मा गता दृष्ट्वा मामागच्छन्तमन्तिकात् ॥ १०॥"
  },
  {
    "text": "नाहं विटो न वा धूर्तः तापसोऽहं जगद्गुरो ।\nजितेन्द्रियो जितक्रोधो जितमायो जनार्दन ॥ ११॥"
  },
  {
    "text": "नारद उवाच ।\nनिशम्य वचनं किञ्चिद्गर्वयुक्तं जनार्दनः ।\nउवाच मां स्मितं कृत्वा वीणावन्मधुरां गिरम् ॥ १२॥"
  },
  {
    "text": "विष्णुरुवाच ।\nनारदैवंविधा नीतिर्न स्थातव्यं कदाचन ।\nपतिं विनान्यसानिध्ये कस्यचिद्योषया क्वचित् ॥ १३॥"
  },
  {
    "text": "माया सुदुर्जया विद्वन् योगिभिर्जितमारुतैः ।\nसाङ्ख्यविद्भिर्निराहारैस्तापसैश्च जितेन्द्रियैः ॥ १४॥"
  },
  {
    "text": "देवैश्च मुनिशार्दूल यत्त्वयोक्तं वचोऽधुना ।\nजितमायोऽस्मि गीतज्ञ नैवं वाच्यं कदाचन ॥ १५॥"
  },
  {
    "text": "नाहं शिवो न वा ब्रह्मा जेतुं तां प्रभवोऽप्यजाम् ।\nमुनयः सनकाद्याश्च कस्त्वं केऽन्ये क्षमा जये ॥ १६॥"
  },
  {
    "text": "देवदेहं नृदेहं वा तिर्यग्देहमथापि वा ।\nबिभृयाद्यः शरीरं च स कथं तां जयेदजाम् ॥ १७॥"
  },
  {
    "text": "त्रियुतस्तां कथं मायां जेतुं शक्तः पुमाम्भवेत् ।\nवेदविद्योगविद्वापि सर्वज्ञो विजितेन्द्रियः ॥ १८॥"
  },
  {
    "text": "कालोऽपि तस्या रूपं हि रूपहीनः स्वरूपकृत् ।\nतद्वशे वर्तते देही विद्वान्मूर्खोऽथ मध्यमः ॥ १९॥"
  },
  {
    "text": "कालः करोति धर्मज्ञं कदाचिद्विकलं पुनः ।\nस्वभावात्कर्मतो वापि दुर्ज्ञेयं तस्य चेष्टितम् ॥ २०॥"
  },
  {
    "text": "नारद उवाच ।\nइत्युक्त्वा विरतो विष्णुरहं विस्मयमानसः ।\nतमब्रवं जगन्नाथं वासुदेवं सनातनम् ॥ २१॥"
  },
  {
    "text": "रमापते कथंरूपा माया सा कीदृशी पुनः ।\nकियद्बला क्व संस्थाना कस्याधारा वदस्व मे ॥ २२॥"
  },
  {
    "text": "द्रष्टुकामोऽस्मि तां मायां दर्शयाशु महीधर ।\nज्ञातुमिच्छामि तां सम्यक्प्रसादं कुरु मापते ॥ २३॥"
  },
  {
    "text": "विष्णुरुवाच ।\nत्रिगुणा साखिलाधारा सर्वज्ञा सर्वसम्मता ।\nअजेयानेकरूपा च सर्वं व्याप्य स्थिता जगत् ॥ २४॥"
  },
  {
    "text": "दिदृक्षा यदि ते चित्ते नारदारोहणं कुरु ।\nगरुडे मत्समेतोऽद्य गच्छावोऽन्यत्र साम्प्रतम् ॥ २५॥"
  },
  {
    "text": "दर्शयिष्यामि ते मायां दुर्जयामजितात्मभिः ।\nदृष्ट्वा तां ब्रह्मपुत्र त्वं विषादे मा मनः कृथाः ॥ २६॥"
  },
  {
    "text": "इत्युक्त्वा देवदेवो मां सस्मार विनतासुतम् ।\nस्मृतमात्रस्तु गरुडस्तदागाद्धरिसन्निधौ ॥ २७॥"
  },
  {
    "text": "आगतं गरुडं वीक्ष्य आरुरोह जनार्दनः ।\nसमारोप्य च मां पृष्ठे गमनाय कृतादरः ॥ २८॥"
  },
  {
    "text": "चलितो विनतापुत्रो वैकुण्ठाद्वायुवेगवान् ।\nप्रेरितो यत्र कृष्णेन गन्तुकामेन काननम् ॥ २९॥"
  },
  {
    "text": "महावनानि दिव्यानि सरांसि सरितस्तथा ।\nपुरग्रामाकरादींश्च खेटखर्वटगोव्रजान् ॥ ३०॥"
  },
  {
    "text": "मुनीनामाश्रमान् रम्यान् वापीश्च सुमनोहराः ।\nपल्वलानि विशालानि ह्रदान् पङ्कजभूषितान् ॥ ३१॥"
  },
  {
    "text": "मृगाणां च वराहाणां वृन्दान्यप्यवलोक्य च ।\nगतावावां कान्यकुब्जसमीपं गरुडासनौ ॥ ३२॥"
  },
  {
    "text": "तत्र रम्यं सरो दिव्यं दृष्टं पङ्कजमण्डितम् ।\nहंसकारण्डवाकीर्णं चक्रवाकोपशोभितम् ॥ ३३॥"
  },
  {
    "text": "नानावर्णैः प्रफुल्लैश्च पङ्कजैरुपरञ्जितम् ।\nशुचि मिष्टजलं भृङ्गयूथनादविराजितम् ॥ ३४॥"
  },
  {
    "text": "मामाह भगवान् वीक्ष्य तडागं परमाद्भुतम् ।\nस्पर्धकं चोदधेः क्षीरं मिष्टं वारि विशेषतः ॥ ३५॥"
  },
  {
    "text": "श्रीभगवानुवाच ।\nपश्य नारद गम्भीरं सरः सारसनादितम् ।\nसर्वत्र पङ्कजैश्छन्नं स्वच्छनीरप्रपूरितम् ॥ ३६॥"
  },
  {
    "text": "अत्र स्नात्वा गमिष्यावः कान्यकुब्जं पुरोत्तमम् ।\nइत्युक्त्वा गरुडादाशु मामुत्तार्य व्यतारयत् ॥ ३७॥"
  },
  {
    "text": "विहस्य भगवांस्तत्र जग्राह मम तर्जनीम् ।\nस्तुवन्सरोवरं भूयस्तीरे मामनयत्प्रभुः ॥ ३८॥"
  },
  {
    "text": "विश्रम्य तटभागे तु स्निग्धच्छाये मनोहरे ।\nमामुवाच मुने स्नानं कुरु त्वं विमले जले ॥ ३९॥"
  },
  {
    "text": "पश्चादहं करिष्यामि तडागेऽस्मिन्सुपावने ।\nसाधूनामिव चेतांसि जलानि निर्मलानि च ॥ ४०॥"
  },
  {
    "text": "सुरभीणि परागैस्तु पङ्कजानां विशेषतः ।\nइत्युक्तोऽहं भगवता मुक्त्वा वीणां मृगाजिनम् ॥ ४१॥"
  },
  {
    "text": "स्नानाय कृतधीस्तीरे गतः प्रेमसमन्वितः ।\nपादौप्रक्षाल्य हस्तौच शिखां बद्ध्वा कुशग्रहम् ॥ ४२॥"
  },
  {
    "text": "कृत्वाऽऽचम्य शुचिस्तोये स्नातवानस्मि तज्जले ।\nयदा तस्मिज्जले रम्ये स्नातोऽहं पश्यतो हरेः ॥ ४३॥"
  },
  {
    "text": "विहाय पौरुषं रूपं प्राप्तः स्त्रीत्वमनुत्तमम् ।\nहरिर्गृहीत्वा वीणां मे तथा कृष्णाजिनं शुभम् ॥ ४४॥"
  },
  {
    "text": "आरुह्य गरुडं तूर्णं जगाम स्वगृहं क्षणात् ।\nततोऽहं स्त्रीत्वमापन्नश्चारुभूषणभूषितः ॥ ४५॥"
  },
  {
    "text": "तत्क्षणान्मनसो जाता पूर्वदेहस्य विस्मृतिः ।\nविस्मृतोऽसौ जगन्नाथो महती विस्मृता पुनः ॥ ४६॥"
  },
  {
    "text": "सम्प्राप्य मोहिनीरूपं तडागान्निर्गतो बहिः ।\nअपश्यं नलिनीजुष्टं सरस्तद्विमलोदकम् ॥ ४७॥"
  },
  {
    "text": "किमेतदिति मनसाकरवं विस्मयं मुहुः ।\nएवं चिन्तयमानस्य नारीरूपधरस्य मे ॥ ४८॥"
  },
  {
    "text": "सहसा दृक्पथं प्राप्तस्तत्र तालध्वजो नृपः ।\nगजाश्वरथवृन्दैश्च संवृतो रथसंस्थितः ॥ ४९॥"
  },
  {
    "text": "युवा भूषणसंवीतो देहवानिव मन्मथः ।\nवीक्ष्य मां भूपतिस्तत्र दिव्यभूषणभूषिताम् ॥ ५०॥"
  },
  {
    "text": "राकाचन्द्रमुखीं योषां विस्मयं परमं गतः ।\nपप्रच्छ कासि कल्याणि कस्य पुत्री सुरस्य वा ॥ ५१॥"
  },
  {
    "text": "मानुषस्य च वा कान्ते गन्धर्वस्योरगस्य च ।\nएकाकिनी कथं बाला रूपयौवनभूषिता ॥ ५२॥"
  },
  {
    "text": "विवाहिताथ कन्या वा सत्यं वद सुलोचने ।\nकिं पश्यसि सुकेशान्ते तडागेऽस्मिन्सुमध्यमे ॥ ५३॥"
  },
  {
    "text": "चिकीर्षितं पिकालापे ब्रूहि मन्मथमोहिनि ।\nभुङ्क्षव भोगान्मरालाक्षि मया सह कृशोदरि ।\nवाञ्छितान्मनसा नूनं कृत्वा मां पतिमुत्तमम् ॥ ५४॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nषष्ठस्कन्धे नारदेन स्वस्त्रीत्वप्राप्तिवर्णनं नामाष्टाविंशोऽध्यायः ॥ ६.२८॥"
  },
  {
    "text": "६.२९ एकोनत्रिंशोऽध्यायः । नारदस्य पुनः स्वरूपप्राप्तिवर्णनम् ।"
  },
  {
    "text": "नारद उवाच ।\nइत्युक्तोऽहं तदा तेन राज्ञा तालध्वजेन च ।\nविमृश्य मनसात्यर्थं तमुवाच विशाम्पते ॥ १॥"
  },
  {
    "text": "राजन्नाहं विजानामि पुत्री कस्येति निश्चयम् ।\nपितरौ क्व च मे केन स्थापिता च सरोवरे ॥ २॥"
  },
  {
    "text": "किं करोमि क्व गच्छामि कथं मे सुकृतं भवेत् ।\nनिराधारास्मि राजेन्द्र चिन्तयामि चिकीर्षितम् ॥ ३॥"
  },
  {
    "text": "दैवमेव परं राजन्नास्त्यत्र पौरुषं मम ।\nधर्मज्ञोऽसि महीपाल यथेच्छसि तथा कुरु ॥ ४॥"
  },
  {
    "text": "तवाधीनास्म्यहं भूप न मे कोऽप्यस्ति पालकः ।\nन पिता न च माता च न स्थानं न च बान्धवाः ॥ ५॥"
  },
  {
    "text": "इत्युक्तोऽसौ मया राजा बभूव मदनातुरः ।\nमां निरीक्ष्य विशालाक्षीं सेवकानित्युवाच ह ॥ ६॥"
  },
  {
    "text": "नरयानमानयध्वं चतुर्वाह्यं मनोहरम् ।\nआरोहणार्थमस्यास्तु कौशेयाम्बरवेष्टितम् ॥ ७॥"
  },
  {
    "text": "मृद्वास्तरणसंयुक्तं मुक्ताजालविभूषितम् ।\nचतुरस्रं विशालं च सुवर्णरचितं शुभम् ॥ ८॥"
  },
  {
    "text": "तस्य तद्वचनं श्रुत्वा भृत्याः सत्वरगामिनः ।\nआनिन्युः शिबिकां दिव्यां मदर्थे वस्त्रवेष्टिताम् ॥ ९॥"
  },
  {
    "text": "आरूढाऽहं तदा तस्यां तस्य प्रियचिकीर्षया ।\nमुदितोऽसौ गृहे नीत्वा मां तदा पृथिवीपतिः ॥ १०॥"
  },
  {
    "text": "विवाहविधिना राजा शुभे लग्ने शुभे दिने ।\nउपयेमे च मां तत्र हुतभुक्सन्निधौ ततः ॥ ११॥"
  },
  {
    "text": "तस्याहं वल्लभा जाता प्राणेभ्योऽपि गरीयसी ।\nसौभाग्यसुन्दरीत्येवं नाम तत्र कृतं मम ॥ १२॥"
  },
  {
    "text": "रममाणो मया सार्धं सुखमाप महीपतिः ।\nनानाभोगविलासैश्च कामशास्त्रोदितैस्तथा ॥ १३॥"
  },
  {
    "text": "राजकार्याणि सन्त्यज्य क्रीडासक्तो दिवानिशम् ।\nनासौ विवेद गच्छन्तं कालं कामकलारतः ॥ १४॥"
  },
  {
    "text": "उद्यानेषु च रम्येषु वापीषु च गृहेषु च ।\nहर्म्येषु वरशैलेषु दीर्घिकासु वरासु च ॥ १५॥"
  },
  {
    "text": "वारुणीमदमत्तोऽसौ विहरन्कानने शुभे ।\nविसृज्य सर्वकार्याणि मदधीनो बभूव ह ॥ १६॥"
  },
  {
    "text": "व्यासाहं तेन संसक्ता क्रीडारसवशीकृता ।\nस्मृतवान्पूर्वदेहं न पुम्भावं मुनिजन्म च ॥ १७॥"
  },
  {
    "text": "ममैवायं पतिर्योषाहं पत्नीषु प्रिया सती ।\nपट्टराज्ञी विलासज्ञा सफलं जीवितं मम ॥ १८॥"
  },
  {
    "text": "इति चिन्तयती तस्मिन्प्रेमबद्धा दिवानिशम् ।\nक्रीडासक्ता सुखे लुब्धा तं स्थिता वशवर्तिनी ॥ १९॥"
  },
  {
    "text": "विस्मृतं ब्रह्मविज्ञानं ब्रह्मज्ञानं च शाश्वतम् ।\nधर्मशास्त्रपरिज्ञानं तदासक्तमना स्थिता ॥ २०॥"
  },
  {
    "text": "एवं विहरतस्तत्र वर्षाणि द्वादशैव तु ।\nगतानि क्षणवत्कामक्रीडासक्तस्य मे मुने ॥ २१॥"
  },
  {
    "text": "जाता गर्भवती चाहं मुदं प्राप नृपस्तदा ।\nकारयामास विधिवद्गर्भसंस्कारकर्म च ॥ २२॥"
  },
  {
    "text": "अपृच्छद्दोहदं राजा प्रीणयन्मां पुनः पुनः ।\nनाब्रवं लज्जमानाहं नृपं प्रीतमना भृशम् ॥ २३॥"
  },
  {
    "text": "सम्पूर्णे दशमे मासि पुत्रो जातस्ततो मम ।\nशुभेऽह्नि ग्रहनक्षत्रलग्नताराबलान्विते ॥ २४॥"
  },
  {
    "text": "बभूव नृपतेर्गेहे पुत्रजन्ममहोत्सवः ।\nराजा परमसन्तुष्टो बभूव सुतजन्मतः ॥ २५॥"
  },
  {
    "text": "सूतकान्ते सुतं वीक्ष्य राजा मुदमवाप ह ।\nअहं भूमिपतेश्चासं प्रिया भार्या परन्तप ॥ २६॥"
  },
  {
    "text": "ततो वर्षद्वयान्ते वै पुनर्गर्भो मया धृतः ।\nद्वितीयस्तु सुतो जातः सर्वलक्षणसंयुतः ॥ २७॥"
  },
  {
    "text": "सुधन्वेति सुतस्याथ नाम चक्रे नृपस्तदा ।\nवीरवर्मेति ज्येष्ठस्य ब्राह्मणैः प्रेरितस्त्वयम् ॥ २८॥"
  },
  {
    "text": "एवं द्वादश पुत्राश्च प्रसूता भूपसम्मताः ।\nमोहितोऽहं तदा तेषां प्रीत्या पालनलालने ॥ २९॥"
  },
  {
    "text": "पुनरष्ट सुताः काले काले जाताः स्वरूपिणः ।\nगार्हस्थ्यं मे ततः पूर्णं सम्पन्नं सुखसाधनम् ॥ ३०॥"
  },
  {
    "text": "तेषां दारक्रियाः काले कृता राज्ञा यथोचिताः ।\nस्नुषाभिश्च तथा पुत्रैः परिवारो महानभूत् ॥ ३१॥"
  },
  {
    "text": "ततः पौत्रादिसम्भूतास्तेऽपि क्रीडारसान्विताः ।\nआसन्नानारसोपेता मोहवृद्धिकरा भृशम् ॥ ३२॥"
  },
  {
    "text": "कदाचित्सुखमैश्वर्यं कदाचिद्दुःखमद्भुतम् ।\nपुत्रेषु रोगजनितं देहसन्तापकारकम् ॥ ३३॥"
  },
  {
    "text": "परस्परं कदाचित्तु विरोधोऽभूत्सुदारुणः ।\nपुत्राणां वा वधूनां च तेन सन्तापसम्भवः ॥ ३४॥"
  },
  {
    "text": "सुखदुःखात्मके घोरे मिथ्याचारकरे भृशम् ।\nसङ्कल्पजनिते क्षुद्रे मग्नोऽहं मुनिसत्तम ॥ ३५॥"
  },
  {
    "text": "विस्मृतं पूर्वविज्ञानं शास्त्रज्ञानं तथा गतम् ।\nयोषाभावे विलीनोऽहं गृहकार्येषु सर्वथा ॥ ३६॥"
  },
  {
    "text": "अहङ्कारस्तु सञ्जातो भृशं मोहविवर्धकः ।\nएते मे बलिनः पुत्राः स्नुषाः सुकुलसम्भवाः ॥ ३७॥"
  },
  {
    "text": "एते पुत्राः सुसन्नद्धाः क्रीडन्ति मम वेश्मसु ।\nधन्याहं खलु नारीणां संसारेऽस्मिन्नहो भृशम् ॥ ३८॥"
  },
  {
    "text": "नारदोऽहं भगवता वञ्चितो मायया किल ।\nन कदाचिन्मयाप्येवं चिन्तितं मनसा किल ॥ ३९॥"
  },
  {
    "text": "राजपत्नी शुभाचारा बहुपुत्रा पतिव्रता ।\nधन्याहं किल संसारे कृष्णैवं मोहितस्त्वहम् ॥ ४०॥"
  },
  {
    "text": "अथ कश्चिन्नृपः कामं दूरदेशाधिपो महान् ।\nअरातिभावमापन्नः पतिना सह मानद ॥ ४१॥"
  },
  {
    "text": "कृत्वा सैन्यसमायोगं रथैश्च वारणैर्युतम् ।\nआजगाम कान्यकुब्जे पुरे युद्धमचिन्तयत् ॥ ४२॥"
  },
  {
    "text": "वेष्टितं नगरं तेन राज्ञा सैन्ययुतेन च ।\nमम पुत्राश्च पौत्राश्च निर्गता नगरात्तदा ॥ ४३॥"
  },
  {
    "text": "सङ्ग्रामस्तुमुलस्तत्र कृतस्तैस्तेन पुत्रकैः ।\nहता रणे सुताः सर्वे वैरिणा कालयोगतः ॥ ४४॥"
  },
  {
    "text": "राजा भग्नस्तु सङ्ग्रामादागतः स्वगृहं पुनः ।\nश्रुतं मया मृताः पुत्राः सङ्ग्रामे भृशदारुणे ॥ ४५॥"
  },
  {
    "text": "स हत्वा मे सुतान्पौत्रान्गतो राजा बलान्वितः ।\nक्रन्दमाना ह्यहं तत्र गता समरमण्डले ॥ ४६॥"
  },
  {
    "text": "दृष्ट्वा तान्पतितान्पुत्रान्पौत्रांश्चदुःखपीडिता ।\nविललापाहमायुष्मञ्छोकसागरसम्प्लवे ॥ ४७॥"
  },
  {
    "text": "हा पुत्राः क्व गता मेऽद्य हा हतास्मि दुरात्मना ।\nदैवेनातिबलिष्ठेन दुर्वारेणातिपापिना ॥ ४८॥"
  },
  {
    "text": "एतस्मिन्नन्तरे तत्र भगवान्मधुसूदनः ।\nकृत्वा रूपं द्विजस्यागाद्वृद्धः परमशोभनः ॥ ४९॥"
  },
  {
    "text": "सुवासा वेदवित्कामं मत्समीपं समागतः ।\nमामुवाचातिदीनां स क्रन्दमानां रणाजिरे ॥ ५०॥"
  },
  {
    "text": "ब्राह्मण उवाच ।\nकिं विषीदसि तन्वङ्गि भ्रमोऽयं प्रकटीकृतः ।\nमोहेन कोकिलालापे पतिपुत्रगृहात्मके ॥ ५१॥"
  },
  {
    "text": "का त्वं कस्याः सुताः केऽमी चिन्तयात्मगतिं पराम् ।\nउत्तिष्ठ रोदनं त्यक्त्वा स्वस्था भव सुलोचने ॥ ५२॥"
  },
  {
    "text": "स्नानं च तिलदानं च पुत्राणां कुरु कामिनि ।\nपरलोकगतानां च मर्यादारक्षणाय वै ॥ ५३॥"
  },
  {
    "text": "कर्तव्यं सर्वथा तीर्थे स्नानं तु न गृहे क्वचित् ।\nमृतानां किल बन्धूनां धर्मशास्त्रविनिर्णयः ॥ ५४॥"
  },
  {
    "text": "नारद उवाच ।\nइत्युक्त्वा तेन विप्रेण वृद्धेन प्रतिबोधिता ।\nउत्थिताहं नृपेणाथ युक्ता बन्धुभिरावृता ॥ ५५॥"
  },
  {
    "text": "अग्रतो द्विजरूपेण भगवान्भूतभावनः ।\nचलिताहं ततस्तूर्णं तीर्थं परमपावनम् ॥ ५६॥"
  },
  {
    "text": "हरिर्मां कृपया तत्र पुन्तीर्थे सरसि प्रभुः ।\nनीत्वाह भगवान्विष्णुर्द्विजरूपी जनार्दनः ॥ ५७॥"
  },
  {
    "text": "स्नानं कुरु तडागेऽस्मिन्पावने गजगामिनि ।\nत्यज शोकं क्रियाकालः पुत्राणां च निरर्थकम् ॥ ५८॥"
  },
  {
    "text": "कोटिशस्ते मृताः पुत्रा जन्मजन्मसमुद्भवाः ।\nपितरः पतयश्चैव भ्रातरो जामयस्तथा ॥ ५९॥"
  },
  {
    "text": "केषां दुःखं त्वया कार्यं भ्रमेऽस्मिन्मानसोद्भवे ।\nवितथे स्वप्नसदृशे तापदे देहिनामिह ॥ ६०॥"
  },
  {
    "text": "नारद उवाच ।\nइति तस्य वचः श्रुत्वा तीर्थे पुरुषसंज्ञके ।\nप्रविष्टा स्नातुकामाहं प्रेरिता तत्र विष्णुना ॥ ६१॥"
  },
  {
    "text": "मज्जनादेव तीर्थेषु पुमाञ्जातः क्षणादपि ।\nहरिर्वीणां करे कृत्वा स्थितस्तीरे स्वदेहवान् ॥ ६२॥"
  },
  {
    "text": "उन्मज्ज्य च मया तीरे दृष्टः कमललोचनः ।\nप्रत्यभिज्ञा तदा जाता मम चित्ते द्विजोत्तम ॥ ६३॥"
  },
  {
    "text": "सञ्चिन्तितं मया तत्र नारदोऽहमिहागतः ।\nहरिणा सह स्त्रीभावं प्राप्तो मायाविमोहितः ॥ ६४॥"
  },
  {
    "text": "इति चिन्तापरश्चाहं यदा जातस्तदा हरिः ।\nमामाह नारदागच्छ किं करोषि जले स्थितः ॥ ६५॥"
  },
  {
    "text": "विस्मितोऽहं तदा स्मृत्वा स्त्रीभावं दारुणं भृशम् ।\nपुनः पुरुषभावश्च सम्पन्नः केन हेतुना ॥ ६६॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां षष्ठस्कन्धे\nनारदस्य पुनः स्वरूपप्राप्तिवर्णनं नामेकोनत्रिंशोऽध्यायः ॥ ६.२९॥"
  },
  {
    "text": "६.३० त्रिंशोऽध्यायः । मायाप्राबल्यवर्णनम् ।"
  },
  {
    "text": "नारद उवाच ।\nमां दृष्ट्वा नारदं विप्रं विस्मितोऽसौ महीपतिः ।\nक्व गता मम भार्या सा कुतोऽयं मुनिसत्तमः ॥ १॥"
  },
  {
    "text": "विललाप नृपस्तत्र हा प्रियेति मुहुर्मुहुः ।\nक्व गता मां परित्यज्य विलपन्तं वियोगिनम् ॥ २॥"
  },
  {
    "text": "विना त्वां विपुलश्रोणि वृथा मे जीवितं गृहम् ।\nराज्यं कमलपत्राक्षि किं करोमि शुचिस्मिते ॥ ३॥"
  },
  {
    "text": "न प्राणा मे बहिर्यान्ति विरहेण तवाधुना ।\nगतो वै प्रीतिधर्मस्तु त्वामृते प्राणधारणात् ॥ ४॥"
  },
  {
    "text": "विलपामि विशालाक्षि देहि प्रत्युत्तरं प्रियम् ।\nक्व गता सा मयि प्रीतिर्याभूत्प्रथमसङ्गमे ॥ ५॥"
  },
  {
    "text": "निमग्ना किं जले सुभ्रूर्भक्षिता मत्स्यकच्छपैः ।\nगृहीता वरुणेनाशु मम दौर्भाग्ययोगतः ॥ ६॥"
  },
  {
    "text": "धन्या सुचारुसर्वाङ्गि या त्वं पुत्रैः समागता ।\nअकृत्रिमस्तु पुत्रेषु स्नेहस्तेऽमृतभाषिणि ॥ ७॥"
  },
  {
    "text": "न युक्तमधुना यन्मां विहाय त्रिदिवं गता ।\nविलपन्तं पतिं दीनं पुत्रस्नेहेन यन्त्रिता ॥ ८॥"
  },
  {
    "text": "उभयं मे गतं कान्ते पुत्रास्त्वं प्राणवल्लभा ।\nतथापि मरणं नास्ति दुःखितस्य भृशं प्रिये ॥ ९॥"
  },
  {
    "text": "किं करोमि क्व गच्छामि रामो नास्ति महीतले ।\nरामाविरहजं दुःखं जानाति रघुनन्दनः ॥ १०॥"
  },
  {
    "text": "विधिना निष्ठुरेणात्र विपरीतं कृतं भुवि ।\nदम्पत्योर्मरणं भिन्नं सर्वथा समचित्तयोः ॥ ११॥"
  },
  {
    "text": "उपकारस्तु नारीणां मुनिभिर्विहितः किल ।\nयदुक्तं धर्मशास्त्रेषु ज्वलनं पतिना सह ॥ १२॥"
  },
  {
    "text": "एवं विलपमानं तं राजानं भगवान्हरिः ।\nनिवारयामास तदा वचनैर्युक्तियोजितैः ॥ १३॥"
  },
  {
    "text": "श्रीभगवानुवाच ।\nकिं विषीदसि राजेन्द्र क्व गता ते प्रियाङ्गना ।\nन श्रुतं किं त्वया शास्त्रं न कृतोऽसौ बुधाश्रयः ॥ १४॥"
  },
  {
    "text": "का सा कस्त्वं क्व संयोगो वियोगः कीदृशस्तव ।\nप्रवाहरूपे संसारे नृणां नौतरतामिव ॥ १५॥"
  },
  {
    "text": "गृहे गच्छ नृपश्रेष्ठ वृथा ते रुदितेन किम् ।\nसंयोगश्च वियोगश्च दैवाधीनः सदा नृणाम् ॥ १६॥"
  },
  {
    "text": "अनया सह ते राजन् संयोगस्त्विह संवृतः ।\nभुक्ता त्वया विशालाक्षी सुन्दरी तनुमध्यमा ॥ १७॥"
  },
  {
    "text": "न दृष्टौ पितरावस्यास्त्वया प्राप्ता सरोवरे ।\nकाकतालीप्रसङ्गेन यद्भूतं तत्तथा गतम् ॥ १८॥"
  },
  {
    "text": "मा शोकं कुरु राजेन्द्र कालो हि दुरतिक्रमः ।\nकालयोगं समासाद्य भुङ्क्ष्व भोगान् गृहे यथा ॥ १९॥"
  },
  {
    "text": "यथागता गता सा तु तथैव वरवर्णिनी ।\nयथा पूर्वं तथा तत्र गच्छ कार्यं कुरु प्रभो ॥ २०॥"
  },
  {
    "text": "रुदितेन तवाद्यैव नागमिष्यति कामिनी ।\nवृथा शोचसि पृध्वीश योगयुक्तो भवाधुना ॥ २१॥"
  },
  {
    "text": "भोगः कालवशादेति तथैव प्रतियाति च ।\nनात्र शोकस्तु कर्तव्यो निष्फले भववर्त्मनि ॥ २२॥"
  },
  {
    "text": "नैकत्र सुखसंयोगो दुःखयोगस्तु नैकतः ।\nघटिकायन्त्रवत्कामं भ्रमणं सुखदुःखयोः ॥ २३॥"
  },
  {
    "text": "मनः कृत्वा स्थिरं भूप कुरु राज्यं यथासुखम् ।\nअथवा न्यस्य दायादे वनं सेवय साम्प्रतम् ॥ २४॥"
  },
  {
    "text": "दुर्लभो मानुषो देहः प्राणिनां क्षणभङ्गुरः ।\nतस्मिन्प्राप्ते तु कर्तव्यं सर्वथैवात्मसाधनम् ॥ २५॥"
  },
  {
    "text": "जिह्वोपस्थरसो राजन् पशुयोनिषु वर्तते ।\nज्ञानं मानुषदेहे वै नान्यासु च कुयोनिषु ॥ २६॥"
  },
  {
    "text": "तस्माद्गच्छ गृहं त्यक्त्वा शोकं कान्तासमुद्भवम् ।\nमायेयं भगवत्यास्तु यया सम्मोहितं जगत् ॥ २७॥"
  },
  {
    "text": "नारद उवाच ।\nइत्युक्तो हरिणा राजा प्रणम्य कमलापतिम् ।\nकृत्वा स्नानविधिं सम्यग्जगाम निजमन्दिरम् ॥ २८॥"
  },
  {
    "text": "दत्त्वा राज्यं स्वपौत्राय प्राप्य निर्वेदमद्भुतम् ।\nवनं जगाम भूपालस्तत्त्वज्ञानमवाप च ॥ २९॥"
  },
  {
    "text": "गते राजन्यहं वीक्ष्य भगवन्तमधोक्षजम् ।\nतमब्रवं जगन्नाथं हसन्तं मां पुनः पुनः ॥ ३०॥"
  },
  {
    "text": "वञ्चितोऽहं त्वया देव ज्ञातं मायाबलं महत् ।\nस्मरामि चरितं सर्वं स्त्रीदेहे यत्कृतं मया ॥ ३१॥"
  },
  {
    "text": "ब्रूहि मे देवदेवेश प्रविष्टोऽहं सरोवरे ।\nविगतं पूर्वविज्ञानं स्नानादेव कथं हरे ॥ ३२॥"
  },
  {
    "text": "योषिद्देहं समासाद्य मोहितोऽहं जगद्गुरो ।\nपतिं प्राप्य नृपश्रेष्ठं पुलोमी वासवं यथा ॥ ३३॥"
  },
  {
    "text": "मनस्तदेव तच्चित्तं देहः स च पुरातनः ।\nलिङ्गं तदेव देवेश स्मृतेर्नाशः कथं हरे ॥ ३४॥"
  },
  {
    "text": "विस्मयोऽयं महान्मेऽत्र ज्ञाननाशं प्रति प्रभो ।\nकथयाद्य रमाकान्त कारणं परमं च यत् ॥ ३५॥"
  },
  {
    "text": "नारीदेहं मया प्राप्य भुक्ता भोगा ह्यनेकशः ।\nसुरापानं कृतं नित्यं विधिहीनं च भोजनम् ॥ ३६॥"
  },
  {
    "text": "मया तदेव न ज्ञातं नारदोऽहमिति स्फुटम् ।\nजानाम्यद्य यथा सर्वं विविक्तं न तथा तदा ॥ ३७॥"
  },
  {
    "text": "विष्णुरुवाच ।\nपश्य नारद मायावी विलासोऽयं महामते ।\nदेहेषु सर्वजन्तूनां दशाभेदा ह्यनेकशः ॥ ३८॥"
  },
  {
    "text": "जाग्रत्स्वप्नसुषुप्तिश्च तुरीया देहिनां दशा ।\nतथा देहान्तरे प्राप्ते सन्देहः कीदृशः पुनः ॥ ३९॥"
  },
  {
    "text": "सुप्तो नरो न जानाति न श‍ृणोति वदत्यपि ।\nपुनः प्रबुद्धो जानाति सर्वं ज्ञातमशेषतः ॥ ४०॥"
  },
  {
    "text": "निद्रया चाल्यते चित्तं भवन्ति स्वप्नसम्भवाः ।\nनानाविधा मनोभेदा मनोभावा ह्यनेकशः ॥ ४१॥"
  },
  {
    "text": "गजो मां हन्तुमायाति न शक्तोऽस्मि पलायने ।\nकिं करोमि न मे स्थानं यत्र गच्छामि सत्वरः ॥ ४२॥"
  },
  {
    "text": "मृतं पितामहं स्वप्ने पश्यति स्वगृहागतम् ।\nसंयोगस्तेन वार्ता च भोजनं सह मन्यते ॥ ४३॥"
  },
  {
    "text": "प्रबुद्धः खलु जानाति स्वप्ने दृष्टं सुखासुखम् ।\nस्मृत्वा सर्वं जनेभ्यस्तु विस्तरात्प्रवदत्यपि ॥ ४४॥"
  },
  {
    "text": "स्वप्नेकोऽपि न जानाति भ्रमोऽयमिति निश्चयः ।\nतथा तथैव विभवो मायाया दुर्गमः किल ॥ ४५॥"
  },
  {
    "text": "नाहं नारद जानामि पारं परमदुर्घटम् ।\nगुणानां किल मायाया नैव शम्भुर्न पद्मजः ॥ ४६॥"
  },
  {
    "text": "कोऽन्यो ज्ञातुं समर्थोऽभून्मानतो मन्दधीः पुनः ।\nमायागुणपरिज्ञानं न कस्यापि भवेदिह ॥ ४७॥"
  },
  {
    "text": "गुणत्रयकृतं सर्वं जगत्स्थावरजङ्गमम् ।\nविना गुणैर्न संसारो वर्तते किञ्चिदप्यदः ॥ ४८॥"
  },
  {
    "text": "अहं सत्त्वप्रधानोऽस्मि रजस्तमसमन्वितः ।\nन कदाचित्त्रिभिर्हीनो भवामि भुवनेश्वरः ॥ ४९॥"
  },
  {
    "text": "तथा ब्रह्मा पिता तेऽत्र रजोमुख्यः प्रकीर्तितः ।\nतमःसत्त्वसमायुक्तो न ताभ्यामुज्झितः किल ॥ ५०॥"
  },
  {
    "text": "शिवस्तथा तमोमुख्यो रजःसत्त्वसमावृतः ।\nगुणत्रयविहीनस्तु नैव कोऽपि मया श्रुतः ॥ ५१॥"
  },
  {
    "text": "तस्मान्मोहो न कर्तव्यः संसारेऽस्मिन्मुनीश्वर ।\nमायाविनिर्मितेऽसारेऽपारे परमदुर्घटे ॥ ५२॥"
  },
  {
    "text": "दृष्टा माया त्वयाद्यैव भुक्ता भोगा ह्यनेकशः ।\nकिं पृच्छसि महाभाग तस्याश्चरितमद्भुतम् ॥ ५३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nषष्ठस्कन्धे मायाप्राबल्यवर्णनं नाम त्रिंशोऽध्यायः ॥ ६.३०॥"
  },
  {
    "text": "६.३१ एकत्रिंशोऽध्यायः । भगवतीमाहात्म्यवर्णनम् ।"
  },
  {
    "text": "व्यास उवाच ।\nनिशामय महाराज ब्रवीमि विशदाक्षरम् ।\nमाहात्म्यं खलु मायाया नारदात्तु मया श्रुतम् ॥ १॥"
  },
  {
    "text": "मया पुनर्मुनिः पृष्टो नारदः सर्ववित्तमः ।\nश्रुत्वा कथां मुनेस्तस्य नारीदेहसमुद्भवाम् ॥ २॥"
  },
  {
    "text": "ब्रूहि नारद पश्चात्किं कथितं हरिणा तदा ।\nक्व गतश्च जगन्नाथो भवता सह माधवः ॥ ३॥"
  },
  {
    "text": "नारद उवाच ।\nइत्युक्त्वा भगवांस्तस्मिंस्तडागेऽतिमनोहरे ।\nआरुह्य गरुडं गन्तुं वैकुण्ठे च मनो दधे ॥ ४॥"
  },
  {
    "text": "मामुवाच रमाकान्तो यथेष्टं गच्छ नारद ।\nएहि वा मम लोकं त्वं यथारुचि तथा कुरु ॥ ५॥"
  },
  {
    "text": "ब्रह्मलोकं गतश्चाहमापृच्छ्य मधुसूदनम् ।\nभगवानपि देवेशस्तत्क्षणाद्गरुडासनः ॥ ६॥"
  },
  {
    "text": "वैकुण्ठमगमत्तूर्णं मामादिश्य यथासुखम् ।\nततोऽहं पितृसदनं गतो याते जनार्दने ॥ ७॥"
  },
  {
    "text": "चिन्तयन्सकलं दुःखं सुखं च परमाद्भुतम् ।\nगत्वा प्रणम्य पितरं स्थितो यावत्पुरः पितुः ॥ ८॥"
  },
  {
    "text": "तावत्पृष्टो मुने पित्रा वीक्ष्य चिन्तातुरं तु माम् ।\nब्रह्योवाच ।\nक्व गतोऽसि महाभाग कस्माच्चिन्तातुरः सुत ॥ ९॥"
  },
  {
    "text": "स्वस्थं नैवाद्य पश्यामि मनस्ते मुनिसत्तम ।\nकेनापि वञ्चितोऽसि त्वं दृष्टं वा किञ्चिदद्भुतम् ॥ १०॥"
  },
  {
    "text": "विषण्णं गतविज्ञानं पश्यामि त्वां कथं सुत ।\nनारद उवाच ।\nइति पृष्टस्तदा पित्रा बृस्यां समुपवेश्य च ॥ ११॥"
  },
  {
    "text": "तमब्रवं स्ववृत्तान्तं मायाबलसमुद्भवम् ।\nवञ्चितोऽहं पितः कामं विष्णुना प्रभविष्णुना ॥ १२॥"
  },
  {
    "text": "स्त्रीभावं गमितः कामं वर्षाणि सुबहून्यपि ।\nअनुभूतं महद्दुःखं पुत्रशोकसमुद्भवम् ॥ १३॥"
  },
  {
    "text": "प्रबोधितोऽहं तेनैव मृदुवाक्यामृतेन च ।\nपुनः सरोवरे स्नात्वा जातोऽहं नारदः पुमान् ॥ १४॥"
  },
  {
    "text": "किमेतत्कारणं ब्रह्मन् यन्मोहमगमं तदा ।\nविस्मृतं पूर्वविज्ञानं तन्मयस्तरसा कृतः ॥ १५॥"
  },
  {
    "text": "एतन्मायाबलं ब्रह्मन्न जानेऽहं दुरत्ययम् ।\nज्ञानहानिकरं जातं मूलं मोहस्य विस्फुटम् ॥ १६॥"
  },
  {
    "text": "अनुभूतं मया सम्यग्ज्ञातं सर्वं शुभाशुभम् ।\nकथं त्वं जितवांस्तात तमुपायं वदस्व मे ॥ १७॥"
  },
  {
    "text": "नारद उवाच ।\nविज्ञप्तोऽसौ मया धाता प्रीतिपूर्वमतः परम् ।\nमामुवाच स्मितं कृत्वा पिता मे वासवीसुत ॥ १८॥"
  },
  {
    "text": "ब्रह्मोवाच ।\nदुर्जयैषा सुरैः सर्वैर्मुनिभिश्च महात्मभिः ।\nतापसैर्ज्ञानयुक्तैश्च योगिभिः पवनाशनैः ॥ १९॥"
  },
  {
    "text": "नाहं तां सर्वथा ज्ञातुं शक्तो मायां महाबलाम् ।\nविष्णुर्ज्ञातुं न शक्तश्च तथा शम्भुरुमापतिः ॥ २०॥"
  },
  {
    "text": "दुर्ज्ञेया सा महामाया सृष्टिस्थित्यन्तकारिणी ।\nकालकर्मस्वभावाद्यैर्निमित्तकारणैर्वृता ॥ २१॥"
  },
  {
    "text": "शोकं मा कुरु मेधाविंस्तत्र मायामहाबले ।\nन चैव विस्मयः कार्यो वयं सर्वे विमोहिताः ॥ २२॥"
  },
  {
    "text": "नारद उवाच ।\nपित्रेत्युक्तस्तदा व्यास तमापृच्छ्य गतस्मयः ।\nआगतोऽस्म्यत्र पश्यन्वै तीर्थानि च वराणि च ॥ २३॥"
  },
  {
    "text": "तस्मात्त्वमपि सन्त्यज्य मोहं कौरवनाशजम् ।\nकालक्षयं सुखासीनः स्थानेऽस्मिन् कुरु सत्तम ॥ २४॥"
  },
  {
    "text": "अवश्यमेव भोक्तव्यं कृतं कर्म शुभाशुभम् ।\nनिश्चयं हृदये कृत्वा विचरस्व यथासुखम् ॥ २५॥"
  },
  {
    "text": "व्यास उवाच ।\nइत्युक्त्वा नारदो राजन् गतो मां प्रतिबोध्य च ।\nअहं तच्चिन्तयन्वाक्यं यदुक्तं मुनिना तदा ॥ २६॥"
  },
  {
    "text": "स्थितः सरस्वतीतीरे कल्पे सारस्वते वरे ।\nकालातिवाहनायैतत्कृतं भागवतं मया ॥ २७॥"
  },
  {
    "text": "पुराणमुत्तमं भूप सर्वसंशयनाशनम् ।\nनानाख्यानसमायुक्तं वेदप्रामाण्यसंश्रितम् ॥ २८॥"
  },
  {
    "text": "सन्देहोऽत्र न कर्तव्यः सर्वथा नृपसत्तम ।\nयथेन्द्रजालिकः कश्चित्पाञ्चालीं दारवीं करे ॥ २९॥"
  },
  {
    "text": "कृत्वा नर्तयते कामं स्वेच्छया वशवर्तिनीम् ।\nतथा नर्तयते माया जगत्स्थावरजङ्गमम् ॥ ३०॥"
  },
  {
    "text": "ब्रह्मादिस्तम्बपर्यन्तं सदेवासुरमानुषम् ।\nपञ्चेन्द्रियसमायुक्तं मनश्चित्तानुवर्तनम् ॥ ३१॥"
  },
  {
    "text": "गुणास्तु कारणं राजन् सर्वेषां सर्वथा त्रयः ।\nकार्यं कारणसंयुक्तं भवतीति विनिश्चयः ॥ ३२॥"
  },
  {
    "text": "भिन्नभिन्नस्वभावास्ते गुणा मायासमुद्भवाः ।\nशान्तो घोरस्तथा मूढस्त्रयस्तु विविधा यतः ॥ ३३॥"
  },
  {
    "text": "तत्समेतः पुमान्नित्यं तद्विहीनः कथं भवेत् ।\nन भवत्येव संसारे रहितस्तन्तुभिः पटः ॥ ३४॥"
  },
  {
    "text": "तथा गुणैस्त्रिभिर्हीनो न देहीति विनिश्चयः ।\nदेवदेहो मनुष्यो वा तिरश्चो वा नराधिप ॥ ३५॥"
  },
  {
    "text": "गुणैर्विरहितो न स्यान्मृद्विहीनो घटो यथा ।\nब्रह्मा विष्णुस्तथा रुद्रस्त्रयश्चामी गुणाश्रयाः ॥ ३६॥"
  },
  {
    "text": "कदाचित्प्रीतियुक्तास्ते तथाप्रीतियुताः पुनः ।\nतथा विषादयुक्तास्ते भवन्ति गुणयोगतः ॥ ३७॥"
  },
  {
    "text": "ब्रह्मा कदाचित्सत्त्वस्थस्तदा शान्तः समाधिमान् ।\nप्रीतियुक्तो भवेत्सर्वभूतेषु ज्ञानसंयुतः ॥ ३८॥"
  },
  {
    "text": "पुनः सत्त्वविहीनस्तु रजोगुणसमावृतः ।\nतदा भवेद् घोररूपः सर्वत्राप्रीतिसंयुतः ॥ ३९॥"
  },
  {
    "text": "यदा तमोगुणाविष्टो बाहुल्येन भवेद्विधिः ।\nतदा विषादसम्पन्नो मूढो भवति नान्यथा ॥ ४०॥"
  },
  {
    "text": "माधवोऽपि सदा सत्त्वसंश्रितः सर्वथा भवेत् ।\nयदा शान्तः प्रीतियुक्तो भवेज्ज्ञानसमन्वितः ॥ ४१॥"
  },
  {
    "text": "स एव रजाधिक्यादप्रीतिसंयुतो भवेत् ।\nघोरश्च सर्वभूतेषु गुणाधीनो रमापतिः ॥ ४२॥"
  },
  {
    "text": "रुद्रोऽपि सत्त्वसंयुक्तः प्रीतिमाञ्छान्तिमान्भवेत् ।\nरजोनिमीलितः सोऽपि घोरः प्रीतिविवर्जितः ॥ ४३॥"
  },
  {
    "text": "तमोगुणयुतः सोऽपि मूढो विषादयुग्भवेत् ।\nएते यदि गुणाधीना ब्रह्मविष्णुहरादयः ॥ ४४॥"
  },
  {
    "text": "सूर्यवंशोद्भवास्तद्वत्सोमवंशभवा अपि ।\nमन्वादयश्च ये प्रोक्ताश्चतुर्दश युगे युगे ॥ ४५॥"
  },
  {
    "text": "अन्येषां चैव का वार्ता संसारेऽस्मिन्नृपोत्तम ।\nमायाधीनं जगत्सर्वं सदेवासुरमानुषम् ॥ ४६॥"
  },
  {
    "text": "तस्माद्राजन्न कर्तव्यः सन्देहोऽत्र कदाचन ।\nदेही मायापराधीनश्चेष्टते तद्वशानुगः ॥ ४७॥"
  },
  {
    "text": "सा च माया परे तत्त्वे संविद्रूपेऽपि सर्वदा ।\nतदधीना प्रेरिता च तेन जीवेषु सर्वदा ॥ ४८॥"
  },
  {
    "text": "ततो मायाविशिष्टां तां संविदं परमेश्वरीम् ।\nमायेश्वरीं भगवतीं सच्चिदानन्दरूपिणीम् ॥ ४९॥"
  },
  {
    "text": "ध्यायेत्तथाराधयेच्च प्रणमेच्च जपेदपि ।\nतेन सा सदया भूत्वा मोचयत्येव देहिनम् ॥ ५०॥"
  },
  {
    "text": "स्वमायां संहरत्येव स्वानुभूतिप्रदानतः ।\nभुवनं खलु माया स्यादीश्वरी तस्य नायिका ॥ ५१॥"
  },
  {
    "text": "भुवनेशी ततः प्रोक्ता देवी त्रैलोक्यसुन्दरी ।\nतद्रूपे यदि सक्तं स्याच्चित्तं भूमिपते सदा ॥ ५२॥"
  },
  {
    "text": "मायया किं भवेत्तत्र सदसद्भूतया नृप ।\nतस्मान्मायानिरासार्थं नान्यद्वै देवतान्तरम् ॥ ५३॥"
  },
  {
    "text": "समर्थं तु विना देवीं सच्चिदानन्दरूपिणीम् ।\nतमोराशिं नाशयितुं शक्तं नैव तमो भवेत् ॥ ५४॥"
  },
  {
    "text": "किन्तु भानुप्रभाचन्द्रविद्युद्वह्निप्रभादयः ।\nतस्मान्मायेश्वरीमम्बां स्वप्रकाशां तु संविदम् ॥ ५५॥"
  },
  {
    "text": "आराधयेदतिप्रीत्या मायागुणनिवृत्तये ।\nइति सम्यङ्मयाख्यातं वृत्रासुरवधादिकम् ॥ ५६॥"
  },
  {
    "text": "यत्पृष्टं राजशार्दूल किमन्यच्छ्रोतुमिच्छसि ।\nपूर्वार्धोऽयं पुराणस्य कथितस्तव सुव्रत ॥ ५७॥"
  },
  {
    "text": "यत्र देव्यास्तु महिमा विस्तरेणोपपादितः ।\nएतद्रहस्यं श्रीमातुर्न देयं यस्य कस्यचित् ॥ ५८॥"
  },
  {
    "text": "देयं भक्ताय शान्ताय देवीभक्तिरताय च ।\nशिष्याय ज्येष्ठपुत्राय गुरुभक्तियुताय च ॥ ५९॥"
  },
  {
    "text": "इदमखिलकथानां सारभूतं पुराणं\nनिखिलनिगमतुल्यं सप्रमाणानुविद्धम् ।\nपठति परमभावाद्यः श‍ृणोतीह भक्त्या\nस भवति धनवान्वै ज्ञानवान्मानवोऽत्र ॥ ६०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nषष्ठस्कन्धे भगवतीमाहात्म्यवर्णनं नामकत्रिंशोऽध्यायः ॥ ६.३१॥"
  },
  {
    "text": "॥ इति श्रीमद्देवीभागवते महापुराणे षष्ठस्कन्धः समाप्तः ॥"
  },
  {
    "text": "॥ इति श्रीमद्देवीभागवतमहापुराणे पूर्वार्धः सम्पूर्णः ॥"
  }
]
[
  {
    "text": "९.१ प्रथमोऽध्यायः । प्रकृतिचरित्रवर्णनम् ।"
  },
  {
    "text": "श्रीनारायण उवाच ।\nगणेशजननी दुर्गा राधा लक्ष्मीः सरस्वती ।\nसावित्री च सृष्टिविधौ प्रकृतिः पञ्चधा स्मृता ॥ १॥"
  },
  {
    "text": "नारद उवाच ।\nआविर्बभूव सा केन का वा सा ज्ञानिनांवर ।\nकिं वा तल्लक्षणं साधो बभूव पञ्चधा कथम् ॥ २॥"
  },
  {
    "text": "सर्वासां चरितं पूजाविधानं गुण ईप्सितः ।\nअवतारः कुत्र कस्यास्तन्मे व्याख्यातुमर्हसि ॥ ३॥"
  },
  {
    "text": "श्रीनारायण उवाच ।\nप्रकृतेर्लक्षणं वत्स को वा वक्तुं क्षमो भवेत् ।\nकिञ्चित्तथापि वक्ष्यामि यच्छ्रुतं धर्मवक्त्रतः ॥ ४॥"
  },
  {
    "text": "प्रकृष्टवाचकः प्रश्न कृतिश्च सृष्टिवाचकः ।\nसृष्टौ प्रकृष्टा या देवी प्रकृतिः सा प्रकीर्तिता ॥ ५॥"
  },
  {
    "text": "गुणे सत्त्वे प्रकृष्टे च प्रशब्दो वर्तते श्रुतः ।\nमध्यमे रजसि कृश्च तिशब्दस्तमसि स्मृतः ॥ ६॥"
  },
  {
    "text": "त्रिगुणात्मस्वरूपा या सा च शक्तिसमन्विता ।\nप्रधाना सृष्टिकरणे प्रकृतिस्तेन कथ्यते ॥ ७॥"
  },
  {
    "text": "प्रथमे वर्तते प्रश्न कृतिश्च सृष्टिवाचकः ।\nसृष्टेरादौ च या देवी प्रकृतिः सा प्रकीर्तिता ॥ ८॥"
  },
  {
    "text": "योगेनात्मा सृष्टिविधौ द्विधारूपो बभूव सः ।\nपुमांश्च दक्षिणार्धाङ्गो वामार्धा प्रकृतिः स्मृता ॥ ९॥"
  },
  {
    "text": "सा च ब्रह्मस्वरूपा च नित्या सा च सनातनी ।\nयथाऽऽत्मा च तथा शक्तिर्यथाग्नौ दाहिका स्थिता ॥ १०॥"
  },
  {
    "text": "अत एव हि योगीन्द्रैः स्त्रीपुम्भेदो न मन्यते ।\nसर्वं ब्रह्ममयं ब्रह्मञ्छश्वत्सदपि नारद ॥ ११॥"
  },
  {
    "text": "स्वेच्छामयस्येच्छया च श्रीकृष्णस्य सिसृक्षया ।\nसाऽऽविर्बभूव सहसा मूलप्रकृतिरीश्वरी ॥ १२॥"
  },
  {
    "text": "तदाज्ञया पञ्चविधा सृष्टिकर्मविभेदिका ।\nअथ भक्तानुरोधाद्वा भक्तानुग्रहविग्रहा ॥ १३॥"
  },
  {
    "text": "गणेशमाता दुर्गा या शिवरूपा शिवप्रिया ।\nनारायणी विष्णुमाया पूर्णब्रह्मस्वरूपिणी ॥ १४॥"
  },
  {
    "text": "ब्रह्मादिदेवैर्मुनिभिर्मनुभिः पूजिता स्तुता ।\nसर्वाधिष्ठातृदेवी सा शर्वरूपा सनातनी ॥ १५॥"
  },
  {
    "text": "धर्मसत्यपुण्यकीर्तिर्यशोमङ्गलदायिनी ।\nसुखमोक्षहर्षदात्री शोकार्तिदुःखनाशिनी ॥ १६॥"
  },
  {
    "text": "शरणागतदीनार्तपरित्राणपरायणा ।\nतेजःस्वरूपा परमा तदधिष्ठातृदेवता ॥ १७॥"
  },
  {
    "text": "सर्वशक्तिस्वरूपा च शक्तिरीशस्य सन्ततम् ।\nसिद्धेश्वरी सिद्धिरूपा सिद्धिदा सिद्धिरीश्वरी ॥ १८॥"
  },
  {
    "text": "बुद्धिर्निद्रा क्षुत्पिपासा छाया तन्द्रा दया स्मृतिः ।\nजातिः क्षान्तिश्च भ्रान्तिश्च शान्तिः कान्तिश्च चेतना ॥ १९॥"
  },
  {
    "text": "तुष्टिः पुष्टिस्तथा लक्ष्मीर्धृतिर्माया तथैव च ।\nसर्वशक्तिस्वरूपा सा कृष्णस्य परमात्मनः ॥ २०॥"
  },
  {
    "text": "उक्तः श्रुतौ श्रुतगुणश्चातिस्वल्पो यथागमम् ।\nगुणोऽस्त्यनन्तोऽनन्ताया अपरां च निशामय ॥ २१॥"
  },
  {
    "text": "शुद्धसत्त्वस्वरूपा या पद्मा सा परमात्मनः ।\nसर्वसम्पत्स्वरूपा सा तदधिष्ठातृदेवता ॥ २२॥"
  },
  {
    "text": "कान्तातिदान्ता शान्ता च सुशीला सर्वमङ्गला ।\nलोभमोहकामरोषमदाहङ्कारवर्जिता ॥ २३॥"
  },
  {
    "text": "भक्तानुरक्ता पत्युश्च सर्वाभ्यश्च पतिव्रता ।\nप्राणतुल्या भगवतः प्रेमपात्रं प्रियंवदा ॥ २४॥"
  },
  {
    "text": "सर्वसस्यात्मिका देवी जीवनोपायरूपिणी ।\nमहालक्ष्मीश्च वैकुण्ठे पतिसेवारता सती ॥ २५॥"
  },
  {
    "text": "स्वर्गे च स्वर्गलक्ष्मीश्च राजलक्ष्मीश्च राजसु ।\nगृहेषु गृहलक्ष्मीश्च मर्त्यानां गृहिणां तथा ॥ २६॥"
  },
  {
    "text": "सर्वप्राणिषु द्रव्येषु शोभारूपा मनोहरा ।\nकीर्तिरूपा पुण्यवतां प्रभारूपा नृपेषु च ॥ २७॥"
  },
  {
    "text": "वाणिज्यरूपा वणिजां पापिनां कलहाङ्कुरा ।\nदयारूपा च कथिता वेदोक्ता सर्वसम्मता ॥ २८॥"
  },
  {
    "text": "सर्वपूज्या सर्ववन्द्या चान्यां मत्तो निशामय ।\nवाग्बुद्धिविद्याज्ञानाधिष्ठात्री च परमात्मनः ॥ २९॥"
  },
  {
    "text": "सर्वविद्यास्वरूपा या सा च देवी सरस्वती ।\nसा बुद्धिः कविता मेधा प्रतिभा स्मृतिदा नृणाम् ॥ ३०॥"
  },
  {
    "text": "नानाप्रकारसिद्धान्तभेदार्थकलना मता ।\nव्याख्याबोधस्वरूपा च सर्वसन्देहभञ्जिनी ॥ ३१॥"
  },
  {
    "text": "विचारकारिणी ग्रन्थकारिणी शक्तिरूपिणी ।\nस्वरसङ्गीतसन्धानतालकारणरूपिणी ॥ ३२॥"
  },
  {
    "text": "विषयज्ञानवाग्रूपा प्रतिविश्वोपजीविनी ।\nव्याख्यावादकरी शान्ता वीणापुस्तकधारिणी ॥ ३३॥"
  },
  {
    "text": "शुद्धसत्त्वस्वरूपा च सुशीला श्रीहरिप्रिया ।\nहिमचन्दनकुन्देन्दुकुमुदाम्भोजसन्निभा ॥ ३४॥"
  },
  {
    "text": "यजन्ती परमात्मानं श्रीकृष्णं रत्नमालया ।\nतपःस्वरूपा तपसां फलदात्री तपस्विनाम् ॥ ३५॥"
  },
  {
    "text": "सिद्धिविद्यास्वरूपा च सर्वसिद्धिप्रदा सदा ।\nयया विना तु विप्रौघो मूको मृतसमः सदा ॥ ३६॥"
  },
  {
    "text": "देवी तृतीया गदिता श्रुत्युक्ता जगदम्बिका ।\nयथागमं यथाकिञ्चिदपरां त्वं निबोध मे ॥ ३७॥"
  },
  {
    "text": "माता चतुर्णां वर्णानां वेदाङ्गानां च छन्दसाम् ।\nसन्ध्यावन्दनमन्त्राणां तन्त्राणां च विचक्षणा ॥ ३८॥"
  },
  {
    "text": "द्विजातिजातिरूपा च जपरूपा तपस्विनी ।\nब्रह्मण्यतेजोरूपा च सर्वसंस्काररूपिणी ॥ ३९॥"
  },
  {
    "text": "पवित्ररूपा सावित्री गायत्री ब्रह्मणः प्रिया ।\nतीर्थानि यस्याः संस्पर्शं वाञ्छन्ति ह्यात्मशुद्धये ॥ ४०॥"
  },
  {
    "text": "शुद्धस्फटिकसङ्काशा शुद्धसत्त्वस्वरूपिणी ।\nपरमानन्दरूपा च परमा च सनातनी ॥ ४१॥"
  },
  {
    "text": "परब्रह्मस्वरूपा च निर्वाणपददायिनी ।\nब्रह्मतेजोमयी शक्तिस्तदधिष्ठातृदेवता ॥ ४२॥"
  },
  {
    "text": "यत्पादरजसा पूतं जगत्सर्वं च नारद ।\nदेवी चतुर्थी कथिता पञ्चमीं वर्णयामि ते ॥ ४३॥"
  },
  {
    "text": "पञ्चप्राणाधिदेवी या पञ्चप्राणस्वरूपिणी ।\nप्राणाधिकप्रियतमा सर्वाभ्यः सुन्दरी परा ॥ ४४॥"
  },
  {
    "text": "सर्वयुक्ता च सौभाग्यमानिनी गौरवान्विता ।\nवामाङ्गार्धस्वरूपा च गुणेन तेजसा समा ॥ ४५॥"
  },
  {
    "text": "परावरा सारभूता परमाद्या सनातनी ।\nपरमानन्दरूपा च धन्या मान्या च पूजिता ॥ ४६॥"
  },
  {
    "text": "रासक्रीडाधिदेवी श्रीकृष्णस्य परमात्मनः ।\nरासमण्डलसम्भूता रासमण्डलमण्डिता ॥ ४७॥"
  },
  {
    "text": "रासेश्वरी सुरसिका रासावासनिवासिनी ।\nगोलोकवासिनी देवी गोपीवेषविधायिका ॥ ४८॥"
  },
  {
    "text": "परमाह्लादरूपा च सन्तोषहर्षरूपिणी ।\nनिर्गुणा च निराकारा निर्लिप्ताऽऽत्मस्वरूपिणी ॥ ४९॥"
  },
  {
    "text": "निरीहा निरहङ्कारा भक्तानुग्रहविग्रहा ।\nवेदानुसारिध्यानेन विज्ञाता मा विचक्षणैः ॥ ५०॥"
  },
  {
    "text": "दृष्टिदृष्टा न सा चेशैः सुरेन्द्रैर्मुनिपुङ्गवैः ।\nवह्निशुद्धांशुकधरा नानालङ्कारभूषिता ॥ ५१॥"
  },
  {
    "text": "कोटिचन्द्रप्रभा पुष्टसर्वश्रीयुक्तविग्रहा ।\nश्रीकृष्णभक्तिदास्यैककरा च सर्वसम्पदाम् ॥ ५२॥"
  },
  {
    "text": "अवतारे च वाराहे वृषभानुसुता च या ।\nयत्पादपद्मसंस्पर्शात्पवित्रा च वसुन्धरा ॥ ५३॥"
  },
  {
    "text": "ब्रह्मादिभिरदृष्टा या सर्वैर्दृष्टा च भारते ।\nस्त्रीरत्नसारसम्भूता कृष्णवक्षःस्थले स्थिता ॥ ५४॥"
  },
  {
    "text": "यथाम्बरे नवघने लोला सौदामनी मुने ।\nषष्टिवर्षसहस्राणि प्रतप्तं ब्रह्मणा पुरा ॥ ५५॥"
  },
  {
    "text": "यत्पादपद्मनखरदृष्टये चात्मशुद्धये ।\nन च दृष्टं च स्वप्नेऽपि प्रत्यक्षस्यापि का कथा ॥ ५६॥"
  },
  {
    "text": "तेनैव तपसा दृष्टा भुवि वृन्दावने वने ।\nकथिता पञ्चमी देवी सा राधा च प्रकीर्तिता ॥ ५७॥"
  },
  {
    "text": "अंशरूपाः कलारूपाः कलांशांशांशसम्भवाः ।\nप्रकृतेः प्रतिविश्वेषु देव्यश्च सर्वयोषितः ॥ ५८॥"
  },
  {
    "text": "परिपूर्णतमाः पञ्च विद्यादेव्यः प्रकीर्तिताः ।\nया याः प्रधानांशरूपा वर्णयामि निशामय ॥ ५९॥"
  },
  {
    "text": "प्रधानांशस्वरूपा सा गङ्गा भुवनपावनी ।\nविष्णुविग्रहसम्भूता द्रवरूपा सनातनी ॥ ६०॥"
  },
  {
    "text": "पापिपापेध्मदाहाय ज्वलदग्निस्वरूपिणी ।\nसुखस्पर्शा स्नानपानैर्निर्वाणपददायिनी ॥ ६१॥"
  },
  {
    "text": "गोलोकस्थानप्रस्थानसुखसोपानरूपिणी ।\nपवित्ररूपा तीर्थानां सरितां च परावरा ॥ ६२॥"
  },
  {
    "text": "शम्भुमौलिजटामेरुमुक्तापङ्क्तिस्वरूपिणी ।\nतपःसम्पादिनी सद्यो भारतेषु तपस्विनाम् ॥ ६३॥"
  },
  {
    "text": "चन्द्रपद्मक्षीरनिभा शुद्धसत्त्वस्वरूपिणी ।\nनिर्मला निरहङ्कारा साध्वी नारायणप्रिया ॥ ६४॥"
  },
  {
    "text": "प्रधानांशस्वरूपा च तुलसी विष्णुकामिनी ।\nविष्णुभूषणरूपा च विष्णुपादस्थिता सती ॥ ६५॥"
  },
  {
    "text": "तपःसङ्कल्पपूजादिसङ्घसम्पादिनी मुने ।\nसारभूता च पुष्पाणां पवित्रा पुण्यदा सदा ॥ ६६॥"
  },
  {
    "text": "दर्शनस्पर्शनाभ्यां च सद्यो निर्वाणदायिनी ।\nकलौ कलुषशुष्केध्मदहनायाग्निरूपिणी ॥ ६७॥"
  },
  {
    "text": "यत्पादपद्मसंस्पर्शात्सद्यः पूता वसुन्धरा ।\nयत्स्पर्शदर्शने चैवेच्छन्ति तीर्थानि शुद्धये ॥ ६८॥"
  },
  {
    "text": "यया विना च विश्वेषु सर्वकर्म च निष्फलम् ।\nमोक्षदा या मुमुक्षूणां कामिनी सर्वकामदा ॥ ६९॥"
  },
  {
    "text": "कल्पवृक्षस्वरूपा या भारते वृक्षरूपिणी ।\nभारतीनां प्रीणनाय जाता या परदेवता ॥ ७०॥"
  },
  {
    "text": "प्रधानांशस्वरूपा या मनसा कश्यपात्मजा ।\nशङ्करप्रियशिष्या च महाज्ञानविशारदा ॥ ७१॥"
  },
  {
    "text": "नागेश्वरस्यानन्तस्य भगिनी नागपूजिता ।\nनागेश्वरी नागमाता सुन्दरी नागवाहिनी ॥ ७२॥"
  },
  {
    "text": "नागेन्द्रगणसंयुक्ता नागभूषणभूषिता ।\nनागेन्द्रवन्दिता सिद्धा योगिनी नगशायिनी ॥ ७३॥"
  },
  {
    "text": "विष्णुरूपा विष्णुभक्ता विष्णुपूजापरायणा ।\nतपःस्वरूपा तपसां फलदात्री तपस्विनी ॥ ७४॥"
  },
  {
    "text": "दिव्यं त्रिलक्षवर्षं च तपस्तप्त्वा च या हरेः ।\nतपस्विनीषु पूज्या च तपस्विषु च भारते ॥ ७५॥"
  },
  {
    "text": "सर्वमन्त्राधिदेवी च ज्वलन्ती ब्रह्मतेजसा ।\nब्रह्मस्वरूपा परमा ब्रह्मभावनतत्परा ॥ ७६॥"
  },
  {
    "text": "जरत्कारुमुनेः पत्नी कृष्णांशस्य पतिव्रता ।\nआस्तीकस्य मुनेर्माता प्रवरस्य तपस्विनाम् ॥ ७७॥"
  },
  {
    "text": "प्रधानांशस्वरूपा या देवसेना च नारद ।\nमातृकासु पूज्यतमा सा षष्ठी च प्रकीर्तिता ॥ ७८॥"
  },
  {
    "text": "पुत्रपौत्रादिदात्री च धात्री त्रिजगतां सती ।\nषष्ठांशरूपा प्रकृतेस्तेन षष्ठी प्रकीर्तिता ॥ ७९॥"
  },
  {
    "text": "स्थाने शिशूनां परमा वृद्धरूपा च योगिनी ।\nपूजा द्वादशमासेषु यस्या विश्वेषु सन्ततम् ॥ ८०॥"
  },
  {
    "text": "पूजा च सूतिकागारे पुरा षष्ठदिने शिशोः ।\nएकविंशतिमे चैव पूजा कल्याणहेतुकी ॥ ८१॥"
  },
  {
    "text": "मुनिभिर्नमिता चैषा नित्यकामाप्यतः परा ।\nमातृका च दयारूपा शश्वद्रक्षणकारिणी ॥ ८२॥"
  },
  {
    "text": "जले स्थले चान्तरिक्षे शिशूनां सद्मगोचरे ।\nप्रधानांशस्वरूपा च देवीमङ्गलचण्डिका ॥ ८३॥"
  },
  {
    "text": "प्रकृतेर्मुखसम्भूता सर्वमङ्गलदा सदा ।\nसृष्टौ मङ्गलरूपा च संहारे कोपरूपिणी ॥ ८४॥"
  },
  {
    "text": "तेन मङ्गलचण्डी सा पण्डितैः परिकीर्तिता ।\nप्रतिमङ्गलवारेषु प्रतिविश्वेषु पूजिता ॥ ८५॥"
  },
  {
    "text": "पुत्रपौत्रधनैश्वर्ययशोमङ्गलदायिनी ।\nपरितुष्टा सर्ववाञ्छाप्रदात्री सर्वयोषिताम् ॥ ८६॥"
  },
  {
    "text": "रुष्टा क्षणेन संहर्तुं शक्ता विश्वं महेश्वरी ।\nप्रधानांशस्वरूपा सा काली कमललोचना ॥ ८७॥"
  },
  {
    "text": "दुर्गाललाटसम्भूता रणे शुम्भनिशुम्भयोः ।\nदुर्गार्धांशस्वरूपा सा गुणेन तेजसा समा ॥ ८८॥"
  },
  {
    "text": "कोटिसूर्यसमाजुष्टपुष्टजाज्वलविग्रहा ।\nप्रधाना सर्वशक्तीनां बला बलवती परा ॥ ८९॥"
  },
  {
    "text": "सर्वसिद्धिप्रदा देवी परमा योगरूपिणी ।\nकृष्णभक्ता कृष्णतुल्या तेजसा विक्रमैर्गुणैः ॥ ९०॥"
  },
  {
    "text": "कृष्णभावनया शश्वत्कृष्णवर्णा सनातनी ।\nसंहर्तुं सर्वब्रह्माण्डं शक्ता निःश्वासमात्रतः ॥ ९१॥"
  },
  {
    "text": "रणं दैत्यैः समं तस्याः क्रीडया लोकशिक्षया ।\nधर्मार्थकाममोक्षांश्च दातुं शक्ता च पूजिता ॥ ९२॥"
  },
  {
    "text": "ब्रह्मादिभिः स्तूयमाना मुनिभिर्मनुभिर्नरैः ।\nप्रधानांशस्वरूपा सा प्रकृतेश्च वसुन्धरा ॥ ९३॥"
  },
  {
    "text": "आधाररूपा सर्वेषां सर्वसस्या प्रकीर्तिता ।\nरत्नाकरा रत्नगर्भा सर्वरत्नाकराश्रया ॥ ९४॥"
  },
  {
    "text": "प्रजाभिश्च प्रजेशैश्च पूजिता वन्दिता सदा ।\nसर्वोपजीव्यरूपा च सर्वसम्पद्विधायिनी ॥ ९५॥"
  },
  {
    "text": "यया विना जगत्सर्वं निराधारं चराचरम् ।\nप्रकृतेश्च कला या यास्ता निबोध मुनीश्वर ॥ ९६॥"
  },
  {
    "text": "यस्य यस्य च या पत्नी तत्सर्वं वर्णयामि ते ।\nस्वाहादेवी वह्निपत्नी प्रतिविश्वेषु पूजिता ॥ ९७॥"
  },
  {
    "text": "यया विना हविर्दानं न ग्रहीतुं सुराः क्षमाः ।\nदक्षिणा यज्ञपत्नी च दीक्षा सर्वत्र पूजिता ॥ ९८॥"
  },
  {
    "text": "यया विना हि विश्वेषु सर्वकर्म हि निष्फलम् ।\nस्वधा पितॄणां पत्नी च मुनिभिर्मनुभिर्नरैः ॥ ९९॥"
  },
  {
    "text": "पूजिता पितृदानं हि निष्कलं च यया विना ।\nस्वस्तिदेवी वायुपत्नी प्रतिविश्वेषु पूजिता ॥ १००॥"
  },
  {
    "text": "आदानं च प्रदानं च निष्फलं च यया विना ।\nपुष्टिर्गणपतेः पत्नी पूजिता जगतीतले ॥ १०१॥"
  },
  {
    "text": "यया विना परिक्षीणाः पुमांसो योषितोऽपि च ।\nअनन्तपत्नी तुष्टिश्च पूजिता वन्दिता भवेत् ॥ १०२॥"
  },
  {
    "text": "यया विना न सन्तुष्टाः सर्वलोकाश्च सर्वतः ।\nईशानपत्नी सम्पत्तिः पूजिता च सुरैर्नरैः ॥ १०३॥"
  },
  {
    "text": "सर्वे लोका दरिद्राश्च विश्वेषु च यया विना ।\nधृतिः कपिलपत्नी च सर्वैः सर्वत्र पूजिता ॥ १०४॥"
  },
  {
    "text": "सर्वे लोका अधैर्याश्च जगत्सु च यया विना ।\nसत्यपत्नी सती मुक्तैः पूजिता च जगत्प्रिया ॥ १०५॥"
  },
  {
    "text": "यया विना भवेल्लोको बन्धुतारहितः सदा ।\nमोहपत्नी दया साध्वी पूजिता च जगत्प्रिया ॥ १०६॥"
  },
  {
    "text": "सर्वे लोकाश्च सर्वत्र निष्फलाश्च यया विना ।\nपुण्यपत्नी प्रतिष्ठा सा पूजिता पुण्यदा सदा ॥ १०७॥"
  },
  {
    "text": "यया विना जगत्सर्वं जीवन्मृतसमं मुने ।\nसुकर्मपत्नी संसिद्धा कीर्तिर्धन्यैश्च पूजिता ॥ १०८॥"
  },
  {
    "text": "यया विना जगत्सर्वं यशोहीनं मृतं यथा ।\nक्रिया तूद्योगपत्नी च पूजिता सर्वसम्मता ॥ १०९॥"
  },
  {
    "text": "यया विना जगत्सर्वं विधिहीनं च नारद ।\nअधर्मपत्नी मिथ्या सा सर्वधूर्तैश्च पूजिता ॥ ११०॥"
  },
  {
    "text": "यया विना जगत्सर्वमुच्छिन्नं विधिनिर्मितम् ।\nसत्ये अदर्शना या च त्रेतायां सूक्ष्मरूपिणी ॥ १११॥"
  },
  {
    "text": "अर्धावयवरूपा च द्वापरे चैव संवृता ।\nकलौ महाप्रगल्भा च सर्वत्र व्यापिका बलात् ॥ ११२॥"
  },
  {
    "text": "कपटेन समं भ्रात्रा भ्रमते च गृहे गृहे ।\nशान्तिर्लज्जा च भार्ये द्वे सुशीलस्य च पूजिते ॥ ११३॥"
  },
  {
    "text": "याभ्यां विना जगत्सर्वमुन्मत्तमिव नारद ।\nज्ञानस्य तिस्रो भार्याश्च बुद्धिर्मेधाधृतिस्तथा ॥ ११४॥"
  },
  {
    "text": "याभिर्विना जगत्सर्वं मूढं मत्तसमं सदा ।\nमूर्तिश्च धर्मपत्नी सा कान्तिरूपा मनोहरा ॥ ११५॥"
  },
  {
    "text": "परमात्मा च विश्वौघो निराधारो यया विना ।\nसर्वत्र शोभारूपा च लक्ष्मीर्मूर्तिमती सती ॥ ११६॥"
  },
  {
    "text": "श्रीरूपा मूर्तिरूपा च मान्या धन्यातिपूजिता ।\nकालाग्नी रुद्रपत्नी च निद्रा सा सिद्धयोगिनी ॥ ११७॥"
  },
  {
    "text": "सर्वे लोकाः समाच्छन्ना यया योगेन रात्रिषु ।\nकालस्य तिस्रो भार्याश्च सन्ध्या रात्रिर्दिनानि च ॥ ११८॥"
  },
  {
    "text": "याभिर्विना विधाता च सङ्ख्यां कर्तुं न शक्यते ।\nक्षुत्पिपासे लोभभार्ये धन्ये मान्ये च पूजिते ॥ ११९॥"
  },
  {
    "text": "याभ्यां व्याप्तं जगत्सर्वं नित्यं चिन्तातुरं भवेत् ।\nप्रभा च दाहिका चैव द्वे भार्ये तेजसस्तथा ॥ १२०॥"
  },
  {
    "text": "याभ्यां विना जगत्स्रष्टा विधातुं च न हीश्वरः ।\nकालकन्ये मृत्युजरे प्रज्वारस्य प्रियाप्रिये ॥ १२१॥"
  },
  {
    "text": "याभ्यां जगत्समुच्छिन्नं विधात्रा निर्मितं विधौ ।\nनिद्राकन्या च तन्द्रा सा प्रीतिरन्या सुखप्रिये ॥ १२२॥"
  },
  {
    "text": "याभ्यां व्याप्तं जगत्सर्वं विधिपुत्र विधेर्विधौ ।\nवैराग्यस्य च द्वे भार्ये श्रद्धा भक्तिश्च पूजिते ॥ १२३॥"
  },
  {
    "text": "याभ्यां शश्वज्जगत्सर्वं यज्जीवन्मुक्तिमन्मुने ।\nअदितिर्देवमाता च सुरभी च गवां प्रसूः ॥ १२४॥"
  },
  {
    "text": "दितिश्च दैत्यजननी कद्रूश्च विनता दनुः ।\nउपयुक्ताः सृष्टिविधावेतास्तु कीर्तिताः कलाः ॥ १२५॥"
  },
  {
    "text": "कला अन्याः सन्ति बह्व्यस्तासु काश्चिन्निबोध मे ।\nरोहिणी चन्द्रपत्नी च संज्ञा सूर्यस्य कामिनी ॥ १२६॥"
  },
  {
    "text": "शतरूपा मनोर्भार्या शचीन्द्रस्य च गेहिनी ।\nतारा बृहस्पतेर्भार्या वसिष्ठस्याप्यरुन्धती ॥ १२७॥"
  },
  {
    "text": "अहल्या गौतमस्त्री साप्यनसूयात्रिकामिनी ।\nदेवहूतिः कर्दमस्य प्रसूतिर्दक्षकामिनी ॥ १२८॥"
  },
  {
    "text": "पितॄणां मानसी कन्या मेनका साम्बिकाप्रसूः ।\nलोपामुद्रा तथा कुन्ती कुबेरकामिनी तथा ॥ १२९॥"
  },
  {
    "text": "वरुणानी प्रसिद्धा च बलेर्विन्ध्यावलिस्तथा ।\nकान्ता च दमयन्ती च यशोदा देवकी तथा ॥ १३०॥"
  },
  {
    "text": "गान्धारी द्रौपदी शैव्या सा च सत्यवती प्रिया ।\nवृषभानुप्रिया साध्वी राधामाता कुलोद्वहा ॥ १३१॥"
  },
  {
    "text": "मन्दोदरी च कौसल्या सुभद्रा कौरवी तथा ।\nरेवती सत्यभामा च कालिन्दी लक्ष्मणा तथा ॥ १३२॥"
  },
  {
    "text": "जाम्बवती नाग्नजितिर्मित्रविन्दा तथापरा ।\nलक्ष्मणा रुक्मिणी सीता स्वयं लक्ष्मीः प्रकीर्तिता ॥ १३३॥"
  },
  {
    "text": "काली योजनगन्धा च व्यासमाता महासती ।\nबाणपुत्री तथोषा च चित्रलेखा च तत्सखी ॥ १३४॥"
  },
  {
    "text": "प्रभावती भानुमती तथा मायावती सती ।\nरेणुका च भृगोर्माता राममाता च रोहिणी ॥ १३५॥"
  },
  {
    "text": "एकनन्दा च दुर्गा सा श्रीकृष्णभगिनी सती ।\nबह्व्यः सत्यः कलाश्चैव प्रकृतेरेव भारते ॥ १३६॥"
  },
  {
    "text": "या याश्च ग्रामदेव्यः स्युस्ताः सर्वाः प्रकृतेः कलाः ।\nकलांशांशसमुद्भूताः प्रतिविश्वेषु योषितः ॥ १३७॥"
  },
  {
    "text": "योषितामवमानेन प्रकृतेश्च पराभवः ।\nब्राह्मणी पूजिता येन पतिपुत्रवती सती ॥ १३८॥"
  },
  {
    "text": "प्रकृतिः पूजिता तेन वस्त्रालङ्कारचन्दनैः ।\nकुमारी चाष्टवर्षीया वस्त्रालङ्कारचन्दनैः ॥ १३९॥"
  },
  {
    "text": "पूजिता येन विप्रस्य प्रकृतिस्तेन पूजिता ।\nसर्वाः प्रकृतिसम्भूता उत्तमाधममध्यमाः ॥ १४०॥"
  },
  {
    "text": "सत्त्वांशाश्चोत्तमा ज्ञेयाः सुशीलाश्च पतिव्रताः ।\nमध्यमा रजसश्चांशास्ताश्च भोग्याः प्रकीर्तिताः ॥ १४१॥"
  },
  {
    "text": "सुखसम्भोगवश्याश्च स्वकार्ये तत्पराः सदा ।\nअधमास्तमसश्चांशा अज्ञातकुलसम्भवाः ॥ १४२॥"
  },
  {
    "text": "दुर्मुखाः कुलहा धूर्ताः स्वतन्त्राः कलहप्रियाः ।\nपृथिव्यां कुलटा याश्च स्वर्गे चाप्सरसां गणाः ॥ १४३॥"
  },
  {
    "text": "प्रकृतेस्तमसश्चांशाः पुंश्चल्यः परिकीर्तिताः ।\nएवं निगदितं सर्वं प्रकृते रूपवर्णनम् ॥ १४४॥"
  },
  {
    "text": "ताः सर्वाः पूजिताः पृथ्व्यां पुण्यक्षेत्रे च भारते ।\nपूजिता सुरथेनादौ दुर्गा दुर्गार्तिनाशिनी ॥ १४५॥"
  },
  {
    "text": "ततः श्रीरामचन्द्रेण रावणस्य वधार्थिना ।\nतत्पश्चाज्जगतां माता त्रिषु लोकेषु पूजिता ॥ १४६॥"
  },
  {
    "text": "जाताऽऽदौ दक्षकन्या या निहत्य दैत्यदानवान् ।\nततो देहं परित्यज्य यज्ञे भर्तुश्च निन्दया ॥ १४७॥"
  },
  {
    "text": "जज्ञे हिमवतः पत्न्यां लेभे पशुपतिं पतिम् ।\nगणेशश्च स्वयं कृष्णः स्कन्दो विष्णुकलोद्भवः ॥ १४८॥"
  },
  {
    "text": "बभूवतुस्तौ तनयौ पश्चात्तस्याश्च नारद ।\nलक्ष्मीर्मङ्गलभूपेन प्रथमं परिपूजिता ॥ १४९॥"
  },
  {
    "text": "त्रिषु लोकेषु तत्पश्चाद्देवतामुनिमानवैः ।\nसावित्री चाश्वपतिना प्रथमं परिपूजिता ॥ १५०॥"
  },
  {
    "text": "तत्पश्चात्त्रिषु लोकेषु देवतामुनिपुङ्गवैः ।\nआदौ सरस्वती देवी ब्रह्मणा परिपूजिता ॥ १५१॥"
  },
  {
    "text": "तत्पश्चात्त्रिषु लोकेषु देवतामुनिपुङ्गवैः ।\nप्रथमं पूजिता राधा गोलोके रासमण्डले ॥ १५२॥"
  },
  {
    "text": "पौर्णमास्यां कार्तिकस्य कृष्णेन परमात्मना ।\nगोपिकाभिश्च गोपैश्च बालिकाभिश्च बालकैः ॥ १५३॥"
  },
  {
    "text": "गवां गणैः सुरभ्या च तत्पश्चादाज्ञया हरेः ।\nतदा ब्रह्मादिभिर्देवैर्मुनिभिः परया मुदा ॥ १५४॥"
  },
  {
    "text": "पुष्पधूपादिभिर्भक्त्या पूजिता वन्दिता सदा ।\nपृथिव्यां प्रथमं देवी सुयज्ञेनैव पूजिता ॥ १५५॥"
  },
  {
    "text": "शङ्करेणोपदिष्टेन पुण्यक्षेत्रे च भारते ।\nत्रिषु लोकेषु तत्पश्चादाज्ञया परमात्मनः ॥ १५६॥"
  },
  {
    "text": "पुष्पधूपादिभिर्भक्त्या पूजिता मुनिभिः सदा ।\nकला या याः समुद्भूता पूजितास्ताश्च भारते ॥ १५७॥"
  },
  {
    "text": "पूजिता ग्रामदेव्यश्च ग्रामे च नगरे मुने ।\nएवं ते कथितं सर्वं प्रकृतेश्चरितं शुभम् ॥ १५८॥"
  },
  {
    "text": "यथागमं लक्षणं च किं भूयः श्रोतुमिच्छसि ॥ १५९॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे\nप्रकृतिचरित्रवर्णनं नाम प्रथमोऽध्यायः ॥ ९.१॥"
  },
  {
    "text": "९.२ द्वितीयोऽध्यायः । पञ्चप्रकृतितद्भर्तृगणोत्पत्तिवर्णनम् ।"
  },
  {
    "text": "नारद उवाच ।\nसमासेन श्रुतं सर्वं देवीनां चरितं प्रभो ।\nविबोधनाय बोधस्य व्यासेन वक्तुमर्हसि ॥ १॥"
  },
  {
    "text": "सृष्टेराद्या सृष्टिविधौ कथमाविर्बभूव ह ।\nकथं वा पञ्चधा भूता वद वेदविदांवर ॥ २॥"
  },
  {
    "text": "भूता ययांशकलया तया त्रिगुणया भवे ।\nव्यासेन तासां चरितं श्रोतुमिच्छामि साम्प्रतम् ॥ ३॥"
  },
  {
    "text": "तासां जन्मानुकथनं पूजाध्यानविधिं बुध ।\nस्तोत्रं कवचमैश्वर्यं शौर्यं वर्णय मङ्गलम् ॥ ४॥"
  },
  {
    "text": "श्रीनारायण उवाच ।\nनित्य आत्मा नभो नित्यं कालो नित्यो दिशो यथा ।\nविश्वानां गोलकं नित्यं नित्यो गोलोक एव च ॥ ५॥"
  },
  {
    "text": "तदेकदेशो वैकुण्ठो नम्रभागानुसारकः ।\nतथैव प्रकृतिर्नित्या ब्रह्मलीला सनातनी ॥ ६॥"
  },
  {
    "text": "यथाग्नौ दाहिका चन्द्रे पद्मे शोभा प्रभा रवौ ।\nशश्वद्युक्ता न भिन्ना सा तथा प्रकृतिरात्मनि ॥ ७॥"
  },
  {
    "text": "विना स्वर्णं स्वर्णकारः कुण्डलं कर्तुमक्षमः ।\nविना मृदा घटं कर्तुं कुलालो हि नहीश्वरः ॥ ८॥"
  },
  {
    "text": "न हि क्षमस्तथात्मा च सृष्टिं स्रष्टुं तया विना ।\nसर्वशक्तिस्वरूपा सा यया च शक्तिमान्सदा ॥ ९॥"
  },
  {
    "text": "ऐश्वर्यवचनः शश्च क्तिः पराक्रम एव च ।\nतत्स्वरूपा तयोर्दात्री सा शक्तिः परिकीर्तिता ॥ १०॥"
  },
  {
    "text": "ज्ञानं समृद्धिः सम्पत्तिर्यशश्चैव बलं भगः ।\nतेन शक्तिर्भगवती भगरूपा च सा सदा ॥ ११॥"
  },
  {
    "text": "तया युक्तः सदात्मा च भगवांस्तेन कथ्यते ।\nस च स्वेच्छामयो देवः साकारश्च निराकृतिः ॥ १२॥"
  },
  {
    "text": "तेजोरूपं निराकारं ध्यायन्ते योगिनः सदा ।\nवदन्ति च परं ब्रह्म परमानन्दमीश्वरम् ॥ १३॥"
  },
  {
    "text": "अदृश्यं सर्वद्रष्टारं सर्वज्ञं सर्वकारणम् ।\nसर्वदं सर्वरूपं तं वैष्णवास्तन्न मन्वते ॥ १४॥"
  },
  {
    "text": "वदन्ति चैव ते कस्य तेजस्तेजस्विना विना ।\nतेजोमण्डलमध्यस्थं ब्रह्म तेजस्विनं परम् ॥ १५॥"
  },
  {
    "text": "स्वेच्छामयं सर्वरूपं सर्वकारणकारणम् ।\nअतीव सुन्दरं रूपं बिभ्रतं सुमनोहरम् ॥ १६॥"
  },
  {
    "text": "किशोरवयसं शान्तं सर्वकान्तं परात्परम् ।\nनवीननीरदाभासधामैकं श्यामविग्रहम् ॥ १७॥"
  },
  {
    "text": "शरन्मध्याह्नपद्मौघशोभामोचनलोचनम् ।\nमुक्ताच्छविविनिन्द्यैकदन्तपङ्क्तिमनोरमम् ॥ १८॥"
  },
  {
    "text": "मयूरपिच्छचूडं च मालतीमाल्यमण्डितम् ।\nसुनसं सस्मितं कान्तं भक्तानुग्रहकारणम् ॥ १९॥"
  },
  {
    "text": "ज्वलदग्निविशुद्धैकपीतांशुकसुशोभितम् ।\nद्विभुजं मुरलीहस्तं रत्नभूषणभूषितम् ॥ २०॥"
  },
  {
    "text": "सर्वाधारं च सर्वेशं सर्वशक्तियुतं विभुम् ।\nसर्वैश्वर्यप्रदं सर्वस्वतन्त्रं सर्वमङ्गलम् ॥ २१॥"
  },
  {
    "text": "परिपूर्णतमं सिद्धं सिद्धेशं सिद्धिकारकम् ।\nध्यायन्ते वैष्णवाः शश्वद्देवदेवं सनातनम् ॥ २२॥"
  },
  {
    "text": "जन्ममृत्युजराव्याधिशोकभीतिहरं परम् ।\nब्रह्मणो वयसा यस्य निमेष उपचर्यते ॥ २३॥"
  },
  {
    "text": "स चात्मा स परं ब्रह्म कृष्ण इत्यभिधीयते ।\nकृषिस्तद्भक्तिवचनो नश्च तद्दास्यवाचकः ॥ २४॥"
  },
  {
    "text": "भक्तिदास्यप्रदाता यः स च कृष्णः प्रकीर्तितः ।\nकृषिश्च सर्ववचनो नकारो बीजमेव च ॥ २५॥"
  },
  {
    "text": "स कृष्णः सर्वस्रष्टाऽऽदौ सिसृक्षन्नेक एव च ।\nसृष्ट्युन्मुखस्तदंशेन कालेन प्रेरितः प्रभुः ॥ २६॥"
  },
  {
    "text": "स्वेच्छामयः स्वेच्छया च द्विधारूपो बभूव ह ।\nस्त्रीरूपो वामभागांशो दक्षिणांशः पुमान्स्मृतः ॥ २७॥"
  },
  {
    "text": "तां ददर्श महाकामी कामाधारां सनातनः ।\nअतीव कमनीया च चारुपङ्कजसन्निभाम् ॥ २८॥"
  },
  {
    "text": "चन्द्रबिम्बविनिन्द्यैकनितम्बयुगलां पराम् ।\nसुचारुकदलीस्तम्भनिन्दितश्रोणिसुन्दरीम् ॥ २९॥"
  },
  {
    "text": "श्रीयुक्तश्रीफलाकारस्तनयुग्ममनोरमाम् ।\nपुष्पजुष्टां सुवलितां मध्यक्षीणां मनोहराम् ॥ ३०॥"
  },
  {
    "text": "अतीव सुन्दरीं शान्तां सस्मितां वक्रलोचनाम् ।\nवह्निशुद्धांशुकाधारां रत्नभूषणभूषिताम् ॥ ३१॥"
  },
  {
    "text": "शश्वच्चक्षुश्चकोराभ्यां पिबन्तीं सततं मुदा ।\nकृष्णस्य मुखचन्द्रं च चन्द्रकोटिविनिन्दितम् ॥ ३२॥"
  },
  {
    "text": "कस्तूरीबिन्दुना सार्धमधश्चन्दनबिन्दुना ।\nसमं सिन्दूरबिन्दुं च भालमध्ये च बिभ्रतीम् ॥ ३३॥"
  },
  {
    "text": "वक्रिमं कबरीभारं मालतीमाल्यभूषितम् ।\nरत्नेन्द्रसारहारं च दधतीं कान्तकामुकीम् ॥ ३४॥"
  },
  {
    "text": "कोटिचन्द्रप्रभामृष्टपुष्टशोभासमन्विताम् ।\nगमनेन राजहंसगजगर्वविनाशिनीम् ॥ ३५॥"
  },
  {
    "text": "दृष्ट्वा तां तु तया सार्धं रासेशो रासमण्डले ।\nरासोल्लासे सुरसिको रासक्रीडाञ्चकार ह ॥ ३६॥"
  },
  {
    "text": "नानाप्रकारश‍ृङ्गारं श‍ृङ्गारो मूर्तिमानिव ।\nचकार सुखसम्भोगं यावद्वै ब्रह्मणो दिनम् ॥ ३७॥"
  },
  {
    "text": "ततः स च परिश्रान्तस्तस्या योनौ जगत्पिता ।\nचकार वीर्याधानं च नित्यानन्दे शुभक्षणे ॥ ३८॥"
  },
  {
    "text": "गात्रतो योषितस्तस्याः सुरतान्ते च सुव्रत ।\nनिःससार श्रमजलं श्रान्तायास्तेजसा हरेः ॥ ३९॥"
  },
  {
    "text": "महाक्रमणक्लिष्टाया निःश्वासश्च बभूव ह ।\nतदा वव्रे श्रमजलं तत्सर्वं विश्वगोलकम् ॥ ४०॥"
  },
  {
    "text": "स च निःश्वासवायुश्च सर्वाधारो बभूव ह ।\nनिःश्वासवायुः सर्वेषां जीविनां च भवेषु च ॥ ४१॥"
  },
  {
    "text": "बभूव मूर्तिमद्वायोर्वामाङ्गात्प्राणवल्लभा ।\nतत्पत्नी सा च तत्पुत्राः प्राणाः पञ्च च जीविनाम् ॥ ४२॥"
  },
  {
    "text": "प्राणोऽपानः समानश्चोदानव्यानौ च वायवः ।\nबभूवुरेव तत्पुत्रा अधः प्राणाश्च पञ्च च ॥ ४३॥"
  },
  {
    "text": "घर्मतोयाधिदेवश्च बभूव वरुणो महान् ।\nतद्वामाङ्गाच्च तत्पत्नी वरुणानी बभूव सा ॥ ४४॥"
  },
  {
    "text": "अथ सा कृष्णचिच्छक्तिः कृष्णगर्भं दधार ह ।\nशतमन्वन्तरं यावज्ज्वलन्ती ब्रह्मतेजसा ॥ ४५॥"
  },
  {
    "text": "कृष्णप्राणाधिदेवी सा कृष्णप्राणाधिकप्रिया ।\nकृष्णस्य सङ्गिनी शश्वत्कृष्णवक्षःस्थलस्थिता ॥ ४६॥"
  },
  {
    "text": "शतमन्वन्तरान्ते च कालेऽतीते तु सुन्दरी ।\nसुषाव डिम्भं स्वर्णाभं विश्वाधारालयं परम् ॥ ४७॥"
  },
  {
    "text": "दृष्ट्वा डिम्भं च सा देवी हृदयेन व्यदूयत ।\nउत्ससर्ज च कोपेन ब्रह्माण्डगोलके जले ॥ ४८॥"
  },
  {
    "text": "दृष्ट्वा कृष्णश्च तत्त्यागं हाहाकारं चकार ह ।\nशशाप देवीं देवेशस्तत्क्षणं च यथोचितम् ॥ ४९॥"
  },
  {
    "text": "यतोऽपत्यं त्वया त्यक्तं कोपशीले च निष्ठुरे ।\nभव त्वमनपत्यापि चाद्यप्रभृति निश्चितम् ॥ ५०॥"
  },
  {
    "text": "या यास्त्वदंशरूपाश्च भविष्यन्ति सुरस्त्रियः ।\nअनपत्याश्च ताः सर्वास्त्वत्समा नित्ययौवनाः ॥ ५१॥"
  },
  {
    "text": "एतस्मिन्नन्तरे देवी जिह्वाग्रात्सहसा ततः ।\nआविर्बभूव कन्यैका शुक्लवर्णा मनोहरा ॥ ५२॥"
  },
  {
    "text": "श्वेतवस्त्रपरीधाना वीणापुस्तकधारिणी ।\nरत्नभूषणभूषाढ्या सर्वशास्त्राधिदेवता ॥ ५३॥"
  },
  {
    "text": "अथ कालान्तरे सा च द्विधारूपो बभूव ह ।\nवामार्धाङ्गाच्च कमला दक्षिणार्धाच्च राधिका ॥ ५४॥"
  },
  {
    "text": "एतस्मिन्नन्तरे कृष्णो द्विधारूपो बभूव सः ।\nदक्षिणार्धश्च द्विभुजो वामार्धश्च चतुर्भुजः ॥ ५५॥"
  },
  {
    "text": "उवाच वाणीं कृष्णस्तां त्वमस्य कामिनी भव ।\nअत्रैव मानिनी राधा तव भद्रं भविष्यति ॥ ५६॥"
  },
  {
    "text": "एवं लक्ष्मीं च प्रददौ तुष्टो नारायणाय च ।\nस जगाम च वैकुण्ठं ताभ्यां सार्धं जगत्पतिः ॥ ५७॥"
  },
  {
    "text": "अनपत्ये च ते द्वे च जाते राधांशसम्भवे ।\nभूता नारायणाङ्गाच्च पार्षदाश्च चतुर्भुजाः ॥ ५८॥"
  },
  {
    "text": "तेजसा वयसा रूपगुणाभ्यां च समा हरेः ।\nबभूवुः कमलाङ्गाच्च दासीकोट्यश्च तत्समाः ॥ ५९॥"
  },
  {
    "text": "अथ गोलोकनाथस्य लोम्नां विवरतो मुने ।\nभूताश्चासङ्ख्यगोपाश्च वयसा तेजसा समाः ॥ ६०॥"
  },
  {
    "text": "रूपेण च गुणेनैव बलेन विक्रमेण च ।\nप्राणतुल्यप्रियाः सर्वे बभूवुः पार्षदा विभोः ॥ ६१॥"
  },
  {
    "text": "राधाङ्गलोमकूपेभ्यो बभूवुर्गोपकन्यकाः ।\nराधातुल्याश्च ताः सर्वा राधादास्यः प्रियंवदाः ॥ ६२॥"
  },
  {
    "text": "रत्नभूषणभूषाढ्याः शश्वत्सुस्थिरयौवनाः ।\nअनपत्याश्च ताः सर्वाः पुंसः शापेन सन्ततम् ॥ ६३॥"
  },
  {
    "text": "एतस्मिन्नन्तरे विप्र सहसा कृष्णदेवता ।\nआविर्बभूव दुर्गा सा विष्णुमाया सनातनी ॥ ६४॥"
  },
  {
    "text": "देवी नारायणीशाना सर्वशक्तिस्वरूपिणी ।\nबुद्ध्यधिष्ठात्री देवी सा कृष्णस्य परमात्मनः ॥ ६५॥"
  },
  {
    "text": "देवीनां बीजरूपा च मूलप्रकृतिरीश्वरी ।\nपरिपूर्णतमा तेजःस्वरूपा त्रिगुणात्मिका ॥ ६६॥"
  },
  {
    "text": "तप्तकाञ्चनवर्णाभा कोटिसूर्यसमप्रभा ।\nईषद्धास्यप्रसन्नास्या सहस्रभुजसंयुता ॥ ६७॥"
  },
  {
    "text": "नानाशस्त्रास्त्रनिकरं बिभ्रती सा त्रिलोचना ।\nवह्निशुद्धांशुकाधाना रत्नभूषणभूषिता ॥ ६८॥"
  },
  {
    "text": "यस्याश्चांशांशकलया बभूवुः सर्वयोषितः ।\nसर्वे विश्वस्थिता लोका मोहिताः स्युश्च मायया ॥ ६९॥"
  },
  {
    "text": "सर्वैश्वर्यप्रदात्री च कामिनां गृहवासिनाम् ।\nकृष्णभक्तिप्रदा या च वैष्णवानां च वैष्णवी ॥ ७०॥"
  },
  {
    "text": "मुमुक्षूणां मोक्षदात्री सुखिनां सुखदायिनी ।\nस्वर्गेषु स्वर्गलक्ष्मीश्च गृहलक्ष्यीर्गृहेषु च ॥ ७१॥"
  },
  {
    "text": "तपस्विषु तपस्या च श्रीरूपा तु नृपेषु च ।\nया वह्नौ दाहिकारूपा प्रभारूपा च भास्करे ॥ ७२॥"
  },
  {
    "text": "शोभारूपा च चन्द्रे च सा पद्मेषु च शोभना ।\nसर्वशक्तिस्वरूपा या श्रीकृष्णे परमात्मनि ॥ ७३॥"
  },
  {
    "text": "यया च शक्तिमानात्मा यया च शक्तिमज्जगत् ।\nयया विना जगत्सर्वं जीवन्मृतमिव स्थितम् ॥ ७४॥"
  },
  {
    "text": "या च संसारवृक्षस्य बीजरूपा सनातनी ।\nस्थितिरूपा वृद्धिरूपा फलरूपा च नारद ॥ ७५॥"
  },
  {
    "text": "क्षुत्पिपासादयारूपा निद्रा तन्द्रा क्षमा मतिः ।\nशान्तिलज्जातुष्टिपुष्टिभ्रान्तिकान्त्यादिरूपिणी ॥ ७६॥"
  },
  {
    "text": "सा च संस्तूय सर्वेशं तत्पुरः समुवास ह ।\nरत्नसिंहासनं तस्यै प्रददौ राधिकेश्वरः ॥ ७७॥"
  },
  {
    "text": "एतस्मिन्नन्तरे तत्र सस्त्रीकश्च चतुर्मुखः ।\nपद्मनाभेर्नाभिपद्मान्निःससार महामुने ॥ ७८॥"
  },
  {
    "text": "कमण्डलुधरः श्रीमांस्तपस्वी ज्ञानिनां वरः ।\nचतुर्मुखैस्तं तुष्टाव प्रज्वलन्ब्रह्मतेजसा ॥ ७९॥"
  },
  {
    "text": "सा तदा सुन्दरी सृष्टा शतचन्द्रसमप्रभा ।\nवह्निशुद्धांशुकाधाना रत्नभूषणभूषणा ॥ ८०॥"
  },
  {
    "text": "रत्नसिंहासने रम्ये संस्तूय सर्वकारणम् ।\nउवास स्वामिना सार्धं कृष्णस्य पुरतो मुदा ॥ ८१॥"
  },
  {
    "text": "एतस्मिन्नन्तरे कृष्णो द्विधारूपो बभूव सः ।\nवामार्धाङ्गो महादेवो दक्षिणे गोपिकापतिः ॥ ८२॥"
  },
  {
    "text": "शुद्धस्फटिकसङ्काशः शतकोटिरविप्रभः ।\nत्रिशूलपट्टिशधरो व्याघ्रचर्माम्बरो हरः ॥ ८३॥"
  },
  {
    "text": "तप्तकाञ्चनवर्णाभो जटाभारधरः परः ।\nभस्मभूषितगात्रश्च सस्मितश्चन्द्रशेखरः ॥ ८४॥"
  },
  {
    "text": "दिगम्बरो नीलकण्ठः सर्पभूषणभूषितः ।\nबिभ्रद्दक्षिणहस्तेन रत्नमालां सुसंस्कृताम् ॥ ८५॥"
  },
  {
    "text": "प्रजपन्पञ्चवक्त्रेण ब्रह्मज्योतिः सनातनम् ।\nसत्यस्वरूपं श्रीकृष्णं परमात्मानमीश्वरम् ॥ ८६॥"
  },
  {
    "text": "कारणं कारणानां च सर्वमङ्गलमङ्गलम् ।\nजन्ममृत्युजराव्याधिशोकभीतिहरं परम् ॥ ८७॥"
  },
  {
    "text": "संस्तूय मृत्योर्मृत्युं तं यतो मृत्युञ्जयाभिधः ।\nरत्नसिंहासने रम्ये समुवास हरेः पुरः ॥ ८८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे\nपञ्चप्रकृतितद्भर्तृगणोत्पत्तिवर्णनं नाम द्वितीयोऽध्यायः ॥ ९.२॥"
  },
  {
    "text": "९.३ तृतीयोऽध्यायः । ब्रह्मविष्णुमहेश्वरादिदेवतोत्पत्तिवर्णनम् ।"
  },
  {
    "text": "श्रीनारायण उवाच ।\nअथ डिम्भो जले तिष्ठन्यावद्वै ब्रह्मणो वयः ।\nततः स काले सहसा द्विधाभूतो बभूव ह ॥ १॥"
  },
  {
    "text": "तन्मध्ये शिशुरेकश्च शतकोटिरविप्रभः ।\nक्षणं रोरूयमाणश्च स्तनान्धः पीडितः क्षुधा ॥ २॥"
  },
  {
    "text": "पित्रा मात्रा परित्यक्तो जलमध्ये निराश्रयः ।\nब्रह्माण्डासङ्ख्यनाथो यो ददर्शोर्ध्वमनाथवत् ॥ ३॥"
  },
  {
    "text": "स्थूलास्थूलतमः सोऽपि नाम्ना देवो महाविराट् ।\nपरमाणुर्यथा सूक्ष्मात्परः स्थूलात्तथाप्यसौ ॥ ४॥"
  },
  {
    "text": "तेजसा षोडशांशोऽयं कृष्णस्य परमात्मनः ।\nआधारः सर्वविश्वानां महाविष्णुश्च प्राकृतः ॥ ५॥"
  },
  {
    "text": "प्रत्येकं लोमकूपेषु विश्वानि निखिलानि च ।\nअस्यापि तेषां सङ्ख्यां च कृष्णो वक्तुं न हि क्षमः ॥ ६॥"
  },
  {
    "text": "सङ्ख्या चेद्रजसामस्ति विश्वानां न कदाचन ।\nब्रह्मविष्णुशिवादीनां तथा सङ्ख्या न विद्यते ॥ ७॥"
  },
  {
    "text": "प्रतिविश्वेषु सन्त्येवं ब्रह्मविष्णुशिवादयः ।\nपातालाद् ब्रह्मलोकान्तं ब्रह्माण्डं परिकीर्तितम् ॥ ८॥"
  },
  {
    "text": "तत ऊर्ध्वं च वैकुण्ठो ब्रह्माण्डाद् बहिरेव सः ।\nतत ऊर्ध्वं च गोलोकः पञ्चाशत्कोटियोजनः ॥ ९॥"
  },
  {
    "text": "नित्यः सत्यस्वरूपश्च यथा कृष्णस्तथाप्ययम् ।\nसप्तद्वीपमिता पृध्वी सप्तसागरसंयुता ॥ १०॥"
  },
  {
    "text": "ऊनपञ्चाशदुपद्वीपासङ्ख्यशैलवनान्विता ।\nऊर्ध्वं सप्त स्वर्गलोका ब्रह्यलोकसमन्विताः ॥ ११॥"
  },
  {
    "text": "पातालानि च सप्ताधश्चैवं ब्रह्माण्डमेव च ।\nऊर्ध्वं धराया भूर्लोको भुवर्लोकस्ततः परम् ॥ १२॥"
  },
  {
    "text": "ततः परश्च स्वर्लोको जनलोकस्तथा परः ।\nततः परस्तपोलोकः सत्यलोकस्ततः परः ॥ १३॥"
  },
  {
    "text": "ततः परं ब्रह्मलोकस्तप्तकाञ्चनसन्निभः ।\nएवं सर्वं कृत्रिमं च बाह्याभ्यन्तरमेव च ॥ १४॥"
  },
  {
    "text": "तद्विनाशे विनाशश्च सर्वेषामेव नारद ।\nजलबुद्बुदवत्सर्वं विश्वसङ्घमनित्यकम् ॥ १५॥"
  },
  {
    "text": "नित्यौ गोलोकवैकुण्ठौ प्रोक्तौ शश्वदकृत्रिमौ ।\nप्रत्येकं लोमकूपेषु ब्रह्माण्डं परिनिश्चितम् ॥ १६॥"
  },
  {
    "text": "एषां सङ्ख्यां न जानाति कृष्णोऽन्यस्यापि का कथा ।\nप्रत्येकं प्रतिब्रह्माण्डं ब्रह्मविष्णुशिवादयः ॥ १७॥"
  },
  {
    "text": "तिस्रः कोट्यः सुराणां च सङ्ख्या सर्वत्र पुत्रक ।\nदिगीशाश्चैव दिक्पाला नक्षत्राणि ग्रहादयः ॥ १८॥"
  },
  {
    "text": "भुवि वर्णाश्च चत्वारोऽप्यधो नागाश्चराचराः ।\nअथ कालेऽत्र स विराडूर्ध्वं दृष्ट्वा पुनः पुनः ॥ १९॥"
  },
  {
    "text": "डिम्भान्तरे च शून्यं च न द्वितीयं च किञ्चन ।\nचिन्तामवाप क्षुद्युक्तो रुरोद च पुनः पुनः ॥ २०॥"
  },
  {
    "text": "ज्ञानं प्राप्य तदा दध्यौ कृष्णं परमपूरुषम् ।\nततो ददर्श तत्रैव ब्रह्मज्योतिः सनातनम् ॥ २१॥"
  },
  {
    "text": "नवीनजलदश्यामं द्विभुजं पीतवाससम् ।\nसस्मितं मुरलीहस्तं भक्तानुग्रहकातरम् ॥ २२॥"
  },
  {
    "text": "जहास बालकस्तुष्टो दृष्ट्वा जनकमीश्वरम् ।\nवरं तदा ददौ तस्मै वरेशः समयोचितम् ॥ २३॥"
  },
  {
    "text": "मत्समो ज्ञानयुक्तश्च क्षुत्पिपासादिवर्जितः ।\nब्रह्माण्डासङ्ख्यनिलयो भव वत्स लयावधि ॥ २४॥"
  },
  {
    "text": "निष्कामो निर्भयश्चैव सर्वेषां वरदो भव ।\nजरामृत्युरोगशोकपीडादिवर्जितो भव ॥ २५॥"
  },
  {
    "text": "इत्युक्त्वा तस्य कर्णे स महामन्त्रं षडक्षरम् ।\nत्रिःकृत्वश्च प्रजजाप वेदाङ्गप्रवरं परम् ॥ २६॥"
  },
  {
    "text": "प्रणवादिचतुर्थ्यन्तं कृष्ण इत्यक्षरद्वयम् ।\nवह्निजायान्तमिष्टं च सर्वविघ्नहरं परम् ॥ २७॥"
  },
  {
    "text": "मन्त्रं दत्त्वा तदाहारं कल्पयामास वै विभुः ।\nश्रूयतां तद् ब्रह्मपुत्र निबोध कथयामि ते ॥ २८॥"
  },
  {
    "text": "प्रतिविश्वं यन्नैवेद्यं ददाति वैष्णवो जनः ।\nतत्षोडशांशो विषयिणो विष्णोः पज्वदशास्य वै ॥ २९॥"
  },
  {
    "text": "निर्गुणस्यात्मनश्चैव परिपूर्णतमस्य च ।\nनैवेद्ये चैव कृष्णस्य न हि किञ्चित्प्रयोजनम् ॥ ३०॥"
  },
  {
    "text": "यद्यद्ददाति नैवेद्यं तस्मै देवाय यो जनः ।\nस च खादति तत्सर्वं लक्ष्मीनाथो विराट् तथा ॥ ३१॥"
  },
  {
    "text": "तं च मन्त्रवरं दत्त्वा तमुवाच पुनर्विभुः ।\nवरमन्यं किमिष्टं ते तन्मे ब्रूहि ददामि च ॥ ३२॥"
  },
  {
    "text": "कृष्णस्य वचनं श्रुत्वा तमुवाच विराड् विभुः ।\nकृष्णं तं बालकस्तावद्वचनं समयोचितम् ॥ ३३॥"
  },
  {
    "text": "बालक उवाच ।\nवरो मे त्वत्पदाम्भोजे भक्तिर्भवतु निश्चला ।\nसततं यावदायुर्मे क्षणं वा सुचिरं च वा ॥ ३४॥"
  },
  {
    "text": "त्वद्भक्तियुक्तलोकेऽस्मिञ्जीवन्मुक्तश्च सन्ततम् ।\nत्वद्भक्तिहीनो मूर्खश्च जीवन्नपि मृतो हि सः ॥ ३५॥"
  },
  {
    "text": "किं तज्जपेन तपसा यज्ञेन पूजनेन च ।\nव्रतेन चोपवासेन पुण्येन तीर्थसेवया ॥ ३६॥"
  },
  {
    "text": "कृष्णभक्तिविहीनस्य मूर्खस्य जीवनं वृथा ।\nयेनात्मना जीवितश्च तमेव न हि मन्यते ॥ ३७॥"
  },
  {
    "text": "यावदात्मा शरीरेऽस्ति तावत्स शक्तिसंयुतः ।\nपश्चाद्यान्ति गते तस्मिन्स्वतन्त्राः सर्वशक्तयः ॥ ३८॥"
  },
  {
    "text": "स च त्वं च महाभाग सर्वात्मा प्रकृतेः परः ।\nस्वेच्छामयश्च सर्वाद्यो ब्रह्मज्योतिः सनातनः ॥ ३९॥"
  },
  {
    "text": "इत्युक्त्वा बालकस्तत्र विरराम च नारद ।\nउवाच कृष्णः प्रत्युक्तिं मधुरां श्रुतिसुन्दरीम् ॥ ४०॥"
  },
  {
    "text": "श्रीकृष्ण उवाच ।\nसुचिरं सुस्थिरं तिष्ठ यथाहं त्वं तथा भव ।\nब्रह्मणोऽसङ्ख्यपाते च पातस्ते न भविष्यति ॥ ४१॥"
  },
  {
    "text": "अंशेन प्रतिब्रह्माण्डे त्वं च क्षुद्रविराड् भव ।\nत्वन्नाभिपद्माद् ब्रह्मा च विश्वस्रष्टा भविष्यति ॥ ४२॥"
  },
  {
    "text": "ललाटे ब्रह्मणश्चैव रुद्राश्चैकादशैव ते ।\nशिवांशेन भविष्यन्ति सृष्टिसंहरणाय वै ॥ ४३॥"
  },
  {
    "text": "कालाग्निरुद्रस्तेष्वेको विश्वसंहारकारकः ।\nपाता विष्णुश्च विषयी रुद्रांशेन भविष्यति ॥ ४४॥"
  },
  {
    "text": "मद्भक्तियुक्तः सततं भविष्यसि वरेण मे ।\nध्यानेन कमनीयं मां नित्यं द्रक्ष्यसि निश्चितम् ॥ ४५॥"
  },
  {
    "text": "मातरं कमनीयां च मम वक्षःस्थलस्थिताम् ।\nयामि लोकं तिष्ठ वत्सेत्युक्त्वा सोऽन्तरधीयत ॥ ४६॥"
  },
  {
    "text": "गत्वा स्वलोकं ब्रह्माणं शङ्करं समुवाच ह ।\nस्रष्टारं स्रष्टुमीशं च संहर्तुं चैव तत्क्षणम् ॥ ४७॥"
  },
  {
    "text": "श्रीभगवानुवाच ।\nसृष्टिं स्रष्टुं गच्छ वत्स नाभिपद्मोद्भवो भव ।\nमहाविराड् लोमकूपे क्षुद्रस्य च विधे श‍ृणु ॥ ४८॥"
  },
  {
    "text": "गच्छ वत्स महादेव ब्रह्मभालोद्भवो भव ।\nअंशेन च महाभाग स्वयं च सुचिरं तप ॥ ४९॥"
  },
  {
    "text": "इत्युक्त्वा जगतां नाथो विरराम विधेः सुत ।\nजगाम ब्रह्मा तं नत्वा शिवश्च शिवदायकः ॥ ५०॥"
  },
  {
    "text": "महाविराड् लोमकूपे ब्रह्माण्डगोलके जले ।\nबभूव च विराट् क्षुद्रो विराडंशेन साम्प्रतम् ॥ ५१॥"
  },
  {
    "text": "श्यामो युवा पीतवासाः शयानो जलतल्पके ।\nईषद्धास्यः प्रसन्नास्यो विश्वव्यापी जनार्दनः ॥ ५२॥"
  },
  {
    "text": "तन्नाभिकमले ब्रह्मा बभूव कमलोद्भवः ।\nसम्भूय पद्मदण्डे च बभ्राम युगलक्षकम् ॥ ५३॥"
  },
  {
    "text": "नान्तं जगाम दण्डस्य पद्मनालस्य पद्मजः ।\nनाभिजस्य च पद्मस्य चिन्तामाप पिता तव ॥ ५४॥"
  },
  {
    "text": "स्वस्थानं पुनरागम्य दध्यौ कृष्णपदाम्बुजम् ।\nततो ददर्श क्षुद्रं तं ध्यानेन दिव्यचक्षुषा ॥ ५५॥"
  },
  {
    "text": "शयानं जलतल्पे च ब्रह्माण्डगोलकाप्लुते ।\nयल्लोमकूपे ब्रह्माण्डं तं च तत्परमीश्वरम् ॥ ५६॥"
  },
  {
    "text": "श्रीकृष्णं चापि गोलोकं गोपगोपीसमन्वितम् ।\nतं संस्तूय वरं प्राप ततः सृष्टिं चकार सः ॥ ५७॥"
  },
  {
    "text": "बभूवुर्ब्रह्मणः पुत्रा मानसाः सनकादयः ।\nततो रुद्रकलाश्चापि शिवस्यैकादश स्मृताः ॥ ५८॥"
  },
  {
    "text": "बभूव पाता विष्णुश्च क्षुद्रस्य वामपार्श्वतः ।\nचतुर्भुजश्च भगवान् श्वेतद्वीपे स चावसत् ॥ ५९॥"
  },
  {
    "text": "क्षुद्रस्य नाभिपद्मे च ब्रह्मा विश्वं ससर्ज ह ।\nस्वर्गं मर्त्यं च पातालं त्रिलोकीं सचराचराम् ॥ ६०॥"
  },
  {
    "text": "एवं सर्वं लोमकूपे विश्वं प्रत्येकमेव च ।\nप्रतिविश्वे क्षुद्रविराड् ब्रह्मविष्णुशिवादयः ॥ ६१॥"
  },
  {
    "text": "इत्येवं कथितं ब्रह्मन् कृष्णसङ्कीर्तनं शुभम् ।\nसुखदं मोक्षदं ब्रह्मन्किं भूयः श्रोतुमिच्छसि ॥ ६२॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे ब्रह्मविष्णुमहेश्वरादि-\nदेवतोत्पत्तिवर्णनं नाम तृतीयोऽध्यायः ॥ ९.३॥"
  },
  {
    "text": "९.४ चतुर्थोऽध्यायः । सरस्वतीस्तोत्रपूजाकवचादिवर्णनम् ।"
  },
  {
    "text": "नारद उवाच ।\nश्रुतं सर्वं मया पूर्वं त्वत्प्रसादात्सुधोपमम् ।\nअधुना प्रकृतीनां च व्यस्तं वर्णय पूजनम् ॥ १॥"
  },
  {
    "text": "कस्याः पूजा कृता केन कथं मर्त्ये प्रचारिता ।\nकेन वा पूजिता का वा केन का वा स्तुता प्रभो ॥ २॥"
  },
  {
    "text": "तासां स्तोत्रं च ध्यानं च प्रभावं चरितं शुभम् ।\nकाभिः केभ्यो वरो दत्तस्तन्मे व्याख्यातुमर्हसि ॥ ३॥"
  },
  {
    "text": "श्रीनारायण उवाच ।\nगणेशजननी दुर्गा राधा लक्ष्मीः सरस्वती ।\nसावित्री च सृष्टिविधौ प्रकृतिः पञ्चधा स्मृता ॥ ४॥"
  },
  {
    "text": "आसां पूजा प्रसिद्धा च प्रभावः परमाद्भुतः ।\nसुधोपमं च चरितं सर्वमङ्गलकारणम् ॥ ५॥"
  },
  {
    "text": "प्रकृत्यंशाः कला याश्च तासां च चरितं शुभम् ।\nसर्वं वक्ष्यामि ते ब्रह्मन् सावधानो निशामय ॥ ६॥"
  },
  {
    "text": "काली वसुन्धरा गङ्गा षष्ठी मङ्गलचण्डिका ।\nतुलसी मनसा निद्रा स्वधा स्वाहा च दक्षिणा ॥ ७॥"
  },
  {
    "text": "सङ्क्षिप्तमासां चरितं पुण्यदं श्रुतिसुन्दरम् ।\nजीवकर्मविपाकं च तच्च वक्ष्यामि सुन्दरम् ॥ ८॥"
  },
  {
    "text": "दुर्गायाश्चैव राधाया विस्तीर्णं चरितं महत् ।\nतद्वत्पश्चात्प्रवक्ष्यामि सङ्क्षेपक्रमतः श‍ृणु ॥ ९॥"
  },
  {
    "text": "आदौ सरस्वतीपूजा श्रीकृष्णेन विनिर्मिता ।\nयत्प्रसादान्मुनिश्रेष्ठ मूर्खो भवति पण्डितः ॥ १०॥"
  },
  {
    "text": "आविर्भूता यथा देवी वक्त्रतः कृष्णयोषितः ।\nइयेष कृष्णं कामेन कामुकी कामरूपिणी ॥ ११॥"
  },
  {
    "text": "स च विज्ञाय तद्भावं सर्वज्ञः सर्वमातरम् ।\nतामुवाच हितं सत्यं परिणामे सुखावहम् ॥ १२॥"
  },
  {
    "text": "श्रीकृष्ण उवाच ।\nभज नारायणं साध्वि मदंशं च चतुर्भुजम् ।\nयुवानं सुन्दरं सर्वगुणयुक्तं च मत्समम् ॥ १३॥"
  },
  {
    "text": "कामज्ञं कामिनीनां च तासां च कामपूरकम् ।\nकोटिकन्दर्पलावण्यं लीलालङ्कतमीश्वरम् ॥ १४॥"
  },
  {
    "text": "कान्ते कान्तं च मां कृत्वा यदि स्थातुमिहेच्छसि ।\nत्वत्तो बलवती राधा न भद्रं ते भविष्यति ॥ १५॥"
  },
  {
    "text": "यो यस्माद् बलवान्वापि ततोऽन्यं रक्षितुं क्षमः ।\nकथं परान्साधयति यदि स्वयमनीश्वरः ॥ १६॥"
  },
  {
    "text": "सर्वेशः सर्वशास्ताहं राधां बाधितुमक्षमः ।\nतेजसा मत्समा सा च रूपेण च गुणेन च ॥ १७॥"
  },
  {
    "text": "प्राणाधिष्ठातृदेवी सा प्राणांस्त्यक्तुं च कः क्षमः ।\nप्राणतोऽपि प्रियः पुत्रः केषां वास्ति च कश्चन ॥ १८॥"
  },
  {
    "text": "त्वं भद्रे गच्छ वैकुण्ठं तव भद्रं भविष्यति ।\nपतिं तमीश्वरं कृत्वा मोदस्व सुचिरं सुखम् ॥ १९॥"
  },
  {
    "text": "लोभमोहकामक्रोधमानहिंसाविवर्जिता ।\nतेजसा त्वत्समा लक्ष्मी रूपेण च गुणेन च ॥ २०॥"
  },
  {
    "text": "तया सार्धं तव प्रीत्या शश्वत्कालः प्रयास्यति ।\nगौरवं च हरिस्तुल्यं करिष्यति द्वयोरपि ॥ २१॥"
  },
  {
    "text": "प्रतिविश्वेषु तां पूजां महतीं गौरवान्विताम् ।\nमाघस्य शुक्लपञ्चम्यां विद्यारम्भे च सुन्दरि ॥ २२॥"
  },
  {
    "text": "मानवा मनवो देवा मुनीन्द्राश्च मुमुक्षवः ।\nवसवो योगिनः सिद्धा नागा गन्धर्वराक्षसाः ॥ २३॥"
  },
  {
    "text": "मद्वरेण करिष्यन्ति कल्पे कल्पे लयावधि ।\nभक्तियुक्ताश्च दत्त्वा वै चोपचाराणि षोडश ॥ २४॥"
  },
  {
    "text": "कण्वशाखोक्तविधिना ध्यानेन स्तवनेन च ।\nजितेन्द्रियाः संयताश्च घटे च पुस्तकेऽपि च ॥ २५॥"
  },
  {
    "text": "कृत्वा सुवर्णगुटिकां गन्धचन्दनचर्चिताम् ।\nकवचं ते ग्रहीष्यन्ति कण्ठे वा दक्षिणे भुजे ॥ २६॥"
  },
  {
    "text": "पठिष्यन्ति च विद्वांसः पूजाकाले च पूजिते ।\nइत्युक्त्वा पूजयामास तां देवीं सर्वपूजिताम् ॥ २७॥"
  },
  {
    "text": "ततस्तत्पूजनं चकुर्ब्रह्मविष्णुशिवादयः ।\nअनन्तश्चापि धर्मश्च मुनीन्द्राः सनकादयः ॥ २८॥"
  },
  {
    "text": "सर्वे देवाश्च मुनयो नृपाश्च मानवादयः ।\nबभूव पूजिता नित्यं सर्वलोकैः सरस्वती ॥ २९॥"
  },
  {
    "text": "नारद उवाच ।\nपूजाविधानं कवचं ध्यानं चापि निरन्तरम् ।\nपूजोपयुक्तं नैवेद्यं पुष्पं च चन्दनादिकम् ॥ ३०॥"
  },
  {
    "text": "वद वेदविदां श्रेष्ठ श्रोतुं कौतूहलं मम ।\nवर्तते हृदये शश्वत्किमिदं श्रुतिसुन्दरम् ॥ ३१॥"
  },
  {
    "text": "श्रीनारायण उवाच ।\nश‍ृणु नारद वक्ष्यामि कण्वशाखोक्तपद्धतिम् ।\nजगन्मातुः सरस्वत्याः पूजाविधिसमन्विताम् ॥ ३२॥"
  },
  {
    "text": "माघस्य शुक्लपञ्चम्यां विद्यारम्भदिनेऽपि च ।\nपूर्वेऽह्नि समयं कृत्वा तत्राह्नि संयतः शुचिः ॥ ३३॥"
  },
  {
    "text": "स्नात्वा नित्यक्रियाः कृत्वा घटं संस्थाप्य भक्तितः ।\nस्वशाखोक्तविधानेन तान्त्रिकेणाथवा पुनः ॥ ३४॥"
  },
  {
    "text": "गणेशं पूर्वमभ्यर्च्य ततोऽभीष्टां प्रपूजयेत् ।\nध्यानेन वक्ष्यमाणेन ध्यात्वा बाह्यघटे ध्रुवम् ॥ ३५॥"
  },
  {
    "text": "ध्यात्वा पुनः षोडषोपचारेण पूजयेद् व्रती ।\nपूजोपयुक्तं नैवेद्यं यच्च वेदनिरूपितम् ॥ ३६॥"
  },
  {
    "text": "वक्ष्यामि सौम्य तत्किञ्चिद्यथाधीतं यथागमम् ।\nनवनीतं दधि क्षीरं लाजांश्च तिललड्डुकम् ॥ ३७॥"
  },
  {
    "text": "इक्षुमिक्षुरसं शुक्लवर्णं पञ्चगुडं मधु ।\nस्वस्तिकं शर्करां शुक्लधान्यस्याक्षतमक्षतम् ॥ ३८॥"
  },
  {
    "text": "अच्छिन्नशुक्लधान्यस्य पृथुकं शुक्लमोदकम् ।\nघृतसैन्धवसंयुक्तं हविष्यान्नं यथोदितम् ॥ ३९॥"
  },
  {
    "text": "यवगोधूमचूर्णानां पिष्टकं घृतसंयुतम् ।\nपिष्टकं स्वस्तिकस्यापि पक्वरम्भाफलस्य च ॥ ४०॥"
  },
  {
    "text": "परमान्नं च सघृतं मिष्टान्नं च सुधोपमम् ।\nनारिकेलं तदुदकं कसेरुं मूलमार्द्रकम् ॥ ४१॥"
  },
  {
    "text": "पक्वरम्भाफलं चारु श्रीफलं बदरीफलम् ।\nकालदेशोद्भवं चारु फलं शुक्लं च संस्कतम् ॥ ४२॥"
  },
  {
    "text": "सुगन्धं शुक्लपुष्पं च सुगन्धं शुक्लचन्दनम् ।\nनवीनं शुक्लवस्त्रं च शङ्खं च सुन्दरं मुने ॥ ४३॥"
  },
  {
    "text": "माल्यं च शुक्लपुष्पाणां शुक्लहारं च भूषणम् ।\nयादृशं च श्रुतौ ध्यानं प्रशस्यं श्रुतिसुन्दरम् ॥ ४४॥"
  },
  {
    "text": "तन्निबोध महाभाग भ्रमभञ्जनकारणम् ।\nसरस्वतीं शुक्लवर्णां सस्मितां सुमनोहराम् ॥ ४५॥"
  },
  {
    "text": "कोटिचन्द्रप्रभामुष्टपुष्टश्रीयुक्तविग्रहाम् ।\nवह्निशुद्धांशुकाधानां वीणापुस्तकधारिणीम् ॥ ४६॥"
  },
  {
    "text": "रत्नसारेन्द्रनिर्माणनवभूषणभूषिताम् ।\nसुपूजितां सुरगणैर्ब्रह्मविष्णुशिवादिभिः ॥ ४७॥"
  },
  {
    "text": "वन्दे भक्त्या वन्दितां च मुनीन्द्रमनुमानवैः ।\nएवं ध्यात्वा च मूलेन सर्वं दत्त्वा विचक्षणः ॥ ४८॥"
  },
  {
    "text": "संस्तूय कवचं धृत्वा प्रणमेद्दण्डवद्भुवि ।\nयेषां चेयमिष्टदेवी तेषां नित्यक्रिया मुने ॥ ४९॥"
  },
  {
    "text": "विद्यारम्भे च वर्षान्ते सर्वेषां पञ्चमीदिने ।\nसर्वोपयुक्तं मूलं च वैदिकाष्टाक्षरः परः ॥ ५०॥"
  },
  {
    "text": "येषां येनोपदेशो वा तेषां स मूल एव च ।\nसरस्वती चतुर्थ्यन्तं वह्निजायान्तमेव च ॥ ५१॥"
  },
  {
    "text": "लक्ष्मीमायादिकं चैव मन्त्रोऽयं कल्पपादपः ।\nपुरा नारायणश्चेमं वाल्मीकाय कृपानिधिः ॥ ५२॥"
  },
  {
    "text": "प्रददौ जाह्नवीतीरे पुण्यक्षेत्रे च भारते ।\nभृगुर्ददौ च शुक्राय पुष्करे सूर्यपर्वणि ॥ ५३॥"
  },
  {
    "text": "चन्द्रपर्वणि मारीचो ददौ वाक्पतये मुदा ।\nभृगोश्चैव ददौ तुष्टो ब्रह्मा बदरिकाश्रमे ॥ ५४॥"
  },
  {
    "text": "आस्तिकस्य जरत्कारुर्ददौ क्षीरोदसन्निधौ ।\nविभाण्डको ददौ मेरौ ऋष्यश‍ृङ्गाय धीमते ॥ ५५॥"
  },
  {
    "text": "शिवः कणादमुनये गौतमाय ददौ मुदा ।\nसूर्यश्च याज्ञवल्क्याय तथा कात्यायनाय च ॥ ५६॥"
  },
  {
    "text": "शेषः पाणिनये चैव भारद्वाजाय धीमते ।\nददौ शाकटायनाय सुतले बलिसंसदि ॥ ५७॥"
  },
  {
    "text": "चतुर्लक्षजपेनैव मन्त्रः सिद्धो भवेन्नृणाम् ।\nयदि स्यान्मन्त्रसिद्धो हि बृहस्पतिसमो भवेत् ॥ ५८॥"
  },
  {
    "text": "कवचं श‍ृणु विप्रेन्द्र यद्दत्तं ब्रह्मणा पुरा ।\nविश्वस्रष्टा विश्वजयं भृगवे गन्धमादने ॥ ५९॥"
  },
  {
    "text": "भृगुरुवाच ।\nब्रह्मन्ब्रह्मविदां श्रेष्ठ ब्रह्मज्ञानविशारद ।\nसर्वज्ञ सर्वजनक सर्वेश सर्वपूजित ॥ ६०॥"
  },
  {
    "text": "सरस्वत्याश्च कवचं ब्रूहि विश्वजयं प्रभो ।\nअयातयामं मन्त्राणां समूहसंयुतं परम् ॥ ६१॥"
  },
  {
    "text": "ब्रह्मोवाच ।\nश‍ृणु वत्स प्रवक्ष्यामि कवचं सर्वकामदम् ।\nश्रुतिसारं श्रुतिसुखं श्रुत्युक्तं श्रुतिपूजितम् ॥ ६२॥"
  },
  {
    "text": "उक्तं कृष्णेन गोलोके मह्यं वृन्दावने वने ।\nरासेश्वरेण विभुना रासे वै रासमण्डले ॥ ६३॥"
  },
  {
    "text": "अतीव गोपनीयं च कल्पवृक्षसमं परम् ।\nअश्रुताद्भुतमन्त्राणां समूहैश्च समन्वितम् ॥ ६४॥"
  },
  {
    "text": "यद्धृत्वा भगवाञ्छुक्रः सर्वदैत्येषु पूजितः ।\nयद्धृत्वा पठनाद् ब्रह्मन् बुद्धिमांश्च बृहस्पतिः ॥ ६५॥"
  },
  {
    "text": "पठनाद्धारणाद्वाग्मी कवीन्द्रो वाल्मिको मुनिः ।\nस्वायम्भुवो मनुश्चैव यद्धृत्वा सर्वपूजितः ॥ ६६॥"
  },
  {
    "text": "कणादो गौतमः कण्वः पाणिनिः शाकटायनः ।\nग्रन्धं चकार यद्धृत्वा दक्षः कात्यायनः स्वयम् ॥ ६७॥"
  },
  {
    "text": "धृत्वा वेदविभागं च पुराणान्यखिलानि च ।\nचकार लीलामात्रेण कृष्णद्वैपायनः स्वयम् ॥ ६८॥"
  },
  {
    "text": "शातातपश्च संवर्तो वसिष्ठश्च पराशरः ।\nयद्धृत्वा पठनाद् ग्रन्थं याज्ञवल्क्यश्चकार सः ॥ ६९॥"
  },
  {
    "text": "ऋष्यश‍ृङ्गो भरद्वाजश्चास्तिको देवलस्तथा ।\nजैगीषव्यो ययातिश्च धृत्वा सर्वत्र पूजिताः ॥ ७०॥"
  },
  {
    "text": "कवचस्यास्य विप्रेन्द्र ऋषिरेव प्रजापतिः ।\nस्वयं छन्दश्च बृहती देवता शारदाम्बिका ॥ ७१॥"
  },
  {
    "text": "सर्वतत्त्वपरिज्ञानसर्वार्थसाधनेषु च ।\nकवितासु च सर्वासु विनियोगः प्रकीर्तितः ॥ ७२॥"
  },
  {
    "text": "श्रीं ह्रीं सरस्वत्यै स्वाहा शिरो मे पातु सर्वतः ।\nश्रीं वाग्देवतायै स्वाहा भालं मे सर्वदावतु ॥ ७३॥"
  },
  {
    "text": "ॐ ह्रीं सरस्वत्यै स्वाहेति श्रोत्रे पातु निरन्तरम् ।\nॐ श्रीं ह्रीं भगवत्यै सरस्वत्यै स्वाहा नेत्रयुग्मं सदावतु ॥ ७४॥"
  },
  {
    "text": "ऐं ह्रीं वाग्वादिन्यै स्वाहा नासां मे सर्वदावतु ।\nह्रीं विद्याधिष्ठातृदेव्यै स्वाहा चोष्ठं सदावतु ॥ ७५॥"
  },
  {
    "text": "ॐ श्रीं ह्रीं ब्राह्म्यै स्वाहेति दन्तपङ्क्तिं सदावतु ।\nऐमित्येकाक्षरो मन्त्रो मम कण्ठं सदावतु ॥ ७६॥"
  },
  {
    "text": "ॐ श्रीं ह्रीं पातु मे ग्रीवां स्कन्धौ मे श्रीं सदावतु ।\nॐ ह्रीं विद्याधिष्ठातृदेव्यै स्वाहा वक्षः सदावतु ॥ ७७॥"
  },
  {
    "text": "ॐ ह्रीं विद्याधिस्वरूपायै स्वाहा मे पातु नाभिकाम् ।\nॐ ह्रीं क्लीं वाण्यै स्वाहेति मम हस्तौ सदावतु ॥ ७८॥"
  },
  {
    "text": "ॐ सर्ववर्णात्मिकायै स्वाहा पादयुग्मं सदावतु ।\nॐ वागधिष्ठातृदेव्यै स्वाहा सर्वं सदावतु ॥ ७९॥"
  },
  {
    "text": "ॐ सर्वकण्ठवासिन्यै स्वाहा प्राच्यां सदावतु ।\nॐ सर्वजिह्वाग्रवासिन्यै स्वाहाग्निदिशि रक्षतु ॥ ८०॥"
  },
  {
    "text": "ॐ ऐं ह्रीं क्लीं सरस्वत्यै बुधजनन्यै स्वाहा ।\nसततं मन्त्रराजोऽयं दक्षिणे मां सदावतु ॥ ८१॥"
  },
  {
    "text": "ऐं ह्रीं श्रीं त्र्यक्षरो मन्त्रो नैरृत्यां सर्वदावतु ।\nॐ ऐं जिह्वाग्रवासिन्यै स्वाहा मां वारुणेऽवतु ॥ ८२॥"
  },
  {
    "text": "ॐ सर्वाम्बिकायै स्वाहा वायव्ये मां सदावतु ।\nॐ ऐं श्रीं क्लीं गद्यवासिन्यै स्वाहा मामुत्तरेऽवतु ॥ ८३॥"
  },
  {
    "text": "ॐ ऐं सर्वशास्त्रवासिन्यै स्वाहैशान्यां सदावतु ।\nॐ ह्रीं सर्वपूजितायै स्वाहा चोर्ध्वं सदावतु ॥ ८४॥"
  },
  {
    "text": "ॐ ह्रीं पुस्तकवासिन्यै स्वाहाधो मां सदावतु ।\nॐ ग्रन्थबीजस्वरूपायै स्वाहा मां सर्वतोऽवतु ॥ ८५॥"
  },
  {
    "text": "इति ते कथितं विप्र ब्रह्ममन्त्रौघविग्रहम् ।\nइदं विश्वजयं नाम कवचं ब्रह्मरूपकम् ॥ ८६॥"
  },
  {
    "text": "पुरा श्रुतं धर्मवक्त्रात्पर्वते गन्धमादने ।\nतव स्नेहान्मयाख्यातं प्रवक्तव्यं न कस्यचित् ॥ ८७॥"
  },
  {
    "text": "गुरुमभ्यर्च्य विधिवद्वस्त्रालङ्कारचन्दनैः ।\nप्रणम्य दण्डवद्भूमौ कवचं धारयेत्सुधीः ॥ ८८॥"
  },
  {
    "text": "पञ्चलक्षजपेनैव सिद्धं तु कवचं भवेत् ।\nयदि स्यात्सिद्धकवचो बृहस्पतिसमो भवेत् ॥ ८९॥"
  },
  {
    "text": "महावाग्मी कवीन्द्रश्च त्रैलोक्यविजयी भवेत् ।\nशक्नोति सर्वं जेतुं च कवचस्य प्रसादतः ॥ ९०॥"
  },
  {
    "text": "इदं च कण्वशाखोक्तं कवचं कथितं मुने ।\nस्तोत्रं पूजाविधानं च ध्यानं च वन्दनं श‍ृणु ॥ ९१॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे सरस्वतीस्तोत्र-\nपूजाकवचादिवर्णनं नाम चतुर्थोऽध्यायः ॥ ९.४॥"
  },
  {
    "text": "९.५ पञ्चमोऽध्यायः । याज्ञवल्क्यकृतं सरस्वतीस्तोत्रवर्णनम् ।"
  },
  {
    "text": "श्रीनारायण उवाच ।\nवाग्देवतायाः स्तवनं श्रूयतां सर्वकामदम् ।\nमहामुनिर्याज्ञवल्क्यो येन तुष्टाव तां पुरा ॥ १॥"
  },
  {
    "text": "गुरुशापाज्ज स मुनिर्हतविद्यो बभूव ह ।\nतदा जगाम दुःखार्तो रविस्थानं सुपुण्यदम् ॥ २॥"
  },
  {
    "text": "सम्प्राप्य तपसा सूर्यं लोलार्के दृष्टिगोचरे ।\nतुष्टाव सूर्यं शोकेन रुरोद च मुहुर्मुहुः ॥ ३॥"
  },
  {
    "text": "सूर्यस्तं पाठयामास वेदं वेदाङ्गमीश्वरः ।\nउवाच स्तौहि वाग्देवीं भक्त्या च स्मृतिहेतवे ॥ ४॥"
  },
  {
    "text": "तमित्युक्त्वा दीननाथोऽप्यन्तर्धानं चकार सः ।\nमुनिः स्नात्वा च तुष्टाव भक्तिनम्रात्मकन्धरः ॥ ५॥"
  },
  {
    "text": "याज्ञवल्क्य उवाच ।\nकृपां कुरु जगन्मातर्मामेवं हततेजसम् ।\nगुरुशापात्स्मृतिभ्रष्टं विद्याहीनं च दुःखितम् ॥ ६॥"
  },
  {
    "text": "ज्ञानं देहि स्मृतिं विद्यां शक्तिं शिष्यप्रबोधिनीम् ।\nग्रन्थकर्तृत्वशक्तिं च सुशिष्यं सुप्रतिष्ठितम् ॥ ७॥"
  },
  {
    "text": "प्रतिभां सत्सभायां च विचारक्षमतां शुभाम् ।\nलुप्तं सर्वं दैवयोगान्नवीभूतं पुनः कुरु ॥ ८॥"
  },
  {
    "text": "यथाङ्कुरं भस्मनि च करोति देवता पुनः ।\nब्रह्मस्वरूपा परमा ज्योतीरूपा सनातनी ॥ ९॥"
  },
  {
    "text": "सर्वविद्याधिदेवी या तस्यै वाण्यै नमो नमः ।\nविसर्गबिन्दुमात्रासु यदधिष्ठानमेव च ॥ १०॥"
  },
  {
    "text": "तदधिष्ठात्री या देवी तस्यै नित्यै नमो नमः ।\nव्याख्यास्वरूपा सा देवी व्याख्याधिष्ठातृरूपिणी ॥ ११॥"
  },
  {
    "text": "यया विना प्रसङ्ख्यावान् सङ्ख्यां कर्तुं न शक्यते ।\nकालसङ्ख्यास्वरूपा या तस्यै देव्यै नमो नमः ॥ १२॥"
  },
  {
    "text": "भ्रमसिद्धान्तरूपा या तस्यै देव्यै नमो नमः ।\nस्मृतिशक्तिज्ञानशक्तिबुद्धिशक्तिस्वरूपिणी ॥ १३॥"
  },
  {
    "text": "प्रतिभाकल्पनाशक्तिर्या च तस्यै नमो नमः ।\nसनत्कुमारो ब्रह्माणं ज्ञानं पप्रच्छ यत्र वै ॥ १४॥"
  },
  {
    "text": "बभूव मूकवत्सोऽपि सिद्धान्तं कर्तुमक्षमः ।\nतदाऽऽजगाम भगवानात्मा श्रीकृष्ण ईश्वरः ॥ १५॥"
  },
  {
    "text": "उवाच स तां स्तौहि वाणीमिष्टां प्रजापते ।\nस च तुष्टाव तां ब्रह्मा चाज्ञया परमात्मनः ॥ १६॥"
  },
  {
    "text": "चकार तत्प्रसादेन तदा सिद्धान्तमुत्तमम् ।\nयदाप्यनन्तं पप्रच्छ ज्ञानमेकं वसुन्धरा ॥ १७॥"
  },
  {
    "text": "बभूव मूकवत्सोऽपि सिद्धान्तं कर्तुमक्षमः ।\nतदा तां स च तुष्टाव सन्त्रस्तः कश्यपाज्ञया ॥ १८॥"
  },
  {
    "text": "ततश्चकार सिद्धान्तं निर्मलं भ्रमभञ्जनम् ।\nव्यासः पुराणसूत्रं च पप्रच्छ वाल्मिकिं यदा ॥ १९॥"
  },
  {
    "text": "मौनीभूतश्च सस्मार तामेव जगदम्बिकाम् ।\nतदा चकार सिद्धान्तं तद्वरेण मुनीश्वरः ॥ २०॥"
  },
  {
    "text": "सम्प्राप्य निर्मलं ज्ञानं भ्रमान्धध्वंसदीपकम् ।\nपुराणसूत्रं श्रुत्वा च व्यासः कृष्णकलोद्भवः ॥ २१॥"
  },
  {
    "text": "तां शिवां वेद दध्यौ च शतवर्षं च पुष्करे ।\nतदा त्वत्तो वरं प्राप्य सत्कवीन्द्रो बभूव ह ॥ २२॥"
  },
  {
    "text": "तदा वेदविभागं च पुराणं च चकार सः ।\nयदा महेन्द्रः पप्रच्छ तत्त्वज्ञानं सदाशिवम् ॥ २३॥"
  },
  {
    "text": "क्षणं तामेव सञ्चिन्त्य तस्मै ज्ञानं ददौ विभुः ।\nपप्रच्छ शब्दशास्त्रं च महेन्द्रश्च बृहस्पतिम् ॥ २४॥"
  },
  {
    "text": "दिव्यं वर्षसहस्रं च स त्वां दध्यौ च पुष्करे ।\nतदा त्वत्तो वरं प्राप्य दिव्यवर्षसहस्रकम् ॥ २५॥"
  },
  {
    "text": "उवाच शब्दशास्त्रं च तदर्थं च सुरेश्वरम् ।\nअध्यापिताश्च ये शिष्या यैरधीतं मुनीश्वरैः ॥ २६॥"
  },
  {
    "text": "ते च तां परिसञ्चिन्त्य प्रवर्तन्ते सुरेश्वरीम् ।\nत्वं संस्तुता पूजिता च मुनीन्द्रैर्मनुमानवैः ॥ २७॥"
  },
  {
    "text": "दैत्येन्द्रैश्च सुरैश्चापि ब्रह्मविष्णुशिवादिभिः ।\nजडीभूतः सहस्रास्यः पञ्चवक्त्रश्चतुर्मुखः ॥ २८॥"
  },
  {
    "text": "यां स्तोतुं किमहं स्तौमि तामेकास्येन मानवः ।\nइत्युक्त्वा याज्ञवल्क्यश्च भक्तिनम्रात्मकन्धरः ॥ २९॥"
  },
  {
    "text": "प्रणनाम निराहारो रुरोद च मुहुर्मुहुः ।\nज्योतीरूपा महामाया तेन दृष्टाप्युवाच तम् ॥ ३०॥"
  },
  {
    "text": "सुकवीन्द्रो भवेत्युक्त्वा वैकुण्ठं च जगाम ह ।\nयाज्ञवल्क्यकृतं वाणीस्तोत्रमेतत्तु यः पठेत् ॥ ३१॥"
  },
  {
    "text": "स कवीन्द्रो महावाग्मी बृहस्पतिसमो भवेत् ।\nमहामूर्खश्च दुर्बुद्धिर्वर्षमेकं यदा पठेत् ॥ ३२॥"
  },
  {
    "text": "स पण्डितश्च मेधावी सुकवीन्द्रो भवे ध्रुवम् ॥ ३३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे याज्ञवल्क्यकृतं\nसरस्वतीस्तोत्रवर्णनं नाम पञ्चमोऽध्यायः ॥ ९.५॥"
  },
  {
    "text": "९.६ षष्ठोऽध्यायः । लक्ष्मीगङ्गासरस्वतीनां भूलोकेऽवतरणवर्णनम् ।"
  },
  {
    "text": "श्रीनारायण उवाच ।\nसरस्वती तु वैकुण्ठे स्वयं नारायणान्तिके ।\nगङ्गाशापेन कलहात्कलया भारते सरित् ॥ १॥"
  },
  {
    "text": "पुण्यदा पुण्यरूपा च पुण्यतीर्थस्वरूपिणी ।\nपुण्यवद्भिर्निषेव्या च स्थितिः पुण्यवतां मुने ॥ २॥"
  },
  {
    "text": "तपस्विनां तपोरूपा तपसः फलरूपिणी ।\nकृतपापेध्मदाहाय ज्वलदग्निस्वरूपिणी ॥ ३॥"
  },
  {
    "text": "ज्ञानात्सरस्वतीतोये मृता ये मानवा भुवि ।\nतेषां स्थितिश्च वैकुण्ठे सुचिरं हरिसंसदि ॥ ४॥"
  },
  {
    "text": "भारते कृतपापश्च स्नात्वा तत्र च लीलया ।\nमुच्यते सर्वपापेभ्यो विष्णुलोके वसेच्चिरम् ॥ ५॥"
  },
  {
    "text": "चातुर्मास्यां पौर्णमास्यामक्षयायां दिनक्षये ।\nव्यतीपाते च ग्रहणेऽन्यस्मिन्पुण्यदिनेऽपि च ॥ ६॥"
  },
  {
    "text": "अनुषङ्गेण यः स्नातो हेतुना श्रद्धयापि वा ।\nसारूप्यं लभते नूनं वैकुण्ठे स हरेरपि ॥ ७॥"
  },
  {
    "text": "सरस्वतीमनुं तत्र मासमेकं च यो जपेत् ।\nमहामूर्खः कवीन्द्रश्च स भवेन्नात्र संशयः ॥ ८॥"
  },
  {
    "text": "नित्यं सरस्वतीतोये यः स्नायान्मुण्डयन्नरः ।\nन गर्भवासं कुरुते पुनरेव स मानवः ॥ ९॥"
  },
  {
    "text": "इत्येवं कथितं किञ्चिद्भारतीगुणकीर्तनम् ।\nसुखदं कामदं सारं भूयः किं श्रोतुमिच्छसि ॥ १०॥"
  },
  {
    "text": "सूत उवाच ।\nनारायणवचः श्रुत्वा नारदो मुनिसत्तमः ।\nपुनः पप्रच्छ सन्देहमिमं शौनक सत्वरम् ॥ ११॥"
  },
  {
    "text": "नारद उवाच ।\nकथं सरस्वती देवी गङ्गाशापेन भारते ।\nकलया कलहेनैव बभूव पुण्यदा सरित् ॥ १२॥"
  },
  {
    "text": "श्रवणे श्रुतिसाराणां वर्धते कौतुकं मम ।\nकथामृतेन मे तृप्तिः केन श्रेयसि तृप्यते ॥ १३॥"
  },
  {
    "text": "कथं शशाप सा गङ्गा पूजितां तां सरस्वतीम् ।\nसा तु सत्त्वस्वरूपा या पुण्यदा शुभदा सदा ॥ १४॥"
  },
  {
    "text": "तेजस्विनोर्द्वयोर्वादकारणं श्रुतिसुन्दरम् ।\nसुदुर्लभं पुराणेषु तन्मे व्याख्यातुमर्हसि ॥ १५॥"
  },
  {
    "text": "श्रीनारायण उवाच ।\nश‍ृणु नारद वक्ष्यामि कथामेतां पुरातनीम् ।\nयस्याः श्रवणमात्रेण सर्वपापात्प्रमुच्यते ॥ १६॥"
  },
  {
    "text": "लक्ष्मीः सरस्वती गङ्गा तिस्रो भार्या हरेरपि ।\nप्रेम्णा समास्तास्तिष्ठन्ति सततं हरिसन्निधौ ॥ १७॥"
  },
  {
    "text": "चकार सैकदा गङ्गा विष्णोर्मुखनिरीक्षणम् ।\nसस्मिता च सकामा च सकटाक्षं पुनः पुनः ॥ १८॥"
  },
  {
    "text": "विभुर्जहास तद्वक्त्रं निरीक्ष्य च क्षणं तदा ।\nक्षमां चकार तद् दृष्ट्वा लक्ष्मीर्नैव सरस्वती ॥ १९॥"
  },
  {
    "text": "बोधयामास पद्मा तां सत्त्वरूपा च सस्मिता ।\nक्रोधाविष्टा च सा वाणी न च शान्ता बभूव ह ॥ २०॥"
  },
  {
    "text": "उवाच वाणी भर्तारं रक्तास्या रक्तलोचना ।\nकुपिता कामवेगेन शश्वत्प्रस्फुरिताधरा ॥ २१॥"
  },
  {
    "text": "सरस्वत्युवाच ।\nसर्वत्र समताबुद्धिः सद्भर्तुः कामिनीं प्रति ।\nधर्मिष्ठस्य वरिष्ठस्य विपरीता खलस्य च ॥ २२॥"
  },
  {
    "text": "ज्ञातं सौभाग्यमधिकं गङ्गायां ते गदाधर ।\nकमलायां च तत्तुल्यं न च किञ्चिन्मयि प्रभो ॥ २३॥"
  },
  {
    "text": "गङ्गायाः पद्मया सार्धं प्रीतिश्चास्ति सुसम्मता ।\nक्षमां चकार तेनेदं विपरीतं हरिप्रिया ॥ २४॥"
  },
  {
    "text": "किं जीवनेन मेऽत्रैव दुर्भगायाश्च साम्प्रतम् ।\nनिष्कलं जीवनं तस्या या पत्युः प्रेमवञ्चिता ॥ २५॥"
  },
  {
    "text": "त्वां सर्वे सत्त्वरूपं च ये वदन्ति मनीषिणः ।\nते च मूर्खा न वेदज्ञा न जानन्ति मतिं तव ॥ २६॥"
  },
  {
    "text": "सरस्वतीवचः श्रुत्वा दृष्ट्वा तां कोपसंयुताम् ।\nमनसा च समालोच्य स जगाम बहिः सभाम् ॥ २७॥"
  },
  {
    "text": "गते नारायणे गङ्गामुवाच निर्भयं रुषा ।\nवागधिष्ठातृदेवी सा वाक्यं श्रवणदुष्करम् ॥ २८॥"
  },
  {
    "text": "हे निर्लज्जे हे सकामे स्वामिगर्वं करोषि किम् ।\nअधिकं स्वामिसौभाग्यं विज्ञापयितुमिच्छसि ॥ २९॥"
  },
  {
    "text": "मानचूर्णं करिष्यामि तवाद्य हरिसन्निधौ ।\nकिं करिष्यति ते कान्तो ममैवं कान्तवल्लभे ॥ ३०॥"
  },
  {
    "text": "इत्येवमुक्त्वा गङ्गायाः केशं ग्रहीतुमुद्यता ।\nवारयामास तां पद्मा मध्यदेशं समाश्रिता ॥ ३१॥"
  },
  {
    "text": "शशाप वाणी तां पद्मां महाबलवती सती ।\nवृक्षरूपा सरिद्रूपा भविष्यसि न संशयः ॥ ३२॥"
  },
  {
    "text": "विपरीतं ततो दृष्ट्वा किञ्चिन्नो वक्तुमर्हसि ।\nसन्तिष्ठति सभामध्ये यथा वृक्षो यथा सरित् ॥ ३३॥"
  },
  {
    "text": "शापं श्रुत्वा तु सा देवी न शशाप चुकोप ह ।\nतत्रैव दुःखिता तस्थौ वाणीं धृत्वा करेण च ॥ ३४॥"
  },
  {
    "text": "असन्तुष्टां तु तां दृष्ट्वा कोपप्रस्फुरिताधराम् ।\nउवाच गङ्गा तां देवीं पद्मां चारक्तलोचनाम् ॥ ३५॥"
  },
  {
    "text": "गङ्गोवाच ।\nत्वमुत्सृज महोग्रां च पद्मे किं मे करिष्यति ।\nदुःशीला मुखरा नष्टा नित्यं वाचालरूपिणी ॥ ३६॥"
  },
  {
    "text": "वागधिष्ठात्री देवीयं सततं कलहप्रिया ।\nयावती योग्यता चास्या यावती शक्तिरेव च ॥ ३७॥"
  },
  {
    "text": "तथा करोतु वादं च मया सार्धं च दुर्मुखी ।\nस्वबलं यन्मम बलं विज्ञापयितुमिच्छति ॥ ३८॥"
  },
  {
    "text": "जानन्तु सर्वे ह्युभयोः प्रभावं विक्रमं सति ।\nइत्येवमुक्त्वा सा देवी वाण्यै शापं ददाविति ॥ ३९॥"
  },
  {
    "text": "सरिक्त्यरूपा भवतु सा या त्वां च शशाप ह ।\nअधोमर्त्यं सा प्रयातु सन्ति यत्रैव पापिनः ॥ ४०॥"
  },
  {
    "text": "कलौ तेषां च पापानि ग्रहीष्यति न संशयः ।\nइत्येवं वचनं श्रुत्वा तां शशाप सरस्वती ॥ ४१॥"
  },
  {
    "text": "त्वमेव यास्यसि महीं पापिपापं लभिष्यसि ।\nएतस्मिन्नन्तरे तत्र भगवानाजगाम ह ॥ ४२॥"
  },
  {
    "text": "चतुर्भुजश्चतुर्भिश्च पार्षदैश्च चतुर्भुजैः ।\nसरस्वतीं करे धृत्वा वासयामास वक्षसि ॥ ४३॥"
  },
  {
    "text": "बोधयामास सर्वज्ञः सर्वज्ञानं पुरातनम् ।\nश्रुत्वा रहस्यं तासां च शापस्य कलहस्य च ॥ ४४॥"
  },
  {
    "text": "उवाच दुःखितास्ताश्च वाचं सामयिकीं विभुः ।\nश्रीभगवानुवाच ।\nलक्ष्मि त्वं कलया गच्छ धर्मध्वजगृहं शुभे ॥ ४५॥"
  },
  {
    "text": "अयोनिसम्भवा भूमौ तस्य कन्या भविष्यसि ।\nतत्रैव दैवदोषेण वृक्षत्वं च लभिष्यसि ॥ ४६॥"
  },
  {
    "text": "मदंशस्यासुरस्यैव शङ्खचूडस्य कामिनी ।\nभूत्वा पश्चाच्च मत्पत्नी भविष्यसि न संशयः ॥ ४७॥"
  },
  {
    "text": "त्रैलोक्यपावनी नाम्ना तुलसीति च भारते ।\nकलया च सरिद्भावं शीघ्रं गच्छ वरानने ॥ ४८॥"
  },
  {
    "text": "भारतं भारतीशापान्नाम्ना पद्मावती भव ।\nगङ्गे यास्यसि पश्चात्त्वमंशेन विश्वपावनी ॥ ४९॥"
  },
  {
    "text": "भारतं भारतीशापात्पापदाहाय पापिनाम् ।\nभगीरथस्य तपसा तेन नीता सुकल्पिते ॥ ५०॥"
  },
  {
    "text": "नाम्ना भागीरथी पूता भविष्यसि महीतले ।\nमदंशस्य समुद्रस्य जाया जायेर्ममाज्ञया ॥ ५१॥"
  },
  {
    "text": "मत्कलांशस्य भूपस्य शन्तनोश्च सुरेश्वरि ।\nगङ्गाशापेन कलया भारतं गच्छ भारति ॥ ५२॥"
  },
  {
    "text": "कलहस्य फलं भुङ्क्ष्व सपत्नीभ्यां सहाच्युते ।\nस्वयं च ब्रह्मसदने ब्रह्मणः कामिनी भव ॥ ५३॥"
  },
  {
    "text": "गङ्गा यातु शिवस्थानमत्र पद्मैव तिष्ठतु ।\nशान्ता च क्रोधरहिता मद्भक्ता सत्त्वरूपिणी ॥ ५४॥"
  },
  {
    "text": "महासाध्वी महाभागा सुशीला धर्मचारिणी ।\nयदंशकलया सर्वा धर्मिष्ठाश्च पतिव्रताः ॥ ५५॥"
  },
  {
    "text": "शान्तरूपाः सुशीलाश्च प्रतिविश्वेषु पूजिताः ।\nतिस्रो भार्यास्त्रिशीलाश्च त्रयो भृत्याश्च बान्धवाः ॥ ५६॥"
  },
  {
    "text": "ध्रुवं वेदविरुद्धाश्च न ह्येते मङ्गलप्रदाः ।\nस्त्रीपुंवच्च गृहे येषां गृहिणां स्त्रीवशः पुमान् ॥ ५७॥"
  },
  {
    "text": "निष्फलं च जन्म तेषामशुभं च पदे पदे ।\nमुखे दुष्टा योनिदुष्टा यस्य स्त्री कलहप्रिया ॥ ५८॥"
  },
  {
    "text": "अरण्यं तेन गन्तव्यं महारण्यं गृहाद्वरम् ।\nजलानां च स्थलानां च फलानां प्राप्तिरेव च ॥ ५९॥"
  },
  {
    "text": "सततं सुलभा तत्र न तेषां गृह एव च ।\nवरमग्नौ स्थितिर्हिंस्रजन्तूनां सन्निधौ सुखम् ॥ ६०॥"
  },
  {
    "text": "ततोऽपि दुःखं पुंसां च दुष्टस्त्रीसन्निधौ ध्रुवम् ।\nव्याधिज्वाला विषज्वाला वरं पुंसां वरानने ॥ ६१॥"
  },
  {
    "text": "दुष्टस्त्रीणां मुखज्वाला मरणादतिरिच्यते ।\nपुंसां च स्त्रीजितां चैव भस्मान्तं शौचमध्रुवम् ॥ ६२॥"
  },
  {
    "text": "यदह्नि कुरुते कर्म न तस्य फलभाग्भवेत् ।\nनिन्दितोऽत्र परत्रैव सर्वत्र नरकं व्रजेत् ॥ ६३॥"
  },
  {
    "text": "यशःकीर्तिविहीनो यो जीवन्नपि मृतो हि सः ।\nबह्वीनां च सपत्नीनां नैकत्र श्रेयसे स्थितिः ॥ ६४॥"
  },
  {
    "text": "एकभार्यः सुखी नैव बहुभार्यः कदाचन ।\nगच्छ गङ्गे शिवस्थानं ब्रह्मस्थानं सरस्वति ॥ ६५॥"
  },
  {
    "text": "अत्र तिष्ठतु मद्गेहे सुशीला कमलालया ।\nसुसाध्या यस्य पत्नी च सुशीला च पतिव्रता ॥ ६६॥"
  },
  {
    "text": "इह स्वर्गे सुखं तस्य धर्मो मोक्षः परत्र च ।\nपतिव्रता यस्य पत्नी स च मुक्तः शुचिः सुखी ।\nजीवन्मृतोऽशुचिर्दुःखी दुःशीलापतिरेव च ॥ ६७॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे लक्ष्मीगङ्गासरस्वतीनां\nभूलोकेऽवतरणवर्णनं नाम षष्ठोऽध्यायः ॥ ९.६॥"
  },
  {
    "text": "९.७ सप्तमोऽध्यायः । गङ्गादीनां शापोद्धारवर्णनम् ।"
  },
  {
    "text": "श्रीनारायण उवाच ।\nइत्युक्त्वा जगतां नाथो विरराम च नारद ।\nअतीव रुरुदुर्देव्यः समालिङ्ग्य परस्परम् ॥ १॥"
  },
  {
    "text": "ताश्च सर्वाः समालोक्य क्रमेणोचुस्तदेश्वरम् ।\nकम्पिताः साश्रुनेत्राश्च शोकेन च भयेन च ॥ २॥"
  },
  {
    "text": "सरस्वत्युवाच ।\nविशापं देहि हे नाथ दुष्टमाजन्मशोचनम् ।\nसत्स्वामिना परित्यक्ताः कुतो जीवन्ति ताः स्त्रियः ॥ ३॥"
  },
  {
    "text": "देहत्यागं करिष्यामि योगेन भारते ध्रुवम् ।\nअत्युन्नतो हि नियतं पातुमर्हति निश्चितम् ॥ ४॥"
  },
  {
    "text": "गङ्गोवाच ।\nअहं केनापराधेन त्वया त्यक्ता जगत्पते ।\nदेहत्यागं करिष्यामि निर्दोषाया वधं लभ ॥ ५॥"
  },
  {
    "text": "निर्दोषकामिनीत्यागं करोति यो नरो भुवि ।\nस याति नरकं घोरं किन्तु सर्वेश्वरोऽपि वा ॥ ६॥"
  },
  {
    "text": "पद्मोवाच ।\nनाथ सत्त्वस्वरूपस्त्वं कोपः कथमहो तव ।\nप्रसादं कुरु भार्ये द्वे सदीशस्य क्षमा वरा ॥ ७॥"
  },
  {
    "text": "भारते भारतीशापाद्यास्यामि कलया ह्यहम् ।\nकियत्कालं स्थितिस्तत्र कदा द्रक्ष्यामि ते पदम् ॥ ८॥"
  },
  {
    "text": "दास्यन्ति पापिनः पापं सद्यः स्नानावगाहनात् ।\nकेन तेन विमुक्ताहमागमिष्यामि ते पदम् ॥ ९॥"
  },
  {
    "text": "कलया तुलसीरूपं धर्मध्वजसुता सती ।\nभुक्त्वा कदा लभिष्यामि त्वत्पादाम्बुजमच्युत ॥ १०॥"
  },
  {
    "text": "वृक्षरूपा भविष्यामि त्वदधिष्ठातृदेवता ।\nसमुद्धरिष्यसि कदा तन्मे ब्रूहि कृपानिधे ॥ ११॥"
  },
  {
    "text": "गङ्गा सरस्वतीशापाद्यदि यास्यति भारते ।\nशापेन मुक्ता पापाच्च कदा त्वां च लभिष्यति ॥ १२॥"
  },
  {
    "text": "गङ्गाशापेन वा वाणी यदि यास्यति भारतम् ।\nकदा शापाद्विनिर्मुच्य लभिष्यति पदं तव ॥ १३॥"
  },
  {
    "text": "तां वाणीं ब्रह्मसदनं गङ्गां वा शिवमन्दिरम् ।\nगन्तुं वदसि हे नाथ तत्क्षमस्व च ते वचः ॥ १४॥"
  },
  {
    "text": "इत्युक्त्वा कमला कान्तपादं धृत्वा ननाम सा ।\nस्वकेशैर्वेष्टनं कृत्वा रुरोद च पुनः पुनः ॥ १५॥"
  },
  {
    "text": "(उवाच पद्मनाभस्तां पद्मां कृत्वा स्ववक्षसि ।\nईषद्धास्यप्रसन्नास्यो भक्तानुग्रहकातरः ॥)॥"
  },
  {
    "text": "श्रीभगवानुवाच ।\nत्वद्वाक्यमाचरिष्यामि स्ववाक्यं च सुरेश्वरि ।\nसमतां च करिष्यामि श‍ृणु त्वं कमलेक्षणे ॥ १६॥"
  },
  {
    "text": "भारती यातु कलया सरिद्रूपा च भारते ।\nअर्धा सा ब्रह्मसदनं स्वयं तिष्ठतु मद्गृहे ॥ १७॥"
  },
  {
    "text": "भगीरथेन सा नीता गङ्गा यास्यति भारते ।\nपूतं कर्तुं त्रिभुवनं स्वयं तिष्ठतु मद्गृहे ॥ १८॥"
  },
  {
    "text": "तत्रैव चन्द्रमौलेश्च मौलिं प्राप्स्यति दुर्लभम् ।\nततः स्वभावतः पूताप्यतिपूता भविष्यति ॥ १९॥"
  },
  {
    "text": "कलांशांशेन गच्छ त्वं भारते वामलोचने ।\nपद्मावती सरिद्रूपा तुलसीवृक्षरूपिणी ॥ २०॥"
  },
  {
    "text": "कलेः पञ्चसहस्रे च गते वर्षे तु मोक्षणम् ।\nयुष्माकं सरितां चैव मद्गेहे चागमिष्यथ ॥ २१॥"
  },
  {
    "text": "सम्पदा हेतुभूता च विपत्तिः सर्वदेहिनाम् ।\nविना विपत्तेर्महिमा केषां पद्मभवे भवेत् ॥ २२॥"
  },
  {
    "text": "मन्मन्त्रोपासकानां च सतां स्नानावगाहनात् ।\nयुष्माकं मोक्षणं पापाद्दर्शनात्स्पर्शनात्तथा ॥ २३॥"
  },
  {
    "text": "पृथिव्यां यानि तीर्थानि सन्त्यसङ्ख्यानि सुन्दरि ।\nभविष्यन्ति च पूतानि मद्भक्तस्पर्शदर्शनात् ॥ २४॥"
  },
  {
    "text": "मन्मन्त्रोपासका भक्ता विभ्रमन्ति च भारते ।\nपूतं कर्तुं तारितुं च सुपवित्रां वसुन्धराम् ॥ २५॥"
  },
  {
    "text": "मद्भक्ता यत्र तिष्ठन्ति पादं प्रक्षालयन्ति च ।\nतत्स्थानं च महातीर्थं सुपवित्रं भवेद्ध्रुवम् ॥ २६॥"
  },
  {
    "text": "स्त्रीघ्नो गोघ्नः कृतघ्नश्च ब्रह्मघ्नो गुरुतल्पगः ।\nजीवन्मुक्तो भवेत्पूतो मद्भक्तस्पर्शदर्शनात् ॥ २७॥"
  },
  {
    "text": "एकादशीविहीनश्च सन्ध्याहीनोऽथ नास्तिकः ।\nनरघाती भवेत्पूतो मद्भक्तस्पर्शदर्शनात् ॥ २८॥"
  },
  {
    "text": "असिजीवी मसीजीवी धावको ग्रामयाचकः ।\nवृषवाहो भवेत्पूतो मद्भक्तस्पर्शदर्शनात् ॥ २९॥"
  },
  {
    "text": "विश्वासघाती मित्रघ्नो मिथ्यासाक्ष्यस्य दायकः ।\nस्थाप्याहारी भवेत्पूतो मद्भक्तस्पर्शदर्शनात् ॥ ३०॥"
  },
  {
    "text": "अत्युग्रवान्दूषकश्च जारकः पुंश्चलीपतिः ।\nपूतश्च वृषलीपुत्रो मद्भक्तस्पर्शदर्शनात् ॥ ३१॥"
  },
  {
    "text": "शूद्राणां सूपकारश्च देवलो ग्रामयाजकः ।\nअदीक्षितो भवेत्पूतो मद्भक्तस्पर्शदर्शनात् ॥ ३२॥"
  },
  {
    "text": "पितरं मातरं भार्यां भ्रातरं तनयं सुताम् ।\nगुरोः कुलं च भगिनीं चक्षुर्हीनं च बान्धवम् ॥ ३३॥"
  },
  {
    "text": "श्वश्रूं च श्वशुरं चैव यो न पुष्णाति सुन्दरि ।\nस महापातकी पूतो मद्भक्तस्पर्शदर्शनात् ॥ ३४॥"
  },
  {
    "text": "अश्वत्थनाशकश्चैव मद्भक्तनिन्दकस्तथा ।\nशूद्रान्नभोजी विप्रश्च पूतो मद्भक्तदर्शनात् ॥ ३५॥"
  },
  {
    "text": "देवद्रव्यापहारी च विप्रद्रव्यापहारकः ।\nलाक्षालोहरसानां च विक्रेता दुहितुस्तथा ॥ ३६॥"
  },
  {
    "text": "महापातकिनश्चैव शूद्राणां शवदाहकः ।\nभवेयुरेते पूताश्च मद्भक्तस्पर्शदर्शनात् ॥ ३७॥"
  },
  {
    "text": "महालक्ष्मीरुवाच ।\nभक्तानां लक्षणं ब्रूहि भक्तानुग्रहकातर ।\nयेषां तु दर्शनस्पर्शात्सद्यः पूता नराधमाः ॥ ३८॥"
  },
  {
    "text": "हरिभक्तिविहीनाश्च महाहङ्कारसंयुतः ।\nस्वप्रशंसारता धूर्ताः शठाश्च साधुनिन्दकाः ॥ ३९॥"
  },
  {
    "text": "पुनन्ति सर्वतीर्थानि येषां स्नानावगाहनात् ।\nयेषां च पादरजसा पूता पादोदकान्मही ॥ ४०॥"
  },
  {
    "text": "येषां सन्दर्शनं स्पर्शं ये वा वाञ्छन्ति भारते ।\nसर्वेषां परमो लाभो वैष्णवानां समागमः ॥ ४१॥"
  },
  {
    "text": "न ह्यम्मयानि तीर्थानि न देवा मृच्छिलामयाः ।\nते पुनन्त्यपि कालेन विष्णुभक्ताः क्षणादहो ॥ ४२॥"
  },
  {
    "text": "सूत उवाव\nमहालक्ष्मीवचः श्रुत्वा लक्ष्मीकान्तश्च सस्मितः ।\nनिगूढतत्त्वं कथितुमपि श्रेष्ठोपचक्रमे ॥ ४३॥"
  },
  {
    "text": "श्रीभगवानुवाच ।\nभक्तानां लक्षणं लक्ष्मि गूढं श्रुतिपुराणयोः ।\nपुण्यस्वरूपं पापघ्नं सुखदं भुक्तिमुक्तिदम् ॥ ४४॥"
  },
  {
    "text": "सारभूतं गोपनीयं न वक्तव्यं खलेषु च ।\nत्वां पवित्रां प्राणतुल्यां कथयामि निशामय ॥ ४५॥"
  },
  {
    "text": "गुरुवक्त्राद्विष्णुमन्त्रो यस्य कर्णे पतिष्यति ।\nवदन्ति वेदास्तं चापि पवित्रं च नरोत्तमम् ॥ ४६॥"
  },
  {
    "text": "पुरुषाणां शतं पूर्वं तथा तज्जन्ममात्रतः ।\nस्वर्गस्थं नरकस्थं वा मुक्तिमाप्नोति तत्क्षणात् ॥ ४७॥"
  },
  {
    "text": "यैः कैश्चिद्यत्र वा जन्म लब्धं येषु च जन्तुषु ।\nजीवन्मुक्तास्तु ते पूता यान्ति काले हरेः पदम् ॥ ४८॥"
  },
  {
    "text": "मद्भक्तियुक्तो मर्त्यश्च स मुक्तो मद्गुणान्वितः ।\nमद्गुणाधीनवृत्तिर्यः कथाविष्टश्च सन्ततम् ॥ ४९॥"
  },
  {
    "text": "मद्गुणश्रुतिमात्रेण सानन्दः पुलकान्वितः ।\nसगद्गदः साश्रुनेत्रः स्वात्मविस्मृत एव च ॥ ५०॥"
  },
  {
    "text": "न वाञ्छति सुखं मुक्तिं सालोक्यादिचतुष्टयम् ।\nब्रह्मत्वममरत्वं वा तद्वाञ्छा मम सेवने ॥ ५१॥"
  },
  {
    "text": "इन्द्रत्वं च मनुत्वं च ब्रह्मत्वं च सुदुर्लभम् ।\nस्वर्गराज्यादिभोगं च स्वप्नेऽपि च न वाञ्छति ॥ ५२॥"
  },
  {
    "text": "भ्रमन्ति भारते भक्तास्तादृग्जन्म सुदुर्लभम् ।\nमद्गुणश्रवणाः श्राव्यगानैर्नित्यं मुदान्विताः ॥ ५३॥"
  },
  {
    "text": "ते यान्ति च महीं पूत्वा नरं तीर्थं ममालयम् ।\nइत्येवं कथितं सर्वं पद्मे कुरु यथोचितम् ।\nतदाज्ञया तास्तच्चक्रुर्हरिस्तस्थौ सुखासने ॥ ५४॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे गङ्गादीनां\nशापोद्धारवर्णनं नाम सप्तमोऽध्यायः ॥ ९.७॥"
  },
  {
    "text": "९.८ अष्टमोऽध्यायः । नारायणनारदसंवादे कलिमाहात्म्यवर्णनम् ।"
  },
  {
    "text": "श्रीनारायण उवाच ।\nसरस्वती पुण्यक्षेत्रमाजगाम च भारते ।\nगङ्गाशापेन कलया स्वयं तस्थौ हरेः पदे ॥ १॥"
  },
  {
    "text": "भारती भारतं गत्वा ब्राह्मी च ब्रह्मणः प्रिया ।\nवाण्यधिष्ठातृदेवी सा तेन वाणी प्रकीर्तिता ॥ २॥"
  },
  {
    "text": "सरो वाप्यां च स्रोतस्तु सर्वत्रैव हि दृश्यते ।\nहरिः सरस्वांस्तस्येयं तेन नाम्ना सरस्वती ॥ ३॥"
  },
  {
    "text": "सरस्वती नदी सा च तीर्थरूपातिपावनी ।\nपापिनां पापदाहाय ज्वलदग्निस्वरूपिणी ॥ ४॥"
  },
  {
    "text": "पश्चाद्भागीरथी नीता महीं भगीरथेन च ।\nसा वै जगाम कलया वाणीशापेन नारद ॥ ५॥"
  },
  {
    "text": "तत्रैव समये तां च दधार शिरसा शिवः ।\nवेगं सोढुमयं शक्तो भुवः प्रार्थनया विभुः ॥ ६॥"
  },
  {
    "text": "पद्मा जगाम कलया सा च पद्मावती नदी ।\nभारतं भारतीशापात्स्वयं तस्थौ हरेः पदे ॥ ७॥"
  },
  {
    "text": "ततोऽन्यया सा कलया लेभे जन्म च भारते ।\nधर्मध्वजसुता लक्ष्मीर्विख्याता तुलसीति च ॥ ८॥"
  },
  {
    "text": "पुरा सरस्वतीशापात्पश्चाच्च हरिशापतः ।\nबभूव वृक्षरूपा सा कलया विश्वपावनी ॥ ९॥"
  },
  {
    "text": "कलेः पञ्चसहस्रं च वर्षं स्थित्वा तु भारते ।\nजग्मुस्ताश्च सरिद्रूपं विहाय श्रीहरेः पदम् ॥ १०॥"
  },
  {
    "text": "यानि सर्वाणि तीर्थानि काशीं वृन्दावनं विना ।\nयास्यन्ति सार्धं ताभिश्च वैकुण्ठमाज्ञया हरेः ॥ ११॥"
  },
  {
    "text": "शालग्रामः शक्तिशिवौ जगन्नाथश्च भारतम् ।\nकलेर्दशसहस्रान्ते त्यक्त्वा यान्ति निजं पदम् ॥ १२॥"
  },
  {
    "text": "साधवश्च पुराणानि शङ्खानि श्राद्धतर्पणे ।\nवेदोक्तानि च कर्माणि ययुस्तैः सार्धमेव च ॥ १३॥"
  },
  {
    "text": "देवपूजा देवनाम तत्कीर्तिगुणकीर्तनम् ।\nवेदाङ्गानि च शास्त्राणि ययुस्तैः सार्धमेव च ॥ १४॥"
  },
  {
    "text": "सन्तश्च सत्यधर्मश्च वेदाश्च ग्रामदेवताः ।\nव्रतं तपश्चानशनं ययुस्तैः सार्धमेव च ॥ १५॥"
  },
  {
    "text": "वामाचाररताः सर्वे मिथ्याकपटसंयुताः ।\nतुलसीरहिता पूजा भविष्यति ततः परम् ॥ १६॥"
  },
  {
    "text": "शठाः क्रूरा दाम्भिकाश्च महाहङ्कारसंयुताः ।\nचोराश्च हिंसकाः सर्वे भविष्यन्ति ततः परम् ॥ १७॥"
  },
  {
    "text": "पुंसो भेदः स्त्रीविभेदो विवाहो वापि निर्भयः ।\nस्वस्वामिभेदो वस्तूनां भविष्यति ततः परम् ॥ १८॥"
  },
  {
    "text": "सर्वे स्त्रीवशगाः पुंसः पुश्चल्यश्च गृहे गृहे ।\nतर्जनैर्भर्त्सनैः शश्वत्स्वामिनं ताडयन्ति च ॥ १९॥"
  },
  {
    "text": "गृहेश्वरी च गृहिणी गृही भृत्याधिकोऽधमः ।\nचेटीदाससमौ वध्वाः श्वश्रूश्च श्वशुरस्तथा ॥ २०॥"
  },
  {
    "text": "कर्तारो बलिनो गेहे योनिसम्बन्धिबान्धवाः ।\nविद्यासम्बन्धिभिः सार्धं सम्भाषापि न विद्यते ॥ २१॥"
  },
  {
    "text": "यथापरिचिता लोकास्तथा पुंसश्च बान्धवाः ।\nसर्वकर्माक्षमाः पुंसो योषितामाज्ञया विना ॥ २२॥"
  },
  {
    "text": "ब्रह्मक्षत्रविशः शूद्रा जात्याचारविवर्जिताः ।\nसन्ध्या च यज्ञसूत्रं च भवेल्लुप्तं न संशयः ॥ २३॥"
  },
  {
    "text": "म्लेच्छाचारा भविष्यन्ति वर्णाश्चत्वार एव च ।\nम्लेच्छशास्त्रं पठिष्यन्ति स्वशास्त्राणि विहाय च ॥ २४॥"
  },
  {
    "text": "ब्रह्मक्षत्रविशां वंशाः शूद्राणां सेवकाः कलौ ।\nसूपकारा धावकाश्च वृषवाहाश्च सर्वशः ॥ २५॥"
  },
  {
    "text": "सत्यहीना जनाः सर्वे सस्यहीना च मेदिनी ।\nफलहीनाश्च तरवोऽपत्यहीनाश्च योषितः ॥ २६॥"
  },
  {
    "text": "क्षीरहीनास्तथा गावः क्षीरं सर्पिर्विवर्जितम् ।\nदम्पती प्रीतिहीनौ च गृहिणः सत्यवर्जिताः ॥ २७॥"
  },
  {
    "text": "प्रतापहीना भूपाश्च प्रजाश्च करपीडिताः ।\nजलहीना महानद्यो दीर्घिकाकन्दरादयः ॥ २८॥"
  },
  {
    "text": "धर्महीना पुण्यहीना वर्णाश्चत्वार एव च ।\nलक्षेषु पुण्यवान्कोऽपि न तिष्ठति ततः परम् ॥ २९॥"
  },
  {
    "text": "कुत्सिता विकृताकारा नरा नार्यश्च बालकाः ।\nकुवार्ता कुत्सितः शब्दो भविष्यति ततः परम् ॥ ३०॥"
  },
  {
    "text": "केचिद्ग्रामाश्च नगरा नरशून्या भयानकाः ।\nकेचित्स्वल्पकुटीरेण नरेण च समन्विताः ॥ ३१॥"
  },
  {
    "text": "अरण्यानि भविष्यन्ति ग्रामेषु नगरेषु च ।\nअरण्यवासिनः सर्वे जनाश्च करपीडिताः ॥ ३२॥"
  },
  {
    "text": "सस्यानि च भविष्यन्ति तडागेषु नदीषु च ।\nप्रकृष्टवंशजा हीना भविष्यन्ति कलौ युगे ॥ ३३॥"
  },
  {
    "text": "अलीकवादिनो धूर्ताः शठाश्चासत्यवादिनः ।\nप्रकृष्टानि च क्षेत्राणि सस्यहीनानि नारद ॥ ३४॥"
  },
  {
    "text": "हीनाः प्रकृष्टा धनिनो देवभक्ताश्च नास्तिकाः ।\nहिंसकाश्च दयाहीना पौराश्च नरघातिनः ॥ ३५॥"
  },
  {
    "text": "वामना व्याधियुक्ताश्च नरा नार्यश्च सर्वतः ।\nस्वल्पायुषो गदायुक्ता यौवनै रहिताः कलौ ॥ ३६॥"
  },
  {
    "text": "पलिताः षोडशे वर्षे महावृद्धाश्च विंशतौ ।\nअष्टवर्षा च युवती रजोयुक्ता च गर्भिणी ॥ ३७॥"
  },
  {
    "text": "वत्सरान्तप्रसूता स्त्री षोडशे च जरान्विता ।\nपतिपुत्रवती काचित्सर्वा वन्ध्याः कलौ युगे ॥ ३८॥"
  },
  {
    "text": "कन्याविक्रयिणः सर्वे वर्णाश्चत्वार एव च ।\nमातृजायावधूनां च जारोपेतान्नभक्षकाः ॥ ३९॥"
  },
  {
    "text": "कन्यानां भगिनीनां वा जारोपात्तानजीविनः ।\nहरेर्नाम्नां विक्रयिणो भविष्यन्ति कलौ युगे ॥ ४०॥"
  },
  {
    "text": "स्वयमुत्सृज्य दानं च कीर्तिवर्धनहेतवे ।\nततः पश्चात्स्वदानं च स्वयमुल्लङ्घयिष्यति ॥ ४१॥"
  },
  {
    "text": "देववृत्तिं ब्रह्मवत्तिं वृत्तिं गुरुकुलस्य च ।\nस्वदत्तां परदत्तां वा सर्वमुल्लङ्घयिष्यति ॥ ४२॥"
  },
  {
    "text": "कन्यकागामिनः केचित्केचिच्च श्वश्रुगामिनः ।\nकेचिद्वधूगामिनश्च केचिद्वै सर्वगामिनः ॥ ४३॥"
  },
  {
    "text": "भगिनीगामिनः केचित्सपत्नीमातृगामिनः ।\nभ्रातृजायागामिनश्च भविष्यन्ति कलौ युगे ॥ ४४॥"
  },
  {
    "text": "अगम्यागमनं चैव करिष्यन्ति गृहे गृहे ।\nमातृयोनिं परित्यज्य विहरिष्यन्ति सर्वतः ॥ ४५॥"
  },
  {
    "text": "पत्नीनां निर्णयो नास्ति भर्तॄणां च कलौ युगे ।\nप्रजानां चैव ग्रामाणां वस्तुनां च विशेषतः ॥ ४६॥"
  },
  {
    "text": "अलीकवादिनः सर्वे सर्वे चौराश्च लम्पटाः ।\nपरस्परं हिंसकाश्च सर्वे च नरघातिनः ॥ ४७॥"
  },
  {
    "text": "ब्रह्मक्षत्रविशां वंशा भविष्यन्ति च पापिनः ।\nलाक्षा लोहरसानां च व्यापारं लवणस्य च ॥ ४८॥"
  },
  {
    "text": "वृषवाहा विप्रवंशाः शूद्राणां शवदाहिनः ।\nशूद्रान्नभोजिनः सर्वे सर्वे च वृषलीरताः ॥ ४९॥"
  },
  {
    "text": "पञ्चयज्ञविहीनाश्च कुहूरात्रौ च भोजिनः ।\nयज्ञसूत्रविहीनाश्च सन्ध्याशौचविहीनकाः ॥ ५०॥"
  },
  {
    "text": "पुंश्चली वार्धुषाजीवा कुट्टनी च रजस्वला ।\nविप्राणां रन्धनागारे भविष्यति च पाचिका ॥ ५१॥"
  },
  {
    "text": "अन्नानां नियमो नास्ति योनीनां च विशेषतः ।\nआश्रमाणां जनानां च सर्वे म्लेच्छाः कलौ युगे ॥ ५२॥"
  },
  {
    "text": "एवं कलौ सम्प्रवृत्ते सर्वं म्लेच्छमयं भवेत् ।\nहस्तप्रमाणे वृक्षे च अङ्गुष्ठे चैव मानवे ॥ ५३॥"
  },
  {
    "text": "विप्रस्य विष्णुयशसः पुत्रः कल्किर्भविष्यति ।\nनारायणकलांशश्च भगवान् बलिनां वरः ॥ ५४॥"
  },
  {
    "text": "दीर्घेण करवालेन दीर्घघोटकवाहनः ।\nम्लेच्छशून्यां च पृथिवीं त्रिरात्रेण करिष्यति ॥ ५५॥"
  },
  {
    "text": "निर्म्लेच्छां वसुधां कृत्वा चान्तर्धानं करिष्यति ।\nअराजका च वसुधा दस्युग्रस्ता भविष्यति ॥ ५६॥"
  },
  {
    "text": "स्थूलाप्रमाणा षड्रात्रं वर्षधाराऽऽप्लुता मही ।\nलोकशून्या वृक्षशून्या गृहशून्या भविष्यति ॥ ५७॥"
  },
  {
    "text": "ततश्च द्वादशादित्याः करिष्यन्त्युदयं मुने ।\nप्राप्नोति शुष्कतां पृथ्वी समा तेषां च तेजसा ॥ ५८॥"
  },
  {
    "text": "कलौ गते च दुर्धर्षे प्रवृत्ते च कृते युगे ।\nतपःसत्त्वसमायुक्तो धर्मः पूर्णो भविष्यति ॥ ५९॥"
  },
  {
    "text": "तपस्विनश्च धर्मिष्ठा वेदज्ञा ब्राह्मणा भुवि ।\nपतिव्रताश्च धर्मिष्ठा योषितश्च गृहे गृहे ॥ ६०॥"
  },
  {
    "text": "राजानः क्षत्रियाः सर्वे विप्रभक्ता मनस्विनः ।\nप्रतापवन्तो धर्मिष्ठाः पुण्यकर्मरताः सदा ॥ ६१॥"
  },
  {
    "text": "वैश्या वाणिज्यनिरता विप्रभक्ताश्च धार्मिकाः ।\nशूद्राश्च पुण्यशीलाश्च धर्मिष्ठा विप्रसेविनः ॥ ६२॥"
  },
  {
    "text": "विप्रक्षत्रविशां वंशा देवीभक्तिपरायणाः ।\nदेवीमन्त्ररताः सर्वे देवीध्यानपरायणाः ॥ ६३॥"
  },
  {
    "text": "श्रुतिस्मृतिपुराणज्ञाः पुमांस ऋतुगामिनः ।\nलेशो नास्ति ह्यधर्मस्य पूर्णो धर्मः कृते युगे ॥ ६४॥"
  },
  {
    "text": "धर्मस्त्रिपाच्च त्रेतायां द्विपाच्च द्वापरे ततः ।\nकलौ वृत्ते चैकपाच्च सर्वलुप्तिस्ततः परम् ॥ ६५॥"
  },
  {
    "text": "वाराः सप्त तथा विप्र तिथयः षोडश स्मृताः ।\nतथा द्वादश मासाश्च ऋतवश्च षडेव च ॥ ६६॥"
  },
  {
    "text": "द्वौ पक्षौ चायने द्वे च चतुर्भिः प्रहरैर्दिनम् ।\nचतुर्भिः प्रहरै रात्रिर्मासस्त्रिंशद्दिनैस्तथा ॥ ६७॥"
  },
  {
    "text": "वर्षं पञ्चविधं ज्ञेयं कालसङ्ख्याविधिक्रमे ।\nयथा चायान्ति यान्त्येव यथा युगचतुष्टयम् ॥ ६८॥"
  },
  {
    "text": "वर्षे पूर्णे नराणां च देवानां च दिवानिशम् ।\nशतत्रये षष्ठ्यधिके नराणां च युगे गते ॥ ६९॥"
  },
  {
    "text": "देवानां च युगं ज्ञेयं कालसङ्ख्याविदां मतम् ।\nमन्वन्तरं तु दिव्यानां युगानामेकसप्ततिः ॥ ७०॥"
  },
  {
    "text": "मन्वन्तरसमं ज्ञेयमायुष्यञ्च शचीपतेः ।\nअष्टाविंशतिमे चेन्द्रे गते ब्रह्मदिवानिशम् ॥ ७१॥"
  },
  {
    "text": "अष्टोत्तरशते वर्षे गते पातश्च ब्रह्मणः ।\nप्रलयः प्राकृतो ज्ञेयस्तत्रादृष्टा वसुन्धरा ॥ ७२॥"
  },
  {
    "text": "जलप्लुतानि विश्वानि ब्रह्मविष्णुशिवादयः ।\nऋषयो ज्ञानिनः सर्वे लीनाः सत्ये चिदात्मनि ॥ ७३॥"
  },
  {
    "text": "तत्रैव प्रकृतिर्लीना तत्र प्राकृतिको लयः ।\nलये प्राकृतिके जाते पाते च ब्रह्मणो मुने ॥ ७४॥"
  },
  {
    "text": "निमेषमात्रं कालश्च श्रीदेव्याः प्रोच्यते मुने ।\nएवं नश्यन्ति सर्वाणि ब्रह्माण्डान्यखिलानि च ॥ ७५॥"
  },
  {
    "text": "निमेषान्तरकालेन पुनः सृष्टिक्रमेण च ।\nएवं कतिविधा सृष्टिर्लयः कतिविधोऽपि वा ॥ ७६॥"
  },
  {
    "text": "कति कल्पा गतायाताः सङ्ख्यां जानाति कः पुमान् ।\nसृष्टीनां च लयानां च ब्रह्माण्डानां च नारद ॥ ७७॥"
  },
  {
    "text": "ब्रह्मादीनां च ब्रह्माण्डे सङ्ख्यां जानाति कः पुमान् ।\nब्रह्माण्डानां च सर्वेषामीश्वरश्चैक एव सः ॥ ७८॥"
  },
  {
    "text": "सर्वेषां परमात्मा च सच्चिदानन्दरूपधृक् ।\nब्रह्मादयश्च तस्यांशास्तस्यांशश्च महाविराट् ॥ ७९॥"
  },
  {
    "text": "तस्यांशश्च विराट् क्षुद्रः सैवेयं प्रकृतिः परा ।\nतस्याः सकाशात्सञ्जातोऽप्यर्धनारीश्वरस्ततः ॥ ८०॥"
  },
  {
    "text": "सैव कृष्णो द्विधाभूतो द्विभुजश्च चतुर्भुजः ।\nचतुर्भुजश्च वैकुण्ठे गोलोके द्विभुजः स्वयम् ॥ ८१॥"
  },
  {
    "text": "ब्रह्मादितृणपर्यन्तं सर्वं प्राकृतिकं भवेत् ।\nयद्यत्प्राकृतिकं सृष्टं सर्वं नश्वरमेव च ॥ ८२॥"
  },
  {
    "text": "एवंविधं सृष्टिहेतुं सत्यं नित्यं सनातनम् ।\nस्वेच्छामयं परं ब्रह्म निर्गुणं प्रकृतेः परम् ॥ ८३॥"
  },
  {
    "text": "निरुपाधि निराकारं भक्तानुग्रहकातरम् ।\nकरोति ब्रह्मा ब्रह्माण्डं यज्ज्ञानात्कमलोद्भवः ॥ ८४॥"
  },
  {
    "text": "शिवो मृत्युज्जयश्चैव संहर्ता सर्वसत्त्ववित् ।\nयज्ज्ञानाद्यस्य तपसा सर्वेशस्तु तपो महान् ॥ ८५॥"
  },
  {
    "text": "महाविभूतियुक्तश्च सर्वज्ञः सर्वदर्शनः ।\nसर्वव्यापी सर्वपाता प्रदाता सर्वसम्पदाम् ॥ ८६॥"
  },
  {
    "text": "विष्णुः सर्वेश्वरः श्रीमान् यद्भक्त्या यस्य सेवया ।\nमहामाया च प्रकृतिः सर्वशक्तिमयीश्वरी ॥ ८७॥"
  },
  {
    "text": "सैव प्रोक्ता भगवती सच्चिदानन्दरूपिणी ।\nयज्ज्ञानाद्यस्य तपसा यद्भक्त्या यस्य सेवया ॥ ८८॥"
  },
  {
    "text": "सावित्री देवमाता च वेदाधिष्ठातृदेवता ।\nपूज्या द्विजानां वेदज्ञा यज्ज्ञानाद्यस्य सेवया ॥ ८९॥"
  },
  {
    "text": "सर्वविद्याधिदेवी सा पूज्या च विदुषां परा ।\nयत्सेवया यत्तपसा सर्वविश्वेषु पूजिता ॥ ९०॥"
  },
  {
    "text": "सर्वग्रामाधिदेवी सा सर्वसम्पत्प्रदायिनी ।\nसर्वेश्वरी सर्ववन्द्या सर्वेषां पुत्रदायिनी ॥ ९१॥"
  },
  {
    "text": "सर्वस्तुता च सर्वज्ञा सर्वदुर्गार्तिनाशिनी ।\nकृष्णवामांशसम्भूता कृष्णप्राणाधिदेवता ॥ ९२॥"
  },
  {
    "text": "कृष्णप्राणाधिका प्रेम्णा राधिका शक्तिसेवया ।\nसर्वाधिकं च रूपं च सौभाग्यं मानगौरवे ॥ ९३॥"
  },
  {
    "text": "कृष्णवक्षःस्थलस्थानं पत्नीत्वे प्राप सेवया ।\nतपश्चकार सा पूर्वं शतश‍ृङ्गे च पर्वते ॥ ९४॥"
  },
  {
    "text": "दिव्यवर्षसहस्रं च पतिं प्राप्त्यर्थमेव च ।\nजाते शक्तिप्रसादे तु दृष्ट्वा चन्द्रकलोपमाम् ॥ ९५॥"
  },
  {
    "text": "कृष्णो वक्षःस्थले कृत्वा रुरोद कृपया विभुः ।\nवरं तस्यै ददौ सारं सर्वेषामपि दुर्लभम् ॥ ९६॥"
  },
  {
    "text": "मम वक्षःस्थले तिष्ठ मम भक्ता च शाश्वती ।\nसौभाग्येन च मानेन प्रेम्णाथो गौरवेण च ॥ ९७॥"
  },
  {
    "text": "त्वं मे श्रेष्ठा च ज्येष्ठा च प्रेयसी सर्वयोषिताम् ।\nवरिष्ठा च गरिष्ठा च संस्तुता पूजिता मया ॥ ९८॥"
  },
  {
    "text": "सततं तव साध्योऽहं वश्यश्च प्राणवल्लभे ।\nइत्युक्त्वा च जगन्नाथश्चकार ललनां ततः ॥ ९९॥"
  },
  {
    "text": "सपत्नीरहितां तां च चकार प्राणवल्लभाम् ।\nअन्या या याश्च ता देव्यः पूजिताः शक्तिसेवया ॥ १००॥"
  },
  {
    "text": "तपस्तु यादृशं यासां तादृक्तादृक्फलं मुने ।\nदिव्यवर्षसहस्रं च तपस्तप्त्वा हिमाचले ॥ १०१॥"
  },
  {
    "text": "दुर्गा च तत्पदं ध्यात्वा सर्वपूज्या बभूव ह ।\nसरस्वती तपस्तप्त्वा पर्वते गन्धमादने ॥ १०२॥"
  },
  {
    "text": "लक्षवर्षं च दिव्यं च सर्ववन्द्या बभूव सा ।\nलक्ष्मीर्युगशतं दिव्यं तपस्तप्त्वा च पुष्करे ॥ १०३॥"
  },
  {
    "text": "सर्वसम्पत्प्रदात्री च जाता देवीनिषेवणात् ।\nसावित्री मलये तप्त्वा पूज्या वन्द्या बभूव सा ॥ १०४॥"
  },
  {
    "text": "षष्टिवर्षसहस्रं च दिव्यं ध्यात्वा च तत्पदम् ।\nशतमन्वन्तरं तप्तं शङ्करेण पुरा विभो ॥ १०५॥"
  },
  {
    "text": "शतमन्वन्तरं चेदं ब्रह्मा शक्तिं जजाप ह ।\nशतमन्वन्तरं विष्णुस्तप्त्वा पाता बभूव ह ॥ १०६॥"
  },
  {
    "text": "दशमन्वन्तरं तप्त्वा श्रीकृष्णः परमं तपः ।\nगोलोकं प्राप्तवान्दिव्यं मोदतेऽद्यापि यत्र हि ॥ १०७॥"
  },
  {
    "text": "दशमन्वन्तरं धर्मस्तप्त्वा वै भक्तिसंयुतः ।\nसर्वप्राणः सर्वपूज्यः सर्वाधारो बभूव सः ॥ १०८॥"
  },
  {
    "text": "एवं देव्याश्च तपसा सर्वे देवाश्च पूजिताः ।\nमुनयो मनवो भूपा ब्राह्मणाश्चैव पूजिताः ॥ १०९॥"
  },
  {
    "text": "एवं ते कथितं सर्वं पुराणं सयथागमम् ।\nगुरुवक्त्राद्यथा ज्ञातं किं भूयः श्रोतुमिच्छसि ॥ ११०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे नारायणनारदसंवादे\nकलिमाहात्म्यवर्णनं नामाष्टमोऽध्यायः ॥ ९.८॥"
  },
  {
    "text": "९.९ नवमोऽध्यायः । भूमिस्तोत्रवर्णनम् ।"
  },
  {
    "text": "नारद उवाच ।\nदेव्या निमेषमात्रेण ब्रह्मणः पात एव च ।\nतस्य पातः प्राकृतिकः प्रलयः परिकीर्तितः ॥ १॥"
  },
  {
    "text": "प्रलये प्राकृते चोक्ता तत्रादृष्टा वसुन्धरा ।\nजलप्लुतानि विश्वानि सर्वे लीनाः परात्मनि ॥ २॥"
  },
  {
    "text": "वसुन्धरा तिरोभूता कुत्र वा सा च तिष्ठति ।\nसृष्टेर्विधानसमये साविर्भूता कथं पुनः ॥ ३॥"
  },
  {
    "text": "कथं बभूव सा धन्या मान्या सर्वाश्रया जया ।\nतस्याश्च जन्मकथनं वद मङ्गलकारणम् ॥ ४॥"
  },
  {
    "text": "श्रीनारायण उवाच ।\nसर्वादिसृष्टौ सर्वेषां जन्म देव्या इति श्रुतिः ।\nआविर्भावस्तिरोभावः सर्वेषु प्रलयेषु च ॥ ५॥"
  },
  {
    "text": "श्रूयतां वसुधाजन्म सर्वमङ्गलकारणम् ।\nविघ्ननिघ्नकरं पापनाशनं पुण्यवर्धनम् ॥ ६॥"
  },
  {
    "text": "अहो केचिद्वदन्तीति मधुकैटभमेदसा ।\nबभूव वसुधा धन्या तद्विरुद्धमतः श‍ृणु ॥ ७॥"
  },
  {
    "text": "ऊचतुस्तौ पुरा विष्णुं तुष्टौ युद्धेन तेजसा ।\nआवां वध्यौ न यत्रोर्वी पाथसा संवृतेति च ॥ ८॥"
  },
  {
    "text": "तयोर्जीवनकाले न प्रत्यक्षा साभवत्स्फुटम् ।\nततो बभूव मेदश्च मरणानन्तरं तयोः ॥ ९॥"
  },
  {
    "text": "मेदिनीति च विख्यातेत्युक्तमेतन्मतं श‍ृणु ।\nजलधौता कृता पूर्वं वर्धिता मेदसा यतः ॥ १०॥"
  },
  {
    "text": "कथयामि ते तज्जन्म सार्थकं सर्वमङ्गलम् ।\nपुरा श्रुतं यच्छ्रुत्युक्तं धर्मवक्त्राच्च पुष्करे ॥ ११॥"
  },
  {
    "text": "महाविराट्शरीरस्य जलस्थस्य चिरं स्फुटम् ।\nमनो बभूव कालेन सर्वाङ्गव्यापकं ध्रुवम् ॥ १२॥"
  },
  {
    "text": "तच्च प्रविष्टं सर्वेषां तल्लोम्नां विवरेषु च ।\nकालेन महता पश्चाद् बभूव वसुधा मुने ॥ १३॥"
  },
  {
    "text": "प्रत्येकं प्रतिलोम्नां च कूपेषु संस्थिता सदा ।\nआविर्भूता तिरोभूता सजला च पुनः पुनः ॥ १४॥"
  },
  {
    "text": "आविर्भूता सृष्टिकाले तज्जलोपर्युपस्थिता ।\nप्रलये च तिरोभूता जलस्याभ्यन्तरे स्थिता ॥ १५॥"
  },
  {
    "text": "प्रतिविश्वेषु वसुधा शैलकाननसंयुता ।\nसप्तसागरसंयुक्ता सप्तद्वीपसमन्विता ॥ १६॥"
  },
  {
    "text": "हेमाद्रिमेरुसंयुक्ता ग्रहचन्द्रार्कसंयुता ।\nब्रह्मविष्णुशिवाद्यैश्च सुरैर्लोकैस्तदाज्ञया ॥ १७॥"
  },
  {
    "text": "पुण्यतीर्थसमायुक्ता पुण्यभारतसंयुता ।\nकाञ्चनीभूमिसंयुक्ता सप्तस्वर्गसमन्विता ॥ १८॥"
  },
  {
    "text": "पातालसप्तं तदधस्तदूर्ध्वं ब्रह्मलोकतः ।\nध्रुवलोकश्च तत्रैव सर्वं विश्वं च तत्र वै ॥ १९॥"
  },
  {
    "text": "एवं सर्वाणि विश्वानि पृथिव्यां निर्मितानि च ।\nनश्वराणि च विश्वानि सर्वाणि कृत्रिमाणि वै ॥ २०॥"
  },
  {
    "text": "प्रलये प्राकृते चैव ब्रह्मणश्च निपातने ।\nमहाविराडादिसृष्टौ सृष्टः कृष्णेन चात्मना ॥ २१॥"
  },
  {
    "text": "नित्यौ च स्थितिप्रलयौ काष्ठाकालेश्वरैः सह ।\nनित्याधिष्ठातृदेवी सा वाराहे पूजिता सुरैः ॥ २२॥"
  },
  {
    "text": "मुनिभिर्मनुभिर्विप्रैर्गन्धर्वादिभिरेव च ।\nविष्णोर्वराहरूपस्य पत्नी सा श्रुतिसम्मता ॥ २३॥"
  },
  {
    "text": "तत्पुत्रो मङ्गलो ज्ञेयो घटेशो मङ्गलात्मजः ।\nनारद उवाच ।\nपूजिता केन रुपेण वाराहे च सुरैर्मही ॥ २४॥"
  },
  {
    "text": "वाराहे चैव वाराही सर्वैः सर्वाश्रया सती ।\nमूलप्रकृतिसम्भूता पञ्चीकरणमार्गतः ॥ २५॥"
  },
  {
    "text": "तस्याः पूजाविधानं चाप्यधश्चोर्ध्वमनेकशः ।\nमङ्गलं मङ्गलस्यापि जन्म वासं वद प्रभो ॥ २६॥"
  },
  {
    "text": "श्रीनारायण उवाच ।\nवाराहे च वराहश्च ब्रह्मणा संस्तुतः पुरा ।\nउद्दधार महीं हत्वा हिरण्याक्षं रसातलम् ॥ २७॥"
  },
  {
    "text": "जले तां स्थापयामास पद्मपत्रं यथा हृदे ।\nतत्रैव निर्ममे ब्रह्मा विश्वं सर्वं मनोहरम् ॥ २८॥"
  },
  {
    "text": "दृष्ट्वा तदधिदेवीं च सकामां कामुको हरिः ।\nवराहरूपी भगवान् कोटिसूर्यसमप्रभः ॥ २९॥"
  },
  {
    "text": "कृत्वा रतिकलां सर्वां मूर्तिं च सुमनोहराम् ।\nक्रीडाञ्चकार रहसि दिव्यवर्षमहर्निशम् ॥ ३०॥"
  },
  {
    "text": "सुखसम्भोगसंस्पर्शान्मूर्च्छां सम्प्राप सुन्दरी ।\nविदग्धाया विदग्धेन सङ्गमोऽतिसुखप्रदः ॥ ३१॥"
  },
  {
    "text": "विष्णुस्तदङ्गसंश्लेषाद् बुबुधे न दिवानिशम् ।\nवर्षान्ते चेतनां प्राप्य कामी तत्याज कामुकीम् ॥ ३२॥"
  },
  {
    "text": "पूर्वरूपं वराहं च दधार स च लीलया ।\nपूजाञ्चकार तां देवीं ध्यात्वा च धरणीं सतीम् ॥ ३३॥"
  },
  {
    "text": "धूपैर्दीपैश्च नैवेद्यैः सिन्दूरैरनुलेपनैः ।\nवस्त्रैः पुष्पैश्च बलिभिः सम्पूज्योवाच तां हरिः ॥ ३४॥"
  },
  {
    "text": "श्रीभगवानुवाच ।\nसर्वाधारा भव शुभे सर्वैः सम्पूजिता सुखम् ।\nमुनिभिर्मनुभिर्देवैः सिद्धैश्च दानवादिभिः ॥ ३५॥"
  },
  {
    "text": "अम्बुवाचीत्यागदिने गृहारम्भे प्रवेशने ।\nवापीतडागारम्भे च गृहे च कृषिकर्मणि ॥ ३६॥"
  },
  {
    "text": "तव पूजां करिष्यन्ति मद्वरेण सुरादयः ।\nमूढा ये न करिष्यन्ति यास्यन्ति नरकं च ते ॥ ३७॥"
  },
  {
    "text": "वसुधोवाच ।\nवहामि सर्वं वाराहरूपेणाहं तवाज्ञया ।\nलीलामात्रेण भगवन् विश्वं च सचराचरम् ॥ ३८॥"
  },
  {
    "text": "मुक्तां शुक्तिं हरेरर्चां शिवलिङ्गं शिवां तथा ।\nशङ्खं प्रदीपं यन्त्रं च माणिक्यं हीरकं तथा ॥ ३९॥"
  },
  {
    "text": "यज्ञसूत्रं च पुष्पं च पुस्तकं तुलसीदलम् ।\nजपमालां पुष्पमालां कर्पूरं च सुवर्णकम् ॥ ४०॥"
  },
  {
    "text": "गोरोचनं चन्दनं च शालग्रामजलं तथा ।\nएतान्वोडुमशक्ताहं क्लिष्टा च भगवञ्छृणु ॥ ४१॥"
  },
  {
    "text": "श्रीभगवानुवाच ।\nद्रव्याण्येतानि ये मूढा अर्पयिष्यन्ति सुन्दरि ।\nयास्यन्ति कालसूत्रं ते दिव्यं वर्षशतं त्वयि ॥ ४२॥"
  },
  {
    "text": "इत्येवमुक्त्वा भगवान् विरराम च नारद ।\nबभूव तेन गर्भेण तेजस्वी मङ्गलग्रहः ॥ ४३॥"
  },
  {
    "text": "पूजाञ्चक्रुः पृथिव्याश्च ते सर्वे चाज्ञया हरेः ।\nकण्वशाखोक्तध्यानेन तुष्टुवुश्च स्तवेन ते ॥ ४४॥"
  },
  {
    "text": "ददुर्मूलेन मन्त्रेण नैवेद्यादिकमेव च ।\nसंस्तुता त्रिषु लोकेषु पूजिता सा बभूव ह ॥ ४५॥"
  },
  {
    "text": "नारद उवाच ।\nकिं ध्यानं स्तवनं तस्या मूलमन्त्रं च किं वद ।\nगूढं सर्वपुराणेषु श्रोतुं कौतूहलं मम ॥ ४६॥"
  },
  {
    "text": "श्रीनारायण उवाच ।\nआदौ च पृथिवी देवी वराहेण च पूजिता ।\nततो हि ब्रह्मणा पश्चामृजिता पृथिवी तदा ॥ ४७॥"
  },
  {
    "text": "ततः सर्वैर्मुनीन्द्रैश्च मनुभिर्मानवादिभिः ।\nध्यानं च स्तवनं मन्त्रं श‍ृणु वक्ष्यामि नारद ॥ ४८॥"
  },
  {
    "text": "ॐ ह्रीं श्रीं क्लीं वसुधायै स्वाहेत्यनेन\nमन्त्रेण विष्णुना पूजिता पुरा ।\nश्वेतपङ्कजवर्णाभां शरच्चन्द्रनिभाननाम् ॥ ४९॥"
  },
  {
    "text": "चन्दनोत्क्षिप्तसर्वाङ्गीं रत्नभूषणभूषिताम् ।\nरत्नाधारां रत्नगर्भां रत्नाकरसमन्विताम् ॥ ५०॥"
  },
  {
    "text": "वह्निशुद्धांशुकाधानां सस्मितां वन्दितां भजे ।\nध्यानेनानेन सा देवी सर्वैश्च पूजिताभवत् ॥ ५१॥"
  },
  {
    "text": "स्तवनं श‍ृणु विप्रेन्द्र कण्वशाखोक्तमेव च ।\nश्रीनारायण उवाच ।\nजये जये जलाधारे जलशीले जलप्रदे ॥ ५२॥"
  },
  {
    "text": "यज्ञसूकरजाये त्वं जयं देहि जयावहे ।\nमङ्गले मङ्गलाधारे माङ्गल्ये मङ्गलप्रदे ॥ ५३॥"
  },
  {
    "text": "मङ्गलार्थं मङ्गलेशे मङ्गलं देहि मे भवे ।\nसर्वाधारे च सर्वज्ञे सर्वशक्तिसमन्विते ॥ ५४॥"
  },
  {
    "text": "सर्वकामप्रदे देवि सर्वेष्टं देहि मे भवे ।\nपुण्यस्वरूपे पुण्यानां बीजरूपे सनातनि ॥ ५५॥"
  },
  {
    "text": "पुण्याश्रये पुण्यवतामालये पुण्यदे भवे ।\nसर्वसस्यालये सर्वसस्याढ्ये सर्वसस्यदे ॥ ५६॥"
  },
  {
    "text": "सर्वसस्यहरे काले सर्वसस्यात्मिके भवे ।\nभूमे भूमिपसर्वस्वे भूमिपालपरायणे ॥ ५७॥"
  },
  {
    "text": "भूमिपानां सुखकरे भूमिं देहि च भूमिदे ।\nइदं स्तोत्रं महापुण्यं प्रातरुत्थाय यः पठेत् ॥ ५८॥"
  },
  {
    "text": "कोटिजन्मसु स भवेद् बलवान्भूमिपेश्वरः ।\nभूमिदानकृतं पुण्यं लभ्यते पठनाज्जनैः ॥ ५९॥"
  },
  {
    "text": "भूमिदानहरात्पापान्मुच्यते नात्र संशयः ।\nअम्बुवाचीभूकरणपापात्स मुच्यते ध्रुवम् ॥ ६०॥"
  },
  {
    "text": "अन्यकूपे कूपखननपापात्स मुच्यते ध्रुवम् ।\nपरभूमिहरात्पापान्मुच्यते नात्र संशयः ॥ ६१॥"
  },
  {
    "text": "भूमौ वीर्यत्यागपापाद्भूमौ दीपादिस्थापनात् ।\nपापेन मुच्यते सोऽपि स्तोत्रस्य पठनान्मुने ॥ ६२॥"
  },
  {
    "text": "अश्वमेधशतं पुण्यं लभते नात्र संशयः ।\nभूमिदेव्या महास्तोत्रं सर्वकल्याणकारकम् ॥ ६३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे\nभूमिस्तोत्रवर्णनं नाम नवमोऽध्यायः ॥ ९.९॥"
  },
  {
    "text": "९.१० दशमोऽध्यायः । पृथिव्युपाख्याने नरकफलप्राप्तिवर्णनम् ।"
  },
  {
    "text": "नारद उवाच ।\nभूमिदानकृतं पुण्यं पापं तद्धरणेन च ।\nपरभूहरणात्पापं परकूपे खनने तथा ॥ १॥"
  },
  {
    "text": "अम्बुवाच्यां भूखनने वीर्यस्य त्याग एव च ।\nदीपादिस्थापनात्पापं श्रोतुमिच्छामि यत्नतः ॥ २॥"
  },
  {
    "text": "अन्यद्वा पृथिवीजन्यं पापं यत्पृच्छते परम् ।\nयदस्ति तत्प्रतीकारं वद वेदविदांवर ॥ ३॥"
  },
  {
    "text": "श्रीनारायण उवाच ।\nवितस्तिमात्रभूमिं च यो ददाति च भारते ।\nसन्ध्यापूताय विप्राय स याति शिवमन्दिरम् ॥ ४॥"
  },
  {
    "text": "भूमिं च सर्वसस्याढ्यां ब्राह्मणाय ददाति च ।\nभूमिरेणुप्रमाणाब्दमन्ते विष्णुपदे स्थितिः ॥ ५॥"
  },
  {
    "text": "ग्रामं भूमिं च धान्यं च ब्राह्मणाय ददाति यः ।\nसर्वपापाद्विनिर्मुक्तौ चोभौ देवीपुरःस्थितौ ॥ ६॥"
  },
  {
    "text": "भूमिदानं च तत्काले यः साधुश्चानुमोदते ।\nस च प्रयाति वैकुण्ठे मित्रगोत्रसमन्वितः ॥ ७॥"
  },
  {
    "text": "स्वदत्तां परदत्तां वा ब्रह्मवृत्तिं हरेत्तु यः ।\nस तिष्ठति कालसूत्रे यावच्चन्द्रदिवाकरौ ॥ ८॥"
  },
  {
    "text": "तत्युत्रपौत्रप्रभृतिर्भूमिहीनः श्रिया हतः ।\nपुत्रहीनो दरिद्रश्च घोरं याति च रौरवम् ॥ ९॥"
  },
  {
    "text": "गवां मार्गं विनिष्कृष्य यश्च सस्यं ददाति च ।\nदिव्यं वर्षशतं चैव कुम्भीपाके च तिष्ठति ॥ १०॥"
  },
  {
    "text": "गोष्ठं तडागं निष्कृष्य मार्गे सस्यं ददाति यः ।\nस तिष्ठत्यसिपत्रे च यावदिन्द्राश्चतुर्दश ॥ ११॥"
  },
  {
    "text": "पञ्चपिण्डाननुद्धृत्य परकूपे च स्नाति यः ।\nप्राप्नोति नरकं चैव स्नानं निष्फलमेव च ॥ १२॥"
  },
  {
    "text": "कामी भूमौ च रहसि वीर्यत्यागं करोति यः ।\nभूमिरेणुप्रमाणं च वर्षं तिष्ठति रौरवे ॥ १३॥"
  },
  {
    "text": "अम्बुवाच्यां भूकरणं यः करोति च मानवः ।\nस याति कृमिदंशं च स्थितिस्तत्र चतुर्युगम् ॥ १४॥"
  },
  {
    "text": "परकीये लुप्तकूपे कूपं मूढः करोति यः ।\nपुष्करिण्यां च लुप्तायां पुष्करिणीं ददाति यः ॥ १५॥"
  },
  {
    "text": "सर्वं फलं परस्यैव तप्तकुण्डं व्रजेच्च सः ।\nतत्र तिष्ठति सन्तप्तो यावदिन्द्राश्चतुर्दश ॥ १६॥"
  },
  {
    "text": "परकीये तडागे च पङ्कमुद्धृत्य चोन्मृजेत् ।\nरेणुप्रमाणवर्षं च ब्रह्मलोके वसेन्नरः ॥ १७॥"
  },
  {
    "text": "पिण्डं पित्रे भूमिभर्तुर्न प्रदाय च मानवः ।\nश्राद्धं करोति यो मूढो नरकं याति निश्चितम् ॥ १८॥"
  },
  {
    "text": "भूमौ दीपं योऽर्पयति स चान्धः सप्तजन्मसु ।\nभूमौ शङ्खं च संस्थाप्य कुष्ठं जन्मान्तरे लभेत् ॥ १९॥"
  },
  {
    "text": "मुक्तां माणिक्यहीरौ च सुवर्णं च मणिं तथा ।\nपञ्च संस्थापयेद्भूमौ स चान्धः सप्तजन्मसु ॥ २०॥"
  },
  {
    "text": "शिवलिङ्गं शिवामर्चां यश्चार्पयति भूतले ।\nशतमन्वन्तरं यावत्कृमिभक्षः स तिष्ठति ॥ २१॥"
  },
  {
    "text": "शङ्खं यन्त्रं शिलातोयं पुष्पं च तुलसीदलम् ।\nयश्चार्पयति भूमौ च स तिष्ठेन्नरके ध्रुवम् ॥ २२॥"
  },
  {
    "text": "जपमालां पुष्पमालां कर्पूरं रोचनं तथा ।\nयो मूढश्चार्पयेद्भूमौ स याति नरकं ध्रुवम् ॥ २३॥"
  },
  {
    "text": "भूमौ चन्दनकाष्ठं च रुद्राक्षं कुशमूलकम् ।\nसंस्थाप्य भूमौ नरके वसेन्मन्वन्तरावधि ॥ २४॥"
  },
  {
    "text": "पुस्तकं यज्ञसूत्रं च भूमौ संस्थापयेन्नरः ।\nन भवेद्विप्रयोनौ च तस्य जन्मान्तरे जनिः ॥ २५॥"
  },
  {
    "text": "ब्रह्महत्यासमं पापमिह वै लभते ध्रुवम् ।\nग्रन्धियुक्तं यज्ञसूत्रं पूज्यं च सर्ववर्णकैः ॥ २६॥"
  },
  {
    "text": "यज्ञं कृत्वा तु यो भूमिं क्षीरेण न हि सिञ्चति ।\nस याति तप्तभूमिं च सन्तप्तः सप्तजन्मसु ॥ २७॥"
  },
  {
    "text": "भूकम्पे ग्रहणे यो हि करोति खननं भुवः ।\nजन्मान्तरे महापापो ह्यङ्गहीनो भवेद् ध्रुवम् ॥ २८॥"
  },
  {
    "text": "भवनं यत्र सर्वेषां भूमिस्तेन प्रकीर्तिता ।\nकाश्यपी कश्यपस्येयमचला स्थिररूपतः ॥ २९॥"
  },
  {
    "text": "विश्वम्भरा धारणाच्चानन्तानन्तस्वरूपतः ।\nपृथिवी पृथुकन्यात्वाद्विस्तृतत्वान्महामुने ॥ ३०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे पृथिव्युपाख्याने\nनरकफलप्राप्तिवर्णनं नाम दशमोऽध्यायः ॥ ९.१०॥"
  },
  {
    "text": "९.११ एकादशोऽध्यायः । गङ्गोपाख्यानवर्णनम् ।"
  },
  {
    "text": "नारद उवाच ।\nश्रुतं पृथिव्युपाख्यानमतीव सुमनोहरम् ।\nगङ्गोपाख्यानमधुना वद वेदविदांवर ॥ १॥"
  },
  {
    "text": "भारते भारतीशापात्सा जगाम सुरेश्वरी ।\nविष्णुस्वरूपा परमा स्वयं विष्णुपदीति च ॥ २॥"
  },
  {
    "text": "कथं कुत्र युगे केन प्रार्थिता प्रेरिता पुरा ।\nतत्क्रमं श्रोतुमिच्छामि पापघ्नं पुण्यदं शुभम् ॥ ३॥"
  },
  {
    "text": "श्रीनारायण उवाच ।\nराजराजेश्वरः श्रीमान् सगरः सूर्यवंशजः ।\nतस्य भार्या च वैदर्भी शैव्या च द्वे मनोहरे ॥ ४॥"
  },
  {
    "text": "तत्पत्न्यामेकपुत्रश्च बभूव सुमनोहरः ।\nअसमञ्ज इति ख्यातः शैव्यायां कुलवर्धनः ॥ ५॥"
  },
  {
    "text": "अन्या चाराधयामास शङ्करं पुत्रकामुकी ।\nबभूव गर्भस्तस्याश्च हरस्य च वरेण ह ॥ ६॥"
  },
  {
    "text": "गते शताब्दे पूर्णे च मांसपिण्डं सुषाव सा ।\nतद् दृष्ट्वा सा शिवं ध्यात्वा रुरोदोच्चैः पुनः पुनः ॥ ७॥"
  },
  {
    "text": "शम्भुर्ब्राह्मणरूपेण तत्समीपं जगाम ह ।\nचकार संविभज्यैतत्पिण्डं षष्टिसहस्रधा ॥ ८॥"
  },
  {
    "text": "सर्वे बभूवुः पुत्राश्च महाबलपराक्रमाः ।\nग्रीष्ममध्याह्नमार्तण्डप्रभामुष्टकलेवराः ॥ ९॥"
  },
  {
    "text": "कपिलस्य मुनेः शापाद् बभूवुर्भस्मसाच्च ते ।\nराजा रुरोद तच्छ्रुत्वा जगाम गहने वने ॥ १०॥"
  },
  {
    "text": "तपश्चकारासमञ्जो गङ्गानयनकारणात् ।\nलक्षवर्षं तपस्तप्त्वा ममार कालयोगतः ॥ ११॥"
  },
  {
    "text": "अंशुमांस्तस्य तनयो गङ्गानयनकारणात् ।\nतपः कृत्वा लक्षवर्षं ममार कालयोगतः ॥ १२॥"
  },
  {
    "text": "भगीरथस्तस्य पुत्रो महाभागवतः सुधीः ।\nवैष्णवो विष्णुभक्तश्च गुणवानजरामरः ॥ १३॥"
  },
  {
    "text": "तपः कृत्वा लक्षवर्षं गङ्गानयनकारणात् ।\nददर्श कृष्णं ग्रीष्मस्थसूर्यकोटिसमप्रभम् ॥ १४॥"
  },
  {
    "text": "द्विभुजं मुरलीहस्तं किशोरं गोपवेषिणम् ।\nगोपालसुन्दरीरूपं भक्तानुग्रहरूपिणम् ॥ १५॥"
  },
  {
    "text": "स्वेच्छामयं परं ब्रह्म परिपूर्णतमं प्रभुम् ।\nब्रह्मविष्णुशिवाद्यैश्च स्तुतं मुनिगणैर्नुतम् ॥ १६॥"
  },
  {
    "text": "निर्लिप्तं साक्षिरूपं च निर्गुणं प्रकृतेः परम् ।\nईषद्धास्यप्रसन्नास्यं भक्तानुग्रहकारणम् ॥ १७॥"
  },
  {
    "text": "वह्निशुद्धांशुकाधानं रत्नभूषणभूषितम् ।\nतुष्टाव दृष्ट्वा नृपतिः प्रणम्य च पुनः पुनः ॥ १८॥"
  },
  {
    "text": "लीलया च वरं प्राप वाञ्छितं वंशतारणम् ।\nकृत्वा च स्तवनं दिव्यं पुलकाङ्कितविग्रहः ॥ १९॥"
  },
  {
    "text": "श्रीभगवानुवाच ।\nभारतं भारतीशापाद् गच्छ शीघ्रं सुरेश्वरि ।\nसगरस्य सुतान्सर्वान्पूतान्कुरु ममाज्ञया ॥ २०॥"
  },
  {
    "text": "त्वत्स्पर्शवायुना पूता यास्यन्ति मम मन्दिरम् ।\nबिभ्रतो मम मूर्तीश्च दिव्यस्यन्दनगामिनः ॥ २१॥"
  },
  {
    "text": "मत्पार्षदा भविष्यन्ति सर्वकालं निरामयाः ।\nसमुच्छिद्य कर्मभोगान् कृताञ्जन्मनि जन्मनि ॥ २२॥"
  },
  {
    "text": "कोटिजन्मार्जितं पापं भारते यत्कृतं नृभिः ।\nगङ्गाया वातस्पर्शेन नश्यतीति श्रुतौ श्रुतम् ॥ २३॥"
  },
  {
    "text": "स्पर्शनाद्दर्शनाद्देव्याः पुण्यं दशगुणं ततः ।\nमौसलस्नानमात्रेण सामान्यदिवसे नृणाम् ॥ २४॥"
  },
  {
    "text": "शतकोटिजन्मपापं नश्यतीति श्रुतौ श्रुतम् ।\nयानि कानि च पापानि ब्रह्महत्यादिकानि च ॥ २५॥"
  },
  {
    "text": "जन्मसङ्ख्यार्जितान्येव कामतोऽपि कृतानि च ।\nतानि सर्वाणि नश्यन्ति मौसलस्नानतो नृणाम् ॥ २६॥"
  },
  {
    "text": "पुण्याहस्नानतः पुण्यं वेदा नैव वदन्ति च ।\nकिञ्चिद्वदन्ति ते विप्र फलमेव यथागमम् ॥ २७॥"
  },
  {
    "text": "ब्रह्मविष्णुशिवाद्याश्च सर्वं नैव वदन्ति च ।\nसामान्यदिवसस्नानसङ्कल्पं श‍ृणु सुन्दरि ॥ २८॥"
  },
  {
    "text": "पुण्यं दशगुणं चैव मौसलस्नानतः परम् ।\nततस्त्रिंशद्गुणं पुण्यं रविसङ्क्रमणे दिने ॥ २९॥"
  },
  {
    "text": "अमायां चापि तत्तुल्यं द्विगुणं दक्षिणायने ।\nततो दशगुणं पुण्यं नराणामुत्तरायणे ॥ ३०॥"
  },
  {
    "text": "चातुर्मास्यां पौर्णमास्यामनन्तं पुण्यमेव च ।\nअक्षयायां च तत्तुल्यं चैतद्वेदे निरूपितम् ॥ ३१॥"
  },
  {
    "text": "असङ्ख्यपुण्यफलदमेतेषु स्नानदानकम् ।\nसामान्यदिवसस्नानाद्दानाच्छतगुणं फलम् ॥ ३२॥"
  },
  {
    "text": "मन्वन्तराद्यायां तिथौ युगाद्यायां तथैव च ।\nमाघस्य सितसप्तम्यां भीष्माष्टम्यां तथैव च ॥ ३३॥"
  },
  {
    "text": "अथाप्यशोकाष्टम्यां च नवम्यां च तथा हरेः ।\nततोऽपि द्विगुणं पुण्यं नन्दायां तव दुर्लभम् ॥ ३४॥"
  },
  {
    "text": "दशहरादशम्यां तु युगाद्यादिसमं फलम् ।\nनन्दासमं च वारुण्यां महत्पूर्वे चतुर्गुणम् ॥ ३५॥"
  },
  {
    "text": "ततश्चतुर्गुणं पुण्यं द्विमहत्पूर्वके सति ।\nपुण्यं कोटिगुणं चैव सामान्यस्नानतोऽपि यत् ॥ ३६॥"
  },
  {
    "text": "चन्द्रोपरागसमये सूर्ये दशगुणं ततः ।\nपुण्यमर्धोदये काले ततः शतगुणं फलम् ॥ ३७॥"
  },
  {
    "text": "इत्येवमुक्त्वा देवेशो विरराम तयोः पुरः ।\nतमुवाच ततो गङ्गा भक्तिनम्राऽऽत्मकन्धरा ॥ ३८॥"
  },
  {
    "text": "गङ्गोवाच ।\nयामि चेद्भारतं नाथ भारतीशापतः पुरा ।\nतवाज्ञया च राजेन्द्र तपसा चैव साम्प्रतम् ॥ ३९॥"
  },
  {
    "text": "दास्यन्ति पापिनो मह्यं पापानि यानि कानि च ।\nतानि मे केन नश्यन्ति तमुपायं वद प्रभो ॥ ४०॥"
  },
  {
    "text": "कतिकालं परिमितं स्थितिर्मे तत्र भारते ।\nकदा यास्यामि देवेश तद्विष्णोः परमं पदम् ॥ ४१॥"
  },
  {
    "text": "ममान्यद्वाञ्छितं यद्यत्सर्वं जानासि सर्ववित् ।\nसर्वान्तरात्मन् सर्वज्ञ तदुपायं वद प्रभो ॥ ४२॥"
  },
  {
    "text": "श्रीभगवानुवाच ।\nजानामि वाञ्छितं गङ्गे तव सर्वं सुरेश्वरि ।\nपतिस्ते द्रवरूपाया लवणोदो भविष्यति ॥ ४३॥"
  },
  {
    "text": "स ममांशस्वरूपश्च त्वं च लक्ष्मीस्वरूपिणी ।\nविदग्धाया विदग्धेन सङ्गमो गुणवान् भुवि ॥ ४४॥"
  },
  {
    "text": "यावत्यः सन्ति नद्यश्च भारत्याद्याश्च भारते ।\nसौभाग्या त्वं च तास्वेव लवणोदस्य सौरते ॥ ४५॥"
  },
  {
    "text": "अद्यप्रभृति देवेशि कलेः पञ्चसहस्रकम् ।\nवर्षं स्थितिस्ते भारत्याः शापेन भारते भुवि ॥ ४६॥"
  },
  {
    "text": "नित्यं त्वमब्धिना सार्धं करिष्यसि रहो रतिम् ।\nत्वमेव रसिका देवि रसिकेन्द्रेण संयुता ॥ ४७॥"
  },
  {
    "text": "त्वां स्तोष्यन्ति च स्तोत्रेण भगीरथकृतेन च ।\nभारतस्था जनाः सर्वे पूजयिष्यन्ति भक्तितः ॥ ४८॥"
  },
  {
    "text": "कण्वशाखोक्तध्यानेन ध्यात्वा त्वां पूजयिष्यति ।\nयः स्तौति प्रणमेन्नित्यं सोऽश्वमेधफलं लभेत् ॥ ४९॥"
  },
  {
    "text": "गङ्गा गङ्गेति यो ब्रूयाद्योजनानां शतैरपि ।\nमुच्यते सर्वपापेभ्यो विष्णुलोकं स गच्छति ॥ ५०॥"
  },
  {
    "text": "सहस्रपापिनां स्नानाद्यत्पापं ते भविष्यति ।\nप्रकृतेर्भक्तसंस्पर्शादेव तद्धि विनङ्क्ष्यति ॥ ५१॥"
  },
  {
    "text": "पापिनां तु सहस्राणां शवस्पर्शेन यत्त्वयि ।\nतन्मन्त्रोपासकस्नानात्तदघं च विनङ्क्ष्यति ॥ ५२॥"
  },
  {
    "text": "तत्रैव त्वमधिष्ठानं करिष्यस्यघमोचनम् ।\nसार्धं सरिद्भिः श्रेष्ठाभिः सरस्वत्यादिभिः शुभे ॥ ५३॥"
  },
  {
    "text": "तत्तु तीर्थं भवेत्सद्यो यत्र त्वद्गुणकीर्तनम् ।\nत्वद्रेणुस्पर्शमात्रेण पूतो भवति पातकी ॥ ५४॥"
  },
  {
    "text": "रेणुप्रमाणवर्षं च देवीलोके वसेद् ध्रुवम् ।\nज्ञानेन त्वयि ये भक्त्या मन्नामस्मृतिपूर्वकम् ॥ ५५॥"
  },
  {
    "text": "समुत्सृजन्ति प्राणांश्च ते गच्छन्ति हरेः पदम् ।\nपार्षदप्रवरास्ते च भविष्यन्ति हरेश्चिरम् ॥ ५६॥"
  },
  {
    "text": "लयं प्राकृतिकं ते च द्रक्ष्यन्ति चाप्यसङ्ख्यकम् ।\nमृतस्य बहुपुण्येन तच्छवं त्वयि विन्यसेत् ॥ ५७॥"
  },
  {
    "text": "प्रयाति स च वैकुण्ठं यावदह्नः स्थितिस्त्वयि ।\nकायव्यूहं ततः कृत्वा भोजयित्वा स्वकर्मकम् ॥ ५८॥"
  },
  {
    "text": "तस्मै ददामि सारूप्यं करोमि तं च पार्षदम् ।\nअज्ञानी त्वज्जलस्पर्शाद्यदि प्राणान्समुत्सृजेत् ॥ ५९॥"
  },
  {
    "text": "तस्मै ददामि सालोक्यं करोमि तं च पार्षदम् ।\nअन्यत्र वा त्यजेत्प्राणांस्त्वन्नामस्मृतिपूर्वकम् ॥ ६०॥"
  },
  {
    "text": "तस्मै ददामि सालोक्यं यावद्वै ब्रह्मणो वयः ।\nअन्यत्र वा त्यजेत्प्राणांस्त्वन्नामस्मृतिपूर्वकम् ॥ ६१॥"
  },
  {
    "text": "तस्मै ददामि सारूप्यमसङ्ख्यं प्राकृतं लयम् ।\nरत्नेन्द्रसारनिर्माणयानेन सह पार्षदैः ॥ ६२॥"
  },
  {
    "text": "सद्यः प्रयाति गोलोकं मम तुल्यो भवेद् ध्रुवम् ।\nतीर्थेऽप्यतीर्थे मरणे विशेषो नास्ति कश्चन ॥ ६३॥"
  },
  {
    "text": "मन्मन्त्रोपासकानां तु नित्यं नैवेद्यभोजिनाम् ।\nपूतं कर्तुं सशक्तो हि लीलया भुवनत्रयम् ॥ ६४॥"
  },
  {
    "text": "रत्नेन्द्रसारयानेन गोलोकं सम्प्रयान्ति च ।\nमद्भक्ता बान्धवा येषां तेऽपि पश्वादयोऽपि हि ॥ ६५॥"
  },
  {
    "text": "प्रयान्ति रत्नयानेन गोलोकं चातिदुर्लभम् ।\nयत्र यत्र स्मृतास्ते च ज्ञानेन ज्ञानिनः सति ॥ ६६॥"
  },
  {
    "text": "जीवन्मुक्ताश्च ते पूता मद्भक्तेः संविधानतः ।\nइत्युक्त्वा श्रीहरिस्तांश्च प्रत्युवाच भगीरथम् ॥ ६७॥"
  },
  {
    "text": "स्तुहि गङ्गामिमां भक्त्या पूजां च कुरु साम्प्रतम् ।\nभगीरथस्तां तुष्टाव पूजयामास भक्तितः ॥ ६८॥"
  },
  {
    "text": "कौथुमोक्तेन ध्यानेन स्तोत्रेणापि पुनः पुनः ।\nप्रणनाम च श्रीकृष्णं परमात्मानमीश्वरम् ॥ ६९॥"
  },
  {
    "text": "भगीरथश्च गङ्गा च सोऽन्तर्धानं चकार ह ।\nनारद उवाच ।\nकेन ध्यानेन स्तोत्रेण केन पूजाक्रमेण च ॥ ७०॥"
  },
  {
    "text": "पूजां चकार नृपतिर्वद वेदविदांवर ।\nश्रीनारायण उवाच ।\nस्नात्वा नित्यक्रियां कृत्वा धृत्वा धौते च वाससी ॥ ७१॥"
  },
  {
    "text": "सम्पूज्य देवषट्कं च संयतो भक्तिपूर्वकम् ।\nगणेशं च दिनेशं च वह्निं विष्णुं शिवं शिवाम् ॥ ७२॥"
  },
  {
    "text": "सम्पूज्य देवषट्कं च सोऽधिकारी च पूजने ।\nगणेशं विघ्ननाशाय आरोग्याय दिवाकरम् ॥ ७३॥"
  },
  {
    "text": "वह्निं शौचाय विष्णुं च लक्ष्यर्थं पूजयेन्नरः ।\nशिवं ज्ञानाय ज्ञानेशं शिवां च मुक्तिसिद्धये ॥ ७४॥"
  },
  {
    "text": "सम्पूज्यैताँल्लभेत्प्राज्ञो विपरीतमतोऽन्यथा ।\nदध्यावनेन ध्यानेन तद्ध्यानं श‍ृणु नारद ॥ ७५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे\nगङ्गोपाख्यानवर्णनं नामैकादशोऽध्यायः ॥ ९.११॥"
  },
  {
    "text": "९.१२ द्वादशोऽध्यायः । गङ्गोपाख्यानवर्णनम् ।"
  },
  {
    "text": "श्रीनारायण उवाच ।\nध्यानं च कण्वशाखोक्तं सर्वपापप्रणाशनम् ।\nश्वेतपङ्कजवर्णाभां गङ्गां पापप्रणाशिनीम् ॥ १॥"
  },
  {
    "text": "कृष्णविग्रहसम्भूतां कृष्णतुल्यां परां सतीम् ।\nवह्निशुद्धांशुकाधानां रत्नभूषणभूषिताम् ॥ २॥"
  },
  {
    "text": "शरत्पूर्णेन्दुशतकमृष्टशोभाकरां पराम् ।\nईषद्धास्यप्रसन्नास्यां शश्वत्सुस्थिरयौवनाम् ॥ ३॥"
  },
  {
    "text": "नारायणप्रियां शान्तां तत्सौभाग्यसमन्विताम् ।\nबिभ्रतीं कबरीभारं मालतीमाल्यसंयुतम् ॥ ४॥"
  },
  {
    "text": "सिन्दूरबिन्दुललितं सार्धं चन्दनबिन्दुभिः ।\nकस्तूरीपत्रकं गण्डे नानाचित्रसमन्वितम् ॥ ५॥"
  },
  {
    "text": "पक्वबिम्बविनिन्द्याच्छचार्वोष्ठपुटमुत्तमम् ।\nमुक्तापङ्क्तिप्रभामुष्टदन्तपङ्क्तिमनोरमम् ॥ ६॥"
  },
  {
    "text": "सुचारुवक्त्रनयनं सकटाक्षं मनोहरम् ।\nकठिनं श्रीफलाकारं स्तनयुग्मं च बिभ्रतीम् ॥ ७॥"
  },
  {
    "text": "बृहच्छ्रोणि सुकठिनां रम्भास्तम्भविनिन्दिताम् ।\nस्थलपद्मप्रभामुष्टपादपद्मयुगं वरम् ॥ ८॥"
  },
  {
    "text": "रत्नपादुकसंयुक्तं कुङ्कुमाक्तं सयावकम् ।\nदेवेन्द्रमौलिमन्दारमकरन्दकणारुणम् ॥ ९॥"
  },
  {
    "text": "सुरसिद्धमुनीन्द्रैश्च दत्तार्घसंयुतं सदा ।\nतपस्विमौलिनिकरभ्रमरश्रेणिसंयुतम् ॥ १०॥"
  },
  {
    "text": "मुक्तिप्रदं मुमुक्षूणां कामिनां सर्वभोगदम् ।\nवरां वरेण्यां वरदां भक्तानुग्रहकारिणीम् ॥ ११॥"
  },
  {
    "text": "श्रीविष्णोः पददात्रीं च भजे विष्णुपदीं सतीम् ।\nइत्यनेनैव ध्यानेन ध्यात्वा त्रिपथगां शुभाम् ॥ १२॥"
  },
  {
    "text": "दत्त्वा सम्पूजयेद् ब्रह्मन्नुपचाराणि षोडश ।\nआसनं पाद्यमर्ध्यं च स्नानीयं चानुलेपनम् ॥ १३॥"
  },
  {
    "text": "धूपं दीपं च नैवेद्यं ताम्बूलं शीतलं जलम् ।\nवसनं भूषणं माल्यं गन्धमाचमनीयकम् ॥ १४॥"
  },
  {
    "text": "मनोहरं सुतल्पं च देयान्येतानि षोडश ।\nदत्त्वा भक्त्या च प्रणमेत्संस्तूय सम्पुटाञ्जलिः ॥ १५॥"
  },
  {
    "text": "सम्पूज्यैव प्रकारेण सोऽश्वमेधफलं लभेत् ।\nनारद उवाच ।\nश्रोतुमिच्छामि देवेश लक्ष्मीकान्त जगत्पते ॥ १६॥"
  },
  {
    "text": "विष्णोर्विष्णुपदीस्तोत्रं पापघ्नं पुण्यकारकम् ।\nश्रीनारायण उवाच ।\nश‍ृणु नारद वक्ष्यामि पापघ्नं पुण्यकारकम् ॥ १७॥"
  },
  {
    "text": "शिवसङ्गीतसम्मुग्धश्रीकृष्णाङ्गसमुद्भवाम् ।\nराधाङ्गद्रवसंयुक्तां तां गङ्गां प्रणमाम्यहम् ॥ १८॥"
  },
  {
    "text": "यज्जन्म सृष्टेरादौ च गोलोके रासमण्डले ।\nसन्निधाने शङ्करस्य तां गङ्गां प्रणमाम्यहम् ॥ १९॥"
  },
  {
    "text": "गोपैर्गोपीभिराकीर्णे शुभे राधामहोत्सवे ।\nकार्तिकीपूर्णिमायां च तां गङ्गां प्रणमाम्यहम् ॥ २०॥"
  },
  {
    "text": "कोटियोजनविस्तीर्णा दैर्घ्ये लक्षगुणा ततः ।\nसमावृता या गोलोके तां गङ्गां प्रणमाम्यहम् ॥ २१॥"
  },
  {
    "text": "षष्टिलक्षयोजना या ततो दैर्घ्ये चतुर्गुणा ।\nसमावृता या वैकुण्ठे तां गङ्गां प्रणमाम्यहम् ॥ २२॥"
  },
  {
    "text": "त्रिंशल्लक्षयोजना या दैर्घ्ये पञ्चगुणा ततः ।\nआवृता ब्रह्मलोके या तां गङ्गां प्रणमाम्यहम् ॥ २३॥"
  },
  {
    "text": "त्रिंशल्लक्षयोजना या दैर्घ्ये चतुर्गुणा ततः ।\nआवृता शिवलोके या तां गङ्गां प्रणमाम्यहम् ॥ २४॥"
  },
  {
    "text": "लक्षयोजनविस्तीर्णा दैर्घ्ये सप्तगुणा ततः ।\nआवृता धुवलोके या तां गङ्गां प्रणमाम्यहम् ॥ २५॥"
  },
  {
    "text": "लक्षयोजनविस्तीर्णा दैर्घ्ये पञ्चगुणा ततः ।\nआवृता चन्द्रलोके या तां गङ्गां प्रणमाम्यहम् ॥ २६॥"
  },
  {
    "text": "षष्टिसहस्रयोजना या दैर्घ्ये दशगुणा ततः ।\nआवृता सूर्यलोके या तां गङ्गां प्रणमाम्यहम् ॥ २७॥"
  },
  {
    "text": "लक्षयोजनविस्तीर्णा दैर्घ्ये पञ्चगुणा ततः ।\nआवृता या तपोलोके तां गङ्गां प्रणमाम्यहम् ॥ २८॥"
  },
  {
    "text": "सहस्रयोजनायामा दैर्घ्ये दशगुणा ततः ।\nआवृता जनलोके या तां गङ्गां प्रणमाम्यहम् ॥ २९॥"
  },
  {
    "text": "दशलक्षयोजना या दैर्घ्ये पञ्चगुणा ततः ।\nआवृता या महर्लोके तां गङ्गां प्रणमाम्यहम् ॥ ३०॥"
  },
  {
    "text": "सहस्रयोजनायामा दैर्घ्ये शतगुणा ततः ।\nआवृता या च कैलासे तां गङ्गां प्रणमाम्यहम् ॥ ३१॥"
  },
  {
    "text": "शतयोजनविस्तीर्णा दैर्घ्ये दशगुणा ततः ।\nमन्दाकिनी येन्द्रलोके तां गङ्गां प्रणमाम्यहम् ॥ ३२॥"
  },
  {
    "text": "पाताले भोगवती च विस्तीर्णा दशयोजना ।\nततो दशगुणा दैर्घ्ये तां गङ्गां प्रणमाम्यहम् ॥ ३३॥"
  },
  {
    "text": "क्रोशैकमात्रविस्तीर्णा ततः क्षीणा च कुत्रचित् ।\nक्षितौ चालकनन्दा या तां गङ्गां प्रणमाम्यहम् ॥ ३४॥"
  },
  {
    "text": "सत्ये या क्षीरवर्णा च त्रेतायामिन्दुसन्निभा ।\nद्वापरे चन्दनाभा या तां गङ्गां प्रणमाम्यहम् ॥ ३५॥"
  },
  {
    "text": "जलप्रभा कलौ या च नान्यत्र पृथिवीतले ।\nस्वर्गे च नित्यं क्षीराभा तां गङ्गां प्रणमाम्यहम् ॥ ३६॥"
  },
  {
    "text": "यत्तोयकणिकास्पर्शे पापिनां ज्ञानसम्भवः ।\nब्रह्महत्यादिकं पापं कोटिजन्मार्जितं दहेत् ॥ ३७॥"
  },
  {
    "text": "इत्येवं कथिता ब्रह्मन् गङ्गापद्मैकविंशतिः ।\nस्तोत्ररूपं च परमं पापघ्नं पुण्यजीवनम् ॥ ३८॥"
  },
  {
    "text": "नित्यं यो हि पठेद्भक्त्या सम्पूज्य च सुरेश्वरीम् ।\nसोऽश्वमेधफलं नित्यं लभते नात्र संशयः ॥ ३९॥"
  },
  {
    "text": "अपुत्रो लभते पुत्रं भार्याहीनो लभेत्स्त्रियम् ।\nरोगात्प्रमुच्यते रोगी बन्धान्मुक्तो भवेद् ध्रुवम् ॥ ४०॥"
  },
  {
    "text": "अस्पष्टकीर्तिः सुयशा मूर्खो भवति पण्डितः ।\nयः पठेत्प्रातरुत्थाय गङ्गास्तोत्रमिदं शुभम् ॥ ४१॥"
  },
  {
    "text": "शुभं भवेच्च दुःस्वप्ने गङ्गास्नानफलं लभेत् ।\nश्रीनारायण उवाच ।\nस्तोत्रेणानेन गङ्गा च स्तुत्वा चैव भगीरथः ॥ ४२॥"
  },
  {
    "text": "जगाम तां गृहीत्वा च यत्र नष्टाश्च सागराः ।\nवैकुण्ठं ते ययुस्तूर्णं गङ्गायाः स्पर्शवायुना ॥ ४३॥"
  },
  {
    "text": "भगीरथेन सा नीता तेन भागीरथी स्मृता ।\nइत्येवं कथितं सर्वं गङ्गोपाख्यानमुत्तमम् ॥ ४४॥"
  },
  {
    "text": "पुण्यदं मोक्षदं सारं किं भूयः श्रोतुमिच्छसि ।\nनारद उवाच ।\nकथं गङ्गा त्रिपथगा जाता भुवनपावनी ॥ ४५॥"
  },
  {
    "text": "कुत्र वा केन विधिना तत्सर्वं वद मे प्रभो ।\nतत्रस्थाश्च जना ये ये ते च किं चक्रुरुत्तमम् ॥ ४६॥"
  },
  {
    "text": "एतत्सर्वं तु विस्तीर्णं कृत्वा वक्तुमिहार्हसि ।\nश्रीनारायणाय उवाच ।\nकार्तिक्यां पूर्णिमायां तु राधायाः सुमहोत्सवः ॥ ४७॥"
  },
  {
    "text": "कृष्णः सम्पूज्य तां राधामुवास रासमण्डले ।\nकृष्णेन पूजितां तां तु सम्पूज्य हृष्टमानसाः ॥ ४८॥"
  },
  {
    "text": "ऊषुर्ब्रह्मादयः सर्वे ऋषयः शौनकादयः ।\nएतस्मिन्नन्तरे कृष्णसङ्गीता च सरस्वती ॥ ४९॥"
  },
  {
    "text": "जगौ सुन्दरतालेन वीणया च मनोहरम् ।\nतुष्टो ब्रह्मा ददौ तस्यै रत्नेन्द्रसारहारकम् ॥ ५०॥"
  },
  {
    "text": "शिवो मणीन्द्रसारं तु सर्वब्रह्माण्डदुर्लभम् ।\nकृष्णः कौस्तुभरत्नं च सर्वरत्नात्परं वरम् ॥ ५१॥"
  },
  {
    "text": "अमूल्यरत्ननिर्माणं हारसारं च राधिका ।\nनारायणश्च भगवान् ददौ मालां मनोहराम् ॥ ५२॥"
  },
  {
    "text": "अमूल्यरत्ननिर्माणं लक्ष्मीः कनककुण्डलम् ।\nविष्णुमाया भगवती मूलप्रकृतिरीश्वरी ॥ ५३॥"
  },
  {
    "text": "दुर्गा नारायणीशाना ब्रह्मभक्तिं सुदुर्लभाम् ।\nधर्मबुद्धिं च धर्मश्च यशश्च विपुलं भवे ॥ ५४॥"
  },
  {
    "text": "वह्निशुद्धांशुकं वह्निर्वायुश्च मणिनूपुरान् ।\nएतस्मिन्नन्तरे शम्भुर्ब्रह्मणा प्रेरितो मुहुः ॥ ५५॥"
  },
  {
    "text": "जगौ श्रीकृष्णसङ्गीतं रासोल्लाससमन्वितम् ।\nमूर्च्छां प्रापुः सुराः सर्वे चित्रपुत्तलिका यथा ॥ ५६॥"
  },
  {
    "text": "कष्टेन चेतनां प्राप्य ददृशू रासमण्डले ।\nस्थलं सर्वं जलाकीर्णं राधाकृष्णविहीनकम् ॥ ५७॥"
  },
  {
    "text": "अत्युच्चै रुरुदुः सर्वे गोपा गोप्यः सुरा द्विजाः ।\nध्यानेन ब्रह्मा बुबुधे सर्वं तीर्थमभीप्सितम् ॥ ५८॥"
  },
  {
    "text": "गतश्च राधया सार्धं श्रीकृष्णो द्रवतामिति ।\nततो ब्रह्मादयः सर्वे तुष्टुवुः परमेश्वरम् ॥ ५९॥"
  },
  {
    "text": "स्वमूर्तिं दर्शय विभो वाञ्छितं वरमेव नः ।\nएतस्मिन्नन्तरे तत्र वाग्बभूवाशरीरिणी ॥ ६०॥"
  },
  {
    "text": "तामेव शुश्रुवुः सर्वे सुव्यक्तां मधुरान्विताम् ।\nसर्वात्माहमियं शक्तिर्भक्तानुग्रहविग्रहा ॥ ६१॥"
  },
  {
    "text": "ममाप्यस्याश्च देहेन कर्तव्यं च किमावयोः ।\nमनवो मानवाः सर्वे मुनयश्चैव वैष्णवाः ॥ ६२॥"
  },
  {
    "text": "मन्मन्त्रपूता मां द्रष्टुमागमिष्यन्ति मत्पदम् ।\nमूर्तिं द्रष्टुं च सुव्यक्तां यदीच्छथ सुरेश्वराः ॥ ६३॥"
  },
  {
    "text": "करोतु शम्भुस्तत्रैवं मदीयं वाक्यपालनम् ।\nस्वयं विधातस्त्वं ब्रह्मन्नाज्ञां कुरु जगद्गुरुम् ॥ ६४॥"
  },
  {
    "text": "कर्तुं शास्त्रविशेषं च वेदाङ्गं सुमनोहरम् ।\nअपूर्वमन्त्रनिकरैः सर्वाभीष्टफलप्रदैः ॥ ६५॥"
  },
  {
    "text": "स्तोत्रैश्च निकरैर्ध्यानैर्युतं पूजाविधिक्रमैः ।\nमन्मन्त्रकवचस्तोत्रं कृत्वा यत्नेन गोपनम् ॥ ६६॥"
  },
  {
    "text": "भवन्ति विमुखा येन जना मां तत्करिष्यति ।\nसहस्रेषु शतेष्वेको मन्मन्त्रोपासको भवेत् ॥ ६७॥"
  },
  {
    "text": "जना मन्मन्त्रपूताश्च गमिष्यन्ति च मत्पदम् ।\nअन्यथा न भविष्यन्ति सर्वे गोलोकवासिनः ॥ ६८॥"
  },
  {
    "text": "निष्कलं भविता सर्वं ब्रह्माण्डं चैव ब्रह्मणः ।\nजनाः पञ्चप्रकाराश्च युक्ताः स्रष्टुं भवे भवे ॥ ६९॥"
  },
  {
    "text": "पृथिवीवासिनः केचित्केचित्स्वर्गनिवासिनः ।\nइदं कर्तुं महादेवः करोति देवसंसदि ॥ ७०॥"
  },
  {
    "text": "प्रतिज्ञां सुदृढां सद्यस्ततो मूर्तिं च द्रक्ष्यति ।\nइत्येवमुक्त्वा गगने विरराम सनातनः ॥ ७१॥"
  },
  {
    "text": "तच्छ्रुत्वा जगतां धाता तमुवाच शिवं मुदा ।\nब्रह्मणो वचनं श्रुत्वा ज्ञानेशो ज्ञानिनां वरः ॥ ७२॥"
  },
  {
    "text": "गङ्गातोयं करे कृत्वा स्वीकारं च चकार सः ।\nसंयुक्तं विष्णुमायाया मन्त्रौघैः शास्त्रमुत्तमम् ॥ ७३॥"
  },
  {
    "text": "वेदसारं करिष्यामि प्रतिज्ञापालनाय च ।\nगङ्गातोयमुपस्मृश्य मिथ्या यदि वदेज्जनः ॥ ७४॥"
  },
  {
    "text": "स याति कालसूत्रं च यावद्वै ब्रह्मणो वयः ।\nइत्युक्ते शङ्करे ब्रह्मन् गोलोके सुरसंसदि ॥ ७५॥"
  },
  {
    "text": "आविर्बभूव श्रीकृष्णो राधया सहितस्ततः ।\nतं सुदृष्ट्वा च संहृष्टास्तुष्टुवुः पुरुषोत्तमम् ॥ ७६॥"
  },
  {
    "text": "परमानन्दपूर्णाश्च चकुश्च पुनरुत्सवम् ।\nकालेन शम्भुर्भगवान् मुक्तिदीपं चकार सः ॥ ७७॥"
  },
  {
    "text": "इत्येवं कथितं सर्वं सुगोप्यं च सुदुर्लभम् ।\nस एव द्रवरूपा सा गङ्गा गोलोकसम्भवा ॥ ७८॥"
  },
  {
    "text": "राधाकृष्णाङ्गसम्भूता भुक्तिमुक्तिफलप्रदा ।\nस्थाने स्थाने स्थापिता सा कृष्णेन च परात्मना ।\nकृष्णस्वरूपा परमा सर्वब्रह्माण्डपूजिता ॥ ७९॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे\nगङ्गोपाख्यानवर्णनं नाम द्वादशोऽध्यायः ॥ ९.१२॥"
  },
  {
    "text": "९.१३ त्रयोदशोऽध्यायः । गङ्गोपाख्यानवर्णनम् ।"
  },
  {
    "text": "नारद उवाच ।\nकलेः पञ्चसहस्राब्दे समतीते सुरेश्वर ।\nक्व गता सा महाभाग तन्मे व्याख्यातुमर्हसि ॥ १॥"
  },
  {
    "text": "श्रीनारायण उवाच ।\nभारतं भारतीशापात्समागत्येश्वरेच्छया ।\nजगाम तत्र वैकुण्ठे शापान्ते पुनरेव सा ॥ २॥"
  },
  {
    "text": "भारती भारतं त्यक्त्वा तज्जगाम हरेः पदम् ।\nपद्मावती च शापान्ते गङ्गा सा चैव नारद ॥ ३॥"
  },
  {
    "text": "गङ्गा सरस्वती लक्ष्यीश्चैतास्तिस्रः प्रिया हरेः ।\nतुलसीसहिता ब्रह्मंश्चतस्रः कीर्तिताः श्रुतौ ॥ ४॥"
  },
  {
    "text": "नारद उवाच ।\nकेनोपायेन सा देवी विष्णुपादाब्जसम्भवा ।\nब्रह्मकमण्डलुस्था च श्रुता शिवप्रिया च सा ॥ ५॥"
  },
  {
    "text": "बभूव सा मुनिश्रेष्ठ गङ्गा नारायणप्रिया ।\nअहो केन प्रकारेण तन्मे व्याख्यातुमर्हसि ॥ ६॥"
  },
  {
    "text": "श्रीनारायण उवाच ।\nपुरा बभूव गोलोके सा गङ्गा द्रवरूपिणी ।\nराधाकृष्णाङ्गसम्भूता तदंशा तत्स्वरूपिणी ॥ ७॥"
  },
  {
    "text": "द्रवाधिष्ठातृदेवी या रूपेणाप्रतिमा भुवि ।\nनवयौवनसम्पन्ना सर्वाभरणभूषिता ॥ ८॥"
  },
  {
    "text": "शरन्मध्याह्नपद्मास्या सस्मिता सुमनोहरा ।\nतप्तकाञ्चनवर्णाभा शरच्चन्द्रसमप्रभा ॥ ९॥"
  },
  {
    "text": "स्निग्धप्रभातिसुस्निग्धा शुद्धसत्त्वस्वरूपिणी ।\nसुपीनकठिनश्रोणिः सुनितम्बयुगन्धरा ॥ १०॥"
  },
  {
    "text": "पीनोन्नतं सुकठिनं स्तनयुग्मं सुवर्तुलम् ।\nसुचारुनेत्रयुगलं सुकटाक्षं सुवङ्क्रिमम् ॥ ११॥"
  },
  {
    "text": "वङ्क्रिमं कबरीभारं मालतीमाल्यसंयुतम् ।\nसिन्दूरबिन्दुललितं सार्धं चन्दनबिन्दुभिः ॥ १२॥"
  },
  {
    "text": "कस्तूरीपत्रिकायुक्तं गण्डयुग्मं मनोरमम् ।\nबन्धूककुसुमाकारमधरोष्ठं च सुन्दरम् ॥ १३॥"
  },
  {
    "text": "पक्वदाडिमबीजाभदन्तपङ्क्तिसमुज्ज्वलम् ।\nवाससी वह्निशुद्धे च नीवीयुक्ते च बिभ्रती ॥ १४॥"
  },
  {
    "text": "सा सकामा कृष्णपार्श्वे समुवास सुलज्जिता ।\nवाससा मुखमाच्छाद्य लोचनाभ्यां विभोर्मुखम् ॥ १५॥"
  },
  {
    "text": "निमेषरहिताभ्यां च पिबन्ती सततं मुदा ।\nप्रफुल्लवदना हर्षान्नवसङ्गमलालसा ॥ १६॥"
  },
  {
    "text": "मूर्च्छिता प्रभुरूपेण पुलकाङ्कितविग्रहा ।\nएतस्मिन्नन्तरे तत्र विद्यमाना च राधिका ॥ १७॥"
  },
  {
    "text": "गोपीत्रिंशत्कोटियुक्ता चन्द्रकोटिसमप्रभा ।\nकोपेनारक्तपद्मास्या रक्तपङ्कजलोचना ॥ १८॥"
  },
  {
    "text": "पीतचम्पकवर्णाभा गजेन्द्रमन्दगामिनी ।\nअमूल्यरत्ननिर्माणनानाभूषणभूषिता ॥ १९॥"
  },
  {
    "text": "अमूल्यरत्नखचितममूल्यं वह्निशौचकम् ।\nपीतवस्त्रस्य युगलं नीवीयुक्तं च बिभ्रती ॥ २०॥"
  },
  {
    "text": "स्थलपद्मप्रभामुष्टं कोमलं च सुरञ्जितम् ।\nकृष्णदत्तार्घ्यसंयुक्तं विन्यसन्ती पदाम्बुजम् ॥ २१॥"
  },
  {
    "text": "रत्नेन्द्रसारनिर्माणविमानादवरुह्य सा ।\nसेव्यमाना च ऋषिभिः श्वेतचामरवायुना ॥ २२॥"
  },
  {
    "text": "कस्तूरीबिन्दुभिर्युक्तं चन्दनेन समन्वितम् ।\nदीप्तदीपप्रभाकारं सिन्दूरं बिन्दुशोभितम् ॥ २३॥"
  },
  {
    "text": "दधती भालमध्ये च सीमन्ताधःस्थलोज्ज्वले ।\nपारिजातप्रसूनानां मालायुक्तं सुवङ्क्रिमम् ॥ २४॥"
  },
  {
    "text": "सुचारुकबरीभारं कम्पयन्ती सुकम्पिता ।\nसुचारुरागसंयुक्तमोष्ठं कम्पयती रुषा ॥ २५॥"
  },
  {
    "text": "गत्वोवास कृष्णपार्श्वे रत्नसिंहासने शुभे ।\nसखीनां च समूहैश्च परिपूर्णा विभोः प्रिया ॥ २६॥"
  },
  {
    "text": "तां दृष्ट्वा च समुत्तस्थौ कृष्णः सादरपूर्वकम् ।\nसम्भाष्य मधुरालापैः सस्मितश्च ससम्भ्रमः ॥ २७॥"
  },
  {
    "text": "प्रणेमुरतिसन्त्रस्ता गोपा नम्रात्मकन्धराः ।\nतुष्टुवुस्ते च भक्त्या च तुष्टाव परमेश्वरः ॥ २८॥"
  },
  {
    "text": "उत्थाय गङ्गा सहसा स्तुतिं बहु चकार सा ।\nकुशलं परिपप्रच्छ भीतातिविनयेन च ॥ २९॥"
  },
  {
    "text": "नम्रभागस्थिता त्रस्ता शुष्ककण्ठोष्ठतालुका ।\nध्यानेन शरणायत्ता श्रीकृष्णचरणाम्बुजे ॥ ३०॥"
  },
  {
    "text": "तां हृत्पद्मस्थितां कृष्णो भीतायै चाभयं ददौ ।\nबभूव स्थिरचित्ता सा सर्वेश्वरवरेण च ॥ ३१॥"
  },
  {
    "text": "ऊर्ध्वसिंहासनस्थां च राधां गङ्गा ददर्श सा ।\nसुस्निग्धां सुखदृश्यां च ज्वलन्तीं ब्रह्मतेजसा ॥ ३२॥"
  },
  {
    "text": "असङ्ख्यब्रह्मणः कर्त्रीमादिसृष्टेः सनातनीम् ।\nसदा द्वादशवर्षीयां कन्याभिनवयौवनाम् ॥ ३३॥"
  },
  {
    "text": "विश्ववृन्दे निरुपमां रूपेण च गुणेन च ।\nशान्तां कान्तामनन्तां तामाद्यन्तरहितां सतीम् ॥ ३४॥"
  },
  {
    "text": "शुभां सुभद्रां सुभगां स्वामिसौभाग्यसंयुताम् ।\nसौन्दर्यसुन्दरीं श्रेष्ठां सर्वासु सुन्दरीषु च ॥ ३५॥"
  },
  {
    "text": "कृष्णार्धाङ्गां कृष्णसमां तेजसा वयसा त्विषा ।\nपूजितां च महालक्ष्मीं लक्ष्म्या लक्ष्मीश्वरेण च ॥ ३६॥"
  },
  {
    "text": "प्रच्छाद्यमानां प्रभया सभामीशस्य सुप्रभाम् ।\nसखीदत्तं च ताम्बूलं भुक्तवन्तीं च दुर्लभम् ॥ ३७॥"
  },
  {
    "text": "अजन्यां सर्वजननीं धन्यां मान्यां च मानिनीम् ।\nकृष्णप्राणाधिदेवीं च प्राणप्रियतमां रमाम् ॥ ३८॥"
  },
  {
    "text": "दृष्ट्वा रासेश्वरीं तृप्तिं न जगाम सुरेश्वरी ।\nनिमेषरहिताभ्यां च लोचनाभ्यां पपौ च ताम् ॥ ३९॥"
  },
  {
    "text": "एतस्मिन्नन्तरे राधा जगदीशमुवाच सा ।\nवाचा मधुरया शान्ता विनीता सस्मिता मुने ॥ ४०॥"
  },
  {
    "text": "राधोवाच ।\nकेयं प्राणेश कल्याणी सस्मिता त्वन्मुखाम्बुजम् ।\nपश्यन्ती सस्मितं पार्श्वे सकामा वक्रलोचना ॥ ४१॥"
  },
  {
    "text": "मूर्च्छां प्राप्नोति रूपेण पुलकाङ्कितविग्रहा ।\nवस्त्रेण मुखमाच्छाद्य निरीक्षन्ती पुनः पुनः ॥ ४२॥"
  },
  {
    "text": "त्वं चापि तां सन्निरीक्ष्य सकामः सस्मितः सदा ।\nमयि जीवति गोलोके भूता दुर्वृत्तिरीदृशी ॥ ४३॥"
  },
  {
    "text": "त्वमेव चैव दुर्वृत्तं वारं वारं करोषि च ।\nक्षमां करोमि प्रेम्णा च स्त्रीजातिः स्निग्धमानसा ॥ ४४॥"
  },
  {
    "text": "सङ्गृह्येमां प्रियामिष्टां गोलोकाद् गच्छ लम्पट ।\nअन्यथा न हि ते भद्रं भविष्यति व्रजेश्वर ॥ ४५॥"
  },
  {
    "text": "दृष्टस्त्वं विरजायुक्तो मया चन्दनकानने ।\nक्षमा कृता मया पूर्वं सखीनां वचनादहो ॥ ४६॥"
  },
  {
    "text": "त्वया मच्छब्दमात्रेण तिरोधानं कृतं पुरा ।\nदेहं तत्याज विरजा नदीरूपा बभूव सा ॥ ४७॥"
  },
  {
    "text": "कोटियोजनविस्तीर्णा ततो दैर्घ्ये चतुर्गुणा ।\nअद्यापि विद्यमाना सा तव सत्कीर्तिरूपिणी ॥ ४८॥"
  },
  {
    "text": "गृहं मयि गतायां च पुनर्गत्वा तदन्तिके ।\nउच्चै रुरोद विरजे विरजे चेति संस्मरन् ॥ ४९॥"
  },
  {
    "text": "तदा तोयात्समुत्थाय सा योगात्सिद्धयोगिनी ।\nसालङ्कारा मूर्तिमती ददौ तुभ्यं च दर्शनम् ॥ ५०॥"
  },
  {
    "text": "ततस्तां च समाक्षिप्य वीर्याधानं कृतं त्वया ।\nततो बभूवुस्तस्यां च समुद्राः सप्त एव च ॥ ५१॥"
  },
  {
    "text": "दृष्टस्त्वं शोभया गोप्या युक्तश्चम्पककानने ।\nसद्यो मच्छब्दमात्रेण तिरोधानं कृतं त्वया ॥ ५२॥"
  },
  {
    "text": "शोभा देहं परित्यज्य जगाम चन्द्रमण्डले ।\nततस्तस्याः शरीरं च स्निग्धं तेजो बभूव ह ॥ ५३॥"
  },
  {
    "text": "संविभज्य त्वया दत्तं हृदयेन विदूयता ।\nरत्नाय किञ्चित्स्वर्णाय किञ्चिन्मणिवराय च ॥ ५४॥"
  },
  {
    "text": "किञ्चित्स्त्रीणां मुखाब्जेभ्यः किञ्चिद्राज्ञे च किञ्चन ।\nकिञ्चित्किसलयेभ्यश्च पुष्पेभ्यश्चापि किञ्चन ॥ ५५॥"
  },
  {
    "text": "किञ्चित्कलेभ्यः पक्वेभ्यः सस्येभ्यश्चापि किञ्चन ।\nनृपदेवगृहेभ्यश्च संस्कृतेभ्यश्च किञ्चन ॥ ५६॥"
  },
  {
    "text": "किञ्चिन्नूतनपत्रेभ्यो दुग्धेभ्यश्चापि किञ्चन ।\nदृष्टस्त्वं प्रभया गोप्या युक्तो वृन्दावने वने ॥ ५७॥"
  },
  {
    "text": "सद्यो मच्छब्दमात्रेण तिरोधानं कृतं त्वया ।\nप्रभा देहं परित्यज्य जगाम सूर्यमण्डले ॥ ५८॥"
  },
  {
    "text": "ततस्तस्याः शरीरं च तीव्रं तेजो बभूव ह ।\nसंविभज्य त्वया दत्तं प्रेम्णा प्ररुदता पुरा ॥ ५९॥"
  },
  {
    "text": "विसृष्टं चक्षुषोः कृष्ण लज्जया मद्भयेन च ।\nहुताशनाय किञ्चिच्च यक्षेभ्यश्चापि किञ्चन ॥ ६०॥"
  },
  {
    "text": "किञ्चित्पुरुषसिंहेभ्यो देवेभ्यश्चापि किञ्चन ।\nकिञ्चिद्विष्णुजनेभ्यश्च नागेभ्योऽपि च किञ्चन ॥ ६१॥"
  },
  {
    "text": "ब्राह्मणेभ्यो मुनिभ्यश्च तपस्विभ्यश्च किञ्चन ।\nस्त्रीभ्यः सौभाग्ययुक्ताभ्यो यशस्विभ्यश्च किञ्चन ॥ ६२॥"
  },
  {
    "text": "तत्तु दत्त्वा च सर्वेभ्यः पूर्वं प्ररुदितं त्वया ।\nशान्तिगोप्या युतस्त्वं च दृष्टोऽसि रासमण्डले ॥ ६३॥"
  },
  {
    "text": "वसन्ते पुष्पशय्यायां माल्यवांश्चन्दनोक्षितः ।\nरत्नप्रदीपैर्युक्ते च रत्ननिर्माणमन्दिरे ॥ ६४॥"
  },
  {
    "text": "रत्नभूषणभूषाढ्यो रत्नभूषितया सह ।\nतया दत्तं च ताम्बूलं भुक्तवांश्च पुरा विभो ॥ ६५॥"
  },
  {
    "text": "सद्यो मच्छब्दमात्रेण तिरोधानं कृतं त्वया ।\nशान्तिर्देहं परित्यज्य भिया लीना त्वयि प्रभो ॥ ६६॥"
  },
  {
    "text": "ततस्तस्याः शरीरं च गुणश्रेष्ठं बभूव ह ।\nसंविभज्य त्वया दत्तं प्रेम्णा प्ररुदता पुरा ॥ ६७॥"
  },
  {
    "text": "विश्वे तु विपिने किञ्चिद्ब्रह्मणे च मयि प्रभो ।\nशुद्धसत्त्वस्वरूपायै किञ्चिल्लक्ष्म्यै पुरा विभो ॥ ६८॥"
  },
  {
    "text": "त्वन्मन्त्रोपासकेभ्यश्च शाक्तेभ्यश्चापि किञ्चन ।\nतपस्विभ्यश्च धर्माय धर्मिष्ठेभ्यश्च किञ्चन ॥ ६९॥"
  },
  {
    "text": "मया पूर्वं च त्वं दृष्टो गोप्या च क्षमया सह ।\nसुवेषयुक्तो मालावान् गन्धचन्दनचर्चितः ॥ ७०॥"
  },
  {
    "text": "रत्नभूषितया गन्धचन्दनोक्षितया सह ।\nसुखेन मूर्च्छितस्तल्पे पुष्पचन्दनचर्चिते ॥ ७१॥"
  },
  {
    "text": "श्लिष्टो निद्रितया सद्यः सुखेन नवसङ्गमात् ।\nमया प्रबोधिता सा च भवांश्च स्मरणं कुरु ॥ ७२॥"
  },
  {
    "text": "गृहीतं पीतवस्त्रं च मुरली च मनोहरा ।\nवनमालाकौस्तुभश्चाप्यमूल्यं रत्नकुण्डलम् ॥ ७३॥"
  },
  {
    "text": "पश्चात्प्रदत्तं प्रेम्णा च सखीनां वचनादहो ।\nलज्जया कृष्णवर्णोऽभूद्भवान् पापेन यः प्रभो ॥ ७४॥"
  },
  {
    "text": "क्षमा देहं परित्यज्य लज्जया पृथिवीं गता ।\nततस्तस्याः शरीरं च गुणश्रेष्ठं बभूव ह ॥ ७५॥"
  },
  {
    "text": "संविभज्य त्वया दत्तं प्रेम्णा प्ररुदता पुनः ।\nकिञ्चिद्दत्तं विष्णवे च वैष्णवेभ्यश्च किञ्चन ॥ ७६॥"
  },
  {
    "text": "धार्मिकेभ्यश्च धर्माय दुर्बलेभ्यश्च किञ्चन ।\nतपस्विभ्योऽपि देवेभ्यः पण्डितेभ्यश्च किञ्चन ॥ ७७॥"
  },
  {
    "text": "एतत्ते कथितं सर्वं किं भूयः श्रोतुमिच्छसि ।\nत्वद्गुणं चैव बहुशो न जानामि परं प्रभो ॥ ७८॥"
  },
  {
    "text": "इत्येवमुक्त्वा सा राधा रक्तपङ्कजलोचना ।\nगङ्गां वक्तुं समारेभे नम्रास्यां लज्जितां सतीम् ॥ ७९॥"
  },
  {
    "text": "गङ्गा रहस्यं विज्ञाय योगेन सिद्धयोगिनी ।\nतिरोभूय सभामध्ये स्वजलं प्रविवेश सा ॥ ८०॥"
  },
  {
    "text": "राधा योगेन विज्ञाय सर्वत्रावस्थितां च ताम् ।\nपानं कर्तुं समारेभे गण्डूषात्सिद्धयोगिनी ॥ ८१॥"
  },
  {
    "text": "गङ्गा रहस्यं विज्ञाय योगेन सिद्धयोगिनी ।\nश्रीकृष्णचरणाम्भोजे विवेश शरणं ययौ ॥ ८२॥"
  },
  {
    "text": "गोलोके सा च वैकुण्ठे ब्रह्मलोकादिके तथा ।\nददर्श राधा सर्वत्र नैव गङ्गां ददर्श सा ॥ ८३॥"
  },
  {
    "text": "सर्वत्र जलशून्यं च शुष्कपङ्कं च गोलकम् ।\nजलजन्तुसमूहैश्च मृतदेहैः समन्वितम् ॥ ८४॥"
  },
  {
    "text": "ब्रह्मविष्णुशिवानन्तधर्मेन्द्रेन्दुदिवाकराः ।\nमनवो मुनयः सर्वे देवसिद्धतपस्विनः ॥ ८५॥"
  },
  {
    "text": "गोलोकं च समाजग्मुः शुष्ककण्ठोष्ठतालुकाः ।\nसर्वे प्रणेमुर्गोविन्दं सर्वेशं प्रकृतेः परम् ॥ ८६॥"
  },
  {
    "text": "वरं वरेण्यं वरदं वरिष्ठं वरकारणम् ।\nगोपिकागोपवृन्दानां सर्वेषां प्रवरं प्रभुम् ॥ ८७॥"
  },
  {
    "text": "निरीहं च निराकारं निर्लिप्तं च निराश्रयम् ।\nनिर्गुणं च निरुत्साहं निर्विकारं निरञ्जनम् ॥ ८८॥"
  },
  {
    "text": "स्वेच्छामयं च साकारं भक्तानुग्रहकारकम् ।\nसत्त्वस्वरूपं सत्येशं साक्षिरूपं सनातनम् ॥ ८९॥"
  },
  {
    "text": "परं परेशं परमं परमात्मानमीश्वरम् ।\nप्रणम्य तुष्टुवुः सर्वे भक्तिनम्रात्मकन्धराः ॥ ९०॥"
  },
  {
    "text": "सगद्गदाः साश्रुनेत्राः पुलकाङ्कितविग्रहाः ।\nसर्वे संस्तूय सर्वेशं भगवन्तं परात्परम् ॥ ९१॥"
  },
  {
    "text": "ज्योतिर्मयं परं ब्रह्म सर्वकारणकारणम् ।\nअमूल्यरत्ननिर्माणचित्रसिंहासनस्थितम् ॥ ९२॥"
  },
  {
    "text": "सेव्यमानं च गोपालैः श्वेतचामरवायुना ।\nगोपालिकानृत्यगीतं पश्यन्तं सस्मितं मुदा ॥ ९३॥"
  },
  {
    "text": "प्राणाधिकप्रियतमं राधावक्षःस्थलस्थितम् ।\nतया प्रदत्तं ताम्बूलं भुक्तवन्तं सुवासितम् ॥ ९४॥"
  },
  {
    "text": "परिपूर्णतमं रासे ददृशुश्च सुरेश्वरम् ।\nमुनयो मनवः सिद्धास्तापसाश्च तपस्विनः ॥ ९५॥"
  },
  {
    "text": "प्रहृष्टमनसः सर्वे जग्मुः परमविस्मयम् ।\nपरस्परं समालोक्य प्रोचुस्ते च चतुर्मुखम् ॥ ९६॥"
  },
  {
    "text": "निवेदितं जगन्नाथं स्वाभिप्रायमभीप्सितम् ।\nब्रह्मा तद्वचनं श्रुत्वा विष्णुं कृत्वा स्वदक्षिणे ॥ ९७॥"
  },
  {
    "text": "वामतो वामदेवं च जगाम कृष्णसन्निधिम् ।\nपरमानन्दयुक्तं च परमानन्दरूपिणीम् ॥ ९८॥"
  },
  {
    "text": "सर्वं कृष्णमयं धाता ददर्श रासमण्डले ।\nसर्वं समानवेषं च समानासनसंस्थितम् ॥ ९९॥"
  },
  {
    "text": "द्विभुजं मुरलीहस्तं वनमालाविभूषितम् ।\nमयूरपिच्छचूडं च कौस्तुभेन विराजितम् ॥ १००॥"
  },
  {
    "text": "अतीव कमनीयं च सुन्दरं शान्तविग्रहम् ।\nगुणभूषणरूपेण तेजसा वयसा त्विषा ॥ १०१॥"
  },
  {
    "text": "परिपूर्णतमं सर्वं सर्वैश्वर्यसमन्वितम् ।\nकिं सेव्यं सेवकं किं वा दृष्ट्वा निर्वक्तुमक्षमः ॥ १०२॥"
  },
  {
    "text": "क्षणं तेजः स्वरूपं च रूपं तत्र स्थितं क्षणम् ।\nनिराकारं च साकारं ददर्श द्विविधं क्षणम् ॥ १०३॥"
  },
  {
    "text": "एकमेव क्षणं कृष्णं राधया रहितं परम् ।\nप्रत्येकासनसंस्थं च तया सार्धं च तत्क्षणम् ॥ १०४॥"
  },
  {
    "text": "राधारूपधरं कृष्णं कृष्णरूपं कलत्रकम् ।\nकिं स्त्रीरूपं च पुरुषं विधाता ध्यातुमक्षमः ॥ १०५॥"
  },
  {
    "text": "हृत्पद्मस्थं च श्रीकृष्णं ध्यात्वा ध्यानेन चक्षुषा ।\nचकार स्तवनं भक्त्या परिहारमनेकधा ॥ १०६॥"
  },
  {
    "text": "ततः स्वचक्षुरुन्मील्य पुनश्च तदनुज्ञया ।\nददर्श कृष्णमेकं च राधावक्षःस्थलस्थितम् ॥ १०७॥"
  },
  {
    "text": "स्वपार्षदैः परिवृतं गोपीमण्डलमण्डितम् ।\nपुनः प्रणेमुस्तं दृष्ट्वा तुष्टुवुः परमेश्वरम् ॥ १०८॥"
  },
  {
    "text": "तदभिप्रायमाज्ञाय तानुवाच रमेश्वरः ।\nसर्वात्मा स च सर्वज्ञः सर्वेशः सर्वभावनः ॥ १०९॥"
  },
  {
    "text": "श्रीभगवानुवाच ।\nआगच्छ कुशलं ब्रह्मन्नागच्छ कमलापते ।\nइहागच्छ महादेव शश्वत्कुशलमस्तु वः ॥ ११०॥"
  },
  {
    "text": "आगता हि महाभागा गङ्गानयनकारणात् ।\nगङ्गा च चरणाम्भोजे भयेन शरणं गता ॥ १११॥"
  },
  {
    "text": "राधेमां पातुमिच्छन्ती दृष्ट्वा मत्सन्निधानतः ।\nदास्यामीमां च भवतां यूयं कुरुत निर्भयाम् ॥ ११२॥"
  },
  {
    "text": "श्रीकृष्णस्य वचः श्रुत्वा सस्मितः कमलोद्भवः ।\nतुष्टाव राधामाराध्यां श्रीकृष्णपरिपूजिताम् ॥ ११३॥"
  },
  {
    "text": "वक्त्रैश्चतुर्भिः संस्तूय भक्तिनम्रात्मकन्धरः ।\nधाता चतुर्णां वेदानामुवाच चतुराननः ॥ ११४॥"
  },
  {
    "text": "चतुरानन उवाच ।\nगङ्गा त्वदङ्गसम्भूता प्रभोश्च रासमण्डले ।\nयुवयोर्द्रवरूपा सा मुग्धयोः शङ्करस्वनात् ॥ ११५॥"
  },
  {
    "text": "कृष्णांशा च त्वदंशा च त्वत्कन्यासदृशी प्रिया ।\nत्वन्मन्त्रग्रहणं कृत्वा करोतु तव पूजनम् ॥ ११६॥"
  },
  {
    "text": "भविष्यति पतिस्तस्या वैकुण्ठेशश्चतुर्भुजः ।\nभूस्थायाः कलया तस्याः पतिर्लवणवारिधिः ॥ १ रे ७॥"
  },
  {
    "text": "गोलोकस्था च या गङ्गा सर्वत्रस्था तथाम्बिके ।\nतदम्बिका त्वं देवेशी सर्वदा सा त्वदात्मजा ॥ ११८॥"
  },
  {
    "text": "ब्रह्मणो वचनं श्रुत्वा स्वीचकार च सस्मिता ।\nवहिर्बभूव सा कृष्णपादाङ्गुष्ठनखाग्रतः ॥ ११९॥"
  },
  {
    "text": "तत्रैव सत्कृता शान्ता तस्थौ तेषां च मध्यतः ।\nउवास तोयादुत्थाय तदधिष्ठातृदेवता ॥ १२०॥"
  },
  {
    "text": "तत्तोयं ब्रह्मणा किञ्चित्स्थापितं च कमण्डलौ ।\nकिञ्चिद्दधार शिरसि चन्द्रार्धकृतशेखरः ॥ १२१॥"
  },
  {
    "text": "गङ्गायै राधिकामन्त्रं प्रददौ कमलोद्भवः ।\nतत्स्तोत्रं कवचं पूजां विधानं ध्यानमेव च ॥ १२२॥"
  },
  {
    "text": "सर्वं तत्सामवेदोक्तं पुरश्चर्याक्रमं तथा ।\nगङ्गा तामेव सम्पूज्य वैकुण्ठं प्रययौ सह ॥ १२३॥"
  },
  {
    "text": "लक्ष्मीः सरस्वती गङ्गा तुलसी विश्वपावनी ।\nएता नारायणस्यैव चतस्रो योषितो मुने ॥ १२४॥"
  },
  {
    "text": "अथ तं सस्मितः कृष्णो ब्रह्माणं समुवाच सः ।\nसर्वकालस्य वृत्तान्तं दुर्बोधमविपश्चितम् ॥ १२५॥"
  },
  {
    "text": "श्रीकृष्ण उवाच ।\nगृहाण गङ्गां हे ब्रह्मन् हे विष्णो हे महेश्वर ।\nश‍ृणु कालस्य वृत्तान्तं मत्तो ब्रह्मन्निशामय ॥ १२६॥"
  },
  {
    "text": "यूयं च येऽन्ये देवाश्च मुनयो मनवस्तथा ।\nसिद्धा यशस्विनश्चैव ये येऽत्रैव समागताः ॥ १२७॥"
  },
  {
    "text": "एते जीवन्ति गोलोके कालचक्रविवर्जिते ।\nजलाप्लुते सर्वविश्वं जातं कल्पक्षयोऽधुना ॥ १२८॥"
  },
  {
    "text": "ब्रह्माद्या येऽन्यविश्वस्थास्ते विलीनाधुना मयि ।\nवैकुण्ठं च विना सर्वं जलमग्नं च पद्मज ॥ १२९॥"
  },
  {
    "text": "गत्वा सृष्टिं कुरु पुनर्ब्रह्मलोकादिकं भवम् ।\nस्वं ब्रह्माण्डं विरचय पश्चाद् गङ्गा प्रयास्यति ॥ १३०॥"
  },
  {
    "text": "एवमन्येषु विश्वेषु सृष्टौ ब्रह्मादिकं पुनः ।\nकरोम्यहं पुनः सृष्टिं गच्छ शीघ्रं सुरैः सह ॥ १३१॥"
  },
  {
    "text": "गतो बहुतरः कालो युष्माकं च चतुर्मुखाः ।\nगताः कतिविधास्ते च भविष्यन्ति च वेधसः ॥ १३२॥"
  },
  {
    "text": "इत्युक्त्वा राधिकानाथो जगामान्तःपुरे मुने ।\nदेवा गत्वा पुनः सृष्टिं चक्रुरेव प्रयत्नतः ॥ १३३॥"
  },
  {
    "text": "गोलोके च स्थिता गङ्गा वैकुण्ठे शिवलोकके ।\nब्रह्मलोके स्थितान्यत्र यत्र यत्र पुरः स्थिता ॥ १३४॥"
  },
  {
    "text": "तत्रैव सा गता गङ्गा चाज्ञया परमात्मनः ।\nनिर्गता विष्णुपादाब्जात्तेन विष्णुपदी स्मृता ॥ १३५॥"
  },
  {
    "text": "इत्येवं कथितं ब्रह्मन् गङ्गोपाख्यानमुत्तमम् ।\nसुखदं मोक्षदं सारं किं भूयः श्रोतुमिच्छसि ॥ १३६॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे\nगङ्गोपाख्यानवर्णनं नाम त्रयोदशोऽध्यायः ॥ ९.१३॥"
  },
  {
    "text": "९.१४ चतुर्दशोऽध्यायः । गङ्गायाः कृष्णपत्नीत्ववर्णनम् ।"
  },
  {
    "text": "नारद उवाच ।\nलक्ष्मीः सरस्वती गङ्गा तुलसी विश्वपावनी ।\nएता नारायणस्यैव चतस्रश्च प्रिया इति ॥ १॥"
  },
  {
    "text": "गङ्गा जगाम वैकुण्ठमिदमेव श्रुतं मया ।\nकथं सा तस्य पत्नी च बभूवेति च न श्रुतम् ॥ २॥"
  },
  {
    "text": "श्रीनारायण उवाच ।\nगङ्गा जगाम वैकुण्ठं तत्पश्चाज्जगतां विधिः ।\nगत्वोवाच तया सार्धं प्रणम्य जगदीश्वरम् ॥ ३॥"
  },
  {
    "text": "ब्रह्मोवाच ।\nराधाकृष्णाङ्गसम्भूता या देवी द्रवरूपिणी ।\nनवयौवनसम्पन्ना सुशीला सुन्दरी वरा ॥ ४॥"
  },
  {
    "text": "शुद्धसत्त्वस्वरूपा च क्रोधाहङ्कारवर्जिता ।\nतदङ्गसम्भवा नान्यं वृणोतीयं च तं विना ॥ ५॥"
  },
  {
    "text": "तत्रातिमानिनी राधा सा च तेजस्विनी वरा ।\nसमुद्युक्ता पातुमिमां भीतेयं बुद्धिपूर्वकम् ॥ ६॥"
  },
  {
    "text": "विवेश चरणाम्भोजे कृष्णस्य परमात्मनः ।\nसर्वत्र गोलकं शुष्कं दृष्ट्वाहमगमं तदा ॥ ७॥"
  },
  {
    "text": "गोलोके यत्र कृष्णश्च सर्ववृत्तान्तप्राप्तये ।\nसर्वान्तरात्मा सर्वेषां ज्ञात्वाभिप्रायमेव च ॥ ८॥"
  },
  {
    "text": "बहिश्चकार गङ्गा च पादाङ्गुष्ठनखाग्रतः ।\nदत्त्वास्यै राधिकामन्त्रं पूरयित्वा च गोलकम् ॥ ९॥"
  },
  {
    "text": "प्रणम्य तां च राधेशं गृहीत्वात्रागमं प्रभो ।\nगान्धर्वेण विवाहेन गृहाणेमां सुरेश्वरीम् ॥ १०॥"
  },
  {
    "text": "सुरेश्वरेषु रसिको रसिकेयं समागता ।\nत्वं रत्नं पुंसु देवेश स्त्रीरत्नं स्त्रीष्वियं सती ॥ ११॥"
  },
  {
    "text": "विदग्धया विदग्धेन सङ्गमो गुणवान् भवेत् ।\nउपस्थितां स्वयं कन्यां न गृह्णातीह यः पुमान् ॥ १२॥"
  },
  {
    "text": "तं विहाय महालक्ष्मी रुष्टा याति न संशयः ।\nयो भवेत्पण्डितः सो ऽपि प्रकृतिं नावमन्यते ॥ १३॥"
  },
  {
    "text": "सर्वे प्राकृतिकाः पुंसः कामिन्यः प्रकृतेः कलाः ।\nत्वमेव भगवान्नाथो निर्गुणः प्रकृतेः परः ॥ १४॥"
  },
  {
    "text": "अर्धाङ्गं द्विभुजः कृष्णो योऽर्धाङ्गेन चतुर्भुजः ।\nकृष्णवामाङ्गसम्भूता बभूव राधिका पुरा ॥ १५॥"
  },
  {
    "text": "दक्षिणांशः स्वयं सा च वामांशः कमला तथा ।\nतेनेयं त्वां वृणोत्येव यतस्त्वद्देहसम्भवा ॥ १६॥"
  },
  {
    "text": "एकाङ्गं चैव स्वीपुंसोर्यथा प्रकृतिपूरुषौ ।\nइत्येवमुक्त्वा धाता तां तं समर्प्य जगाम सः ॥ १७॥"
  },
  {
    "text": "गान्धर्वेण विवाहेन तां जग्राह हरिः स्वयम् ।\nनारायणः करं धृत्वा पुष्पचन्दनचर्चितम् ॥ १८॥"
  },
  {
    "text": "रेमे रमापतिस्तत्र गङ्गया सहितो मुदा ।\nगङ्गा पृथ्वीं गता या सा स्वस्थानं पुनरागता ॥ १९॥"
  },
  {
    "text": "निर्गता विष्णुपादाब्जात्तेन विष्णुपदीति च ।\nमूर्च्छां सम्प्राप सा देवी नवसङ्गमलीलया ॥ २०॥"
  },
  {
    "text": "रसिका सुखसम्भोगाद्रसिकेश्वरसंयुता ।\nतां दृष्ट्वा दुःखिता वाणी पद्मया वर्जितापि च ॥ २१॥"
  },
  {
    "text": "नित्यमीर्ष्यति तां वाणी न च गङ्गा सरस्वतीम् ।\nगङ्गा शशाप कोपेन भारते च हरिप्रिया ॥ २२॥"
  },
  {
    "text": "गङ्गया सह तस्यैव तिस्रो भार्या रमापतेः ।\nसार्धं तुलस्या पश्चाच्च चतस्रश्चाभवन्मुने ॥ २३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे गङ्गायाः\nकृष्णपत्नीत्ववर्णनं नाम चतुर्दशोऽध्यायः ॥ ९.१४॥"
  },
  {
    "text": "९.१५ पञ्चदशोऽध्यायः । नारायणनारदसंवादे शक्तिप्रादुर्भावः ।"
  },
  {
    "text": "नारद उवाच ।\nनारायणप्रिया साध्वी कथं सा च बभूव ह ।\nतुलसी कुत्र सम्भूता का वा सा पूर्वजन्मनि ॥ १॥"
  },
  {
    "text": "कस्य वा सा कुले जाता कस्य कन्या कुले सती ।\nकेन वा तपसा सा च सम्प्राप्ता प्रकृतेः परम् ॥ २॥"
  },
  {
    "text": "निर्विकारं निरीहं च सर्वविश्वस्वरूपकम् ।\nनारायणं परं ब्रह्म परमेश्वरमीश्वरम् ॥ ३॥"
  },
  {
    "text": "सर्वाराध्यं च सर्वेशं सर्वज्ञं सर्वकारणम् ।\nसर्वाधारं सर्वरूपं सर्वेषां परिपालकम् ॥ ४॥"
  },
  {
    "text": "कथमेतादृशी देवी वृक्षत्वं समवाप ह ।\nकथं साप्यसुरग्रस्ता सम्बभूव तपस्विनी ॥ ५॥"
  },
  {
    "text": "सुस्निग्धं मे मनो लोलं प्रेरयन्मां मुहुर्मुहुः ।\nछेत्तुमर्हसि सन्देहं सर्वं सन्देहभञ्जन ॥ ६॥"
  },
  {
    "text": "श्रीनारायण उवाच ।\nमनुश्च दक्षसावर्णिः पुण्यवान् वैष्णवः शुचिः ।\nयशस्वी कीर्तिमांश्चैव विष्णोरंशसमुद्भवः ॥ ७॥"
  },
  {
    "text": "तत्पुत्रो ब्रह्मसावर्णिर्धर्मिष्ठो वैष्णवः शुचिः ।\nतत्पुत्रो धर्मसावर्णिर्वैष्णवश्च जितेन्द्रियः ॥ ८॥"
  },
  {
    "text": "तत्पुत्रो रुद्रसावर्णिर्भक्तिमान्विजितेन्द्रियः ।\nतत्पुत्रो देवसावर्णिर्विष्णुव्रतपरायणः ॥ ९॥"
  },
  {
    "text": "तत्पुत्र इन्द्रसावर्णिर्महाविष्णुपरायणः ।\nवृषध्वजश्च तत्पुत्रो वृषध्वजपरायणः ॥ १०॥"
  },
  {
    "text": "यस्याश्रमे स्वयं शम्भुरासीद्देवयुगत्रयम् ।\nपुत्रादपि परः स्नेहो नृपे तस्मिञ्छिवस्य च ॥ ११॥"
  },
  {
    "text": "न च नारायणं मेने न लक्ष्मीं न सरस्वतीम् ।\nपूजां च सर्वदेवानां दूरीभूता चकार सः ॥ १२॥"
  },
  {
    "text": "भाद्रे मासि महालक्ष्मीपूजां मत्तो बभञ्ज ह ।\nतथा माघीयपञ्चम्यां विस्मृता सर्वदैवतैः ॥ १३॥"
  },
  {
    "text": "पापः सरस्वतीपूजां दूरीभूता चकार सः ।\nयज्ञं च विष्णुपूजां च निन्दन्तं तं दिवाकरः ॥ १४॥"
  },
  {
    "text": "चुकोप देवो भूपेन्द्रं शशाप शिवकारणात् ।\nभ्रष्टश्रीस्त्वञ्च भवेति तं शशाप दिवाकरः ॥ १५॥"
  },
  {
    "text": "शूलं गृहीत्वा तं सूर्यमधावच्छङ्करः स्वयम् ।\nपित्रा सार्धं दिनेशश्च ब्रह्माणं शरणं ययौ ॥ १६॥"
  },
  {
    "text": "शिवस्त्रिशूलहस्तश्च ब्रह्मलोकं ययौ क्रुधा ।\nब्रह्मा सूर्यं पुरस्कृत्य वैकुण्ठं च ययौ भिया ॥ १७॥"
  },
  {
    "text": "ब्रह्मकश्यपमार्तण्डाः सन्त्रस्ताः शुष्कतालुकाः ।\nनारायणं च सर्वेशं ते ययुः शरणं भिया ॥ १८॥"
  },
  {
    "text": "मूर्छा प्रणेमुस्ते गत्वा तुष्टुवुश्च पुनः पुनः ।\nसर्वं निवेदनं चक्रुर्भयस्य कारणं हरौ ॥ १९॥"
  },
  {
    "text": "नारायणश्च कृपया तेभ्यश्च ह्यभयं ददौ ।\nस्थिरा भवत हे भीता भयं किञ्च मयि स्थिते ॥ २०॥"
  },
  {
    "text": "स्मरन्ति ये यत्र तत्र मां विपत्तौ भयान्विताः ।\nतांस्तत्र गत्वा रक्षामि चक्रहस्तस्त्वरान्वितः ॥ २१॥"
  },
  {
    "text": "पाताहं जगतां देवाः कर्ता च सततं सदा ।\nस्रष्टा च ब्रह्मरूपेण संहर्ता शिवरूपतः ॥ २२॥"
  },
  {
    "text": "शिवोऽहं त्वमहं चापि सूर्योऽहं त्रिगुणात्मकः ।\nविधाय नानारूपं च करोमि सृष्टिपालनम् ॥ २३॥"
  },
  {
    "text": "यूयं गच्छत भद्रं वो भविष्यति भयं कुतः ।\nअद्यप्रभृति मद्वरेण भयं वो नास्ति शङ्करात् ॥ २४॥"
  },
  {
    "text": "सर्वेशो वै स भगवाच्छङ्करश्च सतां पतिः ।\nभक्ताधीनश्च भक्तानां भक्तात्मा भक्तवत्सलः ॥ २५॥"
  },
  {
    "text": "सुदर्शनः शिवश्चैव मम प्राणाधिकः प्रियः ।\nब्रह्माण्डेषु न तेजस्वी हे ब्रह्मन्ननयोः परः ॥ २६॥"
  },
  {
    "text": "शक्तः स्रष्टुं महादेवः सूर्यकोटिं च लीलया ।\nकोटिं च ब्रह्मणामेवं नासाध्यं शूलिनः प्रभोः ॥ २७॥"
  },
  {
    "text": "बाह्यज्ञानं नैव किञ्चिद्ध्यायते मां दिवानिशम् ।\nमन्मन्त्रान्मद्गुणान्भक्त्या पञ्चवक्त्रेण गायति ॥ २८॥"
  },
  {
    "text": "अहमेवं चिन्तयामि तत्कल्याणं दिवानिशम् ।\nये यथा मां प्रपद्यन्ते तांस्तथैव भजाम्यहम् ॥ २९॥"
  },
  {
    "text": "शिवस्वरूपो भगवाञ्छिवाधिष्ठातृदेवता ।\nशिवं भवति तस्माच्च शिवं तेन विदुर्बुधाः ॥ ३०॥"
  },
  {
    "text": "एतस्मिन्नन्तरे तत्र जगाम शङ्करः स्थितः ।\nशूलहस्तो वृषारूढो रक्तपङ्कजलोचनः ॥ ३१॥"
  },
  {
    "text": "अवरुह्य वृषात्तूर्णं भक्तिनम्रात्मकन्धरः ।\nननाम भक्त्या तं शान्तं लक्ष्मीकान्तं परात्परम् ॥ ३२॥"
  },
  {
    "text": "रत्नसिंहासनस्थं च रत्नालङ्कारभूषितम् ।\nकिरीटिनं कुण्डलिनं चक्रिणं वनमालिनम् ॥ ३३॥"
  },
  {
    "text": "नवीननीरदश्यामं सुन्दरं च चतुर्भुजम् ।\nचतुर्भुजैः सेवितं च श्वेतचामरवायुना ॥ ३४॥"
  },
  {
    "text": "चन्दनोक्षितसर्वाङ्गं भूषितं पीतवाससम् ।\nलक्ष्मीप्रदत्तताम्बूलं भुक्तवन्तं च नारद ॥ ३५॥"
  },
  {
    "text": "विद्याधरीनृत्यगीतं पश्यन्तं सस्मितं सदा ।\nईश्वरं परमात्मानं भक्तानुग्रहविग्रहम् ॥ ३६॥"
  },
  {
    "text": "तं ननाम महादेवो ब्रह्मणा नमितश्च सः ।\nननाम सूर्यो भक्त्या च सन्त्रस्तश्चन्द्रशेखरम् ॥ ३७॥"
  },
  {
    "text": "कश्यपश्च महाभक्त्या तुष्टाव च ननाम च ।\nशिवः संस्तूय सर्वेशं समुवास सुखासने ॥ ३८॥"
  },
  {
    "text": "सुखासने सुखासीनं विश्रान्तं चन्द्रशेखरम् ।\nश्वेतचामरवातेन सेवितं विष्णुपार्षदैः ॥ ३९॥"
  },
  {
    "text": "पीयूषतुल्यमधुरं वचनं सुमनोहरम् ।\nविष्णुरुवाच ।\nआगतोऽसि कथं चात्र वद कोपस्य कारणम् ॥ ४०॥"
  },
  {
    "text": "महादेव उवाच ।\nवृषध्वजं च मद्भक्तं मम प्राणाधिकं प्रियम् ।\nसूर्यः शशाप इति मे प्रकोपस्य तु कारणम् ॥ ४१॥"
  },
  {
    "text": "पुत्रवत्सलशोकेन सूर्यं हन्तुं समुद्यतः ।\nस ब्रह्माणं प्रपन्नश्च सूर्यश्च स विधिस्त्वयि ॥ ४२॥"
  },
  {
    "text": "त्वयि ये शरणापन्ना ध्यानेन वचसापि वा ।\nनिरापदो विशङ्कास्ते जरा मृत्युश्च तैर्जितः ॥ ४३॥"
  },
  {
    "text": "प्रत्यक्षं शरणापन्नास्तत्फलं किं वदामि भोः ।\nहरिस्मृतिश्चाभयदा सर्वमङ्गलदा सदा ॥ ४४॥"
  },
  {
    "text": "किं मे भक्तस्य भविता तन्मे ब्रूहि जगत्प्रभो ।\nश्रीहतस्यास्य मूढस्य सूर्यशापेन हेतुना ॥ ४५॥"
  },
  {
    "text": "विष्णुरुवाच ।\nकालोऽतियातो दैवेन युगानामेकविंशतिः ।\nवैकुण्ठं घटिकार्धेन शीघ्रं गच्छ त्वमालयम् ॥ ४६॥"
  },
  {
    "text": "वृषध्वजो मृतः कालाद्दुर्निवार्यात्सुदारुणात् ।\nरथध्वजश्च तत्पुत्रो मृतः सोऽपि श्रिया हतः ॥ ४७॥"
  },
  {
    "text": "तत्पुत्रौ च महाभागौ धर्मध्वजकुशध्वजौ ।\nहृतश्रियौ सूर्यशापात्स्मृतौ परमवैष्णवौ ॥ ४८॥"
  },
  {
    "text": "राज्यभ्रष्टौ श्रिया भ्रष्टौ कमलातपसा रतौ ।\nतयोश्च भार्ययोर्लक्ष्मीः कलया च भविष्यति ॥ ४९॥"
  },
  {
    "text": "सम्पद्युक्तौ तदा तौ च नृपश्रेष्ठौ भविष्यतः ।\nमृतस्ते सेवकः शम्भो गच्छ यूयं च गच्छत ॥ ५०॥"
  },
  {
    "text": "इत्युक्त्वा च सलक्ष्मीकः सभातोऽभ्यन्तरङ्गतः ।\nदेवा जग्मुः सम्प्रहृष्टाः स्वाश्रमं परया मुदा ।\nशिवश्च तपसे शीघ्रं परिपूर्णतमो ययौ ॥ ५१॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे नारायणनारदसंवादे\nशक्तिप्रादुर्भावो नाम पञ्चदशोऽध्यायः ॥ ९.१५॥"
  },
  {
    "text": "९.१६ षोडशोऽध्यायः । महालक्षम्या वेदवतीरूपेण राजगृहे जन्मवर्णनम् ।"
  },
  {
    "text": "श्रीनारायण उवाच ।\nलक्ष्मीं तौ च समाराध्य चोग्रेण तपसा मुने ।\nवरमिष्टं च प्रत्येकं सम्प्रापतुरभीप्सितम् ॥ १॥"
  },
  {
    "text": "महालक्ष्मीवरेणैव तौ पृथ्वीशौ बभूवतुः ।\nपुण्यवन्तौ पुत्रवन्तौ धर्मध्वजकुशध्वजौ ॥ २॥"
  },
  {
    "text": "कुशध्वजस्य पत्नी च देवी मालावती सती ।\nसा सुषाव च कालेन कमलांशां सुतां सतीम् ॥ ३॥"
  },
  {
    "text": "सा च भूयिष्ठकालेन ज्ञानयुक्ता बभूव ह ।\nकृत्वा वेदध्वनिं स्पष्टमुत्तस्थौ सूतिकागृहात् ॥ ४॥"
  },
  {
    "text": "वेदध्वनिं सा चकार जातमात्रेण कन्यका ।\nतस्मात्तां च वेदवतीं प्रवदन्ति मनीषिणः ॥ ५॥"
  },
  {
    "text": "जातमात्रेण सुस्नाता जगाम तपसे वनम् ।\nसर्वैर्निषिद्धा यत्नेन नारायणपरायणा ॥ ६॥"
  },
  {
    "text": "एकमन्वन्तरं चैव पुष्करे च तपस्विनी ।\nअत्युग्रां च तपस्यां च लीलया हि चकार सा ॥ ७॥"
  },
  {
    "text": "तथापि पुष्टा न क्लिष्टा नवयौवनसंयुता ।\nसुश्राव सा च सहसा सुवाचमशरीरिणीम् ॥ ८॥"
  },
  {
    "text": "जन्मान्तरे च ते भर्ता भविष्यति हरिः स्वयम् ।\nब्रह्मादिभिर्दुराराध्यं पतिं लप्स्यसि सुन्दरि ॥ ९॥"
  },
  {
    "text": "इति श्रुत्वा च सा हृष्टा चकार ह पुनस्तपः ।\nअतीव निर्जनस्थाने पर्वते गन्धमादने ॥ १०॥"
  },
  {
    "text": "तत्रैव सुचिरं तप्त्वा विश्वस्य समुवास सा ।\nददर्श पुरतस्तत्र रावणं दुर्निवारणम् ॥ ११॥"
  },
  {
    "text": "दृष्ट्वा सातिथिभक्त्या च पाद्यं तस्मै ददौ किल ।\nसुस्वादुभूतं च फलं जलं चापि सुशीतलम् ॥ १२॥"
  },
  {
    "text": "तच्च भुक्त्वा स पापिष्ठश्चोवास तत्समीपतः ।\nचकार प्रश्नमिति तां का त्वं कल्याणि वर्तसे ॥ १३॥"
  },
  {
    "text": "तां दृष्ट्वा स वरारोहां पीनश्रोणिपयोधराम् ।\nशरत्पद्मोत्सवास्यां च सस्मितां सुदतीं सतीम् ॥ १४॥"
  },
  {
    "text": "मूर्च्छामवाप कृपणः कामबाणप्रपीडितः ।\nस करेण समाकृष्य श‍ृङ्गारं कर्तुमुद्यतः ॥ १५॥"
  },
  {
    "text": "सती चुकोप दृष्ट्वा तं स्तम्भितं च चकार ह ।\nस जडो हस्तपादैश्च किञ्चिद्वक्तुं न च क्षमः ॥ १६॥"
  },
  {
    "text": "तुष्टाव मनसा देवीं प्रययौ पद्मलोचनाम् ।\nसा तुष्टा तस्य स्तवनं सुकृतं च चकार ह ॥ १७॥"
  },
  {
    "text": "सा शशाप मदर्थे त्वं विनङ्क्ष्यसि सबान्धवः ।\nस्पृष्टाहं च त्वया कामाद् बलं चाप्यवलोकय ॥ १८॥"
  },
  {
    "text": "इत्युक्त्वा सा च योगेन देहत्यागं चकार ह ।\nगङ्गायां तां च संन्यस्य स्वगृहं रावणो ययौ ॥ १९॥"
  },
  {
    "text": "अहो किमद्भुतं दृष्टं किं कृतं वानयाधुना ।\nइति सञ्चिन्त्य सञ्चिन्त्य विललाप पुनः पुनः ॥ २०॥"
  },
  {
    "text": "सा च कालान्तरे साध्वी बभूव जनकात्मजा ।\nसीतादेवीति विख्याता यदर्थे रावणो हतः ॥ २१॥"
  },
  {
    "text": "महातपस्विनी सा च तपसा पूर्वजन्मतः ।\nलेभे रामं च भर्तारं परिपूर्णतमं हरिम् ॥ २२॥"
  },
  {
    "text": "सम्प्राप तपसाऽऽराध्य दुराराध्यं जगत्पतिम् ।\nसा रमा सुचिरं रेमे रामेण सह सुन्दरी ॥ २३॥"
  },
  {
    "text": "जातिस्मरा न स्मरति तपसश्च क्लमं पुरा ।\nसुखेन तज्जहौ सर्वं दुःखं चापि सुखं फले ॥ २४॥"
  },
  {
    "text": "नानाप्रकारविभवं चकार सुचिरं सती ।\nसम्प्राप्य सुकुमारं तमतीव नवयौवना ॥ २५॥"
  },
  {
    "text": "गुणिनं रसिकं शान्तं कान्तं देवमनुत्तमम् ।\nस्त्रीणां मनोज्ञं रुचिरं तथा लेभे यथेप्सितम् ॥ २६॥"
  },
  {
    "text": "पितुः सत्यपालनार्थं सत्यसन्धो रघूद्वहः ।\nजगाम काननं पश्चात्कालेन च बलीयसा ॥ २७॥"
  },
  {
    "text": "तस्थौ समुद्रनिकटे सीतया लक्ष्मणेन च ।\nददर्श तत्र वह्निं च विप्ररूपधरं हरिः ॥ २८॥"
  },
  {
    "text": "रामं च दुःखितं दृष्ट्वा स च दुःखी बभूव ह ।\nउवाच किञ्चित्सत्येष्टं सत्यं सत्यपरायणः ॥ २९॥"
  },
  {
    "text": "द्विज उवाच ।\nभगवच्छ्रूयतां राम कालोऽयं यदुपस्थितः ।\nसीताहरणकालोऽयं तवैव समुपस्थितः ॥ ३०॥"
  },
  {
    "text": "दैवं च दुर्निवार्यं च न च दैवात्परो बली ।\nजगत्प्रसूं मयि न्यस्य छायां रक्षान्तिकेऽधुना ॥ ३१॥"
  },
  {
    "text": "दास्यामि सीतां तुभ्यं च परीक्षासमये पुनः ।\nदेवैः प्रस्थापितोऽहं च न च विप्रो हुताशनः ॥ ३२॥"
  },
  {
    "text": "रामस्तद्वचनं श्रुत्वा न प्रकाश्य च लक्ष्मणम् ।\nस्वीकारं वचसश्चक्रे हृदयेन विदूयता ॥ ३३॥"
  },
  {
    "text": "वह्निर्योगेन सीताया मायासीतां चकार ह ।\nतत्तुल्यगुणसर्वाङ्गां ददौ रामाय नारद ॥ ३४॥"
  },
  {
    "text": "सीतां गृहीत्वा स ययौ गोप्यं वक्तुं निषिध्य च ।\nलक्ष्मणो नैव बुबुधे गोप्यमन्यस्य का कथा ॥ ३५॥"
  },
  {
    "text": "एतस्मिन्नन्तरे रामो ददर्श कानकं मृगम् ।\nसीता तं प्रेरयामास तदर्थे यत्नपूर्वकम् ॥ ३६॥"
  },
  {
    "text": "संन्यस्य लक्ष्मणं रामो जानक्या रक्षणे वने ।\nस्वयं जगाम तूर्णं तं विव्याध सायकेन च ॥ ३७॥"
  },
  {
    "text": "लक्ष्मणेति च शब्दं स कृत्वा च मायया मृगः ।\nप्राणांस्तत्याज सहसा पुरो दृष्ट्वा हरिं स्मरन् ॥ ३८॥"
  },
  {
    "text": "मृगदेहं परित्यज्य दिव्यरूपं विधाय च ।\nरत्ननिर्माणयानेन वैकुण्ठं स जगाम ह ॥ ३९॥"
  },
  {
    "text": "वैकुण्ठलोकद्वार्यासीत्किङ्करो द्वारपालयोः ।\nपुनर्जगाम तद्द्वारमादेशाद् द्वारपालयोः ॥ ४०॥"
  },
  {
    "text": "अथ शब्दं च सा श्रुत्वा लक्ष्मणेति च विक्लवम् ।\nतं हि सा प्रेरयामास लक्ष्मणं रामसन्निधौ ॥ ४१॥"
  },
  {
    "text": "गते च लक्ष्मणे रामं रावणो दुर्निवारणः ।\nसीतां गृहीत्वा प्रययौ लङ्कामेव स्वलीलया ॥ ४२॥"
  },
  {
    "text": "विषसाद च रामश्च वने दृष्ट्वा च लक्ष्मणम् ।\nतूर्णं च स्वाश्रमं गत्वा सीतां नैव ददर्श सः ॥ ४३॥"
  },
  {
    "text": "मूर्च्छां सम्प्राप सुचिरं विललाप भृशं पुनः ।\nपुनः पुनश्च बभ्राम तदन्वेषणपूर्वकम् ॥ ४४॥"
  },
  {
    "text": "कालेन प्राप्य तद्वार्तां गोदावरीनदीतटे ।\nसहायान्वानरात्कृत्वा बबन्ध सागरं हरिः ॥ ४५॥"
  },
  {
    "text": "लङ्कां गत्वा रघुश्रेष्ठो जघान सायकेन च ।\nकालेन प्राप्य तं हत्वा रावणं बान्धवैः सह ॥ ४६॥"
  },
  {
    "text": "तां च वह्निपरीक्षां च कारयामास सत्वरम् ।\nहुताशस्तत्र काले तु वास्तवीं जानकीं ददौ ॥ ४७॥"
  },
  {
    "text": "उवाच छाया वह्निं च रामं च विनयान्विता ।\nकरिष्यामीति किमहं तदुपायं वदस्व मे ॥ ४८॥"
  },
  {
    "text": "श्रीरामाग्नी ऊचतुः\nत्वं गच्छ तपसे देवि पुष्करं च सुपुण्यदम् ।\nकृत्वा तपस्या तत्रैव स्वर्गलक्ष्मीर्भविष्यसि ॥ ४९॥"
  },
  {
    "text": "सा च तद्वचनं श्रुत्वा प्रतप्य पुष्करे तपः ।\nदिव्यं त्रिलक्षवर्षं च स्वर्गलक्ष्मीर्बभूव ह ॥ ५०॥"
  },
  {
    "text": "सा च कालेन तपसा यज्ञकुण्डसमुद्भवा ।\nकामिनी पाण्डवानां च द्रौपदी द्रुपदात्मजा ॥ ५१॥"
  },
  {
    "text": "कृते युगे वेदवती कुशध्वजसुता शुभा ।\nत्रेतायां रामपत्नी च सीतेति जनकात्मजा ॥ ५२॥"
  },
  {
    "text": "तच्छाया द्रौपदी देवी द्वापरे द्रुपदात्मजा ।\nत्रिहायणी च सा प्रोक्ता विद्यमाना युगत्रये ॥ ५३॥"
  },
  {
    "text": "नारद उवाच ।\nप्रियाः पञ्च कथं तस्या बभूवुर्मुनिपुङ्गव ।\nइति मच्चित्तसन्देहं भञ्ज सन्देहभञ्जन ॥ ५४॥"
  },
  {
    "text": "श्रीनारायण उवाच ।\nलङ्कायां वास्तवी सीता रामं सम्प्राप नारद ।\nरूपयौवनसम्पन्ना छाया च बहुचिन्तया ॥ ५५॥"
  },
  {
    "text": "रामाग्न्योराज्ञया तप्तुमुपास्ते शङ्करं परम् ।\nकामातुरा पतिव्यग्रा प्रार्थयन्ती पुनः पुनः ॥ ५६॥"
  },
  {
    "text": "पतिं देहि पतिं देहि पतिं देहि त्रिलोचन ।\nपतिं देहि पतिं देहि पञ्चवारं चकार सा ॥ ५७॥"
  },
  {
    "text": "शिवस्तत्प्रार्थनां श्रुत्वा प्रहस्य रसिकेश्वरः ।\nप्रिये तव प्रियाः पञ्च भविष्यन्ति वरं ददौ ॥ ५८॥"
  },
  {
    "text": "तेन सा पाण्डवानां च बभूव कामिनी प्रिया ।\nइति ते कथितं सर्वं प्रस्तावं वास्तवं श‍ृणु ॥ ५९॥"
  },
  {
    "text": "अथ सम्प्राप्य लङ्कायां सीतां रामो मनोहराम् ।\nविभीषणाय तां लङ्कां दत्त्वायोध्यां ययौ पुनः ॥ ६०॥"
  },
  {
    "text": "एकादशसहस्राब्दं कृत्वा राज्यं च भारते ।\nजगाम सर्वैर्लोकैश्च सार्धं वैकुण्ठमेव च ॥ ६१॥"
  },
  {
    "text": "कमलांशा वेदवती कमलायां विवेश सा ।\nकथितं पुण्यमाख्यानं पुण्यदं पापनाशनम् ॥ ६२॥"
  },
  {
    "text": "सततं मूर्तिमन्तश्च वेदाश्चत्वार एव च ।\nसन्ति यस्याश्च जिह्वाग्रे सा च वेदवती श्रुता ॥ ६३॥"
  },
  {
    "text": "धर्मध्वजसुताख्यानं निबोध कथयामि ते ॥ ६४॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे महालक्षम्या वेदवतीरूपेण\nराजगृहे जन्मवर्णनं नाम षोडशोऽध्यायः ॥ ९.१६॥"
  },
  {
    "text": "९.१७ सप्तदशोऽध्यायः । धर्मध्वजसुतातुलस्युपाख्यानवर्णनम् ।"
  },
  {
    "text": "श्रीनारायण उवाच ।\nधर्मध्वजस्य पत्नी माधवीति च विश्रुता ।\nनृपेण सार्धं सारामे रेमे च गन्धमादने ॥ १॥"
  },
  {
    "text": "शय्यां रतिकरीं कृत्वा पुष्पचन्दनचर्चिताम् ।\nचन्दनालिप्तसर्वाङ्गीं पुष्पचन्दनवायुना ॥ २॥"
  },
  {
    "text": "स्त्रीरत्नमतिचार्वङ्गी रत्नभूषणभूषिता ।\nकामुकी रसिका सृष्टा रसिकेन च संयुता ॥ ३॥"
  },
  {
    "text": "सुरते विरतिर्नास्ति तयोः सुरतिविज्ञयोः ।\nगतं देववर्षशतं न ज्ञातं च दिवानिशम् ॥ ४॥"
  },
  {
    "text": "ततो राजा मतिं प्राप्य सुरताद्विरराम च ।\nकामुकी सुन्दरी किञ्चिन्न च तृप्तिं जगाम सा ॥ ५॥"
  },
  {
    "text": "दधार गर्भं सा सद्यो दैवादब्दशतं सती ।\nश्रीगर्भा श्रीयुता सा च सम्बभूव दिने दिने ॥ ६॥"
  },
  {
    "text": "शुभे क्षणे शुभदिने शुभयोगे च संयुते ।\nशुभलग्ने शुभांशे च शुभस्वामिग्रहान्विते ॥ ७॥"
  },
  {
    "text": "कार्तिकीपूर्णिमायां तु सितवारे च पाद्मज ।\nसुषाव सा च पद्मांशां पद्मिनीं तां मनोहराम् ॥ ८॥"
  },
  {
    "text": "शरत्पार्वणचन्द्रास्यां शरत्पङ्कजलोचनाम् ।\nपक्वबिम्बाधरोष्ठीं च पश्यन्तीं सस्मितां गृहम् ॥ ९॥"
  },
  {
    "text": "हस्तपादतलारक्तां निम्ननाभिं मनोरमाम् ।\nतदधस्त्रिवलीयुक्तां नितम्बयुगवर्तुलाम् ॥ १०॥"
  },
  {
    "text": "शीते सुखोष्णसर्वाङ्गीं ग्रीष्मे च सुखशीतलाम् ।\nश्यामां सुकेशीं रुचिरां न्यग्रोधपरिमण्डलाम् ॥ ११॥"
  },
  {
    "text": "पीतचम्पकवर्णाभां सुन्दरीष्वेव सुन्दरीम् ।\nनरा नार्यश्च तां दृष्ट्वा तुलनां दातुमक्षमाः ॥ १२॥"
  },
  {
    "text": "तेन नाम्ना च तुलसीं तां वदन्ति मनीषिणः ।\nसा च भूयिष्ठमानेन योग्या स्त्री प्रकृतिर्यथा ॥ १३॥"
  },
  {
    "text": "सर्वैर्निषिद्धा तपसे जगाम बदरीवनम् ।\nतत्र देवाब्दलक्षं च चकार परमं तपः ॥ १४॥"
  },
  {
    "text": "मनसा नारायणः स्वामी भवितेति च निश्चिता ।\nग्रीष्मे पञ्चतपाः शीते तोयवस्त्रा च प्रावृषि ॥ १५॥"
  },
  {
    "text": "आसनस्था वृष्टिधाराः सहन्तीति दिवानिशम् ।\nविंशत्सहस्रवर्षं च फलतोयाशना च सा ॥ १६॥"
  },
  {
    "text": "त्रिंशत्सहस्रवर्षं च पत्राहारा तपस्विनी ।\nचत्वारिंशत्सहस्राब्दं वाय्वाहारा कृशोदरी ॥ १७॥"
  },
  {
    "text": "ततो दशसहस्राब्दं निराहारा बभूव सा ।\nनिर्लक्ष्यां चैकपादस्थां दृष्ट्वा तां कमलोद्भवः ॥ १८॥"
  },
  {
    "text": "समाययौ वरं दातुं परं बदरिकाश्रमम् ।\nचतुर्मुखं च सा दृष्ट्वा ननाम हंसवाहनम् ॥ १९॥"
  },
  {
    "text": "तामुवाच जगत्कर्ता विधाता जगतामपि ।\nब्रह्मोवाच ।\nवरं वृणीष्व तुलसि यत्ते मनसि वाच्छितम् ॥ २०॥"
  },
  {
    "text": "हरिभक्तिं हरेर्दास्यमजरामरतामपि ।\nतुलस्युवाच ।\nश‍ृणु तात प्रवक्ष्यामि यन्मे मनसि वाञ्छितम् ॥ २१॥"
  },
  {
    "text": "सर्वज्ञस्यापि पुरतः का लज्जा मम साम्प्रतम् ।\nअहं तु तुलसी गोपी गोलोकेऽहं स्थिता पुरा ॥ २२॥"
  },
  {
    "text": "कृष्णप्रिया किङ्करी च तदंशा तत्सखी प्रिया ।\nगोविन्दरतिसम्भुक्तामतृप्तां मां च मूर्च्छिताम् ॥ २३॥"
  },
  {
    "text": "रासेश्वरी समागत्य ददर्श रासमण्डले ।\nगोविन्दं भर्त्सयामास मां शशाप रुषान्विता ॥ २४॥"
  },
  {
    "text": "याहि त्वं मानवीं योनिमित्येवं च शशाप ह ।\nमामुवाच स गोविन्दो मदंशं च चतुर्भुजम् ॥ २५॥"
  },
  {
    "text": "लभिष्यसि तपस्तप्त्वा भारते ब्रह्मणो वरात् ।\nइत्येवमुक्त्वा देवेशोऽप्यन्तर्धानं चकार सः ॥ २६॥"
  },
  {
    "text": "देव्या भिया तनुं त्यक्त्वा प्राप्तं जन्म गुरो भुवि ।\nअहं नारायणं कान्तं शान्तं सुन्दरविग्रहम् ॥ २७॥"
  },
  {
    "text": "साम्प्रतं तं पतिं लब्धुं वरये त्वं च देहि मे ।\nब्रह्मदेव उवाच ।\nसुदामा नाम गोपश्च श्रीकृष्णाङ्गसमुद्भवः ॥ २८॥"
  },
  {
    "text": "तदंशश्चातितेजस्वी लेभे जन्म च भारते ।\nसाम्प्रतं राधिकाशापाद्दनुवंशसमुद्भवः ॥ २९॥"
  },
  {
    "text": "शङ्खचूडेति विख्यातस्त्रैलोक्ये न च तत्समः ।\nगोलोके त्वां पुरा दृष्ट्वा कामोन्मथितमानसः ॥ ३०॥"
  },
  {
    "text": "विलम्भितुं न शशाक राधिकायाः प्रभावतः ।\nस च जातिस्मरस्तस्मात्सदामाभूच्च सागरे ॥ ३१॥"
  },
  {
    "text": "जातिस्मरा त्वमपि सा सर्वं जानासि सुन्दरि ।\nअधुना तस्य पत्नी त्वं सम्भविष्यसि शोभने ॥ ३२॥"
  },
  {
    "text": "पश्चान्नारायणं शान्तं कान्तमेव वरिष्यसि ।\nशापान्नारायणस्यैव कलया दैवयोगतः ॥ ३३॥"
  },
  {
    "text": "भविष्यसि वृक्षरूपा त्वं पूता विश्वपावनी ।\nप्रधाना सर्वपुष्पेषु विष्णुप्राणाधिका भवेः ॥ ३४॥"
  },
  {
    "text": "त्वया विना च सर्वेषां पूजा च विफला भवेत् ।\nवृन्दावने वृक्षरूपा नाम्ना वृन्दावनीति च ॥ ३५॥"
  },
  {
    "text": "त्वत्पत्रैर्गोपिगोपाश्च पूजयिष्यन्ति माधवम् ।\nवृक्षाधिदेवीरूपेण सार्धं कृष्णेन सन्ततम् ॥ ३६॥"
  },
  {
    "text": "विहरिष्यसि गोपेन स्वच्छन्दं मद्वरेण च ।\nइत्येवं वचनं श्रुत्वा सस्मिता हृष्टमानसा ॥ ३७॥"
  },
  {
    "text": "प्रणनाम च ब्रह्माणं तं च किञ्चिदुवाच सा ।\nतुलस्युवाच ।\nयथा मे द्विभुजे कृष्णे वाञ्छा च श्यामसुन्दरे ॥ ३८॥"
  },
  {
    "text": "सत्यं ब्रवीमि हे तात न तथा च चतुर्भुजे ।\nअतृप्ताहं च गोविन्दे दैवाच्छृङ्गारभङ्गतः ॥ ३९॥"
  },
  {
    "text": "गोविन्दस्यैव वचनात्प्रार्थयामि चतुर्भुजम् ।\nत्वत्प्रसादेन गोविन्दं पुनरेव सुदुर्लभम् ॥ ४०॥"
  },
  {
    "text": "ध्रुवमेव लभिष्यामि राधाभीतिं प्रमोचय ।\nब्रह्यदेव उवाच ।\nगृहाण राधिकामन्त्रं ददामि षोडशाक्षरम् ॥ ४१॥"
  },
  {
    "text": "तस्याश्च प्राणतुल्या त्वं मद्वरेण भविष्यसि ।\nश‍ृङ्गारं युवयोर्गोप्यं न ज्ञास्यति च राधिका ॥ ४२॥"
  },
  {
    "text": "राधासमा त्वं सुभगे गोविन्दस्य भविष्यसि ।\nइत्येवमुक्त्वा दत्त्वा च देव्या वै षोडशाक्षरम् ॥ ४३॥"
  },
  {
    "text": "मन्त्रं चैव जगद्धाता स्तोत्रं च कवचं परम् ।\nसर्वं पूजाविधानं च पुरश्चर्याविधिक्रमम् ॥ ४४॥"
  },
  {
    "text": "परां शुभाशिषं चैव पूजां चैव चकार सा ।\nबभूव सिद्धा सा देवी तत्प्रसादाद्रमा यथा ॥ ४५॥"
  },
  {
    "text": "सिद्धं मन्त्रेण तुलसी वरं प्राप यथोदितम् ।\nबुभुजे च महाभोगं यद्विश्वेषु च दुर्लभम् ॥ ४६॥"
  },
  {
    "text": "प्रसन्नमनसा देवी तत्याज तपसः क्लमम् ।\nसिद्धे फले नराणां च दुःखं च सुखमुत्तमम् ॥ ४७॥"
  },
  {
    "text": "भुक्त्या पीत्वा च सन्तुष्टा शयनं च चकार सा ।\nतल्पे मनोरमे तत्र पुष्पचन्दनचर्चिते ॥ ४८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे नारायणनारदसंवादे\nधर्मध्वजसुतातुलस्युपाख्यानवर्णनं नाम सप्तदशोऽध्यायः ॥ ९.१७॥"
  },
  {
    "text": "९.१८ अष्टादशोऽध्यायः । शङ्खचूडेन सह तुलस्याः सङ्गतिवर्णनम् ।"
  },
  {
    "text": "नारायण उवाच ।\nतुलसी परितुष्टा च सुष्वाप हृष्टमानसा ।\nनवयौवनसम्पन्ना वृषध्वजवराङ्गना ॥ १॥"
  },
  {
    "text": "चिक्षेप पञ्चबाणश्च पञ्चबाणांश्च तां प्रति ।\nपुष्पायुधेन सा दग्धा पुष्पचन्दनचर्चिता ॥ २॥"
  },
  {
    "text": "पुलकाङ्कितसर्वाङ्गी कम्पितारक्तलोचना ।\nक्षणं सा शुष्कतां प्राप क्षणं मूर्च्छामवाप ह ॥ ३॥"
  },
  {
    "text": "क्षणमुद्विग्नतां प्राप क्षणं तन्द्रां सुखावहाम् ।\nक्षणं च दहनं प्राप क्षणं प्राप प्रसन्नताम् ॥ ४॥"
  },
  {
    "text": "क्षणं सा चेतनां प्राप क्षणं प्राप विषण्णताम् ।\nउत्तिष्ठन्ती क्षणं तल्पाद् गच्छन्ती निकटे क्षणम् ॥ ५॥"
  },
  {
    "text": "भ्रमन्ती क्षणमुद्वेगान्निवसन्ती क्षणं पुनः ।\nक्षणमेव समुद्वेगात्सुष्वाप पुनरेव सा ॥ ६॥"
  },
  {
    "text": "पुष्पचन्दनतल्पं च तद् बभूवातिकण्टकम् ।\nविषहारि सुखं दिव्यं सुन्दरं च फलं जलम् ॥ ७॥"
  },
  {
    "text": "निलयं च बिलाकारं सूक्ष्मवस्त्रं हुताशनः ।\nसिन्दूरपत्रकं चैव व्रणतुल्यं च दुःखदम् ॥ ८॥"
  },
  {
    "text": "क्षणं ददर्श तन्द्रायां सुवेषं पुरुषं सती ।\nसुन्दरं च युवानं च सस्मितं रसिकेश्वरम् ॥ ९॥"
  },
  {
    "text": "चन्दनोक्षितसर्वाङ्गं रत्नभूषणभूषितम् ।\nआगच्छन्तं माल्यवन्तं पिबन्तं तन्मुखाम्बुजम् ॥ १०॥"
  },
  {
    "text": "कथयन्तं रतिकथां ब्रुवन्तं मधुरं मुहुः ।\nसम्भुक्तवन्तं तल्पे च समाश्लिष्यन्तमीप्सितम् ॥ ११॥"
  },
  {
    "text": "पुनरेव तु गच्छन्तमागच्छन्तं च सन्निधौ ।\nयान्तं क्व यासि प्राणेश तिष्ठत्येवमुवाच सा ॥ १२॥"
  },
  {
    "text": "पुनश्च चेतनां प्राप्य विललाप पुनः पुनः ।\nएवं सा यौवनं प्राप्य तस्थौ तत्रैव नारद ॥ १३॥"
  },
  {
    "text": "शङ्खचूडो महायोगी जैगीषव्यान्मनोहरम् ।\nकृष्णमन्त्रं च सम्प्राप्य कृत्वा सिद्धं तु पुष्करे ॥ १४॥"
  },
  {
    "text": "कवचं च गले बद्ध्वा सर्वमङ्गलमङ्गलम् ।\nब्रह्मणश्च वरं प्राप्य यत्ते मनसि वाञ्छितम् ॥ १५॥"
  },
  {
    "text": "आज्ञया ब्रह्मणः सोऽपि बदरीं च समाययौ ।\nआगच्छन्तं शङ्खचूडं ददर्श तुलसी मुने ॥ १६॥"
  },
  {
    "text": "नवयौवनसम्पन्नं कामदेवसमप्रभम् ।\nश्वेतचम्पकवर्णाभं रत्नभूषणभूषितम् ॥ १७॥"
  },
  {
    "text": "शरत्पार्वणचन्द्रास्यं शरत्पङ्कजलोचनम् ।\nरत्नसारविनिर्माणविमानस्थं मनोहरम् ॥ १८॥"
  },
  {
    "text": "रत्नकुण्डलयुग्मेन गण्डस्थलविराजितम् ।\nपारिजातप्रसूनानां मालावन्तं च सुस्मितम् ॥ १९॥"
  },
  {
    "text": "कस्तूरीकुङ्कुमायुक्तं सुगन्धिचन्दनान्वितम् ।\nसा दृष्ट्वा सन्निधावेनं मुखमाच्छाद्य वाससा ॥ २०॥"
  },
  {
    "text": "सस्मिता तं निरीक्षन्ती सकटाक्षं पुनः पुनः ।\nबभूवातिनम्रमुखी नवसङ्गमलज्जिता ॥ २१॥"
  },
  {
    "text": "शरदिन्दुविनिन्द्यैकस्वमुखेन्दुविराजिता ।\nअमूल्यरत्ननिर्माणयावकावलिसंयुता ॥ २२॥"
  },
  {
    "text": "मणीन्द्रसारनिर्माणक्वणन्मञ्जीररञ्जिता ।\nदधती कबरीभारं मालतीमाल्यसंयुतम् ॥ २३॥"
  },
  {
    "text": "अमूल्यरत्ननिर्माणमकराकृतिकुण्डला ।\nचित्रकुण्डलयुग्मेन गण्डस्थलविराजिता ॥ २४॥"
  },
  {
    "text": "रत्नेन्द्रसारहारेण स्तनमध्यस्थलोज्ज्वला ।\nरत्नकङ्कणकेयूरशङ्खभूषणभूषिता ॥ २५॥"
  },
  {
    "text": "रत्नाङ्गुलीयकैर्दिव्यैरङ्गुल्यावलिराजिता ।\nदृष्ट्वा तां ललितां रम्यां सुशीलां सुन्दरीं सतीम् ॥ २६॥"
  },
  {
    "text": "उवास तत्समीपे तु मधुरं तामुवाच सः ।\nशङ्खचूड उवाच ।\nका त्वं कस्य च कन्या च धन्या मान्या च योषिताम् ॥ २७॥"
  },
  {
    "text": "का त्वं मानिनि कल्याणि सर्वकल्याणदायिनि ।\nमौनीभूते किङ्करे मां सम्भाषां कुरु सुन्दरि ॥ २८॥"
  },
  {
    "text": "इत्येवं वचनं श्रुत्वा सकामा वामलोचना ।\nसस्मिता नम्रवदना सकामं तमुवाच सा ॥ २९॥"
  },
  {
    "text": "तुलस्युवाच ।\nधर्मध्वजसुताहं च तपस्यायां तपोवने ।\nतपस्विन्यहं तिष्ठामि कस्त्वं गच्छ यथासुखम् ॥ ३०॥"
  },
  {
    "text": "कामिनीं कुलजातां च रहस्येकाकिनीं सतीम् ।\nन पृच्छति कुले जात इत्येवं मे श्रुतौ श्रुतम् ॥ ३१॥"
  },
  {
    "text": "लम्पटोऽसत्कुले जातो धर्मशास्त्रार्थवर्जितः ।\nयेनाश्रुतः श्रुतेरर्थः स कामीच्छति कामिनीम् ॥ ३२॥"
  },
  {
    "text": "आपातमधुरां मत्तामन्तकां पुरुषस्य ताम् ।\nविषकुम्भाकाररूपाममृतास्यां च सन्ततम् ॥ ३३॥"
  },
  {
    "text": "हृदये क्षुरधाराभां शश्वन्मधुरभाषिणीम् ।\nस्वकार्यपरिनिष्पत्त्यै तत्परा सततं च ताम् ॥ ३४॥"
  },
  {
    "text": "कार्यार्थे स्वामिवशगामन्यथैवावशां सदा ।\nस्वान्तर्मलिनरूपां च प्रसन्नवदनेक्षणाम् ॥ ३५॥"
  },
  {
    "text": "श्रुतौ पुराणे यासां च चरित्रमतिदूषितम् ।\nतासु को विश्वसेत्प्राज्ञः प्रज्ञावांश्च दुराशयः ॥ ३६॥"
  },
  {
    "text": "तासां को वा रिपुर्मित्रं प्रार्थयन्ति नवं नवम् ।\nदृष्ट्वा सुवेषं पुरुषमिच्छन्ति हृदये सदा ॥ ३७॥"
  },
  {
    "text": "बाह्ये स्वार्थं सतीत्वं च ज्ञापयन्ती प्रयत्नतः ।\nशश्वत्कामा च रामा च कामाधारा मनोहरा ॥ ३८॥"
  },
  {
    "text": "बाह्ये छलात्खेदयन्ती स्वान्तर्मैथुनमानसा ।\nकान्तं हसन्ती रहसि बाह्येऽतीव सुलज्जिता ॥ ३९॥"
  },
  {
    "text": "मानिनी मैथुनाभावे कोपना कलहाङ्कुरा ।\nसुप्रीता भूरिसम्भोगात्स्वल्पमैथुनदुःखिता ॥ ४०॥"
  },
  {
    "text": "सुमिष्टान्नाच्छीततोयादाकाङ्क्षन्ती च मानसे ।\nसुन्दरं रसिकं कान्तं युवानं गुणिनं सदा ॥ ४१॥"
  },
  {
    "text": "सुतात्परमभिस्नेहं कुर्वती रसिकोपरि ।\nप्राणाधिकं प्रियतमं सम्भोगकुशलं प्रियम् ॥ ४२॥"
  },
  {
    "text": "पश्यन्ती रिपुतुल्यं च वृद्धं वा मैथुनाक्षमम् ।\nकलहं कुर्वती शश्वत्तेन सार्धं सुकोपना ॥ ४३॥"
  },
  {
    "text": "वाचया भक्षयन्ती तं सर्प आखुमिवोल्बणम् ।\nदुःसाहसस्वरूपा च सर्वदोषाश्रया सदा ॥ ४४॥"
  },
  {
    "text": "ब्रह्मविष्णुशिवादीनां दुःसाध्या मोहरूपिणी ।\nतपोमार्गार्गला शश्वन्मोक्षद्वारकपाटिका ॥ ४५॥"
  },
  {
    "text": "हरेर्भक्तिव्यवहिता सर्वमायाकरण्डिका ।\nसंसारकारागारे च शश्वन्निगडरूपिणी ॥ ४६॥"
  },
  {
    "text": "इन्द्रजालस्वरूपा च मिथ्या च स्वप्नरूपिणी ।\nबिभ्रती बाह्यसौन्दर्यमधोऽङ्गमतिकुत्सितम् ॥ ४७॥"
  },
  {
    "text": "नानाविण्मूत्रपूयानामाधारं मलसंयुतम् ।\nदुर्गन्धिदोषसंयुक्तं रक्तारक्तमसंस्कृतम् ॥ ४८॥"
  },
  {
    "text": "मायारूपा मायिनां च विधिना निर्मिता पुरा ।\nविषरूपा मुमुक्षूणामदृश्याप्यभिवाञ्छताम् ॥ ४९॥"
  },
  {
    "text": "इत्युक्त्वा तुलसी तं तु विरराम च नारद ।\nसस्मितः शङ्खचूडश्च प्रवक्तुमुपचक्रमे ॥ ५०॥"
  },
  {
    "text": "शङ्खचूड उवाच ।\nत्वया यत्कथितं देवि न च सर्वमलीककम् ।\nकिञ्चित्सत्यमलीकं च किञ्चिन्मत्तो निशामय ॥ ५१॥"
  },
  {
    "text": "निर्मितं द्विविधं धात्रा स्त्रीरूपं सर्वमोहनम् ।\nकृत्वा रूपं वास्तवं च प्रशस्यं चाप्रशंसितम् ॥ ५२॥"
  },
  {
    "text": "लक्ष्मीः सरस्वती दुर्गा सावित्री राधिकादिका ।\nसृष्टिसूत्रस्वरूपा च आद्या सृष्टिर्विनिर्मिता ॥ ५३॥"
  },
  {
    "text": "एतासामंशरूपं च स्त्रीरूपं वास्तवं स्मृतम् ।\nतत्प्रशस्यं यशोरूपं सर्वमङ्गलकारकम् ॥ ५४॥"
  },
  {
    "text": "शतरूपा देवहूती स्वधा स्वाहा च दक्षिणा ।\nछायावती रोहिणी च वरुणानी शची तथा ॥ ५५॥"
  },
  {
    "text": "कुबेरस्य च पत्नी याप्यदितिश्च दितिस्तथा ।\nलोपामुद्रानसूया च कोटभी तुलसी तथा ॥ ५६॥"
  },
  {
    "text": "अहल्यारुन्धती मेना तारा मन्दोदरी तथा ।\nदमयन्ती वेदवती गङ्गा च मनसा तथा ॥ ५७॥"
  },
  {
    "text": "पुष्टिस्तुष्टिः स्मृतिर्मेधा कालिका च वसुन्धरा ।\nषष्ठी मङ्गलचण्डी च मूर्तिश्च धर्मकामिनी ॥ ५८॥"
  },
  {
    "text": "स्वस्तिः श्रद्धा च शान्तिश्च कान्तिः क्षान्तिस्तथा परा ।\nनिद्रा तन्द्रा क्षुत्पिपासा सन्ध्या रात्रिदिनानि च ॥ ५९॥"
  },
  {
    "text": "सम्पत्तिर्धृतिकीर्ती च क्रिया शोभा प्रभा शिवा ।\nयत्स्त्रीरूपं च सम्भूतमुत्तमं तु युगे युगे ॥ ६०॥"
  },
  {
    "text": "कलाकलांशरूपं च स्वर्वेश्यादिकमेव च ।\nतदप्रशस्यं विश्वेषु पुंश्चलीरूपमेव च ॥ ६१॥"
  },
  {
    "text": "सत्त्वप्रधानं यद्रूपं तद्युक्तं च प्रभावतः ।\nतदुत्तमं च विश्वेषु साध्वीरूपं प्रशंसितम् ॥ ६२॥"
  },
  {
    "text": "तद्वास्तवं च विज्ञेयं प्रवदन्ति मनीषिणः ।\nरजोरूपं तमोरूपं कलासु विविधं स्मृतम् ॥ ६३॥"
  },
  {
    "text": "मध्यमा रजसश्चांशास्तास्तु भोगेषु लोलुपाः ।\nसुखसम्भोगवश्याश्च स्वकार्ये निरताः सदा ॥ ६४॥"
  },
  {
    "text": "कपटा मोहकारिण्यो धर्मार्थविमुखाः सदा ।\nरजोरूपस्य साध्वीत्वमतो नैवोपजायते ॥ ६५॥"
  },
  {
    "text": "इदं मध्यमरूपं च प्रवदन्ति मनीषिणः ।\nतमोरूपं दुर्निवार्यमधमं तद्विदुर्बुधाः ॥ ६६॥"
  },
  {
    "text": "न पृच्छति कुले जातः पण्डितश्च परस्त्रियम् ।\nनिर्जने निर्जले वापि रहस्यपि परस्त्रियम् ॥ ६७॥"
  },
  {
    "text": "आगच्छामि त्वत्समीपमाज्ञया ब्रह्मणोऽधुना ।\nगान्धर्वेण विवाहेन त्वां ग्रहीष्यामि शोभने ॥ ६८॥"
  },
  {
    "text": "अहमेव शङ्खचूडो देवविद्रावकारकः ।\nदनुवंश्यो विशेषेण सुदामाहं हरेः पुरा ॥ ६९॥"
  },
  {
    "text": "अहमष्टसु गोपेषु गोपोऽपि पार्षदेषु च ।\nअधुना दानवेन्द्रोऽहं राधिकायाश्च शापतः ॥ ७०॥"
  },
  {
    "text": "जातिस्मरोऽहं जानामि कृष्णमन्त्रप्रभावतः ।\nजातिस्मरा त्वं तुलसी सम्भुक्ता हरिणा पुरा ॥ ७१॥"
  },
  {
    "text": "त्वमेव राधिकाकोपाज्जातासि भारते भुवि ।\nत्वां सम्भोक्तुमुत्सुकोऽहं नालं राधाभयात्ततः ॥ ७२॥"
  },
  {
    "text": "इत्येवमुक्त्वा स पुमान्विरराम महामुने ।\nसस्मितं तुलसी तुष्टा प्रवक्तुमुपचक्रमे ॥ ७३॥"
  },
  {
    "text": "तुलस्युवाच ।\nएवंविधो बुधो नित्यं विश्वेषु च प्रशंसितः ।\nकान्तमेवंविधं कान्ता शश्वदिच्छति कामतः ॥ ७४॥"
  },
  {
    "text": "त्वयाहमधुना सत्यं विचारेण पराजिता ।\nस निन्दितश्चाप्यशुचिर्यः पुमांश्च स्त्रिया जितः ॥ ७५॥"
  },
  {
    "text": "निन्दन्ति पितरो देवा बान्धवाः स्त्रीजितं नरम् ।\nस्त्रीजितं मनसा माता पिता भ्राता च निन्दति ॥ ७६॥"
  },
  {
    "text": "शुद्धो विप्रो दशाहेन जातके मृतके यथा ।\nभूमिपो द्वादशाहेन वैश्यः पञ्चदशाहतः ॥ ७७॥"
  },
  {
    "text": "शूद्रो मासेन वेदेषु मातृवद्धीनसङ्करः ।\nअशुचिः स्त्रीजितः शुद्ध्येच्चितादहनकालतः ॥ ७८॥"
  },
  {
    "text": "न गह्णन्तीच्छया तस्य पितरः पिण्डतर्पणम् ।\nन गह्णन्त्येव देवाश्च तस्य पुष्पजलादिकम् ॥ ७९॥"
  },
  {
    "text": "किं वा ज्ञानेन तपसा जपहोमप्रपूजनैः ।\nकिं विद्यया च यशसा स्त्रीभिर्यस्य मनो हृतम् ॥ ८०॥"
  },
  {
    "text": "विद्याप्रभावज्ञानार्थं मया त्वं च परीक्षितः ।\nकृत्वा परीक्षां कान्तस्य वृणोति कामिनी वरम् ॥ ८१॥"
  },
  {
    "text": "वराय गुणहीनाय वृद्धायाज्ञानिने तथा ।\nदरिद्राय च मूर्खाय रोगिणे कुत्सिताय च ॥ ८२॥"
  },
  {
    "text": "अत्यन्तकोपयुक्ताय वात्यन्तदुर्मुखाय च ।\nपङ्गवे चाङ्गहीनाय चान्धाय बधिराय च ॥ ८३॥"
  },
  {
    "text": "जडाय चैव मूकाय क्लीबतुल्याय पापिने ।\nब्रह्महत्यां लभेत्सोऽपि स्वकन्यां प्रददाति यः ॥ ८४॥"
  },
  {
    "text": "शान्ताय गुणिने चैव यूने च विदुषेऽपि च ।\nसाधवे च सुतां दत्त्वा दशयज्ञफलं लभेत् ॥ ८५॥"
  },
  {
    "text": "यः कन्यापालनं कृत्वा करोति यदि विक्रयम् ।\nविक्रेता धनलोभेन कुम्भीपाकं स गच्छति ॥ ८६॥"
  },
  {
    "text": "कन्यामूत्रं पुरीषं च तत्र भक्षति पातकी ।\nकृमिभिर्दंशितः काकैर्यावदिन्द्राश्चतुर्दश ॥ ८७॥"
  },
  {
    "text": "तदन्ते व्याधिसंयुक्तः स लभेज्जन्म निश्चितम् ।\nविक्रीणाति मांसभारं वहत्येव दिवानिशम् ॥ ८८॥"
  },
  {
    "text": "इत्येवमुक्त्वा तुलसी विरराम तपोनिधे ।\nब्रह्मोवाच ।\nकिं करोषि शङ्खचूड संवादमनया सह ॥ ८९॥"
  },
  {
    "text": "गान्धर्वेण विवाहेन त्वं चास्या ग्रहणं कुरु ।\nपुरुषेष्वसि रत्नं त्वं स्त्रीषु रत्नं त्वियं सती ॥ ९०॥"
  },
  {
    "text": "विदग्धाया विदग्धेन सङ्गमो गुणवान्भवेत् ।\nनिर्विरोधसुखं राजन् को वा त्यजति दुर्लभम् ॥ ९१॥"
  },
  {
    "text": "योऽविरोधसुखत्यागी स पशुर्नात्र संशयः ।\nकिं परीक्षसि त्वं कान्तमीदृशं गुणिनं सति ॥ ९२॥"
  },
  {
    "text": "देवानामसुराणां च दानवानां विमर्दकम् ।\nयथा लक्ष्मीश्च लक्ष्मीशे यथा कृष्णे च राधिका ॥ ९३॥"
  },
  {
    "text": "यथा मयि च सावित्री भवानी च भवे यथा ।\nयथा धरा वराहे च दक्षिणा च यथाध्वरे ॥ ९४॥"
  },
  {
    "text": "द्यथात्रेरनसूया च दमयन्ती यथा नले ।\nरोहिणी च यथा चन्द्रे यथा कामे रतिः सती ॥ ९५॥"
  },
  {
    "text": "यथादितिः कश्यपे च वसिष्ठेऽरुन्धती सखी ।\nयथाहल्या गौतमे च देवहूतिश्च कर्दमे ॥ ९६॥"
  },
  {
    "text": "यथा बृहस्पतौ तारा शतरूपा मनौ यथा ।\nयथा च दक्षिणा यज्ञे यथा स्वाहा हुताशने ॥ ९७॥"
  },
  {
    "text": "यथा शची महेन्द्रे च यथा पुष्टिर्गणेश्वरे ।\nदेवसेना यथा स्कन्दे धर्मे भूर्तिर्यथा सती ॥ ९८॥"
  },
  {
    "text": "सौभाग्या सुप्रिया त्वं च शङ्खचूडे तथा भव ।\nअनेन सार्धं सुचिरं सुन्दरेण च सुन्दरि ॥ ९९॥"
  },
  {
    "text": "स्थाने स्थाने विहारं च यथेच्छं कुरु सन्ततम् ।\nपश्चात्प्राप्यसि गोलोके श्रीकृष्णं पुनरेव च ।\nचतुर्भुजं च वैकुण्ठे शङ्खचूडे मृते सति ॥ १००॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे शङ्खचूडेन सह\nतुलस्याः सङ्गतिवर्णनं नामाष्टादशोऽध्यायः ॥ ९.१८॥"
  },
  {
    "text": "९.१९ एकोनविंशोऽध्यायः । शङ्खचूडेन सह तुलसीसङ्गमवर्णनम् ।"
  },
  {
    "text": "नारद उवाच ।\nविचित्रमिदमाख्यानं भवता समुदाहृतम् ।\nश्रुतेन येन मे तृप्तिर्न कदापि हि जायते ॥ १॥"
  },
  {
    "text": "ततः परं तु यज्जातं तत्त्वं वद महामते ।\nश्रीनारायण उवाच ।\nइत्येवमाशिषं दत्त्वा स्वालयं च ययौ विधिः ॥ २॥"
  },
  {
    "text": "गान्धर्वेण विवाहेन जगृहे तां च दानवः ।\nस्वर्गे दुन्दुभिवाद्यं च पुष्पवृष्टिर्बभूव ह ॥ ३॥"
  },
  {
    "text": "स रेमे रामया सार्धं वासगेहे मनोरमे ।\nमूर्च्छां सा प्राप तुलसी नवसङ्गमसङ्गता ॥ ४॥"
  },
  {
    "text": "निमग्ना निर्जले साध्वी सम्भोगसुखसागरे ।\nचतुःषष्टिकलामानं चतुःषष्टिविधं सुखम् ॥ ५॥"
  },
  {
    "text": "कामशास्त्रे यन्निरुक्तं रसिकानां यथेप्सितम् ।\nअङ्गप्रत्यङ्गसंश्लेषपूर्वकं स्त्रीमनोहरम् ॥ ६॥"
  },
  {
    "text": "तत्सर्वं रसश‍ृङ्गारं चकार रसिकेश्वरः ।\nअतीव रम्यदेशे च सर्वजन्तुविवर्जिते ॥ ७॥"
  },
  {
    "text": "पुष्पचन्दनतल्पे च पुष्पचन्दनवायुना ।\nपुष्पोद्याने नदीतीरे पुष्पचन्दनचर्चिते ॥ ८॥"
  },
  {
    "text": "गहीत्वा रसिको रासे पुष्पचन्दनचर्चिताम् ।\nभूषितो भूषणेनैव रत्नभूषणभूषिताम् ॥ ९॥"
  },
  {
    "text": "सुरते विरतिर्नास्ति तयोः सुरतिविज्ञयोः ।\nजहार मानसं भर्तुर्लोलया लीलया सती ॥ १०॥"
  },
  {
    "text": "चेतनां रसिकायाश्च जहार रसभाववित् ।\nवक्षसश्चन्दनं राज्ञस्तिलकं विजहार सा ॥ ११॥"
  },
  {
    "text": "स च जहार तस्याश्च सिन्दूरं बिन्दुपत्रकम् ।\nतद्वक्षस्युरोजे च नखरेखां ददौ मुदा ॥ १२॥"
  },
  {
    "text": "सा ददौ तद्वामपार्श्वे करभूषणलक्षणम् ।\nराजा तदोष्ठपुटके ददौ रदनदंशनम् ॥ १३॥"
  },
  {
    "text": "तद्गण्डयुगले सा च प्रददौ तच्चतुर्गुणम् ।\nआलिङ्गनं चुम्बनं च जङ्घादिमर्दनं तथा ॥ १४॥"
  },
  {
    "text": "एवं परस्परं क्रीडां चक्रतुस्तौ विजानतौ ।\nसुरते विरते तौ च समुत्थाय परस्परम् ॥ १५॥"
  },
  {
    "text": "सुवेषं चक्रतुस्तत्र यद्यन्मनसि वाञ्छितम् ।\nचन्दनैः कुङ्कुमारक्तैः सा तस्य तिलकं ददौ ॥ १६॥"
  },
  {
    "text": "सर्वाङ्गे सुन्दरे रम्ये चकार चानुलेपनम् ।\nसुवासं चैव ताम्बूलं वह्निशुद्धे च वाससी ॥ १७॥"
  },
  {
    "text": "पारिजातस्य कुसुमं जरारोगहरं परम् ।\nअमूल्यरत्ननिर्माणमङ्गुलीयकमुत्तमम् ॥ १८॥"
  },
  {
    "text": "सुन्दरं च मणिवरं त्रिषु लोकेषु दुर्लभम् ।\nदासी तवाहमित्येवं समुच्चार्य पुनः पुनः ॥ १९॥"
  },
  {
    "text": "ननाम परया भक्त्या स्वामिनं गुणशालिनम् ।\nसस्मिता तन्मुखाम्भोजं लोचनाभ्यां पुनः पुनः ॥ २०॥"
  },
  {
    "text": "निमेषरहिताभ्यां चाप्यपश्यत्कामसुन्दरम् ।\nस च तां च समाकृष्य चकार वक्षसि प्रियाम् ॥ २१॥"
  },
  {
    "text": "सस्मितं वाससाच्छन्नं ददर्श मुखपङ्कजम् ।\nचुचुम्ब कठिने गण्डे बिम्बोष्ठौ पुनरेव च ॥ २२॥"
  },
  {
    "text": "ददौ तस्यै वस्त्रयुग्मं वरुणादाहृतं च यत् ।\nतदाहृतां रत्नमालां त्रिषु लोकेषु दुर्लभाम् ॥ २३॥"
  },
  {
    "text": "ददौ मञ्जीरयुग्मं च स्वाहाया आहृतं च यत् ।\nकेयूरयुग्मं छायाया रोहिण्याश्चैव कुण्डलम् ॥ २४॥"
  },
  {
    "text": "अङ्गुलीयकरत्नानि रत्याश्च करभूषणम् ।\nशङ्खं च रुचिरं चित्रं यद्दत्तं विश्वकर्मणा ॥ २५॥"
  },
  {
    "text": "विचित्रपद्मकश्रेणीं शय्यां चापि सुदुर्लभाम् ।\nभूषणानि च दत्त्वा स भूपो हासं चकार ह ॥ २६॥"
  },
  {
    "text": "निर्ममे कबरीभारे तस्या माङ्गल्यभूषणम् ।\nसुचित्रं पत्रकं गण्डमण्डलेऽस्याः समं तथा ॥ २७॥"
  },
  {
    "text": "चन्द्रलेखात्रिभिर्युक्तं चन्दनेन सुगन्धिना ।\nपरीतं परितश्चित्रैः सार्धं कुङ्कुमबिन्दुभिः ॥ २८॥"
  },
  {
    "text": "ज्वलत्प्रदीपाकारं च सिन्दूरतिलकं ददौ ।\nतत्पादपद्मयुगले स्थलपद्मविनिन्दिते ॥ २९॥"
  },
  {
    "text": "चित्रालक्तकरागं च नखरेषु ददौ मुदा ।\nस्ववक्षसि मुहुर्न्यस्य सरागं चरणाम्बुजम् ॥ ३०॥"
  },
  {
    "text": "हे देवि तव दासोऽहमित्युच्चार्य पुनः पुनः ।\nरत्नभूषितहस्तेन तां च कृत्वा स्ववक्षसि ॥ ३१॥"
  },
  {
    "text": "तपोवनं परित्यज्य राजा स्थानान्तरं ययौ ।\nमलये देवनिलये शैले शैले तपोवने ॥ ३२॥"
  },
  {
    "text": "स्थाने स्थानेऽतिरम्ये च पुष्पोद्याने च निर्जने ।\nकन्दरे कन्दरे सिन्धुतीरे चैवातिसुन्दरे ॥ ३३॥"
  },
  {
    "text": "पुष्पभद्रानदीतीरे नीरवातमनोहरे ।\nपुलिने पुलिने दिव्ये नद्यां नद्यां नदे नदे ॥ ३४॥"
  },
  {
    "text": "मधौ मधुकराणां च मधुरध्वनिनादिते ।\nविस्पन्दने सुरसने नन्दने गन्धमादने ॥ ३५॥"
  },
  {
    "text": "देवोद्याने नन्दने च चित्रचन्दनकानने ।\nचम्पकानां केतकीनां माधवीनां च माधवे ॥ ३६॥"
  },
  {
    "text": "कुन्दानां मालतीनां च कुमुदाम्भोजकानने ।\nकल्पवृक्षे कल्पवृक्षे पारिजातवने वने ॥ ३७॥"
  },
  {
    "text": "निर्जने काञ्चने स्थाने धन्ये काञ्चनपर्वते ।\nकाञ्चीवने किञ्जलके कञ्चुके काञ्चनाकरे ॥ ३८॥"
  },
  {
    "text": "पुष्पचन्दनतल्पेषु पुंस्कोकिलरुतश्रुते ।\nपुष्पचन्दनसंयुक्तः पुष्पचन्दनवायुना ॥ ३९॥"
  },
  {
    "text": "कामुक्या कामुकः कामात्स रेमे रामया सह ।\nन हि तृप्तो दानवेन्द्रस्तृप्तिं नैव जगाम सा ॥ ४०॥"
  },
  {
    "text": "हविषा कृष्णवर्त्मेव ववृधे मदनस्तयोः ।\nतया सह समागत्य स्वाश्रमं दानवस्ततः ॥ ४१॥"
  },
  {
    "text": "रम्यं क्रीडालयं गत्वा विजहार पुनः पुनः ।\nएवं स बुभुजे राज्यं शङ्खचूडः प्रतापवान् ॥ ४२॥"
  },
  {
    "text": "एकमन्वन्तरं पूर्णं राजराजेश्वरो महान् ।\nदेवानामसुराणां च दानवानां च सन्ततम् ॥ ४३॥"
  },
  {
    "text": "गन्धर्वाणां किन्नराणां राक्षसानां च शान्तिदः ।\nहृताधिकारा देवाश्च चरन्ति भिक्षुका यथा ॥ ४४॥"
  },
  {
    "text": "ते सर्वेऽतिविषण्णाश्च प्रजग्मुर्ब्रह्मणः सभाम् ।\nवृत्तान्तं कथयामासू रुरुदुश्च भृशं मुहुः ॥ ४५॥"
  },
  {
    "text": "तदा ब्रह्मा सुरैः सार्धं जगाम शङ्करालयम् ।\nसर्वेशं कथयामास विधाता चन्द्रशेखरम् ॥ ४६॥"
  },
  {
    "text": "ब्रह्मा शिवश्च तैः सार्धं वैकुण्ठं च जगाम ह ।\nदुर्लभं परमं धाम जरामृत्युहरं परम् ॥ ४७॥"
  },
  {
    "text": "सम्प्राप च वरं द्वारमाश्रमाणां हरेरहो ।\nददर्श द्वारपालांश्च रत्नसिंहासनस्थितान् ॥ ४८॥"
  },
  {
    "text": "शोभितान्पीतवस्त्रैश्च रत्नभूषणभूषितान् ।\nवनमालान्वितान्सर्वान् श्यामसुन्दरविग्रहान् ॥ ४९॥"
  },
  {
    "text": "शङ्खचक्रगदापद्मधरांश्चैव चतुर्भुजान् ।\nसस्मितान्स्मेरवक्त्रास्यान्पद्मनेत्रान्मनोहरान् ॥ ५०॥"
  },
  {
    "text": "ब्रह्मा तान्कथयामास वृत्तान्तं गमनार्थकम् ।\nतेऽनुज्ञां च ददुस्तस्मै प्रविवेश तदाज्ञया ॥ ५१॥"
  },
  {
    "text": "एवं षोडश द्वाराणि निरीक्ष्य कमलोद्भवः ।\nदेवैः सार्धं तानतीत्य प्रविवेश हरेः सभाम् ॥ ५२॥"
  },
  {
    "text": "देवर्षिभिः परिवृतां पार्षदैश्च चतुर्भुजैः ।\nनारायणस्वरूपैश्च सर्वैः कौस्तुभभूषितैः ॥ ५३॥"
  },
  {
    "text": "नवेन्दुमण्डलाकारां चतुरस्रां मनोहराम् ।\nमणीन्द्रहारनिर्माणां हीरासारसुशोभिताम् ॥ ५४॥"
  },
  {
    "text": "अमूल्यरत्नखचितां रचितां स्वेच्छया हरेः ।\nमाणिक्यमालाजालाभां मुक्तापङ्क्तिविभूषिताम् ॥ ५५॥"
  },
  {
    "text": "मण्डितां मण्डलाकारै रत्नदर्पणकोटिभिः ।\nविचित्रैश्चित्ररेखाभिर्नानाचित्रविचित्रिताम् ॥ ५६॥"
  },
  {
    "text": "पद्मरागेन्द्ररचितां रुचिरां मणिपङ्कजैः ।\nसोपानशतकैर्युक्तां स्यमन्तकविनिर्मितैः ॥ ५७॥"
  },
  {
    "text": "पट्टसूत्रग्रन्थियुक्तैश्चारुचन्दनपल्लवैः ।\nइन्द्रनीलस्तम्भवर्यैर्वेष्टितां सुमनोहराम् ॥ ५८॥"
  },
  {
    "text": "सद्रत्नपूर्णकुम्भानां समूहैश्च समन्विताम् ।\nपारिजातप्रसूनानां मालाजालैर्विराजिताम् ॥ ५९॥"
  },
  {
    "text": "कस्तूरीकुङ्कुमारक्तैः सुगन्धिचन्दनद्रुमैः ।\nसुसंस्कृतां तु सर्वत्र वासितां गन्धवायुना ॥ ६०॥"
  },
  {
    "text": "विद्याधरीसमूहानां नृत्यजालैर्विराजिताम् ।\nसहस्रयोजनायामां परिपूर्णां च किङ्करैः ॥ ६१॥"
  },
  {
    "text": "ददर्श श्रीहरिं ब्रह्मा शङ्करश्च सुरैः सह ।\nवसन्तं तन्मध्यदेशे यथेन्दुं तारकावृतम् ॥ ६२॥"
  },
  {
    "text": "अमूल्यरत्ननिर्माणचित्रसिंहासने स्थितम् ।\nकिरीटिनं कुण्डलिनं वनमालाविभूषितम् ॥ ६३॥"
  },
  {
    "text": "चन्दनोक्षितसर्वाङ्गं बिभ्रतं केलिपङ्कजम् ।\nपुरतो नृत्यगीतं च पश्यन्तं सस्मितं मुदा ॥ ६४॥"
  },
  {
    "text": "शान्तं सरस्वतीकान्तं लक्ष्मीधृतपदाम्बुजम् ।\nलक्ष्म्या प्रदत्तं ताम्बूलं भुक्तवन्तं सुवासितम् ॥ ६५॥"
  },
  {
    "text": "गङ्गया परया भक्त्या सेवितं श्वेतचामरैः ।\nसर्वैश्च स्तूयमानं च भक्तिनम्रात्मकन्धरैः ॥ ६६॥"
  },
  {
    "text": "एवं विशिष्टं तं दृष्ट्वा परिपूर्णतमं प्रभुम् ।\nब्रह्मादयः सुराः सर्वे प्रणम्य तुष्टुवुस्तदा ॥ ६७॥"
  },
  {
    "text": "पुलकाञ्चितसर्वाङ्गाः साश्रुनेत्राश्च गद्गदाः ।\nभक्ताश्च परया भक्त्या भीता नम्रात्मकन्धराः ॥ ६८॥"
  },
  {
    "text": "कृताञ्जलिपुटो भूत्वा विधाता जगतामपि ।\nवृत्तान्तं कथयामास विनयेन हरेः पुरः ॥ ६९॥"
  },
  {
    "text": "हरिस्तद्वचनं श्रुत्वा सर्वज्ञः सर्वभाववित् ।\nप्रहस्योवाच ब्रह्माणं रहस्यं च मनोहरम् ॥ ७०॥"
  },
  {
    "text": "श्रीभगवानुवाच ।\nशङ्खचूडस्य वृत्तान्तं सर्वं जानामि पद्मज ।\nमद्भक्तस्य च गोपस्य महातेजस्विनः पुरा ॥ ७१॥"
  },
  {
    "text": "श‍ृणु तत्सर्ववृत्तान्तमितिहासं पुरातनम् ।\nगोलोकस्यैव चरितं पापघ्नं पुण्यकारकम् ॥ ७२॥"
  },
  {
    "text": "सुदामा नाम गोपश्च पार्षदप्रवरो मम ।\nस प्राप दानवीं योनिं राधाशापात्सुदारुणात् ॥ ७३॥"
  },
  {
    "text": "तत्रैकदाहमगमं स्वालयाद्रासमण्डलम् ।\nविरजामपि नीत्वा च मम प्राणाधिका परा ॥ ७४॥"
  },
  {
    "text": "सा मां विरजया सार्धं विज्ञाय किङ्करीमुखात् ।\nपश्चात्क्रुद्धा साजगाम न ददर्श च तत्र माम् ॥ ७५॥"
  },
  {
    "text": "विरजां च नदीरूपां मां ज्ञात्वा च तिरोहितम् ।\nपुनर्जगाम सा दृष्ट्वा स्वालयं सखिभिः सह ॥ ७६॥"
  },
  {
    "text": "मां दृष्ट्वा मन्दिरे देवी सुदाम्ना सहितं पुरा ।\nभृशं सा भर्त्सयामास मौनीभूतं च सुस्थिरम् ॥ ७७॥"
  },
  {
    "text": "तच्छ्रुत्वासहमानश्च सुदामा तां चुकोप ह ।\nस च तां भर्त्सयामास कोपेन मम सनिधौ ॥ ७८॥"
  },
  {
    "text": "तच्छ्रुत्वा कोपयुक्ता सा रक्तपङ्कजलोचना ।\nबहिष्कर्तुं चकाराज्ञां सन्त्रस्तं मम संसदि ॥ ७९॥"
  },
  {
    "text": "सखीलक्षं समुत्तस्थौ दुर्वारं तेजसोल्बणम् ।\nबहिश्चकार तं तूर्णं जल्पन्तं च पुनः पुनः ॥ ८०॥"
  },
  {
    "text": "सा च तत्ताडनं तासां श्रुत्वा रुष्टा शशाप ह ।\nयाहि रे दानवीं योनिमित्येवं दारुणं वचः ॥ ८१॥"
  },
  {
    "text": "तं गच्छन्तं शपन्तं च रुदन्तं मां प्रणम्य च ।\nवारयामास तुष्टा सा रुदती कृपया पुनः ॥ ८२॥"
  },
  {
    "text": "हे वत्स तिष्ठ मा गच्छ क्व यासीति पुनः पुनः ।\nसमुच्चार्य च तत्पश्चाज्जगाम सा च विक्लवम् ॥ ८३॥"
  },
  {
    "text": "गोप्यश्च रुरुदुः सर्वा गोपाश्चापि सुदुःखिताः ।\nते सर्वे राधिका चापि तत्पश्चाद् बोधिता मया ॥ ८४॥"
  },
  {
    "text": "आयास्यति क्षणार्धेन कृत्वा शापस्य पालनम् ।\nसुदामंस्त्वमिहागच्छेत्युक्त्वा सा च निवारिता ॥ ८५॥"
  },
  {
    "text": "गोलोकस्य क्षणार्धेन चैकं मन्वन्तरं भवेत् ।\nपृथिव्यां जगतां धातरित्येव वचनं ध्रुवम् ॥ ८६॥"
  },
  {
    "text": "इत्येवं शङ्खचूडश्च पुनस्तत्रैव यास्यति ।\nमहाबलिष्ठो योगेशः सर्वमायाविशारदः ॥ ८७॥"
  },
  {
    "text": "मम शूलं गृहीत्वा च शीघ्रं गच्छत भारतम् ।\nशिवः करोतु संहारं मम शूलेन रक्षसः ॥ ८८॥"
  },
  {
    "text": "ममैव कवचं कण्ठे सर्वमङ्गलकारकम् ।\nबिभर्ति दानवः शश्वत्संसारे विजयी ततः ॥ ८९॥"
  },
  {
    "text": "तस्मिन् ब्रह्मन् स्थिते चैव न कोऽपि हिंसितुं क्षमः ।\nतद्याचनां करिष्यामि विप्ररूपोऽहमेव च ॥ ९०॥"
  },
  {
    "text": "सतीत्वहानिस्तत्पत्न्या यत्र काले भविष्यति ।\nतत्रैव काले तन्मृत्युरिति दत्तो वरस्त्वया ॥ ९१॥"
  },
  {
    "text": "तत्पत्न्याश्चोदरे वीर्यमर्पयिष्यामि निश्चितम् ।\nतत्क्षणे चैव तन्मृत्युर्भविष्यति न संशयः ॥ ९२॥"
  },
  {
    "text": "पश्चात्सा देहमुत्सज्य भविष्यति मम प्रिया ।\nइत्युक्त्वा जगतां नाथो ददौ शूलं हराय च ॥ ९३॥"
  },
  {
    "text": "शूलं दत्त्वा ययौ शीघ्रं हरिरभ्यन्तरे मुदा ।\nभारतं च ययुर्देवा ब्रह्यरुद्रपुरोगमाः ॥ ९४॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे शङ्खचूडेन सह\nतुलसीसङ्गमवर्णनं नामैकोनविंशोऽध्यायः ॥ ९.१९॥"
  },
  {
    "text": "९.२० विंशोऽध्यायः । शङ्खचूडेन सह देवानां सङ्ग्रामोद्योगवर्णनम् ।"
  },
  {
    "text": "श्रीनारायण उवाच ।\nब्रह्मा शिवं सन्नियोज्य संहारे दानवस्य च ।\nजगाम स्वालयं तूर्णं यथास्थानं सुरोत्तमाः ॥ १॥"
  },
  {
    "text": "चन्द्रभागानदीतीरे वटमूले मनोहरे ।\nतत्र तस्थौ महादेवो देवविस्तारहेतवे ॥ २॥"
  },
  {
    "text": "दूतं कृत्वा चित्ररथं गन्धर्वेश्वरमीप्सितम् ।\nशीघ्रं प्रस्थापयामास शङ्खचूडान्तिकं मुदा ॥ ३॥"
  },
  {
    "text": "सर्वेश्वराज्ञया शीघ्रं ययौ तन्नगरं परम् ।\nमहेन्द्रनगरोत्कृष्टं कुबेरभवनाधिकम् ॥ ४॥"
  },
  {
    "text": "पञ्चयोजनविस्तीर्णं दैर्घ्ये तद् द्विगुणं भवेत् ।\nस्फटिकाकारमणिभिर्निर्मितं यानवेष्टितम् ॥ ५॥"
  },
  {
    "text": "सप्तभिः परिखाभिश्च दुर्गमाभिः समन्वितम् ।\nज्वलदग्निनिभैः शश्वत्कल्पितं रत्नकोटिभिः ॥ ६॥"
  },
  {
    "text": "युक्तं च वीथीशतकैर्मणिवेदिविचित्रितैः ।\nपरितो वणिजां सौधैर्नानावस्तुविराजितैः ॥ ७॥"
  },
  {
    "text": "सिन्दूराकारमणिभिर्निर्मितैश्च विचित्रितैः ।\nभूषितं भूषितैर्दिव्यैराश्रमैः शतकोटिभिः ॥ ८॥"
  },
  {
    "text": "गत्वा ददर्श तन्मध्ये शङ्खचूडालयं परम् ।\nअतीव वलयाकारं यथा पूर्णेन्दुमण्डलम् ॥ ९॥"
  },
  {
    "text": "ज्वलदग्निशिखाक्ताभिः परिखाभिश्चतसृभिः ।\nतद्दुर्गमं च शत्रूणामन्येषां सुगमं सुखम् ॥ १०॥"
  },
  {
    "text": "अत्युच्चैर्गगनस्पर्शिमणिश‍ृङ्गविराजितम् ।\nराजितं द्वादशद्वारैर्द्वारपालसमन्वितम् ॥ ११॥"
  },
  {
    "text": "मणीन्द्रसारनिर्माणैः शोभितं लक्षमन्दिरैः ।\nशोभितं रत्नसोपानै रत्नस्तम्भविराजितम् ॥ १२॥"
  },
  {
    "text": "तद् दृष्ट्वा पुष्पदन्तोऽपि वरं द्वारं ददर्श सः ।\nद्वारे नियुक्तं पुरुषं शूलहस्तं च सस्मितम् ॥ १३॥"
  },
  {
    "text": "तिष्ठन्तं पिङ्गलाक्षं च ताम्रवर्णं भयङ्करम् ।\nकथयामास वृत्तान्तं जगाम तदनुज्ञया ॥ १४॥"
  },
  {
    "text": "अतिक्रम्य च तद्द्वारं जगामाभ्यन्तरं पुनः ।\nन कोऽपि रक्षति श्रुत्वा दूतरूपं रणस्य च ॥ १५॥"
  },
  {
    "text": "गत्वा सोऽभ्यन्तरद्वारं द्वारपालमुवाच ह ।\nरणस्य सर्ववृत्तान्तं विज्ञापयत माचिरम् ॥ १६॥"
  },
  {
    "text": "स च तं कथयित्वा च दूतो गन्तुमुवाच ह ।\nस गत्वा शङ्खचूडं तं ददर्श सुमनोहरम् ॥ १७॥"
  },
  {
    "text": "राजमण्डलमध्यस्थं स्वर्णसिंहासने स्थितम् ।\nमणीन्द्ररचितं दिव्यं रत्नदण्डसमन्वितम् ॥ १८॥"
  },
  {
    "text": "रत्नकृत्रिमपुष्पैश्च प्रशस्तैः शोभितं सदा ।\nभृत्येन मस्तकन्यस्तं स्वर्णच्छत्रं मनोहरम् ॥ १९॥"
  },
  {
    "text": "सेवितं पार्षदगणै रुचिरैः श्वेतचामरैः ।\nसुवेषं सुन्दरं रम्यं रत्नभूषणभूषितम् ॥ २०॥"
  },
  {
    "text": "माल्येन लेपनं सूक्ष्मं सुवस्त्रं दधतं मुने ।\nदानवेन्द्रैः परिवृतं सुवेषैश्च त्रिकोटिभिः ॥ २१॥"
  },
  {
    "text": "शतकोटिभिरन्यैश्च भ्रमद्भिरस्त्रपाणिभिः ।\nएवम्भूतञ्च तं दृष्ट्वा पुष्पदन्तः सविस्मयः ॥ २२॥"
  },
  {
    "text": "उवाच स च वृत्तान्तं यदुक्तं शङ्करेण च ।\nपुष्पदन्त उवाच ।\nराजेन्द्र शिवभृत्योऽहं पुष्पदन्ताभिधः प्रभो ॥ २३॥"
  },
  {
    "text": "यदुक्तं शङ्करेणैव तद् ब्रवीमि निशामय ।\nराज्यं देहि च देवानामधिकारं च साम्प्रतम् ॥ २४॥"
  },
  {
    "text": "देवाश्च शरणापन्ना देवेशं श्रीहरिं परम् ।\nहरिर्दत्त्वास्य शूलं च तेन प्रस्थापितः शिवः ॥ २५॥"
  },
  {
    "text": "पुष्पभद्रानदीतीरे वटमूले त्रिलोचनः ।\nविषयं देहि तेषां च युद्धं वा कुरु निश्चितम् ॥ २६॥"
  },
  {
    "text": "गत्वा वक्ष्यामि किं शम्भुमथ तद्वद मामपि ।\nदूतस्य वचनं श्रुत्वा शङ्खचूडः प्रहस्य च ॥ २७॥"
  },
  {
    "text": "प्रभातेऽहं गमिष्यामि त्वं च गच्छेत्युवाच ह ।\nस गत्वोवाच तं तूर्णं वटमूलस्थमीश्वरम् ॥ २८॥"
  },
  {
    "text": "शङ्खचूडस्य वचनं तदीयं तन्मुखोदितम् ।\nएतस्मिन्नन्तरे स्कन्द आजगाम शिवान्तिकम् ॥ २९॥"
  },
  {
    "text": "वीरभद्रश्च नन्दी च महाकालः सुभद्रकः ।\nविशालाक्षश्च बाणश्च पिङ्गलाक्षो विकम्पनः ॥ ३०॥"
  },
  {
    "text": "विरूपो विकृतिश्चैव मणिभद्रश्च बाष्कलः ।\nकपिलाख्यो दीर्घदंष्ट्रो विकटस्ताम्रलोचनः ॥ ३१॥"
  },
  {
    "text": "कालकण्ठो बलीभद्रः कालजिह्नः कुटीचरः ।\nबलोन्मत्तो रणश्लाघी दुर्जयो दुर्गमस्तथा ॥ ३२॥"
  },
  {
    "text": "अष्टौ च भैरवा रौद्रा रुद्राश्चैकादश स्मृताः ।\nवसवोऽष्टौ वासवश्च आदित्या द्वादश स्मृताः ॥ ३३॥"
  },
  {
    "text": "हुताशनश्च चन्द्रश्च विश्वकर्माश्विनौ च तौ ।\nकुबेरश्च यमश्चैव जयन्तो नलकूबरः ॥ ३४॥"
  },
  {
    "text": "वायुश्च वरुणश्चैव बुधश्च मङ्गलस्तथा ।\nधर्मश्च शनिरीशानः कामदेवश्च वीर्यवान् ॥ ३५॥"
  },
  {
    "text": "उग्रदंष्ट्रा चोग्रदण्डा कोटरा कैटभी तथा ।\nस्वयं चाष्टभुजा देवी भद्रकाली भयङ्करी ॥ ३६॥"
  },
  {
    "text": "रत्नेन्द्रसारनिर्माणविमानोपरि संस्थिता ।\nरक्तवस्त्रपरीधाना रक्तमाल्यानुलेपना ॥ ३७॥"
  },
  {
    "text": "नृत्यन्ती च हसन्ती च गायन्ती सुस्वरं मुदा ।\nअभयं ददाति भक्तेभ्योऽभया सा च भयं रिपुम् ॥ ३८॥"
  },
  {
    "text": "बिभ्रती विकटां जिह्वां सुलोलां योजनायताम् ।\nशङ्खचक्रगदापद्मखड्गचर्मधनुःशरान् ॥ ३९॥"
  },
  {
    "text": "खर्परं वर्तुलाकारं गम्भीरं योजनायतम् ।\nत्रिशूलं गगनस्पर्शि शक्तिं च योजनायताम् ॥ ४०॥"
  },
  {
    "text": "मुद्गरं मुसलं वज्रं खेटं फलकमुज्ज्वलम् ।\nवैष्णवास्त्रं वारुणास्त्रं वाह्नेयं नागपाशकम् ॥ ४१॥"
  },
  {
    "text": "नारायणास्त्रं गान्धर्वं ब्रह्मास्त्रं गारुडं तथा ।\nपर्जन्यास्त्रं पाशुपतं जृम्भणास्त्रं च पार्वतम् ॥ ४२॥"
  },
  {
    "text": "माहेश्वरास्त्रं वायव्यं दण्डं सम्मोहनं तथा ।\nअव्यर्थमस्त्रकं दिव्यं दिव्यास्त्रशतकं परम् ॥ ४३॥"
  },
  {
    "text": "आगत्य तत्र तस्थौ च योगिनीनां त्रिकोटिभिः ।\nसार्धं च डाकिनीनां च विकटानां त्रिकोटिभिः ॥ ४४॥"
  },
  {
    "text": "भूतप्रेतपिशाचाश्च कूष्माण्डा ब्रह्मराक्षसाः ।\nवेताला राक्षसाश्चैव यक्षाश्चैव तु किन्नराः ॥ ४५॥"
  },
  {
    "text": "ताभिश्चैव सह स्कन्दः प्रणम्य चन्द्रशेखरम् ।\nपितुः पार्श्वे सहायार्थं समुवास तदाज्ञया ॥ ४६॥"
  },
  {
    "text": "अथ दूते गते तत्र शङ्खचूडः प्रतापवान् ।\nउवाच तुलसीं वार्तां गत्वाभ्यन्तरमेव च ॥ ४७॥"
  },
  {
    "text": "रणवार्तां च सा श्रुत्वा शुष्ककण्ठोष्ठतालुका ।\nउवाच मधुरं साध्वी हृदयेन विदूयता ॥ ४८॥"
  },
  {
    "text": "तुलस्युवाच ।\nहे प्राणबन्धो हे नाथ तिष्ठ मे वक्षसि क्षणम् ।\nहे प्राणाधिष्ठातृदेव रक्ष मे जीवितं क्षणम् ॥ ४९॥"
  },
  {
    "text": "भुङ्क्ष्व जन्म समासाद्य यन्मे मनसि वाञ्छितम् ।\nपश्यामि त्वां क्षणं किञ्चिल्लोचनाभ्यां च सादरम् ॥ ५०॥"
  },
  {
    "text": "आन्दोलयन्ते प्राणा मे मनो दग्धं च सन्ततम् ।\nदुःस्वप्नश्च मया दृष्टश्चाद्यैव चरमे निशि ॥ ५१॥"
  },
  {
    "text": "तुलसीवचनं श्रुत्वा भुक्त्वा पीत्वा नृपेश्वर ।\nउवाच वचनं प्राज्ञो हितं सत्यं यथोचितम् ॥ ५२॥"
  },
  {
    "text": "शङ्खचूड उवाच ।\nकालेन योजितं सर्वं कर्मभोगनिबन्धनम् ।\nशुभं हर्षः सुखं दुःखं भयं शोकश्च मङ्गलम् ॥ ५३॥"
  },
  {
    "text": "काले भवन्ति वृक्षाश्च स्कन्धवन्तश्च कालतः ।\nक्रमेण पुष्पवन्तश्च फलवन्तश्च कालतः ॥ ५४॥"
  },
  {
    "text": "तेषां फलानि पक्वानि प्रभवन्त्येव कालतः ।\nते सर्वे फलिताः काले पातं यान्ति च कालतः ॥ ५५॥"
  },
  {
    "text": "काले भवन्ति विश्वानि काले नश्यन्ति सुन्दरि ।\nकालात्स्रष्टा च सृजति पाता पाति च कालतः ॥ ५६॥"
  },
  {
    "text": "संहर्ता संहरेत्काले क्रमेण सञ्चरन्ति ते ।\nब्रह्मविष्णुशिवादीनामीश्वरः प्रकृतिः परा ॥ ५७॥"
  },
  {
    "text": "स्रष्टा पाता च संहर्ता स चात्मा कालनर्तकः ।\nकाले स एव प्रकृतिं स्वाभिन्नां स्वेच्छया प्रभुः ॥ ५८॥"
  },
  {
    "text": "निर्माय कृतवान्सर्वान्विश्वस्थांश्च चराचरान् ।\nसर्वेशः सर्वरूपश्च सर्वात्मा परमेश्वरः ॥ ५९॥"
  },
  {
    "text": "जनं जनेन जनिता जनं पाति जनेन यः ।\nजनं जनेन हरते तं देवं भज साम्प्रतम् ॥ ६०॥"
  },
  {
    "text": "यस्याज्ञया वाति वातः शीघ्रगामी च साम्प्रतम् ।\nयस्याज्ञया च तपनस्तपत्येव यथाक्षणम् ॥ ६१॥"
  },
  {
    "text": "यथाक्षणं वर्षतीन्द्रो मृत्युश्चरति जन्तुषु ।\nयथाक्षणं दहत्यग्निश्चन्द्रो भ्रमति शीतवान् ॥ ६२॥"
  },
  {
    "text": "मृत्योर्मृत्युं कालकालं यमस्य च यमं परम् ।\nविभुं स्रष्टुश्च स्रष्टारं मातुश्च मातृकं भवे ॥ ६३॥"
  },
  {
    "text": "संहर्तारं च संहर्तुस्तं देवं शरणं व्रज ।\nको वा बन्धुश्च केषां वा सर्वबन्धुं भज प्रिये ॥ ६४॥"
  },
  {
    "text": "अहं को वा च त्वं का वा विधिना योजितः पुरा ।\nत्वया सार्धं कर्मणा च पुनस्तेन वियोजितः ॥ ६५॥"
  },
  {
    "text": "अज्ञानी कातरः शोके विपत्तौ न च पण्डितः ।\nसुखे दुःखे भ्रमत्येव कालनेमिक्रमेण च ॥ ६६॥"
  },
  {
    "text": "नारायणं तं सर्वेशं कान्तं यास्यसि निश्चितम् ।\nतपः कृतं यदर्थं च पुरा बदरिकाश्रमे ॥ ६७॥"
  },
  {
    "text": "मया त्वं तपसा लब्धा ब्रह्मणस्तु वरेण च ।\nहर्यर्थे यत्तव तपो हरिं प्राप्स्यसि कामिनि ॥ ६८॥"
  },
  {
    "text": "वृन्दावने च गोविन्दं गोलोके त्वं लभिष्यसि ।\nअहं यास्यामि तल्लोकं तनुं त्यक्त्वा च दानवीम् ॥ ६९॥"
  },
  {
    "text": "तत्र द्रक्ष्यसि मां त्वं च द्रक्ष्यामि त्वां च साम्प्रतम् ।\nअगमं राधिकाशापाद्भारतं च सुदुर्लभम् ॥ ७०॥"
  },
  {
    "text": "पुनर्यास्यामि तत्रैव कः शोको मे श‍ृणु प्रिये ।\nत्वं च देहं परित्यज्य दिव्यरूपं विधाय च ॥ ७१॥"
  },
  {
    "text": "तत्कालं प्राप्स्यसि हरिं मा कान्ते कातरा भव ।\nइत्युक्त्वा च दिनान्ते च तया सार्धं मनोहरम् ॥ ७२॥"
  },
  {
    "text": "सुष्वाप शोभने तल्पे पुष्पचन्दनचर्चिते ।\nनानाप्रकारविभवं चकार रत्नमन्दिरे ॥ ७३॥"
  },
  {
    "text": "रत्नप्रदीपसंयुक्ते स्त्रीरत्नं प्राप्य सुन्दरीम् ।\nनिनाय रजनीं राजा क्रीडाकौतुकमङ्गलैः ॥ ७४॥"
  },
  {
    "text": "कृत्वा वक्षसि तां कान्तां रुदतीमतिदुःखिताम् ।\nकृशोदरीं निराहारां निमग्नां शोकसागरे ॥ ७५॥"
  },
  {
    "text": "पुनस्तां बोधयामास दिव्यज्ञानेन ज्ञानवित् ।\nपुरा कृष्णेन यद्दत्तं भाण्डीरे तत्त्वमुत्तमम् ॥ ७६॥"
  },
  {
    "text": "स च तस्यै ददौ सर्वं सर्वशोकहरं परम् ।\nज्ञानं सम्प्राप्य सा देवी प्रसन्नवदनेक्षणा ॥ ७७॥"
  },
  {
    "text": "क्रीडां चकार हर्षेण सर्वं मत्वेति नश्वरम् ।\nतौ दम्पती च क्रीडन्तौ निमग्नौ सुखसागरे ॥ ७८॥"
  },
  {
    "text": "पुलकाञ्चितसर्वाङ्गौ मूर्च्छितौ निर्जने मुने ।\nअङ्गप्रत्यङ्गसंयुक्तौ सुप्रीतौ सुरतोत्सुको ॥ ७९॥"
  },
  {
    "text": "एकाङ्गौ च तथा तौ द्वौ चार्धनारीश्वरो यथा ।\nप्राणेश्वरं च तुलसी मेने प्राणाधिकं परम् ॥ ८०॥"
  },
  {
    "text": "प्राणाधिकां च तां मेने राजा प्राणेश्वरीं सतीम् ।\nतौ स्थितौ सुखसुप्तौ च तन्द्रितौ सुन्दरौ समौ ॥ ८१॥"
  },
  {
    "text": "सुवेषौ सुखसम्भोगादचेष्टौ सुमनोहरौ ।\nक्षणं सुचेतनौ तौ च कथयन्तौ रसाश्रयात् ॥ ८२॥"
  },
  {
    "text": "कथां मनोरमां दिव्यां हसन्तौ च क्षणं पुनः ।\nक्षणं च केलिसंयुक्तौ रसभावसमन्वितौ ॥ ८३॥"
  },
  {
    "text": "सुरते विरतिर्नास्ति तौ तद्विषयपण्डितौ ।\nसततं जययुक्तौ द्वौ क्षणं नैव पराजितौ ॥ ८४॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे नारायणनारदसंवादे शङ्खचूडेन सह\nदेवानां सङ्ग्रामोद्योगवर्णनं नाम विंशोऽध्यायः ॥ ९.२०॥"
  },
  {
    "text": "९.२१ एकविंशोऽध्यायः । शङ्खचूडकृते प्रबोधवाक्यवर्णनम् ।"
  },
  {
    "text": "श्रीनारायण उवाच ।\nश्रीकृष्णं मनसा ध्यात्वा रक्षः कृष्णपरायणः ।\nब्राह्मे मुहूर्ते चोत्थाय पुष्पतल्पान्मनोहरात् ॥ १॥"
  },
  {
    "text": "रात्रिवासः परित्यज्य स्नात्वा मङ्गलवारिणा ।\nधौते च वाससी धृत्वा कृत्वा तिलकमुज्ज्वलम् ॥ २॥"
  },
  {
    "text": "चकाराह्निकमावश्यमभीष्टदेववन्दनम् ।\nदध्याज्यमधुलाजांश्च ददर्श वस्तु मङ्गलम् ॥ ३॥"
  },
  {
    "text": "रत्नश्रेष्ठं मणिश्रेष्ठं वस्त्रश्रेष्ठं च काञ्चनम् ।\nब्राह्मणेभ्यो ददौ भक्त्या यथा नित्यं च नारद ॥ ४॥"
  },
  {
    "text": "अमूल्यरत्नं यत्किञ्चिन्मुक्तामाणिक्यहीरकम् ।\nददौ विप्राय गुरवे यात्रामङ्गलहेतवे ॥ ५॥"
  },
  {
    "text": "गजरत्नमश्वरत्नं धनरत्नं मनोहरम् ।\nददौ सर्वं दरिद्राय विप्राय मङ्गलाय च ॥ ६॥"
  },
  {
    "text": "भाण्डाराणां सहस्राणि नगराणां द्विलक्षकम् ।\nग्रामाणां शतकोटिं च ब्राह्मणाय ददौ मुदा ॥ ७॥"
  },
  {
    "text": "पुत्रं कृत्वा तु राजेन्द्रं सर्वेषु दानवेषु च ।\nपुत्रं समर्प्य भार्यां तां राज्यं च सर्वसम्पदम् ॥ ८॥"
  },
  {
    "text": "प्रजानुचरसङ्घं च भाण्डारं वाहनादिकम् ।\nस्वयं सन्नाहयुक्तश्च धनुष्पाणिर्बभूव ह ॥ ९॥"
  },
  {
    "text": "भृत्यद्वारा क्रमेणैव चकार सैन्यसञ्चयम् ।\nअश्वानां च त्रिलक्षेण लक्षेण वरहस्तिनाम् ॥ १०॥"
  },
  {
    "text": "रथानामयुतेनैव धानुष्काणां त्रिकोटिभिः ।\nत्रिकोटिभिर्वर्मिणां च शूलिनां च त्रिकोटिभिः ॥ ११॥"
  },
  {
    "text": "कृता सेनापरिमिता दानवेन्द्रेण नारद ।\nतस्यां सेनापतिश्चैव युद्धशास्त्रविशारदः ॥ १२॥"
  },
  {
    "text": "महारथः स विज्ञेयो रथिनां प्रवरो रणे ।\nत्रिलक्षाक्षौहिणीसेनापतिं कृत्वा नराधिपः ॥ १३॥"
  },
  {
    "text": "त्रिंशदक्षौहिणीबाधं भाण्डौघं च चकार ह ।\nबहिर्बभूव शिविरान्मनसा श्रीहरिं स्मरन् ॥ १४॥"
  },
  {
    "text": "रत्नेन्द्रसारनिर्माणविमानमारुरोह सः ।\nगुरुवर्गान्पुरस्कृत्य प्रययौ शङ्करान्तिकम् ॥ १५॥"
  },
  {
    "text": "पुष्पभद्रानदीतीरे यत्राक्षयवटः शुभः ।\nसिद्धाश्रमं च सिद्धानां सिद्धिक्षेत्रं च नारद ॥ १६॥"
  },
  {
    "text": "कपिलस्य तपःस्थानं पुण्यक्षेत्रे च भारते ।\nपश्चिमोदधिपूर्वे च मलयस्य च पश्चिमे ॥ १७॥"
  },
  {
    "text": "श्रीशैलोत्तरभागे च गन्धमादनदक्षिणे ।\nपञ्चयोजनविस्तीर्णा दैर्घ्ये शतगुणा तथा ॥ १८॥"
  },
  {
    "text": "शुद्धस्फटिकसङ्काशा भारते च सुपुण्यदा ।\nशाश्वती जलपूर्णा च पुष्पभद्रा नदी शुभा ॥ १९॥"
  },
  {
    "text": "लवणाब्धिप्रिया भार्या शश्वत्सौभाग्यसंयुता ।\nशरावतीमिश्रिता च निर्गता सा हिमालयात् ॥ २०॥"
  },
  {
    "text": "गोमतीं वामतः कृत्वा प्रविष्टा पश्चिमोदधौ ।\nतत्र गत्वा शङ्खचूडो ददर्श चन्द्रशेखरम् ॥ २१॥"
  },
  {
    "text": "वटमूले समासीनं सूर्यकोटिसमप्रभम् ।\nकृत्वा योगासनं दृष्ट्वा मुद्रायुक्तं च सस्मितम् ॥ २२॥"
  },
  {
    "text": "शुद्धस्फटिकसङ्काशं ज्वलन्तं ब्रह्मतेजसा ।\nत्रिशलपट्टिशधरं व्याघ्रचर्माम्बरं वरम् ॥ २३॥"
  },
  {
    "text": "भक्तमृत्युहरं शान्तं गौरीकान्तं मनोहरम् ।\nतपसां फलदातारं दातारं सर्वसम्पदाम् ॥ २४॥"
  },
  {
    "text": "आशुतोषं प्रसन्नास्यं भक्तानुग्रहकातरम् ।\nविश्वनाथं विश्वबीजं विश्वरूपं च विश्वजम् ॥ २५॥"
  },
  {
    "text": "विश्वम्भरं विश्ववरं विश्वसंहारकारकम् ।\nकारणं कारणानां च नरकार्णवतारणम् ॥ २६॥"
  },
  {
    "text": "ज्ञानप्रदं ज्ञानबीजं ज्ञानानन्दं सनातनम् ।\nअवरुह्य विमानाच्च तं दृष्ट्वा दानवेश्वरः ॥ २७॥"
  },
  {
    "text": "सर्वैः सार्धं भक्तियुक्तः शिरसा प्रणनाम सः ।\nवामतो भद्रकालीं च स्कन्दं च तत्पुरः स्थितम् ॥ २८॥"
  },
  {
    "text": "आशिषं च ददौ तस्मै काली स्कन्दश्च शङ्करः ।\nउत्तस्थुरागतं दृष्ट्वा सर्वे नन्दीश्वरादयः ॥ २९॥"
  },
  {
    "text": "परस्परं च भाषन्ते चक्रुस्तत्र च साम्प्रतम् ।\nराजा कृत्वा च सम्भाषामुवास शिवसन्निधौ ॥ ३०॥"
  },
  {
    "text": "प्रसन्नात्मा महादेवो भगवांस्तमुवाच ह ।\nमहादेव उवाच ।\nविधाता जगतां ब्रह्मा पिता धर्मस्य धर्मवित् ॥ ३१॥"
  },
  {
    "text": "मरीचिस्तस्य पुत्रश्च वैष्णवाश्चापि धार्मिकः ।\nकश्यपश्चापि तत्पुत्रो धर्मिष्ठश्च प्रजापतिः ॥ ३२॥"
  },
  {
    "text": "दक्षः प्रीत्या ददौ तस्मै भक्त्या कन्यास्त्रयोदश ।\nतास्वेका च दनुः साध्वी तत्सौभाग्यविवर्धिता ॥ ३३॥"
  },
  {
    "text": "चत्वारिंशद्दनोः पुत्रा दानवास्तेजसोल्बणाः ।\nतेष्वेको विप्रचित्तिश्च महाबलपराक्रमः ॥ ३४॥"
  },
  {
    "text": "तत्पुत्रो धार्मिको दम्भो विष्णुभक्तो जितेन्द्रियः ।\nजजाप परमं मन्त्रं पुष्करे लक्षवत्सरम् ॥ ३५॥"
  },
  {
    "text": "शुक्राचार्यं गुरुं कृत्वा कृष्णस्य परमात्मनः ।\nतदा त्वां तनयं प्राप परं कृष्णपरायणम् ॥ ३६॥"
  },
  {
    "text": "पुरा त्वं पार्षदो गोपो गोपेष्वपि सुधार्मिकः ।\nअधुना राधिकाशापाद्भारते दानवेश्वरः ॥ ३७॥"
  },
  {
    "text": "आब्रह्मस्तम्बपर्यन्तं तुच्छं मेने च वैष्णवः ।\nसालोक्यसार्ष्टिसायुज्यसामीप्यं च हरेरपि ॥ ३८॥"
  },
  {
    "text": "दीयमानं न गृह्णन्ति वैष्णवाः सेवनं विना ।\nब्रह्मत्वममरत्वं वा तुच्छं मेने च वैष्णवः ॥ ३९॥"
  },
  {
    "text": "इन्द्रत्वं वा मनुत्वं वा न मेने गणनासु च ।\nकृष्णभक्तस्य ते किं वा देवानां विषये भ्रमे ॥ ४०॥"
  },
  {
    "text": "देहि राज्यं च देवानां मत्प्रीतिं रक्ष भूमिप ।\nसुखं स्वराज्ये त्वं तिष्ठ देवास्तिष्ठन्तु वै पदे ॥ ४१॥"
  },
  {
    "text": "अलं भूतविरोधेन सर्वे कश्यपवंशजाः ।\nयानि कानि च पापानि ब्रह्महत्यादिकानि च ॥ ४२॥"
  },
  {
    "text": "ज्ञातिद्रोहस्य पापानि कलां नार्हन्ति षोडशीम् ।\nस्वसम्पदां च हानिं च यदि राजेन्द्र मन्यसे ॥ ४३॥"
  },
  {
    "text": "सर्वावस्था च समतां केषां याति च सर्वदा ।\nब्रह्मणश्च तिरोभावो लये प्राकृतिके सदा ॥ ४४॥"
  },
  {
    "text": "आविर्भावः पुनस्तस्य प्रभावादीश्वरेच्छया ।\nज्ञानवृद्धिश्च तपसा स्मृतिलोपश्च निश्चितम् ॥ ४५॥"
  },
  {
    "text": "करोति सृष्टिं ज्ञानेन स्रष्टा सोऽपि क्रमेण च ।\nपरिपूर्णतमो धर्मः सत्ये सत्याश्रये सदा ॥ ४६॥"
  },
  {
    "text": "त्रिभागः सोऽपि त्रेतायां द्विभागो द्वापरे स्मृतः ।\nएकभागः कलौ पूर्वं तदंशश्च कमेण च ॥ ४७॥"
  },
  {
    "text": "कलामात्रं कलेः शेषे कुह्वां चन्द्रकला यथा ।\nयादृक् तेजो रवेर्ग्नीष्मे न तादृक् शिशिरे पुनः ॥ ४८॥"
  },
  {
    "text": "दिनेषु यादृङ्मध्याह्ने सायं प्रातर्न तत्समम् ।\nउदयं याति कालेन बालतां च क्रमेण च ॥ ४९॥"
  },
  {
    "text": "प्रकाण्डतां च तत्पश्चात्कालेऽस्तं पुनरेति सः ।\nदिने प्रच्छन्नतां याति कालेन दुर्दिने घने ॥ ५०॥"
  },
  {
    "text": "राहुग्रस्ते कम्पितश्च पुनरेव प्रसन्नताम् ।\nपरिपूर्णतमश्चन्द्रः पूर्णिमायां च जायते ॥ ५१॥"
  },
  {
    "text": "तादृशो न भवेन्नित्यं क्षयं याति दिने दिने ।\nपुनश्च पुष्टिमायाति परं कुह्वा दिने दिने ॥ ५२॥"
  },
  {
    "text": "सम्पद्युक्तः शुक्लपक्षे कृष्णे म्लानश्च यक्ष्मणा ।\nराहुग्रस्ते दिने म्लानो दुर्दिने न विरोचते ॥ ५३॥"
  },
  {
    "text": "काले चन्द्रो भवेच्छुक्लो भ्रष्टश्रीः कालभेदतः ।\nभविष्यति बलिश्चेन्द्रो भ्रष्टश्रीः सुतलेऽधुना ॥ ५४॥"
  },
  {
    "text": "कालेन पृथ्वी सस्याढ्या सर्वाधारा वसुन्धरा ।\nकाले जले निमग्ना सा तिरोभूताम्बुविप्लुता ॥ ५५॥"
  },
  {
    "text": "काले नश्यन्ति विश्वानि प्रभवन्त्येव कालतः ।\nचराचराश्च कालेन नश्यन्ति प्रभवन्ति च ॥ ५६॥"
  },
  {
    "text": "ईश्वरस्यैव समता ब्रह्मणः परमात्मनः ।\nअहं मृत्युञ्जयो यस्मादसङ्ख्यं प्राकृतं लयम् ॥ ५७॥"
  },
  {
    "text": "आदर्शं चापि द्रक्ष्यामि वारं वारं पुनः पुनः ।\nस च प्रकृतिरूपश्च स एव पुरुषः स्मृतः ॥ ५८॥"
  },
  {
    "text": "स चात्मा स च जीवश्च नानारूपधरः परः ।\nकरोति सततं यो हि तनामगुणकीर्तनम् ॥ ५९॥"
  },
  {
    "text": "काले मृत्युं स जयति जन्मरोगभयं जराम् ।\nस्रष्टा कृतो विधिस्तेन पाता विष्णुः कृतो भवेत् ॥ ६०॥"
  },
  {
    "text": "अहं कृतश्च संहर्ता वयं विषयिणः कृताः ।\nकालाग्निरुद्रं संहारे नियोज्य विषये नृप ॥ ६१॥"
  },
  {
    "text": "अहं करोमि सततं तन्नामगुणकीर्तनम् ।\nतेन मृत्युञ्जयोऽहं च ज्ञानेनानेन निर्भयः ॥ ६२॥"
  },
  {
    "text": "मृत्युर्मृत्युभयाद्याति वैनतेयादिवोरगाः ।\nइत्युक्त्वा स च सर्वेशः सर्वभावेन तत्परः ॥ ६३॥"
  },
  {
    "text": "विरराम च शम्भुश्च सभामध्ये च नारद ।\nराजा तद्वचनं श्रुत्वा प्रशशंस पुनः पुनः ॥ ६४॥"
  },
  {
    "text": "उवाच मधुरं देवं परं विनयपूर्वकम् ।\nशङ्खचूड उवाच ।\nत्वया यत्कथितं देव नान्यथा वचनं स्मृतम् ॥ ६५॥"
  },
  {
    "text": "तथापि किञ्चिद्यथार्थं श्रूयतां मन्निवेदनम् ।\nज्ञातिद्रोहे महत्पापं त्वयोक्तमधुना च यत् ॥ ६६॥"
  },
  {
    "text": "गृहीत्वा तस्य सर्वस्वं कुतः प्रस्थापितो बलिः ।\nमया समुद्धृतं सर्वमूर्ध्वमैश्वर्यमीश्वर ॥ ६७॥"
  },
  {
    "text": "सुतलाच्च समुद्धर्तुं नालं तत्र गदाधरः ।\nसभ्रातृको हिरण्याक्षः कथं देवैश्च हिंसितः ॥ ६८॥"
  },
  {
    "text": "शुम्भादयश्चासुराश्च कथं देवैर्निपातिताः ।\nपुरा समुद्रमथने पीयूषं भक्षितं सुरैः ॥ ६९॥"
  },
  {
    "text": "क्लेशभाजो वयं तत्र ते सर्वे फलभोगिनः ।\nक्रीडाभाण्डमिदं विश्वं प्रकृतेः परमात्मनः ॥ ७०॥"
  },
  {
    "text": "यस्मै यत्र स ददाति तस्यैश्वर्यं भवेत्तदा ।\nदेवदानवयोर्वादः शश्वन्नैमित्तिकः सदा ॥ ७१॥"
  },
  {
    "text": "पराजयो जयस्तेषां कालेऽस्माकं क्रमेण च ।\nतदावयोर्विरोधे वाऽऽगमनं निष्कलं परम् ॥ ७२॥"
  },
  {
    "text": "समसम्बन्धिनो बन्धोरीश्वरस्य महात्मनः ।\nइयं ते महती लज्जा युद्धेऽस्माभिः सहाधुना ॥ ७३॥"
  },
  {
    "text": "जये ततोऽधिका कीर्तिर्हानिश्चैव पराजये ।\nइत्येतद्वचनं श्रुत्वा प्रहस्य च त्रिलोचनः ॥ ७४॥"
  },
  {
    "text": "यथोचितमुत्तरं तमुवाच दानवेश्वरम् ।\nमहादेव उवाच ।\nयुष्माभिः सह युद्धे मे ब्रह्मवंशसमुद्भवैः ॥ ७५॥"
  },
  {
    "text": "का लज्जा महती राजन्नकीर्तिर्वा पराजये ।\nयुद्धमादौ हरेरेव मधुना कैटभेन च ॥ ७६॥"
  },
  {
    "text": "हिरण्यकशिपोश्चैव सह तेनात्मना नृप ।\nहिरण्याक्षस्य युद्धं च पुनस्तेन गदाभृता ॥ ७७॥"
  },
  {
    "text": "त्रिपुरैः सह युद्धं च मयापि च पुरा कृतम् ।\nसर्वेश्वर्याः सर्वमातुः प्रकृत्याश्च बभूव ह ॥ ७८॥"
  },
  {
    "text": "सह शुम्भादिभिः पूर्वं समरः परमाद्भुतः ।\nपार्षदप्रवरस्त्वं च कृष्णस्य परमात्मनः ॥ ७९॥"
  },
  {
    "text": "ये ये हताश्च दैतेया नहि केऽपि त्वया समाः ।\nका लज्जा महती राजन् मम युद्धे त्वया सह ॥ ८०॥"
  },
  {
    "text": "सुराणां शरणस्यैव प्रेषितश्च हरेरहो ।\nदेहि राज्यं च देवानामिति मे निश्चितं वचः ॥ ८१॥"
  },
  {
    "text": "युद्धं वा कुरु मत्सार्धं वाग्व्यये किं प्रयोजनम् ।\nइत्युक्त्वा शङ्करस्तत्र विरराम च नारद ।\nउत्तस्थौ शङ्खचूडश्च ह्यमात्यैः सह सत्वरम् ॥ ८२॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे नारायणनारदसंवादे शङ्खचूडकृते\nप्रबोधवाक्यवर्णनं नामेकविंशोऽध्यायः ॥ ९.२१॥"
  },
  {
    "text": "९.२२ द्वाविंशोऽध्यायः । कालीशङ्खचूडयुद्धवर्णनम् ।"
  },
  {
    "text": "श्रीनारायण उवाच ।\nशिवं प्रणम्य शिरसा दानवेन्द्रः प्रतापवान् ।\nसमारुरोह यानं च सहामात्यैः स सत्वरः ॥ १॥"
  },
  {
    "text": "शिवः स्वसैन्यं देवांश्च प्रेरयामास सत्वरम् ।\nदानवेन्द्रः ससैन्यश्च युद्धारम्भे बभूव ह ॥ २॥"
  },
  {
    "text": "स्वयं महेन्द्रो युयुधे सार्धं च वृषपर्वणा ।\nभास्करो युयुधे विप्रचित्तिना सह सत्वरः ॥ ३॥"
  },
  {
    "text": "दम्भेन सह चन्द्रश्च चकार परमं रणम् ।\nकालस्वरेण कालश्च गोकर्णेन हुताशनः ॥ ४॥"
  },
  {
    "text": "कुबेरः कालकेयेन विश्वकर्मा मयेन च ।\nभयङ्करेण मृत्युश्च संहारेण यमस्तथा ॥ ५॥"
  },
  {
    "text": "विकङ्कणेन वरुणश्चञ्चलेन समीरणः ।\nबुधश्च घृतपृष्ठेन रक्ताक्षेण शनैश्चरः ॥ ६॥"
  },
  {
    "text": "जयन्तो रत्नसारेण वसवो वर्चसां गणैः ।\nअश्विनौ च दीप्तिमता धूम्रेण नलकूबरः ॥ ७॥"
  },
  {
    "text": "धुरन्धरेण धर्मश्च उषाक्षेण च मङ्गलः ।\nशोभाकरेण वै भानुः पिठरेण च मन्मथः ॥ ८॥"
  },
  {
    "text": "गोधामुखेन चूर्णेन खड्गेन च ध्वजेन च ।\nकाञ्चीमुखेन पिण्डेन धूमेण सह नन्दिना ॥ ९॥"
  },
  {
    "text": "विश्वेन च पलाशेनादित्याद्या युयुधुः परे ।\nएकादश च रुद्रा वै एकादशभयङ्करैः ॥ १०॥"
  },
  {
    "text": "महामारी च युयुधे चोग्रचण्डादिभिः सह ।\nनन्दीश्वरादयः सर्वे दानवानां गणैः सह ॥ ११॥"
  },
  {
    "text": "युयुधुश्च महायुद्धे प्रलयेऽपि भयङ्करे ।\nवटमूले च शम्भुश्च तस्थौ काल्या सुतेन च ॥ १२॥"
  },
  {
    "text": "सर्वे च युयुधुः सैन्यसमूहाः सततं मुने ।\nरत्नसिंहासने रम्ये कोटिभिर्दानवैः सह ॥ १३॥"
  },
  {
    "text": "उवास शङ्खचूडश्च रत्नभूषणभूषितः ।\nशङ्करस्य च ये योधा दानवैश्च पराजिताः ॥ १४॥"
  },
  {
    "text": "देवाश्च दुद्रुवुः सर्वे भीताश्च क्षतविग्रहाः ।\nचकार कोपं स्कन्दश्च देवेभ्यश्चाभयं ददौ ॥ १५॥"
  },
  {
    "text": "बलं च स्वर्गणानां च वर्धयामास तेजसा ।\nसोऽयमेकश्च युयुधे दानवानां गणैः सह ॥ १६॥"
  },
  {
    "text": "अक्षौहिणीनां शतकं समरे च जघान सः ।\nअसुरान्पातयामास काली कमललोचना ॥ १७॥"
  },
  {
    "text": "पपौ रक्तं दानवानामतिकुद्धा ततः परम् ।\nदशलक्षगजेन्द्राणां शतलक्षं च कोटिशः ॥ १८॥"
  },
  {
    "text": "समादायैकहस्तेन मुखे चिक्षेप लीलया ।\nकबन्धानां सहस्रं च ननर्त समरे मुने ॥ १९॥"
  },
  {
    "text": "स्कन्दस्य शरजालेन दानवाः क्षतविग्रहाः ।\nभीताश्च दुद्रुवुः सर्वे महारणपराक्रमाः ॥ २०॥"
  },
  {
    "text": "वृषपर्वा विप्रचित्तिर्दम्भश्चापि विकङ्कणः ।\nस्कन्देन सार्धं युयुधुस्ते सर्वे विक्रमेण च ॥ २१॥"
  },
  {
    "text": "महामारी च युयुधे न बभूव पराङ्मुखी ।\nबभूवुस्ते च सङ्क्षुब्धाः स्कन्दस्य शक्तिपीडिताः ॥ २२॥"
  },
  {
    "text": "न दुद्रुवुर्भयात्स्वर्गे पुष्पवृष्टिर्बभूव ह ।\nस्कन्दस्य समरं दृष्ट्वा महारौद्रं समुल्बणम् ॥ २३॥"
  },
  {
    "text": "दानवानां क्षयकरं यथा प्राकृतिको लयः ।\nराजा विमानमारुह्य चकार बाणवर्षणम् ॥ २४॥"
  },
  {
    "text": "नृपस्य शरवृष्टिश्च घनस्य वर्षणं यथा ।\nमहाघोरान्धकारश्च वह्न्युत्थानं बभूव च ॥ २५॥"
  },
  {
    "text": "देवाः प्रदुद्रुवुः सर्वेऽप्यन्ये नन्दीश्वरादयः ।\nएक एव कार्तिकेयस्तस्थौ समरमूर्धनि ॥ २६॥"
  },
  {
    "text": "पर्वतानां च सर्पाणां शिलानां शाखिनां तथा ।\nनृपश्चकार वृष्टिं च दुर्वारां च भयङ्करीम् ॥ २७॥"
  },
  {
    "text": "नृपस्य शरवृष्ट्या च प्रहितः शिवनन्दनः ।\nनीहारेण च सान्द्रेण प्रहितो भास्करो यथा ॥ २८॥"
  },
  {
    "text": "धनुश्चिच्छेद स्कन्दस्य दुर्वहं च भयङ्करः ।\nबभञ्ज च रथं दिव्यं चिच्छेद रथपीठकान् ॥ २९॥"
  },
  {
    "text": "मयूरं जर्जरीभूतं दिव्यास्त्रेण चकार सः ।\nशक्तिं चिक्षेप सूर्याभां तस्य वक्षस्य घातिनीम् ॥ ३०॥"
  },
  {
    "text": "क्षणं मूर्च्छां च सम्प्राप बभूव चेतनः पुनः ।\nगृहीत्वा तद्धनुर्दिव्यं यद्दत्तं विष्णुना पुरा ॥ ३१॥"
  },
  {
    "text": "रत्नेन्द्रसारनिर्माणयानमारुह्य कार्तिकः ।\nशस्त्रास्त्रं च गृहीत्वा च चकार रणमुल्बणम् ॥ ३२॥"
  },
  {
    "text": "सर्पांश्च पर्वतांश्चैव वृक्षांश्च प्रस्तरांस्तथा ।\nसर्वांश्चिच्छेद कोपेन दिव्यास्त्रेण शिवात्मजः ॥ ३३॥"
  },
  {
    "text": "वह्निं निर्वापयामास पार्जन्येन प्रतापवान् ।\nरथं धनुश्च चिच्छेद शङ्खचूडस्य लीलया ॥ ३४॥"
  },
  {
    "text": "सन्नाहं सारथिं चैव किरीटं मुकुटोज्ज्वलम् ।\nचिक्षेप शक्तिं शुक्लाभां दानवेन्द्रस्य वक्षसि ॥ ३५॥"
  },
  {
    "text": "मूर्च्छां सम्प्राप्य राजा च चेतनश्च बभूव ह ।\nआरुरोह यानमन्यद्धनुर्जग्राह सत्वरः ॥ ३६॥"
  },
  {
    "text": "चकार शरजालं च मायया मायिनां वरः ।\nगुहं चच्छाद समरे शरजालेन नारद ॥ ३७॥"
  },
  {
    "text": "जग्राह शक्तिमव्यग्रां शतसूर्यसमप्रभाम् ।\nप्रलयाग्निशिखारूपां विष्णोश्च तेजसाऽऽवृताम् ॥ ३८॥"
  },
  {
    "text": "चिक्षेप तां च कोपेन महावेगेन कार्तिके ।\nपपात शक्तिस्तद्गात्रे वह्निराशिरिवोज्ज्वला ॥ ३९॥"
  },
  {
    "text": "मूर्च्छां सम्प्राप शक्त्या च कार्तिकेयो महाबलः ।\nकाली गृहीत्वा तं क्रोडे निनाय शिवसनिधौ ॥ ४०॥"
  },
  {
    "text": "शिवस्तं चापि ज्ञानेन जीवयामास लीलया ।\nददौ बलमनन्तं च समुत्तस्थौ प्रतापवान् ॥ ४१॥"
  },
  {
    "text": "काली जगाम समरं रक्षितुं कार्तिकस्य या ।\nवीरास्तामनुजग्मुश्च ते च नन्दीश्वरादयः ॥ ४२॥"
  },
  {
    "text": "सर्वे देवाश्च गन्धर्वा यक्षराक्षसकिन्नराः ।\nवाद्यभाण्डाश्च बहुशः शतशो मधुवाहकाः ॥ ४३॥"
  },
  {
    "text": "सा च गत्वाथ सङ्ग्रामं सिंहनादं चकार च ।\nदेव्याश्च सिंहनादेन प्रापुर्मूर्च्छां च दानवाः ॥ ४४॥"
  },
  {
    "text": "अट्टाट्टहासमशिवं चकार च पुनः पुनः ।\nदृष्ट्वा पपौ च माध्वीकं ननर्त रणमूर्धनि ॥ ४५॥"
  },
  {
    "text": "उग्रदंष्ट्रा चोग्रदण्डा कोटवी च पपौ मधु ।\nयोगिनीडाकिनीनां च गणाः सुरगणादयः ॥ ४६॥"
  },
  {
    "text": "दृष्ट्वा कालीं शङ्खचूडः शीघ्रमाजौ समाययौ ।\nदानवाश्च भयं प्रापू राजा तेभ्योऽभयं ददौ ॥ ४७॥"
  },
  {
    "text": "काली चिक्षेप वह्निं च प्रलयाग्निशिखोपमम् ।\nराजा निर्वापयामास पार्जन्येन च लीलया ॥ ४८॥"
  },
  {
    "text": "चिक्षेप वारुणं सा च तीव्रं च महदद्भुतम् ।\nगान्धर्वेण च चिच्छेद दानवेन्द्रश्च लीलया ॥ ४९॥"
  },
  {
    "text": "माहेश्वरं प्रचिक्षेप काली वह्निशिखोपमम् ।\nराजा जघान तं शीघ्रं वैष्णवेन च लीलया ॥ ५०॥"
  },
  {
    "text": "नारायणास्त्रं सा देवी चिक्षेप मन्त्रपूर्वकम् ।\nराजा ननाम तद् दृष्ट्वा चावरुह्य रथादसौ ॥ ५१॥"
  },
  {
    "text": "ऊर्ध्वं जगाम तच्चास्त्रं प्रलयाग्निशिखोपमम् ।\nपपात शङ्खचूडश्च भक्त्या तं दण्डवद्भुवि ॥ ५२॥"
  },
  {
    "text": "ब्रह्मास्त्रं सा च चिक्षेप यत्नतो मन्त्रपूर्वकम् ।\nब्रह्मास्त्रेण महाराजो निर्वापं च चकार सः ॥ ५३॥"
  },
  {
    "text": "तदा चिक्षेप दिव्यास्त्रं सा देवी मन्त्रपूर्वकम् ।\nराजा दिव्यास्त्रजालेन तन्निर्वाणं चकार च ॥ ५४॥"
  },
  {
    "text": "तदा चिक्षेप शक्तिं च यत्नतो योजनायताम् ।\nराजा दिव्यास्त्रजालेन शतखण्डां चकार ह ॥ ५५॥"
  },
  {
    "text": "जग्राह मन्त्रपूतं च देवी पाशुपतं रुषा ।\nनिक्षेपणं निरोद्धुं च वाग्बभूवाशरीरिणी ॥ ५६॥"
  },
  {
    "text": "मृत्युः पाशुपते नास्ति नृपस्य च महात्मनः ।\nयावदस्ति च मन्त्रस्य कवचं च हरेरिति ॥ ५७॥"
  },
  {
    "text": "यावत्सतीत्वमस्त्येव सत्याश्च नृपयोषितः ।\nतावदस्य जरामृत्युर्नास्तीति ब्रह्मणो वचः ॥ ५८॥"
  },
  {
    "text": "इत्याकर्ण्य भद्रकाली न तच्चिक्षेप शस्त्रकम् ।\nशतलक्षं दानवानां जग्रास लीलया क्षुधा ॥ ५९॥"
  },
  {
    "text": "ग्रस्तुं जगाम वेगेन शङ्खचूडं भयङ्करी ।\nदिव्यास्त्रेण सुतीक्ष्णेन वारयामास दानवः ॥ ६०॥"
  },
  {
    "text": "खड्गं चिक्षेप सा देवी ग्रीष्मसूर्योपमं यथा ।\nदिव्यास्त्रेण दानवेन्द्रः शतखण्डं चकार सः ॥ ६१॥"
  },
  {
    "text": "पुनर्ग्रस्तुं महादेवी वेगेन च जगाम तम् ।\nसर्वसिद्धेश्वरः श्रीमान्ववृधे दानवेश्वरः ॥ ६२॥"
  },
  {
    "text": "वेगेन मुष्टिना काली कोपयुक्ता भयङ्करी ।\nबभञ्ज च रथं तस्य जघान सारथिं सती ॥ ६३॥"
  },
  {
    "text": "सा च शूलं प्रचिक्षेप प्रलयाग्निशिखोपमम् ।\nवामहस्तेन जग्राह शङ्खचूडः स्वलीलया ॥ ६४॥"
  },
  {
    "text": "मुष्ट्या जघान तं देवी महाकोपेन वेगतः ।\nबभ्राम च तया दैत्यः क्षणं मूर्च्छामवाप च ॥ ६५॥"
  },
  {
    "text": "क्षणेन चेतनां प्राप्य समुत्तस्थौ प्रतापवान् ।\nन चकार बाहुयुद्धं देव्या सह ननाम ताम् ॥ ६६॥"
  },
  {
    "text": "देव्याश्चास्त्रं स चिच्छेद जग्राह च स्वतेजसा ।\nनास्त्रं चिक्षेप तां भक्तो मातृभक्त्या तु वैष्णवः ॥ ६७॥"
  },
  {
    "text": "गृहीत्वा दानवं देवी भ्रामयित्वा पुनः पुनः ।\nऊर्ध्वं च प्रापयामास महावेगेन कोपिता ॥ ६८॥"
  },
  {
    "text": "ऊर्ध्वात्पपात वेगेन शङ्खचूडः प्रतापवान् ।\nनिपत्य च समुत्तस्थौ प्रणम्य भद्रकालिकाम् ॥ ६९॥"
  },
  {
    "text": "रत्नेन्द्रसारनिर्माणं विमानं सुमनोहरम् ।\nआरुरोह हर्षयुक्तो न विश्रान्तो महारणे ॥ ७०॥"
  },
  {
    "text": "दानवानां च क्षतजं सा देवी च पपौ क्षुधा ।\nपीत्वा भुक्त्वा भद्रकाली जगाम शङ्करान्तिकम् ॥ ७१॥"
  },
  {
    "text": "उवाच रणवृत्तान्तं पौर्वापर्यं यथाक्रमम् ।\nश्रुत्वा जहास शम्भुश्च दानवानां विनाशनम् ॥ ७२॥"
  },
  {
    "text": "लक्षं च दानवेन्द्राणामवशिष्टं रणेऽधुना ।\nभुञ्जन्त्या निर्गतं वक्त्रात्तदन्यं भुक्तमीश्वर ॥ ७३॥"
  },
  {
    "text": "सङ्ग्रामे दानवेन्द्रं च हन्तुं पाशुपतेन वै ।\nअवध्यस्तव राजेति वाग्बभूवाशरीरिणी ॥ ७४॥"
  },
  {
    "text": "राजेन्द्रश्च महाज्ञानी महाबलपराक्रमः ।\nन च चिक्षेप मय्यस्त्रं चिच्छेद मम सायकम् ॥ ७५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे नारायणनारदसवादे\nकालीशङ्खचूडयुद्धवर्णनं नाम द्वाविंशोऽध्यायः ॥ ९.२२॥"
  },
  {
    "text": "९.२३ त्रयोविंशोऽध्यायः । शङ्खचूडवधवर्णनम् ।"
  },
  {
    "text": "शिवस्तत्त्वं समाकर्ण्य तत्त्वज्ञानविशारदः ।\nययौ स्वयं च समरे स्वगणैः सह नारद ॥ १॥"
  },
  {
    "text": "शङ्खचूडः शिवं दृष्ट्वा विमानादवरुह्य च ।\nननाम परया भक्त्या शिरसा दण्डवद्भुवि ॥ २॥"
  },
  {
    "text": "तं प्रणम्य च वेगेन विमानमारुरोह सः ।\nतूर्णं चकार सन्नाहं धनुर्जग्राह दुर्वहम् ॥ ३॥"
  },
  {
    "text": "शिवदानवयोर्युद्धं पूर्णमब्दशतं पुरा ।\nन बभूवतुरन्योन्यं ब्रह्मञ्जयपराजयौ ॥ ४॥"
  },
  {
    "text": "न्यस्तशस्त्रश्च भगवान् न्यस्तशस्त्रश्च दानवः ।\nरथस्थः शङ्खचूडश्च वृषस्थो वृषभध्वजः ॥ ५॥"
  },
  {
    "text": "दानवानां च शतकमुद्धृतं च बभूव ह ।\nरणे ये ये मृताः शम्भुर्जीवयामास तान्विभुः ॥ ६॥"
  },
  {
    "text": "एतस्मिन्नन्तरे वृद्धब्राह्मणः परमातुरः ।\nआगत्य च रणस्थानमुवाच दानवेश्वरम् ॥ ७॥"
  },
  {
    "text": "वृद्धब्राह्मण उवाच ।\nदेहि भिक्षां च राजेन्द्र मह्यं विप्राय साम्प्रतम् ।\nत्वं सर्वसम्पदां दाता यन्मे मनसि वाञ्छितम् ॥ ८॥"
  },
  {
    "text": "निरीहाय च वृद्धाय तृषिताय च साम्प्रतम् ।\nपश्चात्त्वां कथयिष्यामि पुरः सत्यं च कुर्विति ॥ ९॥"
  },
  {
    "text": "ओमित्युवाच राजेन्द्रः प्रसन्नवदनेक्षणः ।\nकवचार्थी जनश्चाहमित्युवाचातिमायया ॥ १०॥"
  },
  {
    "text": "तच्छ्रुत्वा कवचं दिव्यं जग्राह हरिरेव च ।\nशङ्खचूडस्य रूपेण जगाम तुलसीं प्रति ॥ ११॥"
  },
  {
    "text": "गत्वा तस्यां मायया च वीर्याधानं चकार ह ।\nअथ शम्भुर्हरेः शूलं जग्राह दानवं प्रति ॥ १२॥"
  },
  {
    "text": "ग्रीष्ममध्याह्नमार्तण्डप्रलयाग्निशिखोपमम् ।\nदुर्निवार्यं च दुर्धर्षमव्यर्थं वैरिघातकम् ॥ १३॥"
  },
  {
    "text": "तेजसा चक्रतुल्यं च सर्वशस्त्रास्त्रसारकम् ।\nशिवकेशवयोरन्यैर्दुर्वहं च भयङ्करम् ॥ १४॥"
  },
  {
    "text": "धनुःसहस्रं दैर्घ्येण प्रस्थेन शतहस्तकम् ।\nसजीवं ब्रह्मरूपं च नित्यरूपमनिर्दिशम् ॥ १५॥"
  },
  {
    "text": "संहर्तुं सर्वब्रह्माण्डमलं यत्स्वीयलीलया ।\nचिक्षेप तोलनं कृत्वा शङ्खचूडे च नारद ॥ १६॥"
  },
  {
    "text": "राजा चापं परित्यज्य श्रीकृष्णचरणाम्बुजम् ।\nध्यानं चकार भक्त्या च कृत्वा योगासनं धिया ॥ १७॥"
  },
  {
    "text": "शूलं च भ्रमणं कृत्वा पपात दानवोपरि ।\nचकार भस्मसात्तं च सरथं चाथ लीलया ॥ १८॥"
  },
  {
    "text": "राजा धृत्वा दिव्यरूपं किशोरं गोपवेषकम् ।\nद्विभुजं मुरलीहस्तं रत्नभूषणभूषितम् ॥ १९॥"
  },
  {
    "text": "रत्नेन्द्रसारनिर्माणं वेष्टितं गोपकोटिभिः ।\nगोलोकादागतं यानमारुरोह पुरं ययौ ॥ २०॥"
  },
  {
    "text": "गत्वा ननाम शिरसा स राधाकृष्णयोर्मुने ।\nभक्त्या च चरणाम्भोजं रासे वृन्दावने वने ॥ २१॥"
  },
  {
    "text": "सुदामानं च तौ दृष्ट्वा प्रसन्नवदनेक्षणौ ।\nक्रोडे चक्रतुरत्यन्तं प्रेम्णातिपरिसंयुतौ ॥ २२॥"
  },
  {
    "text": "अथ शलं च वेगेन प्रययौ तं च सादरम् ।\nअस्थिभिः शङ्खचूडस्य शङ्खजातिर्बभूव ह ॥ २३॥"
  },
  {
    "text": "नानाप्रकाररूपेण शश्वत्पूता सुरार्चने ।\nप्रशस्तं शङ्खतोयं च देवानां प्रीतिदं परम् ॥ २४॥"
  },
  {
    "text": "तीर्थतोयस्वरूपं च पवित्रं शम्भुना विना ।\nशङ्खशब्दो भवेद्यत्र तत्र लक्ष्मीः सुसंस्थिरा ॥ २५॥"
  },
  {
    "text": "स स्नातः सर्वतीर्थेषु यः स्नातः शङ्खवारिणा ।\nशङ्खो हरेरधिष्ठानं यत्र शङ्खस्ततो हरिः ॥ २६॥"
  },
  {
    "text": "तत्रैव वसते लक्ष्मीर्दूरीभूतममङ्गलम् ।\nस्त्रीणां च शङ्खध्वनिभिः शूद्राणां च विशेषतः ॥ २७॥"
  },
  {
    "text": "भीता रुष्टा याति लक्ष्मीस्तत्स्थलादन्यदेशतः ।\nशिवोऽपि दानवं हत्वा शिवलोकं जगाम ह ॥ २८॥"
  },
  {
    "text": "प्रहृष्टो वृषभारूढः स्वगणैश्च समावृतः ।\nसुराः स्वविषयं प्रापुः परमानन्दसंयुताः ॥ २९॥"
  },
  {
    "text": "नेदुर्दुन्दुभयः स्वर्गे जगुर्गन्धर्वकिन्नराः ।\nबभूव पुष्पवृष्टिश्च शिवस्योपरि सन्ततम् ।\nप्रशशंसुः सुरास्तं च मुनीन्द्रप्रवरादयः ॥ ३०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे\nशङ्खचूडवधवर्णनं नाम त्रयोविशोऽध्यायः ॥ ९.२३॥"
  },
  {
    "text": "९.२४ चतुर्विंशोऽध्यायः । तुलसीमाहात्म्येन सह शालग्राममहत्त्ववर्णनम् ।"
  },
  {
    "text": "नारद उवाच ।\nनारायणश्च भगवान्वीर्याधानं चकार ह ।\nतुलस्यां केन रूपेण तन्मे व्याख्यातुमर्हसि ॥ १॥"
  },
  {
    "text": "श्रीनारायण उवाच ।\nनारायणश्च भगवान्देवानां साधनेषु च ।\nशङ्खचूडस्य कवचं गहीत्वा विष्णुमायया ॥ २॥"
  },
  {
    "text": "पुनर्विधाय तद्रूपं जगाम तत्सतीगृहम् ।\nपातिव्रतस्य नाशेन शङ्खचूडजिघांसया ॥ ३॥"
  },
  {
    "text": "दुन्दुभिं वादयामास तुलसीद्वारसन्निधौ ।\nजयशब्दं च तद्द्वारे बोधयामास सुन्दरीम् ॥ ४॥"
  },
  {
    "text": "तच्छ्रुत्वा च रवं साध्वी परमानन्दसंयुता ।\nराजमार्गे गवाक्षेण ददर्श परमादरात् ॥ ५॥"
  },
  {
    "text": "ब्राह्मणेभ्यो धनं दत्त्वा कारयामास मङ्गलम् ।\nवन्दिभ्यो भिक्षुकेभ्यश्च वाचिभ्यश्च धनं ददौ ॥ ६॥"
  },
  {
    "text": "अवरुह्य रथाद्देवो देव्याश्च भवनं ययौ ।\nअमूल्यरत्ननिर्माणं सुन्दरं सुमनोहरम् ॥ ७॥"
  },
  {
    "text": "दृष्ट्वा च पुरतः कान्तं सा तं कान्तं मुदान्विता ।\nतत्पादं क्षालयामास ननाम च रुरोद च ॥ ८॥"
  },
  {
    "text": "रत्नसिंहासने रम्ये वासयामास कामुकी ।\nताम्बूलं च ददौ तस्मै कर्पूरादिसुवासितम् ॥ ९॥"
  },
  {
    "text": "अद्य मे सफलं जन्म जीवनं च बभूव ह ।\nरणे गतं च प्राणेशं पश्यन्त्याश्च पुनर्गृहे ॥ १०॥"
  },
  {
    "text": "सस्मिता सकटाक्षं च सकामा पुलकाङ्किता ।\nपप्रच्छ रणवृत्तान्तं कान्तं मधुरया गिरा ॥ ११॥"
  },
  {
    "text": "तुलस्युवाच ।\nअसङ्ख्यविश्वसंहर्त्रा सार्धमाजौ तव प्रभो ।\nकथं बभूव विजयस्तन्मे ब्रूहि कृपानिधे ॥ १२॥"
  },
  {
    "text": "तुलसीवचनं श्रुत्वा प्रहस्य कमलापतिः ।\nशङ्खचूडस्य रूपेण तामुवाचामृतं वचः ॥ १३॥"
  },
  {
    "text": "श्रीभगवानुवाच ।\nआवयोः समरः कान्ते पूर्णमब्दं बभूव ह ।\nनाशो बभूव सर्वेषां दानवानां च कामिनि ॥ १४॥"
  },
  {
    "text": "प्रीतिञ्च कारयामास ब्रह्मा च स्वयमावयोः ।\nदेवानामधिकारश्च प्रदत्तस्तस्य चाज्ञया ॥ १५॥"
  },
  {
    "text": "मयागतं स्वभवनं शिवलोकं शिवो गतः ।\nइत्युक्त्वा जगतां नाथः शयनं च चकार ह ॥ १६॥"
  },
  {
    "text": "रेमे रमापतिस्तत्र रामया सह नारद ।\nसा साध्वी सुखसम्भोगादाकर्षणव्यतिक्रमात् ॥ १७॥"
  },
  {
    "text": "सर्वं वितर्कयामास कस्त्वमेवेत्युवाच सा ।\nतुलस्युवाच ।\nको वा त्वं वद मायेश भुक्ताहं मायया त्वया ॥ १८॥"
  },
  {
    "text": "दूरीकृतं मत्सतीत्वं यदतस्त्वां शपामि हे ।\nतुलसीवचनं श्रुत्वा हरिः शापभयेन च ॥ १९॥"
  },
  {
    "text": "दधार लीलया ब्रह्मन् सुमूर्तिं सुमनोहराम् ।\nददर्श पुरतो देवी देवदेवं सनातनम् ॥ २०॥"
  },
  {
    "text": "नवीननीरदश्यामं शरत्पङ्कजलोचनम् ।\nकोटिकन्दर्पलीलाभं रत्नभूषणभूषितम् ॥ २१॥"
  },
  {
    "text": "ईषद्धास्यं प्रसन्नास्यं शोभितं पीतवाससम् ।\nतं दृष्ट्वा कामिनी कामं मूर्च्छां सम्प्राप लीलया ॥ २२॥"
  },
  {
    "text": "पुनश्च चेतनां प्राप्य पुनः सा तमुवाच ह ।\nतुलस्युवाच ।\nहे नाथ ते दया नास्ति पाषाणसदृशस्य च ॥ २३॥"
  },
  {
    "text": "छलेन धर्मभङ्गेन मम स्वामी त्वया हतः ।\nपाषाणहृदयस्त्वं हि दयाहीनो यतः प्रभो ॥ २४॥"
  },
  {
    "text": "तस्मात्पाषाणरूपस्त्वं भवे देव भवाधुना ।\nये वदन्ति च साधुं त्वां ते भ्रान्ता हि न संशयः ॥ २५॥"
  },
  {
    "text": "भक्तो विनापराधेन परार्थे च कथं हतः ।\nभृशं रुरोद शोकार्ता विललाप मुहुर्मुहुः ॥ २६॥"
  },
  {
    "text": "ततश्च करुणां दृष्ट्वा करुणारससागरः ।\nनयेन तां बोधयितुमुवाच कमलापतिः ॥ २७॥"
  },
  {
    "text": "श्रीभगवानुवाच ।\nतपस्त्वया कृतं भद्रे मदर्थे भारते चिरम् ।\nत्वदर्थे शङ्खचूडश्च चकार सुचिरं तपः ॥ २८॥"
  },
  {
    "text": "कृत्वा त्वां कामिनीं सोऽपि विजहार च तत्क्षणात् ।\nअधुना दातुमुचितं तवैव तपसः फलम् ॥ २९॥"
  },
  {
    "text": "इदं शरीरं त्यक्त्वा च दिव्यदेहं विधाय च ।\nरामे रम मया सार्धं त्वं रमासदृशी भव ॥ ३०॥"
  },
  {
    "text": "इयं तनुर्नदीरूपा गण्डकीति च विश्रुता ।\nपूता सुपुण्यदा नॄणां पुण्ये भवतु भारते ॥ ३१॥"
  },
  {
    "text": "तव केशसमूहश्च पुण्यवृक्षो भविष्यति ।\nतुलसीकेशसम्भूता तुलसीति च विश्रुता ॥ ३२॥"
  },
  {
    "text": "त्रिषु लोकेषु पुष्पाणां पत्राणां देवपूजने ।\nप्रधानरूपा तुलसी भविष्यति वरानने ॥ ३३॥"
  },
  {
    "text": "स्वर्गे मर्त्ये च पाताले गोलोके मम सन्निधौ ।\nभव त्वं तुलसी वृक्षवरा पुष्पेषु सुन्दरी ॥ ३४॥"
  },
  {
    "text": "गोलोके विरजातीरे रासे वृन्दावने वने ।\nभाण्डीरे चम्पकवने रम्ये चन्दनकानने ॥ ३५॥"
  },
  {
    "text": "माधवीकेतकीकुन्दमालिकामालतीवने ।\nवासस्तेऽत्रैव भवतु पुण्यस्थानेषु पुण्यदः ॥ ३६॥"
  },
  {
    "text": "तुलसीतरुमूलेषु पुण्यदेशेषु पुण्यदम् ।\nअधिष्ठानं च तीर्थानां सर्वेषां च भविष्यति ॥ ३७॥"
  },
  {
    "text": "तत्रैव सर्वदेवानां ममाधिष्ठानमेव च ।\nतुलसीपत्रपतनप्राप्तये च वरानने ॥ ३८॥"
  },
  {
    "text": "स स्नातः सर्वतीर्थेषु सर्वयज्ञेषु दीक्षितः ।\nतुलसीपत्रतोयेन योऽभिषेकं समाचरेत् ॥ ३९॥"
  },
  {
    "text": "सुधाघटसहस्राणां या तुष्टिस्तु भवेद्धरेः ।\nसा च तुष्टिर्भवेन्नूनं तुलसीपत्रदानतः ॥ ४०॥"
  },
  {
    "text": "गवामयुतदानेन यत्फलं तत्फलं भवेत् ।\nतुलसीपत्रदानेन तत्फलं कार्तिके सति ॥ ४१॥"
  },
  {
    "text": "तुलसीपत्रतोयं च मृत्युकाले च यो लभेत् ।\nमुच्यते सर्वपापेभ्यो विष्णुलोके महीयते ॥ ४२॥"
  },
  {
    "text": "नित्यं यस्तुलसीतोयं भुङ्क्ते भक्त्या च मानवः ।\nलक्षाश्वमेधजं पुण्यं सम्प्राप्नोति स मानवः ॥ ४३॥"
  },
  {
    "text": "तुलसीं स्वकरे कृत्वा धृत्वा देहे च मानवः ।\nप्राणांस्त्यजति तीर्थेषु विष्णुलोकं स गच्छति ॥ ४४॥"
  },
  {
    "text": "तुलसीकाष्ठनिर्माणमालां गृह्णाति यो नरः ।\nपदे पदेऽश्वमेधस्य लभते निश्चितं फलम् ॥ ४५॥"
  },
  {
    "text": "तुलसीं स्वकरे कृत्वा स्वीकारं यो न रक्षति ।\nस याति कालसूत्रं च यावच्चन्द्रदिवाकरौ ॥ ४६॥"
  },
  {
    "text": "करोति मिथ्याशपथं तुलस्या योऽत्र मानवः ।\nस याति कुम्भीपाकं च यावदिन्द्राश्चतुर्दश ॥ ४७॥"
  },
  {
    "text": "तुलसीतोयकणिकां मृत्युकाले च यो लभेत् ।\nरत्नयानं समारुह्य वैकुण्ठे प्राप्यते ध्रुवम् ॥ ४८॥"
  },
  {
    "text": "पूर्णिमायाममायां च द्वादश्यां रविसङ्क्रमे ।\nतैलाभ्यङ्गं च कृत्वा च मध्याह्ने निशि सन्ध्ययोः ॥ ४९॥"
  },
  {
    "text": "अशौचेऽशुचिकाले ये रात्रिवासोऽन्विता नराः ।\nतुलसीं ये विचिन्वन्ति ते छिन्दन्ति हरेः शिरः ॥ ५०॥"
  },
  {
    "text": "त्रिरात्रं तुलसीपत्रं शुद्धं पर्युषितं सति ।\nश्राद्धे व्रते च दाने च प्रतिष्ठायां सुरार्चने ॥ ५१॥"
  },
  {
    "text": "भूगतं तोयपतितं यद्दत्तं विष्णवे सति ।\nशुद्धं च तुलसीपत्रं क्षालनादन्यकर्मणि ॥ ५२॥"
  },
  {
    "text": "वृक्षाधिष्ठातृदेवी या गोलोके च निरामये ।\nकृष्णेन सार्धं नित्यं च नित्यक्रीडां करिष्यसि ॥ ५३॥"
  },
  {
    "text": "नद्यधिष्ठातृदेवी या भारते च सुपुण्यदा ।\nलवणोदस्य सा पत्नी मदंशस्य भविष्यति ॥ ५४॥"
  },
  {
    "text": "त्वं च स्वयं महासाध्वी वैकुण्ठे मम सन्निधौ ।\nरमासमा च रामा च भविष्यसि न संशयः ॥ ५५॥"
  },
  {
    "text": "अहं च शैलरूपेण गण्डकीतीरसन्निधौ ।\nअधिष्ठानं करिष्यामि भारते तव शापतः ॥ ५६॥"
  },
  {
    "text": "कोटिसङ्ख्यास्तत्र कीटास्तीक्ष्णदंष्ट्रावरायुधैः ।\nतच्छिलाकुहरे चक्रं करिष्यन्ति मदीयकम् ॥ ५७॥"
  },
  {
    "text": "एकद्वारं चतुश्चक्रं वनमालाविभूषितम् ।\nनवीननीरदाकारं लक्ष्मीनारायणाभिधम् ॥ ५८॥"
  },
  {
    "text": "एकद्वारं चतुश्चक्रं नवीननीरदोपमम् ।\nलक्ष्मीजनार्दनो ज्ञेयो रहितो वनमालया ॥ ५९॥"
  },
  {
    "text": "द्वारद्वये चतुश्चक्रं गोष्पदेन विराजितम् ।\nरघुनाथाभिधं ज्ञेयं रहितं वनमालया ॥ ६०॥"
  },
  {
    "text": "अतिक्षुद्रं द्विचक्रं च नवीनजलदप्रभम् ।\nतद्वामनाभिधं ज्ञेयं रहितं वनमालया ॥ ६१॥"
  },
  {
    "text": "अतिक्षुद्रं द्विचक्रं च वनमालाविभूषितम् ।\nविज्ञेयं श्रीधरं रूपं श्रीप्रदं गृहिणा सदा ॥ ६२॥"
  },
  {
    "text": "स्थूलं च वर्तुलाकारं रहितं वनमालया ।\nद्विचक्रं स्फुटमत्यन्तं ज्ञेयं दामोदराभिधम् ॥ ६३॥"
  },
  {
    "text": "मध्यमं वर्तुलाकारं द्विचक्रं बाणविक्षतम् ।\nरणरामाभिधं ज्ञेयं शरतूणसमन्वितम् ॥ ६४॥"
  },
  {
    "text": "मध्यमं सप्तचक्रञ्च छत्रभूषणभूषितम् ।\nराजराजेश्वरं ज्ञेयं राजसम्पत्प्रदं नृणाम् ॥ ६५॥"
  },
  {
    "text": "द्विसप्तचक्रं स्थूलं च नवनीरदसुप्रभम् ।\nअनन्ताख्यं च विज्ञेयं चतुर्वर्गफलप्रदम् ॥ ६६॥"
  },
  {
    "text": "चक्राकारं द्विचक्रं च सश्रीकं जलदप्रभम् ।\nसगोष्पदं मध्यमं च विज्ञेयं मधुसूदनम् ॥ ६७॥"
  },
  {
    "text": "सुदर्शनं चैकचक्रं गुप्तचक्रं गदाधरम् ।\nद्विचक्रं हयवक्त्राभं हयग्रीवं प्रकीर्तितम् ॥ ६८॥"
  },
  {
    "text": "अतीव विस्तृतास्यं च द्विचक्रं विकटं सति ।\nनरसिंहं सुविज्ञेयं सद्यो वैराग्यदं नृणाम् ॥ ६९॥"
  },
  {
    "text": "द्विचक्रं विस्तृतास्यं च वनमालासमन्वितम् ।\nलक्ष्मीनृसिंहं विज्ञेयं गृहिणां च सुखप्रदम् ॥ ७०॥"
  },
  {
    "text": "द्वारदेशे द्विचक्रं च सश्रीकं च समं स्फुटम् ।\nवासुदेवं तु विज्ञेयं सर्वकामफलप्रदम् ॥ ७१॥"
  },
  {
    "text": "प्रद्युम्नं सूक्ष्मचक्रं च नवीननीरदप्रभम् ।\nसुषिरच्छिद्रबहुलं गृहिणा च सुखप्रदम् ॥ ७२॥"
  },
  {
    "text": "द्वे चक्रे चैकलग्ने च पृष्ठं यत्र तु पुष्कलम् ।\nसङ्कर्षणं सुविज्ञेयं सुखदं गृहिणां सदा ॥ ७३॥"
  },
  {
    "text": "अनिरुद्धं तु पीताभं वर्तुलं चातिशोभनम् ।\nसुखप्रदं गृहस्थानां प्रवदन्ति मनीषिणः ॥ ७४॥"
  },
  {
    "text": "शालग्रामशिला यत्र तत्र सन्निहितो हरिः ।\nतत्रैव लक्ष्मीर्वसति सर्वतीर्थसमन्विता ॥ ७५॥"
  },
  {
    "text": "यानि कानि च पापानि ब्रह्महत्यादिकानि च ।\nतानि सर्वाणि नश्यन्ति शालग्रामशिलार्चनात् ॥ ७६॥"
  },
  {
    "text": "छत्राकारे भवेद्राज्यं वर्तुले च महाश्रियः ।\nदुःखञ्च शकटाकारे शूलाग्रे मरणं ध्रुवम् ॥ ७७॥"
  },
  {
    "text": "विकृतास्ये च दारिद्र्यं पिङ्गले हानिरेव च ।\nभग्नचक्रे भवेद्व्याधिर्विदीर्णे मरणं ध्रुवम् ॥ ७८॥"
  },
  {
    "text": "व्रतं दानं प्रतिष्ठा च श्राद्धं च देवपूजनम् ।\nशालग्रामस्य सान्निध्यात्प्रशस्तं तद्भवेदिति ॥ ७९॥"
  },
  {
    "text": "स स्नातः सर्वतीर्थेषु सर्वयज्ञेषु दीक्षितः ।\nसर्वयज्ञेषु तीर्थेषु व्रतेषु च तपःसु च ॥ ८०॥"
  },
  {
    "text": "पाठे चतुर्णां वेदानां तपसां करणे सति ।\nतत्पुण्यं लभते नूनं शालग्रामशिलार्चनात् ॥ ८१॥"
  },
  {
    "text": "(शालग्रामशिलातोयैर्योऽभिषेकं सदा चरेत् ।\nसर्वदानेषु यत्पुण्यं प्रदक्षिणं भुवो यथा ॥)॥"
  },
  {
    "text": "शालग्रामशिलातोयं नित्यं भुङ्क्ते च यो नरः ।\nसुरेप्सितं प्रसादं च लभते नात्र संशयः ॥ ८२॥"
  },
  {
    "text": "तस्य स्पर्शं च वाञ्छन्ति तीर्थानि निखिलानि च ।\nजीवन्मुक्तो महापूतोऽप्यन्ते याति हरेः पदम् ॥ ८३॥"
  },
  {
    "text": "तत्रैव हरिणा सार्धमसङ्ख्यं प्राकृतं लयम् ।\nयास्यत्येव हि दास्ये च नियुक्तो दास्यकर्मणि ॥ ८४॥"
  },
  {
    "text": "यानि कानि च पापानि ब्रह्महत्यासमानि च ।\nतं दृष्ट्वा च पलायन्ते वैनतेयादिवोरगाः ॥ ८५॥"
  },
  {
    "text": "तत्पादरजसा देवी सद्यःपूता वसुन्धरा ।\nपुंसां लक्षं तत्पितॄणां निस्तरेत्तस्य जन्मतः ॥ ८६॥"
  },
  {
    "text": "शालग्रामशिलातोयं मृत्युकाले च यो लभेत् ।\nसर्वपापविनिर्मुक्तो विष्णुलोकं स गच्छति ॥ ८७॥"
  },
  {
    "text": "निर्वाणमुक्तिं लभते कर्मभोगात्प्रमुच्यते ।\nविष्णोः पदे प्रलीनश्च भविष्यति न संशयः ॥ ८८॥"
  },
  {
    "text": "शालग्रामशिलां धृत्वा मिथ्यावाक्यं वदेत्तु यः ।\nस याति कुम्भीपाके च यावद्वै ब्रह्मणो वयः ॥ ८९॥"
  },
  {
    "text": "शालग्रामशिलां धृत्वा स्वीकारं यो न पालयेत् ।\nस प्रयात्यसिपत्रं च लक्षमन्वन्तरावधि ॥ ९०॥"
  },
  {
    "text": "तुलसीपत्रविच्छेदं शालग्रामे करोति यः ।\nतस्य जन्मान्तरे कान्ते स्त्रीविच्छेदो भविष्यति ॥ ९१॥"
  },
  {
    "text": "तुलसीपत्रविच्छेदं शङ्खे यो हि करोति च ।\nभार्याहीनो भवेत्सोऽपि रोगी च सप्तजन्मसु ॥ ९२॥"
  },
  {
    "text": "शालग्रामं च तुलसीं शङ्खं चैकत्र एव च ।\nयो रक्षति महाज्ञानी स भवेच्छ्रीहरेः प्रियः ॥ ९३॥"
  },
  {
    "text": "सकृदेव हि यो यस्यां वीर्याधानं करोति च ।\nतद्विच्छेदे तस्य दुःखं भवेदेव परस्परम् ॥ ९४॥"
  },
  {
    "text": "त्वं प्रिया शङ्खचूडस्य चैकमन्वन्तरावधि ।\nशङ्खेन सार्धं त्वद्भेदः केवलं दुःखदस्तथा ॥ ९५॥"
  },
  {
    "text": "इत्युक्त्वा श्रीहरिस्तां च विरराम च नारद ।\nसा च देहं परित्यज्य दिव्यरूपं विधाय च ॥ ९६॥"
  },
  {
    "text": "यथा श्रीश्च तथा सा चाप्युवास हरिवक्षसि ।\nस जगाम तया सार्धं वैकुण्ठं कमलापतिः ॥ ९७॥"
  },
  {
    "text": "लक्ष्मीः सरस्वती गङ्गा तुलसी चापि नारद ।\nहरेः प्रियाश्चतस्रश्च बभूवुरीश्वरस्य च ॥ ९८॥"
  },
  {
    "text": "सद्यस्तद्देहजाता च बभूव गण्डकी नदी ।\nईश्वरः सोऽपि शैलश्च तत्तीरे पुण्यदो नृणाम् ॥ ९९॥"
  },
  {
    "text": "कुर्वन्ति तत्र कीटाश्च शिलां बहुविधां मुने ।\nजले पतन्ति या याश्च फलदास्ताश्च निश्चितम् ॥ १००॥"
  },
  {
    "text": "स्थलस्थाः पिङ्गला ज्ञेयाश्चोपतापाद्रवेरिति ।\nइत्येवं कथितं सर्वं किं भूयः श्रोतुमिच्छसि ॥ १०१॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे नारायणनारदसंवादे तुलसीमाहात्म्येन\nसह शालग्राममहत्त्ववर्णनं नाम चतुर्विंशोऽध्यायः ॥ ९.२४॥"
  },
  {
    "text": "९.२५ पञ्चविंशोऽध्यायः । तुलसीपूजाविधिवर्णनम् ।"
  },
  {
    "text": "नारद उवाच ।\nतुलसी च यदा पूज्या कृता नारायणप्रिया ।\nअस्याः पूजाविधानं च स्तोत्रं च वद साम्प्रतम् ॥ १॥"
  },
  {
    "text": "केन पूजा कृता केन स्तुता प्रथमतो मुने ।\nतत्र पूज्या सा बभूव केन वा वद मामहो ॥ २॥"
  },
  {
    "text": "सूत उवाच ।\nनारदस्य वचः श्रुत्वा प्रहस्य मुनिपुङ्गवः ।\nकथां कथितुमारेभे पुण्यां पापहरां पराम् ॥ ३॥"
  },
  {
    "text": "श्रीनारायण उवाच ।\nहरिः सम्पूज्य तुलसीं रेमे च रमया सह ।\nरमासमानसौभाग्यां चकार गौरवेण च ॥ ४॥"
  },
  {
    "text": "सेहे च लक्ष्मीर्गङ्गा च तस्याश्च नवसङ्गमम् ।\nसौभाग्यगौरवं कोपात्ते न सेहे सरस्वती ॥ ५॥"
  },
  {
    "text": "सा तां जघान कलहे मानिनी हरिसन्निधौ ।\nव्रीडया चापमानेन सान्तर्धानं चकार ह ॥ ६॥"
  },
  {
    "text": "सर्वसिद्धेश्वरी देवी ज्ञानिनां सिद्धियोगिनी ।\nजगामादर्शनं कोपात्सर्वत्र च हरेरहो ॥ ७॥"
  },
  {
    "text": "हरिर्न दृष्ट्वा तुलसीं बोधयित्वा सरस्वतीम् ।\nतदनुज्ञां गहीत्वा च जगाम तुलसीवनम् ॥ ८॥"
  },
  {
    "text": "तत्र गत्वा च सुस्नातो हरिः स तुलसीं सतीम् ।\nपूजयामास तां ध्यात्वा स्तोत्रं भक्त्या चकार ह ॥ ९॥"
  },
  {
    "text": "लक्ष्मीमायाकामवाणीबीजपूर्वं दशाक्षरम् ।\nवृन्दावनीति ङेऽन्तं च वह्निजायान्तमेव च ॥ १०॥"
  },
  {
    "text": "अनेन कल्पतरुणा मन्त्रराजेन नारद ।\nपूजयेद्यो विधानेन सर्वसिद्धिं लभेद् ध्रुवम् ॥ ११॥"
  },
  {
    "text": "घृतदीपेन धूपेन सिन्दूरचन्दनेन च ।\nनैवेद्येन च पुष्पेण चोपचारेण नारद ॥ १२॥"
  },
  {
    "text": "हरिस्तोत्रेण तुष्टा सा चाविर्भूता महीरुहात् ।\nप्रसन्ना चरणाम्भोजे जगाम शरणं शुभा ॥ १३॥"
  },
  {
    "text": "वरं तस्यै ददौ विष्णुः सर्वपूज्या भवेरिति ।\nअहं त्वां धारयिष्यामि सुरूपां मूर्ध्नि वक्षसि ॥ १४॥"
  },
  {
    "text": "सर्वे त्वां धारयिष्यन्ति स्वमूर्ध्नि च सुरादयः ।\nइत्युक्त्वा तां गृहीत्वा च प्रययौ स्वालयं विभुः ॥ १५॥"
  },
  {
    "text": "नारद उवाच ।\nकिं ध्यानं स्तवनं किं वा किं वा पूजाविधानकम् ।\nतुलस्याश्च महाभाग तन्मे व्याख्यातुमर्हसि ॥ १६॥"
  },
  {
    "text": "श्रीनारायण उवाच ।\nअन्तर्हितायां तस्यां च हरिर्वृन्दावने तदा ।\nतस्याश्चक्रे स्तुतिं गत्वा तुलसीं विरहातुरः ॥ १७॥"
  },
  {
    "text": "श्रीभगवानुवाच ।\nवृन्दरूपाश्च वृक्षाश्च यदैकत्र भवन्ति च ।\nविदुर्बुधास्तेन वृन्दां मत्प्रियां तां भजाम्यहम् ॥ १८॥"
  },
  {
    "text": "पुरा बभूव या देवी त्वादौ वृन्दावने वने ।\nतेन वृन्दावनी ख्याता सौभाग्या तां भजाम्यहम् ॥ १९॥"
  },
  {
    "text": "असङ्ख्येषु च विश्वेषु पूजिता या निरन्तरम् ।\nतेन विश्वपूजिताऽऽख्यां पूजितां च भजाम्यहम् ॥ २०॥"
  },
  {
    "text": "असङ्ख्यानि च विश्वानि पवित्राणि त्वया सदा ।\nतां विश्वपावनीं देवीं विरहेण स्मराम्यहम् ॥ २१॥"
  },
  {
    "text": "देवा न तुष्टाः पुष्पाणां समूहेन यया विना ।\nतां पुष्पसारां शुद्धां च द्रष्टुमिच्छामि शोकतः ॥ २२॥"
  },
  {
    "text": "विश्वे यत्प्राप्तिमात्रेण भक्तानन्दो भवेद् ध्रुवम् ।\nनन्दिनी तेन विख्याता सा प्रीता भवतादिह ॥ २३॥"
  },
  {
    "text": "यस्या देव्यास्तुला नास्ति विश्वेषु निखिलेषु च ।\nतुलसी तेन विख्याता तां यामि शरणं प्रियाम् ॥ २४॥"
  },
  {
    "text": "कृष्णजीवनरूपा सा शश्वत्प्रियतमा सती ।\nतेन कृष्णजीवनी सा सा मे रक्षतु जीवनम् ॥ २५॥"
  },
  {
    "text": "इत्येवं स्तवनं कृत्वा तस्थौ तत्र रमापतिः ।\nददर्श तुलसीं साक्षात्पादपद्मनतां सतीम् ॥ २६॥"
  },
  {
    "text": "रुदतीमवमानेन मानिनीं मानपूजिताम् ।\nप्रियां दृष्ट्वा प्रियः शीघ्रं वासयामास वक्षसि ॥ २७॥"
  },
  {
    "text": "भारत्याज्ञां गहीत्वा च स्वालयं च ययौ हरिः ।\nभारत्या सह तत्प्रीतिं कारयामास सत्वरम् ॥ २८॥"
  },
  {
    "text": "वरं विष्णुर्ददौ तस्यै सर्वपूज्या भवेरिति ।\nशिरोधार्या च सर्वेषां वन्द्या मान्या ममेति च ॥ २९॥"
  },
  {
    "text": "विष्णोर्वरेण सा देवी परितुष्टा बभूव च ।\nसरस्वती तामाकृष्य वासयामास सन्निधौ ॥ ३०॥"
  },
  {
    "text": "लक्ष्मीर्गङ्गा सस्मिता च तां समाकृष्य नारद ।\nगृहं प्रवेशयामास विनयेन सतीं तदा ॥ ३१॥"
  },
  {
    "text": "वृन्दा वृन्दावनी विश्वपूजिता विश्वपावनी ।\nपुष्पसारा नन्दनी च तुलसी कृष्णजीवनी ॥ ३२॥"
  },
  {
    "text": "एतन्नामाष्टकञ्चैव स्तोत्रं नामार्थसंयुतम् ।\nयः पठेत्तां च सम्पूज्य सोऽश्वमेधफलं लभेत् ॥ ३३॥"
  },
  {
    "text": "कार्तिक्यां पूर्णिमायां च तुलस्या जन्म मङ्गलम् ।\nतत्र तस्याश्च पूजा च विहिता हरिणा पुरा ॥ ३४॥"
  },
  {
    "text": "तस्यां यः पूजयेत्तां च भक्त्या वै विश्वपावनीम् ।\nसर्वपापाद्विनिर्मुक्तो विष्णुलोकं स गच्छति ॥ ३५॥"
  },
  {
    "text": "कार्तिके तुलसीपत्रं यो ददाति च विष्णुवे ।\nगवामयुतदानस्य फलं प्राप्नोति निश्चितम् ॥ ३६॥"
  },
  {
    "text": "अपुत्रो लभते पुत्रं प्रियाहीनो लभेत्प्रियाम् ।\nबन्धुहीनो लभेद् बन्धून् स्तोत्रश्रवणमात्रतः ॥ ३७॥"
  },
  {
    "text": "रोगी प्रमुच्यते रोगाद् बद्धो मुच्येत बन्धनात् ।\nभयान्मुच्येत भीतस्तु पापान्मुच्येत पातकी ॥ ३८॥"
  },
  {
    "text": "इत्येवं कथितं स्तोत्रं ध्यानं पूजाविधिं श‍ृणु ।\nत्वमेव वेदे जानासि कण्वशाखोक्तमेव च ॥ ३९॥"
  },
  {
    "text": "तद्वृक्षे पूजयेत्तां च भक्त्या चावाहनं विना ।\nतां ध्यात्वा चोपचारेण ध्यानं पातकनाशनम् ॥ ४०॥"
  },
  {
    "text": "तुलसीं पुष्पसारां च सतीं पूतां मनोहराम् ।\nकृतपापेध्मदाहाय ज्वलदग्निशिखोपमाम् ॥ ४१॥"
  },
  {
    "text": "पुष्पेषु तुलना यस्या नास्ति वेदेषु भाषितम् ।\nपवित्ररूपा सर्वासु तुलसी सा च कीर्तिता ॥ ४२॥"
  },
  {
    "text": "शिरोधार्या च सर्वेषामीप्सिता विश्वपावनी ।\nजीवन्मुक्तां मुक्तिदां च भजे तां हरिभक्तिदाम् ॥ ४३॥"
  },
  {
    "text": "इति ध्यात्वा च सम्पूज्य स्तुत्वा च प्रणमेत्सुधीः ।\nउक्तं तुलस्युपाख्यानं किं भूयः श्रोतुमिच्छसि ॥ ४४॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे\nतुलसीपूजाविधिवर्णनं नाम पञ्चविशोऽध्यायः ॥ ९.२५॥"
  },
  {
    "text": "९.२६ षड्विंशोऽध्यायः । सावित्रीपूजाविधिकथनम् ।"
  },
  {
    "text": "नारद उवाच ।\nतुलस्युपाख्यानमिदं श्रुतं चातिसुधोपमम् ।\nततः सावित्र्युपाख्यानं तन्मे व्याख्यातुमर्हसि ॥ १॥"
  },
  {
    "text": "पुरा केन समुद्भूता सा श्रुता च श्रुतेः प्रसूः ।\nकेन वा पूजिता लोके प्रथमे कैश्च वा परे ॥ २॥"
  },
  {
    "text": "श्रीनारायण उवाच ।\nब्रह्मणा वेदजननी प्रथमे पूजिता मुने ।\nद्वितीये च वेदगणैस्तत्पश्चाद्विदुषां गणैः ॥ ३॥"
  },
  {
    "text": "तदा चाश्वपतिर्भूपः पूजयामास भारते ।\nतत्पश्चात्पूजयामासुर्वर्णाश्चत्वार एव च ॥ ४॥"
  },
  {
    "text": "नारद उवाच ।\nको वा सोऽश्वपतिर्ब्रह्मन् केन वा तेन पूजिता ।\nसर्वपूज्या च सा देवी प्रथमे कैश्च वा परे ॥ ५॥"
  },
  {
    "text": "श्रीनारायण उवाच ।\nमद्रदेशे महाराजो बभूवाश्वपतिर्मुने ।\nवैरिणां बलहर्ता च मित्राणां दुःखनाशनः ॥ ६॥"
  },
  {
    "text": "आसीत्तस्य महाराज्ञी महिषी धर्मचारिणी ।\nमालतीति समाख्याता यथा लक्ष्मीर्गदाभृतः ॥ ७॥"
  },
  {
    "text": "सा च राज्ञी च वन्ध्या च वसिष्ठस्योपदेशतः ।\nचकाराराधनं भक्त्या सावित्र्याश्चैव नारद ॥ ८॥"
  },
  {
    "text": "प्रत्यादेशं न सा प्राप्ता महिषी न ददर्श ताम् ।\nगृहं जगाम दुःखार्ता हृदयेन विदूयता ॥ ९॥"
  },
  {
    "text": "राजा तां दुःखितां दृष्ट्वा बोधयित्वा नयेन वै ।\nसावित्र्यास्तपसे भक्त्या जगाम पुष्करं तदा ॥ १०॥"
  },
  {
    "text": "तपश्चकार तत्रैव संयतः शतवत्सरम् ।\nन ददर्श च सावित्र्या प्रत्यादेशो बभूव च ॥ ११॥"
  },
  {
    "text": "शुश्रावाकाशवाणीं च नृपेन्द्रश्चाशरीरिणीम् ।\nगायत्र्या दशलक्षं च जपं त्वं कुरु नारद ॥ १२॥"
  },
  {
    "text": "एतस्मिन्नन्तरे तत्र आजगाम पराशरः ।\nप्रणनाम ततस्तं च मुनिर्नृपमुवाच च ॥ १३॥"
  },
  {
    "text": "मुनिरुवाच ।\nसकृज्जपश्च गायत्र्याः पापं दिनभवं हरेत् ।\nदशवारं जपेनैव नश्येत्पापं दिवानिशम् ॥ १४॥"
  },
  {
    "text": "शतवारं जपश्चैव पापं मासार्जितं हरेत् ।\nसहस्रधा जपश्चैव कल्मषं वत्सरार्जितम् ॥ १५॥"
  },
  {
    "text": "लक्षो जन्मकृतं पापं दशलक्षोऽन्यजन्मजम् ।\nसर्वजन्मकृतं पापं शतलक्षाद्विनश्यति ॥ १६॥"
  },
  {
    "text": "करोति मुक्तिं विप्राणां जपो दशगुणस्ततः ।\nकरं सर्पफणाकारं कृत्वा तद्रन्धमुद्रितम् ॥ १७॥"
  },
  {
    "text": "आनम्रमूर्धमचलं प्रजपेत्प्राङ्मुखो द्विजः ।\nअनामिकामध्यदेशादधोऽवामक्रमेण च ॥ १८॥"
  },
  {
    "text": "तर्जनीमूलपर्यन्तं जपस्यैवं क्रमः करे ।\nश्वेतपङ्कजबीजानां स्फटिकानां च संस्कृताम् ॥ १९॥"
  },
  {
    "text": "कृत्वा वै मालिकां राजन् जपेत्तीर्थे सुरालये ।\nसंस्थाप्य मालामश्वत्थपत्रे पद्मे च संयतः ॥ २०॥"
  },
  {
    "text": "कृत्वा गोरोचनाक्तां च गायत्र्या स्नापयेत्सुधीः ।\nगायत्रीशतकं तस्यां जपेच्च विधिपूर्वकम् ॥ २१॥"
  },
  {
    "text": "अथवा पञ्चगव्येन स्नात्वा मालां सुसंस्कृताम् ।\nअथ गङ्गोदकेनैव स्नात्वा वातिसुसंस्कृताम् ॥ २२॥"
  },
  {
    "text": "एवं क्रमेण राजर्षे दशलक्षं जपं कुरु ।\nसाक्षाद्द्रक्ष्यसि सावित्रीं त्रिजन्मपातकक्षयात् ॥ २३॥"
  },
  {
    "text": "नित्यं सन्ध्यां च हे राजन् करिष्यसि दिने दिने ।\nमध्याह्ने चापि सायाह्ने प्रातरेव शुचिः सदा ॥ २४॥"
  },
  {
    "text": "सन्ध्याहीनोऽशुचिर्नित्यमनर्हः सर्वकर्मसु ।\nयदह्ना कुरुते कर्म न तस्य फलभाग्भवेत् ॥ २५॥"
  },
  {
    "text": "नोपतिष्ठति यः पूर्वां नोपास्ते यस्तु पश्चिमाम् ।\nस शूद्रवद्बहिष्कार्यः सर्वस्माद् द्विजकर्मणः ॥ २६॥"
  },
  {
    "text": "यावज्जीवनपर्यन्तं त्रिःसन्ध्यां यः करोति च ।\nस च सूर्यसमो विप्रस्तेजसा तपसा सदा ॥ २७॥"
  },
  {
    "text": "तत्पादपद्मरजसा सद्यःपूता वसुन्धरा ।\nजीवन्मुक्तः स तेजस्वी सन्ध्यापूतो हि यो द्विजः ॥ २८॥"
  },
  {
    "text": "तीर्थानि च पवित्राणि तस्य संस्पर्शमात्रतः ।\nततः पापानि यान्त्येव वैनतेयादिवोरगाः ॥ २९॥"
  },
  {
    "text": "न गृह्णन्ति सुराः पूजां पितरः पिण्डतर्पणम् ।\nस्वेच्छया च द्विजातेश्च त्रिसन्ध्यारहितस्य च ॥ ३०॥"
  },
  {
    "text": "मूलप्रकृत्यभक्तो यस्तन्मन्त्रस्याप्यनर्चकः ।\nतदुत्सवविहीनश्च विषहीनो यथोरगः ॥ ३१॥"
  },
  {
    "text": "विष्णुमन्त्रविहीनश्च त्रिसन्ध्यारहितो द्विजः ।\nएकादशीविहीनश्च विषहीनो यथोरगः ॥ ३२॥"
  },
  {
    "text": "हरेरनैवेद्यभोजी धावको वृषवाहकः ।\nशूद्रान्नभोजी यो विप्रो विषहीनो यथोरगः ॥ ३३॥"
  },
  {
    "text": "शूद्राणां शवदाही यः स विप्रो वृषलीपतिः ।\nशूद्राणां सूपकारश्च विषहीनो यथोरगः ॥ ३४॥"
  },
  {
    "text": "शूद्राणां च प्रतिग्राही शूद्रयाजी च यो द्विजः ।\nमसिजीवी असिजीवी विषहीनो यथोरगः ॥ ३५॥"
  },
  {
    "text": "यः कन्याविक्रयी विप्रो यो हरेर्नामविक्रयी ।\nयो विप्रोऽवीरान्नभोजी ऋतुस्नातान्नभोजकः ॥ ३६॥"
  },
  {
    "text": "भगजीवी बार्धुषिको विषहीनो यथोरगः ।\nयो विद्याविकयी विप्रो विषहीनो यथोरगः ॥ ३७॥"
  },
  {
    "text": "सूर्योदये स्वपेद्यो हि मत्स्यभोजी च यो द्विजः ।\nशिवापूजादिरहितो विषहीनो यथोरगः ॥ ३८॥"
  },
  {
    "text": "इत्युक्त्वा च मुनिश्रेष्ठः सर्वपूजाविधिक्रमम् ।\nतमुवाच च सावित्र्या ध्यानादिकमभीप्सितम् ॥ ३९॥"
  },
  {
    "text": "दत्त्वा सर्वं नृपेन्द्राय ययौ च स्वाश्रमे मुने ।\nराजा सम्पूज्य सावित्रीं ददर्श वरमाप च ॥ ४०॥"
  },
  {
    "text": "नारद उवाच ।\nकिं वा ध्यानं च सावित्र्याः किं वा पूजाविधानकम् ।\nस्तोत्रं मन्त्रं च किं दत्त्वा प्रययौ स पराशरः ॥ ४१॥"
  },
  {
    "text": "नृपः केन विधानेन सम्पूज्य श्रुतिमातरम् ।\nवरं च कं वा सम्प्राप सम्पूज्य तु विधानतः ॥ ४२॥"
  },
  {
    "text": "तत्सर्वं श्रोतुमिच्छामि सावित्र्याः परमं महत् ।\nरहस्यातिरहस्यं च श्रुतिसिद्धं समासतः ॥ ४३॥"
  },
  {
    "text": "श्रीनारायण उवाच ।\nज्येष्ठकृष्णत्रयोदश्यां शुद्धकाले च यत्नतः ।\nव्रतमेव चतुर्दश्यां व्रती भक्त्या समाचरेत् ॥ ४४॥"
  },
  {
    "text": "व्रतं चतुर्दशाब्दं च द्विसप्तफलसंयुतम् ।\nदत्त्वा द्विसप्तनैवेद्यं पुष्पधूपादिकं चरेत् ॥ ४५॥"
  },
  {
    "text": "वस्त्रं यज्ञोपवीतं च भोजनं विधिपूर्वकम् ।\nसंस्थाप्य मङ्गलघटं फलशाखासमन्वितम् ॥ ४६॥"
  },
  {
    "text": "गणेशं च दिनेशं च वह्निं विष्णुं शिवं शिवाम् ।\nसम्पूज्य पूजयेदिष्टं घटे आवाहिते द्विजः ॥ ४७॥"
  },
  {
    "text": "श‍ृणु ध्यानं च सावित्र्याश्चोक्तं माध्यन्दिने च यत् ।\nस्तोत्रं पूजाविधानं च मन्त्रं च सर्वकामदम् ॥ ४८॥"
  },
  {
    "text": "तप्तकाञ्चनवर्णाभां ज्वलन्तीं ब्रह्मतेजसा ।\nग्रीष्ममध्याह्नमार्तण्डसहस्रसम्मितप्रभाम् ॥ ४९॥"
  },
  {
    "text": "ईषद्धास्यप्रसन्नास्यां रत्नभूषणभूषिताम् ।\nवह्निशुद्धांशुकाधानां भक्तानुग्रहविग्रहाम् ॥ ५०॥"
  },
  {
    "text": "सुखदां मुक्तिदां शान्तां कान्तां च जगतां विधेः ।\nसर्वसम्पत्स्वरूपां च प्रदात्रीं सर्वसम्पदाम् ॥ ५१॥"
  },
  {
    "text": "वेदाधिष्ठातृदेवीं च वेदशास्त्रस्वरूपिणीम् ।\nवेदबीजस्वरूपां च भजे तां वेदमातरम् ॥ ५२॥"
  },
  {
    "text": "ध्यात्वा ध्यानेन नैवेद्यं दत्त्वा पाणिं स्वमूर्धनि ।\nपुनर्ध्यात्वा घटे भक्त्या देवीमावाहयेद् व्रती ॥ ५३॥"
  },
  {
    "text": "दत्त्वा षोडशोपचारं वेदोक्तं मन्त्रपूर्वकम् ।\nसम्पूज्य स्तुत्वा प्रणमेद्देवदेवीं विधानतः ॥ ५४॥"
  },
  {
    "text": "आसनं पाद्यमर्घ्यं च स्नानीयं चानुलेपनम् ।\nधूपं दीपं च नैवेद्यं ताम्बूलं शीतलं जलम् ॥ ५५॥"
  },
  {
    "text": "वसनं भूषणं माल्यं गन्धमाचमनीयकम् ।\nमनोहरं सुतल्पं च देयान्येतानि षोडश ॥ ५६॥"
  },
  {
    "text": "दारुसारविकारं च हेमादिनिर्मितं च वा ।\nदेवाधारं पुण्यदं च मया तुभ्यं निवेदितम् ॥ ५७॥"
  },
  {
    "text": "तीर्थोदकं च पाद्यं च पुण्यदं प्रीतिदं महत् ।\nपूजाङ्गभूतं शुद्धं च मया तुभ्यं निवेदितम् ॥ ५८॥"
  },
  {
    "text": "पवित्ररूपमर्घ्यं च दूर्वापुष्पदलान्वितम् ।\nपुण्यदं शङ्खतोयाक्तं मया तुभ्यं निवेदितम् ॥ ५९॥"
  },
  {
    "text": "सुगन्धं गन्धतोयं च स्नेहं सौगन्धकारकम् ।\nमया निवेदितं भक्त्या स्नानीयं प्रतिगृह्यताम् ॥ ६०॥"
  },
  {
    "text": "गन्धद्रव्योद्भवं पुण्यं प्रीतिदं दिव्यगन्धदम् ।\nमया निवेदितं भक्त्या गन्धतोयं तवाम्बिके ॥ ६१॥"
  },
  {
    "text": "सर्वमङ्गलरूपं च सर्वं च मङ्गलप्रदम् ।\nपुण्यदं च सुधूपं तं गृहाण परमेश्वरि ॥ ६२॥"
  },
  {
    "text": "सुगन्धयुक्तं सुखदं मया तुभ्यं निवेदितम् ।\nजगतां दर्शनार्थाय प्रदीपं दीप्तिकारकम् ॥ ६३॥"
  },
  {
    "text": "अन्धकारध्वंसबीजं मया तुभ्यं निवेदितम् ।\nतुष्टिदं पुष्टिदं चैव प्रीतिदं क्षुद्विनाशनम् ॥ ६४॥"
  },
  {
    "text": "पुण्यदं स्वादुरूपं च नैवेद्यं प्रतिगृह्यताम् ।\nताम्बूलप्रवरं रम्यं कर्पूरादिसुवासितम् ॥ ६५॥"
  },
  {
    "text": "तुष्टिदं पुष्टिदं चैव मया तुभ्यं निवेदितम् ।\nसुशीतलं वारि शीतं पिपासानाशकारणम् ॥ ६६॥"
  },
  {
    "text": "जगतां जीवनरूपं च जीवनं प्रतिगृह्यताम् ।\nदेहशोभास्वरूपं च सभाशोभाविवर्धनम् ॥ ६७॥"
  },
  {
    "text": "कार्पासजं च कृमिजं वसनं प्रतिगृह्यताम् ।\nकाञ्चनादिविनिर्माणं श्रीकरं श्रीयुतं सदा ॥ ६८॥"
  },
  {
    "text": "सुखदं पुण्यदं रत्नभूषणं प्रतिगृह्यताम् ।\nनानावृक्षसमुद्भूतं नानारूपसमन्वितम् ॥ ६९॥"
  },
  {
    "text": "फलस्वरूपं फलदं फलं च प्रतिगृह्यताम् ।\nसर्वमङ्गलरूपं च सर्वमङ्गलमङ्गलम् ॥ ७०॥"
  },
  {
    "text": "नानापुष्पविनिर्माणं बहुशोभासमन्वितम् ।\nप्रीतिदं पुण्यदं चैव माल्यं च प्रतिगृह्यताम् ॥ ७१॥"
  },
  {
    "text": "पुण्यदं च सुगन्धाढ्यं गन्धं च देवि गृह्यताम् ।\nसिन्दूरं च वरं रम्यं भालशोभाविवर्धनम् ॥ ७२॥"
  },
  {
    "text": "भूषणानां च प्रवरं सिन्दूरं प्रतिगृह्यताम् ।\nविशुद्धं ग्रन्थिसंयुक्तं पुण्यसूत्रविनिर्मितम् ॥ ७३॥"
  },
  {
    "text": "पवित्रं वेदमन्त्रेण यज्ञसूत्रं च गृह्यताम् ।\nद्रव्याण्येतानि मूलेन दत्त्वा स्तोत्रं पठेत्सुधीः ॥ ७४॥"
  },
  {
    "text": "ततो विप्राय भक्त्या च व्रती दद्याच्च दक्षिणाम् ।\nसावित्रीति चतुर्थ्यन्तं वह्निजायान्तमेव च ॥ ७५॥"
  },
  {
    "text": "लक्ष्मीमायाकामपूर्वं मन्त्रमष्टाक्षरं विदुः ।\nमाध्यन्दिनोक्तं स्तोत्रं च सर्वकामफलप्रदम् ॥ ७६॥"
  },
  {
    "text": "विप्रजीवनरूपं च निबोध कथयामि ते ।\nकृष्णेन दत्तां सावित्रीं गोलोके ब्रह्मणे पुरा ॥ ७७॥"
  },
  {
    "text": "नायाति सा तेन सार्धं ब्रह्मलोके च नारद ।\nब्रह्मा कृष्णाज्ञया भक्त्या तुष्टाव वेदमातरम् ॥ ७८॥"
  },
  {
    "text": "तदा सा परितुष्टा च ब्रह्माणं चकमे पतिम् ।\nब्रह्मोवाव\nसच्चिदानन्दरूपे त्वं मूलप्रकृतिरूपिणि ॥ ७९॥"
  },
  {
    "text": "हिरण्यगर्भरूपे त्वं प्रसन्ना भव सुन्दरि ।\nतेजःस्वरूपे परमे परमानन्दरूपिणि ॥ ८०॥"
  },
  {
    "text": "द्विजातीनां जातिरूपे प्रसन्ना भव सुन्दरि ।\nनित्ये नित्यप्रिये देवि नित्यानन्दस्वरूपिणि ॥ ८१॥"
  },
  {
    "text": "सर्वमङ्गलरूपे च प्रसन्ना भव सुन्दरि ।\nसर्वस्वरूपे विप्राणां मन्त्रसारे परात्परे ॥ ८२॥"
  },
  {
    "text": "सुखदे मोक्षदे देवि प्रसन्ना भव सुन्दरि ।\nविप्रपापेध्मदाहाय ज्वलदग्निशिखोपमे ॥ ८३॥"
  },
  {
    "text": "बह्मतेजःप्रदे देवि प्रसन्ना भव सुन्दरि ।\nकायेन मनसा वाचा यत्पापं कुरुते नरः ॥ ८४॥"
  },
  {
    "text": "तत्त्वत्स्मरणमात्रेण भस्मीभूतं भविष्यति ।\nइत्युक्त्वा जगतां धाता तस्थौ तत्रैव संसदि ॥ ८५॥"
  },
  {
    "text": "सावित्री ब्रह्मणा सार्धं ब्रह्मलोकं जगाम सा ।\nअनेन स्तवराजेन संस्तूयाश्वपतिर्नृपः ॥ ८६॥"
  },
  {
    "text": "ददर्श तां च सावित्रीं वरं प्राप मनोगतम् ।\nस्तवराजमिमं पुण्यं सन्ध्यां कृत्वा च यः पठेत् ।\nपाठे चतुर्णां वेदानां यत्फलं लभते च तत् ॥ ८७॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे\nसावित्रीपूजाविधिकथनं नाम षड्विंशोऽध्यायः ॥ ९.२६॥"
  },
  {
    "text": "९.२७ सप्तविंशोऽध्यायः । सावित्र्युपाख्याने यमसावित्रीसंवादवर्णनम् ।"
  },
  {
    "text": "श्रीनारायण उवाव\nस्तुत्वानेन सोऽश्वपतिः सम्पूज्य विधिपूर्वकम् ।\nददर्श तत्र तां देवीं सहस्रार्कसमप्रभाम् ॥ १॥"
  },
  {
    "text": "उवाच सा च राजानं प्रसन्ना सस्मिता सती ।\nयथा माता स्वपुत्रं च द्योतयन्ती दिशस्त्विषा ॥ २॥"
  },
  {
    "text": "सावित्र्युवाच ।\nजानाम्यहं महाराज यत्ते मनसि वाञ्छितम् ।\nवाञ्छितं तव पत्न्याश्च सर्वं दास्यामि निश्चितम् ॥ ३॥"
  },
  {
    "text": "साध्वी कन्याभिलाषं च करोति तव कामिनी ।\nत्वं प्रार्थयसि पुत्रं च भविष्यति क्रमेण च ॥ ४॥"
  },
  {
    "text": "इत्युक्त्वा सा तदा देवी ब्रह्मलोकं जगाम ह ।\nराजा जगाम स्वगृहं तत्कन्याऽऽदौ बभूव ह ॥ ५॥"
  },
  {
    "text": "आराधनाच्च सावित्र्या बभूव कमला परा ।\nसावित्रीति च तन्नाम चकाराश्वपतिर्नृपः ॥ ६॥"
  },
  {
    "text": "कालेन सा वर्धमाना बभूव च दिने दिने ।\nरूपयौवनसम्पन्ना शुक्ले चन्द्रकला यथा ॥ ७॥"
  },
  {
    "text": "सा वरं वरयामास द्युमत्सेनात्मजं तदा ।\nसत्यवन्तं सत्यशीलं नानागुणसमन्वितम् ॥ ८॥"
  },
  {
    "text": "राजा तस्मै ददौ तां च रत्नभूषणभूषिताम् ।\nसोऽपि सार्धं कौतुकेन तां गृहीत्वा गृहं ययौ ॥ ९॥"
  },
  {
    "text": "स च संवत्सरेऽतीते सत्यवान् सत्यविक्रमः ।\nजगाम फलकाष्ठार्थं प्रहर्षं पितुराज्ञया ॥ १०॥"
  },
  {
    "text": "जगाम साध्वी तत्पश्चात्सावित्री दैवयोगतः ।\nनिपत्य वृक्षाद्दैवेन प्राणांस्तत्याज सत्यवान् ॥ ११॥"
  },
  {
    "text": "यमस्तं पुरुषं दृष्ट्वा बद्ध्वाङ्गुष्ठसमं मुने ।\nगृहीत्वा गमनं चक्रे तत्पश्चात्प्रययौ सती ॥ १२॥"
  },
  {
    "text": "पश्चात्तां सुदतीं दृष्ट्वा यमः संयमनीपतिः ।\nउवाच मधुरं साध्वीं साधूनां प्रवरो महान् ॥ १३॥"
  },
  {
    "text": "धर्मराज उवाच ।\nअहो क्व यासि सावित्रि गृहीत्वा मानुषीं तनुम् ।\nयदि यास्यसि कान्तेन सार्धं देहं तदा त्यज ॥ १४॥"
  },
  {
    "text": "गन्तुं मर्त्यो न शक्नोति गृहीत्वा पाञ्चभौतिकम् ।\nदेहं च मम लोकं च नश्वरं नश्वरः सदा ॥ १५॥"
  },
  {
    "text": "भर्तुस्ते पूर्णकालो वै बभूव भारते सति ।\nस्वकर्मफलभोगार्थं सत्यवान् याति मद्गृहम् ॥ १६॥"
  },
  {
    "text": "कर्मणा जायते जन्तुः कर्मणैव प्रलीयते ।\nसुखं दुःखं भयं शोकः कर्मणैव प्रणीयते ॥ १७॥"
  },
  {
    "text": "कर्मणेन्द्रो भवेज्जीवो ब्रह्मपुत्रः स्वकर्मणा ।\nस्वकर्मणा हरेर्दासो जन्मादिरहितो भवेत् ॥ १८॥"
  },
  {
    "text": "स्वकर्मणा सर्वसिद्धिममरत्वं लभेद् ध्रुवम् ।\nलभेत्स्वकर्मणा विष्णोः सालोक्यादिचतुष्टयम् ॥ १९॥"
  },
  {
    "text": "सुरत्वं च मनुत्वं च राजेन्द्रत्वं लभेन्नरः ।\nकर्मणा च शिवत्वं च गणेशत्वं तथैव च ॥ २०॥"
  },
  {
    "text": "कर्मणा च मुनीन्द्रत्वं तपस्वित्वं स्वकर्मणा ।\nस्वकर्मणा क्षत्रियत्वं वैश्यत्वं च स्वकर्मणा ॥ २१॥"
  },
  {
    "text": "कर्मणैव च म्लेच्छत्वं लभते नात्र संशयः ।\nस्वकर्मणा जङ्गमत्वं शैलत्वं च स्वकर्मणा ॥ २२॥"
  },
  {
    "text": "कर्मणा राक्षसत्वं च किन्नरत्वं स्वकर्मणा ।\nकर्मणैवाधिपत्यं च वृक्षत्वं च स्वकर्मणा ॥ २३॥"
  },
  {
    "text": "कर्मणैव पशुत्वं च वनजीवी स्वकर्मणा ।\nकर्मणा क्षुद्रजन्तुत्वं कृमित्वं च स्वकर्मणा ॥ २४॥"
  },
  {
    "text": "दैतेयत्वं दानवत्वमसुरत्वं स्वकर्मणा ।\nइत्येतदुक्त्वा सावित्रीं विरराम स वै यमः ॥ २५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे सावित्र्युपाख्याने\nयमसावित्रीसंवादवर्णनं नाम सप्तविंशोऽध्यायः ॥ ९.२७॥"
  },
  {
    "text": "९.२८ अष्टाविंशोऽध्यायः । सावित्र्युपाख्याने यमसावित्रीसंवादवर्णनम् ।"
  },
  {
    "text": "श्रीनारायण उवाच ।\nयमस्य वचनं श्रुत्वा सावित्री च पतिव्रता ।\nतुष्टाव परया भक्त्या तमुवाच मनस्विनी ॥ १॥"
  },
  {
    "text": "सावित्र्युवाच ।\nकिं कर्म तद्भवेत्केन को वा तद्धेतुरेव च ।\nको वा देही च देहः कः को वात्र कर्मकारकः ॥ २॥"
  },
  {
    "text": "किं वा ज्ञानं च बुद्धिः का को वा प्राणः शरीरिणाम् ।\nकानीन्द्रियाणि किं तेषां लक्षणं देवताश्च काः ॥ ३॥"
  },
  {
    "text": "भोक्ता भोजयिता को वा को वा भोगश्च निष्कृतिः ।\nको जीवः परमात्मा कस्तन्मे व्याख्यातुमर्हसि ॥ ४॥"
  },
  {
    "text": "धर्म उवाच ।\nवेदप्रणिहितो धर्मः कर्म यन्मङ्गलं परम् ।\nअवैदिकं तु यत्कर्म तदेवाशुभमेव च ॥ ५॥"
  },
  {
    "text": "अहैतुकी देवसेवा सङ्कल्परहिता सती ।\nकर्मनिर्मूलरूपा च सा एव परभक्तिदा ॥ ६॥"
  },
  {
    "text": "को वा कर्मफलं भुङ्क्ते को वा निर्लिप्त एव च ।\nब्रह्मभक्तो यो नरश्च स च मुक्तः श्रुतः श्रुतौ ॥ ७॥"
  },
  {
    "text": "जन्ममृत्युजराव्याधिशोकभीतिविवर्जितः ।\nभक्तिश्च द्विविधा साध्वि श्रुत्युक्ता सर्वसम्मता ॥ ८॥"
  },
  {
    "text": "निर्वाणपददात्री च हरिरूपप्रदा नृणाम् ।\nहरिरूपस्वरूपां च भक्तिं वाञ्छन्ति वैष्णवाः ॥ ९॥"
  },
  {
    "text": "अन्ये निर्वाणमिच्छन्ति योगिनो ब्रह्मवित्तमाः ।\nकर्मणो बीजरूपश्च सततं तत्फलप्रदः ॥ १०॥"
  },
  {
    "text": "कर्मरूपश्च भगवान्परात्मा प्रकृतिः परा ।\nसोऽपि तद्धेतुरूपश्च देहो नश्वर एव च ॥ ११॥"
  },
  {
    "text": "पृथिवी वायुराकाशो जलं तेजस्तथैव च ।\nएतानि सूत्ररूपाणि सृष्टिरूपविधौ सतः ॥ १२॥"
  },
  {
    "text": "कर्मकर्ता च देही च आत्मा भोजयिता सदा ।\nभोगो विभवभेदश्च नित्कृतिर्मुक्तिरेव च ॥ १३॥"
  },
  {
    "text": "सदसद्भेदबीजं च ज्ञानं नानाविधं भवेत् ।\nविषयाणां विभागानां भेदि बीजं च कीर्तितम् ॥ १४॥"
  },
  {
    "text": "बुद्धिर्विवेचना सा च ज्ञानबीजं श्रुतौ श्रुतम् ।\nवायुभेदाश्च प्राणाश्च बलरूपाश्च देहिनाम् ॥ १५॥"
  },
  {
    "text": "इन्द्रियाणां च प्रवरमीश्वरांशमनूहकम् ।\nप्रेरकं कर्मणां चैव दुर्निवार्यं च देहिनाम् ॥ १६॥"
  },
  {
    "text": "अनिरूप्यमदृश्यं च ज्ञानभेदो मनः स्मृतम् ।\nलोचनं श्रवणं घ्राणं त्वक्च रसनमिन्द्रियम् ॥ १७॥"
  },
  {
    "text": "अङ्गिनामङ्गरूपं च प्रेरकं सर्वकर्मणाम् ।\nरिपुरूपं मित्ररूपं सुखरूपं च दुःखदम् ॥ १८॥"
  },
  {
    "text": "सूर्यो वायुश्च पृथिवी ब्रह्माद्या देवताः स्मृताः ।\nप्राणदेहादिभृद्यो हि स जीवः परिकीर्तितः ॥ १९॥"
  },
  {
    "text": "परमं व्यापकं ब्रह्म निर्गुणः प्रकृतेः परः ।\nकारणं कारणानां च परमात्मा स उच्यते ॥ २०॥"
  },
  {
    "text": "इत्येवं कथितं सर्वं त्वया पृष्टं यथागमम् ।\nज्ञानिनां ज्ञानरूपं च गच्छ वत्से यथासुखम् ॥ २१॥"
  },
  {
    "text": "सावित्र्युवाच ।\nत्यक्त्वा क्व यामि कान्तं वा त्वां वा ज्ञानार्णवं ध्रुवम् ।\nयद्यत्करोमि प्रश्नं च तद्भवान्वक्तुमर्हति ॥ २२॥"
  },
  {
    "text": "कां कां योनिं याति जीवः कर्मणा केन वा पुनः ।\nकेन वा कर्मणा स्वर्गं केन वा नरकं पितः ॥ २३॥"
  },
  {
    "text": "केन वा कर्मणा मुक्तिः केन भक्तिर्भवेद् गुरौ ।\nकेन वा कर्मणा योगी रोगी वा केन कर्मणा ॥ २४॥"
  },
  {
    "text": "केन वा दीर्घजीवी च केनाल्पायुश्च कर्मणा ।\nकेन वा कर्मणा दुःखी सुखी वा केन कर्मणा ॥ २५॥"
  },
  {
    "text": "अङ्गहीनश्च काणश्च बधिरः केन कर्मणा ।\nअन्धो वा पङ्गुरपि वा प्रमत्तः केन कर्मणा ॥ २६॥"
  },
  {
    "text": "क्षिप्तोऽतिलुब्धकश्चौरः केन वा कर्मणा भवेत् ।\nकेन सिद्धिमवाप्नोति सालोक्यादिचतुष्टयम् ॥ २७॥"
  },
  {
    "text": "केन वा ब्राह्मणत्वं च तपस्वित्वं च केन वा ।\nस्वर्गभोगादिकं केन वैकुण्ठं केन कर्मणा ॥ २८॥"
  },
  {
    "text": "गोलोकं केन वा ब्रह्मन् सर्वोत्कृष्टं निरामयम् ।\nनरको वा कतिविधः किंसङ्ख्यो नाम किं च वा ॥ २९॥"
  },
  {
    "text": "को वा कं नरकं याति कियन्तं तेषु तिष्ठति ।\nपापिनां कर्मणा केन को वा व्याधिः प्रजायते ।\nयद्यत्प्रियं मया पृष्टं तन्मे व्याख्यातुमर्हसि ॥ ३०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे नारायणनारदसवादे सावित्र्युपाख्याने\nयमसावित्रीसंवादवर्णनं नामाष्टाविंशोऽध्यायः ॥ ९.२८॥"
  },
  {
    "text": "९.२९ एकोनत्रिंशोऽध्यायः । सावित्र्युपाख्याने कर्मविपाकवर्णनम् ।"
  },
  {
    "text": "श्रीनारायण उवाच ।\nसावित्रीवचनं श्रुत्वा जगाम विस्मयं यमः ।\nप्रहस्य वक्तुमारेभे कर्मपाकं तु जीविनाम् ॥ १॥"
  },
  {
    "text": "धर्म उवाच ।\nकन्या द्वादशवर्षीया वत्से त्वं वयसाधुना ।\nज्ञानं ते पूर्वविदुषां ज्ञानिनां योगिनां परम् ॥ २॥"
  },
  {
    "text": "सावित्रीवरदानेन त्वं सावित्री कला सती ।\nप्राप्ता पुरा भूभृता च तपसा तत्समा सुते ॥ ३॥"
  },
  {
    "text": "यथा श्रीः श्रीपतेः क्रोडे भवानी च भवोरसि ।\nयथादितिः कश्यपे च यथाहल्या च गौतमे ॥ ४॥"
  },
  {
    "text": "यथा शची महेन्द्रे च यथा चन्द्रे च रोहिणी ।\nयथा रतिः कामदेवे यथा स्वाहा हुताशने ॥ ५॥"
  },
  {
    "text": "यथा स्वधा च पितृषु यथा सन्ध्या दिवाकरे ।\nवरुणानी च वरुणे यज्ञे च दक्षिणा यथा ॥ ६॥"
  },
  {
    "text": "यथा वराहे पृथिवी देवसेना च कार्तिके ।\nसौभाग्या सुप्रिया त्वं च तथा सत्यवतः प्रिये ॥ ७॥"
  },
  {
    "text": "अयं तुभ्यं वरो दत्तोऽप्यपरं च यथेप्सितम् ।\nश‍ृणु देवि महाभागे ददामि सकलेप्सितम् ॥ ८॥"
  },
  {
    "text": "सावित्र्युवाच ।\nसत्यवत औरसानां पुत्राणां शतकं मम ।\nभविष्यति महाभाग वरमेतन्मदीप्सितम् ॥ ९॥"
  },
  {
    "text": "मत्पितुः पुत्रशतकं श्वशुरस्य च चक्षुषी ।\nराज्यलाभो भवत्वेवं वरमेतन्मदीप्सितम् ॥ १०॥"
  },
  {
    "text": "अन्ते सत्यवता सार्धं यास्यामि हरिमन्दिरम् ।\nसमतीते लक्षवर्षे देहीदं मे जगत्प्रभो ॥ ११॥"
  },
  {
    "text": "जीवकर्मविपाकं च श्रोतुं कौतूहलं मम ।\nविश्वनिस्तारबीजं च तन्मे व्याख्यातुमर्हसि ॥ १२॥"
  },
  {
    "text": "धर्मराज उवाच ।\nभविष्यति महासाध्वि सर्वं मानसिकं तव ।\nजीवकर्मविपाकं च कथयामि निशामय ॥ १३॥"
  },
  {
    "text": "शुभानामशुभानां च कर्मणां जन्म भारते ।\nपुण्यक्षेत्रे च नान्यत्र सर्वं च भुञ्जते जनाः ॥ १४॥"
  },
  {
    "text": "सुरा दैत्या दानवाश्च गन्धर्वा राक्षसादयः ।\nनराश्च कर्मजनका न सर्वे जीविनः सति ॥ १५॥"
  },
  {
    "text": "विशिष्टजीविनः कर्म भुञ्जते सर्वयोनिषु ।\nशुभाशुभं च सर्वत्र स्वर्गेषु नरकेषु च ॥ १६॥"
  },
  {
    "text": "विशेषतो जीविनश्च भ्रमन्ते सर्वयोनिषु ।\nशुभाशुभं भुञ्जते च कर्म पूर्वार्जितं परम् ॥ १७॥"
  },
  {
    "text": "शुभेन कर्मणा याति स्वर्लोकादिकमेव च ।\nकर्मणा चाशुभेनैव भ्रमन्ति नरकेषु च ॥ १८॥"
  },
  {
    "text": "कर्मनिर्मूलने भक्तिः सा चोक्ता द्विविधा सति ।\nनिर्वाणरूपा भक्तिश्च ब्रह्मणः प्रकृतेरिह ॥ १९॥"
  },
  {
    "text": "रोगी कुकर्मणा जीवश्चारोगी शुभकर्मणा ।\nदीर्घजीवी च क्षीणायुः सुखी दुःखी च कर्मणा ॥ २०॥"
  },
  {
    "text": "अन्धादयश्चाङ्गहीनाः कर्मणा कुत्सितेन च ।\nसिद्ध्यादिकमवाप्नोति सर्वोत्कृष्टेन कर्मणा ॥ २१॥"
  },
  {
    "text": "सामान्यं कथितं देवि विशेषं श‍ृणु सुन्दरि ।\nसुदुर्लभं सुगोप्यं च पुराणेषु स्मृतिष्वपि ॥ २२॥"
  },
  {
    "text": "दुर्लभा मानुषी जातिः सर्वजातिषु भारते ।\nसर्वेभ्यो ब्राह्मणः श्रेष्ठः प्रशस्तः सर्वकर्मसु ॥ २३॥"
  },
  {
    "text": "ब्रह्मनिष्ठो द्विजश्चैव गरीयान् भारते सति ।\nनिष्कामश्च सकामश्च ब्राह्मणो द्विविधः सति ॥ २४॥"
  },
  {
    "text": "सकामाज्ज प्रधानश्च निष्कामो भक्त एव च ।\nकर्मभोगी सकामश्च निष्कामो निरुपद्रवः ॥ २५॥"
  },
  {
    "text": "स याति देहं त्यक्त्वा च पदं यत्तन्निरामयम् ।\nपुनरागमनं नास्ति तेषां निष्कामिनां सति ॥ २६॥"
  },
  {
    "text": "सेवन्ते द्विभुजं कृष्णं परमात्मानमीश्वरम् ।\nगोलोकं प्रति ते भक्ता दिव्यरूपविधारिणः ॥ २७॥"
  },
  {
    "text": "सकामिनो वैष्णवाश्च गत्वा वैकुण्ठमेव च ।\nभारतं पुनरायान्ति तेषां जन्म द्विजातिषु ॥ २८॥"
  },
  {
    "text": "काले गते च निष्कामा भवन्त्येव क्रमेण च ।\nभक्तिं च निर्मलां तेभ्यो दास्यामि निश्चितं पुनः ॥ २९॥"
  },
  {
    "text": "ब्राह्मणा वैष्णवाश्चैव सकामाः सर्वजन्मसु ।\nन तेषां निर्मला बुद्धिर्विष्णुभक्तिविवर्जिताः ॥ ३०॥"
  },
  {
    "text": "तीर्थाश्रिता द्विजा ये च तपस्यानिरताः सति ।\nते यान्ति ब्रह्मलोकं च पुनरायान्ति भारते ॥ ३१॥"
  },
  {
    "text": "स्वधर्मनिरता ये च तीर्थान्यत्रनिवासिनः ।\nव्रजन्ति ते सत्यलोकं पुनरायान्ति भारते ॥ ३२॥"
  },
  {
    "text": "स्वधर्मनिरता विप्राः सूर्यभक्ताश्च भारते ।\nव्रजन्ति ते सूर्यलोकं पुनरायान्ति भारते ॥ ३३॥"
  },
  {
    "text": "मूलप्रकृतिभक्ता ये निष्कामा धर्मचारिणः ।\nमणिद्वीपं प्रयान्त्येव पुनरावृत्तिवर्जितम् ॥ ३४॥"
  },
  {
    "text": "स्वधर्मे निरता भक्ताः शैवाः शाक्ताश्च गाणपाः ।\nते यान्ति शिवलोकं च पुनरायान्ति भारते ॥ ३५॥"
  },
  {
    "text": "ये विप्रा अन्यदेवेज्याः स्वधर्मनिरताः सति ।\nते यान्ति सर्वलोकं च पुनरायान्ति भारते ॥ ३६॥"
  },
  {
    "text": "हरिभक्ताश्च निष्कामाः स्वधर्मनिरता द्विजाः ।\nते च यान्ति हरेर्लोकं क्रमाद्भक्तिबलादहो ॥ ३७॥"
  },
  {
    "text": "स्वधर्मरहिता विप्रा देवान्यसेवनाः सदा ।\nभ्रष्टाचाराश्च कामाश्च ते यान्ति नरकं ध्रुवम् ॥ ३८॥"
  },
  {
    "text": "स्वधर्मनिरता एव वर्णाश्चत्वार एव च ।\nभवन्त्येव शुभस्यैव कर्मणः फलभोगिनः ॥ ३९॥"
  },
  {
    "text": "स्वकर्मरहिता ये च नरकं यान्ति ते ध्रुवम् ।\nभारते न भवन्त्येव कर्मणः फलभोगिनः ॥ ४०॥"
  },
  {
    "text": "स्वधर्मनिरता एव वर्णाश्चत्वार एव च ।\nस्वधर्मनिरता विप्राः स्वधर्मनिरताय च ॥ ४१॥"
  },
  {
    "text": "कन्यां ददति विप्राय चन्द्रलोकं प्रयान्ति ते ।\nवसन्ति तत्र ते साध्वि यावदिन्द्राश्चतुर्दश ॥ ४२॥"
  },
  {
    "text": "सालङ्कृताया दानेन द्विगुणं फलमुच्यते ।\nसकामा यान्ति तल्लोकं न निष्कामाश्च साधवः ॥ ४३॥"
  },
  {
    "text": "ते प्रयान्ति विष्णुलोकं फलसङ्घातवर्जिताः ।\nगव्यं च रजतं स्वर्णं वस्त्रं सर्पिः फलं जलम् ॥ ४४॥"
  },
  {
    "text": "ये ददत्येव विप्रेभ्यश्चन्द्रलोकं प्रयान्ति ते ।\nवसन्ति ते च तल्लोके यावन्मन्वन्तरं सति ॥ ४५॥"
  },
  {
    "text": "सुचिरात्सुचिरं वासं कुर्वन्ति तेन ते जनाः ।\nये ददति सुवर्णांश्च गाश्च ताम्रादिकं सति ॥ ४६॥"
  },
  {
    "text": "ते यान्ति सूर्यलोकं च शुचये ब्राह्मणाय च ।\nवसन्ति ते तत्र लोके वर्षाणामयुतं सति ॥ ४७॥"
  },
  {
    "text": "विपुले सुचिरं वासं कुर्वन्ति च निरामयाः ।\nददाति भूमिं विप्रेभ्यो धनानि विपुलानि च ॥ ४८॥"
  },
  {
    "text": "स याति विष्णुलोकं च श्वेतद्वीपं मनोहरम् ।\nतत्रैव निवसत्येव यावच्चन्द्रदिवाकरौ ॥ ४९॥"
  },
  {
    "text": "विपुले विपुलं वासं करोति पुण्यवान्मुने ।\nगृहं ददति विप्राय ये जना भक्तिपूर्वकम् ॥ ५०॥"
  },
  {
    "text": "ते यान्ति विष्णुलोकं च सुचिरं सुखदायकम् ।\nगृहरेणुप्रमाणं च विष्णुलोके महत्तमे ॥ ५१॥"
  },
  {
    "text": "विपुले विपुलं वासं कुर्वन्ति मानवाः सति ।\nयस्मै यस्मै च देवाय यो ददाति गृहं नरः ॥ ५२॥"
  },
  {
    "text": "स याति तस्य लोकं च रेणुमानाब्दमेव च ।\nसौधे चतुर्गुणं पुण्यं देशे शतगुणं फलम् ॥ ५३॥"
  },
  {
    "text": "प्रकृष्टे द्विगुणं तस्मादित्याह कमलोद्भवः ।\nयो ददाति तडागं च सर्वपापापनुत्तये ॥ ५४॥"
  },
  {
    "text": "स याति जनलोकं च रेणुमानाब्दमेव च ।\nवाप्यां फलं दशगुणं प्राप्नोति मानवः सदा ॥ ५५॥"
  },
  {
    "text": "स तु वापीप्रदानेन तडागस्य फलं लभेत् ।\nधनुश्चतुःसहस्रेण दर्श्यमानेन निश्चितम् ॥ ५६॥"
  },
  {
    "text": "न्यूना वा तावती प्रस्थे सा वापी परिकीर्तिता ।\nदशवापीसमा कन्या यदि पात्रे प्रदीयते ॥ ५७॥"
  },
  {
    "text": "फलं ददाति द्विगुणं यदि सालङ्कृता भवेत् ।\nयत्फलं च तडागे च तदुद्धारे च तत्कलम् ॥ ५८॥"
  },
  {
    "text": "वाप्याश्च पङ्कोद्धरणे वापीतुल्यफलं लभेत् ।\nअश्वत्थवृक्षमारोप्य प्रतिष्ठां यः करोति च ॥ ५९॥"
  },
  {
    "text": "स प्रयाति तपोलोकं वर्षाणामयुतं सति ।\nपुष्पोद्यानं यो ददाति सावित्रि सर्वभूतये ॥ ६०॥"
  },
  {
    "text": "स वसेद् ध्रुवलोके च वर्षाणामयुतं धुवम् ।\nयो ददाति विमानं च विष्णवे भारते सति ॥ ६१॥"
  },
  {
    "text": "विष्णुलोके वसेत्सोऽपि यावन्मन्वन्तरं परम् ।\nचित्रयुक्ते च विपुले फलं तस्य चतुर्गुणम् ॥ ६२॥"
  },
  {
    "text": "तस्यार्धं शिबिकादाने फलमेव लभेद् ध्रुवम् ।\nयो ददाति भक्तियुक्तो हरये दोलमन्दिरम् ॥ ६३॥"
  },
  {
    "text": "विष्णुलोके वसेत्सोऽपि यावन्मन्वन्तरं शतम् ।\nराजमार्गं सौधयुक्तं यः करोति पतिव्रते ॥ ६४॥"
  },
  {
    "text": "वर्षाणामयुतं सोऽपि शक्रलोके महीयते ।\nब्राह्मणेभ्योऽथ देवेभ्यो दाने समफलं लभेत् ॥ ६५॥"
  },
  {
    "text": "यद्धि दत्तं च तद्भुङ्क्ते न दत्तं नोपतिष्ठते ।\nभुक्त्वा स्वर्गादिजं सौख्यं पुण्यवाञ्जन्म भारते ॥ ६६॥"
  },
  {
    "text": "लभेद्विप्रकुलेष्वेव क्रमेणैवोत्तमादिषु ।\nभारते पुण्यवान्विप्रो भुक्त्वा स्वर्गादिकं फलम् ॥ ६७॥"
  },
  {
    "text": "पुनः सोऽपि भवेद्विप्रश्चैवं च क्षत्रियादयः ।\nक्षत्रियो वाथ वैश्यो वा कल्पकोटिशतेन च ॥ ६८॥"
  },
  {
    "text": "तपसा ब्राह्मणत्वं च न प्राप्नोति श्रुतौ श्रुतम् ।\nनाभुक्तं क्षीयते कर्म कल्पकोटिशतैरपि ॥ ६९॥"
  },
  {
    "text": "अवश्यमेव भोक्तव्यं कृतं कर्म शुभाशुभम् ।\nदेवतीर्थसहायेन कायव्यूहेन शुध्यति ।\nएतत्ते कथितं किञ्चित् किं भूयः श्रोतुमिच्छसि ॥ ७०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे नारायणनारदसंवादे सावित्र्युपाख्याने\nकर्मविपाकवर्णनं नामैकोनत्रिशोऽध्यायः ॥ ९.२९॥"
  },
  {
    "text": "९.३० त्रिंशोऽध्यायः । यमेन कर्मविपाककथनम् ।"
  },
  {
    "text": "सावित्र्युवाच ।\nप्रयान्ति स्वर्गमन्यं च येनैव कर्मणा यम ।\nमानवाः पुण्यवन्तश्च तन्मे व्याख्यातुमर्हसि ॥ १॥"
  },
  {
    "text": "धर्मराज उवाच ।\nअन्नदानं च विप्राय यः करोति च भारते ।\nअन्नप्रमाणवर्षं च शिवलोके महीयते ॥ २॥"
  },
  {
    "text": "अन्नदानं महादानमन्येभ्योऽपि करोति यः ।\nअन्नदानप्रमाणं च शिवलोके महीयते ॥ ३॥"
  },
  {
    "text": "अन्नदानात्परं दानं न भूतं न भविष्यति ।\nनात्र पात्रपरीक्षा स्यान्न कालनियमः क्वचित् ॥ ४॥"
  },
  {
    "text": "देवेभ्यो ब्राह्मणेभ्यो वा ददाति चासनं यदि ।\nमहीयते विष्णुलोके वर्षाणामयुतं सति ॥ ५॥"
  },
  {
    "text": "यो ददाति च विप्राय दिव्यां धेनुं पयस्विनीम् ।\nतल्लोममानवर्षं च विष्णुलोके महीयते ॥ ६॥"
  },
  {
    "text": "चतुर्गुणं पुण्यदिने तीर्थे शतगुणं फलम् ।\nदानं नारायणक्षेत्रं फलं कोटिगुणं भवेत् ॥ ७॥"
  },
  {
    "text": "गां यो ददाति विप्राय भारते भक्तिपूर्वकम् ।\nवर्षाणामयुतं चैव चन्द्रलोके महीयते ॥ ८॥"
  },
  {
    "text": "यश्चोभयमुखीदानं करोति ब्राह्मणाय च ।\nतल्लोममानवर्षं च विष्णुलोके महीयते ॥ ९॥"
  },
  {
    "text": "यो ददाति ब्राह्मणाय श्वेतच्छत्रं मनोहरम् ।\nवर्षाणामयुतं सोऽपि मोदते वरुणालये ॥ १०॥"
  },
  {
    "text": "विप्राय पीडिताङ्गाय वस्त्रयुग्मं ददाति च ।\nमहीयते वायुलोके वर्षाणामयुतं सति ॥ ११॥"
  },
  {
    "text": "यो ददाति ब्राह्मणाय शालग्रामं सवस्त्रकम् ।\nमहीयते स वैकुण्ठे यावच्चन्द्रदिवाकरौ ॥ १२॥"
  },
  {
    "text": "यो ददाति ब्राह्मणाय दिव्यां शय्यां मनोहराम् ।\nमहीयते चन्द्रलोके यावच्चन्द्रदिवाकरौ ॥ १३॥"
  },
  {
    "text": "यो ददाति प्रदीपं च देवेभ्यो ब्राह्मणाय च ।\nयावन्मन्वन्तरं सोऽपि वह्निलोके महीयते ॥ १४॥"
  },
  {
    "text": "करोति गजदानं च यदि विप्राय भारते ।\nयावदिन्द्रो नरस्तावदिन्द्रस्यार्धासने वसेत् ॥ १५॥"
  },
  {
    "text": "भारते योऽश्वदानं च करोति ब्राह्मणाय च ।\nमोदते वारुणे लोके यावदिन्द्राश्चतुर्दश ॥ १६॥"
  },
  {
    "text": "प्रकृष्टां शिबिकां यो हि ददाति ब्राह्मणाय च ।\nमोदते वारुणे लोके यावदिन्द्राश्चतुर्दश ॥ १७॥"
  },
  {
    "text": "प्रकृष्टां वाटिका यो हि ददाति ब्राह्मणाय च ।\nमहीयते वायुलोके यावन्मन्वन्तरं सति ॥ १८॥"
  },
  {
    "text": "यो ददाति च विप्राय व्यजनं श्वेतचामरम् ।\nमहीयते वायुलोके वर्षाणामयुतं ध्रुवम् ॥ १९॥"
  },
  {
    "text": "धान्यं रत्नं यो ददाति चिरञ्जीवी भवेत्सुधीः ।\nदाता ग्रहीता तौ द्वौ च ध्रुवं वैकुण्ठगामिनौ ॥ २०॥"
  },
  {
    "text": "सततं श्रीहरेर्नाम भारते यो जपेन्नरः ।\nस एव चिरजीवी च ततो मृत्युः पलायते ॥ २१॥"
  },
  {
    "text": "यो नरो भारते वर्षे दोलनं कारयेत्सुधीः ।\nपूर्णिमारजनीशेषे जीवन्मुक्तो भवेन्नरः ॥ २२॥"
  },
  {
    "text": "इहलोके सुखं भुक्त्वा यात्यन्ते विष्णुमन्दिरम् ।\nनिश्चितं निवसेत्तत्र शतमन्वन्तरावधि ॥ २३॥"
  },
  {
    "text": "फलमुत्तरफल्गुन्यां ततोऽपि द्विगुणं भवेत् ।\nकल्पान्तजीवी स भवेदित्याह कमलोद्भवः ॥ २४॥"
  },
  {
    "text": "तिलदानं ब्राह्मणाय यः करोति च भारते ।\nतिलप्रमाणवर्षं च मोदते शिवमन्दिरे ॥ २५॥"
  },
  {
    "text": "ततः सुयोनिं सम्प्राप्य चिरञ्जीवी भवेत्सुखी ।\nताम्रपात्रस्य दानेन द्विगुणं च फलं लभेत् ॥ २६॥"
  },
  {
    "text": "सालङ्कृतां च भोग्यां च सवस्त्रां सुन्दरीं प्रियाम् ।\nयो ददाति ब्राह्मणाय भारते च पतिव्रताम् ॥ २७॥"
  },
  {
    "text": "महीयते चन्द्रलोके यावदिन्द्राश्चतुर्दश ।\nतत्र स्वर्वेश्यया सार्धं मोदते च दिवानिशम् ॥ २८॥"
  },
  {
    "text": "ततो गन्धर्वलोके च वर्षाणामयुतं ध्रुवम् ।\nदिवानिशं कौतुकेन चोर्वश्या सह मोदते ॥ २९॥"
  },
  {
    "text": "ततो जन्मसहस्रं च प्राप्नोति सुन्दरीं प्रियाम् ।\nसतीं सौभाग्ययुक्तां च कोमलां प्रियवादिनीम् ॥ ३०॥"
  },
  {
    "text": "प्रददाति फलं चारु ब्राह्मणाय च यो नरः ।\nफलप्रमाणवर्षं च शक्रलोके महीयते ॥ ३१॥"
  },
  {
    "text": "पुनः सुयोनिं सम्प्राप्य लभते सुतमुत्तमम् ।\nसफलानां च वृक्षाणां सहस्रं च प्रशंसितम् ॥ ३२॥"
  },
  {
    "text": "केवलं फलदानं वा ब्राह्मणाय ददाति च ।\nसुचिरं स्वर्गवासं च कृत्वा याति च भारते ॥ ३३॥"
  },
  {
    "text": "नानाद्रव्यसमायुक्तं नानासस्यसमन्वितम् ।\nददाति यश्च विप्राय भारते विपुलं गृहम् ॥ ३४॥"
  },
  {
    "text": "सुरलोके वसेत्सोऽपि यावन्मन्वन्तरं शतम् ।\nततः सुयोनिं सम्प्राप्य स महाधनवान्भवेत् ॥ ३५॥"
  },
  {
    "text": "यो नरः सस्यसंयुक्तां भूमिं च रुचिरां सति ।\nददाति भक्त्या विप्राय पुण्यक्षेत्रे च भारते ॥ ३६॥"
  },
  {
    "text": "महीयते च वैकुण्ठे मन्वन्तरशतं ध्रुवम् ।\nपुनः सुयोनिं सम्प्राप्य महांश्च भूमिपो भवेत् ॥ ३७॥"
  },
  {
    "text": "तं न त्यजति भूमिश्च जन्मनां शतकं परम् ।\nश्रीमांश्च धनवांश्चैव पुत्रवांश्च प्रजेश्वरः ॥ ३८॥"
  },
  {
    "text": "यो व्रजं च प्रकृष्टं च ग्रामं दद्याद् द्विजाय च ।\nलक्षमन्वन्तरं चैव वैकुण्ठे स महीयते ॥ ३९॥"
  },
  {
    "text": "पुनः सुयोनिं सम्प्राप्य ग्रामलक्षसमन्वितम् ।\nन जहाति च तं पृथ्वी जन्मनां लक्षमेव च ॥ ४०॥"
  },
  {
    "text": "सुप्रजं च प्रकृष्टं च पक्वसस्यसमन्वितम् ।\nनानापुष्करिणीवृक्षफलवल्लीसमन्वितम् ॥ ४१॥"
  },
  {
    "text": "नगरं यश्च विप्राय ददाति भारते भुवि ।\nमहीयते स कैलासे दशलक्षेन्द्रकालकम् ॥ ४२॥"
  },
  {
    "text": "पुनः सुयोनिं सम्प्राप्य राजेन्द्रो भारते भवेत् ।\nनगराणां च नियुतं स लभेन्नात्र संशयः ॥ ४३॥"
  },
  {
    "text": "धरा तं न जहात्येव जन्मनामयुतं ध्रुवम् ।\nपरमैश्वर्यनियुतो भवेदेव महीतले ॥ ४४॥"
  },
  {
    "text": "नगराणां च शतकं देशं यो हि द्विजातये ।\nसुप्रकृष्टं मध्यकृष्टं प्रजायुक्तं ददाति च ॥ ४५॥"
  },
  {
    "text": "वापीतडागसंयुक्तं नानावृक्षसमन्वितम् ।\nमहीयते स वैकुण्ठे कोटिमन्वन्तरावधि ॥ ४६॥"
  },
  {
    "text": "पुनः सुयोनिं सम्प्राप्य जम्बुद्वीपपतिर्भवेत् ।\nपरमैश्वर्यसंयुक्तो यथा शक्रस्तथा भुवि ॥ ४७॥"
  },
  {
    "text": "मही तं न जहात्येव जन्मनां कोटिमेव च ।\nकल्पान्तजीवी स भवेद्राजराजेश्वरो महान् ॥ ४८॥"
  },
  {
    "text": "स्वाधिकारं समग्रं च यो ददाति द्विजातये ।\nचतुर्गुणं फलं चान्ते भवेत्तस्य न संशयः ॥ ४९॥"
  },
  {
    "text": "जम्बुद्वीपं यो ददाति ब्राह्मणाय तपस्विने ।\nफलं शतगुणं चान्ते भवेत्तस्य न संशयः ॥ ५०॥"
  },
  {
    "text": "जम्बुद्वीपमहीदातुः सर्वतीर्थानि सेवितुः ।\nसर्वेषां तपसां कर्तुः सर्वेषां वासकारिणः ॥ ५१॥"
  },
  {
    "text": "सर्वदानप्रदातुश्च सर्वसिद्धेश्वरस्य च ।\nअस्त्येव पुनरावृत्तिर्न भक्तस्य महेशितुः ॥ ५२॥"
  },
  {
    "text": "असङ्ख्यब्रह्मणां पातं पश्यन्ति भुवनेशितुः ।\nनिवसन्ति मणिद्वीपे श्रीदेव्याः परमे पदे ॥ ५३॥"
  },
  {
    "text": "देवीमन्त्रोपासकाश्च विहाय मानवीं तनुम् ।\nविभूतिं दिव्यरूपं च जन्ममृत्युजराहरम् ॥ ५४॥"
  },
  {
    "text": "लब्ध्वा देव्याश्च सारूप्यं देवीसेवां च कुर्वते ।\nपश्यन्ति ते मणिद्वीपे सखण्डं लोकसङ्क्षयम् ॥ ५५॥"
  },
  {
    "text": "नश्यन्ति देवाः सिद्धाश्च विश्वानि निखिलानि च ।\nदेवीभक्ता न नश्यन्ति जन्ममृत्युजराहराः ॥ ५६॥"
  },
  {
    "text": "कार्तिके तुलसीदानं करोति हरये च यः ।\nयुगत्रयप्रमाणं च मोदते हरिमन्दिरे ॥ ५७॥"
  },
  {
    "text": "पुनः सुयोनिं सम्प्राप्य हरिभक्तिं लभेद् ध्रुवम् ।\nजितेन्द्रियाणां प्रवरः स भवेद्भारते भुवि ॥ ५८॥"
  },
  {
    "text": "मध्ये यः स्नाति गङ्गायामरुणोदयकालतः ।\nयुगषष्टिसहस्राणि मोदते हरिमन्दिरे ॥ ५९॥"
  },
  {
    "text": "पुनः सुयोनिं सम्प्राप्य विष्णुमन्त्रं लभेद् ध्रुवम् ।\nत्यक्त्वा च मानुषं देहं पुनर्याति हरेः पदम् ॥ ६०॥"
  },
  {
    "text": "नास्ति तत्पुनरावृत्तिर्वैकुण्ठाच्च महीतले ।\nकरोति हरिदास्यं च तथा सारूप्यमेव च ॥ ६१॥"
  },
  {
    "text": "नित्यस्नायी च गङ्गायां स पूतः सूर्यवद्भुवि ।\nपदे पदेऽश्वमेधस्य लभते निश्चितं फलम् ॥ ६२॥"
  },
  {
    "text": "तस्यैव पादरजसा सद्यःपूता वसुन्धरा ।\nमोदते स च वैकुण्ठे यावच्चन्द्रदिवाकरौ ॥ ६३॥"
  },
  {
    "text": "पुनः सुयोनिं सम्प्राप्य हरिभक्तिं लभेद् ध्रुवम् ।\nजीवन्मुक्तोऽतितेजस्वी तपस्विप्रवरो भवेत् ॥ ६४॥"
  },
  {
    "text": "स्वधर्मनिरतः शुद्धो विद्वांश्च स जितेन्द्रियः ।\nमीनकर्कटयोर्मध्ये गाढं तपति भास्करः ॥ ६५॥"
  },
  {
    "text": "भारते यो ददात्येव जलमेव सुवासितम् ।\nस मोदते च कैलासे यावदिन्द्राश्चतुर्दश ॥ ६६॥"
  },
  {
    "text": "पुनः सुयोनिं सम्प्राप्य रूपवांश्च सुखी भवेत् ।\nशिवभक्तश्च तेजस्वी वेदवेदाङ्गपारगः ॥ ६७॥"
  },
  {
    "text": "वैशाखे सक्तुदानं च यः करोति द्विजातये ।\nसक्तुरेणुप्रमाणाब्दं मोदते शिवमन्दिरे ॥ ६८॥"
  },
  {
    "text": "करोति भारते यो हि कृष्णजन्माष्टमीव्रतम् ।\nशतजन्मकृतं पापं मुच्यते नात्र संशयः ॥ ६९॥"
  },
  {
    "text": "वैकुण्ठे मोदते सोऽपि यावदिन्द्राश्चतुर्दश ।\nपुनः सुयोनिं सम्प्राप्य कृष्णे भक्तिंलभेद् ध्रुवम् ॥ ७०॥"
  },
  {
    "text": "इहैव भारते वर्षे शिवरात्रिं करोति यः ।\nमोदते शिवलोके स सप्तमन्वन्तरावधि ॥ ७१॥"
  },
  {
    "text": "शिवाय शिवरात्रौ च बिल्वपत्रं ददाति यः ।\nपत्रमानयुगं तत्र मोदते शिवमन्दिरे ॥ ७२॥"
  },
  {
    "text": "पुनः सुयोनिं सम्प्राप्य शिवभक्तिं लभेद्ध्रुवम् ।\nविद्यावान्पुत्रवाञ्छ्रीमान् प्रजावान्भूमिमान्भवेत् ॥ ७३॥"
  },
  {
    "text": "चैत्रमासेऽथवा माघे शङ्करं योऽर्चयेद्व्रती ।\nकरोति नर्तनं भक्त्या वेत्रपाणिर्दिवानिशम् ॥ ७४॥"
  },
  {
    "text": "मासं वाप्यर्धमासं वा दश सप्त दिनानि च ।\nदिनमानयुगं सोऽपि शिवलोके महीयते ॥ ७५॥"
  },
  {
    "text": "श्रीरामनवमीं यो हि करोति भारते पुमान् ।\nसप्तमन्वन्तरं यावन्मोदते विष्णुमन्दिरे ॥ ७६॥"
  },
  {
    "text": "पुनः सुयोनिं सम्प्राप्य रामभक्तिं लभेद्ध्रुवम् ।\nजितेन्द्रियाणां प्रवरो महांश्च धनवान्भवेत् ॥ ७७॥"
  },
  {
    "text": "शारदीयां महापूजां प्रकृतेर्यः करोति च ।\nमहिषैश्छागलैर्मेषैः खड्गैर्भेकादिभिः सति ॥ ७८॥"
  },
  {
    "text": "नैवेद्यैरुपहारैश्च धूपदीपादिभिस्तथा ।\nनृत्यगीतादिभिर्वाद्यैर्नानाकौतुकमङ्गलम् ॥ ७९॥"
  },
  {
    "text": "शिवलोके वसेत्सोऽपि सप्तमन्वन्तरावधि ।\nपुनः सुयोनिं सम्प्राप्य नरो बुद्धिं च निर्मलाम् ॥ ८०॥"
  },
  {
    "text": "अतुलां श्रियमाप्नोति पुत्रपौत्रविवर्धनीम् ।\nमहाप्रभावयुक्तश्च गजवाजिसमन्वितः ॥ ८१॥"
  },
  {
    "text": "राजराजेश्वरः सोऽपि भवेदेव न संशयः ।\nततः शुक्लाष्टमीं प्राप्य महालक्ष्मीं च योऽर्चयेत् ॥ ८२॥"
  },
  {
    "text": "नित्यं भक्त्या पक्षमेकं पुण्यक्षेत्रे च भारते ।\nदत्त्वा तस्यै प्रकृष्टानि चोपचाराणि षोडश ॥ ८३॥"
  },
  {
    "text": "गोलोके च वसेत्सोऽपि यावदिन्द्राश्चतुर्दश ।\nपुनः सुयोनिं सम्प्राप्य राजराजेश्वरो भवेत् ॥ ८४॥"
  },
  {
    "text": "कार्तिकीपूर्णिमायां च कृत्वा तु रासमण्डलम् ।\nगोपानां शतकं कृत्वा गोपीनां शतकं तथा ॥ ८५॥"
  },
  {
    "text": "शिलायां प्रतिमायां च श्रीकृष्णं राधया सह ।\nभारते पूजयेद्भक्त्या चोपचाराणि षोडश ॥ ८६॥"
  },
  {
    "text": "गोलोके वसते सोऽपि यावद्वै ब्रह्मणो वयः ।\nभारतं पुनरागत्य कृष्णे भक्तिं लभेद्दृढाम् ॥ ८७॥"
  },
  {
    "text": "क्रमेण सुदृढां भक्तिं लब्ध्वा मन्त्रं हरेरहो ।\nदेहं त्यक्त्वा च गोलोकं पुनरेव प्रयाति सः ॥ ८८॥"
  },
  {
    "text": "ततः कृष्णस्य सारूप्यं पार्षदप्रवरो भवेत् ।\nपुनस्तत्पतनं नास्ति जरामृत्युहरो भवेत् ॥ ८९॥"
  },
  {
    "text": "शुक्लां वाप्यथवा कृष्णां करोत्येकादशीं च यः ।\nवैकुण्ठे मोदते सोऽपि यावद्वै ब्रह्मणो वयः ॥ ९०॥"
  },
  {
    "text": "भारते पुनरागत्य कृष्णभक्तिं लभेद्ध्रुवम् ।\nक्रमेण भक्तिं सुदृढां करोत्येकां हरेरहो ॥ ९१॥"
  },
  {
    "text": "देहं त्यक्त्वा च गोलोकं पुनरेव प्रयाति सः ।\nततः कृष्णस्य सारूप्यं सम्प्राप्य पार्षदो भवेत् ॥ ९२॥"
  },
  {
    "text": "पुनस्तत्पतनं नास्ति जरामृत्युहरो भवेत् ।\nभाद्रे च शुक्लद्वादश्यां यः शक्रं पूजयेन्नरः ॥ ९३॥"
  },
  {
    "text": "षष्टिवर्षसहस्राणि शक्रलोके महीयते ।\nरविवारे च सङ्क्रान्त्यां सप्तम्यां शुक्लपक्षके ॥ ९४॥"
  },
  {
    "text": "सम्पूज्यार्कं हविष्यान्नं यः करोति च भारते ।\nमहीयते सोऽर्कलोके यावदिन्द्राश्चतुर्दश ॥ ९५॥"
  },
  {
    "text": "भारतं पुनरागत्य चारोगी श्रीयुतो भवेत् ।\nज्येष्ठकृष्णचतुर्दश्यां सावित्रीं यो हि पूजयेत् ॥ ९६॥"
  },
  {
    "text": "महीयते ब्रह्मलोके सप्तमन्वन्तरावधि ।\nपुनर्महीं समागत्य श्रीमानतुलविक्रमः ॥ ९७॥"
  },
  {
    "text": "चिरजीवी भवेत्सोऽपि ज्ञानवान्सम्पदा युतः ।\nमाघस्य शुक्लपञ्चम्यां पूजयेद्यः सरस्वतीम् ॥ ९८॥"
  },
  {
    "text": "संयतो भक्तितो दत्त्वा चोपचाराणि षोडश ।\nमहीयते मणिद्वीपे यावद्ब्रह्म दिवानिशम् ॥ ९९॥"
  },
  {
    "text": "सम्प्राप्य च पुनर्जन्म स भवेत्कविपण्डितः ।\nगां सुवर्णादिकं यो हि ब्राह्मणाय ददाति च ॥ १००॥"
  },
  {
    "text": "नित्यं जीवनपर्यन्तं भक्तियुक्तश्च भारते ।\nगवां लोमप्रमाणाब्दं द्विगुणं विष्णुमन्दिरे ॥ १०१॥"
  },
  {
    "text": "मोदते हरिणा सार्धं क्रीडाकौतुकमङ्गलैः ।\nतदन्ते पुनरागत्य राजराजेश्वरो भवेत् ॥ १०२॥"
  },
  {
    "text": "श्रीमांश्च पुत्रवान्विद्वांज्ञानवान्सर्वतः सुखी ।\nभोजयेद्योऽपि मिष्टान्नं ब्राह्मणेभ्यश्च भारते ॥ १०३॥"
  },
  {
    "text": "विप्रलोमप्रमाणाब्दं मोदते विष्णुमन्दिरे ।\nततः पुनरिहागत्य सुखी च धनवान्भवेत् ॥ १०४॥"
  },
  {
    "text": "विद्वान्सुचिरजीवी च श्रीमानतुलविक्रमः ।\nयो वक्ति वा ददात्येव हरेर्नामानि भारते ॥ १०५॥"
  },
  {
    "text": "युगं नाम प्रमाणं च विष्णुलोके महीयते ।\nततः पुनरिहागत्य स सुखी धनवान्भवेत् ॥ १०६॥"
  },
  {
    "text": "यदि नारायणक्षेत्रे फलं कोटिगुणं भवेत् ।\nनाम्ना कोटिं हरेर्यो हि क्षेत्रे नारायणे जपेत् ॥ १०७॥"
  },
  {
    "text": "सर्वपापविनिर्मुक्तो जीवन्मुक्तो भवेद्ध्रुवम् ।\nन लभेत्स पुनर्जन्म वैकुण्ठे स महीयते ॥ १०८॥"
  },
  {
    "text": "लभेद्विष्णोश्च सारूप्यं न तस्य पतनं भवेत् ।\nविष्णुभक्तिं लभेत्सोऽपि विष्णुसारूप्यमाप्नुयात् ॥ १०९॥"
  },
  {
    "text": "शिवं यः पूजयेन्नित्यं कृत्वा लिङ्गं च पार्थिवम् ।\nयावज्जीवनपर्यन्तं स याति शिवमन्दिरम् ॥ ११०॥"
  },
  {
    "text": "मृदो रेणुप्रमाणाब्दं शिवलोके महीयते ।\nततः पुनरिहागत्य राजेन्द्रो भारते भवेत् ॥ १११॥"
  },
  {
    "text": "शिलां च पूजयेन्नित्यं शिलातोयं च भक्षति ।\nमहीयते च वैकुण्ठे यावद्वै ब्रह्मणः शतम् ॥ ११२॥"
  },
  {
    "text": "ततो लब्ध्वा पुनर्जन्म हरिभक्तिं च दुर्लभाम् ।\nमहीयते विष्णुलोके न तस्य पतनं भवेत् ॥ ११३॥"
  },
  {
    "text": "तपांसि चैव सर्वाणि व्रतानि निखिलानि च ।\nकृत्वा तिष्ठति वैकुण्ठे यावदिन्द्राश्चतुर्दश ॥ ११४॥"
  },
  {
    "text": "ततो लब्ध्वा पुनर्जन्म राजेन्द्रो भारते भवेत् ।\nततो मुक्तो भवेत्पश्चात्पुनर्जन्म न विद्यते ॥ ११५॥"
  },
  {
    "text": "यः स्नात्वा सर्वतीर्थेषु भुवः कृत्वा प्रदक्षिणाम् ।\nस तु निर्वाणतां याति न च जन्म भवेद्भुवि ॥ ११६॥"
  },
  {
    "text": "पुण्यक्षेत्रे भारते च योऽश्वमेधं करोति च ।\nअश्वलोममिताब्दं च शक्रस्यार्धासनं भजेत् ॥ ११७॥"
  },
  {
    "text": "चतुर्गुणं राजसूये फलमाप्नोति मानवः ।\nसर्वेभ्योऽपि मखेभ्यो हि परो देवीमखः स्मृतः ॥ ११८॥"
  },
  {
    "text": "विष्णुना च कृतः पूर्वं ब्रह्मणा च वरानने ।\nशङ्करेण महेशेन त्रिपुरासुरनाशने ॥ ११९॥"
  },
  {
    "text": "शक्तियज्ञः प्रधानश्च सर्वयज्ञेषु सुन्दरि ।\nनानेन सदृशो यज्ञस्त्रिषु लोकेषु विद्यते ॥ १२०॥"
  },
  {
    "text": "दक्षेण च कृतः पूर्वं महान्संवादसंयुतः ।\nबभूव कलहो यत्र दक्षशङ्करयोः सति ॥ १२१॥"
  },
  {
    "text": "शेपुश्च नन्दिनं विप्रा नन्दी विप्रांश्च कोपतः ।\nयद्धेतोर्दक्षयज्ञं च बभञ्ज चन्द्रशेखरः ॥ १२२॥"
  },
  {
    "text": "चकार देवीयज्ञं स पुरा दक्षः प्रजापतिः ।\nधर्मश्च कश्यपश्चैव शेषश्चापि च कर्दमः ॥ १२३॥"
  },
  {
    "text": "स्वायम्भुवो मनुश्चैव तत्पुत्रश्च प्रियव्रतः ।\nशिवः सनत्कुमारश्च कपिलश्च ध्रुवस्तथा ॥ १२४॥"
  },
  {
    "text": "राजसूयसहस्राणां फलमाप्नोति निश्चितम् ।\nदेवीयज्ञात्परो यज्ञो नास्ति वेदे फलप्रदः ॥ १२५॥"
  },
  {
    "text": "वर्षाणां शतजीवी च जीवन्मुक्तो भवेद्ध्रुवम् ।\nज्ञानेन तेजसा चैव विष्णुतुल्यो भवेदिह ॥ १२६॥"
  },
  {
    "text": "देवानां च यथा विष्णुर्वैष्णवानां च नारद ।\nशास्त्राणां च यथा वेदा वर्णानां ब्राह्मणो यथा ॥ १२७॥"
  },
  {
    "text": "तीर्थानां च यथा गङ्गा पवित्राणां शिवो यथा ।\nएकादशी व्रतानां च पुष्पाणां तुलसी यथा ॥ १२८॥"
  },
  {
    "text": "नक्षत्राणां यथा चन्द्रः पक्षिणां गरुडो यथा ।\nयथा स्त्रीणां च प्रकृती राधा वाणी वसुन्धरा ॥ १२९॥"
  },
  {
    "text": "शीघ्राणां चेन्द्रियाणां च चञ्चलानां मनो यथा ।\nप्रजापतीनां ब्रह्मा च प्रजानां च प्रजापतिः ॥ १३०॥"
  },
  {
    "text": "वृन्दावनं वनानां च वर्षाणां भारतं यथा ।\nश्रीमतां च यथा श्रीश्च विदुषां च सरस्वती ॥ १३१॥"
  },
  {
    "text": "पतिव्रतानां दुर्गा च सौभाग्यानां च राधिका ।\nदेवीयज्ञस्तथा वत्से सर्वयज्ञेषु भामिनि ॥ १३२॥"
  },
  {
    "text": "अश्वमेधशतेनैव शक्रत्वं च लभेद्ध्रुवम् ।\nसहस्रेण विष्णुपदं सम्प्राप्तः पृथुरेव च ॥ १३३॥"
  },
  {
    "text": "स्नानं च सर्वतीर्थानां सर्वयज्ञेषु दीक्षणम् ।\nसर्वेषां च व्रतानां च तपसां फलमेव च ॥ १३४॥"
  },
  {
    "text": "पाठे चतुर्णां वेदानां प्रादक्षिण्यं भुवस्तथा ।\nफलभूतमिदं सर्वं मुक्तिदं शक्तिसेवनम् ॥ १३५॥"
  },
  {
    "text": "पुराणेषु च वेदेषु चेतिहासेषु सर्वतः ।\nनिरूपितं सारभूतं देवीपादाम्बुजार्चनम् ॥ १३६॥"
  },
  {
    "text": "तद्वर्णनं च तद्ध्यानं तन्नामगुणकीर्तनम् ।\nतत्स्तोत्रस्मरणं चैव वन्दनं जपमेव च ॥ १३७॥"
  },
  {
    "text": "तत्पादोदकनैवेद्यं भक्षणं नित्यमेव च ।\nसर्वसम्मतमित्येवं सर्वेप्सितमिदं सति ॥ १३८॥"
  },
  {
    "text": "भज नित्यं परं ब्रह्म निर्गुणं प्रकृतिं पराम् ।\nगृहाण स्वामिनं वत्से सुखं वस च मन्दिरे ॥ १३९॥"
  },
  {
    "text": "अयं ते कथितः कर्मविपाको मङ्गलो नृणाम् ।\nसर्वेप्सितः सर्वमतस्तत्त्वज्ञानप्रदः परः ॥ १४०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे यमेन\nकर्मविपाककथनं नाम त्रिंशोऽध्यायः ॥ ९.३०॥"
  },
  {
    "text": "९.३१ एकत्रिंशोऽध्यायः । यमाष्टकवर्णनम् ।"
  },
  {
    "text": "श्रीनारायण उवाच ।\nशक्तेरुत्कीर्तनं श्रुत्वा सावित्री यमवक्त्रतः ।\nसाश्रुनेत्रा सपुलका यमं पुनरुवाच सा ॥ १॥"
  },
  {
    "text": "सावित्र्युवाच ।\nशक्तेरुत्कीर्तनं धर्म सकलोद्धारकारणम् ।\nश्रोतॄणां चैव वक्तॄणां जन्ममृत्युजराहरम् ॥ २॥"
  },
  {
    "text": "दानवानां च सिद्धानां तपसां च परं पदम् ।\nयोगानां चैव वेदानां कीर्तनं सेवनं विभो ॥ ३॥"
  },
  {
    "text": "मुक्तित्वममरत्वं च सर्वसिद्धित्वमेव च ।\nश्रीशक्तिसेवकस्यैव कलां नार्हन्ति षोडशीम् ॥ ४॥"
  },
  {
    "text": "भजामि केन विधिना वद वेदविदांवर ।\nशुभकर्मविपाकं च श्रुतं नॄणां मनोहरम् ॥ ५॥"
  },
  {
    "text": "कर्माशुभविपाकं च तन्मे व्याख्यातुमर्हसि ।\nइत्युक्त्वा च सती ब्रह्मन् भक्तिनम्रात्मकन्धरा ॥ ६॥"
  },
  {
    "text": "तुष्टाव धर्मराजं च वेदोक्तेन स्तवेन च ।\nसावित्र्युवाच ।\nतपसा धर्ममाराध्य पुष्करे भास्करः पुरा ॥ ७॥"
  },
  {
    "text": "धर्मं सूर्यः सुतं प्राप धर्मराजं नमाम्यहम् ।\nसमता सर्वभूतेषु यस्य सर्वस्य साक्षिणः ॥ ८॥"
  },
  {
    "text": "अतो यन्नाम शमनमिति तं प्रणमाम्यहम् ।\nयेनान्तश्च कृतो विश्वे सर्वेषां जीविनां परम् ॥ ९॥"
  },
  {
    "text": "कामानुरूपं कालेन तं कृतान्तं नमाम्यहम् ।\nबिभर्ति दण्डं दण्डाय पापिनां शुद्धिहेतवे ॥ १०॥"
  },
  {
    "text": "नमामि तं दण्डधरं यः शास्ता सर्वजीविनाम् ।\nविश्वं च कलयत्येव यः सर्वेषु च सन्ततम् ॥ ११॥"
  },
  {
    "text": "अतीव दुर्निवार्यं च तं कालं प्रणमाम्यहम् ।\nतपस्वी ब्रह्मनिष्ठो यः संयमी सञ्जितेन्द्रियः ॥ १२॥"
  },
  {
    "text": "जीवानां कर्मफलदस्तं यमं प्रणमाम्यहम् ।\nस्वात्मारामश्च सर्वज्ञो मित्रं पुण्यकृतां भवेत् ॥ १३॥"
  },
  {
    "text": "पापिनां क्लेशदो यस्तं पुण्यमित्रं नमाम्यहम् ।\nयज्जन्म ब्रह्मणोंऽशेन ज्वलन्तं ब्रह्मतेजसा ॥ १४॥"
  },
  {
    "text": "यो ध्यायति परं ब्रह्म तमीशं प्रणमाम्यहम् ।\nइत्युक्त्वा सा च सावित्री प्रणनाम यमं मुने ॥ १५॥"
  },
  {
    "text": "यमस्तां शक्तिभजनं कर्मपाकमुवाच ह ।\nइदं यमाष्टकं नित्यं प्रातरुत्थाय यः पठेत् ॥ १६॥"
  },
  {
    "text": "यमात्तस्य भयं नास्ति सर्वपापात्प्रमुच्यते ।\nमहापापी यदि पठेन्नित्यं भक्तिसमन्वितः ।\nयमः करोति संशुद्धं कायव्यूहेन निश्चितम् ॥ १७॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे\nयमाष्टकवर्णनं नामेकत्रिशोऽध्यायः ॥ ९.३१॥"
  },
  {
    "text": "९.३२ द्वात्रिंशोऽध्यायः । सावित्र्युपाख्याने कुण्डसङ्ख्यानिरूपणम् ।"
  },
  {
    "text": "श्रीनारायण उवाच ।\nमायाबीजं महामन्त्रं प्रदत्त्वा विधिपूर्वकम् ।\nकर्माशुभविपाकं च तामुवाच रवेः सुतः ॥ १॥"
  },
  {
    "text": "धर्मराज उवाच ।\nशुभकर्मविपाकान्न नरकं याति मानवः ।\nकर्माशुभविपाकं च कथयामि निशामय ॥ २॥"
  },
  {
    "text": "नानापुराणभेदेन नामभेदेन भामिनि ।\nनानाप्रकारं स्वर्गं च याति जीवः स्वकर्मभिः ॥ ३॥"
  },
  {
    "text": "शुभकर्मविपाकान्न नरकं याति कर्मभिः ।\nकुकर्मणा च नरकं याति नानाविधं नरः ॥ ४॥"
  },
  {
    "text": "नरकाणां च कुण्डानि सन्ति नानाविधानि च ।\nनानाशास्त्रप्रमाणेन कर्मभेदेन यानि च ॥ ५॥"
  },
  {
    "text": "विस्तृतानि च गर्तानि क्लेशदानि च दुःखिनाम् ।\nभयङ्कराणि घोराणि हे वत्से कुत्सितानि च ॥ ६॥"
  },
  {
    "text": "षडशीति च कुण्डानि एवमन्यानि सन्ति च ।\nनिबोध तेषां नामानि प्रसिद्धानि श्रुतौ सति ॥ ७॥"
  },
  {
    "text": "वह्निकुण्डं तप्तकुण्डं क्षारकुण्डं भयानकम् ।\nविट्कुण्डं मूत्रकुण्डं च श्लेष्मकुण्डं च दुःसहम् ॥ ८॥"
  },
  {
    "text": "गरकुण्डं दूषिकुण्डं वसाकुण्डं तथैव च ।\nशुक्रकुण्डमसुक्कुण्डमश्रुकुण्डं च कुत्सितम् ॥ ९॥"
  },
  {
    "text": "कुण्डं गात्रमलानां च कर्णविट्कुण्डमेव च ।\nमज्जाकुण्डं मांसकुण्डं नक्रकुण्डं च दुस्तरम् ॥ १०॥"
  },
  {
    "text": "लोमकुण्डं केशकुण्डमस्थिकुण्डं च दुस्तरम् ।\nताम्रकुण्डं लोहकुण्डं प्रतप्तं क्लेशदं महत् ॥ ११॥"
  },
  {
    "text": "चर्मकुण्डं तप्तसुराकुण्डं च परिकीर्तितम् ।\nतीक्ष्णकण्टककुण्डं च विषोदं विषकुण्डकम् ॥ १२॥"
  },
  {
    "text": "प्रतप्तकुण्डं तैलस्य कुन्तकुण्डं च दुर्वहम् ।\nकृमिकुण्डं पूयकुण्डं सर्पकुण्डं दुरन्तकम् ॥ १३॥"
  },
  {
    "text": "मशकुण्डं दंशकुण्डं भीमं गरलकुण्डकम् ।\nकुण्डं च वज्रदंष्ट्राणां वृश्चिकानां च सुव्रते ॥ १४॥"
  },
  {
    "text": "शरकुण्डं शूलकुण्डं खड्गकुण्डं च भीषणम् ।\nगोलकुण्डं नक्रकुण्डं काककुण्डं शुचास्पदम् ॥ १५॥"
  },
  {
    "text": "मन्थानकुण्डं बीजकुण्डं वज्रकुण्डं च दुःसहम् ।\nतप्तपाषाणकुण्डं च तीक्ष्णपाषाणकुण्डकम् ॥ १६॥"
  },
  {
    "text": "लालाकुण्डं मसीकुण्डं चूर्णकुण्डं तथैव च ।\nचक्रकुण्डं वक्रकुण्डं कूर्मकुण्डं महोल्बणम् ॥ १७॥"
  },
  {
    "text": "ज्वालाकुण्डं भस्मकुण्डं दग्धकुण्डं शुचिस्मिते ।\nतप्तसूचीमसिपत्रं क्षुरधारं सूचीमुखम् ॥ १८॥"
  },
  {
    "text": "गोकामुख नक्रमुखं गजदंशं च गोमुखम् ।\nकुम्भीपाकं कालसूत्रं मत्स्योदं कृमितन्तुकम् ॥ १९॥"
  },
  {
    "text": "पांसुभोज्यं पाशवेष्टं शूलप्रोतं प्रकम्पनम् ।\nउल्कामुखमन्धकूपं वेधनं ताडनं तथा ॥ २०॥"
  },
  {
    "text": "जालरन्ध्रं देहचूर्णं दलनं शोषणं कषम् ।\nशूर्पं ज्वालामुखं चैव धूमान्धं नागवेष्टनम् ॥ २१॥"
  },
  {
    "text": "कुण्डान्येतानि सावित्रि पापिनां क्लेशदानि च ।\nनियुतैः किङ्करगणै रक्षितानि च सन्ततम् ॥ २२॥"
  },
  {
    "text": "दण्डहस्तैः पाशहस्तैर्मदमत्तैर्भयङ्करैः ।\nशक्तिहस्तैर्गदाहस्तैरसिहस्तैः सुदारुणैः ॥ २३॥"
  },
  {
    "text": "तमोयुक्तैर्दयाहीनैर्निवार्यैश्च न सर्वतः ।\nतेजस्विभिश्च निःशङ्कैराताम्रपिङ्गलोचनैः ॥ २४॥"
  },
  {
    "text": "योगयुक्तैः सिद्धियुक्तैर्नानारूपधरैर्भटैः ।\nआसन्नमृत्युभिर्दृष्टैः पापिभिः सर्वजीविभिः ॥ २५॥"
  },
  {
    "text": "स्वकर्मनिरतैः सर्वैः शाक्तैः सौरैश्च गाणपैः ।\nअदृश्यैः पुण्यकृद्भिश्च सिद्धैर्योगिभिरेव च ॥ २६॥"
  },
  {
    "text": "स्वधर्मनिरतैर्वापि विततैर्वा स्वतन्त्रकैः ।\nबलवद्भिश्च निःशङ्कैः स्वप्नदृष्टैश्च वैष्णवैः ॥ २७॥"
  },
  {
    "text": "एतत्ते कथितं साध्वि कुण्डसङ्ख्यानिरूपणम् ।\nयेषां निवासो यत्कुण्डे निबोध कथयामि ते ॥ २८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे नारायणनारदसंवादे सावित्र्युपाख्याने\nकुण्डसङ्ख्यानिरूपणं नाम द्वात्रिंशोऽध्यायः ॥ ९.३२॥"
  },
  {
    "text": "९.३३ त्रयस्त्रिंशोऽध्यायः । नानाकर्मविपाकफलकथनम् ।"
  },
  {
    "text": "धर्मराज उवाच ।\nहरिसेवारतः शुद्धो योगसिद्धो व्रती सति ।\nतपस्वी ब्रह्मचारी च न याति नरकं ध्रुवम् ॥ १॥"
  },
  {
    "text": "कटुवाचा बान्धवांश्च बललेपेन यो नरः ।\nदग्धान्करोति बलवान् वह्निकुण्डं प्रयाति सः ॥ २॥"
  },
  {
    "text": "स्वगात्रलोममानाब्दं तत्र स्थित्वा हुताशने ।\nपशुयोनिमवाप्नोति रौद्रदग्धां त्रिजन्मनि ॥ ३॥"
  },
  {
    "text": "ब्राह्मणं तृषितं तप्तं क्षुधितं गृहमागतम् ।\nन भोजयति यो मूढस्तप्तकुण्डं प्रयाति सः ॥ ४॥"
  },
  {
    "text": "तत्र तल्लोममानं च वर्षं स्थित्वा च दुःखदे ।\nतप्तस्थले वह्नितल्पे पक्षी च सप्तजन्मसु ॥ ५॥"
  },
  {
    "text": "रविवारे च सङ्क्रान्त्याममायां श्राद्धवासरे ।\nवस्त्राणां क्षारसंयोगं करोति केवलं नरः ॥ ६॥"
  },
  {
    "text": "स याति क्षारकुण्डं च सूत्रमानाब्दमेव च ।\nस व्रजेद्रजकीं योनिं सप्तजन्मसु भारते ॥ ७॥"
  },
  {
    "text": "मूलप्रकृतिनिन्दां यः कुरुते मानवाधमः ।\nवेदनिन्दां शास्त्रनिन्दां पुराणानां तथैव च ॥ ८॥"
  },
  {
    "text": "ब्रह्मविष्णुशिवादीनां तथा निन्दापरो जनः ।\nगौरीवाण्यादिदेवीनां तथा निन्दापरो जनः ॥ ९॥"
  },
  {
    "text": "ते सर्वे निरये यान्ति तस्मिन्कुण्डे भयानके ।\nनातः परतरं कुण्डं दुःखदं तु भविष्यति ॥ १०॥"
  },
  {
    "text": "तत्र स्थित्वानेककल्पं सर्पयोनिं व्रजेत्पुनः ।\nदेवीनिन्दापराधस्य प्रायश्चित्तं न विद्यते ॥ ११॥"
  },
  {
    "text": "स्वदत्तां परदत्तां वा वृत्तिं च सुरविप्रयोः ।\nषष्टिवर्षसहस्राणि विट्कुण्डं च प्रयाति सः ॥ १२॥"
  },
  {
    "text": "तावन्त्येव च वर्षाणि विड्भोजी तत्र तिष्ठति ।\nषष्टिवर्षसहस्राणि विट्कृमिश्च पुनर्भुवि ॥ १३॥"
  },
  {
    "text": "परकीयतडागे च तडागं यः करोति च ।\nउत्सजेद्दैवदोषेण मूत्रकुण्डं प्रयाति सः ॥ १४॥"
  },
  {
    "text": "तद्रेणुमानवर्षं च तद्भोजी तत्र तिष्ठति ।\nपुनः पूर्णशताब्दं च स वृषो भारते भवेत् ॥ १५॥"
  },
  {
    "text": "एकाकी मिष्टमश्नाति श्लेष्मकुण्डं प्रयाति च ।\nपूर्णमब्दशतं चैव तद्भोजी तत्र तिष्ठति ॥ १६॥"
  },
  {
    "text": "ततः पूर्णशताब्दं च स प्रेतो भारते भवेत् ।\nश्लेष्ममूत्रपरं चैव पूयं भुङ्क्ते ततः शुचिः ॥ १७॥"
  },
  {
    "text": "पितरं मातरं चैव गुरुं भार्यां सुतं सुताम् ।\nयो न पुष्णात्यनाथं च गरकुण्डं प्रयाति सः ॥ १८॥"
  },
  {
    "text": "पूर्णमब्दशतं चैव तद्भोजी तत्र तिष्ठति ।\nततो व्रजेद्भूतयोनिं शतवर्षं ततः शुचिः ॥ १९॥"
  },
  {
    "text": "दृष्ट्वातिथिं वक्रचक्षुः करोति यो हि मानवः ।\nपितृदेवास्तस्य जलं न गृह्णन्ति च पापिनः ॥ २०॥"
  },
  {
    "text": "यानि कानि च पापानि ब्रह्महत्यादिकानि च ।\nइहैव लभते चान्ते दूषिकाकुण्डमाव्रजेत् ॥ २१॥"
  },
  {
    "text": "पूर्णमब्दशतं चैव तद्भोजी तत्र तिष्ठति ।\nततो व्रजेद्भूतयोनिं शतवर्षं ततः शुचिः ॥ २२॥"
  },
  {
    "text": "दत्त्वा द्रव्यं च विप्राय चान्यस्मै दीयते यदि ।\nस तिष्ठति वसाकुण्डे तद्भोजी शतवत्सरम् ॥ २३॥"
  },
  {
    "text": "कृकलासो भवेत्सोऽपि भारते सप्तजन्मसु ।\nततो भवेन्महारौद्रो दरिद्रोऽल्पायुरेव च ॥ २४॥"
  },
  {
    "text": "पुमांसं कामिनी वापि कामिनीं वा पुमानथ ।\nयः शुक्रं पाययत्येव शुक्रकुण्डं प्रयाति सः ॥ २५॥"
  },
  {
    "text": "पूर्णमब्दशतं चैव तद्भोजी तत्र तिष्ठति ।\nकृमियोनिं शताब्दं च व्रजेद्भूत्वा ततः शुचिः ॥ २६॥"
  },
  {
    "text": "सन्ताड्य च गुरुं विप्रं रक्तपातं च कारयेत् ।\nस च तिष्ठत्यसृक्कुण्डे तद्भोजी शतवत्सरम् ॥ २७॥"
  },
  {
    "text": "ततो लभेद्व्याघ्रजन्म सप्तजन्मसु भारते ।\nततः शुद्धिमवाप्नोति मानवश्च क्रमेण ह ॥ २८॥"
  },
  {
    "text": "योऽश्रु तत्याज गायन्तं भक्तं दृष्ट्वा सगद्गदम् ।\nश्रीकृष्णगुणसङ्गीते हसत्येव हि यो नरः ॥ २९॥"
  },
  {
    "text": "स वसेदश्रुकुण्डे च तद्भोजी शतवर्षकम् ।\nततो भवेच्च चाण्डालस्त्रिजन्मनि ततः शुचिः ॥ ३०॥"
  },
  {
    "text": "करोति शठता तद्वन्नित्यं सुहृदि यो नरः ।\nकुण्डं गात्रमलानां च स प्रयाति शताब्दकम् ॥ ३१॥"
  },
  {
    "text": "ततः स गार्दभीं योनिमवाप्नोति त्रिजन्मनि ।\nत्रिजन्मनि च शार्गालीं ततः शुद्धो भवेद् ध्रुवम् ॥ ३२॥"
  },
  {
    "text": "बधिरं यो हसत्येव निन्दत्येवाभिमानतः ।\nस वसेत्कर्णविट्कुण्डे तद्भोजी शतवत्सरम् ॥ ३३॥"
  },
  {
    "text": "ततो भवेत्स बधिरो दरिद्रः सप्तजन्मसु ।\nसप्तजन्मन्यङ्गहीनस्ततः शुद्धिं लभेद् ध्रुवम् ॥ ३४॥"
  },
  {
    "text": "लोभात्स्वभरणार्थाय जीविनं हन्ति यो नरः ।\nमज्जाकुण्डे वसेत्सोऽपि तद्भोजी लक्षवत्सरम् ॥ ३५॥"
  },
  {
    "text": "ततो भवेच्च शशको मीनश्च सप्तजन्मसु ।\nत्रिजन्मनि वराहश्च कुक्कुटः सप्तजन्मसु ॥ ३६॥"
  },
  {
    "text": "एणादयश्च कर्मभ्यस्ततः शुद्धिं लभेद् ध्रुवम् ।\nस्वकन्यापालनं कृत्वा विक्रीणाति च यो नरः ॥ ३७॥"
  },
  {
    "text": "अर्थलोभान्महामूढो मांसकुण्डं प्रयाति सः ।\nकन्यालोमप्रमाणाब्दं तद्भोजी तत्र तिष्ठति ॥ ३८॥"
  },
  {
    "text": "तस्य दण्डप्रहारं च कुर्वन्ति यमकिङ्कराः ।\nमांसभारं मूर्ध्नि कृत्वा रक्तभारं लिहेत्क्षुधा ॥ ३९॥"
  },
  {
    "text": "ततो हि भारते पापी कन्याविट्कृमिगो भवेत् ।\nषष्टिवर्षसहस्राणि व्याधश्च सप्तजन्मसु ॥ ४०॥"
  },
  {
    "text": "त्रिजन्मनि वराहश्च कुक्कुटः सप्तजन्मसु ।\nमण्डूको हि जलौकाश्च सप्तजन्मसु भारते ॥ ४१॥"
  },
  {
    "text": "सप्तजन्मसु काकश्च ततः शुद्धिं लभेद् ध्रुवम् ।\nव्रतानामुपवासानां श्राद्धादीनां च सङ्गमे ॥ ४२॥"
  },
  {
    "text": "करोति यः क्षौरकर्म सोऽशुचिः सर्वकर्मसु ।\nस च तिष्ठति कुण्डे च नखादीनाञ्च सुन्दरि ॥ ४३॥"
  },
  {
    "text": "तद्दैवदिनमानाब्दं तद्भोजी दण्डताडितः ।\nसकेशं पार्थिवं लिङ्गं यो वार्चयति भारते ॥ ४४॥"
  },
  {
    "text": "स तिष्ठति केशकुण्डे मृद्रेणुमानवर्षकम् ।\nतदन्ते यावनीं योनिं प्रयाति हरकोपतः ॥ ४५॥"
  },
  {
    "text": "शताब्दाच्छुद्धिमाप्नोति राक्षसः स भवेद् ध्रुवम् ।\nपितॄणां यो विष्णुपदे पिण्डं नैव ददाति च ॥ ४६॥"
  },
  {
    "text": "स च तिष्ठत्यस्थिकुण्डे स्वलोमाब्दं महोल्बणे ।\nततः सुयोनिं सम्प्राप्य कुखञ्जः सप्तजन्मसु ॥ ४७॥"
  },
  {
    "text": "भवेन्महादरिद्रश्च ततः शुद्धो हि देहतः ।\nयः सेवते महामूढो गुर्विणीं च स्वकामिनीम् ॥ ४८॥"
  },
  {
    "text": "प्रतप्ते ताम्रकुण्डे च शतवर्षं स तिष्ठति ।\nअवीरान्नं च यो भुङ्क्ते ऋतुस्नातान्नमेव च ॥ ४९॥"
  },
  {
    "text": "लोहकुण्डे शताब्दं च स च तिष्ठति तप्तके ।\nस व्रजेद्रजकीं योनिं काकानां सप्तजन्मसु ॥ ५०॥"
  },
  {
    "text": "महाव्रणी दरिद्रश्च ततः शुद्धी भवेन्नरः ।\nयो हि चर्माक्तहस्तेन देवद्रव्यमुपस्मृशेत् ॥ ५१॥"
  },
  {
    "text": "शतवर्षप्रमाणं च चर्मकुण्डे स तिष्ठति ।\nयः शूद्रेणाभ्यनुज्ञातो भुङ्क्ते शूद्रान्नमेव च ॥ ५२॥"
  },
  {
    "text": "स च तप्तसुराकुण्डे शताब्दं तिष्ठति द्विजः ।\nततो भवेच्छूद्रयाजी ब्राह्मणः सप्तजन्मसु ॥ ५३॥"
  },
  {
    "text": "शूद्रश्राद्धान्नभोजी च ततः शुद्धो भवेद्ध रुवम् ।\nवाग्दुष्टः कटुको वाचा ताडयेत्स्वामिनं सदा ॥ ५४॥"
  },
  {
    "text": "तीक्ष्णकण्टककुण्डे स तद्भोजी तत्र तिष्ठति ।\nताडितो यमदूतेन दण्डेन च चतुर्गुणम् ॥ ५५॥"
  },
  {
    "text": "ततः उच्चैःश्रवाः सप्तजन्मस्वेव ततः शुचि ।\nविषेण जीवनं हन्ति निर्दयो यो हि मानवः ॥ ५६॥"
  },
  {
    "text": "विषकुण्डे च तद्भोजी सहस्राब्दं च तिष्ठति ।\nततो भवेन्नृघाती च व्रणी च शतजन्मसु ॥ ५७॥"
  },
  {
    "text": "सप्तजन्मसु कुष्ठी च ततः शुद्धो भवेद् धुवम् ।\nदण्डेन ताडयेद् गां हि वृषञ्च वृषवाहकः ॥ ५८॥"
  },
  {
    "text": "भृत्यद्वारा स्वतन्त्रो वा पुण्यक्षेत्रे च भारते ।\nप्रतप्ते तैलकुण्डेऽग्नौ तिष्ठति स्म चतुर्युगम् ॥ ५९॥"
  },
  {
    "text": "गवां लोमप्रमाणाब्दं वृषो भवति तत्परम् ।\nकुन्तेन हन्ति यो जीवं वह्निलोहेन हेलया ॥ ६०॥"
  },
  {
    "text": "कुन्तकुण्डे वसेत्सोऽपि वर्षाणामयुतं सति ।\nततः सुयोनिं सम्प्राप्य चोदरे व्याधिसंयुतः ॥ ६१॥"
  },
  {
    "text": "जन्मनैकेन क्लेशेन ततः शुद्धो भवेन्नरः ।\nयो भुङ्क्ते च वृथा मांसं मांसलोभी द्विजाधमः ॥ ६२॥"
  },
  {
    "text": "हरेरनैवेद्यभोजी कृमिकुण्डं प्रयाति सः ।\nस्वलोममानवर्षं च तद्भोजी तत्र तिष्ठति ॥ ६३॥"
  },
  {
    "text": "ततो भवेन्म्लेच्छजातिस्त्रिजन्मनि ततो द्विजः ।\nब्राह्मणः शूद्रयाजी च शूद्रश्राद्धान्नभोजकः ॥ ६४॥"
  },
  {
    "text": "शूद्राणां शवदाही च पूयकुण्डे वसेद् ध्रुवम् ।\nयावल्लोमप्रमाणाब्दं यमदण्डेन सुव्रते ॥ ६५॥"
  },
  {
    "text": "ताडितो यमदूतेन तद्भोजी तत्र तिष्ठति ।\nततो भारतमागत्य स शूद्रः सप्तजन्मसु ॥ ६६॥"
  },
  {
    "text": "महारोगी दरिद्रश्च बधिरो मूक एव च ।\nकृष्णं पद्मं च के यस्य तं सर्पं हन्ति यो नरः ॥ ६७॥"
  },
  {
    "text": "स्वलोममानवर्षं च सर्पकुण्डं प्रयाति सः ।\nसर्पेण भक्षितः सोऽथ यमदूतेन ताडितः ॥ ६८॥"
  },
  {
    "text": "वसेच्च सर्पविड्भोजी ततः सर्पो भवेद् ध्रुवम् ।\nततो भवेन्मानवश्च स्वल्पायुर्दद्रुसंयुतः ॥ ६९॥"
  },
  {
    "text": "महाक्लेशेन तन्मृत्युः सर्पेण भक्षिताद् ध्रुवम् ।\nविधिप्रदत्तजीव्यांश्च क्षुद्रजन्तूंश्च हन्ति यः ॥ ७०॥"
  },
  {
    "text": "स दंशमशयोः कुण्डे जन्तुमानाब्दमेव च ।\nदिवानिशं भक्षितस्तैरनाहारश्च शब्दवान् ॥ ७१॥"
  },
  {
    "text": "हस्तपादादिबद्धश्च यमदूतेन ताडितः ।\nततो भवेत्क्षुद्रजन्तुर्जातिश्च यावनी भवेत् ॥ ७२॥"
  },
  {
    "text": "ततो भवेन्मानवश्च सोऽङ्गहीनस्ततः शुचिः ।\nयो मूढो मधुमश्नाति हत्वा च मधुमक्षिकाः ॥ ७३॥"
  },
  {
    "text": "स एव गारले कुण्डे जीवमानाब्दकं वसेत् ।\nभक्षितो गरलैर्दग्धो यमदूतेन ताडितः ॥ ७४॥"
  },
  {
    "text": "ततो हि मक्षिकाजातिस्ततः शुद्धो भवेन्नरः ।\nदण्डं करोत्यदण्ड्ये च विप्रे दण्डं करोति च ॥ ७५॥"
  },
  {
    "text": "स कुण्डं वज्रदंष्ट्राणां कीटानां याति सत्वरम् ।\nस तल्लोमप्रमाणाब्दं तत्र तिष्ठत्यहर्निशम् ॥ ७६॥"
  },
  {
    "text": "शब्दकृद्भक्षितस्तैस्तु यमदूतेन ताडितः ।\nकरोति रोदनं भद्रे हाहाकारं क्षणे क्षणे ॥ ७७॥"
  },
  {
    "text": "पुनः सूकरयोनौ च जायते सप्तजन्मसु ।\nत्रिजन्मनि काकयोनौ ततः शुद्धो भवेन्नरः ॥ ७८॥"
  },
  {
    "text": "अर्थलोभेन यो मूढः प्रजादण्डं करोति सः ।\nवृश्चिकानां च कुण्डं च तल्लोमाब्दं वसेद् ध्रुवम् ॥ ७९॥"
  },
  {
    "text": "ततो वृश्चिकजातिश्च सप्तजन्मसु भारते ।\nततो नरश्चाङ्गहीनो व्याधिशुद्धो भवेद् ध्रुवम् ॥ ८०॥"
  },
  {
    "text": "ब्राह्मणः शस्त्रधारी यो ह्यन्येषां धावको भवेत् ।\nसन्ध्याहीनश्च यो विप्रो हरिभक्तिविहीनकः ॥ ८१॥"
  },
  {
    "text": "स तिष्ठति स्वलोमाब्दं कुण्डेषु च शरादिषु ।\nविद्धः शरादिभिः शश्वत्ततः शुद्धो भवेन्नरः ॥ ८२॥"
  },
  {
    "text": "कारागारे सान्धकारे प्रणिहन्ति प्रजाश्च यः ।\nप्रमत्तः स्वस्य दोषेण गोलकुण्डं प्रयाति सः ॥ ८३॥"
  },
  {
    "text": "स पङ्कतप्ततोयाक्तं सान्धकारं भयङ्करम् ।\nतीक्ष्णदंष्ट्रैश्च कीटैश्च संयुक्तं गोलकुण्डकम् ॥ ८४॥"
  },
  {
    "text": "कीटैर्विद्धो वसेत्तत्र प्रजालोमाब्दमेव च ।\nततो भवेत्प्रजाभृत्यस्ततः शुद्धो भवेत्क्रमात् ॥ ८५॥"
  },
  {
    "text": "सरोवरादुत्थितांश्च नक्रादीन्हन्ति यो नरः ।\nनक्रकण्टकमानाब्दं नक्रकुण्डं प्रयाति सः ॥ ८६॥"
  },
  {
    "text": "ततो नक्रादिजातीयो भवेन्नक्रादिषु ध्रुवम् ।\nततः सद्यो विशुद्धो हि दण्डेनैव पुनः पुनः ॥ ८७॥"
  },
  {
    "text": "वक्षः श्रोणीस्तनास्यञ्च यः पश्यति परस्त्रियाः ।\nकामेन कामुको यो हि पुण्यक्षेत्रे च भारते ॥ ८८॥"
  },
  {
    "text": "स वसेत्काककुण्डे च काकैः सञ्चूर्णलोचनः ।\nततः स्वलोममानाब्दं भवेद्दग्धस्त्रिजन्मनि ॥ ८९॥"
  },
  {
    "text": "स्वर्णस्तेयी च यो मूढो भारते सुरविप्रयोः ।\nस च मन्थानकुण्डे वै स्वलोमाब्दं वसेद् ध्रुवम् ॥ ९०॥"
  },
  {
    "text": "ताडितो यमदूतेन मन्थानैश्छन्नलोचनः ।\nतद्विड्भोजी च तत्रैव ततश्चान्धस्त्रिजन्मनि ॥ ९१॥"
  },
  {
    "text": "सप्तजन्म दरिद्रश्च महाक्रूरश्च पातकी ।\nभारते स्वर्णकारश्च स च स्वर्णवणिक् ततः ॥ ९२॥"
  },
  {
    "text": "यो भारते ताम्रचौरो लोहचौरश्च सुन्दरि ।\nस च स्वलोममानाब्दं बीजकुण्डं प्रयाति सः ॥ ९३॥"
  },
  {
    "text": "तत्रैव बीजविड्भोजी बीजैश्च छन्नलोचनः ।\nताडितो यमदूतेन ततः शुद्धो भवेन्नरः ॥ ९४॥"
  },
  {
    "text": "भारते देवचौरश्च देवद्रव्यापहारकः ।\nस दुस्तरे वज्रकुण्डे स्वलोमाब्दं वसेद् ध्रुवम् ॥ ९५॥"
  },
  {
    "text": "देहदग्धोऽपि तद्वज्रैरनाहारश्च शब्दकृत् ।\nताडितो यमदूतैश्च ततः शुद्धो भवेन्नरः ॥ ९६॥"
  },
  {
    "text": "रौप्यगव्यांशुकानां च यश्चौरः सुरविप्रयोः ।\nतप्तपाषाणकुण्डेच स्वलोमाब्दं वसेद् ध्रुवम् ॥ ९७॥"
  },
  {
    "text": "त्रिजन्मनि च कंसोऽपि श्वेतरूपस्त्रिजन्मनि ।\nजन्मैकं श्वेतचिह्नश्च ततोऽन्ये श्वेतपक्षिणः ॥ ९८॥"
  },
  {
    "text": "ततो रक्तविकारी च शूली वै मानवो भवेत् ।\nसप्तजन्मसु चाल्पायुस्ततः शुद्धो भवेन्नरः ॥ ९९॥"
  },
  {
    "text": "रैतं कांस्यमयं पात्रं यो हरेद्देवविप्रयोः ।\nतीक्ष्णपाषाणकुण्डे च स्वलोमाब्दं वसेन्नरः ॥ १००॥"
  },
  {
    "text": "स भवेदश्वजातिश्च भारते सप्तजन्मसु ।\nततोऽधिकाङ्गजातिश्च पादरोगी ततः शुचिः ॥ १०१॥"
  },
  {
    "text": "पुंश्चल्यन्नं च यो भद्रे पुंश्चलीजीव्यजीविनः ।\nस्वलोममानवर्षं च लालाकुण्डे वसेद् ध्रुवम् ॥ १०२॥"
  },
  {
    "text": "ताडितो यमदूतेन तद्भोजी तत्र दुःखितः ।\nततश्चक्षुःशूलरोगी ततः शुद्धः क्रमेण सः ॥ १०३॥"
  },
  {
    "text": "म्लेच्छसेवी मसीजीवी यो विप्रो भारते भुवि ।\nवसेत्स्वलोममानाब्दं मसीकुण्डे स दुःखभाक् ॥ १०४॥"
  },
  {
    "text": "ताडितो यमदूतेन तद्भोजी तत्र तिष्ठति ।\nततस्त्रिजन्मनि भवेत्कृष्णवर्णः पशुः सति ॥ १०५॥"
  },
  {
    "text": "त्रिजन्मनि भवेच्छागः कृष्णवर्णस्त्रिजन्मनि ।\nततः स तालवृक्षश्च ततः शुद्धो भवेन्नरः ॥ १०६॥"
  },
  {
    "text": "धान्यादिसस्यं ताम्बूलं यो हरेत्सुरविप्रयोः ।\nआसनं च तथा तल्पं चूर्णकुण्डे प्रयाति सः ॥ १०७॥"
  },
  {
    "text": "शताब्दं तत्र निवसेद्यमदूतेन ताडितः ।\nततो भवेन्मेषजातिः कुक्कुटश्च त्रिजन्मनि ॥ १०८॥"
  },
  {
    "text": "ततो भवेद्वानरश्च कासव्याधियुतो भुवि ।\nवंशहीनो दरिद्रश्च स्वल्पायुश्च ततः शुचिः ॥ १०९॥"
  },
  {
    "text": "करोति चक्रं विप्राणां हृत्वा द्रव्यं च यो जनः ।\nस वसेच्चक्रकुण्डे च शताब्दं दण्डताडितः ॥ ११०॥"
  },
  {
    "text": "ततो भवेन्मानवश्च तैलकारस्त्रिजन्मनि ।\nव्याधियुक्तो भवेद्रोगी वंशहीनस्ततः शुचिः ॥ १११॥"
  },
  {
    "text": "गोधनेषु च विप्रेषु करोति वक्रतां पुमान् ।\nप्रयाति वक्रकुण्डं स तिष्ठेद्युगशतं सति ॥ ११२॥"
  },
  {
    "text": "ततो भवेत्स वक्राङ्गो हीनाङ्गः सप्तजन्मनि ।\nदरिद्रो वंशहीनश्च भार्याहीनस्ततः शुचिः ॥ ११३॥"
  },
  {
    "text": "ततो भवेद् गृध्रजन्मा त्रिजन्मनि च सूकरः ।\nत्रिजन्मनि बिडालश्च मयूरश्च त्रिजन्मनि ॥ ११४॥"
  },
  {
    "text": "निषिद्धं कूर्ममांसं च ब्राह्मणो यो हि भक्षति ।\nकूर्मकुण्डे वसेत्सोऽपि शताब्दं कूर्मभक्षितः ॥ ११५॥"
  },
  {
    "text": "ततो भवेत्कूर्मजन्मा त्रिजन्मनि च सूकरः ।\nत्रिजन्मनि बिडालश्च मयूरश्च ततः शुचिः ॥ ११६॥"
  },
  {
    "text": "घृतं तैलादिकं चैव यो हरेत्सुरविप्रयोः ।\nस याति ज्वालाकुण्डं च भस्मकुण्डं च पातकी ॥ ११७॥"
  },
  {
    "text": "तत्र स्थित्वा शताब्दं च स भवेत्तैलपाचितः ।\nसप्तजन्मनि मत्स्यश्च मूषकश्च ततः शुचिः ॥ ११८॥"
  },
  {
    "text": "सुगन्धितैलं धात्रीं वा गन्धद्रव्यान्यदेव वा ।\nभारते पुण्यवर्षे च यो हरेत्सुरविप्रयोः ॥ ११९॥"
  },
  {
    "text": "स वसेद्दग्धकुण्डे च भवेद्दग्धो दिवानिशम् ।\nस्वलोममानवर्षं च ततो दुर्गन्धिको भवेत् ॥ १२०॥"
  },
  {
    "text": "दुर्गन्धिकः सप्तजन्म मृगनाभिस्त्रिजन्मनि ।\nसप्तजन्मसु मन्थानस्ततो हि मानवो भवेत् ॥ १२१॥"
  },
  {
    "text": "बलेनैव छलेनैव हिंसारूपेण वा सति ।\nबलिष्ठश्च हरेद्भूमिं भारते परपैतृकीम् ॥ १२२॥"
  },
  {
    "text": "स वसेत्तप्तसूचिं च भवेत्तापी दिवानिशम् ।\nतप्ततैले यथा जीवो दग्धो भवति सन्ततम् ॥ १२३॥"
  },
  {
    "text": "भस्मसान्न भवत्येव भोगे देही न नश्यति ।\nसप्तमन्वन्तरं पापी सन्तप्तस्तत्र तिष्ठति ॥ १२४॥"
  },
  {
    "text": "शब्दं करोत्यनाहारो यमदूतेन ताडितः ।\nषष्टिवर्षसहस्राणि विट्कृमिश्च भवेत्ततः ॥ १२५॥"
  },
  {
    "text": "ततो भवेद्भूमिहीनो दरिद्रश्च ततः शुचिः ।\nततः स्वयोनिं सम्प्राप्य शुभं कर्माचरेत्पुनः ॥ १२६॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे नानाकर्म-\nविपाकफलकथनं नाम त्रयस्त्रिंशोऽध्यायः ॥ ९.३३॥"
  },
  {
    "text": "९.३४ चतुस्त्रिंशोऽध्यायः । नानाकर्मविपाकफलवर्णनम् ।"
  },
  {
    "text": "यम उवाच ।\nछिनत्ति जीवं खड्गेन दयाहीनः सुदारुणः ।\nनरघाती हन्ति नरमर्थलोभेन भारते ॥ १॥"
  },
  {
    "text": "असिपत्रे वसेत्सोऽपि यावदिन्द्राश्चतुर्दश ।\nतेषु यो ब्राह्मणान् हन्ति शतमन्वन्तरं वसेत् ॥ २॥"
  },
  {
    "text": "छिन्नाङ्गः संवसेत् सोऽपि खड्गधारेण सन्ततम् ।\nअनाहारः शब्दमुच्चैर्यमदूतेन ताडितः ॥ ३॥"
  },
  {
    "text": "मन्थानः शतजन्मानि शतजन्मानि सूकरः ।\nकुक्कुटः सप्त जन्मानि श‍ृगालः सप्तजन्मसु ॥ ४॥"
  },
  {
    "text": "व्याघ्रश्च सप्त जन्मानि वृकश्चैव त्रिजन्मसु ।\nसप्तजन्मसु मण्डूको यमदूतेन ताडितः ॥ ५॥"
  },
  {
    "text": "स भवेद्भारते वर्षे महिषश्च ततः शुचिः ।\nग्रामाणां नगराणां वा दहनं यः करोति च ॥ ६॥"
  },
  {
    "text": "क्षुरधारे वसेत्सोऽपि छिन्नाङ्गस्त्रियुगं सति ।\nततः प्रेतो भवेत्सद्यो वह्निवक्त्रो भ्रमन्महीम् ॥ ७॥"
  },
  {
    "text": "सप्तजन्मामेध्यभोजी कपोतः सप्तजन्मसु ।\nततो भवेन्महाशूली मानवः सप्तजन्मनि ॥ ८॥"
  },
  {
    "text": "सप्तजन्म गलत्कुष्ठी ततः शुद्धो भवेन्नरः ।\nपरकर्णे मुखं दत्त्वा परनिन्दां करोति यः ॥ ९॥"
  },
  {
    "text": "परदोषे महाश्लाघी देवब्राह्मणनिन्दकः ।\nसूचीमुखे वसेत्सोऽपि सूचीविद्धो युगत्रयम् ॥ १०॥"
  },
  {
    "text": "ततो भवेद् वृश्चिकश्च सर्पश्च सप्तजन्मसु ।\nवज्रकीटः सप्तजन्म भस्मकीटस्ततः परम् ॥ ११॥"
  },
  {
    "text": "ततो भवेन्मानवश्च महाव्याधिस्ततः शुचिः ।\nगृहिणां हि गृहं भित्त्वा वस्तुस्तेयं करोति यः ॥ १२॥"
  },
  {
    "text": "गाश्च छागांश्च मेषांश्च याति गोकामुखे च सः ।\nताडितो यमदूतेन वसेत्तत्र युगत्रयम् ॥ १३॥"
  },
  {
    "text": "ततो भवेत्सप्तजन्म गोजातिर्व्याधिसंयुतः ।\nत्रिजन्मनि मेषजातिश्छागजातिस्त्रिजन्मनि ॥ १४॥"
  },
  {
    "text": "ततो भवेन्मानवश्च नित्यरोगी दरिद्रकः ।\nभार्याहीनो बन्धुहीनः सन्तापी च ततः शुचिः ॥ १५॥"
  },
  {
    "text": "सामान्यद्रव्यचौरश्च याति नक्रमुखं च सः ।\nताडितो यमदूतेन वसेत्तत्राब्दकत्रयम् ॥ १६॥"
  },
  {
    "text": "ततो भवेत्सप्तजन्म गोपतिर्व्याधिसंयुतः ।\nततो भवेन्मानवश्च महारोगी ततः शुचिः ॥ १७॥"
  },
  {
    "text": "हन्ति गाश्च गजांश्चैव तुरगांश्च नगांस्तथा ।\nस याति गजदंशं च महापापी युगत्रयम् ॥ १८॥"
  },
  {
    "text": "ताडितो यमदूतेन नागदन्तेन सन्ततम् ।\nस भवेद्गजजातिश्च तुरगश्च त्रिजन्मनि ॥ १९॥"
  },
  {
    "text": "गोजातिर्म्लेच्छजातिश्च ततः शुद्धो भवेन्नरः ।\nजलं पिबन्तीं तृषितां गां वारयति यः पुमान् ॥ २०॥"
  },
  {
    "text": "नरकं गोमुखाकारं कृमितप्तोदकान्वितम् ।\nतत्र तिष्ठति सन्तप्तो यावन्मन्वन्तरावधि ॥ २१॥"
  },
  {
    "text": "ततो नरोऽपि गोहीनो महारोगी दरिद्रकः ।\nसप्तजन्मान्त्यजातिश्च ततः शुद्धो भवेन्नरः ॥ २२॥"
  },
  {
    "text": "गोहत्यां ब्रह्महत्यां च करोति ह्यतिदेशिकीम् ।\nयो हि गच्छत्यगम्यां च यः स्त्रीहत्यां करोति च ॥ २३॥"
  },
  {
    "text": "भिक्षुहत्यां महापापी भ्रूणहत्यां च भारते ।\nकुम्भीपाके वसेत्सोऽपि यावदिन्द्राश्चतुर्दश ॥ २४॥"
  },
  {
    "text": "ताडितो यमदूतेन चूर्ण्यमानश्च सन्ततम् ।\nक्षणं पतति वह्नौ च क्षणं पतति कण्टके ॥ २५॥"
  },
  {
    "text": "क्षणं पतेत्तप्ततैले तप्तो येन क्षणं क्षणम् ।\nक्षणं च तप्तलोहे च क्षणं च तप्तताम्रके ॥ २६॥"
  },
  {
    "text": "गृध्रो जन्मसहस्राणि शतजन्मानि सूकरः ।\nकाकश्च सप्त जन्मानि सर्पश्च सप्तजन्मसु ॥ २७॥"
  },
  {
    "text": "षष्टिवर्षसहस्राणि विष्ठायां जायते कृमिः ।\nनानाजन्मसु स वृषस्ततः कुष्ठी दरिद्रकः ॥ २८॥"
  },
  {
    "text": "सावित्र्युवाच ।\nविप्रहत्या च गोहत्या किंविधा चातिदैशिकी ।\nका वा नृणामगम्या च को वा सन्ध्याविहीनकः ॥ २९॥"
  },
  {
    "text": "अदीक्षितः पुमान्को वा को वा तीर्थप्रतिग्रही ।\nद्विजः को वा ग्रामयाजी को वा विप्रोऽथ देवलः ॥ ३०॥"
  },
  {
    "text": "शूद्राणां सूपकारश्च प्रमत्तो वृषलीपतिः ।\nएतेषां लक्षणं सर्वं वद वेदविदां वर ॥ ३१॥"
  },
  {
    "text": "धर्मराज उवाच ।\nश्रीकृष्णे च तदर्चायामन्येषां प्रकृतौ सति ।\nशिवे च शिवलिङ्गे च सूर्ये सूर्यमणौ तथा ॥ ३२॥"
  },
  {
    "text": "गणेशे वाथ दुर्गायामेवं सर्वत्र सुन्दरि ।\nयः करोति भेदबुद्धिं ब्रह्महत्यां लभेत्तु सः ॥ ३३॥"
  },
  {
    "text": "स्वगुरौ स्वेष्टदेवे च जन्मदातरि मातरि ।\nकरोति भेदबुद्धिं यो ब्रह्महत्यां लभेत्तु सः ॥ ३४॥"
  },
  {
    "text": "वैष्णवेषु च भक्तेषु ब्राह्मणेष्वितरेषु च ।\nकरोति भेदबुद्धिं यो ब्रह्महत्यां लभेत्तु सः ॥ ३५॥"
  },
  {
    "text": "विप्रपादोदके चैव शालग्रामोदके तथा ।\nकरोति भेदबुद्धिं यो ब्रह्महत्यां लभेत्तु सः ॥ ३६॥"
  },
  {
    "text": "शिवनैवेद्यके चैव हरिनैवेद्यके तथा ।\nकरोति भेदबुद्धिं यो ब्रह्महत्यां लभेत्तु सः ॥ ३७॥"
  },
  {
    "text": "सर्वेश्वरेश्वरे कृष्णे सर्वकारणकारणे ।\nसर्वाद्ये सर्वदेवानां सेव्ये सर्वान्तरात्मनि ॥ ३८॥"
  },
  {
    "text": "माययानेकरूपे वाप्येक एव हि निर्गुणे ।\nकरोतीशेन भेदं यो ब्रह्महत्यां लभेत्तु सः ॥ ३९॥"
  },
  {
    "text": "शक्तिभक्ते द्वेषबुद्धिं शक्तिशास्त्रे तथैव च ।\nद्वेषं यः कुरुते मर्त्यो ब्रह्महत्यां लभेत्तु सः ॥ ४०॥"
  },
  {
    "text": "पितृदेवार्चनं यो वा त्यजेद्वेदनिरूपितम् ।\nयः करोति निषिद्धं च ब्रह्महत्यां लभेत्तु सः ॥ ४१॥"
  },
  {
    "text": "यो निन्दति हृषीकेशं तन्मन्त्रोपासकं तथा ।\nपवित्राणां पवित्रं च ज्ञानानन्दं सनातनम् ॥ ४२॥"
  },
  {
    "text": "प्रधानं वैष्णवानां च देवानां सेव्यमीश्वरम् ।\nये नार्चयन्ति निन्दन्ति ब्रह्महत्यां लभन्ति ते ॥ ४३॥"
  },
  {
    "text": "ये निन्दन्ति महादेवीं कारणब्रह्मरूपिणीम् ।\nसर्वशक्तिस्वरूपां च प्रकृतिं सर्वमातरम् ॥ ४४॥"
  },
  {
    "text": "सर्वदेवस्वरूपां च सर्वेषां वन्दितां सदा ।\nसर्वकारणरूपां च ब्रह्महत्यां लभन्ति ते ॥ ४५॥"
  },
  {
    "text": "कृष्णजन्माष्टमीं रामनवमीं च सुपुण्यदाम् ।\nशिवरात्रिं तथा चैकादशीं वारे रवेस्तथा ॥ ४६॥"
  },
  {
    "text": "पञ्च पर्वाणि पुण्यानि ये न कुर्वन्ति मानवाः ।\nलभन्ति ब्रह्महत्यां ते चाण्डालाधिकपापिनः ॥ ४७॥"
  },
  {
    "text": "अम्बुवाच्यां भूखननं जलशौचादिकं च ये ।\nकुर्वन्ति भारते वर्षे ब्रह्महत्यां लभन्ति ते ॥ ४८॥"
  },
  {
    "text": "गुरुञ्च मातरं तातं साध्वीं भार्यां सुतं सुताम् ।\nअनिन्द्यां यो न पुष्णाति ब्रह्महत्यां लभेत्तु सः ॥ ४९॥"
  },
  {
    "text": "विवाहो यस्य न भवेन्न पश्यति सुतं तु यः ।\nहरिभक्तिविहीनो यो ब्रह्महत्यां लभेत्तु सः ॥ ५०॥"
  },
  {
    "text": "हरेरनैवेद्यभोजी नित्यं विष्णुं न पूजयेत् ।\nपुण्यं पार्थिवलिङ्गं च ब्रह्महासौ प्रकीर्तितः ॥ ५१॥"
  },
  {
    "text": "गोप्रहारं प्रकुर्वन्तं दृष्ट्वा यो न निवारयेत् ।\nयाति गोविप्रयोर्मध्ये गोहत्या तु लभेत्तु सः ॥ ५२॥"
  },
  {
    "text": "दण्डैर्गोस्ताडयेन्मूढो यो विप्रो वृषवाहनः ।\nदिने दिने गोवधं च लभते नात्र संशयः ॥ ५३॥"
  },
  {
    "text": "ददाति गोभ्य उच्छिष्टं भोजयेद् वृषवाहकम् ।\nभुनक्ति वृषवाहान्नं स गोहत्यां लभेद् ध्रुवम् ॥ ५४॥"
  },
  {
    "text": "वृषलीपतिं याजयेद्यो भुङ्क्तेऽन्नं तस्य यो नरः ।\nगोहत्याशतकं सोऽपि लभते नात्र संशयः ॥ ५५॥"
  },
  {
    "text": "पादं ददाति वह्नौ यो गाश्च पादेन ताडयेत् ।\nगेहं विशेदधौताङ्घ्रिः स्नात्वा गोवधमाप्नुयात् ॥ ५६॥"
  },
  {
    "text": "यो भुङ्क्ते स्निग्धपादेन शेते स्निग्धाङ्घ्रिरेव च ।\nसूर्योदये च यो भुङ्क्ते स गोहत्यां लभेद् ध्रुवम् ॥ ५७॥"
  },
  {
    "text": "अवीरान्नं च यो भुङ्क्ते योनिजीव्यस्य च द्विजः ।\nयस्त्रिसन्ध्याविहीनश्च गोहत्या लभते च सः ॥ ५८॥"
  },
  {
    "text": "स्वभर्तरि च देवे वा भेदबुद्धिं करोति या ।\nकटूक्त्या ताडयेत् कान्तं सा गोहत्यां लभेद् ध्रुवम् ॥ ५९॥"
  },
  {
    "text": "गोमार्गवर्जनं कृत्वा ददाति सस्यमेव वा ।\nतडागे वा तु दुर्गे वा स गोहत्यां लभेद् ध्रुवम् ॥ ६०॥"
  },
  {
    "text": "प्रायश्चित्ते गोवधस्य यः करोति व्यतिक्रमम् ।\nपुत्रलोभादथाज्ञानात्स गोहत्या लभेद् ध्रुवम् ॥ ६१॥"
  },
  {
    "text": "राजके दैवके यत्नाद् गोस्वामी गां न रक्षति ।\nदुःखं ददाति यो मूढो गोहत्यां स लभेद् ध्रुवम् ॥ ६२॥"
  },
  {
    "text": "प्राणिनो लङ्घयेद्यो हि देवार्चामनलं जलम् ।\nनैवेद्यं पुष्पमन्नं च स गोहत्यां लभेद् ध्रुवम् ॥ ६३॥"
  },
  {
    "text": "शश्वन्नास्तीति यो वादी मिथ्यावादी प्रतारकः ।\nदेवद्वेषी गुरुद्वेषी स गोहत्यां लभेद् ध्रुवम् ॥ ६४॥"
  },
  {
    "text": "देवताप्रतिमां दृष्ट्वा गुरुं वा ब्राह्मणं सति ।\nसम्भ्रमान्न नमेद्यो हि स गोहत्या लभेद् ध्रुवम् ॥ ६५॥"
  },
  {
    "text": "न ददात्याशिषं कोपात्प्रणताय च यो द्विजः ।\nविद्यार्थिने च विद्यां च स गोहत्यां लभेद् ध्रुवम् ॥ ६६॥"
  },
  {
    "text": "गोहत्या विप्रहत्या च कथिता चातिदेशिकी ।\nगम्यां स्त्रियं नृणामेव निबोध कथयामि ते ॥ ६७॥"
  },
  {
    "text": "स्वस्त्री गम्या च सर्वेषामिति वेदानुशासनम् ।\nअगम्या च तदन्या या चेति वेदविदो विदुः ॥ ६८॥"
  },
  {
    "text": "सामान्यं कथितं सर्वं विशेषं श‍ृणु सुन्दरि ।\nअत्यगम्या हि या याश्च निबोध कथयामि ताः ॥ ६९॥"
  },
  {
    "text": "शूद्राणां विप्रपत्नी च विप्राणां शूद्रकामिनी ।\nअत्यगम्या च निन्द्या च लोके वेदे पतिव्रते ॥ ७०॥"
  },
  {
    "text": "शूद्रश्च ब्राह्मणीं गत्वा ब्रह्महत्याशतं लभेत् ।\nतत्समं ब्राह्मणी चापि कुम्भीपाकं लभेद् ध्रुवम् ॥ ७१॥"
  },
  {
    "text": "शूद्राणां विप्रपत्नी च विप्राणां शूद्रकामिनी ।\nयदि शूद्रा व्रजेद्विप्रो वृषलीपतिरेव सः ॥ ७२॥"
  },
  {
    "text": "स भ्रष्टो विप्रजातेश्च चाण्डालात्सोऽधमः स्मृतः ।\nविष्ठासमश्च तत्पिण्डो मूत्रं तस्य च तर्पणम् ॥ ७३॥"
  },
  {
    "text": "न पितॄणां सुराणां च तद्दत्तमुपतिष्ठति ।\nकोटिजन्मार्जितं पुण्यं तस्यार्चात्तपसार्जितम् ॥ ७४॥"
  },
  {
    "text": "द्विजस्य वृषलीलोभान्नश्यत्येव न संशयः ।\nब्राह्मणश्च सुरापीतिर्विड्भोजी वृषलीपतिः ॥ ७५॥"
  },
  {
    "text": "तप्तमुद्रादग्धदेहस्तप्तशूलाङ्कितस्तथा ।\nहरिवासरभोजी च कुम्भीपाकं व्रजेद् द्विजः ॥ ७६॥"
  },
  {
    "text": "गुरुपत्नीं राजपत्नीं सपत्नीं मातरं ध्रुवम् ।\nसुतां पुत्रवधूं श्वश्रूं सगर्भां भगिनीं सतीम् ॥ ७७॥"
  },
  {
    "text": "सहोदरभ्रातृजायां मातुलानीं पितुः प्रसूम् ।\nमातुः प्रसूं तत्स्वसारं भगिनीं भ्रातृकन्यकाम् ॥ ७८॥"
  },
  {
    "text": "शिष्यां शिष्यस्य पत्नीं च भागिनेयस्य कामिनीम् ।\nभ्रातुः पुत्रप्रियां चैवात्यगम्या आह पद्मजः ॥ ७९॥"
  },
  {
    "text": "एताः कामेन कान्ता यो व्रजेद्वै मानवाधमः ।\nस मातृगामी वेदेषु ब्रह्महत्याशतं व्रजेत् ॥ ८०॥"
  },
  {
    "text": "अकर्मार्होऽप्यसंस्पृश्यो लोके वेदे च निन्दितः ।\nस याति कुम्भीपाके च महापापी सुदुष्करे ॥ ८१॥"
  },
  {
    "text": "करोत्यशुद्धां सन्ध्यां वा न सन्ध्यां वा करोति च ।\nत्रिसन्ध्यं वर्जयेद्यो वा सन्ध्याहीनश्च स द्विजः ॥ ८२॥"
  },
  {
    "text": "वैष्णवं च तथा शैवं शाक्तं सौरं च गाणपम् ।\nयोऽहङ्कारान्न गृह्णाति मन्त्रं सोऽदीक्षितः स्मृतः ॥ ८३॥"
  },
  {
    "text": "प्रवाहमवधिं कृत्वा यावद्धस्तचतुष्टयम् ।\nतत्र नारायणः स्वामी गङ्गागर्भान्तरे वसेत् ॥ ८४॥"
  },
  {
    "text": "तत्र नारायणक्षेत्रे मृतो याति हरेः पदम् ।\nवाराणस्यां बदर्यां च गङ्गासागरसङ्गमे ॥ ८५॥"
  },
  {
    "text": "पुष्करे हरिहरक्षेत्रे प्रभासे कामरूस्थले ।\nहरिद्वारे च केदारे तथा मातृपुरेऽपि च ॥ ८६॥"
  },
  {
    "text": "सरस्वतीनदीतीरे पुण्ये वृन्दावने वने ।\nगोदावर्यां च कौशिक्यां त्रिवेण्यां च हिमाचले ॥ ८७॥"
  },
  {
    "text": "एषु तीर्थेषु यो दानं प्रतिगृह्णाति कामतः ।\nस च तीर्थप्रतिग्राही कुम्भीपाके प्रयाति सः ॥ ८८॥"
  },
  {
    "text": "शूद्रसेवी शूद्रयाजी ग्रामयाजीति कीर्तितः ।\nतथा देवोपजीवी च देवलः परिकीर्तितः ॥ ८९॥"
  },
  {
    "text": "शूद्रपाकोपजीवी यः सूपकार इति स्मृतः ।\nसन्ध्यापूजनहीनश्च प्रमत्तः पतितः स्मृतः ॥ ९०॥"
  },
  {
    "text": "उक्तं सर्वं मया भद्रे लक्षणं वृषलीपतेः ।\nएते महापातकिनः कुम्भीपाकं प्रयान्ति ते ।\nकुण्डान्यन्यानि ये यान्ति निबोध कथयामि ते ॥ ९१॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे नारायणनारदसंवादे सावित्र्युपाख्याने\nनानाकर्मविपाकफलवर्णनं नाम चतुस्त्रिंशोऽध्यायः ॥ ९.३४॥"
  },
  {
    "text": "९.३५ पञ्चत्रिंशोऽध्यायः । नानाकर्मविपाकफलकथनम् ।"
  },
  {
    "text": "धर्मराज उवाच ।\nदेवसेवां विना साध्वि न भवेत्कर्मकृन्तनम् ।\nशुद्धकर्म शुद्धबीजं नरकश्च कुकर्मणा ॥ १॥"
  },
  {
    "text": "पुंश्चल्यन्नं च यो भुङ्क्ते योऽस्यां गच्छेत्पतिव्रते ।\nस द्विजः कालसूत्रं च मृतो याति सुदुर्गमम् ॥ २॥"
  },
  {
    "text": "शतवर्षं कालसूत्रे स्थिरीभूतो भवेद् ध्रुवम् ।\nतत्र जन्मनि रोगी च ततः शुद्धो भवेद् द्विजः ॥ ३॥"
  },
  {
    "text": "पतिव्रता चैकपतौ द्वितीये कुलटा स्मृता ।\nतृतीये धर्षिणी ज्ञेया चतुर्थे पुंश्चलीत्यपि ॥ ४॥"
  },
  {
    "text": "वेश्या च पञ्चमे षष्ठे पुङ्गी च सप्तमेऽष्टमे ।\nतत ऊर्ध्वं महावेश्या सास्पृश्या सर्वजातिषु ॥ ५॥"
  },
  {
    "text": "यो द्विजः कुलटां गच्छेद्धर्षिणीं पुंश्चलीमपि ।\nपुङ्गीं वेश्यां महावेश्यां मत्स्योदे याति निश्चितम् ॥ ६॥"
  },
  {
    "text": "शताब्दं कुलटागामी धृष्टागामी चतुर्गुणम् ।\nषड्गुणं पुंश्चलीगामी वेश्यागामी गुणाष्टकम् ॥ ७॥"
  },
  {
    "text": "पुङ्गीगामी दशगुणं वसेत्तत्र न संशयः ।\nमहावेश्याकामुकश्च ततो दशगुणं वसेत् ॥ ८॥"
  },
  {
    "text": "तत्रैव यातनां भुङ्क्ते यमदूतेन ताडितः ।\nतित्तिरिः कुलटागामी धृष्टागामी च वायसः ॥ ९॥"
  },
  {
    "text": "कोकिलः पुंश्चलीगामी वेश्यागामी वृकः स्मृतः ।\nपुङ्गीगामी सूकरश्च सप्तजन्मनि भारते ॥ १०॥"
  },
  {
    "text": "महावेश्याप्रगामी च जायते शाल्मलीतरुः ।\nयो भुङ्क्ते ज्ञानहीनश्च ग्रहणे चन्द्रसूर्ययोः ॥ ११॥"
  },
  {
    "text": "अरुन्तुदं स यात्येवाप्यन्नमानाब्दमेव च ।\nततो भवेन्मानवश्चाप्युदरे रोगपीडितः ॥ १२॥"
  },
  {
    "text": "गुल्मयुक्तश्च काणश्च दन्तहीनस्ततः शुचिः ।\nवाक्प्रदत्तां स्वकन्यां च योऽन्यस्मै प्रददाति च ॥ १३॥"
  },
  {
    "text": "स वसेत्पांसुकुण्डे च तद्भोजी शतवत्सरम् ।\nतद्द्रव्यहारी यः साध्वि पांसुवेष्टे शताब्दकम् ॥ १४॥"
  },
  {
    "text": "निवसेच्छरशय्यायां मम दूतेन ताडितः ।\nभक्त्या न पूजयेद्विप्रः शिवलिङ्गं च पार्थिवम् ॥ १५॥"
  },
  {
    "text": "स याति शूलिनः पापाच्छूलप्रोतं सुदारुणम् ।\nस्थित्वा शताब्दं तत्रैव श्वापदः सप्तजन्मसु ॥ १६॥"
  },
  {
    "text": "ततो भवेद्देवलश्च सप्तजन्म ततः शुचिः ।\nकरोति कुण्ठितं विप्रं यद्भिया कम्पते द्विजः ॥ १७॥"
  },
  {
    "text": "प्रकम्पने वसेत्सोऽपि विप्रलोमाब्दमेव च ।\nप्रकोपवदना कोपात् स्वामिनं या च पश्यति ॥ १८॥"
  },
  {
    "text": "कटूक्तिं तं प्रवदति सोल्मुकं सम्प्रयाति हि ।\nउल्कां ददाति तद्वक्त्रे सततं मम किङ्करः ॥ १९॥"
  },
  {
    "text": "दण्डेन ताडयेन्मूर्ध्नि तल्लोमाब्दप्रमाणकम् ।\nततो भवेन्मानवी च विधवा सप्तजन्मसु ॥ २०॥"
  },
  {
    "text": "सा भुक्त्वा चैव वैधव्यं व्याधियुक्ता ततः शुचिः ।\nया ब्राह्मणी शूद्रभोग्या चान्धकूपे प्रयाति सा ॥ २१॥"
  },
  {
    "text": "तप्तशौचोदके ध्वान्ते तदाहारी दिवानिशम् ।\nनिवसेदतिसन्तप्ता मम दूतेन ताडिता ॥ २२॥"
  },
  {
    "text": "शौचोदके निमग्ना सा यावदिन्द्राश्चतुर्दश ।\nकाकी जन्मसहस्राणि शतजन्मानि सूकरी ॥ २३॥"
  },
  {
    "text": "श‍ृगाली शतजन्मानि शतजन्मानि कुक्कुटी ।\nपारावती सप्तजन्म वानरी सप्तजन्मसु ॥ २४॥"
  },
  {
    "text": "ततो भवेत्सा चाण्डाली सर्वभोग्या च भारते ।\nततो भवेच्च रजकी यक्ष्मग्रस्ता च पुंश्चली ॥ २५॥"
  },
  {
    "text": "ततः कुष्ठयुता तैलकारी शुद्धा भवेत्ततः ।\nनिवसेद्वेधने वेश्या पुङ्गी च दण्डताडने ॥ २६॥"
  },
  {
    "text": "जलरन्ध्रे वसेद्वेश्या कुलटा देहचूर्णके ।\nस्वैरिणी दलने चैव धृष्टा च शोषणे तथा ॥ २७॥"
  },
  {
    "text": "निवसेद्यातनायुक्ता मम दूतेन ताडिता ।\nविण्मूत्रभक्षा सततं यावन्मन्वन्तरं सति ॥ २८॥"
  },
  {
    "text": "ततो भवेद्विट्कृमिश्च लक्षवर्षं ततः शुचिः ।\nब्राह्मणो ब्राह्मणीं गच्छेत्क्षत्रियां वापि क्षत्रियः ॥ २९॥"
  },
  {
    "text": "वैश्यो वैश्यां च शूद्रा वा शूद्रश्चापि व्रजेद्यदि ।\nसवर्णपरदारैश्च कषायं यान्ति ते जनाः ॥ ३०॥"
  },
  {
    "text": "भुक्त्वा कषायतप्तोदं निवसेद्वा शताब्दकम् ।\nततो विप्रो भवेच्छुद्धस्ततो वै क्षत्रियादयः ॥ ३१॥"
  },
  {
    "text": "योषितश्चापि शुद्ध्यन्तीत्येवमाह पितामहः ।\nक्षत्रियो ब्राह्मणीं गच्छेद्वैश्यो वापि पतिव्रते ॥ ३२॥"
  },
  {
    "text": "मातृगामी भवेत्सोऽपि शूर्पे च नरके वसेत् ।\nशूर्पाकारैश्च कृमिभिर्ब्राह्मण्या सह भक्षितः ॥ ३३॥"
  },
  {
    "text": "प्रतप्तमूत्रभोजी च मम दूतेन ताडितः ।\nतत्रैव यातनां भुङ्क्ते यावदिन्द्राश्चतुर्दश ॥ ३४॥"
  },
  {
    "text": "सप्तजन्म वराहश्च छागलश्च ततः शुचिः ।\nकरे धृत्वा तु तुलसीं प्रतिज्ञां यो न पालयेत् ॥ ३५॥"
  },
  {
    "text": "मिथ्या वा शपथं कुर्यात्स च ज्वालामुखं व्रजेत् ।\nगङ्गातोयं करे कृत्वा प्रतिज्ञां यो न पालयेत् ॥ ३६॥"
  },
  {
    "text": "शिलां वा देवप्रतिमां स च ज्वालामुखं व्रजेत् ।\nदत्त्वा दक्षिणहस्तं च प्रतिज्ञां यो न पालयेत् ॥ ३७॥"
  },
  {
    "text": "स्थित्वा देवगृहे वापि स च ज्वालामुखं व्रजेत् ।\nआस्पृश्य ब्राह्मणं गां च ज्वालावह्निं व्रजेद् द्विजः ॥ ३८॥"
  },
  {
    "text": "न पालयेत्प्रतिज्ञां च स च ज्वालामुखं व्रजेत् ।\nमित्रद्रोही कृतघ्नश्च यश्च विश्वासघातकः ॥ ३९॥"
  },
  {
    "text": "मिथ्यासाक्ष्यप्रदश्चैव स च ज्वालामुखं व्रजेत् ।\nएते तत्र वसन्त्येव यावदिन्द्राश्चतुर्दश ॥ ४०॥"
  },
  {
    "text": "तथाङ्गारप्रदग्धाश्च मम दूतेन ताडिताः ।\nचाण्डालस्तुलसीं स्पृष्ट्वा सप्तजन्म ततः शुचिः ॥ ४१॥"
  },
  {
    "text": "म्लेच्छो गङ्गाजलस्पर्शी पञ्चजन्म ततः शुचिः ।\nशिलास्पर्शी विट्कृमिश्च सप्तजन्मसु सुन्दरि ॥ ४२॥"
  },
  {
    "text": "अर्चास्पर्शी ब्रह्मकृमिः सप्तजन्म ततः शुचि ।\nदक्षहस्तप्रदाता च सर्पश्च सप्तजन्मसु ॥ ४३॥"
  },
  {
    "text": "ततो भवेद् ब्रह्महीनो मानवश्च ततः शुचिः ।\nमिथ्यावादी देवगृहे देवलः सप्तजन्मसु ॥ ४४॥"
  },
  {
    "text": "विप्रादिस्पर्शकारी च व्याघ्रजातिर्भवेद् ध्रुवम् ।\nततो भवेच्च मूकः स बधिरश्च त्रिजन्मनि ॥ ४५॥"
  },
  {
    "text": "भार्याहीनो बन्धुहीनो वंशहीनस्ततः शुचिः ।\nमित्रद्रोही च नकुलः कृतघ्नश्चापि गण्डकः ॥ ४६॥"
  },
  {
    "text": "विश्वासघाती व्याघ्रश्च सप्तजन्मसु भारते ।\nमिथ्यासाक्षी च वक्तव्ये मण्डूकः सप्तजन्मसु ॥ ४७॥"
  },
  {
    "text": "पूर्वान्सप्तापरान्सप्त पुरुषान्हन्ति चात्मनः ।\nनित्यक्रियाविहीनश्च जडत्वेन युतो द्विजः ॥ ४८॥"
  },
  {
    "text": "यस्यानास्था वेदवाक्ये मन्दं हसति सन्ततम् ।\nव्रतोपवासहीनश्च सद्वाक्यपरनिन्दकः ॥ ४९॥"
  },
  {
    "text": "धूम्रान्धे च वसेत्सोऽपि शताब्दं धूम्रभक्षकः ।\nजलजन्तुर्भवेत्सोऽपि शतजन्मक्रमेण च ॥ ५०॥"
  },
  {
    "text": "ततो नानाप्रकारश्च मत्स्यजातिस्ततः शुचिः ।\nयः करोत्युपहासं च देवब्राह्मणयोर्धने ॥ ५१॥"
  },
  {
    "text": "पातयित्वा स पुरुषान्दशपूर्वान्दशापरान् ।\nसोऽयं याति च धूम्रान्धं धूम्रध्वान्तसमन्वितम् ॥ ५२॥"
  },
  {
    "text": "धूम्रक्लिष्टो धूम्रभोजी वसेत्तत्र चतुर्गुणम् ।\nततो मूषकजातिश्च सप्तजन्मसु भारते ॥ ५३॥"
  },
  {
    "text": "ततो नानाविधाः पक्षिजातयः कृमिजातिभिः ।\nततो नानाविधा वृक्षा पशवश्च ततो नरः ॥ ५४॥"
  },
  {
    "text": "विप्रो दैवज्ञजीवी च वैद्यजीवी चिकित्सकः ।\nलाक्षालोहादिव्यापारी रसादिविक्रयी च यः ॥ ५५॥"
  },
  {
    "text": "स याति नागवेष्टं च नागैर्वेष्टितमेव च ।\nवसेत्स लोममानाब्दं तत्रैव नागपाशितः ॥ ५६॥"
  },
  {
    "text": "ततो नानाविधाः पक्षिजातयश्च ततो नरः ।\nततो भवेत्स गणको वैद्यश्च सप्तजन्मसु ॥ ५७॥"
  },
  {
    "text": "गोपश्च कर्मकारश्च रङ्गकारस्ततः शुचिः ।\nप्रसिद्धानि च कुण्डानि कथितानि पतिव्रते ॥ ५८॥"
  },
  {
    "text": "अन्यानि चाप्रसिद्धानि क्षुद्राणि सन्ति तत्र वै ।\nसन्ति पातकिनस्तेषु स्वकर्मफलभोगिनः ।\nभ्रमन्ति नानायोनिं च किं भूयः श्रोतुमिच्छसि ॥ ५९॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे\nनानाकर्मविपाकफलकथनं नाम पञ्चत्रिंशोऽध्यायः ॥ ९.३५॥"
  },
  {
    "text": "९.३६ षट्त्रिंशोऽध्यायः । देवपूजनात् सर्वारिष्टनिवृत्तिवर्णनम् ।"
  },
  {
    "text": "सावित्र्युवाच ।\nधर्मराज महाभाग वेदवेदाङ्गपारग ।\nनानापुराणेतिहासे यत्सारं तत्प्रदर्शय ॥ १॥"
  },
  {
    "text": "सर्वेषु सारभूतं यत्सर्वेष्टं सर्वसम्मतम् ।\nकर्मच्छेदबीजरूपं प्रशस्तं सुखदं नृणाम् ॥ २॥"
  },
  {
    "text": "सर्वप्रदं च सर्वेषां सर्वमङ्गलकारणम् ।\nभयं दुःखं न पश्यन्ति येन वै सर्वमानवाः ॥ ३॥"
  },
  {
    "text": "कुण्डानि ते न पश्यन्ति तेषु नैव पतन्ति च ।\nन भवेद्येन जन्मादि तत्कर्म वद साम्प्रतम् ॥ ४॥"
  },
  {
    "text": "किमाकाराणि कुण्डानि तानि वा निर्मितानि च ।\nके च केनैव रूपेण तत्र तिष्ठन्ति पापिनः ॥ ५॥"
  },
  {
    "text": "स्वदेहे भस्मसाद्भूते याति लोकान्तरं नरः ।\nकेन देहेन वा भोगं करोति च शुभाशुभम् ॥ ६॥"
  },
  {
    "text": "सुचिरं क्लेशभोगेन कथं देहो न नश्यति ।\nदेहो वा किंविधो ब्रह्मंस्तन्मे व्याख्यातुमर्हसि ॥ ७॥"
  },
  {
    "text": "श्रीनारायण उवाच ।\nसावित्रीवचनं श्रुत्वा धर्मराजो हरिं स्मरन् ।\nकथां कथितुमारेभे कर्मबन्धनिकृन्तनीम् ॥ ८॥"
  },
  {
    "text": "धर्मराज उवाच ।\nवत्से चतुर्षु वेदेषु धर्मेषु संहितासु च ।\nपुराणेष्वितिहासेषु पाञ्चरात्रादिकेषु च ॥ ९॥"
  },
  {
    "text": "अन्येषु धर्मशास्त्रेषु वेदाङ्गेषु च सुव्रते ।\nसर्वेष्टं सारभूतं च पञ्चदेवानुसेवनम् ॥ १०॥"
  },
  {
    "text": "जन्ममृत्युजराव्याधिशोकसन्तापनाशनम् ।\nसर्वमङ्गलरूपं च परमानन्दकारणम् ॥ ११॥"
  },
  {
    "text": "कारणं सर्वसिद्धीनां नरकार्णवतारणम् ।\nभक्तिवृक्षाङ्कुरकरं कर्मवृक्षनिकृन्तनम् ॥ १२॥"
  },
  {
    "text": "विमोक्षसोपानमिदमविनाशपदं स्मृतम् ।\nसालोक्यसार्ष्टिसारूप्यसामीप्यादिप्रदं शुभम् ॥ १३॥"
  },
  {
    "text": "कुण्डानि यमदूतैश्च रक्षितानि सदा शुभे ।\nन हि पश्यन्ति स्वप्ने च पञ्चदेवार्चका नराः ॥ १४॥"
  },
  {
    "text": "देवीभक्तिविहीना ये ते पश्यन्ति ममालयम् ।\nयान्ति ये हरितीर्थं वा श्रयन्ति हरिवासरम् ॥ १५॥"
  },
  {
    "text": "प्रणमन्ति हरिं नित्यं हर्यर्चां कल्पयन्ति च ।\nन यान्ति तेऽपि घोरां च मम संयमिनीं पुरीम् ॥ १६॥"
  },
  {
    "text": "त्रिसन्धिपूता विप्राश्च शुद्धाचारसमन्विताः ।\nनिवृत्तिं नैव लप्स्यन्ति देवीसेवां विना नराः ॥ १७॥"
  },
  {
    "text": "स्वधर्मनिरताचाराः स्वधर्मनिरतास्तथा ।\nगच्छन्तो मृत्युलोकं च दुर्दृशा मम किङ्कराः ॥ १८॥"
  },
  {
    "text": "भीताः शिवोपासकेभ्यो वैनतेयादिवोरगाः ।\nस्वदूतं पाशहस्तं च गच्छन्तं वारयाम्यहम् ॥ १९॥"
  },
  {
    "text": "यास्यन्ति ते च सर्वत्र हरिदासाश्रमं विना ।\nकृष्णमन्त्रोपासकाच्च वैनतेयादिवोरगाः ॥ २०॥"
  },
  {
    "text": "देवीमन्त्रोपासकानां नाम्नाञ्चैव निकृन्तनम् ।\nकरोति नखलेखन्या चित्रगुप्तश्च भीतवत् ॥ २१॥"
  },
  {
    "text": "मधुपर्कादिकं तेषां कुरुते च पुनः पुनः ।\nविलङ्घ्य ब्रह्मलोकं च लोकं गच्छन्ति ते सति ॥ २२॥"
  },
  {
    "text": "दुरितानि च नश्यन्ति येषां संस्पर्शमात्रतः ।\nते महाभाग्यवन्तो हि सहस्रकुलपावनाः ॥ २३॥"
  },
  {
    "text": "यथा च प्रज्वलद्वह्नौ शुष्कानि च तृणानि च ।\nप्राप्नोति मोहः सम्मोहं तांश्च दृष्ट्वा च भीतवत् ॥ २४॥"
  },
  {
    "text": "कामश्च कामिनं याति लोभक्रोधौ ततः सति ।\nमृत्युः प्रलीयते रोगो जरा शोको भयं तथा ॥ २५॥"
  },
  {
    "text": "कालः शुभाशुभं कर्म हर्षो भोगस्तथैव च ।\nये ये न यान्ति तां पीडां कथितास्ते मया सति ॥ २६॥"
  },
  {
    "text": "श‍ृणु देहविवरणं कथयामि यथागमम् ।\nपृथिवी वायुराकाशस्तेजस्तोयमिति स्फुटम् ॥ २७॥"
  },
  {
    "text": "देहिनां देहबीजं च स्रष्टृसृष्टिविधौ परम् ।\nपृथिव्यादिपञ्जभूतैर्यो देहो निर्मितो भवेत् ॥ २८॥"
  },
  {
    "text": "स कृत्रिमो नश्वरश्च भस्मसाच्च भवेदिह ।\nबद्धोऽङ्गुष्ठप्रमाणश्च यो जीवः पुरुषः कृतः ॥ २९॥"
  },
  {
    "text": "बिभर्ति सूक्ष्मं देहं तं तद्रूपं भोगहेतवे ।\nस देहो न भवेद्भस्म ज्वलदग्नौ ममालये ॥ ३०॥"
  },
  {
    "text": "जलेन नष्टो देही वा प्रहारे सुचिरं कृते ।\nन शस्त्रेण न वास्त्रेण सुतीक्ष्णकण्टके तथा ॥ ३१॥"
  },
  {
    "text": "तप्तद्रवे तप्तलोहे तप्तपाषाण एव च ।\nप्रतप्तप्रतिमाश्लेषे यत्पूर्वपतनेऽपि च ॥ ३२॥"
  },
  {
    "text": "न दग्धो न च भग्नः स भुङ्क्ते सन्तापमेव च ।\nकथितो देहवृत्तान्तः कारणं च यथागमम् ।\nकुण्डानां लक्षणं सर्वं बोधाय कथयामि ते ॥ ३३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे नारायणनारदसंवादे\nदेवपूजनात् सर्वारिष्टनिवृत्तिवर्णनं नाम षट्त्रिंशोऽध्यायः ॥ ९.३६॥"
  },
  {
    "text": "९.३७ सप्तत्रिंशोऽध्यायः । नानानरककुण्डवर्णनम् ।"
  },
  {
    "text": "धर्मराज उवाच ।\nपूर्णेन्दुमण्डलाकारं सर्वं कुण्डं च वर्तुलम् ।\nनिम्नं पाषाणभेदैश्च पाचितं बहुभिः सति ॥ १॥"
  },
  {
    "text": "न नश्वरं चाप्रलयं निर्मितं चेश्वरेच्छया ।\nक्लेशदं पातकानां च नानारूपं तदालयम् ॥ २॥"
  },
  {
    "text": "ज्वलदङ्गाररूपं च शतहस्तशिखान्वितम् ।\nपरितः क्रोशमानं च वह्निकुण्डं प्रकीर्तितम् ॥ ३॥"
  },
  {
    "text": "महाशब्दं प्रकुर्वद्भिः पापिभिः परिपूरितम् ।\nरक्षितं मम दूतैश्च ताडितैश्चापि सन्ततम् ॥ ४॥"
  },
  {
    "text": "प्रतप्तोदकपूर्णं च हिंस्रजन्तुसमन्वितम् ।\nमहाघोरं काकुशब्दं प्रहारेण दृढेन च ॥ ५॥"
  },
  {
    "text": "क्रोशार्धमानं तद्दूतैस्ताडितैर्मम पार्षदैः ।\nतप्तक्षारोदकैः पूर्णं पुनः काकैश्च सङ्कुलम् ॥ ६॥"
  },
  {
    "text": "सङ्कुलं पापिभिश्चैव क्रोशमानं भयानकम् ।\nत्राहीति शब्दं कुर्वद्भिर्मम दूतैश्च ताडितैः ॥ ७॥"
  },
  {
    "text": "प्रचलद्भिरनाहारैः शुष्ककण्ठोष्ठतालुकैः ।\nविड्भिरेव कृतं पूर्णं क्रोशमानं च कुत्सितम् ॥ ८॥"
  },
  {
    "text": "अतिदुर्गन्धिसंसक्तं व्याप्तं पापिभिरन्वहम् ।\nताडितैर्मम दूतैश्च तदाहारैः सुदारुणैः ॥ ९॥"
  },
  {
    "text": "रक्षेति शब्दं कुर्वद्भिस्तत्कीटैरेव भक्षितैः ।\nतप्तमूत्रद्रवैः पूर्णं मूत्रकीटैश्च सङ्कुलम् ॥ १०॥"
  },
  {
    "text": "युक्तं महापातकिभिस्तत्कीटैर्भक्षितैः सदा ।\nगव्यूतिमानं ध्वान्ताक्तं शब्दकृद्भिश्च सन्ततम् ॥ ११॥"
  },
  {
    "text": "मद्दूतैस्ताडितैर्घोरैः शुष्ककण्ठोष्ठतालुकैः ।\nश्लेष्मपूर्णं प्रशमितं तत्कीटैः पूरितं सदा ॥ १२॥"
  },
  {
    "text": "तद्भोजिभिः पापिभिश्च वेष्टितं वेष्टितैः सदा ।\nक्रोशार्धं गरकुण्डं च गरभोजिभिरन्वितम् ॥ १३॥"
  },
  {
    "text": "गरकीटैर्भक्षितैश्च पापिभिः पूर्णमेव च ।\nताडितैर्मम दूतैश्च शब्दकृद्भिश्च कम्पितैः ॥ १४॥"
  },
  {
    "text": "सर्पाकारेर्वज्रदंष्ट्रै शुष्ककण्ठैः सुदारुणैः ।\nनेत्रयोर्मलपूर्णं च क्रोशार्धं कीटसंयुतम् ॥ १५॥"
  },
  {
    "text": "पापिभिः सङ्कुलं शश्वद्भ्रमद्भिः कीटभक्षितैः ।\nवसारसेन सम्पूर्णं क्रोशतुर्यं सुदुःसहम् ॥ १६॥"
  },
  {
    "text": "तद्भोजिभिः पातकिभिर्मम दूतैश्च ताडितैः ।\nशुक्रकुण्डं क्रोशमितं शुक्रकीटैश्च संयुतम् ॥ १७॥"
  },
  {
    "text": "पापिभिः सङ्कुलं शश्वद् द्रवद्भिः कीटभक्षितैः ।\nदुर्गन्धिरक्तपूर्णं च वापीमानं गभीरकम् ॥ १८॥"
  },
  {
    "text": "तद्भोजिभिः पापिभिश्च सङ्कुलं कीटभक्षितम् ।\nपूर्णं नेत्राश्रुभिस्तप्तं बहुपापिभिरन्वितम् ॥ १९॥"
  },
  {
    "text": "वापीतुर्यप्रमाणं च रुदद्भिः कीटभक्षितैः ।\nनृणां गात्रमलैर्युक्तं तद्भक्षैः पापिभिर्युतम् ॥ २०॥"
  },
  {
    "text": "ताडितैर्मम दूतैश्च व्यग्रैश्च कीटभक्षितैः ।\nकर्णविट्परिपूर्णं च तद्भक्षैः पापिभिर्वृतम् ॥ २१॥"
  },
  {
    "text": "वापीतुर्यप्रमाणं च ब्रुवद्भिः कीटभक्षितैः ।\nमज्जापूर्णं नराणां च महादुर्गन्धिसंयुतम् ॥ २२॥"
  },
  {
    "text": "महापातकिभिर्युक्तं वापीतुर्यप्रमाणकम् ।\nपरिपूर्णं सिग्धमांसैर्मम दूतैश्च ताडितैः ॥ २३॥"
  },
  {
    "text": "पापिभिः सङ्कुलं चैव वापीमानं भयानकम् ।\nकन्याविक्रयिभिश्चैव तद्भक्ष्यैः कीटभक्षितैः ॥ २४॥"
  },
  {
    "text": "पाहीति शब्दं कुर्वद्भिस्त्रासितैश्च भयानकैः ।\nवापीतुर्यप्रमाणं च नखादिकचतुष्टयम् ॥ २५॥"
  },
  {
    "text": "पापिभिः संयुतं शश्वन्मम दूतैश्च ताडितैः ।\nप्रतप्तताम्रकुण्डं च ताम्रोपर्युल्मुकान्वितम् ॥ २६॥"
  },
  {
    "text": "ताम्राणां प्रतिमालक्षैः प्रतप्तैर्व्यापृतं सदा ।\nप्रत्येकं प्रतिमाश्लिष्टैः रुदद्भिः पापिभिर्युतम् ॥ २७॥"
  },
  {
    "text": "गव्यूतिमानं विस्तीर्णं मम दूतैश्च ताडितैः ।\nप्रतप्तलोहधारं च ज्ववलदङ्गारसंयुतम् ॥ २८॥"
  },
  {
    "text": "लोहानां प्रतिमाश्लिष्टैः रुदद्भिः पापिभिर्युतम् ।\nप्रत्येकं प्रतिमाश्लिष्टैः शश्वत्प्रज्वलितैर्भिया ॥ २९॥"
  },
  {
    "text": "रक्ष रक्षेति शब्दं च कुर्वद्भिर्दूतताडितैः ।\nमहापातकिभिर्युक्तं द्विगव्यूतिप्रमाणकम् ॥ ३०॥"
  },
  {
    "text": "भयानकं ध्वान्तयुक्तं लोहकुण्डं प्रकीर्तितम् ।\nचर्मकुण्डं तप्तसुराकुण्डं वाप्यर्धमेव च ॥ ३१॥"
  },
  {
    "text": "तद्भोजिपापिभिर्व्याप्तं मम दूतैश्च ताडितैः ।\nअतः शाल्मलिकुण्डं च वृक्षकण्टकशोभितम् ॥ ३२॥"
  },
  {
    "text": "लक्षपौरुषमानं च क्रोशमानं च दुःखदम् ।\nधनुर्मानैः कण्टकैश्च सुतीक्ष्णैः परिवेष्टितम् ॥ ३३॥"
  },
  {
    "text": "प्रत्येकं विद्धगात्रैश्च महापातकिभिर्युतम् ।\nवृक्षाग्रान्निपतद्भिश्च मम दूतैश्च पातितैः ॥ ३४॥"
  },
  {
    "text": "जलं देहीति शब्दं च कुर्वद्भिः शुष्कतालुकैः ।\nमहाभियातिव्यग्रैश्च दण्डैः सम्भग्नमस्तकैः ॥ ३५॥"
  },
  {
    "text": "प्रचलद्भिर्यथा तप्ततैलजीविभिरेव च ।\nविषोदैस्तक्षकाणां च पूर्वं च क्रोशमानकम् ॥ ३६॥"
  },
  {
    "text": "तद्भक्षैः पापिभिर्युक्तं मम दूतैश्च ताडिते ।\nप्रतप्ततैलपूर्णं च कीटादिपरिवर्जितम् ॥ ३७॥"
  },
  {
    "text": "महापातकिभिर्युक्तं दग्धाङ्गारैश्च वेष्टितम् ।\nकाकुशब्दं प्रकुर्वद्भिश्चलद्भिर्दूतपीडितैः ॥ ३८॥"
  },
  {
    "text": "ध्वान्तयुक्तं क्रोशमानं क्लेशदं च भयानकम् ।\nशूलाकारैः सुतीक्ष्णाग्रैर्लोहशस्त्रैश्च वेष्टितम् ॥ ३९॥"
  },
  {
    "text": "शस्त्रतल्पस्वरूपञ्च कोशतुर्यप्रमाणकम् ।\nवेष्टितं तत्पातकिभिः कुन्तविद्धैश्च वेष्टितैः ॥ ४०॥"
  },
  {
    "text": "ताडितैर्मम दूतैश्च शुष्ककण्ठोष्ठतालुकैः ।\nकीटैश्च शङ्कुप्रमितैः सर्पमानैर्भयङ्करैः ॥ ४१॥"
  },
  {
    "text": "तीक्ष्णदन्तैश्च विकृतैर्व्याप्तं ध्वान्तयुतं सति ।\nमहापातकिभिर्युक्तं मम दूतैश्च ताडिते ॥ ४२॥"
  },
  {
    "text": "द्विगव्यूतिप्रमाणं च पूयकुण्डं प्रचक्षते ।\nतद्भक्ष्यैः प्राणिभिर्युक्तं मम दूतैश्च ताडितैः ॥ ४३॥"
  },
  {
    "text": "तालवृक्षप्रमाणैश्च सर्पकोटिभिरावृतम् ।\nसर्पवेष्टितगात्रैश्च पापिभिः सर्पभक्षितैः ॥ ४४॥"
  },
  {
    "text": "सङ्कुलं शब्दकृद्भिश्च मम दूतैश्च ताडितैः ।\nकुण्डत्रयं मशादीनां पूर्णं च मशकादिभिः ॥ ४५॥"
  },
  {
    "text": "सर्वं कोशार्धमानं च महापातकिभिर्युतम् ।\nहस्तपादादिबद्धैश्च क्षतजौघेन लोहितैः ॥ ४६॥"
  },
  {
    "text": "हाहेति शब्दं कुर्वद्भिस्ताडितैर्मम पार्षदैः ।\nवज्रवृश्चिकयोः कुण्डं ताभ्यां च परिपूरितम् ॥ ४७॥"
  },
  {
    "text": "वाप्यर्धं पापिभिर्युक्तं वज्रवृश्चिकदंशितैः ।\nकुण्डत्रयं शरादीनां तैरेव परिपूरितम् ॥ ४८॥"
  },
  {
    "text": "तैर्विद्धैः पापिभिर्युक्तं वाप्यर्धं रक्तलोहितैः ।\nतप्ततोयोदकैः पूर्णं सध्वान्तं गोलकुण्डकम् ॥ ४९॥"
  },
  {
    "text": "कीटैः शङ्कुसमानैश्च भक्षितैः पापिभिर्युतम् ।\nवाप्यर्थमानं भीतैश्च पापिभिः कीटभक्षितैः ॥ ५०॥"
  },
  {
    "text": "रुदद्भिः क्रोशमानैश्च मम दूतैश्च ताडितैः ।\nअतिदुर्गन्धिसंयुक्तं दुःखदं पापिनां सदा ॥ ५१॥"
  },
  {
    "text": "दारुणैर्विकृताकारैर्भक्षितं पापिभिर्युतम् ।\nवाप्यर्धं परिपूर्णं च जलस्थैर्नक्रकोटिभिः ॥ ५२॥"
  },
  {
    "text": "विण्मूत्रश्लेष्मभक्षैश्च संयुतं शतकोटिभिः ।\nकाकैश्च विकृताकारैर्भक्षितैः पापिभिर्युतम् ॥ ५३॥"
  },
  {
    "text": "मन्थानकुण्डं बीजकुण्डं ताभ्यां पूर्णं धनुःशतम् ।\nभक्षितैः पापिभिर्युक्तं शब्दकृद्भिश्च सन्ततम् ॥ ५४॥"
  },
  {
    "text": "धनुःशतं जीवयुक्तं पापिभिः सङ्कुलं सदा ।\nशब्दकृद्भिर्वज्रदंष्ट्रैः सान्द्रध्वान्तमयं परम् ॥ ५५॥"
  },
  {
    "text": "वापीद्विगुणमानं च तप्तप्रस्तरनिर्मितम् ।\nज्वलदङ्गारसदृशं चलद्भिः पापिभिर्युतम् ॥ ५६॥"
  },
  {
    "text": "क्षुरधारोपमैस्तीक्ष्णैः पाषाणैर्निर्मितं परम् ।\nमहापातकिभिर्युक्तं लालाकुण्डं च लोहितैः ॥ ५७॥"
  },
  {
    "text": "क्रोशमात्रं च गम्भीरं मम दूतैश्च ताडितैः ।\nतप्ताञ्जनाचलाकारैः परिपूर्णं धनुःशतम् ॥ ५८॥"
  },
  {
    "text": "चलद्भिः पापिभिर्युक्तं मम दूतैश्च ताडितैः ।\nपूर्णं चूर्णद्रवैः क्रोशमानं पापिभिरन्वितम् ॥ ५९॥"
  },
  {
    "text": "तद्भोजिभिः प्रदग्धैश्च मम दूतैश्च ताडितैः ।\nकुण्डं कुलालचक्रं च घूर्णमानञ्च सन्ततम् ॥ ६०॥"
  },
  {
    "text": "सुतीक्ष्णं षोडशारं च चूर्णितैः पापिभिर्युतम् ।\nअतीव वक्रं निम्नं च द्विगव्यूतिप्रमाणकम् ॥ ६१॥"
  },
  {
    "text": "कन्दराकारनिर्माणं तप्तोदैश्च समन्वितम् ।\nमहापातकिभिर्युक्तं भक्षितैर्जलजन्तुभिः ॥ ६२॥"
  },
  {
    "text": "ज्वलद्भिः शब्दकृद्भिश्च ध्वान्तयुक्तं भयानकम् ।\nकोटिभिर्विकृताकारैः कच्छपैश्च सुदारुणैः ॥ ६३॥"
  },
  {
    "text": "जलस्थैः संयुतं तैश्च भक्षितैः पापिभिर्युतम् ।\nज्वालाकलापैस्तेजोभिर्निर्मितैः क्रोशमानकम् ॥ ६४॥"
  },
  {
    "text": "शब्दकृद्भिः पातकिभिः संयुतं क्लेशदं सदा ।\nक्रोशमानञ्च गम्भीरं तप्तभस्मभिरन्वितम् ॥ ६५॥"
  },
  {
    "text": "शश्वज्ज्वलद्भिः संयुक्तं पापिभिर्भस्मभक्षितैः ।\nतप्तपाषाणलोहानां समूहैः परिपूरितैः ॥ ६६॥"
  },
  {
    "text": "पापिभिर्दग्धगात्रैश्च युक्तञ्च शुष्कतालुकैः ।\nक्रोशमानं ध्वान्तयुक्तं गम्भीरमतिदारुणम् ॥ ६७॥"
  },
  {
    "text": "ताडितैश्च प्रदग्धैश्च दग्धकुण्डं प्रकीर्तितम् ।\nअतीवोर्मियुतं तोयं प्रतप्तक्षारसंयुतम् ॥ ६८॥"
  },
  {
    "text": "नानाप्रकारैर्विरुतैर्जलजन्तुभिरन्वितम् ।\nद्विगव्यूतिप्रमाणं च गम्भीरं ध्वान्तसंयुतम् ॥ ६९॥"
  },
  {
    "text": "तद्भक्ष्यैः पापिभिर्युक्तं दंशितैर्जलजन्तुभिः ।\nज्वलद्भिः शब्दकृद्भिश्च न पश्यद्भिः परस्परम् ॥ ७०॥"
  },
  {
    "text": "प्रतप्तसूचीकुण्डञ्च कीर्तितं च भयानकम् ।\nअसीव धारापत्रस्याऽप्युच्चैस्तालतरोरधः ॥ ७१॥"
  },
  {
    "text": "क्रोशार्धमानं कुण्डं च पतत्पत्रसमन्वितम् ।\nपापिनां रक्तपूर्णं च वृक्षाग्रात्पततां ध्रुवं । ७२\nपरित्राहीति शब्दं च कुर्वतामसतामपि ।\nगम्भीरं ध्वान्तयुक्तं च रक्तकीटसमन्वितम् ॥ ७३॥"
  },
  {
    "text": "तदसीपत्रकुण्डं च कीर्तितं च भयानकम् ।\nधनुःशतप्रमाणं च क्षुरधारास्त्रसंयुतम् ॥ ७४॥"
  },
  {
    "text": "पापिनां रक्तपूर्णं च क्षुरधारं भयानकम् ।\nसूचीमुखास्त्रसंयुक्तं पापिरक्तौघपूरतम् ॥ ७५॥"
  },
  {
    "text": "पञ्चाशद्धनुरायामं क्लेशदं सूचिकामुखम् ।\nकस्यचिज्जन्तुभेदस्य गोकाख्यस्य मुखाकृति ॥ ७६॥"
  },
  {
    "text": "कूपरूपं गभीरं च धनुर्विंशत्प्रमाणकम् ।\nमहापातकिनां चैव महत्क्लेशप्रदं परम् ॥ ७७॥"
  },
  {
    "text": "तत्कीटभक्षितानां च नम्रास्यानां च सन्ततम् ।\nकुण्डं नक्रमुखाकारं धनुःषोडशमानकम् ॥ ७८॥"
  },
  {
    "text": "गम्भीरं कूपरूपं च पापिनां सङ्कुलं सदा ।\nधनुःशतप्रमाणं च कीर्तितं गजदंशनम् ॥ ७९॥"
  },
  {
    "text": "धनुस्त्रिंशत्प्रमाणं च कुण्डं च गोमुखाकृति ।\nपापिनां क्लेशदं शश्वद् गोमुखं परिकीर्तितम् ॥ ८०॥"
  },
  {
    "text": "कालचक्रेण संयुक्तं भ्रममाणं भयानकम् ।\nकुम्भाकारं ध्वान्तयुक्तं द्विगव्यूतिप्रमाणकम् ॥ ८१॥"
  },
  {
    "text": "लक्षपौरुषमानं च गम्भीरं विस्मृतं सति ।\nकुत्रचित्तप्ततैलं च ताम्रादिकुण्डमेव च ॥ ८२॥"
  },
  {
    "text": "पापिनां च प्रधानैश्च मूर्च्छितैः कृमिभिर्युतम् ।\nपरस्परं च नश्यद्भिः शब्दकृद्भिश्च सन्ततम् ॥ ८३॥"
  },
  {
    "text": "ताडितैर्यमदूतैश्च मुसलैर्मुद्गरैस्तथा ।\nघूर्णमानैः पतद्भिश्च मूर्च्छितैश्च क्षणं क्षणम् ॥ ८४॥"
  },
  {
    "text": "पातितैर्यमदूतैश्च रुदन्त्यस्मात्क्षणं पुनः ।\nयावन्तः पापिनः सन्ति सर्वकुण्डेषु सुन्दरि ॥ ८५॥"
  },
  {
    "text": "ततश्चतुर्गुणाः सन्ति कुम्भीपाके च दुःखदे ।\nसुचिरं वध्यमानास्ते भोगदेहा न नश्वराः ॥ ८६॥"
  },
  {
    "text": "सर्वकुण्डप्रधानं च कुम्भीपाकं प्रकीर्तितम् ।\nकालनिर्मितसूत्रेण निबद्धा यत्र पापिनः ॥ ८७॥"
  },
  {
    "text": "उत्थापिताश्च दूतैश्च क्षणमेव निमज्जिताः ।\nनिःश्वासबद्धाः सुचिरं तथा मोहं गताः पुनः ॥ ८८॥"
  },
  {
    "text": "अतीव क्लेशसंयुक्ता देहभोगेन सुन्दरि ।\nप्रतप्ततोययुक्तं च कालसूत्रं प्रकीर्तितम् ॥ ८९॥"
  },
  {
    "text": "अवटः कूपभेदश्च मत्स्योदः स उदाहृतः ।\nप्रतप्ततोयपूर्णं च चतुर्विंशत्प्रमाणकम् ॥ ९०॥"
  },
  {
    "text": "व्याप्तं महापातकिभिर्व्यादग्धाङ्गैश्च सन्ततम् ।\nमद्दूतैस्ताडितैः शश्वदवटोदं प्रकीर्तितम् ॥ ९१॥"
  },
  {
    "text": "यत्रोदस्पर्शमात्रेण सर्वव्याधिश्च पापिनाम् ।\nभवेदकस्मात्पततां यस्मिन्कुण्डे धनुःशते ॥ ९२॥"
  },
  {
    "text": "अरुन्तुदैर्भक्षितैस्तु प्राणिभिर्यच्च सङ्कुलम् ।\nहाहेति शब्दं कुर्वद्भिस्तदेवारुन्तुदं विदुः ॥ ९३॥"
  },
  {
    "text": "तप्तपांसुभिराकीर्णं ज्वलद्भिस्तुषदग्धकैः ।\nतद्भक्षैः पापिभिर्युक्तं पांसुभोजैर्धनुःशतम् ॥ ९४॥"
  },
  {
    "text": "पातमात्रेण पापी च पाशेन वेष्टितो भवेत् ।\nक्रोशमात्रेण कुण्डं च तत्पाशवेष्टनं विदुः ॥ ९५॥"
  },
  {
    "text": "पातमात्रेण पापी च शूलेन वेष्टितो भवेत् ।\nधनुर्विंशत्प्रमाणं च शूलप्रोतं प्रकीर्तितम् ॥ ९६॥"
  },
  {
    "text": "पततां पापिनां यत्र भवेदेव प्रकम्पनम् ।\nअतीव हिमतोयाक्तं क्रोशार्धं च प्रकम्पनम् ॥ ९७॥"
  },
  {
    "text": "ददत्येव हि मे दूता यत्रोल्काः पापिनां मुखे ।\nधनुर्विंशत्प्रमाणं तदुल्काभिश्च सुसङ्कुलम् ॥ ९८॥"
  },
  {
    "text": "लक्षपौरुषमानं च गम्भीरं च धनुःशतम् ।\nनानाप्रकारकृमिभिः संयुक्तं च भयानकम् ॥ ९९॥"
  },
  {
    "text": "अत्यन्धकारव्याप्तं च कूपाकारं च वर्तुलम् ।\nतद्भक्ष्यैः पापिभिर्युक्तं प्रणश्यद्भिः परस्परम् ॥ १००॥"
  },
  {
    "text": "तप्ततोयप्रदग्धैश्च ज्वलद्भिः कीटभक्षितैः ।\nध्वान्तेन चक्षुषा चान्धैरन्धकूपः प्रकीर्तितः ॥ १०१॥"
  },
  {
    "text": "नानाप्रकारशस्त्रौघैर्यत्र विद्धाश्च पापिनः ।\nधनुर्विंशत्प्रमाणं च वेधनं तत्प्रकीर्तितम् ॥ १०२॥"
  },
  {
    "text": "दण्डेन ताडिता यत्र मम दूतैश्च पापिनः ।\nधनुःषोडशमानं च तत्कुण्डं दण्डताडनम् ॥ १०३॥"
  },
  {
    "text": "निरुद्धाश्च महाजालैर्यथा मीनाश्च पापिनः ।\nधनुर्विंशत्प्रमाणं च जालरन्ध्रं प्रकीर्तितम् ॥ १०४॥"
  },
  {
    "text": "पततां पापिनां कुण्डे देहश्चूर्णो भवेदिह ।\nलोहबन्दीनिबद्धानां कोटिपौरुषमानकम् ॥ १०५॥"
  },
  {
    "text": "गम्भीरं ध्वान्तसंयुक्तं धनुर्विंशत्प्रमाणकम् ।\nमूर्च्छितानां जडानां च देहचूर्णं प्रकीर्तितम् ॥ १०६॥"
  },
  {
    "text": "दलिताः पापिनो यत्र मम दूतैश्च ताडिताः ।\nधनुःषोडशमानं च तत्कुण्डं दलनं स्मृतम् ॥ १०७॥"
  },
  {
    "text": "पतनेनैव पापी च शुष्ककण्ठोष्ठतालुकः ।\nबालुकासु च तप्तासु धनुस्त्रिंशत्प्रमाणकम् ॥ १०८॥"
  },
  {
    "text": "शतपौरुषमानं च गम्भीरं ध्वान्तसंयुतम् ।\nशोषणं कुण्डमेतद्धि पापिनां परदुःखदम् ॥ १०९॥"
  },
  {
    "text": "नानाचर्मकषायोदपरिपूर्णं धनुःशतम् ।\nदुर्गन्धियुक्ततद्भक्ष्यैः प्राणिभिः सङ्कुलं कषम् ॥ ११०॥"
  },
  {
    "text": "शूर्पाकारमुखं कुण्डं धनुर्द्वादशमानकम् ।\nतप्तलोहबालुकाभिः पूर्णं पातकिसंयुतम् ॥ १११॥"
  },
  {
    "text": "दुर्गन्धियुक्तं तद्भक्ष्यैः पापिभिः सङ्कुलं सति ।\nशूर्पाकारमुखं कुण्डं धनुर्द्वादशमात्रकम् ॥ ११२॥"
  },
  {
    "text": "प्रतप्तबालुकापूर्णं महापातकिभिर्युतम् ।\nअन्तरग्निशिखानां च ज्वालाव्याप्तमुखं सदा ॥ ११३॥"
  },
  {
    "text": "धनुर्विंशतिमात्रं च प्रमाणं यस्य सुन्दरि ।\nज्वालाभिर्दग्धगात्रैश्च पापिभिर्व्याप्तमेव च ॥ ११४॥"
  },
  {
    "text": "तन्महाक्लेशदं शश्वत्कुण्डं ज्वालामुखं स्मृतम् ।\nपातमात्राद्यत्र पापी मूर्च्छितो वै नरो भवेत् ॥ ११५॥"
  },
  {
    "text": "तप्तेष्टकाभ्यन्तरितं वाप्यर्धं जिह्मकुण्डकम् ।\nधूमान्धकारसंयुक्तं धूम्रान्धैः पापिभिर्युतम् ॥ ११६॥"
  },
  {
    "text": "धनुःशतं श्वासरन्ध्रैर्धूम्रान्धं परिकीर्तितम् ।\nपातमात्राद्यत्र पापी नागैश्च वेष्टितो भवेत् ॥ ११७॥"
  },
  {
    "text": "धनुःशतं नागपूर्णं तन्नागैर्वेष्टितं भवेत् ।\nषडशीति च कुण्डानि मयोक्तानि निशामय ।\nलक्षणं चापि तेषां च किं भूयः श्रोतुमिच्छसि ॥ ११८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे नारायणनारदसंवादे\nनानानरककुण्डवर्णनं नाम सप्तत्रिंशोऽध्यायः ॥ ९.३७॥"
  },
  {
    "text": "९.३८ अष्टत्रिंशोऽध्यायः । सावित्र्युपाख्यानवर्णनम् ।"
  },
  {
    "text": "सावित्र्युवाच ।\nदेवीभक्तिं देहि मह्यं साराणां चैव सारकम् ।\nपुंसां मुक्तिद्वारबीजं नरकार्णवतारकम् ॥ १॥"
  },
  {
    "text": "कारणं मुक्तिसाराणां सर्वाशुभविनाशनम् ।\nदारकं कर्मवृक्षाणां कृतपापौघहारणम् ॥ २॥"
  },
  {
    "text": "मुक्तिश्च कतिथाप्यस्ति किं वा तासां च लक्षणम् ।\nदेवीभक्तिं भक्तिभेदं निषेकस्यापि खण्डनम् ॥ ३॥"
  },
  {
    "text": "तत्त्वज्ञानविहीना च स्त्रीजातिर्विधिनिर्मिता ।\nकिञ्चिंज्ञानं सारभूतं वद वेदविदां वर ॥ ४॥"
  },
  {
    "text": "सर्वं दानं च यज्ञश्च तीर्थस्नानं व्रतं तपः ।\nअज्ञानिज्ञानदानस्य कलां नार्हन्ति षोडशीम् ॥ ५॥"
  },
  {
    "text": "पितुः शतगुणा माता गौरवे चेति निश्चितम् ।\nमातुः शतगुणः पूज्यो ज्ञानदाता गुरुः प्रभो ॥ ६॥"
  },
  {
    "text": "धर्मराज उवाच ।\nपूर्वं सर्वो वरो दत्तो यस्ते मनसि वाञ्छितः ।\nअधुना शक्तिभक्तिस्ते वत्से भवतु मद्वरात् ॥ ७॥"
  },
  {
    "text": "श्रोतुमिच्छसि कल्याणि श्रीदेवीगुणकीर्तनम् ।\nवक्तॄणां पृच्छकानां च श्रोतॄणां कुलतारणम् ॥ ८॥"
  },
  {
    "text": "शेषो वक्त्रसहस्रेण नहि यद्वक्तुमीश्वरः ।\nमृत्युञ्जयो न क्षमश्च वक्तुं पञ्चमुखेन च ॥ ९॥"
  },
  {
    "text": "धाता चतुर्णां वेदानां विधाता जगतामपि ।\nब्रह्मा चतुर्मुखेनैव नालं विष्णुश्च सर्ववित् ॥ १०॥"
  },
  {
    "text": "कार्तिकेयः षण्मुखेन नापि वक्तुमलं ध्रुवम् ।\nन गणेशः समर्थश्च योगीन्द्राणां गुरोर्गुरुः ॥ ११॥"
  },
  {
    "text": "सारभूताश्च शास्त्राणां वेदाश्चत्वार एव च ।\nकलामात्रं यद्गुणानां न विदन्ति बुधाश्च ये ॥ १२॥"
  },
  {
    "text": "सरस्वती जडीभूता नालं तद्गुणवर्णने ।\nसनत्कुमारो धर्मश्च सनन्दनः सनातनः ॥ १३॥"
  },
  {
    "text": "सनकः कपिलः सूर्यो येऽन्ये च ब्रह्मणः सुताः ।\nविचक्षणा न यद्वक्तुं किञ्चान्ये जडबुद्धयः ॥ १४॥"
  },
  {
    "text": "न यद्वक्तुं क्षमाः सिद्धा मुनीन्द्रा योगिनस्तथा ।\nके चान्ये च वयं के वा श्रीदेव्या गुणवर्णने ॥ १५॥"
  },
  {
    "text": "ध्यायन्ते यत्पदाम्भोजं ब्रह्मविष्णुशिवादयः ।\nअतिसाध्यं स्वभक्तानां तदन्येषां सुदुर्लभम् ॥ १६॥"
  },
  {
    "text": "कश्चित्किञ्चिद्विजानाति तद्गुणोत्कीर्तनं शुभम् ।\nअतिरिक्तं विजानाति ब्रह्मा ब्रह्मविशारदः ॥ १७॥"
  },
  {
    "text": "ततोऽतिरिक्तं जानाति गणेशो ज्ञानिनां गुरुः ।\nसर्वातिरिक्तं जानाति सर्वज्ञः शम्भुरेव सः ॥ १८॥"
  },
  {
    "text": "तस्मै दत्तं पुरा ज्ञानं कृष्णेन परमात्मना ।\nअतीव निर्जनेऽरण्ये गोलोके रासमण्डले ॥ १९॥"
  },
  {
    "text": "तत्रैव कथितं किञ्चित्तद्गुणोत्कीर्तनं शुभम् ।\nधर्मं च कथयामास शिवलोके शिवः स्वयम् ॥ २०॥"
  },
  {
    "text": "धर्मस्तु कथयामास भास्वते पृच्छते तथा ।\nयामाराध्य मत्पितापि सम्प्राप तपसा सति ॥ २१॥"
  },
  {
    "text": "पूर्वं स्वं विषयं चाहं न गृह्णामि प्रयत्नतः ।\nवैराग्ययुक्तस्तपसे गन्तुमिच्छामि सुव्रते ॥ २२॥"
  },
  {
    "text": "तदा मां कथयामास पिता तद्गुणकीर्तनम् ।\nयथागमं तद्वदामि निबोधातीव दुर्गमम् ॥ २३॥"
  },
  {
    "text": "तद्गुणं सा न जानाति तदन्यस्य च का कथा ।\nयथाकाशो न जानाति स्वान्तमेव वरानने ॥ २४॥"
  },
  {
    "text": "सर्वात्मा सर्वभगवान् सर्वकारणकारणः ।\nसर्वेश्वरश्च सर्वाद्यः सर्ववित्परिपालकः । २५\nनित्यरूपी नित्यदेही नित्यानन्दो निराकृतिः ।\nनिरङ्कुशो निराशङ्को निर्गुणश्च निरामयः ॥ २६॥"
  },
  {
    "text": "निर्लिप्तः सर्वसाक्षी च सर्वाधारः परात्परः ।\nमायाविशिष्टः प्रकृतिस्तद्विकाराश्च प्राकृताः ॥ २७॥"
  },
  {
    "text": "स्वयं पुमांश्च प्रकृतिस्तावभिन्नौ परस्परम् ।\nयथा वह्नेस्तस्य शक्तिर्न भिन्नास्त्येव कुत्रचित् ॥ २८॥"
  },
  {
    "text": "सेयं शक्तिर्महामाया सच्चिदानन्दरूपिणी ।\nरूपं बिभर्त्यरूपा च भक्तानुग्रहहेतवे ॥ २९॥"
  },
  {
    "text": "गोपालसुन्दरीरूपं प्रथमं सा ससर्ज ह ।\nअतीव कमनीयं च सुन्दरं सुमनोहरम् ॥ ३०॥"
  },
  {
    "text": "नवीननीरदश्यामं किशोरं गोपवेषकम् ।\nकन्दर्पकोटिलावण्यं लीलाधाममनोहरम् ॥ ३१॥"
  },
  {
    "text": "शरन्मध्याह्नपद्मानां शोभामोचनलोचनम् ।\nशरत्पार्वणकोटीन्दुशोभाप्रच्छादनाननम् ॥ ३२॥"
  },
  {
    "text": "अमूल्यरत्ननिर्माणनानाभूषणभूषितम् ।\nसस्मितं शोभितं शश्वदमूल्यपीतवाससा ॥ ३३॥"
  },
  {
    "text": "परब्रह्मस्वरूपं च ज्वलन्तं ब्रह्मतेजसा ।\nसुखदृश्यं च शान्तं च राधाकान्तमनन्तकम् ॥ ३४॥"
  },
  {
    "text": "गोपीभिर्वीक्ष्यमाणं च सस्मिताभिश्च सन्ततम् ।\nरासमण्डलमध्यस्थं रत्नसिंहासनस्थितम् ॥ ३५॥"
  },
  {
    "text": "वंशीं क्वणन्तं द्विभुजं वनमालाविभूषितम् ।\nकौस्तुभेन्द्रमणीन्द्रेण शश्वद्वक्षःस्थलोज्ज्वलम् ॥ ३६॥"
  },
  {
    "text": "कुङ्कुमागुरुकस्तुरीचन्दनार्चितविग्रहम् ।\nचारुचम्पकमालाक्तं मालतीमाल्यमण्डितम् ॥ ३७॥"
  },
  {
    "text": "चारुचन्द्रकशोभाढ्यं चूडावङ्क्रिमराजितम् ।\nएवम्भूतं च ध्यायन्ति भक्ता भक्तिपरिप्लुताः ॥ ३८॥"
  },
  {
    "text": "यद्भयाज्जगता धाता विधत्ते सृष्टिमेव च ।\nकर्मानुसाराल्लिखितं करोति सर्वकर्मणाम् ॥ ३९॥"
  },
  {
    "text": "तपसां फलदाता च कर्मणां च यदाज्ञया ।\nविष्णुः पाता च सर्वेषां यद्भयात्पाति सन्ततम् ॥ ४०॥"
  },
  {
    "text": "कालाग्निरुद्रः संहर्ता सर्वविश्वेषु यद्भयात् ।\nशिवो मृत्युञ्जयश्चैव ज्ञानिनां च गुरोर्गुरुः ॥ ४१॥"
  },
  {
    "text": "यज्ज्ञानाज्ज्ञानवानस्ति योगीशो ज्ञानवित्प्रभुः ।\nपरमानन्दयुक्तश्च भक्तिवैराग्यसंयुतः ॥ ४२॥"
  },
  {
    "text": "यद्भयाद्वाति पवनः प्रवरः शीघ्रगामिनाम् ।\nतपनश्च प्रतपति यद्भयात्सन्ततं सति ॥ ४३॥"
  },
  {
    "text": "यदाज्ञया वर्षतीन्द्रो मृत्युश्चरति जन्तुषु ।\nयदाज्ञया दहेद्वह्निर्जलमेवं सुशीतलम् ॥ ४४॥"
  },
  {
    "text": "दिशो रक्षन्ति दिक्पाला महाभीता यदाज्ञया ।\nभ्रमन्ति राशिचक्राणि ग्रहाश्च यद्भयेन च ॥ ४५॥"
  },
  {
    "text": "भयात्फलन्ति वृक्षाश्च पुष्यन्त्यपि च यद्भयात् ।\nयदाज्ञां तु पुरस्कृत्य कालः काले हरेद्भयात् ॥ ४६॥"
  },
  {
    "text": "तथा जलस्थलस्थाश्च न जीवन्ति यदाज्ञया ।\nअकाले नाहरेद्विद्धं रणेषु विषमेषु च ॥ ४७॥"
  },
  {
    "text": "धत्ते वायुस्तोयराशिं तोयं कूर्मं तदाज्ञया ।\nकूर्मोऽनन्तं स च क्षोणीं समुद्रान् सा च पर्वतान् ॥ ४८॥"
  },
  {
    "text": "सर्वा चैव क्षमारूपा नानारत्नं बिभर्ति या ।\nयतः सर्वाणि भूतानि स्थीयन्ते हन्ति तत्र हि ॥ ४९॥"
  },
  {
    "text": "इन्द्रायुश्चैव दिव्यानां युगानामेकसप्ततिः ।\nअष्टाविंशे शक्रपाते ब्रह्मणश्च दिवानिशम् ॥ ५०॥"
  },
  {
    "text": "एवं त्रिंशद्दिनैर्मासो द्वाभ्यामाभ्यामृतुः स्मृतः ।\nऋतुभिः षड्भिरेवाब्दं ब्रह्मणो वै वयः स्मृतम् ॥ ५१॥"
  },
  {
    "text": "ब्रह्मणश्च निपाते च चक्षुरुन्मीलनं हरेः ।\nचक्षुरुन्मीलने तस्य लयं प्राकृतिकं विदुः ॥ ५२॥"
  },
  {
    "text": "प्रलये प्राकृते सर्वे देवाद्याश्च चराचराः ।\nलीना धाता विधाता च श्रीकृष्णनाभिपङ्कजे ॥ ५३॥"
  },
  {
    "text": "विष्णुः क्षीरोदशायी च वैकुण्ठे यश्चतुर्भुजः ।\nविलीना वामपार्श्वे च कृष्णस्य परमात्मनः ॥ ५४॥"
  },
  {
    "text": "यस्य ज्ञाने शिवो लीनो ज्ञानाधीशः सनातनः ।\nदुर्गायां विष्णुमायायां विलीनाः सर्वशक्तयः ॥ ५५॥"
  },
  {
    "text": "सा च कृष्णस्य बुद्धौ च बुद्ध्यधिष्ठातृदेवता ।\nनारायणांशः स्कन्दश्च लीनो वक्षसि तस्य च ॥ ५६॥"
  },
  {
    "text": "श्रीकृष्णांशश्च तद्बाहौ देवाधीशो गणेश्वरः ।\nपद्मांशाश्चैव पद्मायां सा राधायां च सुव्रते ॥ ५७॥"
  },
  {
    "text": "गोप्यश्चापि च तस्यां च सर्वाश्च देवयोषितः ।\nकृष्णप्राणाधिदेवी सा तस्य प्राणेषु संस्थिता ॥ ५८॥"
  },
  {
    "text": "सावित्री च सरस्वत्यां वेदाः शास्त्राणि यानि च ।\nस्थिता वाणी च जिह्वायां यस्य च परमात्मनः ॥ ५९॥"
  },
  {
    "text": "गोलोकस्य च गोपाश्च विलीनास्तस्य लोमसु ।\nतत्प्राणेषु च सर्वेषां प्राणा वाता हुताशनाः ॥ ६०॥"
  },
  {
    "text": "जठराग्नौ विलीनाश्च जलं तद्रसनाग्रतः ।\nवैष्णवाश्चरणाम्भोजे परमानन्दसंयुताः ॥ ६१॥"
  },
  {
    "text": "सारात्सारतरा भक्तिरसपीयूषपायिनः ।\nविराडंशाश्च महति लीनाः कृष्णे महाविराट् ॥ ६२॥"
  },
  {
    "text": "यस्यैव लोमकूपेषु विश्वानि निखिलानि च ।\nयस्य चक्षुष उन्मेषे प्राकृतः प्रलयो भवेत् ॥ ६३॥"
  },
  {
    "text": "चक्षुरुन्मीलने सृष्टिर्यस्यैव पुनरेव सः ।\nयावत्कालो निमेषेण तावदुन्मीलनेन च ॥ ६४॥"
  },
  {
    "text": "ब्रह्मणश्च शताब्दे च सृष्टेः सूत्रलयः पुनः ।\nब्रह्मसृष्टिलयानां च सङ्ख्या नास्त्येव सुव्रते ॥ ६५॥"
  },
  {
    "text": "यथा भूरजसां चैव सङ्ख्यानं नैव विद्यते ।\nचक्षुर्निमेषे प्रलयो यस्य सर्वान्तरात्मनः ॥ ६६॥"
  },
  {
    "text": "उन्मीलने पुनः सृष्टिर्भवेदेवेश्वरेच्छया ।\nस कृष्णः प्रलये तस्यां प्रकृतौ लीन एव हि ॥ ६७॥"
  },
  {
    "text": "एकैव च परा शक्तिर्निर्गुणः परमः पुमान् ।\nसदेवेदमग्र आसीदिति वेदविदो विदुः ॥ ६८॥"
  },
  {
    "text": "मूलप्रकृतिरव्यक्ताप्यव्याकृतपदाभिधा ।\nचिदभिन्नत्वमापन्ना प्रलये सैव तिष्ठति ॥ ६९॥"
  },
  {
    "text": "तद्गुणोत्कीर्तनं वक्तुं ब्रह्माण्डेषु च कः क्षमः ।\nमुक्तयश्च चतुर्वेदैर्निरुक्ताश्च चतुर्विधाः ॥ ७०॥"
  },
  {
    "text": "तत्प्रधाना देवभक्तिर्मुक्तेरपि गरीयसी ।\nसालोक्यदा भवेदेका तथा सारूप्यदा परा ॥ ७१॥"
  },
  {
    "text": "सामीप्यदाथ निर्वाणप्रदा मुक्तिश्चतुर्विधा ।\nभक्तास्ता न हि वाञ्छन्ति विना तत्सेवनं विभोः ॥ ७२॥"
  },
  {
    "text": "शिवत्वममरत्वं च ब्रह्मत्वं चावहेलया ।\nजन्ममृत्युजराव्याधिभयशोकादिकं धनम् ॥ ७३॥"
  },
  {
    "text": "दिव्यरूपधारणं च निर्वाणं मोक्षणं विदुः ।\nमुक्तिश्च सेवारहिता भक्तिः सेवाविवर्धिनी ॥ ७४॥"
  },
  {
    "text": "भक्तिमुक्त्योरयं भेदो निषेकखण्डनं श‍ृणु ।\nविदुर्बुधा निषेकं च भोगं च कृतकर्मणाम् ॥ ७५॥"
  },
  {
    "text": "तत्खण्डनं च शुभदं श्रीविभोः सेवनं परम् ।\nतत्त्वज्ञानमिदं साध्वि स्थिरं च लोकवेदयोः ॥ ७६॥"
  },
  {
    "text": "निर्विघ्नं शुभदं चोक्तं गच्छ वत्से यथासुखम् ।\nइत्युक्त्वा सूर्यपुत्रश्च जीवयित्वा च तत्पतिम् ॥ ७७॥"
  },
  {
    "text": "तस्यै शुभाशिषं दत्त्वा गमनं कर्तुमुद्यतः ।\nदृष्ट्वा यमं च गच्छन्तं सा सावित्री प्रणम्य च ॥ ७८॥"
  },
  {
    "text": "रुरोद चरणौ धृत्वा साधुच्छेदेन दुःखिता ।\nसावित्रीरोदनं श्रुत्वा यमश्चैव कृपानिधिः ॥ ७९॥"
  },
  {
    "text": "तामित्युवाच सन्तुष्टः स्वयं चैव रुरोद ह ।\nधर्मराज उवाव\nलक्षवर्षं सुखं भुक्त्वा पुण्यक्षेत्रे च भारते ॥ ८०॥"
  },
  {
    "text": "अन्ते यास्यसि तल्लोकं यत्र देवी विराजते ।\nगत्वा च स्वगृहं भद्रे सावित्र्याश्च व्रतं कुरु ॥ ८१॥"
  },
  {
    "text": "द्विसप्तवर्षपर्यन्तं नारीणां मोक्षकारणम् ।\nज्येष्ठशुक्लचतुर्दश्यां सावित्र्याश्च व्रतं शुभम् ॥ ८२॥"
  },
  {
    "text": "शुक्लाष्टम्यां भाद्रपदे महालक्ष्या यथा व्रतम् ।\nद्व्यष्टवर्षं व्रतं चैव प्रत्यादेयं शुचिस्मिते ॥ ८३॥"
  },
  {
    "text": "करोति भक्त्या या नारी सा याति च विभोः पदम् ।\nप्रतिमङ्गलवारे च देवीं मङ्गलदायिनीम् ॥ ८४॥"
  },
  {
    "text": "प्रतिमासं शुक्लषष्ठ्यां षष्ठीं मङ्गलदायिनीम् ।\nतथा चाषाढसङ्क्रान्त्यां मनसां सर्वसिद्धिदाम् ॥ ८५॥"
  },
  {
    "text": "राधां रासे च कार्तिक्यां कृष्णप्राणाधिकप्रियाम् ।\nउपोष्य शुक्लाष्टम्यां च प्रतिमासं वरप्रदाम् ॥ ८६॥"
  },
  {
    "text": "विष्णुमायां भगवतीं दुर्गां दुर्गतिनाशिनीम् ।\nप्रकृतिं जगदम्बां च पतिपुत्रवतीषु च ॥ ८७॥"
  },
  {
    "text": "पतिव्रतासु शुद्धासु यन्त्रेषु प्रतिमासु च ।\nया नारी पूजयेद्भक्त्या धनसन्तानहेतवे ॥ ८८॥"
  },
  {
    "text": "इहलोके सुखं भुक्त्वा यात्यन्ते श्रीविभोः पदम् ।\nएवं देव्या विभूतीश्च पूजयेत्साधकोऽनिशम् ॥ ८९॥"
  },
  {
    "text": "सर्वकालं सर्वरूपा संसेव्या परमेश्वरी ।\nनातः परतरं किञ्चित्कृतकृत्यत्वदायकम् ॥ ९०॥"
  },
  {
    "text": "इत्युक्त्वा तां धर्मराजो जगाम निजमन्दिरम् ।\nगृहीत्वा स्वामिनं सा च सावित्री च निजालयम् ॥ ९१॥"
  },
  {
    "text": "सावित्री सत्यवांश्चैव प्रययौ च यथागमम् ।\nअन्यांश्च कथयामास स्ववृत्तान्तं हि नारद ॥ ९२॥"
  },
  {
    "text": "सावित्रीजनकः पुत्रान् सम्प्राप्तः प्रक्रमेण च ।\nश्वशुरश्चक्षुषी राज्यं सा च पुत्रान् वरेण च ॥ ९३॥"
  },
  {
    "text": "लक्षवर्षं सुखं भुक्त्वा पुण्यक्षेत्रे च भारते ।\nजगाम स्वामिना सार्धं देवीलोकं पतिव्रता ॥ ९४॥"
  },
  {
    "text": "सवितुश्चाधिदेवी या मन्त्राधिष्ठातृदेवता ।\nसावित्री ह्यपि वेदानां सावित्री तेन कीर्तिता ॥ ९५॥"
  },
  {
    "text": "इत्येवं कथितं वत्स सावित्र्याख्यानमुत्तमम् ।\nजीवकर्मविपाकं च किं पुनः श्रोतुमिच्छसि ॥ ९६॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे नारायणनारदसंवादे\nसावित्र्युपाख्यानवर्णनं नामाष्टत्रिलोऽध्यायः ॥ ९.३८॥"
  },
  {
    "text": "९.३९ एकोनचत्वारिंशोऽध्यायः । लक्ष्म्युपाख्यानवर्णनम् ।"
  },
  {
    "text": "नारद उवाच ।\nश्रीमूलप्रकृतेर्देव्या गायत्र्यास्तु निराकृतेः ।\nसावित्रीयमसंवादे श्रुतं वै निर्मलं यशः ॥ १॥"
  },
  {
    "text": "तद्गुणोत्कीर्तनं सत्यं मङ्गलानां च मङ्गलम् ।\nअधुना श्रोतुमिच्छामि लक्ष्म्युपाख्यानमीश्वर ॥ २॥"
  },
  {
    "text": "केनादौ पूजिता सापि किम्भूता केन वा पुरा ।\nतद्गुणोत्कीर्तनं मह्यं वद वेदविदांवर ॥ ३॥"
  },
  {
    "text": "श्रीनारायण उवाच ।\nसृष्टेरादौ पुरा ब्रह्मन् कृष्णस्य परमात्मनः ।\nदेवी वामांससम्भूता बभूव रासमण्डले ॥ ४॥"
  },
  {
    "text": "अतीव सुन्दरी श्यामा न्यग्रोधपरिमण्डिता ।\nयथा द्वादशवर्षीया शश्वत्सुस्थिरयौवना ॥ ५॥"
  },
  {
    "text": "श्वेतचम्पकवर्णाभा सुखदृश्या मनोहरा ।\nशरत्पार्वणकोटीन्दुप्रभाप्रच्छादनानना ॥ ६॥"
  },
  {
    "text": "शरन्मध्याह्नपद्मानां शोभामोचनलोचना ।\nसा देवी द्विविधा भूता सह सर्वेश्वरेच्छया ॥ ७॥"
  },
  {
    "text": "स्वीयरूपेण वर्णेन तेजसा वयसा त्विषा ।\nयशसा वाससा कृत्या भूषणेन गुणेन च ॥ ८॥"
  },
  {
    "text": "स्मितेन वीक्षणेनैव प्रेम्णा वानुनयेन च ।\nतद्वामांसान्महालक्ष्मीर्दक्षिणासाञ्च्च राधिका ॥ ९॥"
  },
  {
    "text": "राधाऽऽदौ वरयामास द्विभुजञ्च परात्परम् ।\nमहालक्ष्मीश्च तत्पश्चाच्चकमे कमनीयकम् ॥ १०॥"
  },
  {
    "text": "कृष्णस्तद्गौरवेणैव द्विधारूपो बभूव ह ।\nदक्षिणांसश्च द्विभुजो वामांसश्च चतुर्भुजः ॥ ११॥"
  },
  {
    "text": "चतुर्भुजाय द्विभुजो महालक्ष्मीं ददौ पुरा ।\nलक्ष्यते दृश्यते विश्वं स्निग्धदृष्ट्या ययानिशम् ॥ १२॥"
  },
  {
    "text": "देवीभूता च महती महालक्ष्मीश्च सा स्मृता ।\nराधाकान्तश्च द्विभुजो लक्ष्मीकान्तश्चतुर्भुजः ॥ १३॥"
  },
  {
    "text": "शुद्धसत्त्वस्वरूपा च गोपैर्गोपीभिरावृता ।\nचतुर्भुजश्च वैकुण्ठं प्रययौ पद्मया सह ॥ १४॥"
  },
  {
    "text": "सर्वांशेन समौ तौ द्वौ कृष्णनारायणौ परौ ।\nमहालक्ष्मीश्च योगेन नानारूपा बभूव सा ॥ १५॥"
  },
  {
    "text": "वैकुण्ठे च महालक्ष्मीः परिपूर्णतमा रमा ।\nशुद्धसत्त्वस्वरूपा च सर्वसौभाग्यसंयुता ॥ १६॥"
  },
  {
    "text": "प्रेम्णा सा च प्रधाना च सर्वासु रमणीषु च ।\nस्वर्गेषु स्वर्गलक्ष्मीश्च शक्रसम्पत्स्वरूपिणी ॥ १७॥"
  },
  {
    "text": "पाताले नागलक्ष्मीश्च राजलक्ष्मीश्च राजसु ।\nगृहलक्ष्मीर्गृहेष्वेव गृहिणां च कलांशतः ॥ १८॥"
  },
  {
    "text": "सम्पत्स्वरूपा गृहिणां सर्वमङ्गलमङ्गला ।\nगवां प्रसूतिः सुरभिर्दक्षिणा यज्ञकामिनी ॥ १९॥"
  },
  {
    "text": "क्षीरोदसिन्धुकन्या सा श्रीरूपा पद्मिनीषु च ।\nशोभास्वरूपा चन्द्रे च सूर्यमण्डलमण्डिता ॥ २०॥"
  },
  {
    "text": "विभूषणेषु रत्नेषु फलेषु च जलेषु च ।\nनृपेषु नृपपत्नीषु दिव्यस्त्रीषु गृहेषु च ॥ २१॥"
  },
  {
    "text": "सर्वसस्येषु वस्त्रेषु स्थानेषु संस्कृतेषु च ।\nप्रतिमासु च देवानां मङ्गलेषु घटेषु च ॥ २२॥"
  },
  {
    "text": "माणिक्येषु च मुक्तासु माल्येषु च मनोहरा ।\nमणीन्द्रेषु च हीरेषु क्षीरेषु चन्दनेषु च ॥ २३॥"
  },
  {
    "text": "वृक्षशाखासु रम्यासु नवमेघेषु वस्तुषु ।\nवैकुण्ठे पूजिता साऽऽदौ देवी नारायणेन च ॥ २४॥"
  },
  {
    "text": "द्वितीये ब्रह्मणा भक्त्या तृतीये शङ्करेण च ।\nविष्णुना पूजिता सा च क्षीरोदे भारते मुने ॥ २५॥"
  },
  {
    "text": "स्वायम्भुवेन मनुना मानवेन्द्रेश्च सर्वतः ।\nऋषीन्द्रैश्च मुनीन्द्रैश्च सद्भिश्च गृहिभिर्भवे ॥ २६॥"
  },
  {
    "text": "गन्धर्वैश्चैव नागाद्यैः पातालेषु च पूजिता ।\nशुक्लाष्टम्यां भाद्रपदे कृता पूजा च ब्रह्मणा ॥ २७॥"
  },
  {
    "text": "भक्त्या च पक्षपर्यन्तं त्रिषु लोकेषु नारद ।\nचैत्रे पौषे च भाद्रे च पुण्ये मङ्गलवासरे ॥ २८॥"
  },
  {
    "text": "विष्णुना पूजिता सा च त्रिषु लोकेषु भक्तितः ।\nवर्षान्ते पौषसङ्क्रान्त्यां माध्यामावाह्य मङ्गले ॥ २९॥"
  },
  {
    "text": "मनुस्तां पूजयामास सा भूता भुवनत्रये ।\nपूजिता सा महेन्द्रेण मङ्गलेनैव मङ्गला ॥ ३०॥"
  },
  {
    "text": "केदारेणैव नीलेन सुबलेन नलेन च ।\nध्रुवेणोत्तानपादेन शक्रेण बलिना तथा ॥ ३१॥"
  },
  {
    "text": "कश्यपेन च दक्षेण कर्दमेन विवस्वता ।\nप्रियव्रतेन चन्द्रेण कुबेरेणैव वायुना ॥ ३२॥"
  },
  {
    "text": "यमेन वह्निना चैव वरुणेनैव पूजिता ।\nएवं सर्वत्र सर्वेषु पूजिता वन्दिता सदा ।\nसर्वेश्वर्याधिदेवी सा सर्वसम्पत्स्वरूपिणी ॥ ३३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे लक्ष्म्युपाख्यानवर्णनं\nनामैकोनचत्वारिंशोऽध्यायः ॥ ९.३९॥"
  },
  {
    "text": "९.४० चत्वारिंशोऽध्यायः । लक्ष्म्युत्पत्तिवर्णनम् ।"
  },
  {
    "text": "नारद उवाच ।\nनारायणप्रिया सा च परा वैकुण्ठवासिनी ।\nवैकुण्ठाधिष्ठातृदेवी महालक्ष्मीः सनातनी ॥ १॥"
  },
  {
    "text": "कथं बभूव सा देवी पृथिव्यां सिन्धुकन्यका ।\nपुरा केन स्तुताऽऽदौ सा तन्मे व्याख्यातुमर्हसि ॥ २॥"
  },
  {
    "text": "श्रीनारायण उवाच ।\nपुरा दुर्वाससः शापाद् भ्रष्टश्रीश्च पुरन्दरः ।\nबभूव देवसङ्घश्च मर्त्यलोके हि नारद ॥ ३॥"
  },
  {
    "text": "लक्ष्मीः स्वर्गादिकं त्यक्त्वा रुष्टा परमदुःखिता ।\nगत्वा लीना तु वैकुण्ठे महालक्ष्मीश्च नारद ॥ ४॥"
  },
  {
    "text": "तदा शोकाद्ययुः सर्वे दुःखिता ब्रह्मणः सभाम् ।\nब्रह्माणं च पुरस्कृत्य ययुर्वैकुण्ठमेव च ॥ ५॥"
  },
  {
    "text": "वैकुण्ठे शरणापन्ना देवा नारायणे परे ।\nअतीव दैन्ययुक्ताश्च शुष्ककण्ठोष्ठतालुकाः ॥ ६॥"
  },
  {
    "text": "तदा लक्ष्मीश्च कलया पुराणपुरुषाज्ञया ।\nबभूव सिन्धुकन्या सा सर्वसम्पत्स्वरूपिणी ॥ ७॥"
  },
  {
    "text": "तथा मथित्वा क्षीरोदं देवा दैत्यगणैः सह ।\nसम्प्राप्ताश्च महालक्ष्मीं विष्णुस्तां च ददर्श ह ॥ ८॥"
  },
  {
    "text": "सुरादिभ्यो वरं दत्त्वा वनमालां च विष्णवे ।\nददौ प्रसन्नवदना तुष्टा क्षीरोदशायिने ॥ ९॥"
  },
  {
    "text": "देवाश्चाप्यसुरग्रस्तं राज्यं प्रापुश्च नारद ।\nतां सम्पूज्य च सम्भूय सर्वत्र च निरापदः ॥ १०॥"
  },
  {
    "text": "नारद उवाच ।\nकथं शशाप दुर्वासा मुनिश्रेष्ठः कदाचन ।\nकेन दोषेण वा ब्रह्मन् ब्रह्मिष्ठस्तत्त्ववित्पुरा ॥ ११॥"
  },
  {
    "text": "ममन्थुः केनरूपेण जलधिं ते सुरादयः ।\nकेन स्तोत्रेण वा देवी शक्रं साक्षाद्बभूव सा ॥ १२॥"
  },
  {
    "text": "को वा तयोश्च संवादो बभूव तद्वद प्रभो ।\nश्रीनारायण उवाच ।\nमधुपानप्रमत्तश्च त्रैलोक्याधिपतिः पुरा ॥ १३॥"
  },
  {
    "text": "क्रीडां चकार रहसि रम्भया सह कामुकः ।\nकृत्वा क्रीडां तया सार्धं कामुक्या हृतमानसः ॥ १४॥"
  },
  {
    "text": "तस्थौ तत्र महारण्ये कामोन्मथितमानसः ।\nकैलासशिखरे यान्तं वैकुण्ठादृषिसत्तमम् ॥ १५॥"
  },
  {
    "text": "दुर्वाससं ददर्शेन्द्रो ज्वलन्तं ब्रह्मतेजसा ।\nग्रीष्ममध्याह्नमार्तण्डसहस्रप्रभमीश्वरम् ॥ १६॥"
  },
  {
    "text": "प्रतप्तकाञ्चनाकारं जटाभारमहोज्ज्वलम् ।\nशुक्लयज्ञोपवीतं च चीरदण्डौ कमण्डलुम् ॥ १७॥"
  },
  {
    "text": "महोज्ज्वलं च तिलकं बिभ्रन्तं चेन्दुसन्निभम् ।\nसमन्वितं शिष्यलक्षैर्वेदवेदाङ्गपारगैः ॥ १८॥"
  },
  {
    "text": "दृष्ट्वा ननाम शिरसा सम्प्रमत्तः पुरन्दरः ।\nशिष्यवर्गं तदा भक्त्या तुष्टाव च मुदान्वितम् ॥ १९॥"
  },
  {
    "text": "मुनिना च सशिष्येण दत्तास्तस्मै शुभाशिषः ।\nविष्णुदत्तं पारिजातपुष्पं च सुमनोहरम् ॥ २०॥"
  },
  {
    "text": "तज्जरारोगमृत्युघ्नं शोकजं मोक्षकारकम् ।\nशक्रः पुष्पं गहीत्वा च प्रमत्तो राज्यसम्पदा ॥ २१॥"
  },
  {
    "text": "पुष्पं स न्यस्तयामास तदैव करिमस्तके ।\nहस्ती तत्स्पर्शमात्रेण रूपेण च गुणेन च ॥ २२॥"
  },
  {
    "text": "तेजसा वयसाकस्माद्विष्णुतुल्यो बभूव ह ।\nत्यक्त्वा शक्रं गजेन्द्रश्च जगाम घोरकाननम् ॥ २३॥"
  },
  {
    "text": "न शशाक महेन्द्रस्तं रक्षितुं तेजसा मुने ।\nतत्पुण्यं त्यक्तवन्तं च दृष्ट्वा शक्रं मुनीश्वरः ॥ २४॥"
  },
  {
    "text": "तमुवाच महारुष्टः शशाप च रुषान्वितः ।\nमुनिरुवाच ।\nअरे श्रिया प्रमत्तस्त्वं कथं मामवमन्यसे ॥ २५॥"
  },
  {
    "text": "मद्दत्तपुष्पं दत्तं च गर्वेण करिमस्तके ।\nविष्णोर्निवेदितं चैव नैवेद्यं वा फलं जलम् ॥ २६॥"
  },
  {
    "text": "प्राप्तिमात्रेण भोक्तव्यं त्यागेन ब्रह्महा भवेत् ।\nभ्रष्टश्रीर्भ्रष्टबुद्धिश्च पुरभ्रष्टो भवेत्तु सः ॥ २७॥"
  },
  {
    "text": "यस्त्यजेद्विष्णुनैवेद्यं भाग्येनोपस्थितं शुभम् ।\nप्राप्तिमात्रेण यो भुङ्क्ते भक्तो विष्णुनिवेदितम् ॥ २८॥"
  },
  {
    "text": "पुंसां शतं समुद्धृत्य जीवन्मुक्तः स्वयं भवेत् ।\nनैवेद्यं भोजनं कृत्वा नित्यं यः प्रणमेद्धरिम् ॥ २९॥"
  },
  {
    "text": "पूजयेत्स्तौति वा भक्त्या स विष्णुसदृशो भवेत् ।\nतत्स्पर्शवायुना सद्यस्तीर्थौघश्च विशुध्यति ॥ ३०॥"
  },
  {
    "text": "तत्पादरजसा मूढ सद्यः पूता वसुन्धरा ।\nपुंश्चल्यन्नमवीरान्नं शूद्रश्राद्धान्तमेव च ॥ ३१॥"
  },
  {
    "text": "यद्धरेरनिवेद्यं च वृथा मांसस्य भक्षणम् ।\nशिवलिङ्गप्रदानं च यद्दत्तं शूद्रयाजिना ॥ ३२॥"
  },
  {
    "text": "चिकित्सकद्विजान्नं च देवलान्नं तथैव च ।\nकन्याविक्रयिणामन्नं यदन्नं योनिजीविनाम् ॥ ३३॥"
  },
  {
    "text": "उच्छिष्टान्नं पर्युषितं सर्वभक्षावशेषितम् ।\nशूद्रापतिद्विजानां च भूषवाहद्विजान्नकम् ॥ ३४॥"
  },
  {
    "text": "अदीक्षितद्विजानां च यदन्नं शवदाहिनाम् ।\nअगम्यागामिनां चैव द्विजानामन्नमेव च ॥ ३५॥"
  },
  {
    "text": "मित्रद्रुहां कृतज्जानामन्नं विश्वासघातिनाम् ।\nमिथ्यासाक्ष्यप्रदान्नं च ब्राह्मणान्नं तथैव च ॥ ३६॥"
  },
  {
    "text": "एते सर्वे विशुध्यन्ति विष्णोनैवेद्यभक्षणात् ।\nश्वपचश्चेद्विष्णुसेवी वंशानां कोटिमुद्धरेत् ॥ ३७॥"
  },
  {
    "text": "हरेरभक्तो मनुजः स्वं च रक्षितुमक्षमः ।\nअज्ञानाद्यदि गृह्णाति विष्णोर्निर्माल्यमेव च ॥ ३८॥"
  },
  {
    "text": "सप्तजन्मार्जितात्पापान्मुच्यते नात्र संशयः ।\nज्ञात्वा भक्त्या च गृह्णाति विष्णोनैवेद्यमेव च ॥ ३९॥"
  },
  {
    "text": "कोटिजन्मार्जितात्पापान्मुच्यते निश्चितं हरे ।\nयस्मात्संस्थापितं पुष्पं गर्वेण करिमस्तके ॥ ४०॥"
  },
  {
    "text": "तस्माद्युष्मान्परित्यज्य यातु लक्ष्मीर्हरेः पदम् ।\nनारायणस्य भक्तोऽहं न बिभेमि सुराद्विधेः ॥ ४१॥"
  },
  {
    "text": "कालान्मृत्योर्जरातश्च कानन्यान् गणयामि च ।\nकिं करिष्यति ते तातः कश्यपश्च प्रजापतिः ॥ ४२॥"
  },
  {
    "text": "बृहस्पतिर्गुरुश्चैव निःशङ्कस्य च मे हरे ।\nइदं पुष्पं यस्य मूर्ध्नि तस्यैव पूजनं परम् ॥ ४३॥"
  },
  {
    "text": "इति श्रुत्वा महेन्द्रश्च धृत्वा स चरणं मुनेः ।\nउच्चै रुरोद शोकार्तस्तमुवाच भयाकुलः ॥ ४४॥"
  },
  {
    "text": "महेन्द्र उवाच ।\nदत्तः समुचितः शापो मह्यं मायापहः प्रभो ।\nहृतां न याचे सम्पत्तिं किञ्चिज्ज्ञानं च देहि मे ॥ ४५॥"
  },
  {
    "text": "ऐश्वर्यं विपदां बीजं ज्ञानप्रच्छन्नकारणम् ।\nमुक्तिमार्गकुठारश्च भक्तेश्च व्यवधायकम् ॥ ४६॥"
  },
  {
    "text": "मुनिरुवाच ।\nजन्ममृत्युजराशोकरोगबीजाङ्कुरं परम् ।\nसम्पत्तितिमिरान्धश्च मुक्तिमार्गं न पश्यति ॥ ४७॥"
  },
  {
    "text": "सम्पन्मत्तो विमूढश्च सुरामत्तः स एव च ।\nबान्धवैर्वेष्टितः सोऽपि बन्धुत्वेनैव हे हरे ॥ ४८॥"
  },
  {
    "text": "सम्पत्तिमदमत्तश्च विषयान्धश्च विह्वलः ।\nमहाकामी राजसिकः सत्त्वमार्गं न पश्यति ॥ ४९॥"
  },
  {
    "text": "द्विविधो विषयान्धश्च राजसस्तामसः स्मृतः ।\nअशास्त्रज्ञस्तामसश्च शास्त्रज्ञो राजसः स्मृतः ॥ ५०॥"
  },
  {
    "text": "शास्त्रं च द्विविधं मार्गं दर्शयेत्सुरपुङ्गव ।\nप्रवृत्तिबीजमेकं च निवृत्तेः कारणं परम् ॥ ५१॥"
  },
  {
    "text": "चरन्ति जीविनश्चादौ प्रवृत्तेर्दुःखवर्त्मनि ।\nस्वच्छन्दं च प्रसन्नं च निर्विरोधं च सन्ततम् ॥ ५२॥"
  },
  {
    "text": "आयाति मधुनो लोभात्क्लेशेन सुखमानितः ।\nपरिणामे नाशबीजे जन्ममृत्युजराकरे ॥ ५३॥"
  },
  {
    "text": "अनेकजन्मपर्यन्तं कृत्वा च भ्रमणं मुदा ।\nस्वकर्मविहितायां च नानायोन्यां क्रमेण च ॥ ५४॥"
  },
  {
    "text": "ततश्चेशानुगहाग्रच्च सत्सङ्गं लभते च सः ।\nसहस्रेषु शतेष्वेको भवाब्धिपारकारणम् ॥ ५५॥"
  },
  {
    "text": "साधुस्तत्त्वप्रदीपेन मुक्तिमार्गं प्रदर्शयेत् ।\nतदा करोति यत्नं च जीवो बन्धनखण्डने ॥ ५६॥"
  },
  {
    "text": "अनेकजन्मयोगेन तपसानशनेन च ।\nतदा लभेन्मुक्तिमार्गं निर्विघ्नं सुखदं परम् ॥ ५७॥"
  },
  {
    "text": "इदं श्रुतं गुरोर्वक्याद्यत् पृच्छसि पुरन्दर ।\nमुनेस्तद्वचनं श्रुत्वा वीतरागो बभूव सः ॥ ५८॥"
  },
  {
    "text": "वैराग्यं वर्धयामास तस्य ब्रह्मन् दिने दिने ।\nमुनेः स्थानाद् गृहं गत्वा स ददर्शामरावतीम् ॥ ५९॥"
  },
  {
    "text": "दैत्यैरसुरसङ्घैश्च समाकीर्णां भयाकुलाम् ।\nविषमोपप्लवां पुत्रबन्धुहीनां च कुत्रचित् ॥ ६०॥"
  },
  {
    "text": "पितृमातृकलत्रादिविहीनामतिचञ्चलाम् ।\nशत्रुग्रस्तां च तां दृष्ट्वा जगाम वाक्पतिं प्रति ॥ ६१॥"
  },
  {
    "text": "शक्रो मन्दाकिनीतीरे ददर्श गुरुमीश्वरम् ।\nध्यायमानं परं ब्रह्म गङ्गातोये स्थितं परम् ॥ ६२॥"
  },
  {
    "text": "सूर्याभिसम्मुखं पूर्वमुखं च विश्वतोमुखम् ।\nसाश्रुनेत्रं पुलकिनं परमानन्दसंयुतम् ॥ ६३॥"
  },
  {
    "text": "वरिष्ठं च गरिष्ठं च धर्मिष्ठं श्रेष्ठसेवितम् ।\nप्रेष्ठं च बन्धुवर्गाणामतिश्रेष्ठं च ज्ञानिनाम् ॥ ६४॥"
  },
  {
    "text": "ज्येष्ठं च भ्रातृवर्गाणामनिष्टं सुरवैरिणाम् ।\nदृष्ट्वा गुरुं जपन्तं च तत्र तस्थौ सुरेश्वरः ॥ ६५॥"
  },
  {
    "text": "प्रहरान्ते गुरुं दृष्ट्वा चोत्थितं प्रणनाम सः ।\nप्रणम्य चरणाम्भोजे रुरोदोच्चैर्मुहुर्मुहुः ॥ ६६॥"
  },
  {
    "text": "वृत्तान्तं कथयामास ब्रह्मशापादिकं तथा ।\nपुनर्वरोपलब्धिं च ज्ञानप्राप्तिं सुदुर्लभाम् ॥ ६७॥"
  },
  {
    "text": "वैरिग्रस्तां च स्वपुरीं क्रमेणैव सुरेश्वरः ।\nशिष्यस्य वचनं श्रुत्वा सुबुद्धिर्वदतां वरः ॥ ६८॥"
  },
  {
    "text": "बृहस्पतिरुवाचेदं कोपसंरक्तलोचनः ।\nगुरुरुवाच ।\nश्रुतं सर्वं सुरश्रेष्ठ मा रोदीर्वचनं श‍ृणु ॥ ६९॥"
  },
  {
    "text": "न कातरो हि नीतिज्ञो विपत्तौ च कदाचन ।\nसम्पत्तिर्वा विपत्तिर्वा नश्वरा श्रमरूपिणी ॥ ७०॥"
  },
  {
    "text": "पूर्वस्य कर्मायत्ता च स्वयं कर्ता तयोरपि ।\nसर्वेषां च भवत्येव शश्वज्जन्मनि जन्मनि ॥ ७१॥"
  },
  {
    "text": "चक्रनेमिक्रमेणैव तत्र का परिदेवना ।\nउक्तं हि स्वकृतं कर्म भुज्यतेऽखिलभारते ॥ ७२॥"
  },
  {
    "text": "शुभाशुभं च यत्किञ्चित्स्वकर्मफलभुक् पुमान् ।\nनाभुक्तं क्षीयते कर्म कल्पकोटिशतैरपि ॥ ७३॥"
  },
  {
    "text": "अवश्यमेव भोक्तव्यं कृतं कर्म शुभाशुभम् ।\nइत्येवमुक्तं वेदे च कृष्णेन परमात्मना ॥ ७४॥"
  },
  {
    "text": "सामवेदोक्तशाखायां सम्बोध्य कमलोद्भवम् ।\nजन्मभोगावशेषे च सर्वेषां कृतकर्मणाम् ॥ ७५॥"
  },
  {
    "text": "अनुरूपं हि तेषां च भारतेऽन्यत्र चैव हि ।\nकर्मणा ब्रह्मशापं च कर्मणा च शुभाशिषम् ॥ ७६॥"
  },
  {
    "text": "कर्मणा च महालक्ष्मीं लभेद्दैन्यं च कर्मणा ।\nकोटिजन्मार्जितं कर्म जीविनामनुगच्छति ॥ ७७॥"
  },
  {
    "text": "न हि त्यजेद्विना भोगं तच्छायेव पुरन्दर ।\nकालभेदे देशभेदे पात्रभेदे च कर्मणाम् ॥ ७८॥"
  },
  {
    "text": "न्यूनताधिकभावोऽपि भवेदेव हि कर्मणा ।\nवस्तुदानेन वस्तूनां समं पुण्यं दिने दिने ॥ ७९॥"
  },
  {
    "text": "दिनभेदे कोटिगुणमसङ्ख्यं वा ततोऽधिकम् ।\nसमे देशे च वस्तूनां दाने पुण्यं समं सुर ॥ ८०॥"
  },
  {
    "text": "देशभेदे कोटिगुणमसङ्ख्यं वा ततोऽधिकम् ।\nसमे पात्रे समं पुण्यं वस्तूनां कर्तुरेव च ॥ ८१॥"
  },
  {
    "text": "पात्रभेदे शतगुणमसङ्ख्यं वा ततोऽधिकम् ।\nयथा फलन्ति सस्यानि न्यूनान्यप्यधिकानि च ॥ ८२॥"
  },
  {
    "text": "कर्षकाणां क्षेत्रभेदे पात्रभेदे फलं तथा ।\nसामान्यदिवसे विप्रदानं समफलं भवेत् ॥ ८३॥"
  },
  {
    "text": "अमायां रविसङ्क्रान्त्यां फलं शतगुणं भवेत् ।\nचातुर्मास्यां पौर्णमास्यामनन्तं फलमेव च ॥ ८४॥"
  },
  {
    "text": "ग्रहणे शशिनः कोटिगुणं च फलमेव च ।\nसूर्यस्य ग्रहणे वापि ततो दशगुणं भवेत् ॥ ८५॥"
  },
  {
    "text": "अक्षयायामक्षयं तदसङ्ख्यं फलमुच्यते ।\nएवमन्यत्र पुण्याहे फलाधिक्यं भवेदिति ॥ ८६॥"
  },
  {
    "text": "यथा दाने तथा स्नाने जपेऽन्यपुण्यकर्मसु ।\nएवं सर्वत्र बोद्धव्यं नराणां कर्मणां फलम् ॥ ८७॥"
  },
  {
    "text": "यथा दण्डेन चक्रेण शरावेण भ्रमेण च ।\nकुम्भं निर्माति निर्माता कुम्भकारो मृदा भुवि ॥ ८८॥"
  },
  {
    "text": "तथैव कर्मसूत्रेण फलं धाता ददाति च ।\nयस्याज्ञया सृष्टमिदं तं च नारायणं भज ॥ ८९॥"
  },
  {
    "text": "स विधाता विधातुश्च पातुः पाता जगत्त्रये ।\nस्रष्टुः स्रष्टा च संहर्तुः संहर्ता कालकालकः ॥ ९०॥"
  },
  {
    "text": "महाविपत्तौ संसारे यः स्मरेन्मधुसूदनम् ।\nविपत्तौ तस्य सम्पत्तिर्भवेदित्याह शङ्करः ॥ ९१॥"
  },
  {
    "text": "इत्येवमुक्त्वा तत्त्वज्ञः समालिङ्ग्य सुरेश्वरम् ।\nदत्त्वा शुभाशिषं चेष्टं बोधयामास नारद ॥ ९२॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे\nलक्ष्म्युत्पत्तिवर्णनं नाम चत्वारिंशोऽध्यायः ॥ ९.४०॥"
  },
  {
    "text": "९.४१ एकचत्वारिंशोऽध्यायः । श्रीलक्ष्म्युपाख्यानवर्णनम् ।"
  },
  {
    "text": "श्रीनारायण उवाच ।\nहरिं ध्यात्वा हरिर्ब्रह्मन् जगाम ब्रह्मणः सभाम् ।\nबृहस्पतिं पुरस्कृत्य सर्वैः सुरगणैः सह ॥ १॥"
  },
  {
    "text": "शीघ्रं गत्वा ब्रह्मलोकं दृष्ट्वा च कमलोद्भवम् ।\nप्रणेमुर्देवताः सर्वाः सहेन्द्रा गुरुणा सह ॥ २॥"
  },
  {
    "text": "वृत्तान्तं कथयामास सुराचार्यो विधिं प्रति ।\nप्रहस्योवाच तच्छ्रुत्वा महेन्द्रं कमलासनः ॥ ३॥"
  },
  {
    "text": "ब्रह्मोवाच ।\nवत्स मद्वंशजातोऽसि प्रपौत्रो मे विचक्षणः ।\nबृहस्पतेश्च शिष्यस्त्वं सुराणामधिपः स्वयम् ॥ ४॥"
  },
  {
    "text": "मातामहश्च दक्षस्ते विष्णुभक्तः प्रतापवान् ।\nकुलत्रयं यस्य शुद्धं कथं सोऽहङ्कृतो भवेत् ॥ ५॥"
  },
  {
    "text": "माता पतिव्रता यस्य पिता शुद्धो जितेन्द्रियः ।\nमातामहो मातुलश्च कथं सोऽहङ्कृतो भवेत् ॥ ६॥"
  },
  {
    "text": "जनः पैतृकदोषेण दोषान्मातामहस्य च ।\nगुरुदोषात्त्रिभिर्दोषैर्हरिदोषी भवेद् ध्रुवम् ॥ ७॥"
  },
  {
    "text": "सर्वान्तरात्मा भगवान् सर्वदेहेष्ववस्थितः ।\nयस्य देहात्स प्रयाति स शवस्तत्क्षणं भवेत् ॥ ८॥"
  },
  {
    "text": "मनोऽहमिन्द्रियेशं च ज्ञानरूपो हि शङ्करः ।\nविष्णुप्राणा च प्रकृतिर्बुद्धिर्भगवती सती ॥ ९॥"
  },
  {
    "text": "निद्रादयः शक्तयश्च ताः सर्वाः प्रकृतेः कलाः ।\nआत्मनः प्रतिबिम्बश्च जीवो भोगशरीरभृत् ॥ १०॥"
  },
  {
    "text": "आत्मनीशे गते देहात्सर्वे यान्ति ससम्भ्रमाः ।\nयथा वर्त्मनि गच्छन्तं नरदेवमिवानुगाः ॥ ११॥"
  },
  {
    "text": "अहं शिवश्च शेषश्च विष्णुर्धर्मो महाविराट् ।\nयूयं यदंशा भक्ताश्च तत्पुष्पं न्यक्कृतं त्वया ॥ १२॥"
  },
  {
    "text": "शिवेन पूजितं पादपद्मं पुष्पेण येन च ।\nतत्र दुर्वाससा दत्तं दैवेन न्यक्कृतं त्वया ॥ १३॥"
  },
  {
    "text": "तत्पुण्यं मस्तके यस्य कृष्णपादाब्जप्रच्युतम् ।\nसर्वेषां च सुराणां च तत्पूजापुरतो भवेत् ॥ १४॥"
  },
  {
    "text": "दैवेन वञ्चितस्त्वं हि दैवं च बलवत्तरम् ।\nभाग्यहीनं जनं मूढं को वा रक्षितुमीश्वरः ॥ १५॥"
  },
  {
    "text": "सा श्रीर्गताधुना कोपात्कृष्णनिर्माल्यवर्जनात् ।\nअधुना गच्छ वैकुण्ठं मया च गुरुणा सह ॥ १६॥"
  },
  {
    "text": "निषेव्य तत्र श्रीनाथं श्रियं प्राप्स्यति मद्वरात् ।\nएवमुक्त्वा च स ब्रह्मा सर्वैः सुरगणैः सह ॥ १७॥"
  },
  {
    "text": "तत्र गत्वा परब्रह्म भगवन्तं सनातनम् ।\nदृष्ट्वा तेजःस्वरूपं तं प्रज्वलन्तं स्वतेजसा ॥ १८॥"
  },
  {
    "text": "ग्रीष्ममध्याह्नमार्तण्डशतकोटिसमप्रभम् ।\nशान्तमनादिमध्यान्तं लक्ष्यीकान्तमनन्तकम् ॥ १९॥"
  },
  {
    "text": "चतुर्भुजैः पार्षदैश्च सरस्वत्या युतं प्रभुम् ।\nभक्त्या चतुर्भिर्वेदैश्च गङ्गया परिवेष्टितम् ॥ २०॥"
  },
  {
    "text": "तं प्रणेमुः सुराः सर्वे मूर्ध्ना ब्रह्मपुरोगमाः ।\nभक्तिनम्राः साश्रुनेत्रास्तुष्टुवुः परमेश्वरम् ॥ २१॥"
  },
  {
    "text": "वृत्तान्तं कथयामास स्वयं ब्रह्मा कृताञ्जलिः ।\nरुरुदुर्देवताः सर्वाः स्वाधिकाराच्चुताश्च ताः ॥ २२॥"
  },
  {
    "text": "स ददर्श सुरगणं विपद्ग्रस्तं भयाकुलम् ।\nरत्नभूषणशून्यं च वाहनादिविवर्जितम् ॥ २३॥"
  },
  {
    "text": "शोभाशून्यं हतश्रीकं निष्प्रभं सभयं परम् ।\nउवाच कातरं दृष्ट्वा भयभीतिविभञ्जनः ॥ २४॥"
  },
  {
    "text": "श्रीभगवानुवाच ।\nमा भैर्ब्रह्मन् हे सुराश्च भयं किं वो मयि स्थिते ।\nदास्यामि लक्ष्मीमचलां परमैश्वर्यवर्धिनीम् ॥ २५॥"
  },
  {
    "text": "किञ्च मद्वचनं किञ्चिच्छ्रूयतां समयोचितम् ।\nहितं सत्यं सारभूतं परिणामसुखावहम् ॥ २६॥"
  },
  {
    "text": "जनाश्चासङ्ख्यविश्वस्था मदधीनाश्च सन्ततम् ।\nयथा तथाहं मद्भक्तपराधीनोऽस्वतन्त्रकः ॥ २७॥"
  },
  {
    "text": "यं यं रुष्टो हि मद्भक्तो मत्परो हि निरङ्कुशः ।\nतद्गृहेऽहं न तिष्ठामि पद्मया सह निश्चितम् ॥ २८॥"
  },
  {
    "text": "दुर्वासाः शङ्करांशश्च वैष्णवो मत्परायणः ।\nतच्छापादागतोऽहं च सलक्ष्मीको हि वो गृहात् ॥ २९॥"
  },
  {
    "text": "यत्र शङ्खध्वनिर्नास्ति तुलसी न शिवार्चनम् ।\nन भोजनं च विप्राणां न पद्मा तत्र तिष्ठति ॥ ३०॥"
  },
  {
    "text": "मद्भक्तानां च मे निन्दा यत्र ब्रह्मन् भवेत्सुराः ।\nमहारुष्टा महालक्ष्मीस्ततो याति पराभवम् ॥ ३१॥"
  },
  {
    "text": "मद्भक्तिहीनो यो मूढो भुङ्क्ते यो हरिवासरे ।\nमम जन्मदिने वापि याति श्रीस्तद्गृहादपि ॥ ३२॥"
  },
  {
    "text": "मन्नामविक्रयी यश्च विक्रीणाति स्वकन्यकाम् ।\nयत्रातिथिर्न भुङ्क्ते च मत्प्रिया याति तद्गृहात् ॥ ३३॥"
  },
  {
    "text": "यो विप्रः पुंश्चलीपुत्रो महापापी च तत्पतिः ।\nपापिनो यो गृहं याति शूद्रश्राद्धान्नभोजकः ॥ ३४॥"
  },
  {
    "text": "महारुष्टा ततो याति मन्दिरात्कमलालया ।\nशूद्राणां शवदाही च भाग्यहीनो द्विजाधमः ॥ ३५॥"
  },
  {
    "text": "याति रुष्टा तद्गृहाच्च देवाः कमलवासिनी ।\nशूद्राणां सूपकारी यो ब्राह्मणो वृषवाहकः ॥ ३६॥"
  },
  {
    "text": "तत्तोयपानभीता च कमला याति तद्गृहात् ।\nअशुद्धहृदयः क्रूरो हिंसको निन्दको द्विजः ॥ ३७॥"
  },
  {
    "text": "ब्राह्मणः शूद्रयाजी च याति देवी च तद्गृहात् ।\nअवीरान्नं च यो भुङ्क्ते तस्माद्याति जगत्प्रसूः ॥ ३८॥"
  },
  {
    "text": "तृणं छिनत्ति नखरैस्तैर्वा यो विलिखेन्महीम् ।\nनिराशो ब्राह्मणो यत्र तद्गृहाद्याति मत्प्रिया ॥ ३९॥"
  },
  {
    "text": "सूर्योदये द्विजो भुङ्क्ते दिवास्वापी च ब्राह्मणः ।\nदिवा मैथुनकारी च यस्तस्माद्याति मत्प्रिया ॥ ४०॥"
  },
  {
    "text": "आचारहीनो विप्रो यो यश्च शूद्रप्रतिग्रही ।\nअदीक्षितो हि यो मूढस्तस्माद्वै याति मत्प्रिया ॥ ४१॥"
  },
  {
    "text": "स्निग्धपादश्च नग्नो हि यः शेते ज्ञानदुर्बलः ।\nशश्वद्वदति वाचालो याति सा तद्गृहात्सती ॥ ४२॥"
  },
  {
    "text": "शिरस्नातस्तु तैलेन योऽन्याङ्गं समुपस्पृशेत् ।\nस्वाङ्गं च वादयेद्वाद्यं रुष्टा सा याति तद्गृहात् ॥ ४३॥"
  },
  {
    "text": "व्रतोपवासहीनो यः सन्ध्याहीनोऽशुचिर्द्विजः ।\nविष्णुभक्तिविहीनस्तु तस्माद्याति च मत्प्रिया ॥ ४४॥"
  },
  {
    "text": "ब्राह्मणं निन्दयेद्यो हि तं च यो द्वेष्टि सन्ततम् ।\nजीवहिंस्रो दयाहीनो याति सर्वप्रसूस्ततः ॥ ४५॥"
  },
  {
    "text": "यत्र यत्र हरेरर्चा हरेरुत्कीर्तनं तथा ।\nतत्र तिष्ठति सा देवी सर्वमङ्गलमङ्गला ॥ ४६॥"
  },
  {
    "text": "यत्र प्रशंसा कृष्णस्य तद्भक्तस्य पितामह ।\nसा च कृष्णप्रिया देवी तत्र तिष्ठति सन्ततम् ॥ ४७॥"
  },
  {
    "text": "यत्र शङ्खध्वनिः शङ्खः शिला च तुलसीदलम् ।\nतत्सेवा वन्दनं ध्यानं तत्र सा परितिष्ठति ॥ ४८॥"
  },
  {
    "text": "शिवलिङ्गार्चनं यत्र तस्य चोत्कीर्तनं शुभम् ।\nदुर्गार्चनं तद्गुणाश्च तत्र पद्मनिवासिनी ॥ ४९॥"
  },
  {
    "text": "विप्राणां सेवनं यत्र तेषां च भोजनं शुभम् ।\nअर्चनं सर्वदेवानां तत्र पद्ममुखी सती ॥ ५०॥"
  },
  {
    "text": "इत्युक्त्वा च सुरान्सर्वान् रमामाह रमापतिः ।\nक्षीरोदसागरे जन्म कलयाकलयेति च ॥ ५१॥"
  },
  {
    "text": "इत्युक्त्वा तां जगन्नाथो ब्रह्माणं पुनराह च ।\nमथित्वा सागरं लक्ष्मीं देवेभ्यो देहि पद्मज ॥ ५२॥"
  },
  {
    "text": "इत्युक्त्वा कमलाकान्तो जगामान्तःपुरं मुने ।\nदेवाश्चिरेण कालेन ययुः क्षीरोदसागरम् ॥ ५३॥"
  },
  {
    "text": "मन्थानं मन्दरं कृत्वा कूर्मं कृत्वा च भाजनम् ।\nकृत्वा शेषं मन्थपाशं ममन्थुरसुराः सुराः ॥ ५४॥"
  },
  {
    "text": "धन्वन्तरिं च पीयूषमुच्चैःश्रवसमीप्सितम् ।\nनानारत्नं हस्तिरत्नं प्रापुर्लक्ष्मीं सुदर्शनम् ॥ ५५॥"
  },
  {
    "text": "वनमालां ददौ सा च क्षीरोदशायिने मुने ।\nसर्वेश्वराय रम्याय विष्णवे वैष्णवी सती ॥ ५६॥"
  },
  {
    "text": "देवैः स्तुता पूजिता च ब्रह्मणा शङ्करेण च ।\nददौ दृष्टिं सुरगृहे ब्रह्मशापविमोचनात् ॥ ५७॥"
  },
  {
    "text": "प्रापुर्देवाः स्वविषयं दैत्यग्रस्तं भयङ्करम् ।\nमहालक्ष्मीप्रसादेन वरदानेन नारद ॥ ५८॥"
  },
  {
    "text": "इत्येवं कथितं सर्वं लक्ष्म्युपाख्यानमुत्तमम् ।\nसुखदं सारभूतं च किं भूयः श्रोतुमिच्छसि ॥ ५९॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे\nश्रीलक्ष्म्युपाख्यानवर्णनं नामैकचत्वारिंशोऽध्यायः ॥ ९.४१॥"
  },
  {
    "text": "९.४२ द्विचत्वारिंशोऽध्यायः । महालक्ष्म्याः ध्यानस्तोत्रवर्णनम् ।"
  },
  {
    "text": "नारद उवाच ।\nहरेरुत्कीर्तनं भद्रं श्रुतं तज्ज्ञानमुत्तमम् ।\nईप्सितं लक्ष्म्युपाख्यानं ध्यानं स्तोत्रं वद प्रभो ॥ १॥"
  },
  {
    "text": "श्रीनारायण उवाच ।\nस्नात्वा तीर्थे पुरा शक्रो धृत्वा धौते च वाससी ।\nघटं संस्थाप्य क्षीरोदे षड्देवान् पर्यपूजयत् ॥ २॥"
  },
  {
    "text": "गणेशं च दिनेशं च वह्निं विष्णुं शिवं शिवाम् ।\nएतान् भक्त्या समभ्यर्च्य पुष्पगन्धादिभिस्तदा ॥ ३॥"
  },
  {
    "text": "आवाह्य च महालक्ष्मीं परमैश्वर्यरूपिणीम् ।\nपूजाञ्चकार देवेशो ब्रह्मणा च पुरोधसा ॥ ४॥"
  },
  {
    "text": "पुरःस्थितेषु मुनिषु ब्राह्मणेषु गुरौ हरौ ।\nदेवादिषु सुदेशे च ज्ञानानन्दं शिवे मुने ॥ ५॥"
  },
  {
    "text": "पारिजातस्य पुष्पं च गृहीत्वा चन्दनोक्षितम् ।\nध्यात्वा देवीं महालक्ष्मीं पूजयामास नारद ॥ ६॥"
  },
  {
    "text": "ध्यानं च सामवेदोक्तं यद्दत्तं ब्रह्मणे पुरा ।\nहरिणा तेन ध्यानेन तन्निबोध वदामि ते ॥ ७॥"
  },
  {
    "text": "सहस्रदलपद्मस्थकर्णिकावासिनीं पराम् ।\nशरत्पार्वणकोटीन्दुप्रभामुष्टिकरां पराम् ॥ ८॥"
  },
  {
    "text": "स्वतेजसा प्रज्वलन्तीं सुखदृश्यां मनोहराम् ।\nप्रतप्तकाञ्चननिभशोभां मूर्तिमतीं सतीम् ॥ ९॥"
  },
  {
    "text": "रत्नभूषणभूषाढ्यां शोभितां पीतवाससा ।\nईषद्धास्यप्रसन्नास्यां शश्वत्सुस्थिरयौवनाम् ॥ १०॥"
  },
  {
    "text": "सर्वसम्पत्प्रदात्रीं च महालक्ष्मीं भजे शुभाम् ।\nध्यानेनानेन तां ध्यात्वा नानागुणसमन्विताम् ॥ ११॥"
  },
  {
    "text": "सम्पूज्य ब्रह्मवाक्येन चोपचाराणि षोडश ।\nददौ भक्त्या विधानेन प्रत्येकं मन्त्रपूर्वकम् ॥ १२॥"
  },
  {
    "text": "प्रशस्तानि प्रकृष्टानि वराणि विविधानि च ।\nअमूल्यरत्नसारं च निर्मितं विश्वकर्मणा ॥ १३॥"
  },
  {
    "text": "आसनं च विचित्रं च महालक्ष्मि प्रगृह्यताम् ।\nशुद्धं गङ्गोदकमिदं सर्ववन्दितमीप्सितम् ॥ १४॥"
  },
  {
    "text": "पापेध्मवह्निरूपं च गृह्यतां कमलालये ।\nपुष्पचन्दनदूर्वादिसंयुतं जाह्नवीजलम् ॥ १५॥"
  },
  {
    "text": "शङ्खगर्भस्थितं स्वर्घ्यं गृह्यतां पद्मवासिनि ।\nसुगन्धिपुष्पतैलं च सुगन्धामलकीफलम् ॥ १६॥"
  },
  {
    "text": "देहसौन्दर्यबीजं च गृह्यतां श्रीहरेः प्रिये ।\nकार्पासजं च कृमिजं वसनं देवि गृह्यताम् ॥ १७॥"
  },
  {
    "text": "रत्नस्वर्णविकारं च देहभूषाविवर्धनम् ।\nशोभायै श्रीकरं रत्नं भूषणं देवि गृह्यताम् ॥ १८॥"
  },
  {
    "text": "सर्वसौन्दर्यबीजं च सद्यः शोभाकरं परम् ।\nवृक्षनिर्यासरूपं च गन्धद्रव्यादिसंयुतम् ॥ १९॥"
  },
  {
    "text": "श्रीकृष्णकान्ते धूपं च पवित्रं प्रतिगृह्यताम् ।\nसुगन्धियुक्तं सुखदं चन्दनं देवि गृह्यताम् ॥ २०॥"
  },
  {
    "text": "जगच्चक्षुःस्वरूपं च पवित्रं तिमिरापहम् ।\nप्रदीपं सुखरूपं च गृह्यतां च सुरेश्वरि ॥ २१॥"
  },
  {
    "text": "नानोपहाररूपं च नानारससमन्वितम् ।\nअतिस्वादुकरं चैव नैवेद्यं प्रतिगृह्यताम् ॥ २२॥"
  },
  {
    "text": "अन्नं ब्रह्मस्वरूपं च प्राणरक्षणकारणम् ।\nतुष्टिदं पुष्टिदं चैव देव्यन्नं प्रतिगृह्यताम् ॥ २३॥"
  },
  {
    "text": "शाल्यन्नजं सुपक्वं च शर्करागव्यसंयुतम् ।\nस्वादुयुक्तं महालक्ष्मि परमान्नं प्रगृह्यताम् ॥ २४॥"
  },
  {
    "text": "शर्करागव्यपक्वं च सुस्वादु सुमनोहरम् ।\nस्वस्तिकं नाम नैवेद्यं गृहाण परमेश्वरि ॥ २५॥"
  },
  {
    "text": "नानाविधानि रम्याणि पक्वान्नानि फलानि च ।\nसुरभिस्तनसन्त्यक्तं सुस्वादु सुमनोहरम् ॥ २६॥"
  },
  {
    "text": "मर्त्यामृतं सुगव्यं च गृह्यतामच्युतप्रिये ।\nसुस्वादु रससंयुक्तमिक्षुवृक्षसमुद्भवम् ॥ २७॥"
  },
  {
    "text": "अग्निपक्वमतिस्वादु गुडं च प्रतिगृह्यताम् ।\nयवगोधूमसस्यानां चूर्णरेणुसमुद्भवम् ॥ २८॥"
  },
  {
    "text": "सुपक्वं गुडगव्याक्तं मिष्टान्नं देवि गृह्यताम् ।\nसस्यचूर्णोद्भवं पक्वं स्वस्तिकादिसमन्वितम् ॥ २९॥"
  },
  {
    "text": "मया निवेदितं भक्त्या नैवेद्यं प्रतिगृह्यताम् ।\nशीतवायुप्रदं चैव दाहे च सुखदं परम् ॥ ३०॥"
  },
  {
    "text": "कमले गृह्यतां चेदं व्यजनं श्वेतचामरम् ।\nताम्बूलं च वरं रम्यं कर्पूरादिसुवासितम् ॥ ३१॥"
  },
  {
    "text": "जिह्वाजाड्यच्छेदकरं ताम्बूलं प्रतिगृह्यताम् ।\nसुवासितं सुशीतं च पिपासानाशकारणम् ॥ ३२॥"
  },
  {
    "text": "जगज्जीवनरूपं च जीवनं देवि गृह्यताम् ।\nदेहसौन्दर्यबीजं च सदा शोभाविवर्धनम् ॥ ३३॥"
  },
  {
    "text": "कार्पासजं च कृमिजं वसनं देवि गृह्यताम् ।\nरक्तस्वर्णविकारं च देहभूषादिवर्धनम् ॥ ३४॥"
  },
  {
    "text": "शोभाधारं श्रीकरं च भूषणं देवि गृह्यताम् ।\nनानाऋतुषु निर्माणं बहुशोभाश्रयं परम् ॥ ३५॥"
  },
  {
    "text": "सुरभूपप्रियं शुद्धं माल्यं देवि प्रगृह्यताम् ।\nशुद्धिदं शुद्धरूपं च सर्वमङ्गलमङ्गलम् ॥ ३६॥"
  },
  {
    "text": "गन्धवस्तूद्भवं रम्यं गन्धं देवि प्रगृह्यताम् ।\nपुण्यतीर्थोदकं चैव विशुद्धं शुद्धिदं सदा ॥ ३७॥"
  },
  {
    "text": "गृह्यतां कृष्णकान्ते त्वं रम्यमाचमनीयकम् ।\nरत्नसारादिनिर्माणं पुष्पचन्दनचर्चितम् ॥ ३८॥"
  },
  {
    "text": "रत्नभूषणभूषाढ्यं सुतल्पं देवि गृह्यताम् ।\nयद्यद् द्रव्यमपूर्वं च पृथिव्यामपि दुर्लभम् ॥ ३९॥"
  },
  {
    "text": "देवभूषार्हभोग्यं च तद् द्रव्यं देवि गृह्यताम् ।\nद्रव्याण्येतानि दत्त्वा च मूलेन देवपुङ्गवः ॥ ४०॥"
  },
  {
    "text": "मूलं जजाप भक्त्या च दशलक्षं विधानतः ।\nजपेन दशलक्षेण मन्त्रसिद्धिर्बभूव ह ॥ ४१॥"
  },
  {
    "text": "मन्त्रश्च ब्रह्मणा दत्तः कल्पवृक्षश्च सर्वतः ।\nलक्ष्मीर्माया कामवाणी ङेऽन्ता कमलवासिनी ॥ ४२॥"
  },
  {
    "text": "वैदिको मन्त्रराजोऽयं प्रसिद्धः स्वाहयान्वितः ।\nकुबेरोऽनेन मन्त्रेण परमैश्वर्यमाप्तवान् ॥ ४३॥"
  },
  {
    "text": "राजराजेश्वरो दक्षः सावर्णिर्मनुरेव च ।\nमङ्गलोऽनेन मन्त्रेण सप्तद्वीपेऽवनीपतिः ॥ ४४॥"
  },
  {
    "text": "प्रियव्रतोत्तानपादौ केदारो नृप एव च ।\nएते सिद्धाश्च राजेन्द्रा मन्त्रेणानेन नारद ॥ ४५॥"
  },
  {
    "text": "सिद्धे मन्त्रे महालक्ष्मीः शक्राय दर्शनं ददौ ।\nरत्नेन्द्रसारनिर्माणविमानस्था वरप्रदा ॥ ४६॥"
  },
  {
    "text": "सप्तद्वीपवतीं पृथ्वीं छादयन्ती त्विषा च सा ।\nश्वेतचम्पकवर्णाभा रत्नभूषणभूषिता ॥ ४७॥"
  },
  {
    "text": "ईषद्धास्यप्रसन्नास्या भक्तानुग्रहकातरा ।\nबिभ्रती रत्नमालां च कोटिचन्द्रसमप्रभाम् ॥ ४८॥"
  },
  {
    "text": "दृष्ट्वा जगत्प्रसूं शान्तां तुष्टावैतां पुरन्दरः ।\nपुलकाञ्चितसर्वाङ्गः साश्रुनेत्रः कृताञ्जलिः ॥ ४९॥"
  },
  {
    "text": "ब्रह्मणा च प्रदत्तेन स्तोत्रराजेन संयुतः ।\nसर्वाभीष्टप्रदेनैव वैदिकेनैव तत्र च ॥ ५०॥"
  },
  {
    "text": "पुरन्दर उवाच ।\nनमः कमलवासिन्यै नारायण्यै नमो नमः ।\nकृष्णप्रियायै सततं महालक्ष्यै नमो नमः ॥ ५१॥"
  },
  {
    "text": "पद्मपत्रेक्षणायै च पद्मास्यायै नमो नमः ।\nपद्मासनायै पद्मिन्यै वैष्णव्यै च नमो नमः ॥ ५२॥"
  },
  {
    "text": "सर्वसम्पत्स्वरूपिण्यै सर्वाराध्यै नमो नमः ।\nहरिभक्तिप्रदात्र्यै च हर्षदात्र्यै नमो नमः ॥ ५३॥"
  },
  {
    "text": "कृष्णवक्षःस्थितायै च कृष्णेशायै नमो नमः ।\nचन्द्रशोभास्वरूपायै रत्नपद्मे च शोभने ॥ ५४॥"
  },
  {
    "text": "सम्पत्त्यधिष्ठातृदेव्यै महादेव्यै नमो नमः ।\nनमो वृद्धिस्वरूपायै वृद्धिदायै नमो नमः ॥ ५५॥"
  },
  {
    "text": "वैकुण्ठे या महालक्ष्मीर्या लक्ष्मीः क्षीरसागरे ।\nस्वर्गलक्ष्मीरिन्द्रगेहे राजलक्ष्मीर्नृपालये ॥ ५६॥"
  },
  {
    "text": "गृहलक्ष्मीश्च गृहिणां गेहे च गृहदेवता ।\nसुरभिः सागरे जाता दक्षिणा यज्ञकामिनी ॥ ५७॥"
  },
  {
    "text": "अदितिर्देवमाता त्वं कमला कमलालया ।\nस्वाहा त्वं च हविर्दाने कव्यदाने स्वधा स्मृता ॥ ५८॥"
  },
  {
    "text": "त्वं हि विष्णुस्वरूपा च सर्वाधारा वसुन्धरा ।\nशुद्धसत्त्वस्वरूपा त्वं नारायणपरायणा ॥ ५९॥"
  },
  {
    "text": "क्रोधहिंसावर्जिता च वरदा शारदा शुभा ।\nपरमार्थप्रदा त्वं च हरिदास्यप्रदा परा ॥ ६०॥"
  },
  {
    "text": "यया विना जगत्सर्वं भस्मीभूतमसारकम् ।\nजीवन्मृतं च विश्वं च शश्वत्सर्वं यया विना ॥ ६१॥"
  },
  {
    "text": "सर्वेषां च परा माता सर्वबान्धवरूपिणी ।\nधर्मार्थकाममोक्षाणां त्वं च कारणरूपिणी ॥ ६२॥"
  },
  {
    "text": "यथा माता स्तनान्धानां शिशूनां शैशवे सदा ।\nतथा त्वं सर्वदा माता सर्वेषां सर्वरूपतः ॥ ६३॥"
  },
  {
    "text": "मातृहीनः स्तनान्धस्तु स च जीवति दैवतः ।\nत्वया हीनो जनः कोऽपि न जीवत्येव निश्चितम् ॥ ६४॥"
  },
  {
    "text": "सुप्रसन्नस्वरूपा त्वं मां प्रसन्ना भवाम्बिके ।\nवैरिग्रस्तं च विषयं देहि मह्यं सनातनि ॥ ६५॥"
  },
  {
    "text": "अहं यावत्त्वया हीनो बन्धुहीनश्च भिक्षुकः ।\nसर्वसम्पद्विहीनश्च तावदेव हरिप्रिये ॥ ६६॥"
  },
  {
    "text": "ज्ञानं देहि च धर्मं च सर्वसौभाग्यमीप्सितम् ।\nप्रभावञ्च प्रतापं च सर्वाधिकारमेव च ॥ ६७॥"
  },
  {
    "text": "जयं पराक्रमं युद्धे परमैश्वर्यमेव च ।\nइत्युक्त्वा च महेन्द्रश्च सर्वैः सुरगणैः सह ॥ ६८॥"
  },
  {
    "text": "प्रणनाम साश्रुनेत्रो मूर्ध्ना चैव पुनः पुनः ।\nब्रह्मा च शङ्करश्चैव शेषो धर्मश्च केशवः ॥ ६९॥"
  },
  {
    "text": "सर्वे चक्रुः परीहारं सुरार्थे च पुनः पुनः ।\nदेवेभ्यश्च वरं दत्त्वा पुष्पमालां मनोहराम् ॥ ७०॥"
  },
  {
    "text": "केशवाय ददौ लक्ष्मीः सन्तुष्टा सुरसंसदि ।\nययुर्देवाश्च सन्तुष्टाः स्वं स्वं स्थानं च नारद ॥ ७१॥"
  },
  {
    "text": "देवी ययौ हरेः स्थानं हृष्टा क्षीरोदशायिनः ।\nययतुश्चैव स्वगृहं ब्रह्मेशानौ च नारद ॥ ७२॥"
  },
  {
    "text": "दत्त्वा शुभाशिषं तौ च देवेभ्यः प्रीतिपूर्वकम् ।\nइदं स्तोत्रं महापुण्यं त्रिसन्ध्यं यः पठेन्नरः ॥ ७३॥"
  },
  {
    "text": "कुबेरतुल्यः स भवेद्राजराजेश्वरो महान् ।\nपञ्चलक्षजपेनैव स्तोत्रसिद्धिर्भवेन्नृणाम् ॥ ७४॥"
  },
  {
    "text": "सिद्धस्तोत्रं यदि पठेन्मासमेकं तु सन्ततम् ।\nमहासुखी च राजेन्द्रो भविष्यति न संशयः ॥ ७५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे महालक्ष्म्याः\nध्यानस्तोत्रवर्णनं नाम द्विचत्वारिम्प्तोऽध्यायः ॥ ९.४२॥"
  },
  {
    "text": "९.४३ त्रिचत्वारिंशोऽध्यायः । स्वाहोपाख्यानवर्णनम् ।"
  },
  {
    "text": "नारद उवाच ।\nनारायण महाभाग नारायण महाप्रभो ।\nरूपेणैव गुणेनैव यशसा तेजसा त्विषा ॥ १॥"
  },
  {
    "text": "त्वमेव ज्ञानिनां श्रेष्ठः सिद्धानां योगिनां मुने ।\nतपस्विनां मुनीनां च परो वेदविदांवर ॥ २॥"
  },
  {
    "text": "महालक्ष्म्या उपाख्यानं विज्ञातं महदद्भुतम् ।\nअन्यत्किञ्चिदुपाख्यानं निगूढं वद साम्प्रतम् ॥ ३॥"
  },
  {
    "text": "अतीव गोपनीयं यदुपयुक्तं च सर्वतः ।\nअप्रकाश्यं पुराणेषु वेदोक्तं धर्मसंयुतम् ॥ ४॥"
  },
  {
    "text": "श्रीनारायण उवाच ।\nनानाप्रकारमाख्यानमप्रकाश्यं पुराणतः ।\nश्रुतं कतिविधं गूढमास्ते ब्रह्मन् सुदुर्लभम् ॥ ५॥"
  },
  {
    "text": "तेषु यत्सारभूतं च श्रोतुं किं वा त्वमिच्छसि ।\nतन्मे ब्रूहि महाभाग पश्चाद्वक्ष्यामि तत्पुनः ॥ ६॥"
  },
  {
    "text": "नारद उवाच ।\nस्वाहा देवी हविर्दाने प्रशस्ता सर्वकर्मसु ।\nपितृदाने स्वधा शस्ता दक्षिणा सर्वतो वरा ॥ ७॥"
  },
  {
    "text": "एतासां चरितं जन्मफलं प्राधान्यमेव च ।\nश्रोतुमिच्छामि त्वद्वक्त्राद्वद वेदविदांवर ॥ ८॥"
  },
  {
    "text": "सूत उवाच ।\nनारदस्य वचः श्रुत्वा प्रहस्य मुनिसत्तमः ।\nकथां कथितुमारेभे पुराणोक्तां पुरातनीम् ॥ ९॥"
  },
  {
    "text": "श्रीनारायण उवाच ।\nसृष्टेः प्रथमतो देवाः स्वाहारार्थं ययुः पुरा ।\nब्रह्मलोकं ब्रह्मसभामाजग्मुः सुमनोहराम् ॥ १०॥"
  },
  {
    "text": "गत्वा निवेदनं चक्रुराहारहेतुकं मुने ।\nब्रह्मा श्रुत्वा प्रतिज्ञाय निषेवे श्रीहरिं परम् ॥ ११॥"
  },
  {
    "text": "नारद उवाच ।\nयज्ञरूपो हि भगवान् कलया च बभूव ह ।\nयज्ञे यद्यद्धविर्दानं दत्तं तेभ्यश्च ब्राह्मणैः ॥ १२॥"
  },
  {
    "text": "श्रीनारायण उवाच ।\nहविर्ददति विप्राश्च भक्त्या च क्षत्रियादयः ।\nसुरा नैव प्राप्नुवन्ति तद्दानं मुनिपुङ्गव ॥ १३॥"
  },
  {
    "text": "देवा विषण्णास्ते सर्वे तत्सभां च ययुः पुनः ।\nगत्वा निवेदनं चक्रुराहाराभावहेतुकम् ॥ १४॥"
  },
  {
    "text": "ब्रह्मा श्रुत्वा तु ध्यानेन श्रीकृष्णं शरणं ययौ ।\nपूजाञ्चकार प्रकृतेध्यानेनैव तदाज्ञया ॥ १५॥"
  },
  {
    "text": "प्रकृतेः कलया चैव सर्वशक्तिस्वरूपिणी ।\nअतीव सुन्दरी श्यामा रमणीया मनोहरा ॥ १६॥"
  },
  {
    "text": "ईषद्धास्यप्रसन्नास्या भक्तानुग्रहकातरा ।\nउवाचेति विधेरग्रे पद्मयोने वरं वृणु ॥ १७॥"
  },
  {
    "text": "विधिस्तद्वचनं श्रुत्वा सम्भ्रमात्समुवाच ताम् ।\nप्रजापतिरुवाच ।\nत्वमग्नेर्दाहिका शक्तिर्भव यातीव सुन्दरी ॥ १८॥"
  },
  {
    "text": "दग्धुं न शक्तः प्रकृतीर्हुताशश्च त्वया विना ।\nत्वन्नामोच्चार्य मन्त्रान्ते यो दास्यति हविर्नरः ॥ १९॥"
  },
  {
    "text": "सुरेभ्यस्तत्प्राप्नुवन्ति सुराः सानन्दपूर्वकम् ।\nअग्नेः सम्पत्स्वरूपा च श्रीरूपा सा गृहेश्वरी ॥ २०॥"
  },
  {
    "text": "देवानां पूजिता शश्वन्नरादीनां भवाम्बिके ।\nब्रह्मणश्च वचः श्रुत्वा सा विषण्णा बभूव ह ॥ २१॥"
  },
  {
    "text": "तमुवाच ततो देवी स्वाभिप्रायं स्वयम्भुवम् ।\nस्वाहोवाच ।\nअहं कृष्णं भजिष्यामि तपसा सुचिरेण च ॥ २२॥"
  },
  {
    "text": "ब्रह्मंस्तदन्यं यत्किञ्चित्स्वप्नवद् भ्रममेव च ।\nविधाता जगतस्त्वं च शम्भुर्मृत्युञ्जयो विभुः ॥ २३॥"
  },
  {
    "text": "बिभर्ति शेषो विश्वं च धर्मः साक्षी च धर्मिणाम् ।\nसर्वाद्यपूज्यो देवानां गणेषु च गणेश्वरः ॥ २४॥"
  },
  {
    "text": "प्रकृतिः सर्वसम्पूज्या यत्प्रसादात्पुराभवत् ।\nऋषयो मुनयश्चैव पूजिता यन्निषेवया ॥ २५॥"
  },
  {
    "text": "तत्पादपद्मं नियतं भावेन चिन्तयाम्यहम् ।\nपद्मास्या पाद्यमित्युक्त्वा पद्मनाभानुसारतः ॥ २६॥"
  },
  {
    "text": "जगाम तपसे देवी ध्यात्वा कृष्णं निरामयम् ।\nतपस्तेपे वर्षलक्षमेकपादेन पद्मजा ॥ २७॥"
  },
  {
    "text": "तदा ददर्श श्रीकृष्णं निर्गुणं प्रकृतेः परम् ।\nअतीव कमनीयं च रूपं दृष्ट्वा च रूपिणी ॥ २८॥"
  },
  {
    "text": "मूर्च्छां सम्प्राप कालेन कामेशस्य च कामुकी ।\nविज्ञाय तदभिप्रायं सर्वज्ञस्तामुवाच ह ॥ २९॥"
  },
  {
    "text": "समुत्थाप्य च तां क्रोडे क्षीणाङ्गीं तपसा चिरम् ।\nश्रीभगवानुवाच ।\nवाराहे वै त्वमंशेन मम पत्नी भविष्यसि ॥ ३०॥"
  },
  {
    "text": "नाम्ना नाग्नजिती कन्या कान्ते नग्नजितस्य च ।\nअधुनाग्नेर्दाहिका त्वं भव पत्नी च भामिनी ॥ ३१॥"
  },
  {
    "text": "मन्त्राङ्गरूपा पूज्या च मत्प्रसादाद् भविष्यसि ।\nवह्निस्त्वां भक्तिभावेन सम्पूज्य च गृहेश्वरीम् ॥ ३२॥"
  },
  {
    "text": "रमिष्यति त्वया सार्धं रामया रमणीयया ।\nइत्युक्त्वान्तर्दधे देवो देवीं सम्भाष्य नारद ॥ ३३॥"
  },
  {
    "text": "तत्राजगाम सन्त्रस्तो वह्निर्ब्रह्मनिदेशतः ।\nसामवेदोक्तध्यानेन ध्यात्वा तां जगदम्बिकाम् ॥ ३४॥"
  },
  {
    "text": "सम्पूज्य परितुष्टाव पाणिं जग्राह मन्त्रतः ।\nतदा दिव्यं वर्षशतं स रेमे रामया सह ॥ ३५॥"
  },
  {
    "text": "अतीव निर्जने देशे सम्भोगसुखदे सदा ।\nबभूव गर्भस्तस्यां च हुताशस्य च तेजसा ॥ ३६॥"
  },
  {
    "text": "तं दधार च सा देवी दिव्यं द्वादशवत्सरम् ।\nततः सुषाव पुत्रांश्च रमणीयान्मनोहरान् ॥ ३७॥"
  },
  {
    "text": "दक्षिणाग्निगार्हपत्याहवनीयान् क्रमेण च ।\nऋषयो मुनयश्चैव ब्राह्मणाः क्षत्रियादयः ॥ ३८॥"
  },
  {
    "text": "स्वाहान्तं मन्त्रमुच्चार्य हविर्दानं च चक्रिरे ।\nस्वाहायुक्तं च मन्त्रं च यो गृह्णाति प्रशस्तकम् ॥ ३९॥"
  },
  {
    "text": "सर्वसिद्धिर्भवेत्तस्य मन्त्रग्रहणमात्रतः ।\nविषहीनो यथा सर्पो वेदहीनो यथा द्विजः ॥ ४०॥"
  },
  {
    "text": "पतिसेवाविहीना स्त्री विद्याहीनो यथा पुमान् ।\nफलशाखाविहीनश्च यथा वृक्षो हि निन्दितः ॥ ४१॥"
  },
  {
    "text": "स्वाहाहीनस्तथा मन्त्रो न हुतः फलदायकः ।\nपरितुष्टा द्विजाः सर्वे देवाः सम्प्रापुराहुतीः ॥ ४२॥"
  },
  {
    "text": "स्वाहान्तेनैव मन्त्रेण सफलं सर्वमेव च ।\nइत्येवं कथितं सर्वं स्वाहोपाख्यानमुत्तमम् ॥ ४३॥"
  },
  {
    "text": "सुखदं मोक्षदं सारं किं भूयः श्रोतुमिच्छसि ।\nनारद उवाच ।\nस्वाहापूजाविधानं च ध्यानं स्तोत्रं मुनीश्वर ॥ ४४॥"
  },
  {
    "text": "सम्पूज्य वह्निस्तुष्टाव येन तद्वद मे प्रभो ।\nश्रीनारायण उवाच ।\nध्यानं च सामवेदोक्तं स्तोत्रपूजाविधानकम् ॥ ४५॥"
  },
  {
    "text": "वदामि श्रूयतां ब्रह्मन् सावधानो मुनीश्वर ।\nसर्वयज्ञारम्भकाले शालग्रामे घटेऽथवा ॥ ४६॥"
  },
  {
    "text": "स्वाहां सम्पूज्य यत्नेन यज्ञं कुर्यात्कलाप्तये ।\nस्वाहां मन्त्राङ्गयुक्तां च मन्त्रसिद्धिस्वरूपिणीम् ॥ ४७॥"
  },
  {
    "text": "सिद्धां च सिद्धिदां नॄणां कर्मणां फलदां शुभाम् ।\nइति ध्यात्वा च मूलेन दत्त्वा पाद्यादिकं नरः ॥ ४८॥"
  },
  {
    "text": "सर्वसिद्धिं लभेत्स्तुत्वा मूलमन्त्रं मुने श‍ृणु ।\nॐ ह्रीं श्रीं वह्निजायायै देव्यै स्वाहेत्यनेन च ॥ ४९॥"
  },
  {
    "text": "यः पूजयेच्च तां भक्त्या सर्वेष्टं सम्भवेद् ध्रुवम् ।\nवह्निरुवाच ।\nस्वाहा वह्निप्रिया वह्निजाया सन्तोषकारिणी ॥ ५०॥"
  },
  {
    "text": "शक्तिः क्रिया कालदात्री परिपाककरी ध्रुवा ।\nगतिः सदा नराणां च दाहिका दहनक्षमा ॥ ५१॥"
  },
  {
    "text": "संसारसाररूपा च घोरसंसारतारिणी ।\nदेवजीवनरूपा च देवपोषणकारिणी ॥ ५२॥"
  },
  {
    "text": "षोडशैतानि नामानि यः पठेद्भक्तिसंयुतः ।\nसर्वसिद्धिर्भवेत्तस्य इह लोके परत्र च ॥ ५३॥"
  },
  {
    "text": "नाङ्गहीनं भवेत्तस्य सर्वं कर्म सुशोभनम् ।\nअपुत्रो लभते पुत्रं भार्याहीनो लभेत्प्रियाम् ॥ ५४॥"
  },
  {
    "text": "रम्भोपमां स्वकान्तां च सम्प्राप्य सुखमाप्नुयात् ॥ ५५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे नारायणनारदसंवादे\nस्वाहोपाख्यानवर्णनं नाम त्रिचत्वारिंशोऽध्यायः ॥ ९.४३॥"
  },
  {
    "text": "९.४४ चतुश्चत्वारिंशोऽध्यायः । स्वधोपाख्यानवर्णनम् ।"
  },
  {
    "text": "श्रीनारायण उवाच ।\nश‍ृणु नारद वक्ष्यामि स्वधोपाख्यानमुत्तमम् ।\nपितॄणां च तृप्तिकरं श्राद्धान्तफलवर्धनम् ॥ १॥"
  },
  {
    "text": "सृष्टेरादौ पितृगणान्ससर्ज जगतां विधिः ।\nचतुरश्च मूर्तिमतस्त्रींश्च तेजःस्वरूपिणः ॥ २॥"
  },
  {
    "text": "दृष्ट्वा सप्तपितृगणान् सुखरूपान्मनोहरान् ।\nआहारं ससृजे तेषां श्राद्धं तर्पणपूर्वकम् ॥ ३॥"
  },
  {
    "text": "स्नानं तर्पणपर्यन्तं श्राद्धं तु देवपूजनम् ।\nआह्निकं च त्रिसन्ध्यान्तं विप्राणां च श्रुतौ श्रुतम् ॥ ४॥"
  },
  {
    "text": "नित्यं न कुर्याद्यो विप्रस्त्रिसन्ध्यं श्राद्धतर्पणम् ।\nबलिं वेदध्वनिं सोऽपि विषहीनो यथोरगः ॥ ५॥"
  },
  {
    "text": "देवीसेवाविहीनश्च श्रीहरेरनिवेद्यभुक् ।\nभस्मान्तं सूतकं तस्य न कर्मार्हश्च नारद ॥ ६॥"
  },
  {
    "text": "ब्रह्मा श्राद्धादिकं सृष्ट्वा जगाम पितृहेतवे ।\nन प्राप्नुवन्ति पितरो ददति ब्राह्मणादयः ॥ ७॥"
  },
  {
    "text": "सर्वे च जग्मुः क्षुधिताः खिन्नास्तु ब्रह्मणः सभाम् ।\nसर्वं निवेदनं चक्रुस्तमेव जगतां विधिम् ॥ ८॥"
  },
  {
    "text": "ब्रह्मा च मानसीं कन्यां ससृजे च मनोहराम् ।\nरूपयौवनसम्पन्नां शतचन्द्रनिभाननाम् ॥ ९॥"
  },
  {
    "text": "विद्यावतीं गुणवतीमतिरूपवतीं सतीम् ।\nश्वेतचम्पकवर्णाभां रत्नभूषणभूषिताम् ॥ १०॥"
  },
  {
    "text": "विशुद्धां प्रकृतेरंशां सस्मितां वरदां शुभाम् ।\nस्वधाभिधां च सुदतीं लक्ष्मीलक्षणसंयुताम् ॥ ११॥"
  },
  {
    "text": "शतपद्मपदन्यस्तपादपद्मं च बिभ्रतीम् ।\nपत्नीं पितॄणां पद्मास्यां पद्मजां पद्मलोचनाम् ॥ १२॥"
  },
  {
    "text": "पितृभ्यश्च ददौ ब्रह्मा तुष्टेभ्यस्तुष्टिरूपिणीम् ।\nब्राह्मणानां चोपदेशं चकार गोपनीयकम् ॥ १३॥"
  },
  {
    "text": "स्वधान्तं मन्त्रमुच्चार्य पितृभ्यो देयमित्यपि ।\nक्रमेण तेन विप्राश्च पित्रे दानं ददुः पुरा ॥ १४॥"
  },
  {
    "text": "स्वाहा शस्ता देवदाने पितृदाने स्वधा स्मृता ।\nसर्वत्र दक्षिणा शस्ता हतं यज्ञमदक्षिणम् ॥ १५॥"
  },
  {
    "text": "पितरो देवता विप्रा मुनयो मनवस्तथा ।\nपूजां चक्रुः स्वधां शान्तां तुष्टुवुः परमादरात् ॥ १६॥"
  },
  {
    "text": "देवादयश्च सन्तुष्टाः परिपूर्णमनोरथाः ।\nविप्रादयश्च पितरः स्वधादेवीवरेण च ॥ १७॥"
  },
  {
    "text": "इत्येवं कथितं सर्वं स्वधोपाख्यानमेव च ।\nसर्वेषां च तुष्टिकरं किं भूयः श्रोतुमिच्छसि ॥ १८॥"
  },
  {
    "text": "नारद उवाच ।\nस्वधापूजाविधानं च ध्यानं स्तोत्रं महामुने ।\nश्रोतुमिच्छामि यत्नेन वद वेदविदांवर ॥ १९॥"
  },
  {
    "text": "श्रीनारायण उवाच ।\nध्यानं च स्तवनं ब्रह्मन् वेदोक्तं सर्वमङ्गलम् ।\nसर्वं जानासि च कथं ज्ञातुमिच्छसि वृद्धये ॥ २०॥"
  },
  {
    "text": "शरत्कृष्णत्रयोदश्यां मघायां श्राद्धवासरे ।\nस्वधां सम्पूज्य यत्नेन ततः श्राद्धं समाचरेत् ॥ २१॥"
  },
  {
    "text": "स्वधां नाभ्यर्च्य यो विप्रः श्राद्धं कुर्यादहम्मतिः ।\nन भवेत्फलभाक्सत्यं श्राद्धस्य तर्पणस्य च ॥ २२॥"
  },
  {
    "text": "ब्रह्मणो मानसीं कन्यां शश्वत्सुस्थिरयौवनाम् ।\nपूज्यां वै पितृदेवानां श्राद्धानां फलदां भजे ॥ २३॥"
  },
  {
    "text": "इति ध्यात्वा शिलायां वा ह्यथवा मङ्गले घटे ।\nदद्यात्पाद्यादिकं तस्यै मूलेनेति श्रुतौ श्रुतम् ॥ २४॥"
  },
  {
    "text": "ॐ ह्रीं श्रीं क्लीं स्वधादेव्यै स्वाहेति च महामुने ।\nसमुच्चार्य तु सम्पूज्य स्तुत्वा तां प्रणमेद् द्विजः ॥ २५॥"
  },
  {
    "text": "स्तोत्रं श‍ृणु मुनिश्रेष्ठ ब्रह्मपुत्र विशारद ।\nसर्ववाञ्छाप्रदं नॄणां ब्रह्मणा यत्कृतं पुरा ॥ २६॥"
  },
  {
    "text": "श्रीनारायण उवाच ।\nस्वधोच्चारणमात्रेण तीर्थस्नायी भवेन्नरः ।\nमुच्यते सर्वपापेभ्यो वाजपेयफलं लभेत् ॥ २७॥"
  },
  {
    "text": "स्वधा स्वधा स्वधेत्येवं यदि वारत्रयं स्मरेत् ।\nश्राद्धस्य फलमाप्नोति बलेश्च तर्पणस्य च ॥ २८॥"
  },
  {
    "text": "श्राद्धकाले स्वधास्तोत्रं यः श‍ृणोति समाहितः ।\nस लभेच्छ्राद्धसम्भूतं फलमेव न संशयः ॥ २९॥"
  },
  {
    "text": "स्वधा स्वधा स्वधेत्येवं त्रिसन्ध्यं यः पठेन्नरः ।\nप्रियां विनीतां स लभेत्साध्वीं पुत्रगुणान्विताम् ॥ ३०॥"
  },
  {
    "text": "पितॄणां प्राणतुल्या त्वं द्विजजीवनरूपिणी ।\nश्राद्धाधिष्ठातृदेवी च श्राद्धादीनां फलप्रदा ॥ ३१॥"
  },
  {
    "text": "नित्या त्वं सत्यरूपासि पुण्यरूपासि सुव्रते ।\nआविर्भावतिरोभावौ सृष्टौ च प्रलये तव ॥ ३२॥"
  },
  {
    "text": "ॐ स्वस्तिश्च नमः स्वाहा स्वधा त्वं दक्षिणा तथा ।\nनिरूपिताश्चतुर्वेदैः प्रशस्ताः कर्मिणां पुनः ॥ ३३॥"
  },
  {
    "text": "कर्मपूर्त्यर्थमेवैता ईश्वरेण विनिर्मिताः ।\nइत्येवमुक्त्वा स ब्रह्मा ब्रह्मलोके स्वसंसदि ॥ ३४॥"
  },
  {
    "text": "तस्थौ च सहसा सद्यः स्वधा साऽऽविर्बभूव ह ।\nतदा पितृभ्यः प्रददौ तामेव कमलाननाम् ॥ ३५॥"
  },
  {
    "text": "तां सम्प्राप्य ययुस्ते च पितरश्च प्रहर्षिताः ।\nस्वधास्तोत्रमिदं पुण्यं यः श‍ृणोति समाहितः ।\nस स्नातः सर्वतीर्थेषु वाञ्छितं फलमाप्नुयात् ॥ ३६॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे नारायणनारदसंवादे\nस्वधोपाख्यानवर्णनं नाम चतुश्चत्वारिशोऽध्यायः ॥ ९.४४॥"
  },
  {
    "text": "९.४५ पञ्चचत्वारिंशोऽध्यायः । दक्षिणोपाख्यानवर्णनम् ।"
  },
  {
    "text": "श्रीनारायण उवाच ।\nउक्तं स्वाहास्वधाख्यानं प्रशस्तं मधुरं परम् ।\nवक्ष्यामि दक्षिणाख्यानं सावधानो निशामय ॥ १॥"
  },
  {
    "text": "गोपी सुशीला गोलोके पुराऽऽसीत्प्रेयसी हरेः ।\nराधा प्रधाना सध्रीची धन्या मान्या मनोहरा ॥ २॥"
  },
  {
    "text": "अतीव सुन्दरी रामा सुभगा सुदती सती ।\nविद्यावती गुणवती चातिरूपवती सती ॥ ३॥"
  },
  {
    "text": "कलावती कोमलाङ्गी कान्ता कमललोचना ।\nसुश्रोणी सुस्तनी श्यामा न्यग्रोधपरिमण्डिता ॥ ४॥"
  },
  {
    "text": "ईषद्धास्यप्रसन्नास्या रत्नालङ्कारभूषिता ।\nश्वेतचम्पकवर्णाभा बिम्बोष्ठी मृगलोचना ॥ ५॥"
  },
  {
    "text": "कामशास्त्रेषु निपुणा कामिनी हंसगामिनी ।\nभावानुरक्ता भावज्ञा कृष्णस्य प्रियभामिनी ॥ ६॥"
  },
  {
    "text": "रसज्ञा रसिका रासे रासेशस्य रसोत्सुका ।\nउवासादक्षिणे क्रोडे राधायाः पुरतः पुरा ॥ ७॥"
  },
  {
    "text": "सम्बभूवानम्रमुखो भयेन मधुसूदनः ।\nदृष्ट्वा राधां च पुरतो गोपीनां प्रवरोत्तमाम् ॥ ८॥"
  },
  {
    "text": "कामिनीं रक्तवदनां रक्तपङ्कजलोचनाम् ।\nकोपेन कम्पिताङ्गीं च कोपेन स्फुरिताधराम् ॥ ९॥"
  },
  {
    "text": "वेगेन तां तु गच्छन्तीं विज्ञाय तदनन्तरम् ।\nविरोधभीतो भगवानन्तर्धानं चकार सः ॥ १०॥"
  },
  {
    "text": "पलायन्तं च कान्तं च शान्तं सत्त्वं सुविग्रहम् ।\nविलोक्य कम्पिता गोप्यः सुशीलाद्यास्ततो भिया ॥ ११॥"
  },
  {
    "text": "विलोक्य लम्पटं तत्र गोपीनां लक्षकोटयः ।\nपुटाञ्जलियुता भीता भक्तिनम्रात्मकन्धराः ॥ १२॥"
  },
  {
    "text": "रक्ष रक्षेत्युक्तवन्त्यो देवीमिति पुनः पुनः ।\nययुर्भयेन शरणं यस्याश्चरणपङ्कजे ॥ १३॥"
  },
  {
    "text": "त्रिलक्षकोटयो गोपाः सुदामादय एव च ।\nययुर्भयेन शरणं तत्पादाब्जे च नारद ॥ १४॥"
  },
  {
    "text": "पलायन्तं च कान्तं च विज्ञाय परमेश्वरी ।\nपलायन्तीं सहचरीं सुशीलां च शशाप सा ॥ १५॥"
  },
  {
    "text": "अद्यप्रभृति गोलोकं सा चेदायाति गोपिका ।\nसद्यो गमनमात्रेण भस्मसाच्च भविष्यति ॥ १६॥"
  },
  {
    "text": "इत्येवमुक्त्वा तत्रैव देवदेवेश्वरी रुषा ।\nरासेश्वरी रासमध्ये रासेशमाजुहाव ह ॥ १७॥"
  },
  {
    "text": "नालोक्य पुरतः कृष्णं राधा विरहकातरा ।\nयुगकोटिसमं मेने क्षणभेदेन सुव्रता ॥ १८॥"
  },
  {
    "text": "हे कृष्ण प्राणनाथेशागच्छ प्राणाधिकप्रिय ।\nप्राणाधिष्ठातृदेवेश प्राणा यान्ति त्वया विना ॥ १९॥"
  },
  {
    "text": "स्त्रीगर्वः पतिसौभाग्याद्वर्धते च दिने दिने ।\nसुखं च विपुलं यस्मात्तं सेवेद्धर्मतः सदा ॥ २०॥"
  },
  {
    "text": "पतिर्बन्धुः कुलस्त्रीणामधिदेवः सदागतिः ।\nपरसम्पत्स्वरूपश्च मूर्तिमान् भोगदः सदा ॥ २१॥"
  },
  {
    "text": "धर्मदः सुखदः शश्वत्प्रीतिदः शान्तिदः सदा ।\nसम्मानैर्दीप्यमानश्च मानदो मानखण्डनः ॥ २२॥"
  },
  {
    "text": "सारात्सारतरः स्वामी बन्धूनां बन्धुवर्धनः ।\nन च भर्तुः समो बन्धुर्बन्धोर्बन्धुषु दृश्यते ॥ २३॥"
  },
  {
    "text": "भरणादेव भर्ता च पालनात्पतिरुच्यते ।\nशरीरेशाच्च स स्वामी कामदः कान्त उच्यते ॥ २४॥"
  },
  {
    "text": "बन्धुश्च सुखवृद्ध्या च प्रीतिदानात्प्रियः स्मृतः ।\nऐश्वर्यदानादीशश्च प्राणेशात्प्राणनायकः ॥ २५॥"
  },
  {
    "text": "रतिदानाच्च रमणः प्रियो नास्ति प्रियात्परः ।\nपुत्रस्तु स्वामिनः शुक्राज्जायते तेन स प्रियः ॥ २६॥"
  },
  {
    "text": "शतपुत्रात्परः स्वामी कुलजानां प्रियः सदा ।\nअसत्कुलप्रसूता या कान्तं विज्ञातुमक्षमा ॥ २७॥"
  },
  {
    "text": "स्नानं च सर्वतीर्थेषु सर्वयज्ञेषु दक्षिणा ।\nप्रादक्षिण्यं पृथिव्याश्च सर्वाणि च तपांसि च ॥ २८॥"
  },
  {
    "text": "सर्वाण्येव व्रतादीनि महादानानि यानि च ।\nउपोषणानि पुण्यानि यानि यानि श्रुतानि च ॥ २९॥"
  },
  {
    "text": "गुरुसेवा विप्रसेवा देवसेवादिकं च यत् ।\nस्वामिनः पादसेवायाः कलां नार्हन्ति षोडशीम् ॥ ३०॥"
  },
  {
    "text": "गुरुविप्रेन्द्रदेवेषु सर्वेभ्यश्च पतिर्गुरुः ।\nविद्यादाता यथा पुंसां कुलजानां तथा प्रियः ॥ ३१॥"
  },
  {
    "text": "गोपीनां लक्षकोटीनां गोपानां च तथैव च ।\nब्रह्माण्डानामसङ्ख्यानां तत्रस्थानां तथैव च ॥ ३२॥"
  },
  {
    "text": "विश्वादिगोलकान्तानामीश्वरी यत्प्रसादतः ।\nअहं न जाने तं कान्तं स्त्रीस्वभावो दुरत्ययः ॥ ३३॥"
  },
  {
    "text": "इत्युक्त्वा राधिका कृष्णं तत्र दध्यौ स्वभक्तितः ।\nरुरोद प्रेम्णा सा राधा नाथ नाथेति चाब्रवीत् ॥ ३४॥"
  },
  {
    "text": "दर्शनं देहि रमण दीना विरहदुःखिता ।\nअथ सा दक्षिणा देवी ध्वस्ता गोलोकतो मुने ॥ ३५॥"
  },
  {
    "text": "सुचिरं च तपस्तप्त्वा विवेश कमलातनौ ।\nअथ देवादयः सर्वे यज्ञं कृत्वा सुदुष्करम् ॥ ३६॥"
  },
  {
    "text": "नालभंस्ते फलं तेषां विषण्णाः प्रययुर्विधिम् ।\nविधिर्निवेदनं श्रुत्वा देवादीनां जगत्पतिम् ॥ ३७॥"
  },
  {
    "text": "दध्यौ च सुचिरं भक्त्या प्रत्यादेशमवाप सः ।\nनारायणश्च भगवान् महालक्ष्याश्च देहतः ॥ ३८॥"
  },
  {
    "text": "विनिष्कृष्य मर्त्यलक्ष्मीं ब्रह्मणे दक्षिणां ददौ ।\nब्रह्मा ददौ तां यज्ञाय पूरणार्थं च कर्मणाम् ॥ ३९॥"
  },
  {
    "text": "यज्ञः सम्पूज्य विधिवत्तां तुष्टाव तदा मुदा ।\nतप्तकाञ्चनवर्णाभां चन्द्रकोटिसमप्रभाम् ॥ ४०॥"
  },
  {
    "text": "अतीव कमनीयां च सुन्दरीं सुमनोहराम् ।\nकमलास्यां कोमलाङ्गीं कमलायतलोचनाम् ॥ ४१॥"
  },
  {
    "text": "कमलासनपूज्यां च कमलाङ्गसमुद्भवाम् ।\nवह्निशुद्धांशुकाधानां बिम्बोष्ठीं सुदतीं सतीम् ॥ ४२॥"
  },
  {
    "text": "बिभ्रतीं कबरीभारं मालतीमाल्यसंयुतम् ।\nईषद्धास्यप्रसन्नास्यां रत्नभूषणभूषिताम् ॥ ४३॥"
  },
  {
    "text": "सुवेषाढ्यां च सुस्नातां मुनिमानसमोहिनीम् ।\nकस्तूरीबिन्दुभिः सार्धं सुगन्धिचन्दनेन्दुभिः ॥ ४४॥"
  },
  {
    "text": "सिन्दूरबिन्दुनाल्पेनाप्यलकाधःस्थलोज्ज्वलाम् ।\nसुप्रशस्तनितम्बाढ्यां बृहच्छ्रोणिपयोधराम् ॥ ४५॥"
  },
  {
    "text": "कामदेवाधाररूपां कामबाणप्रपीडिताम् ।\nतां दृष्ट्वा रमणीयां च यज्ञो मूर्च्छामवाप ह ॥ ४६॥"
  },
  {
    "text": "पत्नीं तामेव जग्राह विधिबोधितपूर्वकम् ।\nदिव्यं वर्षशतं चैव तां गृहीत्वा तु निर्जने ॥ ४७॥"
  },
  {
    "text": "यज्ञो रेमे मुदा युक्तो रामेशो रमया सह ।\nगर्भं दधार सा देवी दिव्यं द्वादशवर्षकम् ॥ ४८॥"
  },
  {
    "text": "ततः सुषाव पुत्रं च फलं वै सर्वकर्मणाम् ।\nपरिपूर्णे कर्मणि च तत्पुत्रः फलदायकः ॥ ४९॥"
  },
  {
    "text": "यज्ञो दक्षिणया सार्धं पुत्रेण च फलेन च ।\nकर्मिणां फलदाता चेत्येवं वेदविदो विदुः ॥ ५०॥"
  },
  {
    "text": "यज्ञश्च दक्षिणां प्राप्य पुत्रं च फलदायकम् ।\nफलं ददौ च सर्वेभ्यः कर्मणां चैव नारद ॥ ५१॥"
  },
  {
    "text": "तदा देवादयस्तुष्टाः परिपूर्णमनोरथाः ।\nस्वस्थाने ते ययुः सर्वे धर्मवक्त्रादिदं श्रुतम् ॥ ५२॥"
  },
  {
    "text": "कृत्वा कर्म च कर्ता च तूर्णं दद्याच्च दक्षिणाम् ।\nतत्क्षणं फलमाप्नोति वेदैरुक्तमिदं मुने ॥ ५३॥"
  },
  {
    "text": "कर्मी कर्मणि पूर्णे च तत्क्षणे यदि दक्षिणाम् ।\nन दद्याद् ब्राह्मणेभ्यश्च दैवेनाज्ञानतोऽथवा ॥ ५४॥"
  },
  {
    "text": "मुहूर्ते समतीते तु द्विगुणा सा भवेद् ध्रुवम् ।\nएकरात्रे व्यतीते तु भवेच्छतगुणा च सा ॥ ५५॥"
  },
  {
    "text": "त्रिरात्रे तच्छतगुणा सप्ताहे द्विगुणा ततः ।\nमासे लक्षगुणा प्रोक्ता ब्राह्मणानां च वर्धते ॥ ५६॥"
  },
  {
    "text": "संवत्सरे व्यतीते तु सा त्रिकोटिगुणा भवेत् ।\nकर्म तद्यजमानानां सर्वं वै निष्फलं भवेत् ॥ ५७॥"
  },
  {
    "text": "स च ब्रह्मस्वहारी च न कर्मार्होऽशुचिर्नरः ।\nदरिद्रो व्याधियुक्तश्च तेन पापेन पातकी ॥ ५८॥"
  },
  {
    "text": "तद्गृहाद्याति लक्ष्मीश्च शापं दत्त्वा सुदारुणम् ।\nपितरो नैव गृह्णन्ति तद्दत्तं श्राद्धतर्पणम् ॥ ५९॥"
  },
  {
    "text": "एवं सुराश्च तत्पूजां तद्दत्तामग्निराहुतिम् ।\nदत्तं न दीयते दानं ग्रहीता नैव याचते ॥ ६०॥"
  },
  {
    "text": "उभौ तौ नरके यातश्छिन्नरज्जौ यथा घटः ।\nनार्पयेद्यजमानश्चेद्याचितश्चापि दक्षिणाम् ॥ ६१॥"
  },
  {
    "text": "भवेद्ब्रह्मस्वापहारी कुम्भीपाकं व्रजेद् ध्रुवम् ।\nवर्षलक्षं वसेत्तत्र यमदूतेन ताडितः ॥ ६२॥"
  },
  {
    "text": "ततो भवेत्स चाण्डालो व्याधियुक्तो दरिद्रकः ।\nपातयेत्पुरुषान्सप्त पूर्वांश्च सप्त जन्मतः ॥ ६३॥"
  },
  {
    "text": "इत्येवं कथितं विप्र किं भूयः श्रोतुमिच्छसि ।\nनारद उवाच ।\nयत्कर्म दक्षिणाहीनं को भुङ्क्ते तत्फलं मुने ॥ ६४॥"
  },
  {
    "text": "पूजाविधिं दक्षिणायाः पुरा यज्ञकृतं वद ।\nश्रीनारायण उवाच ।\nकर्मणोऽदक्षिणस्यैव कुत एव फलं मुने ॥ ६५॥"
  },
  {
    "text": "सदक्षिणे कर्मणि च फलमेव प्रवर्तते ।\nअदक्षिणं च यत्कर्म तद्भुङ्क्ते च बलिर्मुने ॥ ६६॥"
  },
  {
    "text": "बलये तत्प्रदत्तं च वामनेन पुरा मुने ।\nअश्रोत्रियः श्राद्धद्रव्यमश्रद्धादानमेव च ॥ ६७॥"
  },
  {
    "text": "वृषलीपतिविप्राणां पूजाद्रव्यादिकं च यत् ।\nअसद्द्विजैः कृतं यज्ञमशुचेः पूजनं च यत् ॥ ६८॥"
  },
  {
    "text": "गुरावभक्तस्य कर्म बलिर्भुङ्क्ते न संशयः ।\nदक्षिणायाश्च यद्ध्यानं स्तोत्रं पूजाविधिक्रमम् ॥ ६९॥"
  },
  {
    "text": "तत्सर्वं कण्वशाखोक्तं प्रवक्ष्यामि निशामय ।\nपुरा सम्प्राप्य तां यज्ञः कर्मदक्षां च दक्षिणाम् ॥ ७०॥"
  },
  {
    "text": "मुमोहास्याः स्वरूपेण तुष्टाव कामकातरः ।\nयज्ञ उवाच ।\nपुरा गोलोकगोपी त्वं गोपीनां प्रवरा वरा ॥ ७१॥"
  },
  {
    "text": "राधासमा तत्सखी च श्रीकृष्णप्रेयसी प्रिया ।\nकार्तिकीपूर्णिमायां तु रासे राधामहोत्सवे ॥ ७२॥"
  },
  {
    "text": "आविर्भूता दक्षिणांसाल्लक्ष्म्याश्च तेन दक्षिणा ।\nपुरा त्वं च सुशीलाख्या ख्याता शीलेन शोभने ॥ ७३॥"
  },
  {
    "text": "लक्ष्मीदक्षांसभागात्त्वं राधाशापाच्च दक्षिणा ।\nगोलोकात्त्वं परिभ्रष्टा मम भाग्यादुपस्थिता ॥ ७४॥"
  },
  {
    "text": "कृपां कुरु महाभागे मामेव स्वामिनं कुरु ।\nकर्मिणां कर्मणां देवी त्वमेव फलदा सदा ॥ ७५॥"
  },
  {
    "text": "त्वया विना च सर्वेषां सर्वं कर्म च निष्फलम् ।\nत्वया विना तथा कर्म कर्मिणां च न शोभते ॥ ७६॥"
  },
  {
    "text": "ब्रह्मविष्णुमहेशाश्च दिक्पालादय एव च ।\nकर्मणश्च फलं दातुं न शक्ताश्च त्वया विना ॥ ७७॥"
  },
  {
    "text": "कर्मरूपी स्वयं ब्रह्मा फलरूपी महेश्वरः ।\nयज्ञरूपी विष्णुरहं त्वमेषां साररूपिणी ॥ ७८॥"
  },
  {
    "text": "फलदातृपरं ब्रह्म निर्गुणा प्रकृतिः परा ।\nस्वयं कृष्णश्च भगवान् स च शक्तस्त्वया सह ॥ ७९॥"
  },
  {
    "text": "त्वमेव शक्तिः कान्ते मे शश्वज्जन्मनि जन्मनि ।\nसर्वकर्मणि शक्तोऽहं त्वया सह वरानने ॥ ८०॥"
  },
  {
    "text": "इत्युक्त्वा च पुरस्तस्थौ यज्ञाधिष्ठातृदेवता ।\nतुष्टा बभूव सा देवी भेजे तं कमलाकला ॥ ८१॥"
  },
  {
    "text": "इदं च दक्षिणास्तोत्रं यज्ञकाले च यः पठेत् ।\nफलं च सर्वयज्ञानां प्राप्नोति नात्र संशयः ॥ ८२॥"
  },
  {
    "text": "राजसूये वाजपेये गोमेधे नरमेधके ।\nअश्वमेधे लाङ्गले च विष्णुयज्ञे यशस्करे ॥ ८३॥"
  },
  {
    "text": "धनदे भूमिदे पूर्ते फलदे गजमेधके ।\nलोहयज्ञे स्वर्णयज्ञे रत्नयज्ञेऽथ ताम्रके ॥ ८४॥"
  },
  {
    "text": "शिवयज्ञे रुद्रयज्ञे शक्रयज्ञे च बन्धुके ।\nवृष्टौ वरुणयागे च कण्डके वैरिमर्दने ॥ ८५॥"
  },
  {
    "text": "शुचियज्ञे धर्मयज्ञेऽध्वरे च पापमोचने ।\nब्रह्माणीकर्मयागे च योनियागे च भद्रके ॥ ८६॥"
  },
  {
    "text": "एतेषां च समारम्भे इदं स्तोत्रं च यः पठेत् ।\nनिर्विघ्नेन च तत्कर्म सर्वं भवति निश्चितम् ॥ ८७॥"
  },
  {
    "text": "इदं स्तोत्रं च कथितं ध्यानं पूजाविधिं श‍ृणु ।\nशालग्रामे घटे वापि दक्षिणां पूजयेत्सुधीः ॥ ८८॥"
  },
  {
    "text": "लक्ष्मीदक्षांससम्भूतां दक्षिणां कमलाकलाम् ।\nसर्वकर्मसुदक्षां च फलदां सर्वकर्मणाम् ॥ ८९॥"
  },
  {
    "text": "विष्णोः शक्तिस्वरूपां च पूजितां वन्दितां शुभाम् ।\nशुद्धिदां शुद्धिरूपां च सुशीलां शुभदां भजे ॥ ९०॥"
  },
  {
    "text": "ध्यात्वानेनैव वरदां मूलेन पूजयेत्सुधीः ।\nदत्त्वा पाद्यादिकं देव्यै वेदोक्तेनैव नारद ॥ ९१॥"
  },
  {
    "text": "ॐ श्रीं क्लीं ह्रीं दक्षिणायै स्वाहेति च विचक्षणः ।\nपूजयेद्विधिवद् भक्त्या दक्षिणां सर्वपूजिताम् ॥ ९२॥"
  },
  {
    "text": "इत्येवं कथितं ब्रह्मन् दक्षिणाख्यानमेव च ।\nसुखदं प्रीतिदं चैव फलदं सर्वकर्मणाम् ॥ ९३॥"
  },
  {
    "text": "इदं च दक्षिणाख्यानं यः श‍ृणोति समाहितः ।\nअङ्गहीनं च तत्कर्म न भवेद्भारते भुवि ॥ ९४॥"
  },
  {
    "text": "अपुत्रो लभते पुत्रं निश्चितं च गुणान्वितम् ।\nभार्याहीनो लभेद्भार्यां सुशीलां सुन्दरीं पराम् ॥ ९५॥"
  },
  {
    "text": "वरारोहां पुत्रवतीं विनीतां प्रियवादिनीम् ।\nपतिव्रतां च शुद्धां च कुलजां च वधूं वराम् ॥ ९६॥"
  },
  {
    "text": "विद्याहीनो लभेद्विद्यां धनहीनो लभेद्धनम् ।\nभूमिहीनो लभेद्भूमिं प्रजाहीनो लभेत्प्रजाम् ॥ ९७॥"
  },
  {
    "text": "सङ्कटे बन्धुविच्छेदे विपत्तौ बन्धने तथा ।\nमासमेकमिदं श्रुत्वा मुच्यते नात्र संशयः ॥ ९८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे नारायणनारदसंवादे\nदक्षिणोपाख्यानवर्णनं नाम पञ्चचत्वारिंशोऽध्यायः ॥ ९.४५॥"
  },
  {
    "text": "९.४६ षट्चत्वारिंशोऽध्यायः । षष्ठ्युपाख्यानवर्णनम् ।"
  },
  {
    "text": "नारद उवाच ।\nअनेकानां च देवीनां श्रुतमाख्यानमुत्तमम् ।\nअन्यासां चरितं ब्रह्मन् वद वेदविदांवर ॥ १॥"
  },
  {
    "text": "श्रीनारायण उवाच ।\nसर्वासां चरितं विप्र वेदेषु च पृथक्पृथक् ।\nपूर्वोक्तानां च देवीनां कासां श्रोतुमिहेच्छसि ॥ २॥"
  },
  {
    "text": "नारद उवाच ।\nषष्ठी मङ्गलचण्डी च मनसा प्रकृतेः कला ।\nउत्पत्तिमासां चरितं श्रोतुमिच्छामि तत्त्वतः ॥ ३॥"
  },
  {
    "text": "श्रीनारायण उवाच ।\nषष्ठांशा प्रकृतेर्या च सा च षष्ठी प्रकीर्तिता ।\nबालकानामधिष्ठात्री विष्णुमाया च बालदा ॥ ४॥"
  },
  {
    "text": "मातृकासु च विख्याता देवसेनाभिधा च या ।\nप्राणाधिकप्रिया साध्वी स्कन्दभार्या च सुव्रता ॥ ५॥"
  },
  {
    "text": "आयुःप्रदा च बालानां धात्री रक्षणकारिणी ।\nसततं शिशुपार्श्वस्था योगेन सिद्धियोगिनी ॥ ६॥"
  },
  {
    "text": "तस्याः पूजाविधिं ब्रह्मनितिहासमिदं श‍ृणु ।\nयच्छ्रुतं धर्मवक्येण सुखदं पुत्रदं परम् ॥ ७॥"
  },
  {
    "text": "राजा प्रियव्रतश्चासीत्स्वायम्भुवमनोः सुतः ।\nयोगीन्द्रो नोद्वहद्भार्यां तपस्यासु रतः सदा ॥ ८॥"
  },
  {
    "text": "ब्रह्माज्ञया च यत्नेन कृतदारो बभूव ह ।\nसुचिरं कृतदारश्च न लेभे तनयं मुने ॥ ९॥"
  },
  {
    "text": "पुत्रेष्टियज्ञं तं चापि कारयामास कश्यपः ।\nमालिन्यं तस्य कान्तायै मुनिर्यज्ञचरुं ददौ ॥ १०॥"
  },
  {
    "text": "भुक्त्वा च तं चरुं तस्याः सद्यो गर्भो बभूव ह ।\nदधार तं च सा देवी दैवं द्वादशवत्सरम् ॥ ११॥"
  },
  {
    "text": "ततः सुषाव सा ब्रह्मन् कुमारं कनकप्रभम् ।\nसर्वावयवसम्पन्नं मृतमुत्तारलोचनम् ॥ १२॥"
  },
  {
    "text": "तं दृष्ट्वा रुरुदुः सर्वा नार्यश्च बान्धवस्त्रियः ।\nमूर्च्छामवाप तन्माता पुत्रशोकेन भूयसा ॥ १३॥"
  },
  {
    "text": "श्मशानं च ययौ राजा गहीत्वा बालकं मुने ।\nरुरोद तत्र कान्तारे पुत्रं कृत्वा स्ववक्षसि ॥ १४॥"
  },
  {
    "text": "नोत्सृजद् बालकं राजा प्राणांस्त्यक्तुं समुद्यतः ।\nज्ञानयोगं विसस्मार पुत्रशोकात्सुदारुणात् ॥ १५॥"
  },
  {
    "text": "एतस्मिन्नन्तरे तत्र विमानं च ददर्श सः ।\nशुद्धस्फटिकसङ्काशं मणिराजविनिर्मितम् ॥ १६॥"
  },
  {
    "text": "तेजसा ज्वलितं शश्वच्छोभितं क्षौमवाससा ।\nनानाचित्रविचित्राढ्यं पुष्पमालाविराजितम् ॥ १७॥"
  },
  {
    "text": "ददर्श तत्र देवीं च कमनीयां मनोहराम् ।\nश्वेतचम्पकवर्णाभां शश्वत्सुस्थिरयौवनाम् ॥ १८॥"
  },
  {
    "text": "ईषद्धास्यप्रसन्नास्यां रत्नभूषणभूषिताम् ।\nकृपामयीं योगसिद्धां भक्तानुग्रहकातराम् ॥ १९॥"
  },
  {
    "text": "दृष्ट्वा तां पुरतो राजा तुष्टाव परमादरात् ।\nचकार पूजनं तस्या विहाय बालकं भुवि ॥ २०॥"
  },
  {
    "text": "पप्रच्छ राजा तां तुष्टां ग्रीष्मसूर्यसमप्रभाम् ।\nतेजसा ज्वलितां शान्तां कान्तां स्कन्दस्य नारद ॥ २१॥"
  },
  {
    "text": "राजोवाच ।\nका त्वं सुशोभने कान्ते कस्य कान्तासि सुव्रते ।\nकस्य कन्या वरारोहे धन्या मान्या च योषिताम् ॥ २२॥"
  },
  {
    "text": "नृपेन्द्रस्य वचः श्रुत्वा जगन्मङ्गलचण्डिका ।\nउवाच देवसेना सा देवानां रणकारिणी ॥ २३॥"
  },
  {
    "text": "देवानां दैत्यग्रस्तानां पुरा सेना बभूव सा ।\nजयं ददौ सा तेभ्यश्च देवसेना च तेन सा ॥ २४॥"
  },
  {
    "text": "श्रीदेवसेनोवाच ।\nब्रह्मणो मानसी कन्या देवसेनाहमीश्वरी ।\nसृष्ट्वा तां मनसा धाता ददौ स्कन्दाय भूमिप ॥ २५॥"
  },
  {
    "text": "मातृकासु च विख्याता स्कन्दभार्या च सुव्रता ।\nविश्वे षष्ठीति विख्याता षष्ठांशा प्रकृतेः परा ॥ २६॥"
  },
  {
    "text": "अपुत्राय पुत्रदाहं प्रियादात्री प्रियाय च ।\nधनदाहं दरिद्रेभ्यः कर्मिभ्यश्च स्वकर्मदा ॥ २७॥"
  },
  {
    "text": "सुखं दुःखं भयं शोको हर्षो मङ्गलमेव च ।\nसम्पत्तिश्च विपत्तिश्च सर्वं भवति कर्मणा ॥ २८॥"
  },
  {
    "text": "कर्मणा बहुपुत्रश्च वंशहीनः स्वकर्मणा ।\nकर्मणा मृतपुत्रश्च कर्मणा चिरजीवनः ॥ २९॥"
  },
  {
    "text": "कर्मणा गुणवांश्चैव कर्मणा चाङ्गहीनकः ।\nकर्मणा बहुभार्यश्च भार्याहीनश्च कर्मणा ॥ ३०॥"
  },
  {
    "text": "कर्मणा रूपवान्धर्मी रोगी शश्वत्स्वकर्मणा ।\nकर्मणा च भवेद्व्याधिः कर्मणाऽऽरोग्यमेव च ॥ ३१॥"
  },
  {
    "text": "तस्मात्कर्म परं राजन् सर्वेभ्यश्च श्रुतौ श्रुतम् ।\nइत्येवमुक्त्वा सा देवी गृहीत्वा बालकं मुने ॥ ३२॥"
  },
  {
    "text": "महाज्ञानेन सा देवी जीवयामास लीलया ।\nराजा ददर्श तं बालं सस्मितं कनकप्रभम् ॥ ३३॥"
  },
  {
    "text": "देवसेना च पश्यन्तं नृपमापृच्छ्य सा तदा ।\nगृहीत्वा बालकं देवी गगनं गन्तुमुद्यता ॥ ३४॥"
  },
  {
    "text": "पुनस्तुष्टाव तां राजा शुष्ककण्ठोष्ठतालुकः ।\nनृपस्तोत्रेण सा देवी परितुष्टा बभूव ह ॥ ३५॥"
  },
  {
    "text": "उवाच तं नृपं ब्रह्मन् वेदोक्तं कर्मनिर्मितम् ।\nदेव्युवाच ।\nत्रिषु लोकेषु त्वं राजा स्वायम्भुवमनोः सुतः ॥ ३६॥"
  },
  {
    "text": "मम पूजां च सर्वत्र कारयित्वा स्वयं कुरु ।\nतदा दास्यामि पुत्रं ते कुलपद्मं मनोहरम् ॥ ३७॥"
  },
  {
    "text": "सुव्रतं नाम विख्यातं गुणवन्तं सुपण्डितम् ।\nजातिस्मरं च योगीन्द्रं नारायणकलात्मकम् ॥ ३८॥"
  },
  {
    "text": "शतक्रतुकरं श्रेष्ठं क्षत्रियाणां च वन्दितम् ।\nमत्तमातङ्गलक्षाणां धृतवन्तं बलं शुभम् ॥ ३९॥"
  },
  {
    "text": "धनिनं गुणिनं शुद्धं विदुषां प्रियमेव च ।\nयोगिनां ज्ञानिनां चैव सिद्धिरूपं तपस्विनाम् ॥ ४०॥"
  },
  {
    "text": "यशस्विनं च लोकेषु दातारं सर्वसम्पदाम् ।\nइत्येवमुक्त्वा सा देवी तस्मै तद्बालकं ददौ ॥ ४१॥"
  },
  {
    "text": "राजा चकार स्वीकारं पूजार्थं च प्रियव्रतः ।\nजगाम देवी स्वर्गं च दत्त्वा तस्मै शुभं वरम् ॥ ४२॥"
  },
  {
    "text": "आजगाम सहामात्यः स्वगृहं हृष्टमानसः ।\nआगत्य कथयामास वृत्तान्तं पुत्रहेतुकम् ॥ ४३॥"
  },
  {
    "text": "श्रुत्वा बभूवुः सन्तुष्टा नरा नार्यश्च नारद ।\nमङ्गलं कारयामास सर्वत्र पुत्रहेतुकम् ॥ ४४॥"
  },
  {
    "text": "देवीं च पूजयामास ब्राह्मणेभ्यो धनं ददौ ।\nराजा च प्रतिमासेषु शुक्लषष्ठ्यां महोत्सवम् ॥ ४५॥"
  },
  {
    "text": "षष्ट्या देव्याश्च यत्नेन कारयामास सर्वतः ।\nबालानां सूतिकागारे षष्ठाहे यत्नपूर्वकम् ॥ ४६॥"
  },
  {
    "text": "तत्पूजां कारयामास चैकविंशतिवासरे ।\nबालानां शुभकार्ये च शुभान्नप्राशने तथा ॥ ४७॥"
  },
  {
    "text": "सर्वत्र वर्धयामास स्वयमेव चकार ह ।\nध्यानं पूजाविधानं च स्तोत्रं मत्तो निशामय ॥ ४८॥"
  },
  {
    "text": "यच्छ्रुतं धर्मवक्त्रेण कौथुमोक्तं च सुव्रत ।\nशालग्रामे घटे वाथ वटमूलेऽथवा मुने ॥ ४९॥"
  },
  {
    "text": "भित्त्यां पुत्तलिकां कृत्वा पूजयेद्वा विचक्षणः ।\nषष्ठांशां प्रकृतेः शुद्धां प्रतिष्ठाप्य च सुप्रभाम् ॥ ५०॥"
  },
  {
    "text": "सुपुत्रदां च शुभदा दयारूपां जगत्प्रसूम् ।\nश्वेतचम्पकवर्णाभां रत्नभूषणभूषिताम् ॥ ५१॥"
  },
  {
    "text": "पवित्ररूपां परमां देवसेनां परां भजे ।\nइति ध्यात्वा स्वशिरसि पुष्पं दत्त्वा विचक्षणः ॥ ५२॥"
  },
  {
    "text": "पुनर्ध्यात्वा च मूलेन पूजयेत्सुव्रतां सतीम् ।\nपाद्यार्घ्याचमनीयैश्च गन्धपुष्पप्रदीपकैः ॥ ५३॥"
  },
  {
    "text": "नैवेद्यैर्विविधैश्चापि फलेन शोभनेन च ।\nॐ ह्रीं षष्ठीदेव्यै स्वाहेति विधिपूर्वकम् ॥ ५४॥"
  },
  {
    "text": "अष्टाक्षरं महामन्त्रं यथाशक्ति जपेन्नरः ।\nततः स्तुत्वा च प्रणमेद्भक्तियुक्तः समाहितः ॥ ५५॥"
  },
  {
    "text": "स्तोत्रं च सामवेदोक्तं वरं पुत्रफलप्रदम् ।\nअष्टाक्षरं महामन्त्रं लक्षधा यो जपेत्ततः ॥ ५६॥"
  },
  {
    "text": "सुपुत्रं स लभेन्नूनमित्याह कमलोद्भवः ।\nस्तोत्रं श‍ृणु मुनिश्रेष्ठ सर्वकामशुभावहम् ॥ ५७॥"
  },
  {
    "text": "वाञ्छाप्रदं च सर्वेषां गूढं वेदेषु नारद ।\nनमो देव्यै महादेव्यै सिद्ध्यै शान्त्यै नमो नमः ॥ ५८॥"
  },
  {
    "text": "शुभायै देवसेनायै षष्ठ्यै देव्यै नमो नमः ।\nवरदायै पुत्रदायै धनदायै नमो नमः ॥ ५९॥"
  },
  {
    "text": "सुखदायै मोक्षदायै षष्ठ्यै देव्यै नमो नमः ।\nसृष्ट्यै षष्ठांशरूपायै सिद्धायै च नमो नमः ॥ ६०॥"
  },
  {
    "text": "मायायै सिद्धयोगिन्यै षष्ठीदेव्यै नमो नमः ।\nसारायै शारदायै च परादेव्यै नमो नमः ॥ ६१॥"
  },
  {
    "text": "बालाधिष्ठातृदेव्यै च षष्ठीदेव्यै नमो नमः ।\nकल्याणदायै कल्याण्यै फलदायै च कर्मणाम् ॥ ६२॥"
  },
  {
    "text": "प्रत्यक्षायै स्वभक्तानां षष्ठ्यै देव्यै नमो नमः ।\nपूज्यायै स्कन्दकान्तायै सर्वेषां सर्वकर्मसु ॥ ६३॥"
  },
  {
    "text": "देवरक्षणकारिण्यै षष्ठीदेव्यै नमो नमः ।\nशुद्धसत्त्वस्वरूपायै वन्दितायै नृणां सदा ॥ ६४॥"
  },
  {
    "text": "हिंसाक्रोधवर्जितायै षष्ठीदेव्यै नमो नमः ।\nधनं देहि प्रियां देहि पुत्रं देहि सुरेश्वरि ॥ ६५॥"
  },
  {
    "text": "मानं देहि जयं देहि द्विषो जहि महेश्वरि ।\nधर्मं देहि यशो देहि षष्ठीदेव्यै नमो नमः ॥ ६६॥"
  },
  {
    "text": "देहि भूमिं प्रजां देहि विद्यां देहि सुपूजिते ।\nकल्याणं च जयं देहि षष्ठीदेव्यै नमो नमः ॥ ६७॥"
  },
  {
    "text": "इति देवीं च संस्तूय लेभे पुत्रं प्रियव्रतः ।\nयशस्विनं च राजेन्द्रः षष्ठीदेव्याः प्रसादतः ॥ ६८॥"
  },
  {
    "text": "षष्ठीस्तोत्रमिदं ब्रह्मन् यः श‍ृणोति तु वत्सरम् ।\nअपुत्रो लभते पुत्रं वरं सुचिरजीविनम् ॥ ६९॥"
  },
  {
    "text": "वर्षमेकं च यो भक्त्या सम्पूज्येदं श‍ृणोति च ।\nसर्वपापाद्विनिर्मुक्तो महावन्ध्या प्रसूयते ॥ ७०॥"
  },
  {
    "text": "वीरं पुत्रं च गुणिनं विद्यावन्तं यशस्विनम् ।\nसुचिरायुष्यवन्तं च सूते देवीप्रसादतः ॥ ७१॥"
  },
  {
    "text": "काकवन्ध्या च या नारी मृतवत्सा च या भवेत् ।\nवर्षं श्रुत्वा लभेत्पुत्रं षष्ठीदेवीप्रसादतः ॥ ७२॥"
  },
  {
    "text": "रोगयुक्ते च बाले च पिता माता श‍ृणोति चेत् ।\nमासेन मुच्यते बालः षष्ठीदेवीप्रसादतः ॥ ७३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे नारायणनारदसंवादे\nषष्ठ्युपाख्यानवर्णनं नाम षट्चत्वारिंशोऽध्यायः ॥ ९.४६॥"
  },
  {
    "text": "९.४७ सप्तचत्वारिंशोऽध्यायः । मङ्गलचण्डीमनसयोरुपाख्यानवर्णनम् ।"
  },
  {
    "text": "श्रीनारायण उवाच ।\nकथितं षष्ठ्युपाख्यानं ब्रह्मपुत्र यथाऽऽगमम् ।\nदेवी मङ्गलचण्डी च तदाख्यानं निशामय ॥ १॥"
  },
  {
    "text": "तस्याः पूजादिकं सर्वं धर्मवक्त्रेण यच्छ्रुतम् ।\nश्रुतिसम्मतमेवेष्टं सर्वेषां विदुषामपि ॥ २॥"
  },
  {
    "text": "दक्षा या वर्तते चण्डी कल्याणेषु च मङ्गला ।\nमङ्गलेषु च या दक्षा सा च मङ्गलचण्डिका ॥ ३॥"
  },
  {
    "text": "पूज्या या वर्तते चण्डी मङ्गलोऽपि महीसुतः ।\nमङ्गलाभीष्टदेवी या सा वा मङ्गलचण्डिका ॥ ४॥"
  },
  {
    "text": "मङ्गलो मनुवंश्यश्च सप्तद्वीपधरापतिः ।\nतस्य पूज्याभीष्टदेवी तेन मङ्गलचण्डिका ॥ ५॥"
  },
  {
    "text": "मूर्तिभेदेन सा दुर्गा मूलप्रकृतिरीश्वरी ।\nकृपारूपातिप्रत्यक्षा योषितामिष्टदेवता ॥ ६॥"
  },
  {
    "text": "प्रथमे पूजिता सा च शङ्करेण परात्परा ।\nत्रिपुरस्य वधे घोरे विष्णुना प्रेरितेन च ॥ ७॥"
  },
  {
    "text": "ब्रह्मन् ब्रह्मोपदेशेन दुर्गतेन च सङ्कटे ।\nआकाशात्पतिते याने दैत्येन पातिते रुषा ॥ ८॥"
  },
  {
    "text": "ब्रह्मविष्णूपदिष्टश्च दुर्गां तुष्टाव शङ्करः ।\nसा च मङ्गलचण्डी या बभूव रूपभेदतः ॥ ९॥"
  },
  {
    "text": "उवाच पुरतः शम्भोर्भयं नास्तीति ते प्रभो ।\nभगवान्वृषरूपश्च सर्वेशस्ते भविष्यति ॥ १०॥"
  },
  {
    "text": "युद्धशक्तिस्वरूपाहं भविष्यामि न संशयः ।\nमायात्मना च हरिणा सहायेन वृषध्वज ॥ ११॥"
  },
  {
    "text": "जहि दैत्यं स्वशत्रुं च सुराणां पदघातकम् ।\nइत्युक्त्वान्तर्हिता देवी शम्भोः शक्तिर्बभूव सा ॥ १२॥"
  },
  {
    "text": "विष्णुदत्तेन शस्त्रेण जघान तमुमापतिः ।\nमुनीन्द्र पतिते दैत्ये सर्वे देवा महर्षयः ॥ १३॥"
  },
  {
    "text": "तुष्टुवुः शङ्करं देवं भक्तिनम्रात्मकन्धराः ।\nसद्यः शिरसि शम्भोश्च पुष्पवृष्टिर्बभूव ह ॥ १४॥"
  },
  {
    "text": "ब्रह्मा विष्णुश्च सन्तुष्टो ददौ तस्मै शुभाशिषम् ।\nब्रह्मविष्णूपदिष्टश्च सुस्नातः शङ्करस्तथा ॥ १५॥"
  },
  {
    "text": "पूजयामास तां भक्त्या देवीं मङ्गलचण्डिकाम् ।\nपाद्यार्घ्याचमनीयैश्च वस्त्रैश्च विविधैरपि ॥ १६॥"
  },
  {
    "text": "पुष्पचन्दननैवेद्यैर्भक्त्या नानाविधैर्मुने ।\nछागैर्मेषैश्च महिषैर्गवयैः पक्षिभिस्तथा ॥ १७॥"
  },
  {
    "text": "वस्त्रालङ्कारमाल्यैश्च पायसैः पिष्टकैरपि ।\nमधुभिश्च सुधाभिश्च फलैर्नानाविधैरपि ॥ १८॥"
  },
  {
    "text": "सङ्गीतैर्नर्तकैर्वाद्यैरुत्सवैर्नामकीर्तनैः ।\nध्यात्वा माध्यन्दिनोक्तेन ध्यानेन भक्तिपूर्वकम् ॥ १९॥"
  },
  {
    "text": "ददौ द्रव्याणि मूलेन मन्त्रेणैव च नारद ।\nॐ ह्रीं श्रीं क्लीं सर्वपूज्ये देवि मङ्गलचण्डिके ॥ २०॥"
  },
  {
    "text": "हूँ हूँ फट् स्वाहाप्येकविंशाक्षरो मनुः ।\nपूज्यः कल्पतरुश्चैव भक्तानां सर्वकामदः ॥ २१॥"
  },
  {
    "text": "दशलक्षजपेनैव मन्त्रसिद्धिर्भवेद् ध्रुवम् ।\nध्यानं च श्रूयतां ब्रह्मन् वेदोक्तं सर्वसम्मतम् ॥ २२॥"
  },
  {
    "text": "देवीं षोडशवर्षीयां शश्वत्सुस्थिरयौवनाम् ।\nबिम्बोष्ठीं सुदतीं शुद्धां शरत्पद्मनिभाननाम् ॥ २३॥"
  },
  {
    "text": "श्वेतचम्पकवर्णाभां सुनीलोत्पललोचनाम् ।\nजगद्धात्रीं च दात्रीं च सर्वेभ्यः सर्वसम्पदाम् ॥ २४॥"
  },
  {
    "text": "संसारसागरे घोरे ज्योतीरूपां सदा भजे ।\nदेव्याश्च ध्यानमित्येवं स्तवनं श्रूयतां मुने ॥ २५॥"
  },
  {
    "text": "महादेव उवाच ।\nरक्ष रक्ष जगन्मातर्देवि मङ्गलचण्डिके ।\nहारिके विपदां राशेर्हर्षमङ्गलकारिके ॥ २६॥"
  },
  {
    "text": "हर्षमङ्गलदक्षे च हर्षमङ्गलदायिके ।\nशुभे मङ्गलदक्षे च शुभे मङ्गलचण्डिके ॥ २७॥"
  },
  {
    "text": "मङ्गले मङ्गलार्हे च सर्वमङ्गलमङ्गले ।\nसतां मङ्गदे देवि सर्वेषां मङ्गलालये ॥ २८॥"
  },
  {
    "text": "पूज्ये मङ्गलवारे च मङ्गलाभीष्टदेवते ।\nपूज्ये मङ्गलभूपस्य मनुवंशस्य सन्ततम् ॥ २९॥"
  },
  {
    "text": "मङ्गलाधिष्ठातृदेवि मङ्गलानां च मङ्गले ।\nसंसारमङ्गलाधारे मोक्षमङ्गलदायिनि ॥ ३०॥"
  },
  {
    "text": "सारे च मङ्गलाधारे पारे च सर्वकर्मणाम् ।\nप्रतिमङ्गलवारे च पूज्ये मङ्गसुखप्रदे ॥ ३१॥"
  },
  {
    "text": "स्तोत्रेणानेन शम्भुश्च स्तुत्वा मङ्गलचण्डिकाम् ।\nप्रतिमङ्गलवारे च पूजां दत्त्वा गतः शिवः ॥ ३२॥"
  },
  {
    "text": "प्रथमे पूजिता देवी शिवेन सर्वमङ्गला ।\nद्वितीये पूजिता सा च मङ्गलेन ग्रहेण च ॥ ३३॥"
  },
  {
    "text": "तृतीते पूजिता भद्रा मङ्गलेन नृपेण च ।\nचतुर्थे मङ्गले वारे सुन्दरीभिः प्रपूजिता ॥ ३४॥"
  },
  {
    "text": "पञ्चमे मङ्गलाकाङ्क्षिनरैर्मङ्गलचण्डिका ।\nपूजिता प्रतिविश्वेषु विश्वेशपूजिता सदा ॥ ३५॥"
  },
  {
    "text": "ततः सर्वत्र सम्पूज्या बभूव परमेश्वरी ।\nदेवैश्च मुनिभिश्चैव मानवैर्मनुभिर्मुने ॥ ३६॥"
  },
  {
    "text": "देव्याश्च मङ्गस्तोत्रं यः श‍ृणोति समाहितः ।\nतन्मङ्गलं भवेत्तस्य न भवेत्तदमङ्गलम् ।\nवर्धते पुत्रपौत्रैश्च मङ्गलं च दिने दिने ॥ ३७॥"
  },
  {
    "text": "श्रीनारायण उवाच ।\nउक्तं द्वयोरुपाख्यानं ब्रह्मपुत्र यथागमम् ।\nश्रूयतां मनसाऽऽख्यानं यच्छ्रुतं धर्मवक्त्रतः ॥ ३८॥"
  },
  {
    "text": "सा च कन्या भगवती कश्यपस्य च मानसी ।\nतेनैव मनसा देवी मनसा या च दीव्यति ॥ ३९॥"
  },
  {
    "text": "मनसा ध्यायते या च परमात्मानमीश्वरम् ।\nतेन सा मनसा देवी तेन योगेन दीव्यति ॥ ४०॥"
  },
  {
    "text": "आत्मारामा च सा देवी वैष्णवी सिद्धयोगिनी ।\nत्रियुगं च तपस्तप्त्वा कृष्णस्य परमात्मनः ॥ ४१॥"
  },
  {
    "text": "जरत्कारुशरीरं च दृष्ट्वा यत्क्षीणमीश्वरः ।\nगोपीपतिर्नाम चक्रे जरत्कारुरिति प्रभुः ॥ ४२॥"
  },
  {
    "text": "वाञ्छितं च ददौ तस्यै कृपया च कृपानिधिः ।\nपूजां च कारयामास चकार च स्वयं प्रभुः ॥ ४३॥"
  },
  {
    "text": "स्वर्गे च नागलोके च पृथिव्यां ब्रह्मलोकतः ।\nभृशं जगत्सु गौरी सा सुन्दरी च मनोहरा । ४४\nजगद्गौरीति विख्याता तेन सा पूजिता सती ।\nशिवशिष्या च सा देवी तेन शैवी प्रकीर्तिता ॥ ४५॥"
  },
  {
    "text": "विष्णुभक्तातीव शश्वद्वैष्णवी तेन कीर्तिता ।\nनागानां प्राणरक्षित्री यज्ञे पारीक्षितस्य च ॥ ४६॥"
  },
  {
    "text": "नागेश्वरीति विख्याता सा नागभगिनीति च ।\nविषं संहर्तुमीशा या तेन विषहरी स्मृता ॥ ४७॥"
  },
  {
    "text": "सिद्धयोगं हरात्प्राप तेन सा सिद्धयोगिनी ।\nमहाज्ञानं च योगं च मृतसज्जीवनीं पराम् ॥ ४८॥"
  },
  {
    "text": "महाज्ञानयुतां तां च प्रवदन्ति मनीषिणः ।\nआस्तीकस्य मुनीन्द्रस्य माता सापि तपस्विनी ॥ ४९॥"
  },
  {
    "text": "आस्तीकमाता विज्ञाता जगत्यां सुप्रतिष्ठिता ।\nप्रिया मुनेर्जरत्कारोर्मुनीन्द्रस्य महात्मनः ॥ ५०॥"
  },
  {
    "text": "योगिनो विश्वपूज्यस्य जरत्कारुप्रिया ततः ।\nजरत्कारुर्जगद्गौरी मनसा सिद्धयोगिनी ॥ ५१॥"
  },
  {
    "text": "वैष्णवी नागभगिनी शैवी नागेश्वरी तथा ।\nजरत्कारुप्रियास्तीकमाता विषहरेति च ॥ ५२॥"
  },
  {
    "text": "महाज्ञानयुता चैव सा देवी विश्वपूजिता ।\nद्वादशैतानि नामानि पूजाकाले तु यः पठेत् ॥ ५३॥"
  },
  {
    "text": "तस्य नागभयं नास्ति तस्य वंशोद्भवस्य च ।\nनागभीते च शयने नागग्रस्ते च मन्दिरे ॥ ५४॥"
  },
  {
    "text": "नागशोभे महादुर्गे नागवेष्टितविग्रहे ।\nइदं स्तोत्रं पठित्वा तु मुच्यते नात्र संशयः ॥ ५५॥"
  },
  {
    "text": "नित्यं पठेद्यस्तं दृष्ट्वा नागवर्गः पलायते ।\nदशलक्षजपेनैव स्तोत्रसिद्धिर्भवेन्नृणाम् ॥ ५६॥"
  },
  {
    "text": "स्तोत्रसिद्धिर्भवेद्यस्य स विषं भोक्तुमीश्वरः ।\nनागैश्च भूषणं कृत्वा स भवेन्नागवाहनः ॥ ५७॥"
  },
  {
    "text": "नागासनो नागतल्पो महासिद्धो भवेन्नरः ।\nअन्ते च विष्णुना सार्धं क्रीडत्येव दिवानिशम् ॥ ५८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे नारायणनारदसंवादे\nमङ्गलचण्डीमनसयोरुपाख्यानवर्णनं\nनाम सप्तचत्वारिंशोऽध्यायः ॥ ९.४७॥"
  },
  {
    "text": "९.४८ अष्टचत्वारिंशोऽध्यायः । मनसोपाख्यानवर्णनम् ।"
  },
  {
    "text": "श्रीनारायण उवाच ।\nमत्तः पूजाविधानं च श्रूयतां मुनिपुङ्गव ।\nध्यानं च सामवेदोक्तं प्रोक्तं देवीविधानकम् ॥ १॥"
  },
  {
    "text": "श्वेतचम्पकवर्णाभां रत्नभूषणभूषिताम् ।\nवह्निशुद्धांशुकाधानां नागयज्ञोपवीतिनीम् ॥ २॥"
  },
  {
    "text": "महाज्ञानयुतां तां च प्रवरज्ञानिनां वराम् ।\nसिद्धाधिष्ठातृदेवीं च सिद्धां सिद्धिप्रदां भजे ॥ ३॥"
  },
  {
    "text": "इति ध्यात्वा च तां देवीं मूलेनैव प्रपूजयेत् ।\nनैवेद्यैर्विविधैर्धूपैः पुष्पगन्धानुलेपनैः ॥ ४॥"
  },
  {
    "text": "मूलमन्त्रैश्च वेदोक्तैर्भक्तानां वाच्छितप्रदः ।\nमुने कल्पतरुर्नाम सुसिद्धो द्वादशाक्षरः ॥ ५॥"
  },
  {
    "text": "ॐ ह्रीं श्रीं क्लीं ऐं मनसादेव्यै स्वाहेति कीर्तितः ।\nपञ्चलक्षजपेनैव मन्त्रसिद्धिर्भवेन्नृणाम् ॥ ६॥"
  },
  {
    "text": "मन्त्रसिद्धिर्भवेद्यस्य स सिद्धो जगतीतले ।\nसुधासमं विषं तस्य धन्वन्तरिसमो भवेत् ॥ ७॥"
  },
  {
    "text": "ब्रह्मन्स्नात्वा तु सङ्क्रान्त्यां गूढशालासु यत्नतः ।\nआवाह्य देवीमीशानां पूजयेद्योऽतिभक्तितः ॥ ८॥"
  },
  {
    "text": "पञ्चम्यां मनसा ध्यायन् देव्यै दद्याच्च यो बलिम् ।\nधनवान्पुत्रवांश्चैव कीर्तिमान्स भवेद् ध्रुवम् ॥ ९॥"
  },
  {
    "text": "पूजाविधानं कथितं तदाख्यानं निशामय ।\nकथयामि महाभाग यच्छ्रुतं धर्मवक्त्रतः ॥ १०॥"
  },
  {
    "text": "पुरा नागभयाक्रान्ता बभूवुर्मानवा भुवि ।\nगतास्ते शरणं सर्वे कश्यपं मुनिपुङ्गवम् ॥ ११॥"
  },
  {
    "text": "मन्त्रांश्च ससृजे भीतः कश्यपो ब्रह्मणान्वितः ।\nवेदबीजानुसारेण चोपदेशेन ब्रह्मणः ॥ १२॥"
  },
  {
    "text": "मन्त्राधिष्ठातृदेवीं तां मनसा ससृजे तथा ।\nतपसा मनसा तेन बभूव मनसा च सा ॥ १३॥"
  },
  {
    "text": "कुमारी सा च सम्भूता जगाम शङ्करालयम् ।\nभक्त्या सम्पूज्य कैलासे तुष्टाव चन्द्रशेखरम् ॥ १४॥"
  },
  {
    "text": "दिव्यवर्षसहस्रं तं सिषेवे च मुनेः सुता ।\nआशुतोषो महेशश्च तां च तुष्टो बभूव ह ॥ १५॥"
  },
  {
    "text": "महाज्ञानं ददौ तस्यै पाठयामास साम च ।\nकृष्णमन्त्रं कल्पतरुं ददावष्टाक्षरं मुने ॥ १६॥"
  },
  {
    "text": "लक्ष्मीमायाकामबीजं ङेऽन्तं कृष्णपदं ततः ।\nत्रैलोक्यमङ्गलं नाम कवचं पूजनक्रमम् ॥ १७॥"
  },
  {
    "text": "पुरश्चर्याक्रमं चापि वेदोक्तं सर्वसम्मतम् ।\nप्राप्य मृत्युञ्जयान्मन्त्रं सा सती च मुनेः सुता ॥ १८॥"
  },
  {
    "text": "जगाम तपसे साध्वी पुष्करं शङ्कराज्ञया ।\nत्रियुगं च तपस्तप्त्वा कृष्णस्य परमात्मनः ॥ १९॥"
  },
  {
    "text": "सिद्धा बभूव सा देवी ददर्श पुरतः प्रभुम् ।\nदृष्ट्वा कृशाङ्गीं बालां च कृपया च कृपानिधिः ॥ २०॥"
  },
  {
    "text": "पूजां च कारयामास चकार च स्वयं हरिः ।\nवरं च प्रददौ तस्यै पूजिता त्वं भवे भव ॥ २१॥"
  },
  {
    "text": "वरं दत्त्वा तु कल्याण्यै ततश्चान्तर्दधे हरिः ।\nप्रथमे पूजिता सा च कृष्णेन परमात्मना ॥ २२॥"
  },
  {
    "text": "द्वितीये शङ्करेणैव कश्यपेन सुरेण च ।\nमुनिना मनुना चैव नागेन मानवादिभिः ॥ २३॥"
  },
  {
    "text": "बभूव पूजिता सा च त्रिषु लोकेषु सुव्रता ।\nजरत्कारुमुनीन्द्राय कश्यपस्तां ददौ पुरा ॥ २४॥"
  },
  {
    "text": "अयाचितो मुनिश्रेष्ठो जग्राह ब्राह्मणाज्ञया ।\nकृत्वोद्वाहं महायोगी विश्रान्तस्तपसा चिरम् ॥ २५॥"
  },
  {
    "text": "सुष्वाप देव्या जघने वटमूले च पुष्करे ।\nनिद्रां जगाम स मुनिः स्मृत्वा निद्रेशमीश्वरम् ॥ २६॥"
  },
  {
    "text": "जगामास्तं दिनकरः सायङ्काल उपस्थिते ।\nसञ्चिन्त्य मनसा साध्वी मनसा सा पतिव्रता ॥ २७॥"
  },
  {
    "text": "धर्मलोपभयेनैव चकारालोचनं सती ।\nअकृत्वा पश्चिमां सन्ध्यां नित्यां चैव द्विजन्मनाम् ॥ २८॥"
  },
  {
    "text": "ब्रह्महत्यादिकं पापं लभिष्यति पतिर्मम ।\nनोपतिष्ठति यः पूर्वां नोपास्ते यस्तु पश्चिमाम् ॥ २९॥"
  },
  {
    "text": "स सर्वत्राशुचिर्नित्यं ब्रह्महत्यादिकं लभेत् ।\nवेदोक्तमिति सञ्चिन्त्य बोधयामास सुन्दरी ॥ ३०॥"
  },
  {
    "text": "स च बुद्धो मुनिश्रेष्ठस्तां चुकोप भृशं मुने ।\nमुनिरुवाच ।\nकथं मे सुखिनः साध्वि निद्राभङ्गः कृतस्त्वया ॥ ३१॥"
  },
  {
    "text": "व्यर्थं व्रतादिकं तस्या या भर्तुश्चापकारिणी ।\nतपश्चानशनं चैव व्रतं दानादिकं च यत् ॥ ३२॥"
  },
  {
    "text": "भर्तुरप्रियकारिण्याः सर्वं भवति निष्कलम् ।\nयया प्रियः पूजितश्च श्रीकृष्णः पूजितस्तया ॥ ३३॥"
  },
  {
    "text": "पतिव्रताव्रतार्थञ्च पतिरूपो हरिः स्वयम् ।\nसर्वदानं सर्वयज्ञः सर्वतीर्थनिषेवणम् ॥ ३४॥"
  },
  {
    "text": "सर्वं व्रतं तपः सर्वमुपवासादिकं च यत् ।\nसर्वधर्मश्च सत्यं च सर्वदेवप्रपूजनम् ॥ ३५॥"
  },
  {
    "text": "तत्सर्वं स्वामिसेवायाः कलां नार्हति षोडशीम् ।\nपुण्ये च भारते वर्षे पतिसेवा करोति या ॥ ३६॥"
  },
  {
    "text": "वैकुण्ठे स्वामिना सार्धं सा याति ब्रह्मणः पदम् ।\nविप्रियं कुरुते भर्तुर्विप्रियं वदति प्रियम् ॥ ३७॥"
  },
  {
    "text": "असत्कुले प्रसूता हि तत्फलं श्रूयतां सति ।\nकुम्भीपाकं व्रजेत्सा च यावच्चन्द्रदिवाकरौ ॥ ३८॥"
  },
  {
    "text": "ततो भवति चाण्डाली पतिपुत्रविवर्जिता ।\nइत्युक्त्वा च मुनिश्रेष्ठो बभूव स्फुरिताधरः ॥ ३९॥"
  },
  {
    "text": "चकम्पे तेन सा साध्वी भयेनोवाच तं पतिम् ।\nसाध्व्युवाच ।\nसन्ध्यालोपभयेनैव निद्राभङ्गः कृतस्तव ॥ ४०॥"
  },
  {
    "text": "कुरु शान्तिं महाभाग दुष्टाया मम सुव्रत ।\nश‍ृङ्गाराहारनिद्राणां यश्च भङ्गं करोति वै ॥ ४१॥"
  },
  {
    "text": "स व्रजेत्कालसूत्रं वै यावच्चन्द्रदिवाकरौ ।\nइत्युक्त्वा मनसा देवी स्वामिनश्चरणाम्बुजे ॥ ४२॥"
  },
  {
    "text": "पपात भक्त्या भीता च रुरोद च पुनः पुनः ।\nकुपितं च मुनिं दृष्ट्वा श्रीसूर्यं शप्तुमुद्यतम् ॥ ४३॥"
  },
  {
    "text": "तत्राजगाम भगवान्सन्ध्यया सह नारद ।\nतत्रागत्य मुनिं सम्यगुवाच भास्करः स्वयम् ॥ ४४॥"
  },
  {
    "text": "विनयेन च भीतश्च तया सह यथोचितम् ।\nभास्कर उवाच ।\nसूर्यास्तसमयं दृष्ट्वा साध्वी धर्मभयेन च ॥ ४५॥"
  },
  {
    "text": "बोधयामास त्वां विप्र शरणं त्वामहं गतः ।\nक्षमस्व भगवन्ब्रह्मन् मां शप्तुं नोचितं मुने ॥ ४६॥"
  },
  {
    "text": "ब्राह्मणानां च हृदयं नवनीतसमं सदा ।\nतेषां क्षणार्धं क्रोधश्च ततो भस्म भवेज्जगत् ॥ ४७॥"
  },
  {
    "text": "पुनः स्रष्टुं द्विजः शक्तो न तेजस्वी द्विजात्परः ।\nब्राह्मणो ब्रह्मणो वंशः प्रज्वलन्ब्रह्मतेजसा ॥ ४८॥"
  },
  {
    "text": "श्रीकृष्णं भावयेन्नित्यं ब्रह्मज्योतिः सनातनम् ।\nसूर्यस्य वचनं श्रुत्वा द्विजस्तुष्टो बभूव ह ॥ ४९॥"
  },
  {
    "text": "सूर्यो जगाम स्वस्थानं गृहीत्वा ब्राह्मणाशिषम् ।\nतत्याज मनसां विप्रः प्रतिज्ञापालनाय च ॥ ५०॥"
  },
  {
    "text": "रुदतीं शोकसंयुक्तां हृदयेन विदूयता ।\nसा सस्मार गुरुं शम्भुमिष्टदेवं विधिं हरिम् ॥ ५१॥"
  },
  {
    "text": "कश्यपं जन्मदातारं विपत्तौ भयकर्शिता ।\nतत्राजगाम गोपीशो भगवाच्छम्भुरेव च ॥ ५२॥"
  },
  {
    "text": "विधिश्च कश्यपश्चैव मनसा परिचिन्तितः ।\nदृष्ट्वा विप्रोऽभीष्टदेवं निर्गुणं प्रकृतेः परम् ॥ ५३॥"
  },
  {
    "text": "तुष्टाव परया भक्त्या प्रणनाम मुहुर्मुहुः ।\nनमश्चकार शम्भुं च ब्रह्माणं कश्यपं तथा ॥ ५४॥"
  },
  {
    "text": "कथमागमनं देवा इति प्रश्नं चकार सः ।\nब्रह्मा तद्वचनं श्रुत्वा सहसा समयोचितम् ॥ ५५॥"
  },
  {
    "text": "प्रत्युवाच नमस्कृत्य हृषीकेशपदाम्बुजम् ।\nयदि त्यक्ता धर्मपत्नी धर्मिष्ठा मनसा सती ॥ ५६॥"
  },
  {
    "text": "कुरुष्वास्यां सुतोत्पत्तिं स्वधर्मपालनाय वै ।\nजायायां च सुतोत्पत्तिं कृत्वा पश्चात्त्यजेन्मुने ॥ ५७॥"
  },
  {
    "text": "अकृत्वा तु सुतोत्पत्तिं विरागी यस्त्यजेत्प्रियाम् ।\nस्रवते तस्य पुण्यं च चालन्यां च यथा जलम् ॥ ५८॥"
  },
  {
    "text": "ब्रह्मणो वचनं श्रुत्वा जरत्कारुर्मुनीश्वरः ।\nचकार नाभिसंस्पर्शं योगेन मन्त्रपूर्वकम् ॥ ५९॥"
  },
  {
    "text": "मनसाया मुनिश्रेष्ठ मुनिश्रेष्ठ उवाच ताम् ।\nजरत्कारुरुवाच ।\nगर्भेणानेन मनसे तव पुत्रो भविष्यति ॥ ६०॥"
  },
  {
    "text": "जितेन्द्रियाणां प्रवरो धार्मिको ब्राह्मणाग्रणीः ।\nतेजस्वी च तपस्वी च यशस्वी च गुणान्वितः ॥ ६१॥"
  },
  {
    "text": "वरो वेदविदां चैव ज्ञानिनां योगिनां तथा ।\nस च पुत्रो विष्णुभक्तो धार्मिकः कुलमुद्धरेत् ॥ ६२॥"
  },
  {
    "text": "नृत्यन्ति पितरः सर्वे जन्ममात्रेण वै मुदा ।\nपतिव्रता सुशीला या सा प्रिया प्रियवादिनी ॥ ६३॥"
  },
  {
    "text": "धर्मिष्ठा पुत्रमाता च कुलस्त्री कुलपालिका ।\nहरिभक्तिप्रदो बन्धुर्न चाभीष्टसुखप्रदः ॥ ६४॥"
  },
  {
    "text": "यो बन्धुश्चेत्स च पिता हरिवर्त्मप्रदर्शकः ।\nसा गर्भधारिणी या च गर्भावासविमोचनी ॥ ६५॥"
  },
  {
    "text": "दयारूपा च भगिनी यमभीतिविमोचनी ।\nविष्णुमन्त्रप्रदाता च स गुरुर्विष्णुभक्तिदः ॥ ६६॥"
  },
  {
    "text": "गुरुश्च ज्ञानदो यो हि यज्ज्ञानं कृष्णभावनम् ।\nआब्रह्मस्तम्बपर्यन्तं ततो विश्वं चराचरम् ॥ ६७॥"
  },
  {
    "text": "आविर्भूतं तिरोभूतं किं वा ज्ञानं तदन्यतः ।\nवेदजं यज्ञजं यद्यत्तत्सारं हरिसेवनम् ॥ ६८॥"
  },
  {
    "text": "तत्त्वानां सारभूतं च हरेरन्यद्विडम्बनम् ।\nदत्तं ज्ञानं मया तुभ्यं स स्वामी ज्ञानदो हि यः ॥ ६९॥"
  },
  {
    "text": "ज्ञानात्प्रमुच्यते बन्धात्स रिपुर्यो हि बन्धदः ।\nविष्णुभक्तियुतं ज्ञानं नो ददाति च यो गुरुः ॥ ७०॥"
  },
  {
    "text": "स रिपुः शिष्यघाती च यतो बन्धान्न मोचयेत् ।\nजननीं गर्भजक्लेशाद्यमयातनया तथा ॥ ७१॥"
  },
  {
    "text": "न मोचयेद्यः स कथं गुरुस्तातो हि बान्धवः ।\nपरमानन्दरूपं च कृष्णमार्गमनश्वरम् ॥ ७२॥"
  },
  {
    "text": "न दर्शयेद्यः सततं कीदृशो बान्धवो नृणाम् ।\nभज साध्वि परं ब्रह्माच्युतं कृष्णं च निर्गुणम् ॥ ७३॥"
  },
  {
    "text": "निर्मूलं च भवेत्पुंसां कर्म वै तस्य सेवया ।\nमया छलेन त्वं त्यक्ता क्षमस्वैतन्मम प्रिये ॥ ७४॥"
  },
  {
    "text": "क्षमायुतानां साध्वीनां सत्त्वात्क्रोधो न विद्यते ।\nपुष्करे तपसे यामि गच्छ देवि यथासुखम् ॥ ७५॥"
  },
  {
    "text": "श्रीकृष्णचरणाम्भोजे निःस्पृहाणां मनोरथाः ।\nजरत्कारुवचः श्रुत्वा मनसा शोककातरा ॥ ७६॥"
  },
  {
    "text": "साश्रुनेत्रा च विनयादुवाच प्राणवल्लभम् ।\nमनसोवाच ।\nदोषो नास्त्येव मे त्यक्तुं निद्राभङ्गेन ते प्रभो ॥ ७७॥"
  },
  {
    "text": "यत्र स्मरामि त्वां नित्यं तत्र मामागमिष्यसि ।\nबन्धुभेदः क्लेशतमः पुत्रभेदस्ततः परम् ॥ ७८॥"
  },
  {
    "text": "प्राणेशभेदः प्राणानां विच्छेदात्सर्वतः परः ।\nपतिः पतिव्रतानां तु शतपुत्राधिकं प्रियः ॥ ७९॥"
  },
  {
    "text": "सर्वस्मात्तु प्रियः स्त्रीणां प्रियस्तेनोच्यते बुधैः ।\nपुत्रे यथैकपुत्राणां वैष्णवानां यथा हरौ ॥ ८०॥"
  },
  {
    "text": "नेत्रे यथैकनेत्राणां तृषितानां यथा जले ।\nक्षुधितानां यथान्ने च कामुकानां च मैथुने ॥ ८१॥"
  },
  {
    "text": "यथा परस्वे चौराणां यथा जारे कुयोषिताम् ।\nविदुषां च यथा शास्त्रे वाणिज्ये वणिजां यथा ॥ ८२॥"
  },
  {
    "text": "तथा शश्वन्मनः कान्ते साध्वीनां योषितां प्रभो ।\nइत्युक्त्वा मनसा देवी पपात स्वामिनः पदे ॥ ८३॥"
  },
  {
    "text": "क्षणं चकार क्रोडे तां कृपया च कृपानिधिः ।\nनेत्रोदकेन मनसां स्नापयामास तां मुनिः ॥ ८४॥"
  },
  {
    "text": "साश्रु नेत्रा मुनेः क्रोडं सिषेच भेदकातरा ।\nतदा ज्ञानेन तौ द्वौ च विशोकौ सम्बभूवतुः ॥ ८५॥"
  },
  {
    "text": "स्मारं स्मारं पदाम्भोजं कृष्णस्य परमात्मनः ।\nजगाम तपसे विप्रः स्वकान्तां सम्प्रबोध्य च ॥ ८६॥"
  },
  {
    "text": "जगाम मनसा शम्भोः कैलासं मन्दिरं गुरोः ।\nपार्वती बोधयामास मनसां शोककर्शिताम् ॥ ८७॥"
  },
  {
    "text": "शिवश्चातीव ज्ञानेन शिवेन च शिवालयः ।\nसुप्रशस्ते दिने साध्वी सुषुवे मङ्गलक्षणे ॥ ८८॥"
  },
  {
    "text": "नारायणांशं पुत्रं तं योगिनां ज्ञानिनां गुरुम् ।\nगर्भस्थितो महाज्ञानं श्रुत्वा शङ्करवक्त्रतः ॥ ८९॥"
  },
  {
    "text": "सम्बभूव च योगीन्द्रो योगिनां ज्ञानिनां गुरुः ।\nजातकं कारयामास वाचयामास मङ्गलम् ॥ ९०॥"
  },
  {
    "text": "वेदांश्च पाठयामास शिवाय च शिवः शिशोः ।\nमणिरत्नकिरीटांश्च ब्राह्मणेभ्यो ददौ शिवः ॥ ९१॥"
  },
  {
    "text": "पार्वती च गवां लक्षं रत्नानि विविधानि च ।\nशम्भुश्च चतुरो वेदान्वेदाङ्गानितरांस्तथा ॥ ९२॥"
  },
  {
    "text": "बालकं पाठयामास ज्ञानं मृत्युञ्जयं परम् ।\nभक्तिरस्त्यधिका कान्तेऽभीष्टदेवे गुरौ तथा ॥ ९३॥"
  },
  {
    "text": "यस्यास्तेन च तत्पुत्रो बभूवास्तीक एव च ।\nजगाम तपसे विष्णोः पुष्करं शङ्कराज्ञया ॥ ९४॥"
  },
  {
    "text": "सम्प्राप्य च महामन्त्रं ततश्च परमात्मनः ।\nदिव्यं वर्षत्रिलक्षं च तपस्तप्त्वा तपोधनः ॥ ९५॥"
  },
  {
    "text": "आजगाम महायोगी नमस्कर्तुं शिवं प्रभुम् ।\nशङ्करं च नमस्कृत्य स्थित्वा तत्रैव बालकः ॥ ९६॥"
  },
  {
    "text": "सा चाजगाम मनसा कश्यपस्याश्रमं पितुः ।\nतां सपुत्रां सुतां दृष्ट्वा मुदं प्राप प्रजापतिः ॥ ९७॥"
  },
  {
    "text": "शतलक्षं च रत्नानां बाह्मणेभ्यो ददौ मुने ।\nब्राह्मणान्भोजयामास सोऽसङ्ख्यान् श्रेयसे शिशोः ॥ ९८॥"
  },
  {
    "text": "अदितिश्च दितिश्चान्या मुदं प्राप परन्तप ।\nसा सपुत्रा च सुचिरं तस्थौ तातालये सदा ॥ ९९॥"
  },
  {
    "text": "तदीयं पुनराख्यानं वक्ष्यामि तन्निशामय ।\nअथाभिमन्युतनये ब्रह्मशापः परीक्षिते ॥ १००॥"
  },
  {
    "text": "बभूव सहसा ब्रह्मन् दैवदोषेण कर्मणा ।\nसप्ताहे समतीते तु तक्षकस्त्वां च धक्ष्यति ॥ १०१॥"
  },
  {
    "text": "शशाप श‍ृङ्गी तत्रैव कौशिक्याश्च जलेन वै ।\nराजा श्रुत्वा तत्प्रवृत्तिं निर्वातस्थानमागतः ॥ १०२॥"
  },
  {
    "text": "तत्र तस्थौ च सप्ताहं देहरक्षणतत्परः ।\nसप्ताहे समतीते तु गच्छन्तं तक्षकं पथि ॥ १०३॥"
  },
  {
    "text": "धन्वन्तरिर्नृपं भोक्तुं ददर्श गामुकः पथि ।\nतयोर्बभूव संवादः सुप्रीतिश्च परस्परम् ॥ १०४॥"
  },
  {
    "text": "धन्वन्तरिर्मणिं प्राप तक्षकः स्वेच्छया ददौ ।\nस ययौ तं गृहीत्वा तु सन्तुष्टो हृष्टमानसः ॥ १०५॥"
  },
  {
    "text": "तक्षको भक्षयामास नृपं तं मञ्चके स्थितम् ।\nराजा जगाम तरसा देहं त्यक्त्वा परत्र च ॥ १०६॥"
  },
  {
    "text": "संस्कारं कारयामास पितुर्वै जनमेजयः ।\nराजा चकार यज्ञं च सर्पसत्रं ततो मुने ॥ १०७॥"
  },
  {
    "text": "प्राणांस्तत्याज सर्पाणां समूहो ब्रह्मतेजसा ।\nस तक्षको वै भीतस्तु महेन्द्रं शरणं ययौ ॥ १०८॥"
  },
  {
    "text": "सेन्द्रं च तक्षकं हन्तुं विप्रवर्गः समुद्यतः ।\nअथ देवाश्च सेन्द्राश्च सञ्जग्मुर्मनसान्तिकम् ॥ १०९॥"
  },
  {
    "text": "तां तुष्टाव महेन्द्रश्च भयकातरविह्वलः ।\nतत आस्तीक आगत्य यज्ञं च मातुराज्ञया ॥ ११०॥"
  },
  {
    "text": "महेन्द्रतक्षकप्राणान्ययाचे भूमिपं परम् ।\nददौ वरं नृपश्रेष्ठः कृपया ब्राह्मणाज्ञया ॥ १११॥"
  },
  {
    "text": "यज्ञं समाप्य विप्रेभ्यो दक्षिणां च ददौ मुदा ।\nविप्राश्च मुनयो देवा गत्वा च मनसान्तिकम् ॥ ११२॥"
  },
  {
    "text": "मनसां पूजयामासुस्तुष्टुवुश्च पृथक् पृथक् ।\nशक्रः सम्भृतसम्भारो भक्तियुक्तः सदा शुचिः ॥ ११३॥"
  },
  {
    "text": "मनसां पूजयामास तुष्टाव परमादरात् ।\nनत्वा षोडशोपचारं बलिं च तत्प्रियं तदा ॥ ११४॥"
  },
  {
    "text": "प्रददौ परितुष्टश्च ब्रह्मविष्णुशिवाज्ञया ।\nसम्पूज्य मनसां देवीं प्रययुः स्वालयं च ते ॥ ११५॥"
  },
  {
    "text": "इत्येवं कथितं सर्वं किं भूयः श्रोतुमिच्छसि ।\nनारद उवाच ।\nकेन स्तोत्रेण तुष्टाव महेन्द्रो मनसां सतीम् ॥ ११६॥"
  },
  {
    "text": "पूजाविधिक्रमं तस्याः श्रोतुमिच्छामि तत्त्वतः ।\nश्रीनारायण उवाच ।\nसुस्नातः शुचिराचान्तो धृत्वा धौते च वाससी ॥ ११७॥"
  },
  {
    "text": "रत्नसिंहासने देवीं वासयामास भक्तितः ।\nस्वर्गङ्गाया जलेनैव रत्नकुम्भस्थितेन च ॥ ११८॥"
  },
  {
    "text": "स्नापयामास मनसां महेन्द्रो वेदमन्त्रतः ।\nवाससी वासयामास वह्मिशुद्धे मनोहरे ॥ ११९॥"
  },
  {
    "text": "सर्वाङ्गे चन्दनं कृत्वा पादार्घ्यं भक्तिसंयुतः ।\nगणेशं च दिनेशं च वह्निं विष्णुं शिवं शिवाम् ॥ १२०॥"
  },
  {
    "text": "सम्पूज्यादौ देवषट्कं पूजयामास तां सतीम् ।\nॐ ह्रीं श्रीं मनसादेव्यै स्वाहेत्येवं च मन्त्रतः ॥ १२१॥"
  },
  {
    "text": "दशाक्षरेण मूलेन ददौ सर्वं यथोचितम् ।\nदत्त्वा षोडशोपचारान्दुर्लभान्देवनायकः ॥ १२२॥"
  },
  {
    "text": "पूजयामास भक्त्या च विष्णुना प्रेरितो मुदा ।\nवाद्यं नानाप्रकारं च वादयामास तत्र वै ॥ १२३॥"
  },
  {
    "text": "बभूव पुष्पवृष्टिश्च नभसो मनसोपरि ।\nदेवप्रियाज्ञया तत्र बह्मविष्णुशिवाज्ञया ॥ १२४॥"
  },
  {
    "text": "तुष्टाव साश्रुनेत्रश्च पुलकाङ्कितविग्रहः ।\nपुरन्दर उवाच ।\nदेवि त्वां स्तोतुमिच्छामि साध्वीनां प्रवरां वराम् ॥ १२५॥"
  },
  {
    "text": "परात्परां च परमां न हि स्तोतुं क्षमोऽधुना ।\nस्तोत्राणां लक्षणं वेदे स्वभावाख्यानतत्परम् ॥ १२६॥"
  },
  {
    "text": "न क्षमः प्रकृते वक्तुं गुणानां गणनां तव ।\nशुद्धसत्त्वस्वरूपा त्वं कोपहिंसादिवर्जिता ॥ १२७॥"
  },
  {
    "text": "न च शक्तो मुनिस्तेन त्यक्तुं याञ्चा कृता यतः ।\nत्वं मया पूजिता साध्वी जननी मे यथादितिः ॥ १२८॥"
  },
  {
    "text": "दयारूपा च भगिनी क्षमारूपा यथा प्रसूः ।\nत्वया मे रक्षिताः प्राणाः पुत्रदाराः सुरेश्वरि ॥ १२९॥"
  },
  {
    "text": "अहं करोमि त्वत्पूजां प्रीतिश्च वर्धतां सदा ।\nनित्या यद्यपि पूज्या त्वं सर्वत्र जगदम्बिके ॥ १३०॥"
  },
  {
    "text": "तथापि तव पूजां च वर्धयामि सुरेश्वरि ।\nये त्वामाषाढसङ्क्रान्त्यां पूजयिष्यन्ति भक्तितः ॥ १३१॥"
  },
  {
    "text": "पञ्चम्यां मनसाख्यायां मासान्ते वा दिने दिने ।\nपुत्रपौत्रादयस्तेषां वर्धन्ते च धनानि वै ॥ १३२॥"
  },
  {
    "text": "यशस्विनः कीर्तिमन्तो विद्यावन्तो गुणान्विताः ।\nये त्वां न पूजयिष्यन्ति निन्दन्त्यज्ञानतो जनाः ॥ १३३॥"
  },
  {
    "text": "लक्ष्मीहीना भविष्यन्ति तेषां नागभयं सदा ।\nत्वं स्वयं सर्वलक्ष्मीश्च वैकुण्ठे कमलालया ॥ १३४॥"
  },
  {
    "text": "नारायणांशो भगवाञ्जरत्कारुर्मुनीश्वरः ।\nतपसा तेजसा त्वां च मनसा ससृजे पिता ॥ १३५॥"
  },
  {
    "text": "अस्माकं रक्षणायैव तेन त्वं मनसाभिधा ।\nमनसादेवि शक्त्या त्वं स्वात्मना सिद्धयोगिनी ॥ १३६॥"
  },
  {
    "text": "तेन त्वं मनसादेवी पूजिता वन्दिता भव ।\nये भक्त्या मनसां देवाः पूजयन्त्यनिशं भृशम् ॥ १३७॥"
  },
  {
    "text": "तेन त्वां मनसां देवीं प्रवदन्ति मनीषिणः ।\nसत्यस्वरूपा देवि त्वं शश्वत्सत्यनिषेवणात् ॥ १३८॥"
  },
  {
    "text": "यो हि त्वां भावयेन्नित्यं स त्वां प्राप्नोति तत्परः ।\nइन्द्रश्च मनसां स्तुत्वा गृहीत्वा भगिनीवरम् ॥ १३९॥"
  },
  {
    "text": "प्रजगाम स्वभवनं भूषया सपरिच्छदम् ।\nपुत्रेण सार्धं सा देवी चिरं तस्थौ पितुर्गृहे ॥ १४०॥"
  },
  {
    "text": "भ्रातृभिः पूजिता शश्वन्मान्या वन्द्या च सर्वतः ।\nगोलोकात्सुरभिर्ब्रह्मन् तत्रागत्य सुपूजिताम् ॥ १४१॥"
  },
  {
    "text": "तां स्नापयित्वा क्षीरेण पूजयामास सादरम् ।\nज्ञानं च कथयामास गोप्यं सर्वं सुदुर्लभम् ॥ १४२॥"
  },
  {
    "text": "तया देवैः पूजिता सा स्वर्लोकं च पुनर्ययौ ।\nइन्द्रस्तोत्रं पुण्यबीजं मनसां पूजयेत्पठेत् ॥ १४३॥"
  },
  {
    "text": "तस्य नागभयं नास्ति तस्य वंशोद्भवस्य च ।\nविषं भवेत्सुधातुल्यं सिद्धस्तोत्रो यदा भवेत् ॥ १४४॥"
  },
  {
    "text": "पञ्चलक्षजपेनैव सिद्धस्तोत्रो भवेन्नरः ।\nसर्पशायी भवेत्सोऽपि निश्चितं सर्पवाहनः ॥ १४५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे\nमनसोपाख्यानवर्णनं नामाष्टचत्वारिंशोऽध्यायः ॥ ९.४८॥"
  },
  {
    "text": "९.४९ एकोनपञ्चाशत्तमोऽध्यायः । सुरभ्युपाख्यानवर्णनम् ।"
  },
  {
    "text": "नारद उवाच ।\nका वा सा सुरभिर्देवी गोलोकादागता च या ।\nतज्जन्मचरितं ब्रह्मञ्छ्रोतुमिच्छामि यत्नतः ॥ १॥"
  },
  {
    "text": "श्रीनारायणाय उवाच ।\nगवामधिष्ठातृदेवी गवामाद्या गवां प्रसूः ।\nगवां प्रधाना सुरभिर्गोलोके सा समुद्भवा ॥ २॥"
  },
  {
    "text": "सर्वादिसृष्टेश्चरितं कथयामि निशामय ।\nबभूव तेन तज्जन्म पुरा वृन्दावने वने ॥ ३॥"
  },
  {
    "text": "एकदा राधिकानाथो राधया सह कौतुकी ।\nगोपाङ्गनापरिवृतः पुण्यं वृन्दावनं ययौ ॥ ४॥"
  },
  {
    "text": "सहसा तत्र रहसि विजहार स कौतुकात् ।\nबभूव क्षीरपानेच्छा तस्य स्वेच्छामयस्य च ॥ ५॥"
  },
  {
    "text": "ससृजे सुरभिं देवीं लीलया वामपार्श्वतः ।\nवत्सयुक्तां दुग्धवतीं वत्सो नाम मनोरथः ॥ ६॥"
  },
  {
    "text": "दृष्ट्वा सवत्सां श्रीदामा नवभाण्डे दुदोह च ।\nक्षीरं सुधातिरिक्तं च जन्ममृत्युजराहरम् ॥ ७॥"
  },
  {
    "text": "तदुत्थं च पयः स्वादु पपौ गोपीपतिः स्वयम् ।\nसरो बभूव पयसां भाण्डविस्रंसनेन च ॥ ८॥"
  },
  {
    "text": "दीर्घं च विस्तृतं चैव परितः शतयोजनम् ।\nगोलोकेऽयं प्रसिद्धश्च सोऽपि क्षीरसरोवरः ॥ ९॥"
  },
  {
    "text": "गोपिकानां च राधायाः क्रीडावापी बभूव सा ।\nरत्नेन्द्ररचिता पूर्णं भूता चापीश्वरेच्छया ॥ १०॥"
  },
  {
    "text": "बभूव कामधेनूनां सहसा लक्षकोटयः ।\nयावन्तस्तत्र गोपाश्च सुरभ्या लोमकूपतः ॥ ११॥"
  },
  {
    "text": "तासां पुत्राश्च बहवः सम्बभूवुरसङ्ख्यकाः ।\nकथिता च गवां सृष्टिस्तया च पूरितं जगत् ॥ १२॥"
  },
  {
    "text": "पूजां चकार भगवान् सुरभ्याश्च पुरा मुने ।\nततो बभूव तत्पूजा त्रिषु लोकेषु दुर्लभा ॥ १३॥"
  },
  {
    "text": "दीपान्वितापरदिने श्रीकृष्णस्याज्ञया हरेः ।\nबभूव सुरभिः पूज्या धर्मवक्त्रादिदं श्रुतम् ॥ १४॥"
  },
  {
    "text": "ध्यानं स्तोत्रं मूलमन्त्रं यद्यत्यूजाविधिक्रमम् ।\nवेदोक्तं च महाभाग निबोध कथयामि ते ॥ १५॥"
  },
  {
    "text": "ॐ सुरभ्यै नम इति मन्त्रस्तस्याः षडक्षरः ।\nसिद्धो लक्षजपेनैव भक्तानां कल्पपादपः ॥ १६॥"
  },
  {
    "text": "ध्यानं यजुर्वेदगीतं तस्याः पूजा च सर्वतः ।\nऋद्धिदा वृद्धिदा चैव मुक्तिदा सर्वकामदा ॥ १७॥"
  },
  {
    "text": "लक्ष्मीस्वरूपां परमां राधासहचरीं पराम् ।\nगवामधिष्ठातृदेवीं गवामाद्यां गवां प्रसूम् ॥ १८॥"
  },
  {
    "text": "पवित्ररूपां पूतां च भक्तानां सर्वकामदाम् ।\nयया पूतं सर्वविश्वं तां देवीं सुरभिं भजे ॥ १९॥"
  },
  {
    "text": "घटे वा धेनुशिरसि बन्धस्तम्भे गवामपि ।\nशालग्रामे जलाग्नौ वा सुरभिं पूजयेद् द्विजः ॥ २०॥"
  },
  {
    "text": "दीपान्वितापरदिने पूर्वाह्ने भक्तिसंयुतः ।\nयः पूजयेच्च सुरभिं स च पूज्यो भवेद्भुवि ॥ २१॥"
  },
  {
    "text": "एकदा त्रिषु लोकेषु वाराहे विष्णुमायया ।\nक्षीरं जहार सुरभिश्चिन्तिताश्च सुरादयः ॥ २२॥"
  },
  {
    "text": "ते गत्वा ब्रह्मलोके च ब्रह्माणं तुष्टुवुस्तदा ।\nतदाज्ञया च सुरभिं तुष्टाव पाकशासनः ॥ २३॥"
  },
  {
    "text": "पुरन्दर उवाच ।\nनमो देव्यै महादेव्यै सुरभ्यै च नमो नमः ।\nगवां बीजस्वरूपायै नमस्ते जगदम्बिके ॥ २४॥"
  },
  {
    "text": "नमो राधाप्रियायै च पद्मांशायै नमो नमः ।\nनमः कृष्णप्रियायै च गवां मात्रे नमो नमः ॥ २५॥"
  },
  {
    "text": "कल्पवृक्षस्वरूपायै सर्वेषां सततं परे ।\nक्षीरदायै धनदायै बुद्धिदायै नमो नमः ॥ २६॥"
  },
  {
    "text": "शुभायै च सुभद्रायै गोप्रदायै नमो नमः ।\nयशोदायै कीर्तिदायै धर्मदायै नमो नमः ॥ २७॥"
  },
  {
    "text": "स्तोत्रश्रवणमात्रेण तुष्टा हृष्टा जगत्प्रसूः ।\nआविर्बभूव तत्रैव ब्रह्मलोके सनातनी ॥ २८॥"
  },
  {
    "text": "महेन्द्राय वरं दत्त्वा वाञ्छितं चापि दुर्लभम् ।\nजगाम सा च गोलोकं ययुर्देवादयो गृहम् ॥ २९॥"
  },
  {
    "text": "बभूव विश्वं सहसा दुग्धपूर्णं च नारद ।\nदुग्धं घृतं ततो यज्ञस्ततः प्रीतिः सुरस्य च ॥ ३०॥"
  },
  {
    "text": "इदं स्तोत्रं महापुण्यं भक्तियुक्तश्च यः पठेत् ।\nस गोमान् धनवांश्चैव कीर्तिमान्पुत्रवांस्तथा ॥ ३१॥"
  },
  {
    "text": "स स्नातः सर्वतीर्थेषु सर्वयज्ञेषु दीक्षितः ।\nइह लोके सुखं भुक्त्वा यात्यन्ते कृष्णमन्दिरे ॥ ३२॥"
  },
  {
    "text": "सुचिरं निवसेत्तत्र करोति कृष्णसेवनम् ।\nन पुनर्भवनं तत्र ब्रह्मपुत्रो भवेत्ततः ॥ ३३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे सुरभ्युपाख्यानवर्णनं\nनामेकोनपञ्चाशत्तमोऽध्यायः ॥ ९.४९॥"
  },
  {
    "text": "९.५० पञ्चाशत्तमोऽध्यायः । देव्या आवरणपूजाविधिवर्णनम् ।"
  },
  {
    "text": "नारद उवाच ।\nश्रुतं सर्वमुपाख्यानं प्रकृतीनां यथातथम् ।\nयच्छ्रुत्वा मुच्यते जन्तुर्जन्मसंसारबन्धनात् ॥ १॥"
  },
  {
    "text": "अधुना श्रोतुमिच्छामि रहस्यं वेदगोपितम् ।\nराधायाश्चैव दुर्गाया विधानं श्रुतिचोदितम् ॥ २॥"
  },
  {
    "text": "महिमा वर्णितोऽतीव भवता परयोर्द्वयोः ।\nश्रुत्वा तं तद्गतं चेतो न कस्य स्यान्मुनीश्वर ॥ ३॥"
  },
  {
    "text": "ययोरंशो जगत्सर्वं यन्नियम्यं चराचरम् ।\nययोर्भक्त्या भवेन्मुक्तिस्तद्विधानं वदाधुना ॥ ४॥"
  },
  {
    "text": "श्रीनारायण उवाच ।\nश‍ृणु नारद वक्ष्यामि रहस्यं श्रुतिचोदितम् ।\nयन्न कस्यापि चाख्यातं सारात्सारं परात्परम् ॥ ५॥"
  },
  {
    "text": "श्रुत्वा परस्मै नो वाच्यं यतोऽतीव रहस्यकम् ।\nमूलप्रकृतिरूपिण्याः संविदो जगदुद्भवे ॥ ६॥"
  },
  {
    "text": "प्रादुर्भूतं शक्तियुग्मं प्राणबुद्ध्यधिदैवतम् ।\nजीवानां चैव सर्वेषां नियन्तृप्रेरकं सदा ॥ ७॥"
  },
  {
    "text": "तदधीनं जगत्सर्वं विराडादिचराचरम् ।\nयावत्तयोः प्रसादो न तावन्मोक्षो हि दुर्लभः ॥ ८॥"
  },
  {
    "text": "ततस्तयोः प्रसादार्थं नित्यं सेवेत तद्द्वयम् ।\nतत्रादौ राधिकामन्त्रं श‍ृणु नारद भक्तितः ॥ ९॥"
  },
  {
    "text": "ब्रह्मविष्ण्वादिभिर्नित्यं सेवितो यः परात्परः ।\nश्रीराधेति चतुर्थ्यन्तं वह्नेर्जाया ततः परम् ॥ १०॥"
  },
  {
    "text": "षडक्षरो महामन्त्रो धर्माद्यर्थप्रकाशकः ।\nमायाबीजादिकश्चायं वाञ्छाचिन्तामणिः स्मृतः ॥ ११॥"
  },
  {
    "text": "वक्त्रकोटिसहस्रैस्तु जिह्वाकोटिशतैरपि ।\nएतन्मन्त्रस्य माहात्म्यं वर्णितुं नैव शक्यते ॥ १२॥"
  },
  {
    "text": "जग्राह प्रथमं मन्त्रं श्रीकृष्णो भक्तितत्परः ।\nउपदेशान्मूलदेव्या गोलोके रासमण्डले ॥ १३॥"
  },
  {
    "text": "विष्णुस्तेनोपदिष्टस्तु तेन ब्रह्मा विराट् तथा ।\nतेन धर्मस्तेन चाहमित्येषा हि परम्परा ॥ १४॥"
  },
  {
    "text": "अहं जपामि तं मन्त्रं तेनाहमृषिरीडितः ।\nब्रह्माद्याः सकला देवा नित्यं ध्यायन्ति तां मुदा ॥ १५॥"
  },
  {
    "text": "कृष्णार्चायां नाधिकारो यतो राधार्चनं विना ।\nवैष्णवैः सकलैस्तस्मात्कर्तव्यं राधिकार्चनम् ॥ १६॥"
  },
  {
    "text": "कृष्णप्राणाधिदेवी सा तदधीनो विभुर्यतः ।\nरासेश्वरी तस्य नित्यं तया हीनो न तिष्ठति ॥ १७॥"
  },
  {
    "text": "राध्नोति सकलान्कामांस्तस्माद्राधेति कीर्तिता ।\nअत्रोक्तानां मनूनां च ऋषिरस्म्यहमेव च ॥ १८॥"
  },
  {
    "text": "छन्दश्च देवी गायत्री देवतात्र च राधिका ।\nतारो बीजं शक्तिबीजं शक्तिस्तु परिकीर्तिता ॥ १९॥"
  },
  {
    "text": "मूलावृत्त्या षडङ्गानि कर्तव्यानीतरत्र च ।\nअथ ध्यायेन्महादेवीं राधिकां रासनायिकाम् ॥ २०॥"
  },
  {
    "text": "पूर्वोक्तरीत्या तु मुने सामवेदे विगीतया ।\nश्वेतचम्पकवर्णाभां शरदिन्दुसमाननाम् ॥ २१॥"
  },
  {
    "text": "कोटिचन्द्रप्रतीकाशां शरदम्भोजलोचनाम् ।\nबिम्बाधरां पृथुश्रोणीं काञ्चीयुतनितम्बिनीम् ॥ २२॥"
  },
  {
    "text": "कुन्दपङ्क्तिसमानाभदन्तपङ्क्तिविराजिताम् ।\nक्षौमाम्बरपरीधानां वह्निशुद्धांशुकान्विताम् ॥ २३॥"
  },
  {
    "text": "ईषद्धास्यप्रसन्नास्यां करिकुम्भयुगस्तनीम् ।\nसदा द्वादशवर्षीयां रत्नभूषणभूषिताम् ॥ २४॥"
  },
  {
    "text": "श‍ृङ्गारसिन्धुलहरीं भक्तानुग्रहकातराम् ।\nमल्लिकामालतीमालाकेशपाशविराजिताम् ॥ २५॥"
  },
  {
    "text": "सुकुमाराङ्गलतिकां रासमण्डलमध्यगाम् ।\nवराभयकरां शान्तां शश्वत्सुस्थिरयौवनाम् ॥ २६॥"
  },
  {
    "text": "रत्नसिंहासनासीनां गोपीमण्डलनायिकाम् ।\nकृष्णप्राणाधिकां वेदबोधितां परमेश्वरीम् ॥ २७॥"
  },
  {
    "text": "एवं ध्यात्वा ततो बाह्ये शालग्रामे घटेऽथवा ।\nयन्त्रे वाष्टदले देवीं पूजयेत्तु विधानतः ॥ २८॥"
  },
  {
    "text": "आवाह्य देवीं तत्पश्चादासनादि प्रदीयताम् ।\nमूलमन्त्रं समुच्चार्य चासनादीनि कल्पयेत् ॥ २९॥"
  },
  {
    "text": "पाद्यं तु पादयोर्दद्यान्मस्तकेऽर्घ्यं समीरितम् ।\nमुखे त्वाचमनीयं स्यात्त्रिवारं मूलविद्यया ॥ ३०॥"
  },
  {
    "text": "मधुपर्कं ततो दद्यादेकां गां च पयस्विनीम् ।\nततो नयेत्स्नानशालां तां च तत्रैव भावयेत् ॥ ३१॥"
  },
  {
    "text": "अभ्यङ्गादिस्नानविधिं कल्पयित्वाथ वाससी ।\nततश्च चन्दनं दद्यान्नानालङ्कारपूर्वकम् ॥ ३२॥"
  },
  {
    "text": "पुष्पमाला बहुविधास्तुलसीमञ्जरीयुताः ।\nपारिजातप्रसूनानि शतपत्रादिकानि च ॥ ३३॥"
  },
  {
    "text": "ततः कुर्यात्पवित्रं तत्परिवारार्चनं विभोः ।\nअग्नीशासुरवायव्यमध्ये दिक्ष्वङ्गपूजनम् ॥ ३४॥"
  },
  {
    "text": "कृत्वा पश्चादष्टदले दक्षिणावर्ततोऽग्रतः ।\nमालावतीमग्रदले वह्निकोणे च माधवीम् ॥ ३५॥"
  },
  {
    "text": "रत्नमालां दक्षिणे च नैरृत्ये तु सुशीलकाम् ।\nपश्चाद्दले शशिकलां पूजयेन्मतिमान्नरः ॥ ३६॥"
  },
  {
    "text": "मारुते पारिजातां चाप्युत्तरे च परावतीम् ।\nईशानकोणे सम्पूज्या सुन्दरी प्रियकारिणी ॥ ३७॥"
  },
  {
    "text": "ब्राह्म्यादयस्तु तद्बाह्येऽप्याशापालांस्तु भूपुरे ।\nवज्रादिकान्यायुधानि देवीमित्थं प्रपूजयेत् ॥ ३८॥"
  },
  {
    "text": "ततो देवीं सावरणां गन्धाद्यैरुपचारकैः ।\nराजोपचारसहितैः पूजयेन्मतिमान्नरः ॥ ३९॥"
  },
  {
    "text": "ततः स्तुवीत देवेशीं स्तोत्रैर्नामसहस्रकैः ।\nसहस्रसङ्ख्यं च जपं नित्यं कुर्यात्प्रयत्नतः ॥ ४०॥"
  },
  {
    "text": "य एवं पूजयेद्देवीं राधां रासेश्वरीं पराम् ।\nस भवेद्विष्णुतुल्यस्तु गोलोकं याति सन्ततम् ॥ ४१॥"
  },
  {
    "text": "यः कार्तिक्यां पौर्णमास्यां राधाजन्मोत्सव बुधः ।\nकुरुते तस्य सान्निध्यं दद्याद्रासेश्वरी परा ॥ ४२॥"
  },
  {
    "text": "केनचित्कारणेनैव राधा वृन्दावने वने ।\nवृषभानुसुता जाता गोलोकस्थायिनी सदा ॥ ४३॥"
  },
  {
    "text": "अत्रोक्तानां तु मन्त्राणां वर्णसङ्ख्याविधानतः ।\nपुरश्चरणकर्मोक्तं दशांशं होममाचरेत् ॥ ४४॥"
  },
  {
    "text": "तिलैस्त्रिस्वादुसंयुक्तैर्जुहुयाद्भक्तिभावतः ।\nनारद उवाच ।\nस्तोत्रं वद मुने सम्यग्येन देवी प्रसीदति ॥ ४५॥"
  },
  {
    "text": "श्रीनारायण उवाच ।\nनमस्ते परमेशानि रासमण्डलवासिनि ।\nरासेश्वरि नमस्तेऽस्तु कृष्णप्राणाधिकप्रिये ॥ ४६॥"
  },
  {
    "text": "नमस्त्रैलोक्यजननि प्रसीद करुणार्णवे ।\nब्रह्मविष्ण्वादिभिर्देवैर्वन्द्यमानपदाम्बुजे ॥ ४७॥"
  },
  {
    "text": "नमः सरस्वतीरूपे नमः सावित्रि शङ्करि ।\nगङ्गापद्मावतीरूपे षष्ठि मङ्गलचण्डिके ॥ ४८॥"
  },
  {
    "text": "नमस्ते तुलसीरूपे नमो लक्ष्मीस्वरूपिणि ।\nनमो दुर्गे भगवति नमस्ते सर्वरूपिणि ॥ ४९॥"
  },
  {
    "text": "मूलप्रकृतिरूपां त्वां भजामः करुणार्णवाम् ।\nसंसारसागरादस्मानुद्धराम्ब दयां कुरु ॥ ५०॥"
  },
  {
    "text": "इदं स्तोत्रं त्रिसन्ध्यं यः पठेद्राधां स्मरन्नरः ।\nन तस्य दुर्लभं किञ्चित्कदाचिच्च भविष्यति ॥ ५१॥"
  },
  {
    "text": "देहान्ते च वसेन्नित्यं गोलोके रासमण्डले ।\nइदं रहस्यं परमं न चाख्येयं तु कस्यचित् ॥ ५२॥"
  },
  {
    "text": "अधुना श‍ृणु विप्रेन्द्र दुर्गादेव्या विधानकम् ।\nयस्याः स्मरणमात्रेण पलायन्ते महापदः ॥ ५३॥"
  },
  {
    "text": "एनां न भजते यो हि तादृङ्नास्त्येव कुत्रचित् ।\nसर्वोपास्या सर्वमाता शैवी शक्तिर्महाद्भुता ॥ ५४॥"
  },
  {
    "text": "सर्वबुद्ध्याधिदेवीयमन्तर्यामिस्वरूपिणी ।\nदुर्गसङ्कटहन्त्रीति दुर्गेति प्रथिता भुवि ॥ ५५॥"
  },
  {
    "text": "वैष्णवानां च शैवानामुपास्येयं च नित्यशः ।\nमूलप्रकृतिरूपा सा सृष्टिस्थित्यन्तकारिणी ॥ ५६॥"
  },
  {
    "text": "तस्या नवाक्षरं मन्त्रं वक्ष्ये मन्त्रोत्तमोत्तमम् ।\nवाग्भवं शम्भुवनिता कामबीजं ततः परम् ॥ ५७॥"
  },
  {
    "text": "चामुण्डायै पदं पश्चाद्विच्चे इत्यक्षरद्वयम् ।\nनवाक्षरो मनुः प्रोक्तो भजतां कल्पपादपः ॥ ५८॥"
  },
  {
    "text": "ब्रह्मविष्णुमहेशाना ऋषयोऽस्य प्रकीर्तिताः ।\nछन्दांस्युक्तानि सततं गायत्र्युष्णिगनुष्टुभः ॥ ५९॥"
  },
  {
    "text": "महाकाली महालक्ष्मीः सरस्वत्यपि देवताः ।\nस्याद्रक्तदन्तिकाबीजं दुर्गा च भ्रामरी तथा ॥ ६०॥"
  },
  {
    "text": "नन्दाशाकम्भरीदेव्यौ भीमा च शक्तयः स्मृताः ।\nधर्मार्थकाममोक्षेषु विनियोग उदाहृतः ॥ ६१॥"
  },
  {
    "text": "ऋषिच्छन्दो दैवतानि मौलौ वक्त्रे हृदि न्यसेत् ।\nस्तनयोः शक्तिबीजानि न्यसेत्सर्वार्थसिद्धये ॥ ६२॥"
  },
  {
    "text": "बीजत्रयैश्चतुर्भिश्च द्वाभ्यां सर्वेण चैव हि ।\nषडङ्गानि मनोः कुर्याज्जातियुक्तानि देशिकः ॥ ६३॥"
  },
  {
    "text": "शिखायां लोचनद्वन्द्वे श्रुतिनासाननेषु च ।\nगुदे न्यसेन्मन्त्रवर्णान्सर्वेण व्यापकं चरेत् ॥ ६४॥"
  },
  {
    "text": "खड्गचक्रगदाबाणचापानि परिघं तथा ।\nशूलं भुशुण्डीं च शिरः शङ्खं सन्दधतीं करैः ॥ ६५॥"
  },
  {
    "text": "महाकालीं त्रिनयनां नानाभूषणभूषिताम् ।\nनीलाञ्जनसमप्रख्यां दशपादाननां भजे ॥ ६६॥"
  },
  {
    "text": "मधुकैटभनाशार्थं यां तुष्टावाम्बुजासनः ।\nएवं ध्यायेन्महाकालीं कामबीजस्वरूपिणीम् ॥ ६७॥"
  },
  {
    "text": "अक्षमालां च परशुं गदेषुकुलिशानि च ।\nपद्मं धनुष्कुण्डिकां च दण्डं शक्तिमसिं तथा ॥ ६८॥"
  },
  {
    "text": "चर्माम्बुजं तथा घण्टां सुरापात्रं च शूलकम् ।\nपाशं सुदर्शनं चैव दधतीमरुणप्रभाम् ॥ ६९॥"
  },
  {
    "text": "रक्ताम्बुजासनगतां मायाबीजस्वरूपिणीम् ।\nमहालक्ष्मीं भजेदेवं महिषासुरमर्दिनीम् ॥ ७०॥"
  },
  {
    "text": "घण्टाशूले हलं शङ्खं मुसलं च सुदर्शनम् ।\nधनुर्बाणान् हस्तपद्मैर्दधानां कुन्दसन्निभाम् ॥ ७१॥"
  },
  {
    "text": "शुम्भादिदैत्यसंहर्त्रीं वाणीबीजस्वरूपिणीम् ।\nमहासरस्वतीं ध्यायेत्सच्चिदानन्दविग्रहाम् ॥ ७२॥"
  },
  {
    "text": "यन्त्रमस्याः श‍ृणु प्राज्ञ त्र्यस्रं षट्कोणसंयुतम् ।\nततोऽष्टदलपद्मं च चतुर्विंशतिपत्रकम् ॥ ७३॥"
  },
  {
    "text": "भूगृहेण समायुक्तं यन्त्रमेवं विचिन्तयेत् ।\nशालग्रामे घटे वापि यन्त्रे वा प्रतिमासु वा ॥ ७४॥"
  },
  {
    "text": "बाणलिङ्गेऽथवा सूर्ये यजेद्देवीमनन्यधीः ।\nजयादिशक्तिसंयुक्ते पीठे देवीं प्रपूजयेत् ॥ ७५॥"
  },
  {
    "text": "पूर्वकोणे सरस्वत्या सहितं पद्मजं यजेत् ।\nश्रिया सह हरिं तत्र नैरृते कोणके यजेत् ॥ ७६॥"
  },
  {
    "text": "पार्वत्या सहितं शम्भुं वायुकोणे समर्चयेत् ।\nदेव्या उत्तरतः पूज्यः सिंहो वामे महासुरम् ॥ ७७॥"
  },
  {
    "text": "महिषं पूजयेदन्ते षट्कोणेषु यजेत्क्रमात् ।\nनन्दजां रक्तदन्तां च तथा शाकम्भरीं शिवाम् ॥ ७८॥"
  },
  {
    "text": "दुर्गां भीमां भ्रामरीं च ततो वसुदलेषु च ।\nब्राह्मीं माहेश्वरीं चैव कौमारीं वैष्णवीं तथा ॥ ७९॥"
  },
  {
    "text": "वाराहीं नारसिंहीं च ऐन्द्रीं चामुण्डकां तथा ।\nपूजयेच्च ततः पश्चात्तत्त्वपत्रेषु पूर्वतः ॥ ८०॥"
  },
  {
    "text": "विष्णुमायां चेतनां च बुद्धिं निद्रां क्षुधां तथा ।\nछायां शक्तिं परां तृष्णां शान्तिं जातिं च लज्जया ॥ ८१॥"
  },
  {
    "text": "क्षान्तिं श्रद्धां कीर्तिलक्ष्म्यौ धृतिं वृत्तिं श्रुतिं स्मृतिम् ।\nदयां तुष्टिं ततः पुष्टिं मातृभ्रान्ती इति क्रमात् ॥ ८२॥"
  },
  {
    "text": "ततो भूपुरकोणेषु गणेशं क्षेत्रपालकम् ।\nवटुकं योगिनीश्चापि पूजयेन्मतिमान्नरः ॥ ८३॥"
  },
  {
    "text": "इन्द्राद्यानपि तद्बाह्ये वज्राद्यायुधसंयुतान् ।\nपूजयेदनया रीत्या देवीं सावरणां ततः ॥ ८४॥"
  },
  {
    "text": "राजोपचारान्विविधान्दद्यादम्बाप्रतुष्टये ।\nततो जपेन्नवार्णं च मन्त्रं मन्त्रार्थपूर्वकम् ॥ ८५॥"
  },
  {
    "text": "ततः सप्तशतीस्तोत्रं देव्या अग्रे तु सम्पठेत् ।\nनानेन सदृशं स्तोत्रं विद्यते भुवनत्रये ॥ ८६॥"
  },
  {
    "text": "ततश्चानेन देवेशीं तोषयेत् प्रत्यहं नरः ।\nधर्मार्थकाममोक्षाणामालयं जायते नरः ॥ ८७॥"
  },
  {
    "text": "इति ते कथितं विप्र श्रीदुर्गाया विधानकम् ।\nकृतार्थता येन भवेत्तदेतत्कथितं तव ॥ ८८॥"
  },
  {
    "text": "सर्वे देवा हरिब्रह्मप्रमुखा मनवस्तथा ।\nमुनयो ज्ञाननिष्ठाश्च योगिनश्चाश्रमास्तथा ॥ ८९॥"
  },
  {
    "text": "लक्ष्म्यादयस्तथा देव्यः सर्वे ध्यायन्ति तां शिवाम् ।\nतदैव जन्मसाफल्यं दुर्गास्मरणमस्ति चेत् ॥ ९०॥"
  },
  {
    "text": "चतुर्दशापि मनवो ध्यात्वा चरणपङ्कजम् ।\nमनुत्वं प्राप्तवन्तश्च देवाः स्वं स्वं पदं तथा ॥ ९१॥"
  },
  {
    "text": "तदेतत्सर्वमाख्यातं रहस्यातिरहस्यकम् ।\nप्रकृतीनां पञ्चकस्य तदंशानां च वर्णनम् ॥ ९२॥"
  },
  {
    "text": "श्रुत्वैतन्मनुजो नित्यं पुरुषार्थचतुष्टयम् ।\nलभते नात्र सन्देहः सत्यं सत्यं मयोदितम् ॥ ९३॥"
  },
  {
    "text": "अपुत्रो लभते पुत्रं विद्यार्थी प्राप्नुयाच्च ताम् ।\nयं यं कामं स्मरेद्वापि तं तं श्रुत्वा समाप्नुयात् ॥ ९४॥"
  },
  {
    "text": "नवरात्रे पठेदेतद्देव्यग्रे तु समाहितः ।\nपरितुष्टा जगद्धात्री भवत्येव हि निश्चितम् ॥ ९५॥"
  },
  {
    "text": "नित्यमेकैकमध्यायं पठेद्यः प्रत्यहं नरः ।\nतस्य वश्या भवेद्देवी देवीप्रियकरो हि सः ॥ ९६॥"
  },
  {
    "text": "शकुनांश्च परीक्षेत नित्यमस्मिन्यथाविधि ।\nकुमारीदिव्यहस्तेन यद्वा बटुकराम्बुजात् ॥ ९७॥"
  },
  {
    "text": "मनोरथं तु सङ्कल्प्य पुस्तकं पूजयेत्ततः ।\nदेवीं च जगदीशानीं प्रणमेच्च पुनः पुनः ॥ ९८॥"
  },
  {
    "text": "सुस्नातां कन्यकां तत्रानीयाभ्यर्च्य यथाविधि ।\nशलाकां रोपयेन्मध्ये तथा स्वर्णेन निर्मिताम् ॥ ९९॥"
  },
  {
    "text": "शुभं वाप्यशुभं तत्र यदायाति च तद्भवेत् ।\nउदासीनेऽप्युदासीनं कार्यं भवति निश्चितम् ॥ १००॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां नवमस्कन्धे देव्या\nआवरणपूजाविधिवर्णनं नाम पञ्चाशत्तमोऽध्यायः ॥ ९.५०॥"
  },
  {
    "text": "॥ इति श्रीमद्देवीभागवते महापुराणे नवमस्कन्धः समाप्तः ॥"
  }
]
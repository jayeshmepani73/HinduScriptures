[
  {
    "text": "२.१ प्रथमोऽध्यायः । मस्त्यगन्धोत्पत्तिवर्णनम् ।"
  },
  {
    "text": "ऋषय ऊचुः ।\nआश्चर्यकरमेतत्ते वचनं गर्भहेतुकम् ।\nसन्देहोऽत्र समुत्पन्नः सर्वेषां नस्तपस्विनाम् ॥ १॥"
  },
  {
    "text": "माता व्यासस्य मेधाविन्नाम्ना सत्यवतीति च ।\nविवाहिता पुरा ज्ञाता राज्ञा शन्तनुना यथा ॥ २॥"
  },
  {
    "text": "तस्याः पुत्रः कथं व्यासः सती स्वभवने स्थिता ।\nईदृशी सा कथं राज्ञा पुनः शन्तनुना वृता ॥ ३॥"
  },
  {
    "text": "तस्यां पुत्रावुभौ जातौ तत्त्वं कथय सुव्रत ।\nविस्तरेण महाभाग कथां परमपावनीम् ॥ ४॥"
  },
  {
    "text": "उत्पत्तिं वद व्यासस्य सत्यवत्यास्तथा पुनः ।\nश्रोतुकामाः पुनः सर्वे ऋषयः संशितव्रताः ॥ ५॥"
  },
  {
    "text": "सूत उवाच ।\nप्रणम्य परमां शक्तिं चतुर्वर्गप्रदायिनीम् ।\nआदिशक्तिं वदिष्यामि कथां पौराणिकीं शुभाम् ॥ ६॥"
  },
  {
    "text": "यस्योच्चारणमात्रेण सिद्धिर्भवति शाश्वती ।\nव्याजेनापि हि बीजस्य वाग्भवस्य विशेषतः ॥ ७॥"
  },
  {
    "text": "सम्यक् सर्वात्मना सर्वैः सर्वकामार्थसिद्धये ।\nस्मर्तव्या सर्वथा देवी वाञ्छितार्थप्रदायिनी ॥ ८॥"
  },
  {
    "text": "राजोपरिचरो नाम धार्मिकः सत्यसङ्गरः ।\nचेदिदेशपतिः श्रीमान् बभूव द्विजपूजकः ॥ ९॥"
  },
  {
    "text": "तपसा तस्य तुष्टेन विमानं स्फाटिकं शुभम् ।\nदत्तमिन्द्रेण तत्तस्मै सुन्दरं प्रियकाम्यया ॥ १०॥"
  },
  {
    "text": "तेनारूढस्तु सर्वत्र याति दिव्येन भूपतिः ।\nन भूमावुपरिस्थोऽसौ तेनोपरिचरो वसुः ॥ ११॥"
  },
  {
    "text": "विख्यातः सर्वलोकेषु धर्मनित्यः स भूपतिः ।\nतस्य भार्या वरारोहा गिरिका नाम सुन्दरी ॥ १२॥"
  },
  {
    "text": "पुत्राश्चास्य महावीर्याः पञ्चासन्नमितौजसः ।\nपृथग्देशेषु राजानः स्थापितास्तेन भूभुजा ॥ १३॥"
  },
  {
    "text": "वसोस्तु पत्नी गिरिका कामान् काले न्यवेदयत् ।\nऋतुकालमनुप्राप्ता स्नाता पुंसवने शुचिः ॥ १४॥"
  },
  {
    "text": "तदहः पितरश्चैनमूचुर्जहि मृगानिति ।\nतच्छ्रुत्वा चिन्तयामास भार्यामृतुमतीं तथा ॥ १५॥"
  },
  {
    "text": "पितृवाक्यं गुरुं मत्वा कर्तव्यमिति निश्चितम् ।\nचचार मृगयां राजा गिरिकां मनसा स्मरन् ॥ १६॥"
  },
  {
    "text": "वने स्थितः स राजर्षिश्चित्ते सस्मार भामिनीम् ।\nअतीव रूपसम्पन्नां साक्षाच्छ्रियमिवापराम् ॥ १७॥"
  },
  {
    "text": "तस्य रेतः प्रचस्कन्द स्मरतस्तां च कामिनीम् ।\nवटपत्रे तु तद्राजा स्कन्नमात्रं समाक्षिपत् ॥ १८॥"
  },
  {
    "text": "इदं वृथा परिस्कन्नं रेतो वै न भवेत्कथम् ।\nऋतुकालं च विज्ञाय मतिं चक्रे नृपस्तदा ॥ १९॥"
  },
  {
    "text": "अमोघं सर्वथा वीर्यं मम चैतन्न संशयः ।\nप्रियायै प्रेषयाम्येतदिति बुद्धिमकल्पयत् ॥ २०॥"
  },
  {
    "text": "शुक्रप्रस्थापने कालं महिष्याः प्रसमीक्ष्य सः ।\nअभिमन्त्र्याथ तद्वीर्यं वटपर्णपुटे कृतम् ॥ २१॥"
  },
  {
    "text": "पार्श्वस्थं श्येनमाभाष्य राजोवाच द्विजं प्रति ।\nगृहाणेदं महाभाग गच्छ शीघ्रं गृहं मम ॥ २२॥"
  },
  {
    "text": "मत्प्रियार्थमिदं सौम्य गृहीत्वा त्वं गृहं नय ।\nगिरिकायै प्रयच्छाशु तस्यास्त्वार्तवमद्य वै ॥ २३॥"
  },
  {
    "text": "सूत उवाच ।\nइत्युक्त्वा प्रददौ पर्णं श्येनाय नृपसत्तमः ।\nस गृहीत्वोत्पपाताशु गगनं गतिवित्तमः ॥ २४॥"
  },
  {
    "text": "गच्छन्तं गगनं श्येनं धृत्वा चञ्चुपुटे पुटम् ।\nतमपश्यदथायान्तं खगं श्येनस्तथापरः ॥ २५॥"
  },
  {
    "text": "आमिषं स तु विज्ञाय शीघ्रमभ्यद्रवत्खगम् ।\nतुण्डयुद्धमथाकाशे तावुभौ सम्प्रचक्रतुः ॥ २६॥"
  },
  {
    "text": "युद्ध्यतोरपतद्रेतस्तज्जापि यमुनाम्भसि ।\nखगौ तौ निर्गतौ कामं पुटके पतिते तदा ॥ २७॥"
  },
  {
    "text": "एतस्मिन्समये काचिदद्रिका नाम चाप्सराः ।\nब्राह्मणं समनुप्राप्तं सन्ध्यावन्दनतत्परम् ॥ २८॥"
  },
  {
    "text": "कुर्वन्ती जलकेलिं सा जले मग्ना चचार सा ।\nजग्राह चरणं नारी द्विजस्य वरवर्णिनी ॥ २९॥"
  },
  {
    "text": "प्राणायामपरः सोऽथ दृष्ट्वा तां कामचारिणीम् ।\nशशाप भव मत्स्यी त्वं ध्यानविघ्नकरी यतः ॥ ३०॥"
  },
  {
    "text": "सा शप्ता विप्रमुख्येन बभूव यमुनाचरी ।\nशफरी रूपसम्पन्ना ह्यद्रिका च वराप्सराः ॥ ३१॥"
  },
  {
    "text": "श्येनपादपरिभ्रष्टं तच्छुक्रमथ वासवी ।\nजग्राह तरसाभ्येत्य साद्रिका मत्स्यरूपिणी ॥ ३२॥"
  },
  {
    "text": "अथ कालेन कियता मत्स्यीं तां मत्स्यजीवनः ।\nसम्प्राप्ते दशमे मासि बबन्ध तां मनोरमाम् ॥ ३३॥"
  },
  {
    "text": "उदरं विददाराशु स तस्या मत्स्यजीवनः ।\nयुग्मं विनिःसृतं तस्मादुदरान्मानुषाकृति ॥ ३४॥"
  },
  {
    "text": "बालः कुमारः सुभगस्तथा कन्या शुभानना ।\nदृष्ट्वाश्चर्यमिदं सोऽथ विस्मयं परमं गतः ॥ ३५॥"
  },
  {
    "text": "राज्ञे निवेदयामास पुत्रौ द्वौ तु झषोद्भवौ ।\nराजापि विस्मयाविष्टः सुतं जग्राह तं शुभम् ॥ ३६॥"
  },
  {
    "text": "स मत्स्यो नाम राजासौ धार्मिकः सत्यसङ्गरः ।\nवसुपुत्रो महातेजाः पित्रा तुल्यपराक्रमः ॥ ३७॥"
  },
  {
    "text": "कालिका वसुना दत्ता तरसा जलजीविने ।\nनाम्ना कालीति विख्याता तथा मत्स्योदरीति च ॥ ३८॥"
  },
  {
    "text": "मत्स्यगन्धेति नाम्ना वै गणेन समजायत ।\nविवर्धमाना दाशस्य गृहे सा वासवी शुभा ॥ ३९॥"
  },
  {
    "text": "ऋषय ऊचुः ।\nअद्रिका मुनिना शप्ता मत्स्यी जाता वराप्सराः ।\nविदारिता च दाशेन मृता च भक्षिता पुनः ॥ ४०॥"
  },
  {
    "text": "किं बभूव पुनस्तस्या अप्सराया वदस्व तत् ।\nशापस्यान्तं कथं सूत कथं स्वर्गमवाप सा ॥ ४१॥"
  },
  {
    "text": "सूत उवाच ।\nशप्ता यदा सा मुनिना विस्मिता सम्बभूव ह ।\nस्तुतिं चकार विप्रस्य दीनेव रुदती तदा ॥ ४२॥"
  },
  {
    "text": "दयावान्ब्राह्मणः प्राह तां तदा रुदतीं स्त्रियम् ।\nमा शोकं कुरु कल्याणि शापान्तं ते वदाम्यहम् ॥ ४३॥"
  },
  {
    "text": "मत्क्रोधशापयोगेन मत्स्ययोनिं गता शुभे ।\nमानुषौ जनयित्वा त्वं शापमोक्षमवाप्स्यसि ॥ ४४॥"
  },
  {
    "text": "इत्युक्ता तेन सा प्राप मत्स्यदेहं नदीजले ।\nबालकौ जनयित्वा सा मृता मुक्ता च शापतः ॥ ४५॥"
  },
  {
    "text": "सन्त्यज्य रूपं मत्स्यस्य दिव्यरूपमवाप्य च ।\nजगामामरमार्गं च शापान्ते वरवर्णिनी ॥ ४६॥"
  },
  {
    "text": "एवं जाता वरा पुत्री मत्स्यगन्धा वरानना ।\nपुत्रीव पाल्यमाना सा दाशगेहे व्यवर्धत ॥ ४७॥"
  },
  {
    "text": "मत्स्यगन्धा तदा जाता किशोरी चातिसुप्रभा ।\nतस्य कार्याणि कुर्वाणा वासवी चातिसुप्रभा ॥ ४८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nद्वितीयस्कन्धे मस्त्यगन्धोत्पत्तिवर्णनं नाम प्रथमोऽध्यायः ॥ २.१॥"
  },
  {
    "text": "२.२ द्वितीयोऽध्यायः । व्यासजन्मवर्णनम् ।"
  },
  {
    "text": "सूत उवाच ।\nएकदा तीर्थयात्रायां व्रजन् पाराशरो मुनिः ।\nआजगाम महातेजाः कालिन्द्यास्तटमुत्तमम् ॥ १॥"
  },
  {
    "text": "निषादमाह धर्मात्मा कुर्वन्तं भोजनं तदा ।\nप्रापयस्व परं पारं कालिन्द्या उडुपेन माम् ॥ २॥"
  },
  {
    "text": "दाशः श्रुत्वा मुनेर्वाक्यं कुर्वाणो भोजनं तटे ।\nउवाच तां सुतां बालां मत्स्यगन्धां मनोरमाम् ॥ ३॥"
  },
  {
    "text": "उडुपेन मुनिं बाले परं पारं नयस्व ह ।\nगन्तुकामोऽस्ति धर्मात्मा तापसोऽयं शुचिस्मिते ॥ ४॥"
  },
  {
    "text": "इत्युक्ता सा तदा पित्रा मत्स्यगन्धाथ वासवी ।\nउडुपे मुनिमासीनं संवाहयति भामिनी ॥ ५॥"
  },
  {
    "text": "व्रजन् सूर्यसुतातोये भावित्वाद्दैवयोगतः ।\nकामार्तस्तु मुनिर्जातो दृष्ट्वा तां चारुलोचनाम् ॥ ६॥"
  },
  {
    "text": "ग्रहीतुकामः स मुनिर्दृष्ट्वा व्यञ्जितयौवनाम् ।\nदक्षिणेन करेणैनामस्पृशद्दक्षिणे करे ॥ ७॥"
  },
  {
    "text": "तमुवाचासितापाङ्गी स्मितपूर्वमिदं वचः ।\nकुलस्य सदृशं वः किं श्रुतस्य तपसश्च किम् ॥ ८॥"
  },
  {
    "text": "त्वं वै वसिष्ठदायादः कुलशीलसमन्वितः ।\nकिं चिकीर्षसि धर्मज्ञ मन्मथेन प्रपीडितः ॥ ९॥"
  },
  {
    "text": "दुर्लभं मानुषं जन्म भुवि ब्राह्मणसत्तम ।\nतत्रापि दुर्लभं मन्ये ब्राह्मणत्वं विशेषतः ॥ १०॥"
  },
  {
    "text": "कुलेन शीलेन तथा श्रुतेन\nद्विजोत्तमस्त्वं किल धर्मविच्च ।\nअनार्यभावं कथमागतोऽसि\nविप्रेन्द्र मां वीक्ष्य च मीनगन्धाम् ॥ ११॥"
  },
  {
    "text": "मदीये शरीरे द्विजामोघबुद्धे ॥"
  },
  {
    "text": "शुभं किं समालोक्य पाणिं ग्रहीतुम् ।\nसमीपं समायासि कामातुरस्त्वं\nकथं नाभिजानासि धर्मं स्वकीयम् ॥ १२॥"
  },
  {
    "text": "अहो मन्दबुद्धिर्द्विजोऽयं ग्रहीष्य-\nञ्जले मग्न एवाद्य मां वै गृहीत्वा ।\nमनो व्याकुलं पञ्चबाणातिविद्धं\nन कोऽपीह शक्तः प्रतीपं हि कर्तुम् ॥ १३॥"
  },
  {
    "text": "इति सञ्चिन्त्य सा बाला तमुवाच महामुनिम् ।\nधैर्यं कुरु महाभाग परं पारं नयामि वै ॥ १४॥"
  },
  {
    "text": "सूत उवाच ।\nपराशरस्तु तच्छ्रुत्वा वचनं हितपूर्वकम् ।\nकरं त्यक्त्वा स्थितस्तत्र सिन्धोः पारं गतः पुनः ॥ १५॥"
  },
  {
    "text": "मत्स्यगन्धां प्रजग्राह मुनिः कामातुरस्तदा ।\nवेपमाना तु सा कन्या तमुवाच पुरःस्थितम् ॥ १६॥"
  },
  {
    "text": "दुर्गन्धाहं मुनिश्रेष्ठ कथं त्वं नोपशङ्कसे ।\nसमानरूपयोः कामसंयोगस्तु सुखावहः ॥ १७॥"
  },
  {
    "text": "इत्युक्तेन तु सा कन्या क्षणमात्रेण भामिनी ।\nकृता योजनगन्धा तु सुरूपा च वरानना ॥ १८॥"
  },
  {
    "text": "मृगनाभिसुगन्धां तां कृत्वा कान्तां मनोहराम् ।\nजग्राह दक्षिणे पाणौ मुनिर्मन्मथपीडितः ॥ १९॥"
  },
  {
    "text": "ग्रहीतुकामं तं प्राह नाम्ना सत्यवती शुभा ।\nमुने पश्यति लोकोऽयं पिता चैव तटस्थितः ॥ २०॥"
  },
  {
    "text": "पशुधर्मो न मे प्रीतिं जनयत्यतिदारुणः ।\nप्रतीक्षस्व मुनिश्रेष्ठ यावद्भवति यामिनी ॥ २१॥"
  },
  {
    "text": "रात्रौ व्यवाय उद्दिष्टो दिवा न मनुजस्य हि ।\nदिवासङ्गे महान् दोषः पश्यन्ति किल मानवाः ॥ २२॥"
  },
  {
    "text": "कामं यच्छ महाबुद्धे लोकनिन्दा दुरासदा ।\nतच्छ्रुत्वा वचनं तस्या युक्तमुक्तमुदारधीः ॥ २३॥"
  },
  {
    "text": "नीहारं कल्पयामास शीघ्रं पुण्यबलेन वै ।\nनीहारे च समुत्पन्ने तटेऽतितमसा युते ॥ २४॥"
  },
  {
    "text": "कामिनी तं मुनिं प्राह मृदुपूर्वमिदं वचः ।\nकन्याहं द्विजशार्दूल भुक्त्वा गन्तासि कामतः ॥ २५॥"
  },
  {
    "text": "अमोघवीर्यस्त्वं ब्रह्मन् का गतिर्मे भवेदिति ।\nपितरं किं ब्रवीम्यद्य सगर्भा चेद्भवाम्यहम् ॥ २६॥"
  },
  {
    "text": "त्वं गमिष्यसि भुक्त्वा मां किं करोमि वदस्व तत् ।\nपराशर उवाच ।\nकान्तेऽद्य मत्प्रियं कृत्वा कन्यैव त्वं भविष्यसि ॥ २७॥"
  },
  {
    "text": "वृणीष्व च वरं भीरु यं त्वमिच्छसि भामिनि ।\nसत्यवत्युवाच ।\nयथा मे पितरौ लोके न जानीतो हि मानद ॥ २८॥"
  },
  {
    "text": "कन्याव्रतं न मे हन्यात्तथा कुरु द्विजोत्तम ।\nपुत्रश्च त्वत्समः कामं भवेदद्भुतवीर्यवान् ॥ २९॥"
  },
  {
    "text": "गन्धोऽयं सर्वदा मे स्याद्यौवनं च नवं नवम् ।\nपराशर उवाच ।\nश‍ृणु सुन्दरि पुत्रस्ते विष्ण्वंशसम्भवः शुचिः ॥ ३०॥"
  },
  {
    "text": "भविष्यति च विख्यातस्त्रैलोक्ये वरवर्णिनि ।\nकेनचित्कारणेनाहं जातः कामातुरस्त्वयि ॥ ३१॥"
  },
  {
    "text": "कदापि च न सम्मोहो भूतपूर्वो वरानने ।\nदृष्ट्वा चाप्सरसां रूपं सदाहं धैर्यमावहम् ॥ ३२॥"
  },
  {
    "text": "दैवयोगेन वीक्ष्य त्वां कामस्य वशगोऽभवम् ।\nतत्किञ्चित्कारणं विद्धि दैवं हि दुरतिक्रमम् ॥ ३३॥"
  },
  {
    "text": "दृष्ट्वाहं चातिदुर्गन्धां त्वां कथं मोहमाप्नुयाम् ।\nपुराणकर्ता पुत्रस्ते भविष्यति वरानने ॥ ३४॥"
  },
  {
    "text": "वेदविद्भागकर्ता च ख्यातश्च भुवनत्रये ।\nसूत उवाच ।\nइत्युक्त्वा तां वशं यातां भुक्त्वा स मुनिसत्तमः ॥ ३५॥"
  },
  {
    "text": "जगाम तरसा स्नात्वा कालिन्दीसलिले मुनिः ।\nसापि सत्यवती जाता सद्यो गर्भवती सती ॥ ३६॥"
  },
  {
    "text": "सुषुवे यमुनाद्वीपे पुत्रं काममिवापरम् ।\nजातमात्रस्तु तेजस्वी तामुवाच स्वमातरम् ॥ ३७॥"
  },
  {
    "text": "तपस्येव मनः कृत्वा विविशे चातिवीर्यवान् ।\nगच्छ मातर्यथाकामं गच्छाम्यहमतः परम् ॥ ३८॥"
  },
  {
    "text": "तपः कर्तुं महाभागे दर्शयिष्यामि वै स्मृतः ।\nमातर्यदा भवेत्कार्यं तव किञ्चिदनुत्तमम् ॥ ३९॥"
  },
  {
    "text": "स्मर्तव्योऽहं तदा शीघ्रमागमिष्यामि भामिनि ।\nस्वस्ति तेऽस्तु गमिष्यामि त्यक्त्वा चिन्तां सुखं वस ॥ ४०॥"
  },
  {
    "text": "इत्युक्त्वा निर्ययौ व्यासः सापि पित्रन्तिकं गता ।\nद्वीपे न्यस्तस्तया बालस्तस्माद्द्वैपायनोऽभवत् ॥ ४१॥"
  },
  {
    "text": "जातमात्रो जगामाशु वृद्धिं विष्ण्वंशयोगतः ।\nतीर्थे तीर्थे कृतस्तानश्चचार तप उत्तमम् ॥ ४२॥"
  },
  {
    "text": "एवं द्वैपायनो जज्ञे सत्यवत्यां पराशरात् ।\nचकार वेदशाखाश्च प्राप्तं ज्ञात्वा कलेर्युगम् ॥ ४३॥"
  },
  {
    "text": "वेदविस्तारकरणाद्व्यासनामाभवन्मुनिः ।\nपुराणसंहिताश्चक्रे महाभारतमुत्तमम् ॥ ४४॥"
  },
  {
    "text": "शिष्यानध्यापयामास वेदान्कृत्वा विभागशः ।\nसुमन्तुं जैमिनिं पैलं वैशम्पायनमेव च ॥ ४५॥"
  },
  {
    "text": "असितं देवलं चैव शुकं चैव स्वमात्मजम् ।\nसूत उवाच ।\nएतच्च कथितं सर्वं कारणं मुनिसत्तमाः ॥ ४६॥"
  },
  {
    "text": "सत्यवत्याः सुतस्यापि समुत्पत्तिस्तथा शुभा ।\nसंशयोऽत्र न कर्तव्यः सम्भवे मुनिसत्तमाः ॥ ४७॥"
  },
  {
    "text": "महतां चरिते चैव गुणा ग्राह्या मुनेरिति ।\nकारणाच्च समुत्पत्तिः सत्यवत्या झषोदरे ॥ ४८॥"
  },
  {
    "text": "पराशरेण संयोगः पुनः शन्तनुना तथा ।\nअन्यथा तु मुनेश्चित्तं कथं कामाकुलं भवेत् ॥ ४९॥"
  },
  {
    "text": "अनार्यजुष्टं धर्मज्ञः कृतवान्स कथं मुनिः ।\nसकारणेयमुत्पत्तिः कथिताश्चर्यकारिणी ॥ ५०॥"
  },
  {
    "text": "श्रुत्वा पापाच्च निर्मुक्तो नरो भवति सर्वथा ।\nय एतच्छुभमाख्यानं श‍ृणोति श्रुतिमान्नरः ॥ ५१॥"
  },
  {
    "text": "न दुर्गतिमवाप्नोति सुखी भवति सर्वदा ॥ ५२॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nद्वितीयस्कन्धे व्यासजन्मवर्णनं नाम द्वितीयोऽध्यायः ॥ २.२॥"
  },
  {
    "text": "२.३ तृतीयोऽध्यायः । प्रतीयसकाशाच्छन्तनुजन्मवर्णनम् ।"
  },
  {
    "text": "ऋषय ऊचुः ।\nउत्पत्तिस्तु त्वया प्रोक्ता व्यासस्यामिततेजसः ।\nसत्यवत्यास्तथा सूत विस्तरेण त्वयानघ ॥ १॥"
  },
  {
    "text": "तथाप्येकस्तु सन्देहश्चित्तेऽस्माकं तु संस्थितः ।\nन निवर्तति धर्मज्ञ कथितेन त्वयानघ ॥ २॥"
  },
  {
    "text": "माता व्यासस्य या प्रोक्ता नाम्ना सत्यवती शुभा ।\nसा कथं नृपतिं प्राप्ता शन्तनुं धर्मवित्तमम् ॥ ३॥"
  },
  {
    "text": "निषादपुत्रीं स कथं धृतवान्नृपतिः स्वयम् ।\nधर्मिष्ठः पौरवो राजा कुलहीनामसंवृताम् ॥ ४॥"
  },
  {
    "text": "शन्तनोः प्रथमा पत्नी का ह्यभूत्कथयाधुना ।\nभीष्मः पुत्रोऽथ मेधावी वसोरंशः कथं पुनः ॥ ५॥"
  },
  {
    "text": "त्वया प्रोक्तं पुरा सूत राजा चित्राङ्गदः कृतः ।\nसत्यवत्याः सुतो वीरो भीष्मेणामिततेजसा ॥ ६॥"
  },
  {
    "text": "चित्राङ्गदे हते वीरे कृतस्तदनुजस्तथा ।\nविचित्रवीर्यनामासौ सत्यवत्याः सुतो नृपः ॥ ७॥"
  },
  {
    "text": "ज्येष्ठे भीष्मे स्थिते पूर्वं धर्मिष्ठे रूपवत्यपि ।\nकृतवान्स कथं राज्यं स्थापितस्तेन जानता ॥ ८॥"
  },
  {
    "text": "मृते विचित्रवीर्ये तु सत्यवत्यतिदुःखिता ।\nवधूभ्यां गोलकौ पुत्रौ जनयामास सा कथम् ॥ ९॥"
  },
  {
    "text": "कथं राज्यं न भीष्माय ददौ सा वरवर्णिनी ।\nन कृतस्तु कथं तेन वीरेण दारसङ्ग्रहः ॥ १०॥"
  },
  {
    "text": "अधर्मस्तु कृतः कस्माद्व्यासेनामिततेजसा ।\nज्येष्ठेन भ्रातृभार्यायां पुत्रावुत्पादिताविति ॥ ११॥"
  },
  {
    "text": "पुराणकर्ता धर्मात्मा स कथं कृतवान्मुनिः ।\nसेवनं परदाराणां भ्रातुश्चैव विशेषतः ॥ १२॥"
  },
  {
    "text": "जुगुप्सितमिदं कर्म स कथं कृतवान्मुनिः ।\nशिष्टाचारः कथं सूत वेदानुमितिकारकः ॥ १३॥"
  },
  {
    "text": "व्यासशिष्योऽसि मेधाविन् सन्देहं छेत्तुमर्हसि ।\nश्रोतुकामा वयं सर्वे धर्मक्षेत्रे कृतक्षणाः ॥ १४॥"
  },
  {
    "text": "सूत उवाच ।\nइक्ष्वाकुवंशप्रभवो महाभिष इति स्मृतः ।\nसत्यवान्धर्मशीलश्च चक्रवर्ती नृपोत्तमः ॥ १५॥"
  },
  {
    "text": "अश्वमेधसहस्रेण वाजपेयशतेन च ।\nतोषयामास देवेन्द्रं स्वर्गं प्राप महामतिः ॥ १६॥"
  },
  {
    "text": "एकदा ब्रह्मसदनं गतो राजा महाभिषः ।\nसुराः सर्वे समाजग्मुः सेवनार्थं प्रजापतिम् ॥ १७॥"
  },
  {
    "text": "गङ्गा महानदी तत्र संस्थिता सेवितुं विभुम् ।\nतस्या वासः समुद्धूतं मारुतेन तरस्विना ॥ १८॥"
  },
  {
    "text": "अधोमुखाः सुराः सर्वे न विलोक्यैव तां स्थिताः ।\nराजा महाभिषस्तां तु निःशङ्कः समपश्यत ॥ १९॥"
  },
  {
    "text": "सापि तं प्रेमसंयुक्तं नृपं ज्ञातवती नदी ।\nदृष्ट्वा तौ प्रेमसंयुक्तौ निर्लज्जौ काममोहितौ ॥ २०॥"
  },
  {
    "text": "ब्रह्मा चुकोप तौ तूर्णं शशाप च रुषान्वितः ।\nमर्त्यलोकेषु भूपाल जन्म प्राप्य पुनर्दिवम् ॥ २१॥"
  },
  {
    "text": "पुण्येन महताविष्टस्त्वमवाप्स्यसि सर्वथा ।\nगङ्गां तथोक्तवान्ब्रह्मा वीक्ष्य प्रेमवतीं नृपे ॥ २२॥"
  },
  {
    "text": "विमनस्कौ तु तौ तूर्णं निःसृतौ ब्रह्मणोऽन्तिकात् ।\nस नृपांश्चिन्तयित्वाथ भूर्लोके धर्मतत्परान् ॥ २३॥"
  },
  {
    "text": "प्रतीपं चिन्तयामास पितरं पुरुवंशजम् ।\nएतस्मिन्समये चाष्टौ वसवः स्त्रीसमन्विताः ॥ २४॥"
  },
  {
    "text": "वसिष्ठस्याश्रमं प्राप्ता रममाणा यदृच्छया ।\nपृथ्वादीनां वसूनां च मध्ये कोऽपि वसूत्तमः ॥ २५॥"
  },
  {
    "text": "द्यौर्नामा तस्य भार्याथ नन्दिनीं गां ददर्श ह ।\nदृष्ट्वा पतिं सा पप्रच्छ कस्येयं धेनुरुत्तमा ॥ २६॥"
  },
  {
    "text": "द्यौस्तामाह वसिष्ठस्य गौरियं श‍ृणु सुन्दरि ।\nदुग्धमस्याः पिबेद्यस्तु नारी वा पुरुषोऽथ वा ॥ २७॥"
  },
  {
    "text": "अयुतायुर्भवेन्नूनं सदैवागतयौवनः ।\nतच्छ्रुत्वा सुन्दरी प्राह मृत्युलोकेऽस्ति मे सखी ॥ २८॥"
  },
  {
    "text": "उशीनरस्य राजर्षेः पुत्री परमशोभना ।\nतस्या हेतोर्महाभाग सवत्सां गां पयस्विनीम् ॥ २९॥"
  },
  {
    "text": "आनयस्वाश्रमं श्रेष्ठं नन्दिनीं कामदां शुभाम् ।\nयावदस्याः पयः पीत्वा सखी मम सदैव हि ॥ ३०॥"
  },
  {
    "text": "मानुषेषु भवेदेका जरारोगविवर्जिता ।\nतच्छ्रुत्वा वचनं तस्या द्यौर्जहार च नन्दिनीम् ॥ ३१॥"
  },
  {
    "text": "अवमन्य मुनिं दान्तं पृथ्वाद्यैः सहितोऽनघः ।\nहृतायामथ नन्दिन्यां वसिष्ठस्तु महातपाः ॥ ३२॥"
  },
  {
    "text": "आजगामाश्रमपदं फलान्यादाय सत्वरः ।\nनापश्यत यदा धेनुं सवत्सां स्वाश्रमे मुनिः ॥ ३३॥"
  },
  {
    "text": "मृगयामास तेजस्वी गह्वरेषु वनेष्वपि ।\nनासादिता यदा धेनुश्चुकोपातिशयं मुनिः ॥ ३४॥"
  },
  {
    "text": "वारुणिश्चापि विज्ञाय ध्यानेन वसुभिर्हृताम् ।\nवसुभिर्मे हृता धेनुर्यस्मान्मामवमन्य वै ॥ ३५॥"
  },
  {
    "text": "तस्मात्सर्वे जनिष्यन्ति मानुषेषु न संशयः ।\nएवं शशाप धर्मात्मा वसूंस्तान्वारुणिः स्वयम् ॥ ३६॥"
  },
  {
    "text": "श्रुत्वा विमनसः सर्वे प्रययुर्दुःखिताश्च ते ।\nशप्ताः स्म इति जानन्त ऋषिं तमुपचक्रमुः ॥ ३७॥"
  },
  {
    "text": "प्रसादयन्तस्तमृषिं वसवः शरणं गताः ।\nमुनिस्तानाह धर्मात्मा वसून्दीनान्पुरःस्थितान् ॥ ३८॥"
  },
  {
    "text": "अनुसंवत्सरं सर्वे शापमोक्षमवाप्स्यथ ।\nयेनेयं विहृता धेनुर्नन्दिनी मम वत्सला ॥ ३९॥"
  },
  {
    "text": "तस्माद्द्यौर्मानुषे देहे दीर्घकालं वसिष्यति ।\nते शप्ताः पथि गच्छन्तीं गङ्गां दृष्ट्वा सरिद्वराम् ॥ ४०॥"
  },
  {
    "text": "ऊचुस्तां प्रणताः सर्वे शप्तां चिन्तातुरां नदीम् ।\nभविष्यामो वयं देवि कथं देवाः सुधाशनाः ॥ ४१॥"
  },
  {
    "text": "मानुषाणां च जठरे चिन्तेय महती हि नः ।\nतस्मात्त्वं मानुषी भूत्वा जनयास्मान्सरिद्वरे ॥ ४२॥"
  },
  {
    "text": "शन्तनुर्नाम राजर्षिस्तस्य भार्या भवानघे ।\nजाताञ्जाताञ्जले चास्मान्निक्षिपस्व सुरापगे ॥ ४३॥"
  },
  {
    "text": "एवं शापविनिर्मोक्षो भविता नात्र संशयः ।\nतथेत्युक्ताश्च ते सर्वे जग्मुर्लोकं स्वकं पुनः ॥ ४४॥"
  },
  {
    "text": "गङ्गापि निर्गता देवी चिन्त्यमाना पुनः पुनः ।\nमहाभिषो नृपो जातः प्रतीपस्य सुतस्तदा ॥ ४५॥"
  },
  {
    "text": "शन्तनुर्नाम राजर्षिर्धर्मात्मा सत्यसङ्गरः ।\nप्रतीपस्तु स्तुतिं चक्रे सूर्यस्यामिततेजसः ॥ ४६॥"
  },
  {
    "text": "तदा च सलिलात्तस्मान्निःसृता वरवर्णिनी ।\nदक्षिणं शालसङ्काशमूरुं भेजे शूभानना ॥ ४७॥"
  },
  {
    "text": "अङ्के स्थितां स्त्रियं चाह मा पृष्ट्वा किं वरानने ।\nममोरावास्थितासि त्वं किमर्थं दक्षिणे शुभे ॥ ४८॥"
  },
  {
    "text": "सा तमाह वरारोहा यदर्थं राजसत्तम ।\nस्थितात्म्यङ्के कुरुश्रेष्ठ कामयानां भजस्व माम् ॥ ४९॥"
  },
  {
    "text": "तामवोचदथो राजा रूपयौवनशालिनीम् ।\nनाहं परस्त्रियं कामाद्गच्छेयं वरवर्णिनीम् ॥ ५०॥"
  },
  {
    "text": "स्थिता दक्षिणमूरुं मे त्वमाश्लिष्य च भामिनि ।\nअपत्यानां स्नुषाणां च स्थानं विद्धि शुचिस्मिते ॥ ५१॥"
  },
  {
    "text": "स्नुषा मे भव कल्याणि जाते पुत्रेऽतिवाञ्छिते ।\nभविष्यति च मे पुत्रस्तव पुण्यान्न संशयः ॥ ५२॥"
  },
  {
    "text": "तथेत्युक्त्वा गता सा वै कामिनी दिव्यदर्शना ।\nराजा चापि गृहं प्राप्तश्चिन्तयंस्तां स्त्रियं पुनः ॥ ५३॥"
  },
  {
    "text": "ततः कालेन कियता जाते पुत्रे वयस्विनि ।\nवनं जिगमिषू राजा पुत्रं वृत्तान्तमूचिवान् ॥ ५४॥"
  },
  {
    "text": "वृत्तान्तं कथयित्वा तु पुनरूचे निजं सुतम् ।\nयदि प्रयाति सा बाला त्वां वने चारुहासिनी ॥ ५५॥"
  },
  {
    "text": "कामयाना वरारोहा तां भजेथा मनोरमाम् ।\nन प्रष्टव्या त्वया कासि मन्नियोगान्नराधिप ॥ ५६॥"
  },
  {
    "text": "धर्मपत्नीं च तां कृत्वा भविता त्वं सुखी किल ।\nसूत उवाच ।\nएवं सन्दिश्य तं पुत्रं भूपतिः प्रीतमानसः ॥ ५७॥"
  },
  {
    "text": "दत्त्वा राज्यश्रियं सर्वां वनं राजा विवेश ह ।\nतत्रापि च तपस्तप्त्वा समाराध्य पराम्बिकाम् ॥ ५८॥"
  },
  {
    "text": "जगाम स्वर्गं राजासौ देहं त्यक्त्वा स्वतेजसा ।\nराज्यं प्राप महातेजाः शन्तनुः सार्वभौमिकम् ॥ ५९॥"
  },
  {
    "text": "प्रजां वै पालयामास धर्मदण्डो महीपतिः ॥ ६०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां द्वितीयस्कन्धे\nप्रतीपसकाशाच्छन्तनुजन्मवर्णनं नाम तृतीयोऽध्यायः ॥ २.३॥"
  },
  {
    "text": "२.४ चतुर्थोऽध्यायः । देवव्रतोत्पतिवर्णनम् ।"
  },
  {
    "text": "सूत उवाच ।\nप्रतीपेऽथ दिवं याते शन्तनुः सत्यविक्रमः ।\nबभूव मृगयाशीलो निघ्नन्व्याघ्रान्मृगान्नृपः ॥ १॥"
  },
  {
    "text": "स कदाचिद्वने घोरे गङ्गातीरे चरन्नृपः ।\nददर्श मृगशावाक्षीं सुन्दरीं चारुभूषणाम् ॥ २॥"
  },
  {
    "text": "दृष्ट्वा तां नृपतिर्मग्नः पित्रोक्तेयं वरानना ।\nरूपयौवनसम्पन्ना साक्षाल्लक्ष्मीरिवापरा ॥ ३॥"
  },
  {
    "text": "पिबन्मुखाम्बुजं तस्या न तृप्तिमगमन्नृपः ।\nहृष्टरोमाभवत्तत्र व्याप्तचित्त इवानघ ॥ ४॥"
  },
  {
    "text": "महाभिषं सापि मत्वा प्रेमयुक्ता बभूव ह ।\nकिञ्चिन्मन्दस्मितं कृत्वा तस्थावग्रे नृपस्य च ॥ ५॥"
  },
  {
    "text": "वीक्ष्य तामसितापाङ्गीं राजा प्रीतमना भृशम् ।\nउवाच मधुरं वाक्यं सान्त्वयन् श्लक्ष्णया गिरा ॥ ६॥"
  },
  {
    "text": "देवी वा त्वं च वामोरु मानुषी वा वरानने ।\nगन्धर्वी वाथ यक्षी वा नागकन्याप्सरापि वा ॥ ७॥"
  },
  {
    "text": "यासि कासि वरारोहे भार्या मे भव सुन्दरि ।\nप्रेमयुक्तस्मितैव त्वं धर्मपत्नी भवाद्य मे ॥ ८॥"
  },
  {
    "text": "सूत उवाच ।\nराजा तां नाभिजानाति गङ्गेयमिति निश्चितम् ।\nमहाभिषं समुत्पन्नं नृपं जानाति जाह्नवी ॥ ९॥"
  },
  {
    "text": "पूर्वप्रेमसमायोगाच्छ्रुत्वा वाचं नृपस्य ताम् ।\nउवाच नारी राजानं स्मितपूर्वमिदं वचः ॥ १०॥"
  },
  {
    "text": "स्त्र्युवाच ।\nजानामि त्वां नृपश्रेष्ठ प्रतीपतनयं शुभम् ।\nका न वाञ्छति चार्वङ्गी भावित्वात्सदृशं पतिम् ॥ ११॥"
  },
  {
    "text": "वाग्बन्धेन नृपश्रेष्ठ वरिष्यामि पतिं किल ।\nश‍ृणु मे समयं राजन् वृणोमि त्वां नृपोत्तम ॥ १२॥"
  },
  {
    "text": "यच्च कुर्यामहं कार्यं शुभं वा यदि वाशुभम् ।\nन निषेध्या त्वया राजन्न वक्तव्यं तथाप्रियम् ॥ १३॥"
  },
  {
    "text": "यदा च त्वं नृपश्रेष्ठ न करिष्यसि मे वचः ।\nतदा मुक्त्या गमिष्यामि यथेष्टदेशं मारिष ॥ १४॥"
  },
  {
    "text": "स्मृत्वा जन्म वसूनां सा प्रार्थनापूर्वकं हृदि ।\nमहाभिषस्य प्रेमाथ विचिन्त्यैव च जाह्नवी ॥ १५॥"
  },
  {
    "text": "तथेत्युक्ताथ सा देवी चकार नृपतिं पतिम् ।\nएवं वृता नृपेणाथ गङ्गा मानुषरूपिणी ॥ १६॥"
  },
  {
    "text": "नृपस्य मन्दिरं प्राप्ता सुभगा वरवर्णिनी ।\nनृपतिस्तां समासाद्य चिक्रीडोपवने शुभे ॥ १७॥"
  },
  {
    "text": "सापि तं रमयामास भावज्ञा वै वराङ्गना ।\nन बुबोध नृपः क्रीडन्गतान्वर्षगणानथ ॥ १८॥"
  },
  {
    "text": "स तया मृगशावाक्ष्या शच्या शतक्रतुर्यथा ।\nसा सर्वगुणसम्पन्ना सोऽपि कामविचक्षणः ॥ १९॥"
  },
  {
    "text": "रेमाते मन्दिरे दिव्ये रमानारायणाविव ।\nएवं गच्छति काले सा दधार नृपतेस्तदा ॥ २०॥"
  },
  {
    "text": "गर्भं गङ्गा वसुं पुत्रं सुषुवे चारुलोचना ।\nजातमात्रं सुतं वारि चिक्षेपैवं द्वितीयके ॥ २१॥"
  },
  {
    "text": "तृतीयेऽथ चतुर्थेऽथ पञ्चमे षष्ठ एव च ।\nसप्तमे वा हते पुत्रे राजा चिन्तापरोऽभवत् ॥ २२॥"
  },
  {
    "text": "किं करोम्यद्य वंशो मे कथं स्यात्सुस्थिरो भुवि ।\nसप्त पुत्रा हता नूनमनया पापरूपया ॥ २३॥"
  },
  {
    "text": "निवारयामि यदि मां त्यक्त्वा यास्यति सर्वथा ।\nअष्टमोऽयं सुसम्प्राप्तो गर्भो मे मनसीप्सितः ॥ २४॥"
  },
  {
    "text": "न वारयामि चेदद्य सर्वथेयं जले क्षिपेत् ।\nभविता वा न वा चाग्रे संशयोऽयं ममाद्भुतः ॥ २५॥"
  },
  {
    "text": "सम्भवेऽपि च दृष्टेयं रक्षयेद्वा न रक्षयेत् ।\nएवं संशयिते कार्ये किं कर्तव्यं मयाधुना ॥ २६॥"
  },
  {
    "text": "वंशस्य रक्षणार्थं हि यत्नः कार्यः परो मया ।\nततः काले यदा जातः पुत्रोऽयमष्टमो वसुः ॥ २७॥"
  },
  {
    "text": "मुनेर्येन हृता धेनुर्नन्दिनी स्त्रीजितेन हि ।\nतं दृष्ट्वा नृपतिः पुत्रं तामुवाच पतन्पदे ॥ २८॥"
  },
  {
    "text": "दासोऽस्मि तव तन्वङ्गि प्रार्थयामि शुचिस्मिते ।\nपुत्रमेकं पुषाम्येनं देहि जीवितमद्य मे ॥ २९॥"
  },
  {
    "text": "हिंसिताः सप्त पुत्रा मे करभोरु त्वया शुभाः ।\nअष्टमं रक्ष सुश्रोणि पतामि तव पादयोः ॥ ३०॥"
  },
  {
    "text": "अन्यद्वै प्रार्थितं तेऽद्य ददाम्यथ च दुर्लभम् ।\nवंशो मे रक्षणीयोऽद्य त्वया परमशोभने ॥ ३१॥"
  },
  {
    "text": "अपुत्रस्य गतिर्नास्ति स्वर्गे वेदविदो विदुः ।\nतस्मादद्य वरारोहे प्रार्थयाम्यष्टमं सुतम् ॥ ३२॥"
  },
  {
    "text": "इत्युक्तापि गृहीत्वा तं यदा गन्तुं समुत्सुका ।\nतदातिकुपितो राजा तामुवाचातिदुःखितः ॥ ३३॥"
  },
  {
    "text": "पापिष्ठे किं करोम्यद्य निरयान्न बिभेषि किम् ।\nकासि पापकराणां त्वं पुत्री पापरता सदा ॥ ३४॥"
  },
  {
    "text": "यथेच्छं गच्छ वा तिष्ठ पुत्रो मे स्थीयतामिह ।\nकिं करोमि त्वया पापे वंशान्तकरयानया ॥ ३५॥"
  },
  {
    "text": "एवं वदति भूपाले सा गृहीत्वा सुतं शिशुम् ।\nगच्छन्ती वचनं कोपसंयुता तमुवाच ह ॥ ३६॥"
  },
  {
    "text": "पुत्रकामा सुतं त्वेनं पालयामि वने गता ।\nसमयो मे गमिष्यामि वचनं ह्यन्यथाकृतम् ॥ ३७॥"
  },
  {
    "text": "गङ्गां मां वै विजानीहि देवकार्यार्थमागताम् ।\nवसवस्तु पुरा शप्ता वसिष्ठेन महात्मना ॥ ३८॥"
  },
  {
    "text": "व्रजन्तु मानुषीं योनिं स्थितां चिन्तातुरास्तु माम् ।\nदृष्ट्वेदं प्रार्थयामासुर्जननी नो भवानघे ॥ ३९॥"
  },
  {
    "text": "तेभ्यो दत्त्वा वरं जाता पत्नी ते नृपसत्तम ।\nदेवकार्यार्थसिद्ध्यर्थं जानीहि सम्भवो मम ॥ ४०॥"
  },
  {
    "text": "सप्त ते वसवः पुत्रा मुक्ताः शापादृषेस्तु ते ।\nकियन्तं कालमेकोऽयं तव पुत्रो भविष्यति ॥ ४१॥"
  },
  {
    "text": "गङ्गादत्तमिमं पुत्रं गृहाण शन्तनो स्वयम् ।\nवसुं देवं विदित्वैनं सुखं भुङ्क्ष्व सुतोद्भवम् ॥ ४२॥"
  },
  {
    "text": "गाङ्गेयोऽयं महाभाग भविष्यति बलाधिकः ।\nअद्य तत्र नयाम्येनं यत्र त्वं वै मया वृतः ॥ ४३॥"
  },
  {
    "text": "दास्यामि यौवनप्राप्तं पालयित्वा महीपते ।\nन मातृरहितः पुत्रो जीवेन्न च सुखी भवेत् ॥ ४४॥"
  },
  {
    "text": "इत्युक्त्वान्तर्दधे गङ्गा तं गृहीत्वा च बालकम् ।\nराजा चातीव दुःखार्तः संस्थितो निजमन्दिरे ॥ ४५॥"
  },
  {
    "text": "भार्याविरहजं दुःखं तथा पुत्रस्य चाद्भुतम् ।\nसर्वदा चिन्तयन्नास्ते राज्यं कुर्वन्महीपतिः ॥ ४६॥"
  },
  {
    "text": "एवं गच्छति कालेऽथ नृपतिर्मृगयां गतः ।\nनिघ्नन्मृगगणान्बाणैर्महिषान्सूकरानपि ॥ ४७॥"
  },
  {
    "text": "गङ्गातीरमनुप्राप्तः स राजा शन्तनुस्तदा ।\nनदीं स्तोकजलां दृष्ट्वा विस्मितः स महीपतिः ॥ ४८॥"
  },
  {
    "text": "तत्रापश्यत्कुमारं तं मुञ्चन्तं विशिखान्बहून् ।\nआकृष्य च महाचापं क्रीडन्तं सरितस्तटे ॥ ४९॥"
  },
  {
    "text": "तं वीक्ष्य विस्मितो राजा न स्म जानाति किञ्चन ।\nनोपलेभे स्मृतिं भूपः पुत्रोऽयं मम वा न वा ॥ ५०॥"
  },
  {
    "text": "दृष्ट्वाप्यमानुषं कर्म बाणेषु लघुहस्तताम् ।\nविद्यां वाप्रतिमां रूपं तस्य वै स्मरसन्निभम् ॥ ५१॥"
  },
  {
    "text": "पप्रच्छ विस्मितो राजा कस्य पुत्रोऽसि चानघ ।\nनोवाच किञ्चिद्वीरोऽसौ मुञ्चञ्छिलीमुखानथ ॥ ५२॥"
  },
  {
    "text": "अन्तर्धानं गतः सोऽथ राजा चिन्तातुरोऽभवत् ।\nकोऽयं मम सुतो बालः किं करोमि व्रजामि कम् ॥ ५३॥"
  },
  {
    "text": "गङ्गां तुष्टाव भूपालः स्थितस्तत्र समाहितः ।\nदर्शनं सा ददौ चाथ चारुरूपा यथा पुरा ॥ ५४॥"
  },
  {
    "text": "दृष्ट्वा तां चारुसर्वाङ्गीं बभाषे नृपतिः स्वयम् ।\nकोऽयं गङ्गे गतो बालो मम त्वं दर्शयाधुना ॥ ५५॥"
  },
  {
    "text": "गङ्गोवाच ।\nपुत्रोऽयं तव राजेन्द्र रक्षितश्चाष्टमो वसुः ।\nददामि तव हस्ते तु गाङ्गेयोऽयं महातपाः ॥ ५६॥"
  },
  {
    "text": "कीर्तिकर्ता कुलस्यास्य भविता तव सुव्रत ।\nपाठितस्त्वखिलान्वेदान्धनुर्वेदं च शाश्वतम् ॥ ५७॥"
  },
  {
    "text": "वसिष्ठस्याश्रमे दिव्ये संस्थितोऽयं सुतस्तव ।\nसर्वविद्याविधानज्ञः सर्वार्थकुशलः शुचिः ॥ ५८॥"
  },
  {
    "text": "यद्वेद जामदग्न्योऽसौ तद्वेदायं सुतस्तव ।\nगृहाण गच्छ राजेन्द्र सुखी भव नराधिप ॥ ५९॥"
  },
  {
    "text": "इत्युक्त्वान्तर्दधे गङ्गा दत्त्वा पुत्रं नृपाय वै ।\nनृपतिस्तु मुदा युक्तो बभूवातिसुखान्वितः ॥ ६०॥"
  },
  {
    "text": "समालिङ्ग्य सुतं राजा समाघ्राय च मस्तकम् ।\nसमारोप्य रथे पुत्रं स्वपुरं स प्रचक्रमे ॥ ६१॥"
  },
  {
    "text": "गत्वा गजाह्वयं राजा चकारोत्सवमुत्तमम् ।\nदैवज्ञं च समाहूय पप्रच्छ च शुभं दिनम् ॥ ६२॥"
  },
  {
    "text": "समाहृत्य प्रजाः सर्वाः सचिवान्सर्वशः शुभान् ।\nयौवराज्येऽथ गाङ्गेयं स्थापयामास पार्थिवः ॥ ६३॥"
  },
  {
    "text": "कृत्वा तं युवराजानं पुत्रं सर्वगुणान्वितम् ।\nसुखमास स धर्मात्मा न सस्मार च जाह्नवीम् ॥ ६४॥"
  },
  {
    "text": "सूत उवाच ।\nएतद्वः कथितं सर्वं कारणं वसुशापजम् ।\nगाङ्गेयस्य तथोत्पत्तिं जाह्नव्याः सम्भवं तथा ॥ ६५॥"
  },
  {
    "text": "गङ्गावतरणं पुण्यं वसूनां सम्भवं तथा ।\nयः श‍ृणोति नरः पापान्मुच्यते नात्र संशयः ॥ ६६॥"
  },
  {
    "text": "पुण्यं पवित्रमाख्यानं कथितं मुनिसत्तमाः ।\nयथा मया श्रुतं व्यासात्पुराणं वेदसम्मितम् ॥ ६७॥"
  },
  {
    "text": "श्रीमद्भागवतं पुण्यं नानाख्यानकथान्वितम् ।\nद्वैपायनमुखोद्भूतं पञ्चलक्षणसंयुतम् ॥ ६८॥"
  },
  {
    "text": "श‍ृण्वतां सर्वपापघ्नं शुभदं सुखदं तथा ।\nइतिहासमिमं पुण्यं कीर्तितं मुनिसत्तमाः ॥ ६९॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nद्वितीयस्कन्धे देवव्रतोत्पत्तिवर्णनं नाम चतुर्थोऽध्यायः ॥ २.४॥"
  },
  {
    "text": "२.५ पञ्चमोऽध्यायः । देवव्रतप्रतिज्ञावर्णनम् ।"
  },
  {
    "text": "ऋषय ऊचुः ।\nवसूनां सम्भवः सूत कथितः शापकारणात् ।\nगाङ्गेयस्य तथोत्पत्तिः कथिता लोमहर्षणे ॥ १॥"
  },
  {
    "text": "माता व्यासस्य धर्मज्ञ नाम्ना सत्यवती सती ।\nकथं शन्तनुना प्राप्ता भार्या गन्धवती शुभा ॥ २॥"
  },
  {
    "text": "तन्ममाचक्ष्व विस्तारं दाशपुत्री कथं धृता ।\nराज्ञा धर्मवरिष्ठेन संशयं छिन्धि सुव्रत ॥ ३॥"
  },
  {
    "text": "सूत उवाच ।\nशन्तनुर्नाम राजर्षिर्मृगयानिरतः सदा ।\nवनं जगाम निघ्नन्वै मृगांश्च महिषान् रुरून् ॥ ४॥"
  },
  {
    "text": "चत्वार्येव तु वर्षाणि पुत्रेण सह भूपतिः ।\nरममाणः सुखं प्राप कुमारेण यथा हरः ॥ ५॥"
  },
  {
    "text": "एकदा विक्षिपन्बाणान्विनिघ्नन्खड्गसूकरान् ।\nस कदाचिद्वनं प्राप्तः कालिन्दीं सरितां वराम् ॥ ६॥"
  },
  {
    "text": "महीपतिरनिर्देश्यमाजिघ्रद्गन्धमुत्तमम् ।\nतस्य प्रभवमन्विच्छन्सजञ्चचार वनं तदा ॥ ७॥"
  },
  {
    "text": "न मन्दारस्य गन्धोऽयं मृगनाभिमदस्य न ।\nचम्पकस्य न मालत्या न केतक्या मनोहरः ॥ ८॥"
  },
  {
    "text": "न चानुभूतपूर्वोऽयं वाति गन्धवहः शुभः ।\nकुतोऽयमेति वायुर्वै मम घ्राणविमोहनः ॥ ९॥"
  },
  {
    "text": "इति सञ्चिन्त्यमानोऽसौ बभ्राम वनमण्डलम् ।\nमोहितो गन्धलोभेन शन्तनुः पवनानुगः ॥ १०॥"
  },
  {
    "text": "स ददर्श नदीतीरे संस्थितां चारुदर्शनाम् ।\nश‍ृङ्गाररहितां कान्तां सुस्थितां मलिनाम्बराम् ॥ ११॥"
  },
  {
    "text": "दृष्ट्वा तामसितापाङ्गीं विस्मितः स महीपतिः ।\nअस्या देहस्य गन्धोऽयमिति सञ्जातनिश्चयः ॥ १२॥"
  },
  {
    "text": "तदद्भुतं रूपमतीव सुन्दरं\nतथैव गन्धोऽखिललोकसम्मतः ।\nवयश्च तादृङ् नवयौवनं शुभं\nदृष्ट्वैव राजा किल विस्मितोऽभवत् ॥ १३॥"
  },
  {
    "text": "केयं कुतो वा समुपागताधुना\nदेवाङ्गना वा किमु मानुषी वा ।\nगन्धर्वपुत्री किल नागकन्या\nजाने कथं गन्धवतीं नु कामिनीम् ॥ १४॥"
  },
  {
    "text": "सञ्चिन्त्य चैवं मनसा नृपोऽसौ\nन निश्चयं प्राप यदा ततः स्वयम् ।\nगङ्गां स्मरन्कामवशं गतोऽथ\nपप्रच्छ कान्तां तटसंस्थितां च ॥ १५॥"
  },
  {
    "text": "कासि प्रिये कस्य सुतासि कस्मा-\nदिह स्थिता त्वं विजने वरोरु ।\nएकाकिनी किं वद चारुनेत्रे\nविवाहिता वा न विवाहितासि ॥ १६॥"
  },
  {
    "text": "सञ्जातकामोऽहमरालनेत्रे\nत्वां वीक्ष्य कान्तां च मनोरमां च ।\nब्रूहि प्रिये यासि चिकीर्षसि त्वं\nकिं चेति सर्वं मम विस्तरेण ॥ १७॥"
  },
  {
    "text": "इत्येवमुक्ता सुदती नृपेण\nप्रोवाच तं सस्मितमम्बुजेक्षणा ।\nदाशस्य पुत्रीं त्वमवेहि राजन्\nकन्यां पितुः शासनसंस्थितां च ॥ १८॥"
  },
  {
    "text": "तरीमिमां धर्मनिमित्तमेव\nसंवाहयामीह जले नृपेन्द्र ।\nपिता गृहे मेऽद्य गतोऽस्ति कामं\nसत्यं ब्रवीम्यर्थपते तवाग्रे ॥ १९॥"
  },
  {
    "text": "इत्येवमुक्त्वा विरराम बाला\nकामातुरस्तां नृपतिर्बभाषे ।\nकुरुप्रवीरं कुरु मां पतिं त्वं\nवृथा न गच्छेन्ननु यौवनं ते ॥ २०॥"
  },
  {
    "text": "न चास्ति पत्नी मम वै द्वितीया\nत्वं धर्मपत्नी भव मे मृगाक्षि ।\nदासोऽस्मि तेऽहं वशगः सदैव\nमनोभवस्तापयति प्रिये माम् ॥ २१॥"
  },
  {
    "text": "गता प्रिया मां परिहृत्य कान्ता\nनान्या वृताहं विधुरोऽस्मि कान्ते ।\nत्वां वीक्ष्य सर्वावयवातिरम्यां\nमनो हि जातं विवशं मदीयम् ॥ २२॥"
  },
  {
    "text": "श्रुत्वामृतास्वादरसं नृपस्य\nवचोऽतिरम्यं खलु दाशकन्या ।\nउवाच तं सात्त्विकभावयुक्ता\nकृत्वातिधैर्यं नृपतिं सुगन्धा ॥ २३॥"
  },
  {
    "text": "यदात्थ राजन् मयि तत्तथैव\nमन्येऽहमेतत्तु यथा वचस्ते ।\nनास्मि स्वतन्त्रा त्वमवेहि कामं\nदाता पिता मेऽर्थय तं त्वमाशु ॥ २४॥"
  },
  {
    "text": "न स्वैरिणीहास्म्यपि दाशपुत्री\nपितुर्वशेऽहं सततं चरामि ।\nस चेद्ददाति प्रथितः पिता मे\nगृहाण पाणिं वशगास्मि तेऽहम् ॥ २५॥"
  },
  {
    "text": "मनोभवस्त्वां नृप किं दुनोति\nयथा पुनर्मां नवयौवनां च ।\nदुनोति तत्रापि हि रक्षणीया\nधृतिः कुलाचारपरम्परासु ॥ २६॥"
  },
  {
    "text": "सूत उवाच ।\nइत्याकर्ण्य वचस्तस्या नृपति काममोहितः ।\nगतो दाशपतेर्गेहं तस्या याचनहेतवे ॥ २७॥"
  },
  {
    "text": "दृष्ट्वा नृपतिमायान्तं दाशोऽतिविस्मयं गतः ।\nप्रणामं नृपतेः कृत्वा कृताञ्जलिरभाषत ॥ २८॥"
  },
  {
    "text": "दाश उवाच ।\nदासोऽस्मि तव भूपाल कृतार्थोऽहं तवागमे ।\nआज्ञां देहि महाराज यदर्थमिह चागमः ॥ २९॥"
  },
  {
    "text": "राजोवाच ।\nधर्मपत्नीं करिष्यामि सुतामेतां तवानघ ।\nत्वया चेद्दीयते मह्यं सत्यमेतद्ब्रवीमि ते ॥ ३०॥"
  },
  {
    "text": "दाश उवाच ।\nकन्यारत्नं मदीयं चेद्यत्त्वं प्रार्थयसे नृप ।\nदातव्यं तु प्रदास्यामि न त्वदेयं कदाचन ॥ ३१॥"
  },
  {
    "text": "तस्याः पुत्रो महाराज त्वदन्ते पृथिवीपतिः ।\nसर्वथा चाभिषेक्तव्यो नान्यः पुत्रस्तवेति वै ॥ ३२॥"
  },
  {
    "text": "सूत उवाच ।\nश्रुत्वावाक्यं तु दाशस्य राजा चिन्तातुरोऽभवत् ।\nगाङ्गेयं मनसा कृत्वा नोवाच नृपतिस्तदा ॥ ३३॥"
  },
  {
    "text": "कामातुरो गृहं प्राप्तश्चिन्ताविष्टो महीपतिः ।\nन सस्नौ बुभुजे नाथ न सुष्वाप गृहं गतः ॥ ३४॥"
  },
  {
    "text": "चिन्तातुरं तु तं दृष्ट्वा पुत्रो देवव्रतस्तदा ।\nगत्वापृच्छन्महीपालं तदसन्तोषकारणम् ॥ ३५॥"
  },
  {
    "text": "दुर्जयः कोऽस्ति शत्रुस्ते करोमि वशगं तव ।\nका चिन्ता नृपशार्दूल सत्यं वद नृपोत्तम ॥ ३६॥"
  },
  {
    "text": "किं तेन जातेन सुतेन राजन्\nदुःखं न जानाति न नाशयेद्यः ।\nऋणं ग्रहीतुं समुपागतोऽसौ\nप्राग्जन्मजं नात्र विचारणास्ति ॥ ३७॥"
  },
  {
    "text": "विमुच्य राज्यं रघुनन्दनोऽपि\nताताज्ञया दाशरथिस्तु रामः ।\nवनं गतो लक्ष्मणजानकीभ्यां\nसहैव शैलं किल चित्रकूटम् ॥ ३८॥"
  },
  {
    "text": "सुतो हरिश्चन्द्रनृपस्य राजन्\nयो रोहितश्चेति प्रसिद्धनामा ।\nक्रीतोऽथ पित्रा विपणोद्यतश्च\nदासार्पितो विप्रगृहे तु नूनम् ॥ ३९॥"
  },
  {
    "text": "तथाजिगर्तस्य सुतो वरिष्ठो\nनाम्ना शुनःशेप इति प्रसिद्धः ।\nक्रीतस्तु पित्राप्यथ यूपबद्धः\nसम्मोचितो गाधिसुतेन पश्चात् ॥ ४०॥"
  },
  {
    "text": "पित्राज्ञया जामदग्न्येन पूर्वं\nछिन्नं शिरो मातुरिति प्रसिद्धम् ।\nअकार्यमप्याचरितं च तेन\nगुरोरनुज्ञा च गरीयसी कृता ॥ ४१॥"
  },
  {
    "text": "इदं शरीरं तव भूपते न\nक्षमोऽस्मि नूनं वद किं करोम्यहम् ।\nन शोचनीयं मयि वर्तमाने-\nऽप्यसाध्यमर्थं प्रतिपादयाम्यदः ॥ ४२॥"
  },
  {
    "text": "प्रब्रूहि राजंस्तव कास्ति चिन्ता\nनिवारयाम्यद्य धनुर्गृहीत्वा ।\nदेहेन मे चेच्चरितार्थता वा\nभवत्वमोघा भवतश्चिकीर्षा ॥ ४३॥"
  },
  {
    "text": "धिक् तं सुतं यः पितुरीप्सितार्थं\nक्षमोऽपि सन्न प्रतिपादयेद्यः ।\nजातेन किं तेन सुतेन कामं\nपितुर्न चिन्तां हि समुद्धरेद्यः ॥ ४४॥"
  },
  {
    "text": "सूत उवाच ।\nनिशम्येति वचस्तस्य पुत्रस्य शन्तनुर्नृपः ।\nलज्जमानस्तु मनसा तमाह त्वरितं सुतम् ॥ ४५॥"
  },
  {
    "text": "राजोवाच ।\nचिन्ता मे महती पुत्र यस्त्वमेकोऽसि मे सुतः ।\nशूरोऽतिबलवान्मानी सङ्ग्रामेष्वपराङ्मुखः ॥ ४६॥"
  },
  {
    "text": "एकापत्यस्य मे तात वृथेदं जीवितं किल ।\nमृते त्वयि मृधे क्वापि किं करोमि निराश्रयः ॥ ४७॥"
  },
  {
    "text": "एषा मे महती चिन्ता तेनाद्य दुःखितोऽत्म्यहम् ।\nनान्या चिन्तास्ति मे पुत्र यां तवाग्रे वदाम्यहम् ॥ ४८॥"
  },
  {
    "text": "सूत उवाच ।\nतदाकर्ण्याथ गाङ्गेयो मन्त्रिवृद्धानपृच्छत ।\nन मां वदति भूपालो लज्जयाद्य परिप्लुतः ॥ ४९॥"
  },
  {
    "text": "वित्त वार्तां नृपस्याद्य पृष्ट्वा यूयं विनिश्चयात् ।\nसत्यं ब्रुवन्तु मां सर्वं तत्करोमि निराकुलः ॥ ५०॥"
  },
  {
    "text": "तच्छ्रुत्वा ते नृपं गत्वा संविज्ञाय च कारणम् ।\nशशंसुर्विदितार्थस्तु गाङ्गेयस्तदचिन्तयत् ॥ ५१॥"
  },
  {
    "text": "सहितस्तैर्जगामाशु दाशस्य सदनं तदा ।\nप्रेमपूर्वमुवाचेदं विनम्रो जाह्नवीसुतः ॥ ५२॥"
  },
  {
    "text": "गाङ्गेय उवाच ।\nपित्रे देहि सुतां तेऽद्य प्रार्थयामि सुमध्यमाम् ।\nमाता मेऽस्तु सुतेयं ते दासोऽत्म्यस्याः परन्तप ॥ ५३॥"
  },
  {
    "text": "दाश उवाच ।\nत्वं गृहाण महाभाग पत्नीं कुरु नृपात्मज ।\nपुत्रोऽस्या न भवेद्राजा वर्तमाने त्वयीति वै ॥ ५४॥"
  },
  {
    "text": "गाङ्गेय उवाच ।\nमातेयं मम दाशेयी राज्यं नैव करोम्यहम् ।\nपुत्रोऽस्याः सर्वथा राज्यं करिष्यति न संशयः ॥ ५५॥"
  },
  {
    "text": "दाश उवाच ।\nसत्यं वाक्यं मया ज्ञातं पुत्रस्ते बलवान्भवेत् ।\nसोऽपि राज्यं बलान्नूनं गृह्णीयादिति निश्चयः ॥ ५६॥"
  },
  {
    "text": "गाङ्गेय उवाच ।\nन दारसङ्ग्रहं नूनं करिष्यामि हि सर्वथा ।\nसत्यं मे वचनं तात मया भीष्मं व्रतं कृतम् ॥ ५७॥"
  },
  {
    "text": "सूत उवाच ।\nएवं कृतां प्रतिज्ञां तु निशम्य झषजीवकः ।\nददौ सत्यवतीं तस्मै राज्ञे सर्वाङ्गशोभनाम् ॥ ५८॥"
  },
  {
    "text": "अनेन विधिना तेन वृता सत्यवती प्रिया ।\nन जानाति परं जन्म व्यासस्य नृपसत्तमः ॥ ५९॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nद्वितीयस्कन्धे देवव्रतप्रतिज्ञावर्णनं नाम पञ्चमोऽध्यायः ॥ २.५॥"
  },
  {
    "text": "२.६ षष्ठोऽध्यायः । युधिष्ठिरादीनामुत्पत्तिवर्णनम् ।"
  },
  {
    "text": "सूत उवाच ।\nएवं सत्यवती तेन वृता शन्तनुना किल ।\nद्वौ पुत्रौ च तया जातौ मृतौ कालवशादपि ॥ १॥"
  },
  {
    "text": "व्यासवीर्यात्तु सञ्जातो धृतराष्ट्रोऽन्ध एव च ।\nमुनिं दृष्ट्वाथ कामिन्या नेत्रसम्मीलने कृते ॥ २॥"
  },
  {
    "text": "श्वेतरूपा यतो जाता दृष्ट्वा व्यासं नृपात्मजा ।\nव्यासकोपात्समुत्पन्नः पाण्डुस्तेन न संशयः ॥ ३॥"
  },
  {
    "text": "सन्तोषितस्तया व्यासो दास्या कामकलाविदा ।\nविदुरस्तु समुत्पन्नो धर्मांशः सत्यवाक् शुचिः ॥ ४॥"
  },
  {
    "text": "राज्ये संस्थापितः पाण्डुः कनीयानपि मन्त्रिभिः ।\nअन्धत्वाद्धृतराष्ट्रोऽसौ नाधिकारे नियोजितः ॥ ५॥"
  },
  {
    "text": "भीष्मस्यानुमते राज्यं प्राप्तः पाण्डुर्महाबलः ।\nविदुरोऽप्यथ मेधावी मन्त्रकार्ये नियोजितः ॥ ६॥"
  },
  {
    "text": "धृतराष्ट्रस्य द्वे भार्ये गान्धारी सौबली स्मृता ।\nद्वितीया च तथा वैश्या गार्हस्त्येषु प्रतिष्ठिता ॥ ७॥"
  },
  {
    "text": "पाण्डोरपि तथा पत्न्यौ द्वे प्रोक्ते वेदवादिभिः ।\nशौरसेनी तथा कुन्ती माद्री च मद्रदेशजा ॥ ८॥"
  },
  {
    "text": "गान्धारी सुषुवे पुत्रशतं परमशोभनम् ।\nवैश्याप्येकं सुतं कान्तं युयुत्सुं सुषुवे प्रियम् ॥ ९॥"
  },
  {
    "text": "कुन्ती तु प्रथमं कन्या सूर्यात्कर्णं मनोहरम् ।\nसुषुवे पितृगेहस्था पश्चात्पाण्डुपरिग्रहः ॥ १०॥"
  },
  {
    "text": "ऋषय ऊचुः ।\nकिमेतत्सूत चित्रं त्वं भाषसे मुनिसत्तम ।\nजनितश्च सुतः पूर्वं पाण्डुना सा विवाहिता ॥ ११॥"
  },
  {
    "text": "सूर्यात्कर्णः कथं जातः कन्यायां वद विस्तरात् ।\nकन्या कथं पुनर्जाता पाण्डुना सा विवाहिता ॥ १२॥"
  },
  {
    "text": "सूत उवाच ।\nशूरसेनसुता कुन्ती बालभावे यदा द्विजाः ।\nकुन्तिभोजेन राज्ञा तु प्रार्थिता कन्यका शुभा ॥ १३॥"
  },
  {
    "text": "कुन्तिभोजेन सा बाला पुत्री तु परिकल्पिता ।\nसेवनार्थं तु दीप्तस्य विहिता चारुहासिनी ॥ १४॥"
  },
  {
    "text": "दुर्वासास्तु मुनिः प्राप्तश्चातुर्मास्ये स्थितो द्विजः ।\nपरिचर्या कृता कुन्त्या मुनिस्तोषं जगाम ह ॥ १५॥"
  },
  {
    "text": "ददौ मन्त्रं शुभं तस्यै येनाहूतः सुरः स्वयम् ।\nसमायाति तथा कामं पूरयिष्यति वाञ्छितम् ॥ १६॥"
  },
  {
    "text": "गते मुनौ ततः कुन्ती निश्चयार्थं गृहे स्थिता ।\nचिन्तयामास मनसा कं सुरं समचिन्तये ॥ १७॥"
  },
  {
    "text": "उदितश्च तदा भानुस्तया दृष्टो दिवाकरः ।\nमन्त्रोच्चारं तया कृत्वा चाहूतस्तिग्मगुस्तदा ॥ १८॥"
  },
  {
    "text": "मण्डलान्मानुषं रूपं कृत्वा सर्वातिपेशलम् ।\nअवातरत्तदाकाशात्समीपे तत्र मन्दिरे ॥ १९॥"
  },
  {
    "text": "दृष्ट्वा देवं समायान्तं कुन्ती भानुं सुविस्मिता ।\nवेपमाना रजोदोषं प्राप्ता सद्यस्तु भामिनी ॥ २०॥"
  },
  {
    "text": "कृताञ्जलिः स्थिता सूर्यं बभाषे चारुलोचना ।\nसुप्रीता दर्शनेनाद्य गच्छ त्वं निजमण्डलम् ॥ २१॥"
  },
  {
    "text": "सूर्य उवाच ।\nआहूतोऽस्मि कथं कुन्ति त्वया मन्त्रबलेन वै ।\nन मां भजसि कस्मात्त्वं समाहूय पुरोगतम् ॥ २२॥"
  },
  {
    "text": "कामार्तोऽस्म्यसितापाङ्गि भज मां भावसंयुतम् ।\nमन्त्रेणाधीनतां प्राप्प्तं क्रीडितुं नय मामिति ॥ २३॥"
  },
  {
    "text": "कुन्त्युवाच ॥"
  },
  {
    "text": "कन्यास्म्यहं तु धर्मज्ञ सर्वसाक्षिन्नमाम्यहम् ।\nतवाप्यहं न दुर्वाच्या कुलकन्यास्मि सुव्रत ॥ २४॥"
  },
  {
    "text": "सूर्य उवाच ।\nलज्जा मे महती चाद्य यदि गच्छाम्यहं वृथा ।\nवाच्यतां सर्वदेवानां यास्याम्यत्र न संशयः ॥ २५॥"
  },
  {
    "text": "शप्स्यामि तं द्विजं चाद्य येन मन्त्रः समर्पितः ।\nत्वां चापि सुभृशं कुन्ति नोचेन्मां त्वं भजिष्यसि ॥ २६॥"
  },
  {
    "text": "कन्याधर्मः स्थिरस्ते स्यान्न ज्ञास्यन्ति जनाः किल ।\nमत्समस्तु तथा पुत्रो भविता ते वरानने ॥ २७॥"
  },
  {
    "text": "इत्युक्त्वा तरणिः कुन्तीं तन्मनस्कां सुलज्जिताम् ।\nभुक्त्वा जगाम देवेशो वरं दत्त्वातिवाञ्छितम् ॥ २८॥"
  },
  {
    "text": "गर्भं दधार सुश्रोणी सुगुप्ते मन्दिरे स्थिता ।\nधात्री वेद प्रिया चैका न माता न जनस्तथा ॥ २९॥"
  },
  {
    "text": "गुप्तः सद्मनि पुत्रस्तु जातश्चातिमनोहरः ।\nकवचेनातिरम्येण कुण्डलाभ्यां समन्वितः ॥ ३०॥"
  },
  {
    "text": "द्वितीय इव सूर्यस्तु कुमार इव चापरः ।\nकरे कृत्वाथ धात्रेयी तामुवाच सुलज्जिताम् ॥ ३१॥"
  },
  {
    "text": "कां चिन्तां करभोरु त्वमाधत्सेऽद्य स्थितास्म्यहम् ।\nमञ्जूषायां सुतं कुन्ती मुञ्चन्ती वाक्यमब्रवीत् ॥ ३२॥"
  },
  {
    "text": "किं करोमि सुतार्ताहं त्यजे त्वां प्राणवल्लभम् ।\nमन्दभाग्या त्यजामि त्वां सर्वलक्षणसंयुतम् ॥ ३३॥"
  },
  {
    "text": "पातुत्वां सगुणागुणा भगवती\nसर्वेश्वरी चाम्बिका\nस्तन्यं सैव ददातु विश्वजननी\nकात्यायनी कामदा ।\nद्रक्ष्येऽहम्मुखपङ्कजं सुललितं\nप्राणप्रियार्हं कदा\nत्यक्त्वा त्वां विजने वने रविसुतं\nदुष्टा यथा स्वैरिणी ॥ ३४॥"
  },
  {
    "text": "पूर्वस्मिन्नपि जन्मनि त्रिजगतां\nमाता न चाराधिता\nन ध्यातं पदपङ्कजं सुखकरं\nदेव्याः शिवायाश्चिरम् ।\nतेनाहं सुत दुर्भगास्मि सततं\nत्यक्त्वा पुनस्त्वां वने\nतप्स्यामि प्रिय पातकं स्मृतवती\nबुद्ध्या कृतं यत्स्वयम् ॥ ३५॥"
  },
  {
    "text": "सूत उवाव\nइत्युक्त्या तं सुतं कुन्ती मञ्जूषायां धृतं किल ।\nधात्रीहस्ते ददौ भीता जनदर्शनतस्तथा ॥ ३६॥"
  },
  {
    "text": "स्नात्वा त्रस्ता तदा कुन्ती पितृवेश्मन्युवास सा ।\nमञ्जूषा वहमाना च प्राप्ता ह्यधिरथेन वै ॥ ३७॥"
  },
  {
    "text": "राधा सूतस्य भार्या वै तयासौ प्रार्थितः सुतः ।\nकर्णोऽभूद्बलवान्वीरः पालितः सूतसद्मनि ॥ ३८॥"
  },
  {
    "text": "कुन्ती विवाहिता कन्या पाण्डुना सा स्वयम्वरे ।\nमाद्री चैवापरा भार्या मद्रराजसुता शुभा ॥ ३९॥"
  },
  {
    "text": "मृगयां रममाणस्तु वने पाण्डुर्महाबलः ।\nजघान मृगबुद्ध्या तु रममाणं मुनिं वने ॥ ४०॥"
  },
  {
    "text": "शप्तस्तेन तदा पाण्डुर्मुनिना कुपितेन च ।\nस्त्रीसङ्गं यदि कर्तासि तदा ते मरणं धुवम् ॥ ४१॥"
  },
  {
    "text": "इति शप्तस्तु मुनिना पाण्डुः शोकसमन्वितः ।\nत्यक्त्वा राज्यं वने वासं चकार भृशदुःखितः ॥ ४२॥"
  },
  {
    "text": "कुन्ती माद्री च भार्ये द्वे जग्मतुः सह सङ्गते ।\nसेवनार्थं सतीधर्मं संश्रिते मुनिसत्तमाः ॥ ४३॥"
  },
  {
    "text": "गङ्गातीरे स्थितः पाण्डुर्मुनीनामाश्रमेषु च ।\nश‍ृण्वानो धर्मशास्त्राणि चकार दुश्चरं तपः ॥ ४४॥"
  },
  {
    "text": "कथायां वर्तमानायां कदाचिद्धर्मसंश्रितम् ।\nअश‍ृणोद्वचनं राजा सुपृष्टं मुनिभाषितम् ॥ ४५॥"
  },
  {
    "text": "अपुत्रस्य गतिर्नास्ति स्वर्गे गन्तुं परन्तप ।\nयेन केनाप्युपायेन पुत्रस्य जननं चरेत् ॥ ४६॥"
  },
  {
    "text": "अंशजः पुत्रिकापुत्रः क्षेत्रजो गोलकस्तथा ।\nकुण्डः सहोढः कानीनः क्रीतः प्राप्तस्तथा वने ॥ ४७॥"
  },
  {
    "text": "दत्तः केनापि चाशक्तौ धनग्राहिसुताः स्मृताः ।\nउत्तरोत्तरतः पुत्रा निकृष्टा इति निश्चयः ॥ ४८॥"
  },
  {
    "text": "इत्याकर्ण्य तदा प्राह कुन्तीं कमललोचनाम् ।\nसुतमुत्पादयाशु त्वं मुनिं गत्वा तपोऽन्वितम् ॥ ४९॥"
  },
  {
    "text": "ममाज्ञया न दोषस्ते पुरा राज्ञा महात्मना ।\nवसिष्ठाज्जनितः पुत्रः सौदासेनेति मे श्रुतम् ॥ ५०॥"
  },
  {
    "text": "तं कुन्ती वचनं प्राह मम मन्त्रोऽस्ति कामदः ।\nदत्तो दुर्वाससा पूर्वं सिद्धिदः सर्वथा प्रभो ॥ ५१॥"
  },
  {
    "text": "निमन्त्रयेऽहं यं देवं मन्त्रेणानेन पार्थिव ।\nआगच्छेत्सर्वथासौ वै मम पार्श्वं निमन्त्रितः ॥ ५२॥"
  },
  {
    "text": "भर्तुर्वाक्येन सा तत्र स्मृत्वा धर्मं सुरोत्तमम् ।\nसङ्गम्य सुषुवे पुत्रं प्रथमं च युधिष्ठिरम् ॥ ५३॥"
  },
  {
    "text": "वायोर्वृकोदरं पुत्रं जिष्णुं चैव शतक्रतोः ।\nवर्षे वर्षे त्रयः पुत्राः कुन्त्या जाता महाबलाः ॥ ५४॥"
  },
  {
    "text": "माद्री प्राह पतिं पाण्डुं पुत्रं मे कुरु सत्तम ।\nकिं करोमि महाराज दुःखं नाशय मे प्रभो ॥ ५५॥"
  },
  {
    "text": "प्रार्थिता पतिना कुन्ती ददौ मन्त्रं दयान्विता ।\nएकपुत्रप्रबन्धेन माद्री पतिमते स्थिता ॥ ५६॥"
  },
  {
    "text": "स्मृत्वा तदाश्विनौ देवौ मद्रराजसुता सुतौ ।\nनकुलः सहदेवश्च सुषुवे वरवर्णिनी ॥ ५७॥"
  },
  {
    "text": "एवं ते पाण्डवाः पञ्च क्षेत्रोत्पन्ताः सुरात्मजाः ।\nवर्षवर्षान्तरे जाता वने तस्मिन्द्विजोत्तमाः ॥ ५८॥"
  },
  {
    "text": "एकस्मिन्समये पाण्डुर्माद्रीं दृष्ट्वाथ निर्जने ।\nआश्रमे चातिकामार्तो जग्राहागतवैशसः ॥ ५९॥"
  },
  {
    "text": "मा मा मा मेति बहुधा निषिद्धोऽपितया भृशम् ।\nआलिलिङ्ग प्रियां दैवात्पपात धरणीतले ॥ ६०॥"
  },
  {
    "text": "यथा वृक्षगता वल्ली छिन्ने पतति वै द्रुमे ।\nतथा सा पतिता बाला कुर्वन्ती रोदनं बहु ॥ ६१॥"
  },
  {
    "text": "प्रत्यागता तदा कुन्ती रुदती बालकास्तथा ।\nमुनयश्च महाभागाः श्रुत्वा कोलाहलं तदा ॥ ६२॥"
  },
  {
    "text": "मृतः पाण्डुस्तदा सर्वे मुनयः संशितव्रताः ।\nसहाग्निभिर्विधिं कृत्वा गङ्गातीरे तदादहन् ॥ ६३॥"
  },
  {
    "text": "चक्रे सहैव गमनं माद्री दत्त्वा सुतौ शिशू ।\nकुन्त्यै धर्मं पुरस्कृत्य सतीनां सत्यकामतः ॥ ६४॥"
  },
  {
    "text": "जलदानादिकं कृत्वा मुनयस्तत्र वासिनः ।\nपञ्चपुत्रयुतां कुन्तीमनयन्हस्तिनापुरम् ॥ ६५॥"
  },
  {
    "text": "तां प्राप्तां च समाज्ञाय गाङ्गेयो विदुरस्तथा ।\nनगरीं धृतराष्ट्रस्य सर्वे तत्र समाययुः ॥ ६६॥"
  },
  {
    "text": "पप्रच्छुश्च जनाः सर्वे कस्य पुत्रा वरानने ।\nपाण्डोः शापं समाज्ञाय कुन्ती दुःखान्विता तदा ॥ ६७॥"
  },
  {
    "text": "तानुवाच सुराणां वै पुत्राः कुरुकुलोद्भवाः ।\nविश्वासार्थं समाहूताः कुन्त्या सर्वे सुरास्तदा ॥ ६८॥"
  },
  {
    "text": "आगत्य खे तदा तैस्तु कथितं नः सुताः किल ।\nभीष्मेण सत्कृतं वाक्यं देवानां सत्कृताः सुताः ॥ ६९॥"
  },
  {
    "text": "गता नागपुरं सर्वे तानादाय सुतान्वधूम् ।\nभीष्मादयः प्रीतचित्ताः पालयामासुरर्थतः ॥ ७०॥"
  },
  {
    "text": "एवं पार्थाः समुत्पन्ना गाङ्गेयेनाथ पालिताः ॥ ७१॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nद्वितीयस्कन्धे युधिष्ठिरादीनामुत्पत्तिवर्णनं नाम षष्ठोऽध्यायः ॥ २.६॥"
  },
  {
    "text": "२.७ सप्तमोऽध्यायः । पाण्डवानां कथानकं मृतानां दर्शनवर्णनम् ।"
  },
  {
    "text": "सूत उवाच ।\nपञ्चानां द्रौपदी भार्या सा मान्या सा पतिव्रता ।\nपञ्च पुत्रास्तु तस्याः स्युर्भर्तृभ्योऽतीव सुन्दराः ॥ १॥"
  },
  {
    "text": "अर्जुनस्य तथा भार्या कृष्णस्य भगिनी शुभा ।\nसुभद्रा या हृता पूर्वं जिष्णुना हरिसम्मते ॥ २॥"
  },
  {
    "text": "तस्यां जातो महावीरो निहतोऽसौ रणाजिरे ।\nअभिमन्युर्हतास्तत्र द्रौपद्याश्च सुताः किल ॥ ३॥"
  },
  {
    "text": "अभिमन्योर्वरा भार्या वैराटी चातिसुन्दरी ।\nकुलान्ते सुषुवे पुत्रं मृतो बाणाग्निना शिशुः ॥ ४॥"
  },
  {
    "text": "जीवितः स तु कृष्णेन भागिनेयसुतः स्वयम् ।\nद्रौणिबाणाग्निनिर्दग्धः प्रतापेनाद्भुतेन च ॥ ५॥"
  },
  {
    "text": "परिक्षीणेषु वंशेषु जातो यस्माद्वरः सुतः ।\nतस्मात्परीक्षितो नाम विख्यातः पृथिवीतले ॥ ६॥"
  },
  {
    "text": "निहतेषु च पुत्रेषु धृतराष्ट्रोऽतिदुःखितः ।\nतस्थौ पाण्डवराज्ये च भीमवाग्बाणपीडितः ॥ ७॥"
  },
  {
    "text": "गान्धारी च तथातिष्ठत् पुत्रशोकातुरा भृशम् ।\nसेवां तयोर्दिवारात्रं चकारार्तो युधिष्ठिरः ॥ ८॥"
  },
  {
    "text": "विदुरोऽप्यतिधर्मात्मा प्रज्ञानेत्रमबोधयत् ।\nयुधिष्ठिरस्यानुमते भ्रातृपार्श्वे व्यतिष्ठत ॥ ९॥"
  },
  {
    "text": "धर्मपुत्रोऽपि धर्मात्मा चकार सेवनं पितुः ।\nपुत्रशोकोद्भवं दुःखं तस्य विस्मारयन्निव ॥ १०॥"
  },
  {
    "text": "यथा श‍ृणोति वृद्धोऽसौ तथा भीमोऽतिरोषितः ।\nवारबाणेनाहनत्तं तु श्रावयन्संस्थिताञ्जनान् ॥ ११॥"
  },
  {
    "text": "मया पुत्रा हताः सर्वे दुष्टस्यान्धस्य ते रणे ।\nदुःशासनस्य रुधिरं पीतं हृद्यं तथा भृशम् ॥ १२॥"
  },
  {
    "text": "भुनक्ति पिण्डमन्धोऽयं मया दत्तं गतत्रपः ।\nध्वाङ्क्षवद्वा श्ववच्चापि वृथा जीवत्यसौ जनः ॥ १३॥"
  },
  {
    "text": "एवंविधानि रूक्षाणि श्रावयत्यनुवासरम् ।\nआश्वासयति धर्मात्मा मूर्खोऽयमिति च ब्रुवन् ॥ १४॥"
  },
  {
    "text": "अष्टादशैव वर्षाणि स्थित्वा तत्रैव दुःखितः ।\nधृतराष्ट्रो वने यानं प्रार्थयामास धर्मजम् ॥ १५॥"
  },
  {
    "text": "अयाचत धर्मपुत्रं धृतराष्ट्रो महीपतिः ।\nपुत्रेभ्योऽहं ददाम्यद्य निर्वापं विधिपूर्वकम् ॥ १६॥"
  },
  {
    "text": "वृकोदरेण सर्वेषां कृतमत्रौर्ध्वदैहिकम् ।\nन कृतं मम पुत्राणां पूर्ववैरमनुस्मरन् ॥ १७॥"
  },
  {
    "text": "ददासि चेद्धनं मह्यं कृत्वा चैवोर्ध्वदैहिकम् ।\nगमिष्येऽहं वनं तप्तुं तपः स्वर्गफलप्रदम् ॥ १८॥"
  },
  {
    "text": "एकान्ते विदुरेणोक्तो राजा धर्मसुतः शुचिः ।\nधनं दातुं मनश्चक्रे धृतराष्ट्राय चार्थिने ॥ १९॥"
  },
  {
    "text": "समाहूय निजान्मर्वानुवाच पृथिवीपतिः ।\nधनं दास्ये महाभागाः पित्रे निर्वापकामिने ॥ २०॥"
  },
  {
    "text": "तच्छ्रुत्वा वचनं भ्रातुर्न्येष्ठस्यामिततेजसः ।\nसङ्ग्रहेऽस्य महाबाहुर्मारुतिः कुपितोऽब्रवीत् ॥ २१॥"
  },
  {
    "text": "धनं देयं महाभाग दुर्योधनहिताय किम् ।\nअन्धोऽपि सुखमाप्नोति मूर्खत्वं किमतः परम् ॥ २२॥"
  },
  {
    "text": "तव दुर्मन्त्रितेनाथ दुःखं प्राप्ता वने वयम् ।\nद्रौपदी च महाभागा समानीता दुरात्मना ॥ २३॥"
  },
  {
    "text": "विराटभवने वासः प्रसादात्तव सुव्रत ।\nदासत्वं च कृतं सर्वैर्मत्स्यस्यामितविक्रमैः ॥ २४॥"
  },
  {
    "text": "देविता त्वं न चेज्ज्येष्ठः प्रभवेत्सङ्क्षयः कथम् ।\nसूपकारो विराटस्य हत्वाभूवं तु मागधम् ॥ २५॥"
  },
  {
    "text": "बृहन्नला कथं जिष्णुर्भवेद्बालस्य नर्तकः ।\nकृत्वा वेषं महाबाहुर्योषाया वासवात्मजः ॥ २६॥"
  },
  {
    "text": "गाण्डीवशोभितौ हस्तौ कृतौ कङ्कणशोभितौ ।\nमानुषं च वपुः प्राप्य किं दुःखं स्यादतः परम् ॥ २७॥"
  },
  {
    "text": "दृष्ट्वा वेणीं कृतां मूर्ध्नि कज्जलं लोचने तथा ।\nअसिं गृहीत्वा तरसा छेद्म्यहं नान्यथा सुखम् ॥ २८॥"
  },
  {
    "text": "अपृष्ट्वा च महीपालं निक्षिप्तोऽग्निर्मया गृहे ।\nदग्धुकामश्च पापात्मा निर्दग्धोऽसौ पुरोचनः ॥ २९॥"
  },
  {
    "text": "कीचका निहताः सर्वे त्वामपृष्ट्वा जनाधिप ।\nन तथा निहताः सर्वे सभार्या धृतराष्ट्रजाः ॥ ३०॥"
  },
  {
    "text": "मूर्खत्वं तव राजेन्द्र गन्धर्वेभ्यश्च मोचिताः ।\nदुर्योधनादयः कामं शत्रवो निगडीकृताः ॥ ३१॥"
  },
  {
    "text": "दुर्योधनहितायाद्य धनं दातुं त्वमिच्छसि ।\nनाहं ददे महीपाल सर्वथा प्रेरितस्त्वया ॥ ३२॥"
  },
  {
    "text": "इत्युक्त्वा निर्गते भीमे त्रिभिः परिवृतो नृपः ।\nददौ वित्तं सुबहुलं धृतराष्ट्राय धर्मजः ॥ ३३॥"
  },
  {
    "text": "कारयामास विधिवत्पुत्राणां चौर्ध्वदैहिकम् ।\nददौ दानानि विप्रेभ्यो धृतराष्ट्रोऽम्बिकासुतः ॥ ३४॥"
  },
  {
    "text": "कृत्वौर्ध्वदैहिकं सर्वं गान्धारीसहितो नृपः ।\nप्रविवेश वनं तूर्णं कुन्त्या च विदुरेण च ॥ ३५॥"
  },
  {
    "text": "सञ्जयेन परिज्ञातो निर्गतोऽसौ महामतिः ।\nपुत्रैर्निवार्यमाणापि शूरसेनसुता गता ॥ ३६॥"
  },
  {
    "text": "विलपन्भीमसेनोऽपि तथान्ये चापि कौरवाः ।\nगङ्गातीरात्परावृत्य ययुः सर्वे गजाह्वयम् ॥ ३७॥"
  },
  {
    "text": "ते गत्वा जाह्नवीतीरे शतयूपाश्रमं शुभम् ।\nकृत्वा तृणैः कुटीं तत्र तपस्तेपुः समाहिताः ॥ ३८॥"
  },
  {
    "text": "गतान्यब्दानि षट् तेषां यदा याता हि तापसाः ।\nयुधिष्ठिरस्तु विरहादनुजानिदमब्रवीत् ॥ ३९॥"
  },
  {
    "text": "स्वप्ने दृष्टा मया कुन्ती दुर्बला वनसंस्थिता ।\nमनो मे जायते द्रष्टुं मातरं पितरौ तथा ॥ ४०॥"
  },
  {
    "text": "विदुरं च महात्मानं सञ्जयं च महामतिम् ।\nरोचते यदि वः सर्वान् व्रजाम इति मे मतिः ॥ ४१॥"
  },
  {
    "text": "ततस्ते भ्रातरः सर्वे सुभद्रा द्रौपदी तथा ।\nवैराटी च महाभागा तथा नागरिको जनः ॥ ४२॥"
  },
  {
    "text": "प्राप्ताः सर्वजनैः सार्धं पाण्डवा दर्शनोत्सुकाः ।\nशतयूपाश्रमं प्राप्य ददृशुः सर्व एव ते ॥ ४३॥"
  },
  {
    "text": "विदुरो न यदा दृष्टो धर्मस्तं पृष्टवांस्तदा ।\nक्वास्ते स विदुरो धीमांस्तमुवाचाम्बिकासुतः ॥ ४४॥"
  },
  {
    "text": "विरक्तश्चरते क्षत्ता निरीहो निष्परिग्रहः ।\nकुतोऽप्येकान्तसंवासी ध्यायतेऽन्तः सनातनम् ॥ ४५॥"
  },
  {
    "text": "गङ्गां गच्छन्द्वितीयेऽह्नि वने राजा युधिष्ठिरः ।\nददर्श विदुरं क्षामं तपसा संशितव्रतम् ॥ ४६॥"
  },
  {
    "text": "दृष्ट्वोवाच महीपालो वन्देऽहं त्वां युधिष्ठिरः ।\nतस्थौ श्रुत्वा च विदुरः स्थाणुभूत इवानघः ॥ ४७॥"
  },
  {
    "text": "क्षणेन विदुरस्यास्यान्निःसृतं तेज अद्भुतम् ।\nलीनं युधिष्ठिरस्यास्ये धर्मांशत्वात्परस्परम् ॥ ४८॥"
  },
  {
    "text": "क्षत्ता जहौ तदा प्राणाञ्छुशोचाति युधिष्ठिरः ।\nदाहार्थं तस्य देहस्य कृतवानुद्यमं नृपः ॥ ४९॥"
  },
  {
    "text": "श‍ृण्वतस्तु तदा राज्ञो वागुवाचाशरीरिणी ।\nविरक्तोऽयं न दाहार्हो यथेष्टं गच्छ भूपते ॥ ५०॥"
  },
  {
    "text": "श्रुत्वा ते भ्रातरः सर्वे सस्नुर्गङ्गाजलेऽमले ।\nगत्वा निवेदयामासुर्धृतराष्ट्राय विस्तरात् ॥ ५१॥"
  },
  {
    "text": "स्थितास्तत्राश्रमे सर्वे पाण्डवा नागरैः सह ।\nतत्र सत्यवतीसूनुर्नारदश्च समागतः ॥ ५२॥"
  },
  {
    "text": "मुनयोऽन्ये महात्मानश्चागता धर्मनन्दनम् ।\nकुन्ती प्राह तदा व्यासं संस्थितं शुभदर्शनम् ॥ ५३॥"
  },
  {
    "text": "कृष्ण कर्णस्तु पुत्रो मे जातमात्रस्तु वीक्षितः ।\nमनो मे तप्यतेऽत्यर्थं दर्शयस्व तपोधन ॥ ५४॥"
  },
  {
    "text": "समर्थोऽसि महाभाग कुरु मे वाञ्छितं प्रभो ।\nगान्धार्युवाच ।\nदुर्योधनो रणेऽगच्छद्वीक्षितो न मया मुने ॥ ५५॥"
  },
  {
    "text": "तं दर्शय मुनिश्रेष्ठ पुत्रं मे त्वं सहानुजम् ।\nसुभद्रोवाच ।\nअभिमन्युं महावीरं प्राणादप्यधिकं प्रियम् ॥ ५६॥"
  },
  {
    "text": "द्रष्टुकामास्मि सर्वज्ञ दर्शयाद्य तपोधन ।\nसूत उवाच ।\nएवंविधानि वाक्यानि श्रुत्वा सत्यवतीसुतः ॥ ५७॥"
  },
  {
    "text": "प्राणायामं ततः कृत्वा दध्यौ देवीं सनातनीम् ।\nसन्ध्याकालेऽथ सम्प्राप्ते गङ्गायां मुनिसत्तमः ॥ ५८॥"
  },
  {
    "text": "सर्वांस्तांश्च समाहूय युधिष्ठिरपुरोगमान् ।\nतुष्टाव विश्वजननीं स्नात्वा पुण्यसरिज्जले ॥ ५९॥"
  },
  {
    "text": "प्रकृतिं पुरुषारामां सगुणां निर्गुणां तथा ।\nदेवदेवीं ब्रह्मरूपां मणिद्वीपाधिवासिनीम् ॥ ६०॥"
  },
  {
    "text": "यदा न वेधा न च विष्णुरीश्वरो\nन वासवो नैव जलाधिपस्तथा ।\nन वित्तपो नैव यमश्च पावक-\nस्तदासि देवि त्वमहं नमामि ताम् ॥ ६१॥"
  },
  {
    "text": "जलं न वायुर्न धरा न चाम्बरं\nगुणा न तेषां च न चेन्द्रियाण्यहम् ।\nमनो न बुद्धिर्न च तिग्मगुः शशी\nतदासि देवि त्वमहं नमामि ताम् ॥ ६२॥"
  },
  {
    "text": "इमं जीवलोकं समाधाय चित्ते\nगुणैर्लिङ्गकोशं च नीत्वा समाधौ ।\nस्थिता कल्पकालं नयस्यात्मतन्त्रा\nन कोऽप्यस्ति वेत्ता विवेकं गतोऽपि ॥ ६३॥"
  },
  {
    "text": "प्रार्थयत्येष मां लोको मृतानां दर्शनं पुनः ।\nनाहं क्षमोऽस्मि मातस्त्वं दर्शयाशु जनान्मृतान् ॥ ६४॥"
  },
  {
    "text": "सूत उवाच ।\nएवं स्तुता तदा देवी माया श्रीभुवनेश्वरी ।\nस्वर्गादाहूय सर्वान्वै दर्शयामास पार्थिवान् ॥ ६५॥"
  },
  {
    "text": "दृष्ट्वा कुन्ती च गान्धारी सुभद्रा च विराटजा ।\nपाण्डवा मुमुदुः सर्वे वीक्ष्य प्रत्यागतान्स्वकान् ॥ ६६॥"
  },
  {
    "text": "पुनर्विसर्जितास्तेन व्यासेनामिततेजसा ।\nस्मृत्वा देवीं महामायामिन्द्रजालमिवोद्यतम् ॥ ६७॥"
  },
  {
    "text": "तदा पृष्ट्वा ययुः सर्वे पाण्डवा मुनयस्तथा ।\nराजा नागपुरं प्राप्तः कुर्वन् व्यासकथां पथि ॥ ६८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां द्वितीयस्कन्धे\nपाण्डवानां कथानकं मृतानां दर्शनवर्णनं नाम सप्तमोऽध्यायः ॥ २.७॥"
  },
  {
    "text": "२.८ अष्टमोऽध्यायः । रुरुचरित्रवर्णनम् ।"
  },
  {
    "text": "सूत उवाच ।\nततो दिने तृतीये च धृतराष्ट्रः स भूपतिः ।\nदावाग्निना वने दग्धः सभार्यः कुन्तिसंयुतः ॥ १॥"
  },
  {
    "text": "सञ्जयस्तीर्थयात्रायां गतस्त्यक्त्वा महीपतिम् ।\nश्रुत्वा युधिष्ठिरो राजा नारदाद्दुःखमाप्तवान् ॥ २॥"
  },
  {
    "text": "षट्त्रिंशेऽथ गते वर्षे कौरवाणां क्षयात्पुनः ।\nप्रभासे यादवाः सर्वे विप्रशापात्क्षयं गताः ॥ ३॥"
  },
  {
    "text": "ते पीत्वा मदिरां मत्ताः कृत्वा युद्धं परस्परम् ।\nक्षयं प्राप्ता महात्मानः पश्यतो रामकृष्णयोः ॥ ४॥"
  },
  {
    "text": "देहं तत्याज रामस्तु कृष्णः कमललोचनः ।\nव्याधबाणहतः शापं पालयन्भगवान्हरिः ॥ ५॥"
  },
  {
    "text": "वसुदेवस्तु तच्छ्रुत्वा देहत्यागं हरेरथ ।\nजहौ प्राणाञ्छुचीन्कृत्वा चित्ते श्रीभुवनेश्वरीम् ॥ ६॥"
  },
  {
    "text": "अर्जुनस्तु ततो गत्वा प्रभासे चातिदुःखितः ।\nसंस्कारं तत्र सर्वेषां यथायोग्यं चकार ह ॥ ७॥"
  },
  {
    "text": "समीक्ष्याथ हरेर्देहं कृत्वा काष्ठस्य सञ्चयम् ।\nअष्टाभिः सह पत्नीभिर्दाहयामास पार्थिवः ॥ ८॥"
  },
  {
    "text": "देहं रामस्य रेवत्या सह दग्ध्वा विभावसौ ।\nअर्जुनो द्वारकामेत्य पुरान्निष्क्रामयज्जनम् ॥ ९॥"
  },
  {
    "text": "पुरी सा वासुदेवस्य प्लावितोदधिना ततः ।\nअर्जुनः सर्वलोकान्वै गृहीत्वा निर्गतस्तदा ॥ १०॥"
  },
  {
    "text": "कृष्णपत्न्यस्तदा मार्गे चौराभीरैश्च लुण्ठिता ।\nधनं सर्वं गृहीतं च निस्तेजश्चार्जुनोऽभवत् ॥ ११॥"
  },
  {
    "text": "इन्द्रप्रस्थे समागत्य वज्रो राजा कृतस्तदा ।\nअनिरुद्धसुतो नाम्ना पार्थेनामिततेजसा ॥ १२॥"
  },
  {
    "text": "व्यासाय कथितं दुःखं तेनोक्तोऽसौ महारथः ।\nपुनर्यदा हरिस्त्वञ्च भवितासि महामते ॥ १३॥"
  },
  {
    "text": "तदा तेजस्तवात्युग्रं भविष्यति पुनर्युगे ।\nतच्छ्रुत्वा वचनं पार्थो गत्वा नागपुरेऽर्जुनः ॥ १४॥"
  },
  {
    "text": "दुःखितो धर्मराजानं वृत्तान्तं सर्वमब्रवीत् ।\nदेहत्यागं हरेः श्रुत्वा यादवानां क्षयं तथा ॥ १५॥"
  },
  {
    "text": "गमनाय मतिं चक्रे राजा हैमाचलं प्रति ।\nषट्त्रिंशद्वार्षिकं राज्ये स्थापयित्वोत्तरासुतम् ॥ १६॥"
  },
  {
    "text": "निर्जगाम वनं राजा द्रौपद्या भ्रातृभिः सह ।\nषट्त्रिंशच्चैव वर्षाणि कृत्वा राज्यं गजाह्वये ॥ १७॥"
  },
  {
    "text": "गत्वा हिमाचले षट् ते जहुः प्राणान्पृथासुताः ।\nपरीक्षिदपि राजर्षिः प्रजाः सर्वाः सुधार्मिकः ॥ १८॥"
  },
  {
    "text": "अपालयच्च राजेन्द्रः षष्टिवर्षाण्यतन्द्रितः ।\nबभूव मृगयाशीलो जगाम च वनं महत् ॥ १९॥"
  },
  {
    "text": "विद्धं मृगं विचिन्वानो मध्याह्ने भूपतिः स्वयम् ।\nतृषितश्च परिश्रान्तः क्षुधितश्चोत्तरासुतः ॥ २०॥"
  },
  {
    "text": "राजा घर्मेण सन्तप्तो ददर्श मुनिमन्तिके ।\nध्याने स्थितं मुनिं राजा जलं पप्रच्छ चातुरः ॥ २१॥"
  },
  {
    "text": "नोवाच किञ्चिन्मौनस्थश्चुकोप नृपतिस्तदा ।\nमृतं सर्पं तदादाय धनुष्कोट्या तृषातुरः ॥ २२॥"
  },
  {
    "text": "कलिनाविष्टचित्तस्तु कण्ठे तस्य न्यवेशयत् ।\nआरोपिते तथा सर्पे नोवाच मुनिसत्तमः ॥ २३॥"
  },
  {
    "text": "न चचाल समाधिस्थो राजापि स्वगृहं गतः ।\nतस्य पुत्रोऽतितेजस्वी गविजातो महातपाः ॥ २४॥"
  },
  {
    "text": "महाशक्तोऽथ शुश्राव क्रीडमानो वनान्तिके ।\nमित्राण्याहुश्च तत्पुत्रं पितुः कण्ठे तवाधुना ॥ २५॥"
  },
  {
    "text": "लम्भितोऽस्ति मृतः सर्पः केनापीति मुनीश्वर ।\nतेषां तद्वचनं श्रुत्वा चुकोपातिशयं तदा ॥ २६॥"
  },
  {
    "text": "शशाप नृपतिं क्रुद्धो गृहीत्वाशु करे जलम् ।\nपितुः कण्ठेऽद्य मे येन विनिक्षिप्तो मृतोरगः ॥ २७॥"
  },
  {
    "text": "तक्षकः सप्तरात्रेण तं दशेत्पापपूरुषम् ।\nमुनेः शिष्योऽथ राजानं समुपेत्य गृहे स्थितम् ॥ २८॥"
  },
  {
    "text": "शापं निवेदयामास मुनिपुत्रेण चार्पितम् ।\nअभिमन्युसुतः श्रुत्वा शापं दत्तं द्विजेन वै ॥ २९॥"
  },
  {
    "text": "अनिवार्यं च विज्ञाय मन्त्रिवृद्धानुवाच ह ।\nशप्तोऽहं द्विजरूपेण मम द्वेषादसंशयम् ॥ ३०॥"
  },
  {
    "text": "किं विधेयं मयामात्या उपायश्चिन्त्यतामिह ।\nमृत्युः किलानिवार्योऽसौ वदन्ति वेदवादिनः ॥ ३१॥"
  },
  {
    "text": "यत्नस्तथापि शास्त्रोक्तः कर्तव्यः सर्वथा बुधैः ।\nउपायवादिनः केचित्प्रवदन्ति मनीषिणः ॥ ३२॥"
  },
  {
    "text": "विज्ञोपायेन सिध्यन्ति कार्याणि नेतरस्य च ।\nमणिमन्त्रौषधीनां वै प्रभावाः खलु दुर्विदः ॥ ३३॥"
  },
  {
    "text": "न भवेदिति किं तैस्तु मणिमद्भिः सुसाधितैः ।\nसर्पदष्टा पुरा भार्या मुनेः सञ्जीविता मृता ॥ ३४॥"
  },
  {
    "text": "दत्त्वार्धमायुषस्तेन मुनिना सा वराप्सराः ।\nभवितव्ये न विश्वासः कर्तव्यः सर्वथा बुधैः ॥ ३५॥"
  },
  {
    "text": "प्रत्यक्षं तत्र दृष्टान्तं पश्यन्तु सचिवाः किल ।\nदिवि कोऽपि पृथिव्यां वा दृश्यते पुरुषः क्वचित् ॥ ३६॥"
  },
  {
    "text": "दैवे मतिं समाधाय यस्तिष्ठेत्तु निरुद्यमः ।\nविरक्तस्तु यतिर्भूत्वा भिक्षार्थं याति सर्वथा ॥ ३७॥"
  },
  {
    "text": "गृहस्थानां गृहे काममाहूतो वाथवान्यथा ।\nयदृच्छयोपपन्नं च क्षिप्तं केनापि वा मुखे ॥ ३८॥"
  },
  {
    "text": "उद्यमेन विना चास्यादुदरे संविशेत्कथम् ।\nप्रयत्नश्चोद्यमे कार्यो यदा सिद्धिं न याति चेत् ॥ ३९॥"
  },
  {
    "text": "तदा दैवं स्थितं चेति चित्तमालम्बयेद्बुधः ।\nमन्त्रिण ऊचुः ।\nको मुनिर्येन दत्त्वार्धमायुषो जीविता प्रिया ॥ ४०॥"
  },
  {
    "text": "कथं मृता महाराज तन्नो ब्रूहि सविस्तरम् ।\nराजोवाच ।\nभृगोर्भार्या वरारोहा पुलोमा नाम सुन्दरी ॥ ४१॥"
  },
  {
    "text": "तस्यां तु च्यवनो नाम मुनिर्जातोऽतिविश्रुतः ।\nच्यवनस्य च शर्यातेः सुकन्या नाम सुन्दरी ॥ ४२॥"
  },
  {
    "text": "तस्यां जज्ञे सुतः श्रीमान्प्रमतिर्नाम विश्रुतः ।\nप्रमतेस्तु प्रिया भार्या प्रतापी नाम विश्रुता ॥ ४३॥"
  },
  {
    "text": "रुरुर्नाम सुतो जातस्तथा परमतापसः ।\nतस्मिंश्च समये कश्चित्स्थूलकेशश्च विश्रुतः ॥ ४४॥"
  },
  {
    "text": "बभूव तपसा युक्तो धर्मात्मा सत्यसम्मतः ।\nएतस्मिन्नन्तरे मान्या मेनका च वराप्सराः ॥ ४५॥"
  },
  {
    "text": "क्रीडां चक्रे नदीतीरे त्रिषु लोकेषु सुन्दरी ।\nगर्भं विश्वावसोः प्राप्य निर्गता वरवर्णिनी ॥ ४६॥"
  },
  {
    "text": "स्थलकेशाश्रमे गत्वा विससर्ज वराप्सराः ।\nकन्यकां च नदीतीरे त्रिषु लोकेषु सुन्दरीम् ॥ ४७॥"
  },
  {
    "text": "दृष्ट्वानाथां तदा कन्यां जग्राह मुनिसत्तमः ।\nपुपोष स्थूलकेशस्तु नाम्ना चक्रे प्रमद्वराम् ॥ ४८॥"
  },
  {
    "text": "सा काले यौवनं प्राप्ता सर्वलक्षणसंयुता ।\nरुरुर्दृष्ट्वाथ तां बालां कामबाणार्दितो ह्यभूत् ॥ ४९॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nद्वितीयस्कन्धे रुरुचरित्रवर्णनं नामाष्टमोऽध्यायः ॥ २.८॥"
  },
  {
    "text": "२.९ नवमोऽध्यायः । परीक्षिद्राज्ञो गुप्तगृहे वासवर्णनम् ।"
  },
  {
    "text": "परीक्षिदुवाच ।\nकामार्तः स मुनिर्गत्वा रुरुः सुप्तो निजाश्रमे ।\nपिता पप्रच्छ दीनं तं किं रुरो विमना असि ॥ १॥"
  },
  {
    "text": "स तमाहातिकामार्तः स्थूलकेशस्य चाश्रमे ।\nकन्या प्रमद्वरा नाम सा मे भार्या भवेदिति ॥ २॥"
  },
  {
    "text": "स गत्वा प्रमतिस्तूर्णं स्थूलकेशं महामुनिम् ।\nप्रमुह्य सुमुखं कृत्वा ययाचे तां वराननाम् ॥ ३॥"
  },
  {
    "text": "ददौ वाचं स्थूलकेशः प्रदास्यामि शुभेऽहनि ।\nविवाहार्थं च सम्भारं रचयामासतुर्वने ॥ ४॥"
  },
  {
    "text": "प्रमतिः स्थूलकेशश्च विवाहार्थं समुद्यतौ ।\nबभूवतुर्महात्मानौ समीपस्थौ तपोवने ॥ ५॥"
  },
  {
    "text": "तस्मिन्नवसरे कन्या रममाणा गृहाङ्गणे ।\nप्रसुप्तं पन्नगं पादेनास्पृशच्चारुलोचना ॥ ६॥"
  },
  {
    "text": "दष्टा तु पन्नगेनाथ सा ममार वराङ्गना ।\nकोलाहलस्तदा जातो मृतां दृष्ट्वा प्रमद्वराम् ॥ ७॥"
  },
  {
    "text": "मिलिता मुनयः सर्वे चुक्रुशुः शोकसंयुताः ।\nभूमौ तां पतितां दृष्ट्वा पिता तस्यातिदुःखितः ॥ ८॥"
  },
  {
    "text": "रुरोद विगतप्राणां दीप्यमानां सुतेजसा ।\nरुरुः श्रुत्वा तदाक्रन्दं दर्शनार्थं समागतः ॥ ९॥"
  },
  {
    "text": "ददर्श पतितां तत्र सजीवामिव कामिनीम् ।\nरुदन्तं स्थूलकेशं च दृष्ट्वान्यानृषिसत्तमान् ॥ १०॥"
  },
  {
    "text": "रुरुः स्थानाद्बहिर्गत्वा रुरोद विरहाकुलः ।\nअहो दैवेन सर्पोऽयं प्रेषितः परमाद्भुतः ॥ ११॥"
  },
  {
    "text": "मम शर्मविघाताय दुःखहेतुरयं किल ।\nकिं करोमि क्व गच्छामि मृता मे प्राणवल्लभा ॥ १२॥"
  },
  {
    "text": "न वै जीवितुमिच्छामि वियुक्तः प्रिययानया ।\nनालिङ्गिता वरारोहा न मया चुम्बिता मुखे ॥ १३॥"
  },
  {
    "text": "न पाणिग्रहणं प्राप्तं मन्दभाग्येन सर्वथा ।\nलाजाहोमस्तथा चाग्नौ न कृतस्त्वनया सह ॥ १४॥"
  },
  {
    "text": "मानुष्यं धिगिदं कामं गच्छन्त्वद्य ममासवः ।\nदुःखितस्य न वा मृत्युर्वाञ्छितः समुपैति हि ॥ १५॥"
  },
  {
    "text": "सुखं तर्हि कथं दिव्यमाप्यते भुवि वाञ्छितम् ।\nप्रपतामि ह्रदे घोरे पावके प्रपताम्यहम् ॥ १६॥"
  },
  {
    "text": "विषमद्मि गले पाशं कृत्वा प्राणांस्त्यजाम्यहम् ।\nविलप्यैवं रुरुस्तत्र विचार्य मनसा पुनः ॥ १७॥"
  },
  {
    "text": "उपायं चिन्तयामास स्थितस्तस्मिन्नदीतटे ।\nमरणात्किं फलं मे स्यादात्महत्या दुरत्यया ॥ १८॥"
  },
  {
    "text": "दुःखितश्च पिता मे स्याज्जननी चातिदुःखिता ।\nदैवस्तुष्टो भवेत्कामं दृष्ट्वा मां त्यक्तजीवितम् ॥ १९॥"
  },
  {
    "text": "सर्वः प्रमुदितश्च स्यान्मत्क्षये नात्र संशयः ।\nउपकारः प्रियायाः कः परलोके भवेदपि ॥ २०॥"
  },
  {
    "text": "मृते मय्यात्मघातेन विरहात्पीडितेऽपि च ।\nपरलोके प्रिया सापि न मे स्यादात्मघातिनः ॥ २१॥"
  },
  {
    "text": "एतदर्थं मृते दोषा मयि नैवामृते पुनः ।\nविमृश्यैव रुरुस्तत्र स्नात्वाचम्य शुचिः स्थितः ॥ २२॥"
  },
  {
    "text": "अब्रवीद्वचनं कृत्वा जलं पाणावसौ मुनिः ।\nयन्मया सुकृतं किञ्चित्कृतं देवार्चनादिकम् ॥ २३॥"
  },
  {
    "text": "गुरवः पूजिता भक्त्या हुतं जप्तं तपः कृतम् ।\nअधीतास्त्वखिला वेदा गायत्री संस्कृता यदि ॥ २४॥"
  },
  {
    "text": "रविराराधितस्तेन सञ्जीवतु मम प्रिया ।\nयदि जीवेन्न मे कान्ता त्यजे प्राणानहं ततः ॥ २५॥"
  },
  {
    "text": "इत्युक्त्वा तज्जलं भूमौ चिक्षेपाराध्य देवताः ।\nराजोवाच ।\nएवं विलपतस्तस्य भार्यया दुःखितस्य च ॥ २६॥"
  },
  {
    "text": "देवदूतस्तदाभ्येत्य वाक्यमाह रुरुं ततः ।\nदेवदूत उवाच ।\nमाकार्षीः साहसं ब्रह्मन्कथं जीवेन्मृता प्रिया ॥ २७॥"
  },
  {
    "text": "गतायुरेषा सुश्रोणी गन्धर्वाप्सरसोः सुता ।\nअन्यां कामय चार्वङ्गीं मृतेयं चाविवाहिता ॥ २८॥"
  },
  {
    "text": "किं रोदिषि सुदुर्बुद्धे का प्रीतिस्तेऽनया सह ।\nरुरुरुवाच ।\nदेवदूत न चान्यां वै वरिष्याम्यहमङ्गनाम् ॥ २९॥"
  },
  {
    "text": "यदि जीवेन्न जीवेद्वा मर्तव्यं चाधुना मया ।\nराजोवाच ।\nविदित्वेति हठं तस्य देवदूतो मुदान्वितः ॥ ३०॥"
  },
  {
    "text": "उवाच वचनं तथ्यं सत्यं चातिमनोहरम् ।\nउपायं श‍ृणु विप्रेन्द्र विहितं यत्सुरैः पुरा ॥ ३१॥"
  },
  {
    "text": "आयुषोऽर्धप्रदानेन जीवयाशु प्रमद्वराम् ।\nरुरुरुवाच ।\nआयुषोऽर्धं प्रयच्छामि कन्यायै नात्र संशयः ॥ ३२॥"
  },
  {
    "text": "अद्य प्रत्यावृतप्राणा प्रोत्तिष्ठतु मम प्रिया ।\nविश्वावसुस्तदा तत्र विमानेन समागतः ॥ ३३॥"
  },
  {
    "text": "ज्ञात्वा पुत्रीं मृतां चाशु स्वर्गलोकात्प्रमद्वराम् ।\nततो गन्धर्वराजश्च देवदूतश्च सत्तमः ॥ ३४॥"
  },
  {
    "text": "धर्मराजमुपेत्येदं वचनं प्रत्यभाषताम् ।\nधर्मराज रुरोः पत्नी सुता विश्वावसोस्तथा ॥ ३५॥"
  },
  {
    "text": "मृता प्रमद्वरा कन्या दष्टा सर्पेण चाधुना ।\nसा रुरोरायुषोऽर्धेन मर्तुकामस्य सूर्यज ॥ ३६॥"
  },
  {
    "text": "समुत्तिष्ठतु तन्वङ्गी व्रतचर्याप्रभावतः ।\nधर्म उवाच ।\nविश्वावसुसुतां कन्यां देवदूत यदीच्छसि ॥ ३७॥"
  },
  {
    "text": "उत्तिष्ठत्वायुषोऽर्धेन रुरुं गत्वा त्वमर्पय ।\nराजोवाच ।\nएवमुक्तस्ततो गत्वा जीवयित्वा प्रमद्वराम् ॥ ३८॥"
  },
  {
    "text": "रुरोः समर्पयामास देवदूतस्त्वरान्वितः ।\nततः शुभेऽह्नि विधिना रुरुणापि विवाहिता ॥ ३९॥"
  },
  {
    "text": "इत्थं चोपाययोगेन मृताप्युज्जीविता तदा ।\nउपायस्तु प्रकर्तव्यः सर्वथा शास्त्रसम्मतः ॥ ४०॥"
  },
  {
    "text": "मणिमन्त्रौषधीभिश्च विधिवत्प्राणरक्षणे ।\nइत्युक्त्वा सचिवान् राजा कल्पयित्वा सुरक्षकान् ॥ ४१॥"
  },
  {
    "text": "कारयित्वाथ प्रासादं सप्तभूमिकमुत्तमम् ।\nआरुरोहोत्तरासूनुः सचिवैः सह तत्क्षणम् ॥ ४२॥"
  },
  {
    "text": "मणिमन्त्रधराः शूराः स्थापितास्तत्र रक्षणे ।\nप्रेषयामास भूपालो मुनिं गौरमुखं ततः ॥ ४३॥"
  },
  {
    "text": "प्रसादार्थं सेवकस्य क्षमस्वेति पुनः पुनः ।\nब्राह्मणान्सिद्धमन्त्रज्ञान् रक्षणार्थमितस्ततः ॥ ४४॥"
  },
  {
    "text": "मन्त्रिपुत्रः स्थितस्तत्र स्थापयामास दन्तिनः ।\nन कश्चिदारुहेत्तत्र प्रासादे चातिरक्षिते ॥ ४५॥"
  },
  {
    "text": "वातोऽपि न चरेत्तत्र प्रवेशे विनिवार्यते ।\nभक्ष्यभोज्यादिकं राजा तत्रस्थश्च चकार सः ॥ ४६॥"
  },
  {
    "text": "स्तानसन्ध्यादिकं कर्म तत्रैव विनिवर्त्य च ।\nराजकार्याणि सर्वाणि तत्रस्थश्चाकरोन्नृपः ॥ ४७॥"
  },
  {
    "text": "मन्त्रिभिः सह सम्मन्त्र्य गणयन्दिवसानपि ।\nकश्चिच्च कश्यपो नाम ब्राह्मणो मन्त्रिसत्तमः ॥ ४८॥"
  },
  {
    "text": "शुश्राव च तथा शापं प्राप्तं राज्ञा महात्मना ।\nस धनार्थी द्विजश्रेष्ठः कश्यपः समचिन्तयत् ॥ ४९॥"
  },
  {
    "text": "व्रजामि तत्र यत्रास्ते शप्तो राजा द्विजेन ह ।\nइति कृत्वा मतिं विप्रः स्वगृहान्निःसृतः पथि ॥ ५०॥"
  },
  {
    "text": "कश्यपो मन्त्रविद्विद्वान्धनार्थी मुनिसत्तमः ॥ ५१॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां द्वितीयस्कन्धे\nपरीक्षिद्राज्ञो गुप्तगृहे वासवर्णनं नाम नवमोऽध्यायः ॥ २.९॥"
  },
  {
    "text": "२.१० दशमोऽध्यायः । परीक्षिन्मरणम् ।"
  },
  {
    "text": "सूत उवाच ।\nतस्मिन्नेव दिने नाम्ना तक्षकस्तं नृपोत्तमम् ।\nशप्तं ज्ञात्वा गृहात्तूर्णं निःसृतः पुरुषोत्तमः ॥ १॥"
  },
  {
    "text": "वृद्धब्राह्मणवेषेण तक्षकः पथि निर्गतः ।\nअपश्यत्कश्यपं मार्गे व्रजन्तं नृपतिं प्रति ॥ २॥"
  },
  {
    "text": "तमपृच्छत्पन्नगोऽसौ ब्राह्मणं मन्त्रवादिनम् ।\nक्व भवांस्त्वरितो याति किञ्च कार्यं चिकीर्षति ॥ ३॥"
  },
  {
    "text": "कश्यप उवाच ।\nपरीक्षितं नृपश्रेष्ठं तक्षकश्च प्रधक्ष्यति ।\nतत्राहं त्वरितो यामि नृपं कर्तुमपज्वरम् ॥ ४॥"
  },
  {
    "text": "मन्त्रोऽस्ति मम विप्रेन्द्र विषनाशकरः किल ।\nजीवयिष्याम्यहं तं वै जीवितव्येऽधुना किल ॥ ५॥"
  },
  {
    "text": "तक्षक उवाच ।\nअहं स पन्नगो ब्रह्मंस्तं धक्ष्यामि महीपतिम् ।\nनिवर्तस्व न शक्तस्त्वं मया दष्टं चिकित्सितुम् ॥ ६॥"
  },
  {
    "text": "कश्यप उवाच ।\nअहं दष्टं त्वया सर्प नृपं शप्तं द्विजेन वै ।\nजीवयिष्याम्यसन्देहं कामं मन्त्रबलेन वै ॥ ७॥"
  },
  {
    "text": "तक्षक उवाच ।\nयदि त्वं जीवितुं यासि मया दष्टं नृपोत्तमम् ।\nमन्त्रशक्तिबलं विप्र दर्शय त्वं ममानघ ॥ ८॥"
  },
  {
    "text": "धक्ष्याम्येनं च न्यग्रोधं विषदंष्ट्राभिरद्य वै ।\nकश्यप उवाच ।\nजीवयिष्ये त्वया दष्टं दग्धं वा पन्नगोत्तम ॥ ९॥"
  },
  {
    "text": "सूत उवाच ।\nअदशत्पन्नगो वृक्षं भस्मसाच्च चकार तम् ।\nउवाच कश्यपं भूयो जीवयैनं द्विजोत्तम ॥ १०॥"
  },
  {
    "text": "दृष्ट्वा भस्मीकृतं वृक्षं पन्नगेन विषाग्निना ।\nसर्वं भस्म समाहृत्य कश्यपो वाक्यमब्रवीत् ॥ ११॥"
  },
  {
    "text": "पश्य मन्त्रबलं मेऽद्य न्यग्रोधं पन्नगोत्तम ।\nजीवयाम्यद्य वृक्षं वै पश्यतस्ते महाविष ॥ १२॥"
  },
  {
    "text": "इत्युक्त्वा जलमादाय कश्यपो मन्त्रवित्तमः ।\nसिषेच भस्मराशिं तं मन्त्रितेनैव वारिणा ॥ १३॥"
  },
  {
    "text": "तद्वारिसेचनाज्जातो न्यग्रोधः पूर्ववच्छुभः ।\nविस्मयं तक्षकः प्राप्तो दृष्ट्वा तं जीवितं नगम् ॥ १४॥"
  },
  {
    "text": "तमाह कश्यपं नागः किमर्थं ते परिश्रमः ।\nसम्पादयामि तं कामं ब्रूहि वाडव वाञ्छितम् ॥ १५॥"
  },
  {
    "text": "कश्यप उवाच ।\nवित्तार्थी नृपतिं मत्वा शप्तं पन्नग निःसृतः ।\nगृहादहं चोपकर्तुं विद्यया नृपसत्तमम् ॥ १६॥"
  },
  {
    "text": "तक्षक उवाच ।\nवित्तं गृहाण विप्रेन्द्र यावदिच्छसि पार्थिवात् ।\nददामि स्वगृहं याहि सकामोऽहं भवाम्यतः ॥ १७॥"
  },
  {
    "text": "सूत उवाच ।\nतच्छ्रुत्वा वचनं तस्य कश्यपः परमार्थवित् ।\nचिन्तयामास मनसा किं करोमि पुनः पुनः ॥ १८॥"
  },
  {
    "text": "धनं गहीत्वा स्वगृहं प्रयामि यद्यहं पुनः ।\nभविष्यति न मे कीर्तिर्लोके लोभसमाश्रयात् ॥ १९॥"
  },
  {
    "text": "जीवितेऽथ नृपश्रेष्ठे कीर्तिः स्यादचला मम ।\nधनप्राप्तिश्च बहुधा भवेत्पुण्यं च जीवनात् ॥ २०॥"
  },
  {
    "text": "रक्षणीयं यशः कामं धिग्धनं यशसा विना ।\nसर्वस्वं रघुणा पूर्वं दत्तं विप्राय कीर्तये ॥ २१॥"
  },
  {
    "text": "हरिश्चन्द्रेण कर्णेन कीर्त्यर्थं बहुविस्तरम् ।\nउपेक्षेयं कथं भूपं दह्यमानं विषाग्निना ॥ २२॥"
  },
  {
    "text": "जीवितेऽद्य मया राज्ञि सुखं सर्वजनस्य च ।\nअराजके प्रजानाशो भविता नात्र संशयः ॥ २३॥"
  },
  {
    "text": "प्रजानाशस्य पापं मे भविष्यति मृते नृपे ।\nअपकीर्तिश्च लोकेषु धनलोभाद्भविष्यति ॥ २४॥"
  },
  {
    "text": "इति सञ्चिन्त्य मनसा ध्यानं कृत्वा स कश्यपः ।\nगतायुषं च नृपतिं ज्ञातवाम्बुद्धिमत्तरः ॥ २५॥"
  },
  {
    "text": "आसन्नमृत्युं राजानं ज्ञात्वा ध्यानेन कश्यपः ।\nगृहं ययौ स धर्मात्मा धनमादाय तक्षकात् ॥ २६॥"
  },
  {
    "text": "निवर्त्य कश्यपं सर्पः सप्तमे दिवसे नृपम् ।\nहन्तुकामो जगामाशु नगरं नागसाह्वयम् ॥ २७॥"
  },
  {
    "text": "शुश्राव नगरस्यान्ते प्रासादस्थं परीक्षितम् ।\nमणिमन्त्रौषधैः कामं रक्ष्यमाणमतन्द्रितम् ॥ २८॥"
  },
  {
    "text": "चिन्ताविष्टस्तदा नागो विप्रशापभयाकुलः ।\nचिन्तयामास योगेन प्रविशेयं गृहं कथम् ॥ २९॥"
  },
  {
    "text": "वञ्जयामि कथं चैनं राजानं पापकारिणम् ।\nविप्रशापाद्धतं मूढं विप्रपीडाकरं शठम् ॥ ३०॥"
  },
  {
    "text": "पाण्डवानां कुले जातः कोऽपि नैतादृशो भवेत् ।\nतापसस्य गले येन मृतः सर्पो निवेशितः ॥ ३१॥"
  },
  {
    "text": "कृत्वा विगर्हितं कर्म जानन्कालगतिं नृपः ।\nरक्षकान्भवने कृत्वा प्रासादमभिगम्य च ॥ ३२॥"
  },
  {
    "text": "मृत्युं वञ्चयते राजा वर्ततेऽद्य निराकुलः ।\nतं कथं धक्षयिष्यामि विप्रवाक्येन चोदितः ॥ ३३॥"
  },
  {
    "text": "न जानाति च मन्दात्मा मरणं ह्यनिवर्तनम् ।\nतेनासौ रक्षकान्स्थाप्य सौधारूढोऽद्य मोदते ॥ ३४॥"
  },
  {
    "text": "यदि वै विहितो मृत्युर्दैवेनामिततेजसा ।\nस कथं परिवर्तेत कृतैर्यत्नैस्तु कोटिभिः ॥ ३५॥"
  },
  {
    "text": "पाण्डवस्य च दायादो जानन्मृत्युं गतं नृपः ।\nजीवने मतिमास्थाय स्थितः स्थाने निराकुलः ॥ ३६॥"
  },
  {
    "text": "दानपुण्यादिकं राजा कर्तुमर्हति सर्वथा ।\nधर्मेण हन्यते व्याधिर्येनायुः शाश्वतं भवेत् ॥ ३७॥"
  },
  {
    "text": "नोचेन्मृत्युविधिं कृत्वा स्नानदानादिकाः क्रियाः ।\nमरणं स्वर्गलोकाय नरकायान्यथा भवेतू ॥ ३८॥"
  },
  {
    "text": "द्विजपीडाकृतं पापं पृथग्वास्य च भूपतेः ।\nविप्रशापस्तथा घोर आसन्ने मरणे किल ॥ ३९॥"
  },
  {
    "text": "न कोऽपि ब्राह्मणः पार्श्वे य एनं प्रतिबोधयेत् ।\nवेधसा विहितो मृत्युरनिवार्यस्तु सर्वथा ॥ ४०॥"
  },
  {
    "text": "इति सञ्चिन्त्य सर्पोऽसौ स्वान्नागान्निकटे स्थितान् ।\nकृत्वा तापसवेषांस्तान्प्राहिणोत्सुभुजङ्गमान् ॥ ४१॥"
  },
  {
    "text": "फलमूलादिकं गृह्य राज्ञे नागोऽथ तक्षकः ।\nस्वयं च कीटरूपेण फलमध्ये ससार ह ॥ ४२॥"
  },
  {
    "text": "निर्गतास्ते तदा नागाः फलान्यादाय सत्वराः ।\nते राजभवनं प्राप्य स्थिताः प्रासादसन्निधौ ॥ ४३॥"
  },
  {
    "text": "रक्षकास्तापसान्दृष्ट्वा पप्रच्छुस्तच्चिकीर्षितम् ।\nऊचुस्ते भूपतिं द्रष्टुं प्राप्ताः स्मोऽद्य तपोवनात् ॥ ४४॥"
  },
  {
    "text": "अभिमन्युसुतं वीरं कुलार्कं चारुदर्शनम् ।\nपरिवर्धयितुं प्राप्ता मन्त्रैराथर्वणैस्तथा ॥ ४५॥"
  },
  {
    "text": "निवेदयध्वं राजानं दर्शनार्थागतान्मुनीन् ।\nकृत्वाभिषेकान्यास्यामो दत्त्वा मिष्टफलानिच ॥ ४६॥"
  },
  {
    "text": "भारतानां कुले वापि न दृष्टा द्वाररक्षकाः ।\nन श्रुतं तापसानां तु राज्ञोऽसन्दर्शनं किल ॥ ४७॥"
  },
  {
    "text": "आरोहामो वयं तत्र यत्र राजा परीक्षितः ।\nआशीर्भिर्वर्धयित्वैनं दत्ताज्ञाः प्रव्रजामहे ॥ ४८॥"
  },
  {
    "text": "सूत उवाच ।\nइत्याकर्ण्य वचस्तेषां तापसानां तु रक्षकाः ।\nप्रत्यूचुस्तान् द्विजान्मत्वा निदेशं भूपतेर्यथा ॥ ४९॥"
  },
  {
    "text": "नाद्य वो दर्शनं विप्रा राज्ञः स्यादिति नो मतिः ।\nश्वः सर्वतापसैरत्र त्वागन्तव्यं नृपालये ॥ ५०॥"
  },
  {
    "text": "अनारोहस्तु प्रासादो विप्राणां मुनिसत्तमाः ।\nविप्रशापभयाद्राज्ञा विहितोऽस्ति न संशयः ॥ ५१॥"
  },
  {
    "text": "तदोचुस्तानथो विप्राः फलमूलजलानि च ।\nविप्राशिषश्च राज्ञेऽथ ग्राहयन्तु सुरक्षकाः ॥ ५२॥"
  },
  {
    "text": "ते गत्वा नृपतिं प्रोचुस्तापसानागताञ्जनाः ।\nराजोवाचानयध्वं वै फलमूलादिकं च यत् ॥ ५३॥"
  },
  {
    "text": "पृच्छध्वं तापसान्कार्यं प्रातरागमनं पुनः ।\nप्रणामं कथयध्वं मे नाद्य सन्दर्शनं मम ॥ ५४॥"
  },
  {
    "text": "ते गत्वाथ समादाय फलमूलादिकं च यत् ।\nराज्ञे समर्पयामासुर्बहुमानपुरःसरम् ॥ ५५॥"
  },
  {
    "text": "गतेषु तेषु नागेषु विप्रवेषावृतेषु च ।\nफलान्यादाय राजासौ सचिवानिदमब्रवीत् ॥ ५६॥"
  },
  {
    "text": "सुहृदो भक्षयन्त्वद्य फलान्येतानि सर्वशः ।\nअद्म्यहं चैकमेतद्वै फलं विप्रार्पितं महत् ॥ ५७॥"
  },
  {
    "text": "इत्युक्त्वा तत्फलं दत्त्वा सुहृद्भ्यश्चोत्तरासुतः ।\nकरे कृत्वा फलं पक्वं ददार नृपतिः स्वयम् ॥ ५८॥"
  },
  {
    "text": "विदारितं फलं राज्ञा तत्र कृमिरभूदणुः ।\nस कृष्णनयनस्ताम्रो दृष्टो भूपतिना स्वयम् ॥ ५९॥"
  },
  {
    "text": "तं दृष्ट्वा नृपतिः प्राह सचिवान्विस्मितानथ ।\nअस्तमभ्येति सविता विषादद्य न मे भयम् ॥ ६०॥"
  },
  {
    "text": "अङ्गीकरोमि तं शापं कृमिको मां दशत्वयम् ।\nएवमुक्त्वा स राजेन्द्रो ग्रीवायां संन्यवेशयत् ॥ ६१॥"
  },
  {
    "text": "अस्तं याते दिवानाथे धृतः कण्ठेऽथ कीटकः ।\nतक्षकस्तु तदा जातः कालरूपी भयानकः ॥ ६२॥"
  },
  {
    "text": "राजा संवेष्टितस्तेन दष्टश्चापि महीपतिः ।\nमन्त्रिणो विस्मयं प्राप्ता रुरुदुर्भृशदुःखिताः ॥ ६३॥"
  },
  {
    "text": "घोररूपमहिं वीक्ष्य दुद्रुवुस्ते भयार्दिताः ।\nचुक्रुशू रक्षकाः सर्वे हाहाकारो महानभूत् ॥ ६४॥"
  },
  {
    "text": "वेष्टितो भोगिभोगेन विनष्टबहुपौरुषः ।\nनोवाच नृपतिः किञ्चिन्न चचालोत्तरासुतः ॥ ६५॥"
  },
  {
    "text": "उत्थिताग्निशिखा घोरा विषजा तक्षकाननात् ।\nप्रजज्वाल नृपं त्वाशु गतप्राणं चकार ह ॥ ६६॥"
  },
  {
    "text": "हत्वाशु जीवितं राज्ञस्तक्षको गगने गतः ।\nजगद्दग्धं तु कुर्वाणं ददृशुस्तं जना इह ॥ ६७॥"
  },
  {
    "text": "स पपात गतप्राणो राजा दग्ध इव द्रुमः ।\nचुकुशुश्च जनाः सर्वे मृतं दृष्ट्वा नराधिपम् ॥ ६८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nद्वितीयस्कन्धे परीक्षिन्मरणं नाम दशमोऽध्यायः ॥ २.१०॥"
  },
  {
    "text": "२.११ एकादशोऽध्यायः । सर्पसत्रवर्णनम् ।"
  },
  {
    "text": "सूत उवाच ।\nगतप्राणं तु राजानं बालं पुत्रं समीक्ष्य च ।\nचक्रुश्च मन्त्रिणः सर्वे परलोकस्य सत्क्रियाः ॥ १॥"
  },
  {
    "text": "गङ्गातीरे दग्धदेहं भस्मप्रायं महीपतिम् ।\nअगुरुभिश्चाभियुक्तायां चितायामध्यरोपयन् ॥ २॥"
  },
  {
    "text": "दुर्मरणे मृतस्यास्य चकुश्चैवौर्ध्वदैहिकीम् ।\nक्रियां पुरोहितास्तस्य वेदमन्त्रैर्विधानतः ॥ ३॥"
  },
  {
    "text": "ददुर्दानानि विप्रेभ्यो गाः सुवर्णं यथोचितम् ।\nअन्नं बहुविधं तत्र वस्त्राणि विविधानि च ॥ ४॥"
  },
  {
    "text": "सुमुहूर्ते सुतं बालं प्रजानां प्रीतिवर्धनम् ।\nसिंहासने शुभे तत्र मन्त्रिणः संन्यवेशयन् ॥ ५॥"
  },
  {
    "text": "पौरा जानपदा लोकाश्चक्रुस्तं नृपतिं शिशुम् ।\nजनमेजयनामानं राजलक्षणसंयुतम् ॥ ६॥"
  },
  {
    "text": "धात्रेयी शिक्षयामास राजचिह्नानि सर्वशः ।\nदिने दिने वर्धमानः स बभूव महामतिः ॥ ७॥"
  },
  {
    "text": "प्राप्ते चैकादशे वर्षे तस्मै कुलपुरोहितः ।\nयथोचितां ददौ विद्यां जग्राह स यथोचिताम् ॥ ८॥"
  },
  {
    "text": "धनुर्वेदं कृपः पूर्णं ददावस्मै सुसंस्कृतम् ।\nअर्जुनाय यथा द्रोणः कर्णाय भार्गवो यथा ॥ ९॥"
  },
  {
    "text": "सम्प्राप्तविद्यो बलवान्वभूव दुरतिक्रमः ।\nधनुर्वेदे तथा वेदे पारगः परमार्थवित् ॥ १०॥"
  },
  {
    "text": "धर्मशास्त्रार्थकुशलः सत्यवादी जितेन्द्रियः ।\nचकार राज्यं धर्मात्मा पुरा धर्मसुतो यथा ॥ ११॥"
  },
  {
    "text": "ततः सुवर्णवर्माख्यो राजा काशिपतिः किल ।\nवपुष्टमां शुभा कन्यां ददौ पारीक्षिताय च ॥ १२॥"
  },
  {
    "text": "स तां प्राप्यासितापाङ्गीं मुमुदे जनमेजयः ।\nकाशिराजसुतां कान्तां प्राप्य राजा यथा पुरा ॥ १३॥"
  },
  {
    "text": "विचित्रवीर्यो मुमुदे सुभद्रां च यथार्जुनः ।\nविजहार महीपालो वनेषूपवनेषु च ॥ १४॥"
  },
  {
    "text": "तया कमलपत्राक्ष्या शच्या शतक्रतुर्यथा ।\nप्रजास्तस्य सुसन्तुष्टा बभूवुः सुखलालिताः ॥ १५॥"
  },
  {
    "text": "मन्त्रिणः कर्मकुशलाश्चक्रुः कार्याणि सर्वशः ।\nएतस्मिन्नेव काले तु मुनिरुत्तङ्कनामकः ॥ १६॥"
  },
  {
    "text": "तक्षकेण परिक्लिष्टो हस्तिनापुरमभ्यगात् ।\nवैरस्यापचितिं कोऽस्य प्रकुर्यादिति चिन्तयन् ॥ १७॥"
  },
  {
    "text": "परीक्षितसुतं मत्वा तं नृपं समुपागतः ।\nकार्याकार्यं न जानासि समये नृपसत्तम ॥ १८॥"
  },
  {
    "text": "अकर्तव्यं करोष्यद्य कर्तव्यं न करोषि वै ।\nकिं त्वां सम्प्रार्थयाम्यद्य गतामर्षं निरुद्यमम् ॥ १९॥"
  },
  {
    "text": "अवैरज्ञमतन्त्रज्ञं बालचेष्टासमन्वितम् ।\nजनमेजय उवाच ।\nकिं वैरं न मया ज्ञातं न किं प्रतिकृतं मया ॥ २०॥"
  },
  {
    "text": "तद्वद त्वं महाभाग करोमि यदनन्तरम् ।\nउत्तङ्क उवाच ।\nपिता ते निहतो भूप तक्षकेण दुरात्मना ॥ २१॥"
  },
  {
    "text": "मन्त्रिणस्त्वं समाहूय पृच्छ स्वपितृनाशनम् ।\nसूत उवाच ।\nतच्छ्रुत्वा वचनं राजा पप्रच्छ मन्त्रिसत्तमान् ॥ २२॥"
  },
  {
    "text": "ऊचुस्ते द्विजशापेन दष्टः सर्पेण वै मृतः ।\nजनमेजय उवाच ।\nशापोऽत्र कारणं राज्ञः शप्तस्य मुनिना किल ॥ २३॥"
  },
  {
    "text": "तक्षकस्य तु को दोषो ब्रूहि मे मुनिसत्तम ।\nउत्तङ्क उवाच ।\nतक्षकेण धनं दत्त्वा कश्यपः सन्निवारितः ॥ २४॥"
  },
  {
    "text": "न स किं तक्षको वैरी पितृहा तव भूपते ।\nभार्या रुरोः पुरा भूप दष्टा सर्पेण सा मृता ॥ २५॥"
  },
  {
    "text": "अविवाहिता तु मुनिना जीविता च पुनः प्रिया ।\nरुरुणापि कृता तत्र प्रतिज्ञा चातिदारुणा ॥ २६॥"
  },
  {
    "text": "यं यं सर्पं प्रपश्यामि तं तं हन्म्यायुधेन वै ।\nएवं कृत्वा प्रतिज्ञां स शस्त्रपाणी रुरुस्तदा ॥ २७॥"
  },
  {
    "text": "व्यचरत्पृथिवीं राजन्निघ्नन्सर्पान्यतस्ततः ।\nएकदा स वने घोरं डुण्डुभं जरसान्वितम् ॥ २८॥"
  },
  {
    "text": "अपश्यद्दण्डमुद्यम्य हन्तुं तं समुपाययौ ।\nअभ्यहन्रुषितो विप्रस्तमुवाचाथ डुण्डुभः ॥ २९॥"
  },
  {
    "text": "नापराध्नोमि ते विप्र कस्मान्मामभिहंसि वै ।\nरुरुरुवाच ।\nप्राणप्रिया मे दयिता दष्टा सर्पेण सा मृता ॥ ३०॥"
  },
  {
    "text": "प्रतिज्ञेयं तदा सर्प दुःखितेन मया कृता ।\nडुण्डुभ उवाच ।\nनाहं दशामि तेऽन्ये वै ये दशन्ति भुजङ्गमाः ॥ ३१॥"
  },
  {
    "text": "शरीरसमयोगेन न मां हिंसितुमर्हसि ।\nउत्तङ्क उवाच ।\nश्रुत्वा तां मानुषीं वाणीं सर्पेणोक्तां मनोहराम् ॥ ३२॥"
  },
  {
    "text": "रुरुः पप्रच्छ कोऽसि त्वं कस्माद्डुण्डुभतां गतः ।\nसर्प उवाच ।\nब्राह्मणोऽहं पुरा विप्र सखा मे खगमाभिधः ॥ ३३॥"
  },
  {
    "text": "विप्रो धर्मभृतां श्रेष्ठः सत्यवादी जितेन्द्रियः ।\nस मया वञ्जितो मौर्ख्यात्सर्पं कृत्वा च तार्णकम् ॥ ३४॥"
  },
  {
    "text": "भयं च प्रापितोऽत्यर्थमग्निहोत्रगृहे स्थितः ।\nतेन भीतेन शप्तोऽहं विह्वलेनातिवेपिना ॥ ३५॥"
  },
  {
    "text": "भव सर्पो मन्दबुद्धे येनाहं धर्षितस्त्वया ।\nमया प्रसादितोऽत्यर्थं सर्पेणासौ द्विजोत्तमः ॥ ३६॥"
  },
  {
    "text": "मामुवाचाथ तत्क्रोधात्किञ्चिच्छान्तिमवाप्य च ।\nरुरुस्ते मोचिता शापस्यास्य सर्प भविष्यति ॥ ३७॥"
  },
  {
    "text": "प्रमतेस्तु सुतो नूनमिति मां सोऽब्रवीद्वचः ।\nसोऽहं सर्पो रुरुस्त्वं च श‍ृणु मे परमं वचः ॥ ३८॥"
  },
  {
    "text": "अहिंसा परमो धर्मो विप्राणां नात्र संशयः ।\nदया सर्वत्र कर्तव्या ब्राह्मणेन विजानता ॥ ३९॥"
  },
  {
    "text": "यज्ञादन्यत्र विप्रेन्द्र न हिंसा याज्ञिको मता ।\nसूत उवाच ।\nसर्पयोनेर्विनिर्मुक्तो बाह्मणोऽसौ रुरुस्ततः ॥ ४०॥"
  },
  {
    "text": "कृत्वा तस्य च शापान्तं परित्यक्तं च हिंसनम् ।\nविवाहिता तेन बाला मृता सज्जीविता पुनः ॥ ४१॥"
  },
  {
    "text": "कदनं सर्वसर्पाणां कृतं वैरमनुस्मरन् ।\nत्वं तु वैरं समुत्सृज्य वर्तसे पन्नगेष्वथ ॥ ४२॥"
  },
  {
    "text": "विमन्युर्भरतश्रेष्ठ पितृघातकरेषु वै ।\nअन्तरिक्षे मृतस्तातः स्नानदानविवर्जितः ॥ ४३॥"
  },
  {
    "text": "तस्योद्धारं च राजेन्द्र कुरु हत्वाथ पन्नगान् ।\nपितुर्वैरं न जानाति जीवन्नेव मृतो हि सः ॥ ४४॥"
  },
  {
    "text": "दुर्गतिस्ते पितुस्तावद्यावत्तान्न हनिष्यसि ।\nअम्बामखमिषं कृत्वा कुरु यज्ञं नृपोत्तम ॥ ४५॥"
  },
  {
    "text": "सर्पसत्रं महाराज पितुर्वैरमनुस्मरन् ।\nसूत उवाच ।\nइति तस्य वचः श्रुत्वा राजा जन्मेजयस्तदा ॥ ४६॥"
  },
  {
    "text": "नेत्राभ्यामश्रुपातं च चकारातीव दुःखितः ।\nधिङ्मामस्तु सुदुर्बुद्धेर्वृथा मानकरस्य वै ॥ ४७॥"
  },
  {
    "text": "पिता यस्य गतिं घोरां प्राप्तः पन्नगपीडितः ।\nअद्याहं मखमारभ्य करोम्यपचितिं पितुः ॥ ४८॥"
  },
  {
    "text": "हत्वा सर्पानसन्दिग्धो दीप्यमाने विभावसौ ।\nआहूय मन्त्रिणः सर्वान् राजा वचनमब्रवीत् ॥ ४९॥"
  },
  {
    "text": "कुर्वन्तु यज्ञसम्भारं यथार्हं मन्त्रिसत्तमाः ।\nगङ्गातीरे शुभां भूमिं मापयित्वा द्विजोत्तमैः ॥ ५०॥"
  },
  {
    "text": "कुर्वन्तु मण्डपं स्वस्थाः शतस्तम्भं मनोहरम् ।\nवेदी यज्ञस्य कर्तव्या ममाद्य सचिवाः खलु ॥ ५१॥"
  },
  {
    "text": "तदङ्गत्वे विधेयो वै सर्पसत्रः सुविस्तरः ।\nतक्षकस्तु पशुस्तत्र होतोत्तङ्को महामुनिः ॥ ५२॥"
  },
  {
    "text": "शीघ्रमाहूयतां विप्राः सर्वज्ञा वेदपारगाः ।\nसूत उवाच ।\nमन्त्रिणस्तु तदा चक्रुर्भूपवाक्यैर्विचक्षणाः ॥ ५३॥"
  },
  {
    "text": "यज्ञस्य सर्वसम्भारं वेदीं यज्ञस्य विस्तृताम् ।\nहवने वर्तमाने तु सर्पाणां तक्षको गतः ॥ ५४॥"
  },
  {
    "text": "इन्द्रं प्रति भयार्तोऽहं त्राहि मामिति चाब्रवीत् ।\nभयभीतं समाश्वास्य स्वासने सन्निवेश्य च ॥ ५५॥"
  },
  {
    "text": "ददावभयमत्यर्थं निर्भयो भव पन्नग ।\nतमिन्द्रशरणं ज्ञात्वा मुनिर्दत्ताभयं तथा ॥ ५६॥"
  },
  {
    "text": "उत्तङ्कोऽह्वयदुद्विग्नः सेन्द्रं कृत्वा निमन्त्रणम् ।\nस्मृतस्तदा तक्षकेण यायावरकुलोद्भवः ॥ ५७॥"
  },
  {
    "text": "आस्तीको नाम धर्मात्मा जरत्कारुसुतो मुनिः ।\nतत्रागत्य मुनेर्बालस्तुष्टाव जनमेजयम् ॥ ५८॥"
  },
  {
    "text": "राजा तमर्चयामास दृष्ट्वा बालं सुपण्डितम् ।\nअर्चयित्वा नृपस्तं तु छन्दयामास वाञ्छितैः ॥ ५९॥"
  },
  {
    "text": "स तु वव्रे महाभाग यज्ञोऽयं विरमत्विति ।\nसत्यबद्धो नृपस्तेन प्रार्थितश्च पुनस्तथा ॥ ६०॥"
  },
  {
    "text": "होमं निवर्तयामास सर्पाणां मुनिवाक्यतः ।\nभारतं श्रावयामास वैशम्पायन विस्तरात् ॥ ६१॥"
  },
  {
    "text": "श्रुत्वापि नृपतिः कामं न शान्तिमभिजग्मिवान् ।\nव्यासं पप्रच्छ भूपालो मम शान्तिः कथं भवेत् ॥ ६२॥"
  },
  {
    "text": "मनोऽतिदह्यते कामं किं करोमि वदस्व मे ।\nपिता मे दुर्भगस्यैव मृतः पार्थसुतात्मजः ॥ ६३॥"
  },
  {
    "text": "क्षत्रियाणां महाभाग सङ्ग्रामे मरणं वरम् ।\nरणे वा मरणं व्यास गृहे वा विधिपूर्वकम् ॥ ६४॥"
  },
  {
    "text": "मरणं न पितुर्मेऽभूदन्तरिक्षे मृतोऽवशः ।\nशान्त्युपायं वदस्वात्र त्वं च सत्यवतीसुत ॥ ६५॥"
  },
  {
    "text": "यथा स्वर्गं व्रजेदाशु पिता मे दुर्गतिं गतः ॥ ६६॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nद्वितीयस्कन्धे सर्पसत्रवर्णनं नामैकादशोऽध्यायः ॥ २.११॥"
  },
  {
    "text": "२.१२ द्वादशोऽध्यायः । श्रोतृप्रवक्तृप्रसङ्गः ।"
  },
  {
    "text": "सूत उवाच ।\nतच्छ्रुत्वा वचनं तस्य व्यासः सत्यवतीसुतः ।\nउवाच वचनं तत्र सभायां नृपतिं च तम् ॥ १॥"
  },
  {
    "text": "व्यास उवाच ।\nश‍ृणु राजन् प्रवक्ष्यामि पुराणं गुह्यमद्भुतम् ।\nपुण्यं भागवतं नाम नानाख्यानयुतं शिवम् ॥ २॥"
  },
  {
    "text": "अध्यापितं मया पूर्वं शुकायात्मसुताय वै ।\nश्रावयामि नृप त्वां हि रहस्यं परमं मम ॥ ३॥"
  },
  {
    "text": "धर्मार्थकाममोक्षाणां कारणं श्रवणात्किल ।\nशुभद सुखदं नित्यं सर्वागमसमुद्धृतम् ॥ ४॥"
  },
  {
    "text": "जनमेजय उवाच ।\nआस्तीकोऽयं सुतः कस्य विघ्नार्थं कथमागतः ।\nप्रयोजनं किमत्रास्य सर्पाणां रक्षणे प्रभो ॥ ५॥"
  },
  {
    "text": "कथयैतन्महाभाग विस्तरेण कथानकम् ।\nपुराणं च तथा सर्वं विस्तराद्वद सुव्रत ॥ ६॥"
  },
  {
    "text": "व्यास उवाच ।\nजरत्कारुर्मुनिः शान्तो न चकार गृहाश्रमम् ।\nतेन दृष्टा वने गर्ते लम्बमाना स्वपूर्वजाः ॥ ७॥"
  },
  {
    "text": "ततस्तमाहुः कुरु पुत्र दारा-\nन्यथा च नः स्यात्परमा हि तृप्तिः ।\nस्वर्गे व्रजामः खलु दुःखमुक्ता\nवयं सदाचारयुते सुते वै ॥ ८॥"
  },
  {
    "text": "स तानुवाचाथ लभे समाना-\nमयाचितां चातिवशानुगां च ।\nतदा गृहारम्भमहं करोमि\nब्रवीमि तथ्यं मम पूर्वजा वै ॥ ९॥"
  },
  {
    "text": "इत्युक्त्वा ताञ्जरत्कारुर्गतस्तीर्थान्प्रति द्विजः ।\nतदैव पन्नगाः शप्ता मात्राग्नौ निपतन्त्विति ॥ १०॥"
  },
  {
    "text": "कश्यपस्य मुनेः पत्न्यौ कद्रूश्च विनता तथा ।\nदृष्ट्वादित्यरथे चाश्वमूचतुश्च परस्परम् ॥ ११॥"
  },
  {
    "text": "तं दृष्ट्वा च तदा कद्रूर्विनतामिदमब्रवीत् ।\nकिंवर्णोऽयं हयो भद्रे सत्यं प्रब्रूहि माचिरम् ॥ १२॥"
  },
  {
    "text": "विनतोवाच ।\nश्वेत एवाश्वराजोऽयं किं वा त्वं मन्यसे शुभे ।\nब्रूहि वर्णं त्वमप्यस्य ततस्तु विपणावहे ॥ १३॥"
  },
  {
    "text": "कद्रुरुवाच ।\nकृष्णवर्णमहं मन्ये हयमेनं शुचिस्मिते ।\nएहि सार्धं मया दिव्यं दासीभावाय भामिनि ॥ १४॥"
  },
  {
    "text": "सूत उवाच ।\nकद्रूश्च स्वसुतानाह सर्वान्सर्पान्वशे स्थितान् ।\nबालाञ्छ्यामान्प्रकुर्वन्तु यावतोऽश्वशरीरके ॥ १५॥"
  },
  {
    "text": "नेति केचन तत्राहुस्तानथासौ शशाप ह ।\nजनमेजयस्य यज्ञे वै गमिष्यथ हुताशनम् ॥ १६॥"
  },
  {
    "text": "अन्ये चक्रुर्हयं सर्पाः कर्बुरं वर्णभोगकैः ।\nवेष्टयित्वास्य पुच्छं तु मातुः प्रियचिकीर्षया ॥ १७॥"
  },
  {
    "text": "भगिन्यौ च सुसंयुक्ते गत्वा ददृशतुर्हयम् ।\nकर्बुरं तं हयं दृष्ट्वा विनता चातिदुःखिता ॥ १८॥"
  },
  {
    "text": "तदाजगाम गरुडः सुतस्तस्या महाबलः ।\nस दृष्ट्वा मातरं दीनामपृच्छत्पन्नगाशनः ॥ १९॥"
  },
  {
    "text": "मातः कथं सुदीनासि रुदितेव विभासि मे ।\nजीवमाने मयि सुते तथान्ये रविसारथौ ॥ २०॥"
  },
  {
    "text": "दुःखितासि ततो वां धिग्जीवितं चारुलोचने ।\nकिं जातेन सुतेनाथ यदि माता सुदुःखिता ॥ २१॥"
  },
  {
    "text": "शंस मे कारणं मातः करोमि विगतज्वराम् ।\nविनतोवाच ।\nसपत्न्या दास्यहं पुत्र किं ब्रवीमि वृथा क्षता ॥ २२॥"
  },
  {
    "text": "वह मां सा ब्रवीत्यद्य तेनास्मि दुःखिता सुत ।\nगरुड उवाच ।\nवहिष्येऽहं तत्र किल यत्र सा गन्तुमुत्सुका ॥ २३॥"
  },
  {
    "text": "मा शोकं कुरु कल्याणि निश्चिन्तां त्वां करोम्यहम् ।\nव्यास उवाच ।\nइत्युक्ता सा गता पार्श्वं कद्रोश्च विनता तदा ॥ २४॥"
  },
  {
    "text": "दासीभावमपाकर्तुं गरुडोऽपि महाबलः ।\nउवाह तां सपुत्रां वै सिन्धोः पारं जगाम ह ॥ २५॥"
  },
  {
    "text": "गत्वा तां गरुडः प्राह ब्रूहि मातर्नमोऽस्तु ते ।\nकथं मुच्येत मे माता दासीभावादसंशयम् ॥ २६॥"
  },
  {
    "text": "कद्रूरुवाच ।\nअमृतं देवलोकात्त्वं बलादानीय मे सुतान् ।\nसमर्पय सुताद्याशु मातरं मोचयाबलाम् ॥ २७॥"
  },
  {
    "text": "व्यास उवाच ।\nइत्युक्तः प्रययौ शीघ्रमिन्द्रलोकं महाबलः ।\nकृत्वा युद्धं जहाराशु सुधाकुम्भं खगोत्तमः ॥ २८॥"
  },
  {
    "text": "समानीयामृतं मात्रे वैनतेयः समर्पयत् ।\nमोचिता विनता तेन दासीभावादसंशयम् ॥ २९॥"
  },
  {
    "text": "अमृतं सञ्जहारेन्द्रः स्नातुं सर्पा यदा गताः ।\nदासीभावाद्विनिर्मुक्ता विनता विपतेर्बलात् ॥ ३०॥"
  },
  {
    "text": "तत्रास्तीर्णाः कुशास्तैस्तु लीढाः पन्नगनामकैः ।\nद्विजिह्वास्ते सुसम्पन्नाः कुशाग्रस्पर्शमात्रतः ॥ ३१॥"
  },
  {
    "text": "मात्रा शप्ताश्च ये नागा वासुकिप्रमुखाः शुचा ।\nब्रह्माणं शरणं गत्वा ते होचुः शापजं भयम् ॥ ३२॥"
  },
  {
    "text": "तानाह भगवान्ब्रह्मा जरत्कारुर्महामुनिः ।\nवासुकेर्भगिनीं तस्मै अर्पयध्वं सनामिकाम् ॥ ३३॥"
  },
  {
    "text": "तस्यां यो जायते पुत्रः स वस्त्राता भविष्यति ।\nआस्तीक इति नामासौ भविता नात्र संशयः ॥ ३४॥"
  },
  {
    "text": "वासुकिस्तु तदाकर्ण्य वचनं ब्रह्मणः शिवम् ।\nवनं गत्वा सुतां तस्मै ददौ विनयपूर्वकम् ॥ ३५॥"
  },
  {
    "text": "सनामां तां मुनिर्ज्ञात्वा जरत्कारुरुवाच तम् ।\nअप्रियं मे यदा कुर्यात्तदा तां सन्त्यजाम्यहम् ॥ ३६॥"
  },
  {
    "text": "वाग्बन्धं तादृशं कृत्वा मुनिर्जग्राह तां स्वयम् ।\nदत्त्वा च वासुकिः कामं भवनं स्वं जगाम ह ॥ ३७॥"
  },
  {
    "text": "कृत्वा पर्णकुटीं शुभ्रां जरत्कारुर्महावने ।\nतया सह सुखं प्राप रममाणः परन्तप ॥ ३८॥"
  },
  {
    "text": "एकदा भोजनं कृत्वा सुप्तोऽसौ मुनिसत्तमः ।\nभगिनी वासुकेस्तत्र संस्थिता वरवर्णिनी ॥ ३९॥"
  },
  {
    "text": "न सम्बोधयितव्योऽहं त्वया कान्ते कथञ्चन ।\nइत्युक्त्वा तु गतो निद्रां मुनिस्तां सुदतीं तदा ॥ ४०॥"
  },
  {
    "text": "रविरस्तगिरिं प्राप्तः सन्ध्याकाल उपस्थिते ।\nकिं करोमि न मे शान्तिस्त्यजेन्मां बोधितः पुनः ॥ ४१॥"
  },
  {
    "text": "धर्मलोपभयाद्भीता जरत्कारुरचिन्तयत् ।\nनोचेत्प्रबोथयाम्येनं सन्ध्याकालो वृथा व्रजेत् ॥ ४२॥"
  },
  {
    "text": "धर्मनाशाद्वरं त्यागस्तथापि मरणं ध्रुवम् ।\nधर्महानिर्नराणां हि नरकाय भवेत्पुनः ॥ ४३॥"
  },
  {
    "text": "इति सञ्चिन्त्य सा बाला तं मुनिं प्रत्यबोधयत् ।\nसन्ध्याकालोऽपि सञ्जात उत्तिष्ठोत्तिष्ठसुव्रत ॥ ४४॥"
  },
  {
    "text": "उत्थितोऽसौ मुनिः कोपात्तामुवाच व्रजाम्यहम् ।\nत्वं तु भ्रातृगृहं याहि निद्राविच्छेदकारिणी ॥ ४५॥"
  },
  {
    "text": "वेपमानाब्रवीद्वाक्यमित्युक्ता मुनिना तदा ।\nभ्रात्रा दत्ता यदर्थं तत्कथं स्यादमितप्रभ ॥ ४६॥"
  },
  {
    "text": "मुनिः प्राह जरत्कारुं तदस्तीति निराकुलः ।\nगता सा मुनिना त्यक्ता वासुकेः सदनं तदा ॥ ४७॥"
  },
  {
    "text": "पृष्टा भ्रात्राब्रवीद्वाक्यं यथोक्तं पतिना तदा ।\nअस्तीत्युक्त्वा च हित्वा मां गतोऽसौ मुनिसत्तमः ॥ ४८॥"
  },
  {
    "text": "वासुकिस्तु तदाकर्ण्य सत्यावाङ्मुनिरित्युत ।\nविश्वासं च परं कृत्वा भगिनीं तां समाश्रयत् ॥ ४९॥"
  },
  {
    "text": "ततः कालेन कियता जातोऽसौ मुनिबालकः ।\nआस्तीक इति नामासौ विख्यातः कुरुसत्तम ॥ ५०॥"
  },
  {
    "text": "तेनायं रक्षितो यज्ञस्तव पार्थिवसत्तम ।\nमातृपक्षस्य रक्षार्थं मुनिना भावितात्मना ॥ ५१॥"
  },
  {
    "text": "भव्यं कृतं महाराज मानितोऽयं त्वया मुनिः ।\nयायावरकुलोत्पनो वासुकेर्भगिनीसुतः ॥ ५२॥"
  },
  {
    "text": "स्वस्ति तेऽस्तु महाबाहो भारतं सकलं श्रुतम् ।\nदानानि बहु दत्तानि पूजिता मुनयस्तथा ॥ ५३॥"
  },
  {
    "text": "कृतेन सुकृतेनापि न पिता स्वर्गतिं गतः ।\nपावितं न कुलं कृत्स्नं त्वया भूपतिसत्तम ॥ ५४॥"
  },
  {
    "text": "देव्याश्चायतनं भूप विस्तीर्णं कुरु भक्तितः ।\nयेन वै सकला सिद्धिस्तव स्याज्जनमेजय ॥ ५५॥"
  },
  {
    "text": "पूजिता परया भक्त्या शिवा सकलदा सदा ।\nकुलवृद्धिं करोत्येव राज्यं च सुस्थिरं सदा ॥ ५६॥"
  },
  {
    "text": "देवीमखं विधानेन कृत्वा पार्थिवसत्तम ।\nश्रीमद्भागवतं नाम पुराणं परमं श‍ृणु ॥ ५७॥"
  },
  {
    "text": "त्वामहं श्रावयिष्यामि कथां परमपावनीम् ।\nसंसारतारिणीं दिव्यां नानारससमाहृताम् ॥ ५८॥"
  },
  {
    "text": "न श्रोतव्यं परं चास्मात्पुराणाद्विद्यते भुवि ।\nनाराध्यं विद्यते राजन्देवीपादाम्बुजादृते ॥ ५९॥"
  },
  {
    "text": "ते सभाग्याः कृतप्रज्ञा धन्यास्ते नृपसत्तम ।\nयेषां चित्ते सदा देवी वसति प्रेमसङ्कुले ॥ ६०॥"
  },
  {
    "text": "सुदुःखितास्ते दृश्यन्ते भुवि भारत भारते ।\nनाराधिता महामाया यैर्जनैश्च सदाम्बिका ॥ ६१॥"
  },
  {
    "text": "ब्रह्मादयः सुराः सर्वे यदाराधनतत्पराः ।\nवर्तन्ते सर्वदा राजंस्तां न सेवेत को जनः ॥ ६२॥"
  },
  {
    "text": "य इदं श‍ृणुयान्नित्यं सर्वान्कामानवाप्नुयात् ।\nभगवत्या समाख्यातं विष्णवे यदनुत्तमम् ॥ ६३॥"
  },
  {
    "text": "तेन श्रुतेन ते राजंश्चित्ते शान्तिर्भविष्यति ।\nपितॄणां चाक्षयः स्वर्गः पुराणश्रवणाद्भवेत् ॥ ६४॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nद्वितीयस्कन्धे श्रोतृप्रवक्तृप्रसङ्गो नाम द्वादशोऽध्यायः ॥ २.१२॥"
  },
  {
    "text": "॥ इति श्रीमद्देवीभागवते महापुराणे द्वितीयस्कन्धः समाप्तः ॥"
  }
]
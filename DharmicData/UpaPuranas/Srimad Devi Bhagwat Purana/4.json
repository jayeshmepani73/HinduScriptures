[
  {
    "text": "४.१ प्रथमोऽध्यायः । जनमेजयप्रश्नाः ।"
  },
  {
    "text": "जनमेजय उवाच ।\nवासवेय मुनिश्रेष्ठ सर्वज्ञाननिधेऽनघ ।\nप्रष्टुमिच्छाम्यहं स्वामिन्नस्माकं कुलवर्धन ॥ १॥"
  },
  {
    "text": "शूरसेनसुतः श्रीमान्वसुदेवः प्रतापवान् ।\nश्रुतं मया हरिर्यस्य पुत्रभावमवाप्तवान् ॥ २॥"
  },
  {
    "text": "देवानामपि पूज्योऽभून्नाम्ना चानकदुन्दुभिः ।\nकारागारे कथं बद्धः कंसस्य धर्मतत्परः ॥ ३॥"
  },
  {
    "text": "देवक्या भार्यया सार्धं किमागः कृतवानसौ ।\nदेवक्या बालषट्कस्य विनाशश्च कृतः पुनः ॥ ४॥"
  },
  {
    "text": "तेन कंसेन कस्माद्वै ययातिकुलजेन च ।\nकारागारे कथं जन्म वासुदेवस्य वै हरेः ॥ ५॥"
  },
  {
    "text": "गोकुले च कथं नीतो भगवान्सात्वतां पतिः ।\nगतो जन्मान्तरं कस्मात्पितरौ निगडे स्थितौ ॥ ६॥"
  },
  {
    "text": "देवकीवसुदेवौ च कृष्णस्यामिततेजसः ।\nकथं न मोचितौ वृद्धौ पितरौ हरिणामुना ॥ ७॥"
  },
  {
    "text": "जगत्कर्तुं समर्थेन स्थितेन जनकोदरे ।\nप्राक्तनं किं तयोः कर्म दुर्विज्ञेयं महात्मभिः ॥ ८॥"
  },
  {
    "text": "जन्म वै वासुदेवस्य यत्रासीत्परमात्मनः ।\nके ते पुत्राश्च का बाला या कंसेन विपोथिता ॥ ९॥"
  },
  {
    "text": "शिलायां निर्गता व्योम्नि जाता त्वष्टभुजा पुनः ।\nगार्हस्थ्यञ्च हरेर्ब्रूहि बहुभार्यस्य चानघ ॥ १०॥"
  },
  {
    "text": "कार्याणि तत्र तान्येव देहत्यागं च तस्य वै ।\nकिंवदन्त्या श्रुतं यत्तन्मनो मोहयतीव मे ॥ ११॥"
  },
  {
    "text": "चरितं वासुदेवस्य त्वमाख्याहि यथातथम् ।\nनरनारायणौ देवौ पुराणावृषिसत्तमौ ॥ १२॥"
  },
  {
    "text": "धर्मपुत्रौ महात्मानौ तपश्चेरतुरुत्तमम् ।\nयौ मुनी बहुवर्षाणि पुण्ये बदरिकाश्रमे ॥ १३॥"
  },
  {
    "text": "निराहारौ जितात्मानौ निःस्पृहौ जितषड्गुणौ ।\nविष्णोरंशौ जगत्स्थेम्ने तपश्चेरतुरुत्तमम् ॥ १४॥"
  },
  {
    "text": "तयोरंशावतारौ हि जिष्णुकृष्णौ महाबलौ ।\nप्रसिद्धौ मुनिभिः प्रोक्तौ सर्वज्ञैर्नारदादिभिः ॥ १५॥"
  },
  {
    "text": "विद्यमानशरीरौ तौ कथं देहान्तरं गतौ ।\nनरनारायणौ देवौ पुनः कृष्णार्जुनौ कथम् ॥ १६॥"
  },
  {
    "text": "यौ चक्रतुस्तपश्चोग्रं मुक्त्यर्थं मुनिसत्तमौ ।\nतौ कथं प्रापतुर्देहौ प्राप्तयोगौ महातपौ ॥ १७॥"
  },
  {
    "text": "शूद्रः स्वधर्मनिष्ठस्तु देहान्ते क्षत्रियस्तु सः ।\nशुभाचारो मृतो यो वै स शूद्रो ब्राह्मणो भवेत् ॥ १८॥"
  },
  {
    "text": "ब्राह्मणो निःस्पृहः शान्तो भवरोगाद्विमुच्यते ।\nविपरीतमिदं भाति नरनारायणौ च तौ ॥ १९॥"
  },
  {
    "text": "तपसा शोषितात्मानौ क्षत्रियौ तौ बभूवतुः ।\nकेन तौ कर्मणा शान्तौ जातौ शापेन वा पुनः ॥ २०॥"
  },
  {
    "text": "ब्राह्मणौ क्षत्रियौ जातौ कारणं तन्मुने वद ।\nयादवानां विनाशश्च ब्रह्मशापादिति श्रुतः ॥ २१॥"
  },
  {
    "text": "कृष्णस्यापि हि गान्धार्याः शापेनैव कुलक्षयः ।\nप्रद्युम्नहरणं चैव शम्बरेण कथं कृतम् ॥ २२॥"
  },
  {
    "text": "वर्तमाने वासुदेवे देवदेवे जनार्दने ।\nपुत्रस्य सूतिकागेहाद्धरणं चातिदुर्घटम् ॥ २३॥"
  },
  {
    "text": "द्वारकादुर्गमध्याद्वै हरिवेश्माद्दुरत्ययात् ।\nन ज्ञातं वासुदेवेन तत्कथं दिव्यचक्षुषा ॥ २४॥"
  },
  {
    "text": "सन्देहोऽयं महान्ब्रह्मन्निसन्देहं कुरु प्रभो ।\nयत्पत्न्यो वासुदेवस्य दस्युभिर्लुण्ठिता हृताः ॥ २५॥"
  },
  {
    "text": "स्वर्गते देवदेवे तु तत्कथं मुनिसत्तम ।\nसंशयो जायते ब्रह्मंश्चित्तान्दोलनकारकः ॥ २६॥"
  },
  {
    "text": "विष्णोरंशः समुद्भूतः शौरिर्भूभारहारकृत् ।\nस कथं मथुराराज्यं भयात्त्यक्त्वा जनार्दनः ॥ २७॥"
  },
  {
    "text": "द्वारवत्यां गतः साधो ससैन्यः ससुहृद्गणः ।\nअवतारो हरेः प्रोक्तो भूभारहरणाय वै ॥ २८॥"
  },
  {
    "text": "पापात्मनां विनाशाय धर्मसंस्थापनाय च ।\nतत्कथं वासुदेवेन चौरास्ते न निपातिताः ॥ २९॥"
  },
  {
    "text": "यैर्हृता वासुदेवस्य पत्न्यः संलुण्ठिताश्च ताः ।\nस्तेनास्ते किं न विज्ञाताः सर्वज्ञेन सता पुनः ॥ ३०॥"
  },
  {
    "text": "भीष्मद्रोणवधः कामं भूभारहरणे मतः ।\nअर्चिताश्च महात्मानः पाण्डवा धर्मतत्पराः ॥ ३१॥"
  },
  {
    "text": "कृष्णभक्ताः सदाचारा युधिष्ठिरपुरोगमाः ।\nते कृत्वा राजसूयञ्च यज्ञराजं विधानतः ॥ ३२॥"
  },
  {
    "text": "दक्षिणा विविधा दत्त्वा ब्राह्मणेभ्योऽतिभावतः ।\nपाण्डुपुत्रास्तु देवांशा वासुदेवाश्रिता मुने ॥ ३३॥"
  },
  {
    "text": "घोरं दुःखं कथं प्राप्ताः क्व गतं सुकृतञ्च तत् ।\nकिं तत्पापं महारौद्रं येन ते पीडिताः सदा ॥ ३४॥"
  },
  {
    "text": "द्रौपदी च महाभागा वेदीमध्यात्समुत्थिता ।\nरमांशजा च साध्वी च कृष्णभक्तियुता तथा ॥ ३५॥"
  },
  {
    "text": "सा कथं दुःखमतुलं प्राप घोरं पुनः पुनः ।\nदुःशासनेन सा केशे गृहीता पीडिता भृशम् ॥ ३६॥"
  },
  {
    "text": "रजस्वला सभायां तु नीता भीतैकवाससा ।\nविराटनगरे दासी जाता मत्स्यस्य सा पुनः ॥ ३७॥"
  },
  {
    "text": "धर्षिता कीचकेनाथ रुदती कुररी यथा ।\nहृता जयद्रथेनाथ क्रन्दमानातिदुःखिता ॥ ३८॥"
  },
  {
    "text": "मोचिता पाण्डवैः पश्चाद्बलवद्भिर्महात्मभिः ।\nपूर्वजन्मकृतं पापं किं तद्येन च पीडिताः ॥ ३९॥"
  },
  {
    "text": "दुःखान्यनेकान्याप्तास्ते कथयाद्य महामते ।\nराजसूयं क्रतुवरं कृत्वा ते मम पूर्वजाः ॥ ४०॥"
  },
  {
    "text": "दुःखं महत्तरं प्राप्ताः पूर्वजन्मकृतेन वै ।\nदेवांशानां कथं तेषां संशयोऽयं महान्हि मे ॥ ४१॥"
  },
  {
    "text": "सदाचारैस्तु कौन्तेयैर्भीष्मद्रोणादयो हताः ।\nछलेन धनलाभार्थं जानानैर्नश्वरं जगत् ॥ ४२॥"
  },
  {
    "text": "प्रेरिता वासुदेवेन पापे घोरे महात्मना ।\nकुलं क्षयितवन्तस्ते हरिणा परमात्मना ॥ ४३॥"
  },
  {
    "text": "वरं भिक्षाटनं साधोर्नीवारैर्जीवनं वरम् ।\nयोधान्न हत्वा लोभेन शिल्पेन जीवनं वरम् ॥ ४४॥"
  },
  {
    "text": "विच्छिन्नस्तु त्वया वंशो रक्षितो मुनिसत्तम ।\nसमुत्पाद्य सुतानाशु गोलकाच्छत्रुनाशनान् ॥ ४५॥"
  },
  {
    "text": "सोऽल्पेनैव तु कालेन विराटतनयासुतः ।\nतापसस्य गले सर्पं न्यस्तवान्कथमद्भुतम् ॥ ४६॥"
  },
  {
    "text": "नकोऽपि ब्राह्मणं द्वेष्टि क्षत्रियस्य कुलोद्भवः ।\nतापसं मौनसंयुक्तं पित्रा किं तत्कृतं मुने ॥ ४७॥"
  },
  {
    "text": "एतैरन्यैश्च सन्देहैर्विकलं मे मनोऽधुना ।\nस्थिरं कुरु पितः साधो सर्वज्ञोऽसि दयानिधे ॥ ४८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nचतुर्थस्कन्धे जनमेजयप्रश्नाः प्रथमोऽध्यायः ॥ ४.१॥"
  },
  {
    "text": "४.२ द्वितीयोऽध्यायः । कर्मणो जन्मादिकारणत्वनिरूपणम् ।"
  },
  {
    "text": "सूत उवाच ।\nएवं पृष्टः पुराणज्ञो व्यासः सत्यवतीसुतः ।\nपरीक्षितसुतं शान्तं ततो वै जनमेजयम् ॥ १॥"
  },
  {
    "text": "उवाच संशयच्छेत्तृ वाक्यं वाक्यविशारदः ।\nव्यास उवाच ।\nराजन् किमेतद्वक्तव्यं कर्मणां गहना गतिः ॥ २॥"
  },
  {
    "text": "दुर्ज्ञेया किल देवानां मानवानां च का कथा ।\nयदा समुत्थितं चैतद्ब्रह्माण्डं त्रिगुणात्मकम् ॥ ३॥"
  },
  {
    "text": "कर्मणैव समुत्पत्तिः सर्वेषां नात्र संशयः ।\nअनादिनिधना जीवाः कर्मबीजसमुद्भवाः ॥ ४॥"
  },
  {
    "text": "नानायोनिषु जायन्ते म्रियन्ते च पुनः पुनः ।\nकर्मणा रहितो देहसंयोगो न कदाचन ॥ ५॥"
  },
  {
    "text": "शुभाशुभैस्तथा मिश्रैः कर्मभिर्वेष्टितं त्विदम् ।\nत्रिविधानि हि तान्याहुर्बुधास्तत्त्वविदश्च ये ॥ ६॥"
  },
  {
    "text": "सञ्चितानि भविष्यन्ति प्रारब्धानि तथा पुनः ।\nवर्तमानानि देहेऽस्मिंस्त्रैविध्यं कर्मणां किल ॥ ७॥"
  },
  {
    "text": "ब्रह्मादीनां च सर्वेषां तद्वशत्वं नराधिप ।\nसुखं दुःखं जरामृत्युहर्षशोकादयस्तथा ॥ ८॥"
  },
  {
    "text": "कामक्रोधौ च लोभश्च सर्वे देहगता गुणाः ।\nदैवाधीनाश्च सर्वेषां प्रभवन्ति नराधिप ॥ ९॥"
  },
  {
    "text": "रागद्वेषादयो भावाः स्वर्गेऽपि प्रभवन्ति हि ।\nदेवानां मानवानाञ्च तिरश्चां च तथा पुनः ॥ १०॥"
  },
  {
    "text": "विकाराः सर्व एवैते देहेन सह सङ्गताः ।\nपूर्ववैरानुयोगेन स्नेहयोगेन वै पुनः ॥ ११॥"
  },
  {
    "text": "उत्पत्तिः सर्वजन्तूनां विना कर्म न विद्यते ।\nकर्मणा भ्रमते सूर्यः शशाङ्कः क्षयरोगवान् ॥ १२॥"
  },
  {
    "text": "कपाली च तथा रुद्रः कर्मणैव न संशयः ।\nअनादिनिधनं चैतत्कारणं कर्म विद्यते ॥ १३॥"
  },
  {
    "text": "तेनेह शाश्वतं सर्वं जगत्स्थावरजङ्गमम् ।\nनित्यानित्यविचारेऽत्र निमग्ना मुनयः सदा ॥ १४॥"
  },
  {
    "text": "न जानन्ति किमेतद्वै नित्यं वानित्यमेव च ।\nमायायां विद्यमानायां जगन्नित्यं प्रतीयते ॥ १५॥"
  },
  {
    "text": "कार्याभावः कथं वाच्यः कारणे सति सर्वथा ।\nमाया नित्या कारणञ्च सर्वेषां सर्वदा किल ॥ १६॥"
  },
  {
    "text": "कर्मबीजं ततोऽनित्यं चिन्तनीयं सदा बुधैः ।\nभ्रमत्येव जगत्सर्वं राजन्कर्मनियन्त्रितम् ॥ १७॥"
  },
  {
    "text": "नानायोनिषु राजेन्द्र नानाधर्ममयेषु च ।\nइच्छया च भवेञ्चन्म विष्णोरमिततेजसः ॥ १८॥"
  },
  {
    "text": "युगे युगेष्वनेकासु नीचयोनिषु तत्कथम् ।\nत्यक्त्वा वैकुण्ठसंवासं सुखभोगाननेकशः ॥ १९॥"
  },
  {
    "text": "विण्मूत्रमन्दिरे वासं सन्त्रस्तः कोऽभिवाञ्छति ।\nपुष्पावचयलीलां च जलकेलिं सुखासनम् ॥ २०॥"
  },
  {
    "text": "त्यक्त्वा गर्भगृहे वासं कोऽभिवाच्छति बुद्धिमान् ।\nतूलिकां मृदुसंयुक्तां दिव्यां शय्यां विनिर्मिताम् ॥ २१॥"
  },
  {
    "text": "त्यक्त्वाधोमुखवासं च कोऽभिवाञ्छति पण्डितः ।\nगीतं नृत्यञ्च वाद्यञ्च नानाभावसमन्वितम् ॥ २२॥"
  },
  {
    "text": "मुक्त्वा को नरके वासं मनसापि विचिन्तयेत् ।\nसिन्धुजाद्भुतभावानां रसं त्यक्त्वा सुदुस्त्वजम् ॥ २३॥"
  },
  {
    "text": "विण्मूत्ररसपानञ्ज क इच्छेन्मतिमान्नरः ।\nगर्भवासात्परो नास्ति नरको भुवनत्रये ॥ २४॥"
  },
  {
    "text": "तद्भीताश्च प्रकुर्वन्ति मुनयो दुस्तरं तपः ।\nहित्वा भोगञ्च राज्यञ्च वने यान्ति मनस्विनः ॥ २५॥"
  },
  {
    "text": "यद्भीतास्तु विमूढात्मा कस्तं सेवितुमिच्छति ।\nगर्भे तुदन्ति कृमयो जठराग्निस्तपत्यधः ॥ २६॥"
  },
  {
    "text": "वपासंवेष्टनं कूरं किं सुखं तत्र भूपते ।\nवरं कारागृहे वासो बन्धनं निगडैर्वरम् ॥ २७॥"
  },
  {
    "text": "अल्पमात्रं क्षणं नैव गर्भवासः क्वचिच्छुभः ।\nगर्भवासे महद्दुःखं दशमासनिवासनम् ॥ २८॥"
  },
  {
    "text": "तथा निःसरणे दुःखं योनियन्त्रेऽतिदारुणे ।\nबालभावे तदा दुःखं मूकाज्ञभावसंयुतम् ॥ २९॥"
  },
  {
    "text": "क्षुतृष्णावेदनाशक्तः परतन्त्रोऽतिकातरः ।\nक्षुधिते रुदिते बाले माता चिन्तातुरा तदा ॥ ३०॥"
  },
  {
    "text": "भेषजं पातुमिच्छन्ती ज्ञात्वा व्याधिव्यथां दृढाम् ।\nनानाविधानि दुःखानि बालभावे भवन्ति वै ॥ ३१॥"
  },
  {
    "text": "किं सुखं विबुधा दृष्ट्वा जन्म वाञ्छन्ति चेच्छया ।\nसङ्ग्रामममरैः सार्धं सुखं त्यक्त्वा निरन्तरम् ॥ ३२॥"
  },
  {
    "text": "कर्तुमिच्छेच्च को मूढः श्रमदं सुखनाशनम् ।\nसर्वथैव नृपश्रेष्ठ सर्वे ब्रह्मादयः सुराः ॥ ३३॥"
  },
  {
    "text": "कृतकर्मविपाकेन प्राप्नुवन्ति सुखासुखे ।\nअवश्यमेव भोक्तव्यं कृतं कर्म शुभाशुभम् ।\nदेहवद्भिर्नृभिर्देवैस्तिर्यग्भिश्च नृपोत्तम ॥ ३४॥"
  },
  {
    "text": "तपसा दानयज्ञैश्च मानवश्चेन्द्रतां व्रजेत् ।\nक्षीणे पुण्येऽथ शक्रोऽपि पतत्येव न संशयः ॥ ३५॥"
  },
  {
    "text": "रामावतारयोगेन देवा वानरतां गताः ।\nतथा कृष्णसहायार्थं देवा यादवतां गताः ॥ ३६॥"
  },
  {
    "text": "एवं युगे युगे विष्णुरवताराननेकशः ।\nकरोति धर्मरक्षार्थं ब्रह्मणा प्रेरितो भृशम् ॥ ३७॥"
  },
  {
    "text": "पुनः पुनर्हरेरेवं नानायोनिषु पार्थिव ।\nअवतारा भवन्त्यन्ये रथचक्रवदद्भुताः ॥ ३८॥"
  },
  {
    "text": "दैत्यानां हननं कर्म कर्तव्यं हरिणा स्वयम् ।\nअंशांशेन पृथिव्यां वै कृत्वा जन्म महात्मना ॥ ३९॥"
  },
  {
    "text": "तदहं सम्प्रवक्ष्यामि कृष्णजन्मकथां शुभाम् ।\nस एव भगवान्विष्णुरवतीर्णो यदोः कुले ॥ ४०॥"
  },
  {
    "text": "कश्यपस्य मुनेरंशो वसुदेवः प्रतापवान् ।\nगोवृत्तिरभवद्राजन् पूर्वशापानुभावतः ॥ ४१॥"
  },
  {
    "text": "कश्यपस्य च द्वे पत्न्यौ शापादत्र महीपते ।\nअदितिः सुरसा चैवमासतुः पृथिवीपते ॥ ४२॥"
  },
  {
    "text": "देवकी रोहिणी चोभे भगिन्यौ भरतर्षभ ।\nवरुणेन महाञ्छापो दत्तः कोपादिति श्रुतम् ॥ ४३॥"
  },
  {
    "text": "राजोवाच ।\nकिं कृतं कश्यपेनागो येन शप्तो महानृषिः ।\nसभार्यः स कथं जातस्तद्वदस्व महामते ॥ ४४॥"
  },
  {
    "text": "कथञ्च भगवान्विष्णुस्तत्र जातोऽस्ति गोकुले ।\nवासी वैकुण्ठनिलये रमापतिरखण्डितः ॥ ४५॥"
  },
  {
    "text": "निदेशात्कस्य भगवान्वर्तते प्रभुरव्ययः ।\nनारायणः सुरश्रेष्ठो युगादिः सर्वधारकः ॥ ४६॥"
  },
  {
    "text": "स कथं सदनं त्यक्त्वा कर्मवानिव मानुषे ।\nकरोति जननं कस्मादत्र मे संशयो महान् ॥ ४७॥"
  },
  {
    "text": "प्राप्य मानुषदेहं तु करोति च विडम्बनम् ।\nभावान्नानाविधांस्तत्र मानुषे दुष्टजन्मनि ॥ ४८॥"
  },
  {
    "text": "कामः क्रोधोऽमर्षशोकौ वैरं प्रीतिश्च कर्हिचित् ।\nसुखं दुःखं भयं नॄणां दैन्यमार्जवमेव च ॥ ४९॥"
  },
  {
    "text": "दुष्कृतं सुकृतं चैव वचनं हननं तथा ।\nपोषणं चलनं तापो विमर्शश्च विकत्थनम् ॥ ५०॥"
  },
  {
    "text": "लोभो दम्भस्तथा मोहः कपटः शोचनं तथा ।\nएते चान्ये तथा भावा मानुष्ये सम्भवन्ति हि ॥ ५१॥"
  },
  {
    "text": "स कथं भगवान्विष्णुस्त्वक्त्या सुखमनश्वरम् ।\nकरोति मानुषं जन्म भावैस्तैस्तैरभिद्रुतम् ॥ ५२॥"
  },
  {
    "text": "किं सुखं मानुषं प्राप्य भुवि जन्म मुनीश्वर ।\nकिं निमित्तं हरिः साक्षाद्गर्भवासं करोति वै ॥ ५३॥"
  },
  {
    "text": "गर्भदुःखं जन्मदुःखं बालभावे तथा पुनः ।\nयौवने कामजं दुःखं गार्हस्त्येऽतिमहत्तरम् ॥ ५४॥"
  },
  {
    "text": "दुःखान्येतान्यवाप्नोति मानुषे द्विजसत्तम ।\nकथं स भगवान्विष्णुरवतारान्पुनः पुनः ॥ ५५॥"
  },
  {
    "text": "प्राप्य रामावतारं हि हरिणा ब्रह्मयोनिना ।\nदुःखं महत्तरं प्राप्तं वनवासेऽतिदारुणे ॥ ५६॥"
  },
  {
    "text": "सीताविरहजं दुःखं सङ्ग्रामश्च पुनः पुनः ।\nकान्तात्यागोऽप्यनेनैवमनुभूतो महात्मना ॥ ५७॥"
  },
  {
    "text": "तथा कृष्णावतारेऽपि जन्म रक्षागृहे पुनः ।\nगोकुले गमनं चैव गवां चारणमित्युत ॥ ५८॥"
  },
  {
    "text": "कंसस्य हननं कष्टाद् द्वारकागमनं पुनः ।\nनानासंसारदुःखानि भुक्तवान्भगवान् कथम् ॥ ५९॥"
  },
  {
    "text": "स्वेच्छया कः प्रतीक्षेत मुक्तो दुःखानि ज्ञानवान् ।\nसंशयं छिन्धि सर्वज्ञ मम चित्तप्रशान्तये ॥ ६०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nचतुर्थस्कन्धे कर्मणो जन्मादिकारणत्वनिरूपणं नाम द्वितीयोऽध्यायः ॥ ४.२॥"
  },
  {
    "text": "४.३ तृतीयोऽध्यायः । दित्या अदित्यै शापदानम् ।"
  },
  {
    "text": "व्यास उवाच ।\nकारणानि बहून्यत्राप्यवतारे हरेः किल ।\nसर्वेषां चैव देवानामंशावतरणेष्वपि ॥ १॥"
  },
  {
    "text": "वसुदेवावतारस्य कारणं श‍ृणु तत्त्वतः ।\nदेवक्याश्चैव रोहिण्या अवतारस्य कारणम् ॥ २॥"
  },
  {
    "text": "एकदा कश्यपः श्रीमान्यज्ञार्थं धेनुमाहरत् ।\nयाचितोऽयं बहुविधं न ददौ धेनुमुत्तमाम् ॥ ३॥"
  },
  {
    "text": "वरुणस्तु ततो गत्वा ब्रह्माणं जगतः प्रभुम् ।\nप्रणम्योवाच दीनात्मा स्वदुःखं विनयान्वितः ॥ ४॥"
  },
  {
    "text": "किं करोमि महाभाग मत्तोऽसौ न ददाति गाम् ।\nशापो मया विसृष्टोऽस्मै गोपालो भव मानुषे ॥ ५॥"
  },
  {
    "text": "भार्ये द्वे अपि तत्रैव भवेतां चातिदुःखिते ।\nयतो वत्सा रुदन्त्यत्र मातृहीनाः सुदुःखिताः ॥ ६॥"
  },
  {
    "text": "मृतवत्सादितिस्तस्माद्भविष्यति धरातले ।\nकारागारनिवासा च तेनापि बहुदुःखिता ॥ ७॥"
  },
  {
    "text": "व्यास उवाच ।\nतच्छ्रुत्वा वचनं तस्य यादोनाथस्य पद्मभूः ।\nसमाहूय मुनिं तत्र तमुवाच प्रजापतिः ॥ ८॥"
  },
  {
    "text": "कस्मात्त्वया महाभाग लोकपालस्य धेनवः ।\nहृताः पुनर्न दत्ताश्च किमन्यायं करोषि च ॥ ९॥"
  },
  {
    "text": "जानन् न्यायं महाभाग परवित्तापहारणम् ।\nकृतवान्कथमन्यायं सर्वज्ञोऽसि महामते ॥ १०॥"
  },
  {
    "text": "अहो लोभस्य महिमा महतोऽपि न मुञ्चति ।\nलोभं नरकदं नूनं पापाकरमसम्मतम् ॥ ११॥"
  },
  {
    "text": "कश्यपोऽपि न तं त्यक्तुं समर्थः किं करोम्यहम् ।\nसर्वदैवाधिकस्तस्माल्लोभो वै कलितो मया ॥ १२॥"
  },
  {
    "text": "धन्यास्ते मुनयः शान्ता जितो यैर्लोभ एव च ।\nवैखानसैः शमपरैः प्रतिग्रहपराङ्मुखैः ॥ १३॥"
  },
  {
    "text": "संसारे बलवाञ्छत्रुर्लोभोऽमेध्योऽवरः सदा ।\nकश्यपोऽपि दुराचारः कृतस्नेहो दुरात्मना ॥ १४॥"
  },
  {
    "text": "ब्रह्मापि तं शशापाथ कश्यपं मुनिसत्तमम् ।\nमर्यादारक्षणार्थं हि पौत्रं परमवल्लभम् ॥ १५॥"
  },
  {
    "text": "अंशेन त्वं पृथिव्यां वै प्राप्य जन्म यदोः कुले ।\nभार्याभ्यां संयुतस्तत्र गोपालत्वं करिष्यसि ॥ १६॥"
  },
  {
    "text": "व्यास उवाच ।\nएवं शप्तः कश्यपोऽसौ वरुणेन च ब्रह्मणा ।\nअंशावतरणार्थाय भूभारहरणाय च ॥ १७॥"
  },
  {
    "text": "तथा दित्यादितिः शप्ता शोकसन्तप्तया भृशम् ।\nजाता जाता विनश्येरंस्तव पुत्रास्तु सप्त वै ॥ १८॥"
  },
  {
    "text": "जनमेजय उवाच ।\nकस्माद्दित्या च भगिनी शप्तेन्द्रजननी मुने ।\nकारणं वद शापे च शोकस्तु मुनिसत्तम ॥ १९॥"
  },
  {
    "text": "सूत उवाच ।\nपारीक्षितेन पृष्टस्तु व्यासः सत्यवतीसुतः ।\nराजानं प्रत्युवाचेदं कारणं सुसमाहितः ॥ २०॥"
  },
  {
    "text": "व्यास उवाच ।\nराजन् दक्षसुते द्वे तु दितिश्चादितिरुत्तमे ।\nकश्यपस्य प्रिये भार्ये बभूवतुरुरुक्रमे ॥ २१॥"
  },
  {
    "text": "अदित्यां मघवा पुत्रो यदाभूदतिवीर्यवान् ।\nतदा तु तादृशं पुत्रं चकमे दितिरोजसा ॥ २२॥"
  },
  {
    "text": "पतिमाहासितापाङ्गी पुत्रं मे देहि मानद ।\nइन्द्रख्यबलं वीरं धर्मिष्ठं वीर्यवत्तमम् ॥ २३॥"
  },
  {
    "text": "तामुवाच मुनिः कान्ते स्वस्था भव मयोदिते ।\nव्रतान्ते भविता तुभ्यं शतक्रतुसमः सुतः ॥ २४॥"
  },
  {
    "text": "सा तथेति प्रतिश्रुत्य चकार व्रतमुत्तमम् ।\nनिषिक्तं मुनिना गर्भं बिभ्राणा सुमनोहरम् ॥ २५॥"
  },
  {
    "text": "भूमौ चकार शयनं पयोव्रतपरायणा ।\nपवित्रा धारणायुक्ता बभूव वरवर्णिनी ॥ २६॥"
  },
  {
    "text": "एवं जातः सुसम्पूर्णो यदा गर्भोऽतिवीर्यवान् ।\nशुभ्रांशुमतिदीप्ताङ्गीं दितिं दृष्ट्वा तु दुःखिता ॥ २७॥"
  },
  {
    "text": "मघवत्सदृशः पुत्रो भविष्यति महाबलः ।\nदित्यास्तदा मम सुतस्तेजोहीनो भवेत्किल ॥ २८॥"
  },
  {
    "text": "इति चिन्तापरा पुत्रमिन्द्रं चोवाच मानिनी ।\nशत्रुस्तेऽद्य समुत्पन्नो दितिगर्भेऽतिवीर्यवान् ॥ २९॥"
  },
  {
    "text": "उपायं कुरु नाशाय शत्रोरद्य विचिन्त्य च ।\nउत्पत्तिरेव हन्तव्या दित्या गर्भस्य शोभन ॥ ३०॥"
  },
  {
    "text": "वीक्ष्य तामसितापाङ्गीं सपत्नीभावमास्थिताम् ।\nदुनोति हृदये चिन्ता सुखमर्मविनाशिनी ॥ ३१॥"
  },
  {
    "text": "राजयक्ष्मेव संवृद्धो नष्टो नैव भवेद्रिपुः ।\nतस्मादङ्कुरितं हन्याद्बुद्धिमानहितं किल ॥ ३२॥"
  },
  {
    "text": "लोहशङ्कुरिव क्षिप्तो गर्भो वै हृदये मम ।\nयेन केनाप्युपायेन पातयाद्य शतक्रतो ॥ ३३॥"
  },
  {
    "text": "सामदानबलेनापि हिंसनीयस्त्वया सुतः ।\nदित्या गर्भो महाभाग मम चेदिच्छसि प्रियम् ॥ ३४॥"
  },
  {
    "text": "व्यास उवाच ।\nश्रुत्वा मातृवचः शक्रो विचिन्त्य मनसा ततः ।\nजगामापरमातुः स समीपममराधिपः ॥ ३५॥"
  },
  {
    "text": "ववन्दे विनयात्पादौ दित्याः पापमतिर्नृप ।\nप्रोवाच विनयेनासौ मधुरं विषगर्भितम् ॥ ३६॥"
  },
  {
    "text": "इन्द्र उवाच ।\nमातस्त्वं व्रतयुक्तासि क्षीणदेहातिदुर्बला ।\nसेवार्थमिह सम्प्राप्तः किं कर्तव्यं वदस्व मे ॥ ३७॥"
  },
  {
    "text": "पादसंवाहनं तेऽहं करिष्यामि पतिव्रते ।\nगुरुशुश्रूषणात्पुण्यं लभते गतिमक्षयाम् ॥ ३८॥"
  },
  {
    "text": "न मे किमपि भेदोऽस्ति तथादित्या शपे किल ।\nइत्युक्त्वा चरणौ स्पृष्टा संवाहनपरोऽभवत् ॥ ३९॥"
  },
  {
    "text": "संवाहनसुखं प्राप्य निद्रामाप सुलोचना ।\nश्रान्ता व्रतकृशा सुप्ता विश्वस्ता परमा सती ॥ ४०॥"
  },
  {
    "text": "तां निद्रावशमापन्नां विलोक्य प्राविशत्तनुम् ।\nरूपं कृत्वातिसूक्ष्मञ्च शस्त्रपाणिः समाहितः ॥ ४१॥"
  },
  {
    "text": "उदरं प्रविवेशाशु तस्या योगबलेन वै ।\nगर्भं चकर्त वज्रेण सप्तधा पविनायकः ॥ ४२॥"
  },
  {
    "text": "रुरोद च तदा बालो वज्रेणाभिहतस्तथा ।\nमा रुदेति शनैर्वाक्यमुवाच मघवानमुम् ॥ ४३॥"
  },
  {
    "text": "शकलानि पुनः सप्त सप्तधा कर्तितानि च ।\nतदा चैकोनपञ्चाशन्मरुतश्चाभवन्नृप ॥ ४४॥"
  },
  {
    "text": "तदा प्रबुद्धा सुदती ज्ञात्वा गर्भं तथाकृतम् ।\nइन्द्रेण छलरूपेण चुकोप भृशदुःखिता ॥ ४५॥"
  },
  {
    "text": "भगिनीकृतं तु सा बुद्ध्वा शशाप कुपिता तदा ।\nअदितिं मघवन्तञ्च सत्यव्रतपरायणा ॥ ४६॥"
  },
  {
    "text": "यथा मे कर्तितो गर्भस्तव पुत्रेण छद्मना ।\nतथा तन्नाशमायातु राज्यं त्रिभुवनस्य तु ॥ ४७॥"
  },
  {
    "text": "यथा गुप्तेन पापेन मम गर्भो निपातितः ।\nअदित्या पापचारिण्या यथा मे घातितः सुतः ॥ ४८॥"
  },
  {
    "text": "तस्याः पुत्रास्तु नश्यन्तु जाता जाताः पुनः पुनः ।\nकारागारे वसत्वेषा पुत्रशोकातुरा भृशम् ॥ ४९॥"
  },
  {
    "text": "अन्यजन्मनि चाप्येव मृतापत्या भविष्यति ।\nव्यास उवाच ।\nइत्युत्सृष्टं तदा श्रुत्वा शापं मरीचिनन्दनः ॥ ५०॥"
  },
  {
    "text": "उवाच प्रणयोपेतो वचनं शमयन्निव ।\nमा कोपं कुरु कल्याणि पुत्रास्ते बलवत्तराः ॥ ५१॥"
  },
  {
    "text": "भविष्यन्ति सुराः सर्वे मरुतो मघवत्सखाः ।\nशापोऽयं तव वामोरु त्वष्टाविंशेऽथ द्वापरे ॥ ५२॥"
  },
  {
    "text": "अंशेन मानुषं जन्म प्राप्य भोक्ष्यति भामिनी ।\nवरुणेनापि दत्तोऽस्ति शापः सन्तापितेन च ॥ ५३॥"
  },
  {
    "text": "उभयोः शापयोगेन मानुषीयं भविष्यति ।\nव्यास उवाच ।\nपतिनाश्वासिता देवी सन्तुष्टा साभवत्तदा ॥ ५४॥"
  },
  {
    "text": "नोवाच विप्रियं किञ्चित्ततः सा वरवर्णिनी ।\nइति ते कथितं राजन् पूर्वशापस्य कारणम् ॥ ५५॥"
  },
  {
    "text": "अदितिर्देवकी जाता स्वांशेन नृपसत्तम ॥ ५६॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nचतुर्थस्कन्धे दित्या अदित्यै शापदानं नाम तृतीयोऽध्यायः ॥ ४.३॥"
  },
  {
    "text": "४.४ चतुर्थोऽध्यायः । अधमजगतः स्थितिवर्णनम् ।"
  },
  {
    "text": "राजोवाच ।\nविस्मितोऽस्मि महाभाग श्रुत्वाख्यानं महामते ।\nसंसारोऽयं पापरूपः कथं मुच्येत बन्धनात् ॥ १॥"
  },
  {
    "text": "कश्यपस्यापि दायादस्त्रिलोकीविभवे सति ।\nकृतवानीदृशं कर्म को न कुर्याज्जुगुप्सितम् ॥ २॥"
  },
  {
    "text": "गर्भे प्रविश्य बालस्य हननं दारुणं किल ।\nसेवामिषेण मातुश्च कृत्वा शपथमद्भुतम् ॥ ३॥"
  },
  {
    "text": "शास्ता धर्मस्य गोप्ता च त्रिलोक्याः पतिरप्युत ।\nकृतवानीदृशं कर्म को न कुर्यादसाम्प्रतम् ॥ ४॥"
  },
  {
    "text": "पितामहा मे सङ्ग्रामे कुरुक्षेत्रेऽतिदारुणम् ।\nकृतवन्तस्तथाश्चर्यं दुष्टं कर्म जगद्गुरो ॥ ५॥"
  },
  {
    "text": "भीष्मोद्रोणः कृपः कर्णो धर्माशोऽपि युधिष्ठिरः ।\nसर्वे विरुद्धधर्मेण वासुदेवेन नोदिताः ॥ ६॥"
  },
  {
    "text": "असारतां विजानन्तः संसारस्य सुमेधसः ।\nदेवांशाश्च कथं चक्रुर्निन्दितं धर्मतत्पराः ॥ ७॥"
  },
  {
    "text": "कास्था धर्मस्य विप्रेन्द्र प्रमाणं किं विनिश्चितम् ।\nचलचित्तोऽस्मि सञ्जातः श्रुत्वा चैतत्कथानकम् ॥ ८॥"
  },
  {
    "text": "आप्तवाक्यं प्रमाणं चेदाप्तः कः परदेहवान् ।\nपुरुषो विषयासक्तो रागी भवति सर्वथा ॥ ९॥"
  },
  {
    "text": "रागो द्वेषो भवेन्नूनमर्थनाशादसंशयम् ।\nद्वेषादसत्यवचनं वक्तव्यं स्वार्थसिद्धये ॥ १०॥"
  },
  {
    "text": "जरासन्धविघातार्थं हरिणा सत्त्वमूर्तिना ।\nछलेन रचितं रूपं ब्राह्मणस्य विजानता ॥ ११॥"
  },
  {
    "text": "तदाप्तः कः प्रमाणं किं सत्त्वमूर्तिरपीदृशः ।\nअर्जुनोऽपि तथैवात्र कार्ये यज्ञविनिर्मिते ॥ १२॥"
  },
  {
    "text": "कीदृशोऽयं कृतो यज्ञः किमर्थं शमवर्जितः ।\nपरलोकपदार्थं वा यशसे वान्यथा किल ॥ १३॥"
  },
  {
    "text": "धर्मस्य प्रथमः पादः सत्यमेतच्छ्रुतेर्वचः ।\nद्वितीयस्तु तथा शौचं दया पादस्तृतीयकः ॥ १४॥"
  },
  {
    "text": "दानं पादश्चतुर्थश्च पुराणज्ञा वदन्ति वै ।\nतैर्विहीनः कथं धर्मस्तिष्ठेदिह सुसम्मतः ॥ १५॥"
  },
  {
    "text": "धर्महीनं कृतं कर्म कथं तत्फलदं भवेत् ।\nधर्मे स्थिरा मतिः क्वापि न कस्यापि प्रतीयते ॥ १६॥"
  },
  {
    "text": "छलार्थञ्च यदा विष्णुर्वामनोऽभूज्जगत्प्रभुः ।\nयेन वामनरूपेण वञ्चितोऽसौ बलिर्नृपः ॥ १७॥"
  },
  {
    "text": "विहर्ता शतयज्ञस्य वेदाज्ञापरिपालकः ।\nधर्मिष्ठो दानशीलश्च सत्यवादी जितेन्द्रियः ॥ १८॥"
  },
  {
    "text": "स्थानात्प्रभ्रंशितोऽकस्माद्विष्णुना प्रभविष्णुना ।\nजितं केन तयोः कृष्ण बलिना वामनेन वा ॥ १९॥"
  },
  {
    "text": "छलकर्मविदा चायं सन्देहोऽत्र महान्मम ।\nवञ्चयित्वा वञ्चितेन सत्यं वद द्विजोत्तम ॥ २०॥"
  },
  {
    "text": "पुराणकर्ता त्वमसि धर्मज्ञश्च महामतिः ।\nव्यास उवाच ।\nजितं वै बलिना राजन् दत्ता येन च मेदिनी ॥ २१॥"
  },
  {
    "text": "त्रिविक्रमोऽपि नाम्ना यः प्रथितो वामनोऽभवत् ।\nछलनार्थमिदं राजन्वामनत्वं नराधिप ॥ २२॥"
  },
  {
    "text": "सम्प्राप्तं हरिणा भूयो द्वारपालत्वमेव च ।\nसत्यादन्यतरन्नास्ति मूलं धर्मस्य पार्थिव ॥ २३॥"
  },
  {
    "text": "दुःसाध्यं देहिनां राजन्सत्यं सर्वात्मना किल ।\nमाया बलवती भूप त्रिगुणा बहुरूपिणी ॥ २४॥"
  },
  {
    "text": "ययेदं निर्मितं विश्वं गुणैः शबलितं त्रिभिः ।\nतस्माच्छलवता सत्यं कुतोऽविद्धं भवेन्नृप ॥ २५॥"
  },
  {
    "text": "मिश्रेण जनिता चैव स्थितिरेषा सनातनी ।\nवैखानसाश्च मुनयो निःसङ्गा निष्प्रतिग्रहाः ॥ २६॥"
  },
  {
    "text": "सत्ययुक्ता भवन्त्यत्र वीतरागा गतस्पृहाः ।\nदृष्टान्तदर्शनार्थाय निर्मितास्ते च तादृशाः ॥ २७॥"
  },
  {
    "text": "अन्यत्सर्वं शबलितं गुणैरेभिस्त्रिभिनृप ।\nनैकं वाक्यं पुराणेषु वेदेषु नृपसत्तम ॥ २८॥"
  },
  {
    "text": "धर्मशास्त्रेषु चाङ्गेषु सगुणै रचितेष्विह ।\nसगुणः सगुणं कुर्यान्निर्गुणो न करोति वै ॥ २९॥"
  },
  {
    "text": "गुणास्ते मिश्रिताः सर्वे न पृथग्भावसङ्गताः ।\nनिर्व्यलीके स्थिरे धर्मे मतिः कस्यापि न स्थिरा ॥ ३०॥"
  },
  {
    "text": "भवोद्भवे महाराज मायया मोहितस्य वै ।\nइन्द्रियाणि प्रमाथीनि तदासक्तं मनस्तथा ॥ ३१॥"
  },
  {
    "text": "करोति विविधान्भावान्गुणैस्तैः प्रेरितो भृशम् ।\nब्रह्मादिस्तम्बपर्यन्ताः प्राणिनः स्थिरजङ्गमाः ॥ ३२॥"
  },
  {
    "text": "सर्वे मायावशा राजन् सानुक्रीडति तैरिह ।\nसर्वान्वै मोहयत्येषा विकुर्वत्यनिशं जगत् ॥ ३३॥"
  },
  {
    "text": "असत्यो जायते राजन्कार्यवान्प्रथमं नरः ।\nइन्द्रियार्थांश्चिन्तयानो न प्राप्नोति यदा नरः ॥ ३४॥"
  },
  {
    "text": "तदर्थं छलमादत्ते छलात्पापे प्रवर्तते ।\nकामः क्रोधश्च लोभश्च वैरिणो बलवत्तराः ॥ ३५॥"
  },
  {
    "text": "कृताकृतं न जानन्ति प्राणिनस्तद्वशं गताः ।\nविभवे सत्यहङ्कारः प्रबलः प्रभवत्यपि ॥ ३६॥"
  },
  {
    "text": "अहङ्काराद्भवेन्मोहो मोहान्मरणमेव च ।\nसङ्कल्पा बहवस्तत्र विकल्पाः प्रभवन्ति च ॥ ३७॥"
  },
  {
    "text": "ईर्ष्यासूया तथा द्वेषः प्रादुर्भवति चेतसि ।\nआशा तृष्णा तथा दैन्यं दम्भोऽधर्ममतिस्तथा ॥ ३८॥"
  },
  {
    "text": "प्राणिनां प्रभवन्त्येते भावा मोहसमुद्भवाः ।\nयज्ञदानानि तीर्थानि व्रतानि नियमास्तथा ॥ ३९॥"
  },
  {
    "text": "अहङ्काराभिभूतस्तु करोति पुरुषोऽन्वहम् ।\nअहम्भावकृतं सर्वं प्रभवेद्वै न शौचवत् ॥ ४०॥"
  },
  {
    "text": "रागलोभात्कृतं कर्म सर्वाङ्गं शुद्धिवर्जितम् ।\nप्रथमं द्रव्यशुद्धिश्च द्रष्टव्या विबुधैः किल ॥ ४१॥"
  },
  {
    "text": "अद्रोहेणार्जितं द्रव्यं प्रशस्तं धर्मकर्मणि ।\nद्रोहार्जितेन द्रव्येण यत्करोति शुभं नरः ॥ ४२॥"
  },
  {
    "text": "विपरीतं भवेत्तत्तु फलकाले नृपोत्तम ।\nमनोऽतिनिर्मलं यस्य स सम्यक्फलभाग्भवेत् ॥ ४३॥"
  },
  {
    "text": "तस्मिन्विकारयुक्ते तु न यथार्थफलं लभेत् ।\nकर्तारः कर्मणां सर्वे आचार्यऋत्विजादयः ॥ ४४॥"
  },
  {
    "text": "स्युस्ते विशुद्धमनसस्तदा पूर्णं भवेत्फलम् ।\nदेशकालक्रियाद्रव्यकर्तॄणां शुद्धता यदि ॥ ४५॥"
  },
  {
    "text": "मन्त्राणां च तदा पूर्णं कर्मणां फलमश्नुते ।\nशत्रूणां नाशमुद्दिश्य स्ववृद्धिं परमां तथा ॥ ४६॥"
  },
  {
    "text": "करोति सुकृतं तद्वद्विपरीतं भवेत्किल ।\nस्वार्थासक्तः पुमान्नित्यं न जानाति शुभाशुभम् ॥ ४७॥"
  },
  {
    "text": "दैवाधीनः सदा कुर्यात्पापमेव न सत्कृतम् ।\nप्राजापत्याः सुराः सर्वे ह्यसुराश्च तदुद्भवाः ॥ ४८॥"
  },
  {
    "text": "सर्वे ते स्वार्थनिरताः परस्परविरोधिनः ।\nसत्त्वोद्भवाः सुराः सर्वेऽप्युक्ता वेदेषु मानुषाः ॥ ४९॥"
  },
  {
    "text": "रजोद्भवास्तामसास्तु तिर्यञ्चः परिकीर्तिताः ।\nसत्त्वोद्भवानां तैर्वैरं परस्परमनारतम् ॥ ५०॥"
  },
  {
    "text": "तिरश्चामत्र किं चित्रं जातिवैरसमुद्भवे ।\nसदा द्रोहपरा देवास्तपोविघ्नकरास्तथा ॥ ५१॥"
  },
  {
    "text": "असन्तुष्टा द्वेषपराः परस्परविरोधिनः ।\nअहङ्कारसमुद्भूतः संसारोऽयं यतो नृप ॥ ५२॥"
  },
  {
    "text": "रागद्वेषविहीनस्तु स कथं जायते नृप ॥ ५३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nचतुर्थस्कन्धे अधमजगतः स्थितिवर्णनं नाम चतुर्थोऽध्यायः ॥ ४.४॥"
  },
  {
    "text": "४.५ पञ्चमोऽध्यायः । नरनारायणकथावर्णनम् ।"
  },
  {
    "text": "व्यास उवाच ।\nअथ किं बहुनोक्तेन संसारेऽस्मिन्नृपोत्तम ।\nधर्मात्माद्रोहबुद्धिस्तु कश्चिद्भवति कर्हिचित् ॥ १॥"
  },
  {
    "text": "रागद्वेषावृतं विश्वं सर्वं स्थावरजङ्गमम् ।\nआद्ये युगेऽपि राजेन्द्र किमद्य कलिदूषिते ॥ २॥"
  },
  {
    "text": "देवाः सेर्ष्याश्च सद्रोहाश्छलकर्मरताः सदा ।\nमानुषाणां तिरश्चां च का वार्ता नृप गण्यते ॥ ३॥"
  },
  {
    "text": "द्रोहपरे द्रोहपरो भवेदिति समानता ।\nअद्रोहिणि तथा शान्ते विद्वेषः खलता स्मृता ॥ ४॥"
  },
  {
    "text": "यः कश्चित्तापसः शान्तो जपध्यानपरायणः ।\nभवेत्तस्य जपे विघ्नकर्ता वै मघवा परम् ॥ ५॥"
  },
  {
    "text": "सतां सत्ययुगं साक्षात्सर्वदैवासतां कलिः ।\nमध्यमो मध्यमानां तु क्रियायोगौ युगे स्मृतौ ॥ ६॥"
  },
  {
    "text": "कश्चित्कदाचिद्भवति सत्यधर्मानुवर्तकः ।\nअन्यथान्ययुगानां वै सर्वे धर्मपरायणाः ॥ ७॥"
  },
  {
    "text": "वासना कारणं राजन् सर्वत्र धर्मसंस्थितौ ।\nतस्यां वै मलिनायां तु धर्मोऽपि मलिनो भवेत् ॥ ८॥"
  },
  {
    "text": "मलिना वासना सत्यं विनाशायेति सर्वथा ।\nब्रह्मणो हृदयाज्जातः पुत्रो धर्म इति स्मृतः ॥ ९॥"
  },
  {
    "text": "ब्राह्मणः सत्यसम्पन्नो वेदधर्मरतः सदा ।\nदक्षस्य दुहितारो हि वृता दश महात्मना ॥ १०॥"
  },
  {
    "text": "विवाहविधिना सम्यङ्मुनिना गृहधर्मिणा ।\nतास्वजीजनयत्पुत्रान्धर्मः सत्यवतां वरः ॥ ११॥"
  },
  {
    "text": "हरिं कृष्णं नरं चैव तथा नारायणं नृप ।\nयोगाभ्यासरतो नित्यं हरिः कृष्णो बभूव ह ॥ १२॥"
  },
  {
    "text": "नरनारायणौ चैव चेरतुस्तप उत्तमम् ।\nप्रालेयाद्रिं समागत्य तीर्थे बदरिकाश्रमे ॥ १३॥"
  },
  {
    "text": "तपस्विषु धुरीणौ तौ पुराणौ मुनिसत्तमौ ।\nगृणन्तौ तत्परं ब्रह्म गङ्गाया विपुले तटे ॥ १४॥"
  },
  {
    "text": "हरेरंशौ स्थितौ तत्र नरनारायणावृषी ।\nपूर्णं वर्षसहस्रं तु चक्राते तप उत्तमम् ॥ १५॥"
  },
  {
    "text": "तापितं च जगत्सर्वं तपसा सचराचरम् ।\nनरनारायणाभ्यां च शक्रः क्षोभं तदा ययौ ॥ १६॥"
  },
  {
    "text": "चिन्ताविष्टः सहस्राक्षो मनसा समकल्पयत् ।\nकिं कर्तव्यं धर्मपुत्रौ तापसौ ध्यानसंयुतौ ॥ १७॥"
  },
  {
    "text": "सिद्धार्थां सुभृशं श्रेष्ठमासनं मे ग्रहीष्यतः ।\nविघ्नः कथं प्रकर्तव्यस्तपो येन भवेन्न हि ॥ १८॥"
  },
  {
    "text": "उत्पाद्य कामं क्रोधञ्च लोभं वाप्यतिदारुणम् ।\nइत्युद्दिश्य सहस्राक्षः समारुह्य गजोत्तमम् ॥ १९॥"
  },
  {
    "text": "विघ्नकामस्तु तरसा जगाम गन्धमादनम् ।\nगत्वा तत्राश्रमे पुण्ये तावपश्यच्छतक्रतुः ॥ २०॥"
  },
  {
    "text": "तपसा दीप्तदेहौ तु भास्कराविव चोदितौ ।\nब्रह्मविष्णू किमेतौ वै प्रकटौ वा विभावसू ॥ २१॥"
  },
  {
    "text": "धर्मपुत्रावृषी एतौ तपसा किं करिष्यतः ।\nइति सञ्चिन्त्य तौ दृष्ट्वा तदोवाच शचीपतिः ॥ २२॥"
  },
  {
    "text": "किं वा कार्यं महाभागौ ब्रूतं धर्मसुतौ किल ।\nददामि वां वरं श्रेष्ठं दातुं यातोऽस्म्यहमृषी ॥ २३॥"
  },
  {
    "text": "अदेयमपि दास्यामि तुष्टोऽस्मि तपसा किल ।\nव्यास उवाच ।\nएवं पुनः पुनः शक्रस्तावुवाच पुरः स्थितः ॥ २४॥"
  },
  {
    "text": "नोचतुस्तावृषी ध्यानसंस्थितौ दृढचेतसौ ।\nततो वै मोहिनीं मायां चकार भयदां वृषः ॥ २५॥"
  },
  {
    "text": "वृकान्सिंहांश्च व्याघ्रांश्च समुत्पाद्याबिभीषयत् ।\nवर्षं वातं तथा वह्निं समुत्पाद्य पुनः पुनः ॥ २६॥"
  },
  {
    "text": "भीषयामास तौ शक्रो मायां कृत्वा विमोहिनीम् ।\nभयतोऽपि वशं नीतौ न तौ धर्मसुतौ मुनी ॥ २७॥"
  },
  {
    "text": "नरनारायणौ दृष्ट्वा शक्रः स्वभवनं गतः ।\nवरदाने प्रलुब्धौ न न भीतौ वह्निवायुतः ॥ २८॥"
  },
  {
    "text": "व्याघ्रसिंहादिभिः कान्तौ चलितौ नाश्रमात्स्वकात् ।\nन तयोर्ध्यानभङ्गं वै कर्तुं कोऽपि क्षमोऽभवत् ॥ २९॥"
  },
  {
    "text": "इन्द्रोऽपि सदनं गत्वा चिन्तयामास दुःखितः ।\nचलितौ भयलोभाभ्यां नेमौ मुनिवरोत्तमौ ॥ ३०॥"
  },
  {
    "text": "चिन्तयन्तौ महाविद्यामादिशक्तिं सनातनीम् ।\nईश्वरीं सर्वलोकानां परां प्रकृतिमद्भुताम् ॥ ३१॥"
  },
  {
    "text": "ध्यायतां कः क्षमो लोके बहुमायाविदप्युत ।\nयन्मूलाः सकला माया देवासुरकृताः किल ॥ ३२॥"
  },
  {
    "text": "ते कथं बाधितुं शक्ता ध्यायन्ति गतकल्मषाः ।\nवाग्बीजं कामबीजञ्च मायाबीजं तथैव च ॥ ३३॥"
  },
  {
    "text": "चित्ते यस्य भवेत्तं तु बाधितुं कोऽपि न क्षमः ।\nमायया मोहितः शक्रो भूयस्तस्य प्रतिक्रियाम् ॥ ३४॥"
  },
  {
    "text": "कर्तुं कामवसन्तौ तु समाहूयाब्रवीद्वचः ।\nमनोभव वसन्तेन रत्या युक्तो व्रजाधुना ॥ ३५॥"
  },
  {
    "text": "अप्सरोभिः समायुक्तस्तरसा गन्धमादनम् ।\nनरनारायणौ तत्र पुराणावृषिसत्तमौ ॥ ३६॥"
  },
  {
    "text": "कुरुतस्तप एकान्ते स्थितौ बदरिकाश्रमे ।\nगत्वा तत्र समीपे तु तयोर्मन्मथ मार्गणैः ॥ ३७॥"
  },
  {
    "text": "चित्तं कामातुरं कार्यं कुरु कार्यं ममाधुना ।\nमोहयित्वोच्चाटयित्वा विशिखैस्ताडयाशु च ॥ ३८॥"
  },
  {
    "text": "वशीकुरु महाभाग मुनी धर्मसुतावपि ।\nको ह्यस्मिन् सर्वसंसारे देवो दैत्योऽथ मानवः ॥ ३९॥"
  },
  {
    "text": "यस्ते बाणवशं प्राप्तो न याति भृशताडितः ।\nब्रह्माहं गिरिजानाथश्चन्द्रो वह्निर्विमोहितः ॥ ४०॥"
  },
  {
    "text": "गणना कानयोः काम त्वद्बाणानां पराक्रमे ।\nवाराङ्गनागणोऽयं ते सहायार्थं मयेरितः ॥ ४१॥"
  },
  {
    "text": "आगमिष्यति तत्रैव रम्भादीनां मनोरमः ।\nएका तिलोत्तमा रम्भा कार्यं साधयितुं क्षमा ॥ ४२॥"
  },
  {
    "text": "त्वमेवैकः क्षमः कामं मिलितैः कस्तु संशयः ।\nकुरु कार्यं महाभाग ददामि तव वाञ्छितम् ॥ ४३॥"
  },
  {
    "text": "प्रलोभितौ मयात्यर्थं वरदानैस्तपस्विनौ ।\nस्थानान्न चलितौ शान्तौ वृथायं मे गतः श्रमः ॥ ४४॥"
  },
  {
    "text": "तथा वै मायया कृत्वा भीषितौ तापसौ भृशम् ।\nतथापि नोत्थितौ स्थानाद्देहरक्षापरौ न तौ ॥ ४५॥"
  },
  {
    "text": "व्यास उवाच ।\nइति तस्य वचः श्रुत्वा शक्रं प्राह मनोभवः ।\nवासवाद्य करिष्यामि कार्यं ते मनसेप्सितम् ॥ ४६॥"
  },
  {
    "text": "यदि विष्णुं महेशं वा ब्रह्माणं वा दिवाकरम् ।\nध्यायन्तौ तौ तदास्माकं भवितारौ वशौ मुनी ॥ ४७॥"
  },
  {
    "text": "देवीभक्तं वशीकर्तुं नाहं शक्तः कथञ्चन ।\nकामराज महाबीजं चिन्तयन्तं मनस्यलम् ॥ ४८॥"
  },
  {
    "text": "तां देवीं चेन्महाशक्तिं संश्रितौ भक्तिभावतः ।\nन तदा मम बाणानां गोचरौ तापसौ किल ॥ ४९॥"
  },
  {
    "text": "इन्द्र उवाच ।\nगच्छ त्वं च महाभाग सर्वैस्तत्र समुद्यतैः ।\nकार्यं ममातिदुःसाध्यं कर्ता हितमनुत्तमम् ॥ ५०॥"
  },
  {
    "text": "व्यास उवाच ।\nइति तेन समादिष्टा ययुः सर्वे समुद्यताः ।\nयत्र तौ धर्मपुत्रौ द्वौ तेपाते दुष्करं तपः ॥ ५१॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nचतुर्थस्कन्धे नरनारायणकथावर्णनं नाम पञ्चमोऽध्यायः ॥ ४.५॥"
  },
  {
    "text": "४.६ षष्ठोऽध्यायः । अप्सरां नारायणसमीपे प्रार्थनाकरणम् ।"
  },
  {
    "text": "व्यास उवाच ।\nप्रथमं तत्र सम्प्राप्तो वसन्तः पर्वतोत्तमे ।\nपुष्पिताः पादपाः सर्वे द्विरेफालिविराजिताः ॥ १॥"
  },
  {
    "text": "आम्राश्च बकुला रम्यास्तिलकाः किंशुकाः शुभा ।\nसालास्तालास्तमालाश्च मधूकाः पुष्पिता बभुः ॥ २॥"
  },
  {
    "text": "बभूवुः कोकिलालापा वृक्षाग्रेषु मनोहराः ।\nवल्ल्योऽपि पुष्पिताः सर्वा आलिलिङ्गुर्नगोत्तमान् ॥ ३॥"
  },
  {
    "text": "प्राणिनः स्वासु भार्यासु प्रेमयुक्ताः स्मरातुराः ।\nबभूवुश्चातिमत्ताश्च क्रीडासक्ताः परस्परम् ॥ ४॥"
  },
  {
    "text": "ववुर्मन्दाः सुगन्धाश्च सुस्पर्शा दक्षिणानिलाः ।\nइन्द्रियाणि प्रमाथीनि मुनीनामपि चाभवन् ॥ ५॥"
  },
  {
    "text": "रतियुक्तस्ततः कामः पूरयन्पञ्चमार्गणान् ।\nचकार त्वरितस्तत्र वासं बदरिकाश्रमे ॥ ६॥"
  },
  {
    "text": "रम्भा तिलोत्तमाद्याश्च गत्वा तत्र वराश्रमे ।\nगानं चकुः सुगीतज्ञाः स्वरतानसमन्वितम् ॥ ७॥"
  },
  {
    "text": "तच्छ्रुत्वा मधुरोद्गीतं कोकिलानाञ्च कूजितम् ।\nभ्रमरालिविरावञ्च प्रबुद्धौ तौ मुनीश्वरौ ॥ ८॥"
  },
  {
    "text": "ऋतुराजमकाले तु दृष्ट्वा तौ पुष्पितं वनम् ।\nजातौ चिन्तापरौ तत्र नरनारायणावृषी ॥ ९॥"
  },
  {
    "text": "किमद्य शिशिरापायः सम्भृतः समयं विना ।\nप्राणिनो विह्वलाः सर्वे लक्ष्यन्तेऽतिस्मरातुराः ॥ १०॥"
  },
  {
    "text": "कालधर्मविपर्यासः कथमद्य दुरासदः ।\nनरं नारायणः प्राह विस्मयोत्कुल्ललोचनः ॥ ११॥"
  },
  {
    "text": "नारायण उवाच ।\nपश्य भ्रातरिमे वृक्षाः पुष्पिताः प्रतिभान्ति वै ।\nकोकिलालापसङ्घुष्टा भ्रमरालिविराजिताः ॥ १२॥"
  },
  {
    "text": "शिशिरं भीममातङ्गं दारयन्स्वखरैर्नखैः ।\nवसन्तकेसरी प्राप्तः पलाशकुसुमैर्मुने ॥ १३॥"
  },
  {
    "text": "रक्ताशोककरा तन्वी देवर्षे किंशुकाङ्घ्रिका ।\nनीलाशोककचा श्यामा विकासिकमलानना ॥ १४॥"
  },
  {
    "text": "नीलेन्दीवरनेत्रा सा बिल्ववृक्षफलस्तनी ।\nप्रोस्फुल्लकुन्दरदना मञ्जरीकर्णशोभिता ॥ १५॥"
  },
  {
    "text": "बन्धुजीवाधरा शुभ्रा सिन्धुवारनखोद्भवा ।\nपुंस्कोकिलस्वरा पुण्या कदम्बवसना शुभा ॥ १६॥"
  },
  {
    "text": "बर्हिवृन्दकलापा च सारसस्वननूपुरा ।\nवासन्ती बद्धरशना मत्तहंसगतिस्तथा ॥ १७॥"
  },
  {
    "text": "पुत्रजीवांशुकन्यस्तरोमराजिविराजिता ।\nवसन्तलक्ष्मीः सम्प्राप्ता ब्रह्मन् बदरिकाश्रमे ॥ १८॥"
  },
  {
    "text": "अकाले किमियं प्राप्ता विस्मयोऽयं ममाधुना ।\nतपोविघ्नकरा नूनं देवर्षे परिचिन्तय ॥ १९॥"
  },
  {
    "text": "श्रूयते सुरनारीणां गानं ध्यानविनाशनम् ।\nआवयोस्तपिभङ्गाय कृतं मघवता किल ॥ २०॥"
  },
  {
    "text": "ऋतुराडन्यथाकाले प्रीतिं सञ्जनयेत्कथम् ।\nविघ्नोऽयं विहितो भाति भीतेनासुरशत्रुणा ॥ २१॥"
  },
  {
    "text": "वाताः सुगन्धाः शीताश्च समायान्ति मनोहराः ।\nनान्यत्कारणमस्तीह शतक्रतुकृतिं विना ॥ २२॥"
  },
  {
    "text": "इति ब्रुवति विप्राग्र्ये देवे नारायणे विभौ ।\nसर्वे दृष्टिपथं प्राप्ता मन्मथप्रमुखास्तदा ॥ २३॥"
  },
  {
    "text": "ददर्श भगवान्सर्वान्नरो नारायणस्तथा ।\nविस्मयाविष्टमनसौ बभूवतुरुभावपि ॥ २४॥"
  },
  {
    "text": "मन्मथं मेनकां चैव रम्भां चैव तिलोत्तमाम् ।\nपुष्पगन्धां सुकेशीं च महाश्वेतां मनोरमाम् ॥ २५॥"
  },
  {
    "text": "प्रमद्वरां धृताचीञ्च गीतज्ञां चारुहासिनीम् ।\nचन्द्रप्रभां च सोमां च कोकिलालापमण्डिताम् ॥ २६॥"
  },
  {
    "text": "विद्युन्मालाम्बुजाक्ष्यौ च तथा काञ्चनमालिनीम् ।\nएताश्चान्या वरारोहा दृष्टास्ताभ्यां तदान्तिके ॥ २७॥"
  },
  {
    "text": "तासां द्व्यष्टसहस्राणि पञ्चाशदधिकानि च ।\nवीक्ष्य तौ विस्मितौ जातौ कामसैन्यं सुविस्तरम् ॥ २८॥"
  },
  {
    "text": "प्रणम्याग्रे स्थिताः सर्वा देववाराङ्गनास्तदा ।\nदिव्याभरणभूषाढ्या दिव्यमालोपशोभिताः ॥ २९॥"
  },
  {
    "text": "जगुश्छलेन ताः सर्वाः पृथिव्यामतिदुर्लभम् ।\nतत्तथावस्थितं दिव्यं मन्मथादिविवर्धनम् ॥ ३०॥"
  },
  {
    "text": "शुश्राव भगवान्विष्णुर्नरो नारायणस्तदा ।\nश्रुत्वा प्रोवाच तास्तत्र प्रीत्या नारायणो मुनिः ॥ ३१॥"
  },
  {
    "text": "आस्यतां सुखमत्रैव करोम्यातिथ्यमद्भुतम् ।\nभवत्योऽतिथिधर्मेण प्राप्ताःस्वर्गात्सुमध्यमाः ॥ ३२॥"
  },
  {
    "text": "व्यास उवाच ।\nसाभिमानस्तु सञ्चातस्तदा नारायणो मुनिः ।\nइन्द्रेण प्रेषिता नूनं तथा विघ्नचिकीर्षया ॥ ३३॥"
  },
  {
    "text": "वराक्यः का इमाः सर्वाः सृजाम्यद्य नवाः किल ।\nएताभ्यो दिव्यरूपाश्च दर्शयामि तपोबलम् ॥ ३४॥"
  },
  {
    "text": "इति सञ्चिन्त्य मनसा करेणोरुं प्रताड्य वै ।\nतरसोत्पादयामास नारीं सर्वाङ्गसुन्दरीम् ॥ ३५॥"
  },
  {
    "text": "नारायणोरुसम्भूता ह्युर्वशीति ततः शुभा ।\nददृशुस्ताः स्थितास्तत्र विस्मयं परमं ययुः ॥ ३६॥"
  },
  {
    "text": "तासां च परिचर्यार्थं तावतीश्चातिसुन्दरीः ।\nप्रादुश्चकार तरसा तदा मुनिरसम्भ्रमः ॥ ३७॥"
  },
  {
    "text": "गायन्त्यश्च हसन्त्यश्च नानोपायनपाणयः ।\nप्रणेमुस्ता मुनी सर्वाः स्थिताः कृत्वाञ्जलिं पुरः ॥ ३८॥"
  },
  {
    "text": "तां वीक्ष्य विभ्रमकरीं तपसो विभूतिम् ॥"
  },
  {
    "text": "देवाङ्गना हि मुमुहुः प्रविमोहयन्त्यः ।\nऊचुश्च तौ प्रमुदिताननपद्यशोभा\nरोमोद्गमोल्लसितचारुनिजाङ्गवल्ल्यः ॥ ३९॥"
  },
  {
    "text": "कुर्युः कथं स्तुतिमहो तपसो महत्त्वं\nधैर्यं तथैव भवतामभिवीक्ष्य बालाः ।\nअस्मत्कटाक्षविषदिग्धशरेण दग्धः\nको वा न तत्र भवतां मनसो व्यथा न ॥ ४०॥"
  },
  {
    "text": "ज्ञातौ युवां नरहरेः परमांशभूतौ\nदेवौ मुनी शमदमादिनिधी सदैव ।\nसेवानिमित्तमिह नो गमनं न कामं\nकार्यं हरेः शतमखस्य विधातुमेव ॥ ४१॥"
  },
  {
    "text": "भाग्येन केन युवयोः किल दर्शनं नः\nसम्पादितं न विदितं खलु सञ्चितं तत् ।\nचित्तं क्षमं निजजने विहितं युवाभ्या-\nमस्मद्विधे किल कृतागसि तापमुक्तम् ॥ ४२॥"
  },
  {
    "text": "कुर्वन्ति नैव विबुधास्तपसो व्ययं वै\nशापेन तुच्छफलदेन महानुभावाः ।\nव्यास उवाच ।\nइत्थं निशम्य वचनं सुरकामिनीनां\nतावूचतुर्मुनिवरौ विनयानतानाम् ॥ ४३॥"
  },
  {
    "text": "प्रीतौ प्रसन्नवदनौ जितकामलोभौ\nधर्मात्मजौ निजतपोरुचिशोभिताङ्गौ ।\nनरनारायणावूचतुः\nब्रुवन्तु वाञ्छितान् कामान्ददावस्तुष्टमानसौ ॥ ४४॥"
  },
  {
    "text": "यान्तु स्वर्गं गहीत्वेमामुर्वशीं चारुलोचनाम् ।\nउपायनमियं बाला गच्छत्वद्य मनोहरा ॥ ४५॥"
  },
  {
    "text": "दत्तावाभ्यां मघवतः प्रीणनायोरुसम्भवा ।\nस्वस्त्यस्तु सर्वदेवेभ्यो यथेष्टं प्रव्रजन्तु च ॥ ४६॥"
  },
  {
    "text": "॥"
  },
  {
    "text": "देव्य ऊचुः ।\nक्व गच्छामो महाभाग प्राप्तास्ते पादपङ्कजम् ।\nनारायण सुरश्रेष्ठ भक्त्या परमया मुदा ॥ ४७॥"
  },
  {
    "text": "वाञ्छितं चेद्वरं नाथ ददासि मधुसूदन ।\nतुष्टः कमलपत्राक्ष ब्रवीमो मनसेप्सितम् ॥ ४८॥"
  },
  {
    "text": "पतिस्त्वं भव देवेश वरमेनं परन्तप ।\nभवामः प्रीतियुक्तास्त्वां सेवितुं जगदीश्वर ॥ ४९॥"
  },
  {
    "text": "त्वया चोत्पादिता नार्यः सन्त्यन्याश्चारुलोचनाः ।\nउर्वश्याद्यास्तथा यान्तु स्वर्गं वै भवदाज्ञया ॥ ५०॥"
  },
  {
    "text": "स्त्रीणां षोडशसाहस्रं तिष्ठत्वत्र शतार्धकम् ।\nसेवां तेऽत्र करिष्यामो युवयोस्तापसोत्तमौ ॥ ५१॥"
  },
  {
    "text": "वाञ्छितं देहि देवेश सत्यवाग्भव माधव ।\nआशाभङ्गो हि नारीणां हिंसनं परिकीर्तितम् ॥ ५२॥"
  },
  {
    "text": "कामार्तानाञ्च मुनिभिर्धर्मज्ञैस्तत्त्वदर्शिभिः ।\nभाग्ययोगादिह प्राप्ताः स्वर्गात्प्रेमपरिप्लुताः ॥ ५३॥"
  },
  {
    "text": "त्यक्तुं नार्हसि देवेश समर्थोऽसि जगत्पते ।\nनारायण उवाच ।\nपूर्णं वर्षसहस्रं तु तपस्तप्तं मयात्र वै ॥ ५४॥"
  },
  {
    "text": "जितेन्द्रियेण चार्वङ्ग्यः कथं भङ्गं करोम्यतः ।\nनेच्छा कामे सुखे काचित्सुखधर्मविनाशके ॥ ५५॥"
  },
  {
    "text": "पशूनामपि साधर्म्ये रमेत मतिमान्कथम् ।\nअप्सरस ऊचुः ।\nशब्दादीनां च पञ्चानां मध्ये स्पर्शसुखं वरम् ॥ ५६॥"
  },
  {
    "text": "आनन्दरसमूलं वै नान्यदस्ति सुखं किल ।\nअतोऽस्माकं महाराज वचनं कुरु सर्वथा ॥ ५७॥"
  },
  {
    "text": "निर्भरं सुखमासाद्य चरस्व गन्धमादने ।\nयदि वाञ्छसि नाकत्वं नाधिको गन्धमादनात् ॥ ५८॥"
  },
  {
    "text": "रमस्वात्र शुभे स्थाने प्राप्य सर्वाः सुराङ्गनाः ॥ ५९॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां चतुर्थस्कन्धे\nअप्सरसां नारायणसमीपे प्रार्थनाकरणं नाम षष्ठोऽध्यायः ॥ ४.६॥"
  },
  {
    "text": "४.७ सप्तमोऽध्यायः । अहङ्कारावर्तनवर्णनम् ।"
  },
  {
    "text": "व्यास उवाच ।\nइत्याकर्ण्य वचस्तासां धर्मपुत्रः प्रतापवान् ।\nविमर्शमकरोच्चित्ते किं कर्तव्यं मयाधुना ॥ १॥"
  },
  {
    "text": "हास्योऽहं मुनिवृन्देषु भविष्याम्यद्य सङ्गमात् ।\nअहङ्कारादिदं प्राप्तं दुःखं नात्र विचारणा ।\nमूलं धर्मविनाशस्य प्रथमं यदहङ्कृतिः ॥ २॥"
  },
  {
    "text": "मूलं संसारवृक्षस्य यतः प्रोक्तो महात्मभिः ।\nदृष्ट्वा मौनं समाधाय न स्थितोऽहं समागतम् ॥ ३॥"
  },
  {
    "text": "वाराङ्गनागणं जुष्टं तेनासं दुःखभाजनम् ।\nउत्पादितास्तथा नार्यो मया धर्मव्ययेन वै ॥ ४॥"
  },
  {
    "text": "तास्तु मां बाधितुं वृत्ताः कामार्ताः प्रमदोत्तमाः ।\nऊर्णनाभिरिवाद्याहं जालेन स्वकृतेन वै ॥ ५॥"
  },
  {
    "text": "बद्धोऽस्मि सुदृढेनात्र किं कर्तव्यमतः परम् ।\nयदि चिन्तां समुत्सृज्य सन्त्यजाम्यबला इमाः ॥ ६॥"
  },
  {
    "text": "शप्त्वा भ्रष्टा व्रजिष्यन्ति सर्वा भग्नमनोरथाः ।\nमुक्तोऽहं सञ्चरिष्यामि विजने परमं तपः ॥ ७॥"
  },
  {
    "text": "तस्मात्क्रोधं समुत्पाद्य त्यक्ष्यामि सुन्दरीगणम् ।\nव्यास उवाच ।\nइति सञ्चिन्त्य मनसा मुनिर्नारायणस्तदा ॥ ८॥"
  },
  {
    "text": "विमर्शमकरोच्चित्ते सुखोत्पादनसाधने ।\nद्वितीयोऽयं महाशत्रुः क्रोधः सन्तापकारकः ॥ ९॥"
  },
  {
    "text": "कामादप्यधिको लोके लोभादपि च दारुणः ।\nक्रोधाभिभूतः कुरुते हिंसां प्राणविघातिनीम् ॥ १०॥"
  },
  {
    "text": "दुःखदां सर्वभूतानां नरकारामदीर्घिकाम् ।\nयथाग्निर्घर्षणाज्जातः पादपं प्रदहेत्तथा ॥ ११॥"
  },
  {
    "text": "देहोत्पन्नस्तथा क्रोधो देहं दहति दारुणः ।\nव्यास उवाच ।\nइति सञ्चिन्त्यमानं तं भ्रातरं दीनमानसम् ॥ १२॥"
  },
  {
    "text": "उवाच वचनं तथ्यं नरो धर्मसुतोऽनुजः ।\nनर उवाच ।\nनारायण महाभाग कोपं यच्छ महामते ॥ १३॥"
  },
  {
    "text": "शान्तं भावं समाश्रित्य नाशयाहङ्कृतिं पराम् ।\nपुराहङ्कारदोषेण तपो नष्टं किलावयोः ॥ १४॥"
  },
  {
    "text": "सङ्ग्रामश्चाभवत्ताभ्यां भावाभ्यामसुरेण ह ।\nदिव्यवर्षसहस्रं तु प्रह्लादेन महाद्भुतम् ॥ १५॥"
  },
  {
    "text": "दुःखं बहुतरं प्राप्तं तत्रावाभ्यां सुरोत्तम ।\nतस्मात्क्रोधं परित्यज्य शान्तो भव मुनीश्वर ॥ १६॥"
  },
  {
    "text": "॥"
  },
  {
    "text": "व्यास उवाच ।\nइति तस्य वचः श्रुत्वा शान्तोऽभूद्धर्मनन्दनः ।\nजनमेजय उवाच ।\nसंशयोऽयं मुनिश्रेष्ठ प्रह्लादेन महात्मना ॥ १७॥"
  },
  {
    "text": "विष्णुभक्तेन शान्तेन कथं युद्धं कृतं पुरा ।\nकृतवन्तौ कथं युद्धं नरनारायणावृषी ॥ १८॥"
  },
  {
    "text": "तापसौ धर्मपुत्रौ द्वौ सुशान्तमानसावुभौ ।\nसमागमः कथं जातस्तयोर्दैत्यसुतस्य च ॥ १९॥"
  },
  {
    "text": "सङ्ग्रामस्तु कथं ताभ्यां कृतस्तेन महात्मना ।\nप्रह्लादोऽप्यतिधर्मात्मा ज्ञानवान्विष्णुतत्परः ॥ २०॥"
  },
  {
    "text": "नरनारायणौ तद्वत्तापसौ सत्त्वसंस्थितौ ।\nतेन ताभ्यां समुद्भूतं वैरं यदि परस्परम् ॥ २१॥"
  },
  {
    "text": "तदा तपसि धर्मे च श्रम एव हि केवलम् ।\nक्व जपः क्व तपश्चर्या पुरा सत्ययुगेऽपि च ॥ २२॥"
  },
  {
    "text": "तादृशैर्न जितं चित्तं क्रोधाहङ्कारसंवृतम् ।\nन क्रोधो न च मात्सर्यमहङ्काराङ्कुरं विना ॥ २३॥"
  },
  {
    "text": "अहङ्कारात्समुत्पन्नाः कामक्रोधादयः किल ।\nवर्षकोटिसहस्रं तु तपः कृत्वातिदारुणम् ॥ २४॥"
  },
  {
    "text": "अहङ्काराङ्कुरे जाते व्यर्थं भवति सर्वथा ।\nयथा सूर्योदये जाते तमोरूपं न तिष्ठति ॥ २५॥"
  },
  {
    "text": "अहङ्काराङ्कुरस्याग्रे तथा पुण्यं न तिष्ठति ।\nप्रह्लादोऽपि महाभाग हरिणा समयुध्यत ॥ २६॥"
  },
  {
    "text": "तदा व्यर्थं कृतं सर्वं सुकृतं किल भूतले ।\nनरनारायणौ शान्तौ विहाय परमं तपः ॥ २७॥"
  },
  {
    "text": "कृतवन्तौ यदा युद्धं क्व शमः सुकृतं पुनः ।\nईदृग्भ्यां सत्त्वयुक्ताभ्यामजेया यद्यहङ्कृतिः ॥ २८॥"
  },
  {
    "text": "मादृशानाञ्ज का वार्ता मुनेऽहङ्कारसङ्क्षये ।\nअहङ्कारपरित्यक्तो न कोऽप्यस्ति जगत्त्रये ॥ २९॥"
  },
  {
    "text": "न भूतो भविता नैव यस्त्यक्तस्तेन सर्वथा ।\nमुच्यते लोहनिगडैर्बद्धः काष्ठमयैस्तथा ॥ ३०॥"
  },
  {
    "text": "अहङ्कारनिबद्धस्तु न कदाचिद्विमुच्यते ।\nअहङ्कारावृतं सर्वं जगत्स्थावरजङ्गमम् ॥ ३१॥"
  },
  {
    "text": "भ्रमत्येव हि संसारे विष्ठामूत्रप्रदूषिते ।\nब्रह्मज्ञानं कुतस्तावत्संसारे मोहसंवृते ॥ ३२॥"
  },
  {
    "text": "मतं मीमांसकानां वै सम्मतं भाति सुव्रत ।\nमहान्तोऽपि सदा युक्ताः कामक्रोधादिभिर्मुने ॥ ३३॥"
  },
  {
    "text": "मादृशानां कलावस्मिन्का कथा मुनिसत्तम ।\nव्यास उवाच ।\nकार्यं वै कारणाद्भिन्नं कथं भवति भारत ॥ ३४॥"
  },
  {
    "text": "कटकं कुण्डलञ्चैव सुवर्णसदृशं भवेत् ।\nअहङ्कारोद्भवं सर्वं ब्रह्माण्डं सचराचरम् ॥ ३५॥"
  },
  {
    "text": "पटस्तन्तुवशः प्रोक्तस्तद्वियुक्तः कथं भवेत् ।\nमायागुणैस्त्रिभिः सर्वं रचितं स्थिरजङ्गमम् ॥ ३६॥"
  },
  {
    "text": "सतृणस्तम्बपर्यन्तं का तत्र परिदेवना ।\nब्रह्मा विष्णुस्तथा रुद्रस्ते चाहङ्कारमोहिताः ॥ ३७॥"
  },
  {
    "text": "भ्रमन्त्यस्मिन्महागाधे संसारे नृपसत्तम ।\nवसिष्ठनारदाद्याश्च मुनयो ज्ञानिनः परम् ॥ ३८॥"
  },
  {
    "text": "तेऽभिभूताः संसरन्ति संसारेऽस्मिन्पुनः पुनः ।\nन कोऽप्यस्ति नृपश्रेष्ठ त्रिषु लोकेषु देहभृत् ॥ ३९॥"
  },
  {
    "text": "एभिर्मायागुणैर्मुक्तः शान्त आत्मसुखे स्थितः ।\nकामक्रोधौ तथा लोभो मोहोऽहङ्कारसम्भवः ॥ ४०॥"
  },
  {
    "text": "न मुञ्चन्ति नरं सर्वं देहवन्तं नृपोत्तम ।\nअधीत्य वेदशास्त्राणि पुराणानि विचिन्त्य च ॥ ४१॥"
  },
  {
    "text": "कृत्वा तीर्थाटनं दानं ध्यानञ्चैव सुरार्चनम् ।\nकरोति विषयासक्तः सर्वं कर्म च चौरवत् ॥ ४२॥"
  },
  {
    "text": "विचारयति नो पूर्वं काममोहमदान्वितः ।\nकृते युगेऽपि त्रेतायां द्वापरे कुरुनन्दन ॥ ४३॥"
  },
  {
    "text": "विद्धोऽत्रास्ति च धर्मोऽपि का कथाद्य कलौ पुनः ।\nस्पर्धा सदैव सद्रोहा लोभामर्षौ च सर्वदा ॥ ४४॥"
  },
  {
    "text": "एवंविधोऽस्ति संसारो नात्र कार्या विचारणा ।\nसाधवो विरला लोके भवन्ति गतमत्सराः ॥ ४५॥"
  },
  {
    "text": "जितक्रोधा जितामर्षा दृष्टान्तार्थं व्यवस्थिताः ।\nराजोवाच ।\nते धन्याः कृतपुण्यास्ते मदमोहविवर्जिताः ॥ ४६॥"
  },
  {
    "text": "जितेन्द्रियाः सदाचारा जितं तैर्भुवनत्रयम् ।\nदुनोमि पातकं स्मृत्वा पितुर्मम महात्मनः ॥ ४७॥"
  },
  {
    "text": "कृतस्तपस्विनः कण्ठे मृतसर्पो ह्यघं विना ।\nअतस्तस्य मुनिश्रेष्ठ भविता किं ममाग्रतः ॥ ४८॥"
  },
  {
    "text": "न जाने बुद्धिसम्मोहात्किं वा कार्यं भविष्यति ।\nमधु पश्यति मूढात्मा प्रपातं नैव पश्यति ॥ ४९॥"
  },
  {
    "text": "करोति निन्दितं कर्म नरकान्न बिभेति च ।\nकथं युद्धं पुरा वृत्तं विस्तरात्तद्वदस्व मे ॥ ५०॥"
  },
  {
    "text": "प्रह्लादेन यथा चोग्रं नरनारायणस्य वै ।\nप्रह्लादस्तु कथं यातः पातालात्तद्वदस्व मे ॥ ५१॥"
  },
  {
    "text": "सारस्वते महातीर्थे पुण्ये बदरिकाश्रमे ।\nनरनारायणौ शान्तौ तापसौ मुनिसत्तमौ ॥ ५२॥"
  },
  {
    "text": "कृतवन्तौ तथा युद्धं हेतुना केन मानद ।\nवैरं भवति वित्तार्थं दारार्थं वा परस्परम् ॥ ५३॥"
  },
  {
    "text": "एषणारहितौ कस्माच्चक्रतुः प्रधनं महत् ।\nप्रह्लादोऽपि च धर्मात्मा ज्ञात्वा देवौ सनातनौ ॥ ५४॥"
  },
  {
    "text": "कृतवान्स कथं युद्धं नरनारायणौ मुनी ।\nएतद्विस्तरतो ब्रह्मञ्छ्रोतुमिच्छामि कारणम् ॥ ५५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nचतुर्थस्कन्धे अहङ्कारावर्तनवर्णनं नाम सप्तमोऽध्यायः ॥ ४.७॥"
  },
  {
    "text": "४.८ अष्टमोऽध्यायः । प्रह्लादतीर्थयात्रावर्णनम् ।"
  },
  {
    "text": "सूत उवाच ।\nइति पृष्टस्तदा विप्रो राज्ञा पारीक्षितेन वै ।\nउवाच विस्तरात्सर्वं व्यासः सत्यवतीसुतः ॥ १॥"
  },
  {
    "text": "जनमेजयोऽपि धर्मात्मा निर्वेदं परमं गतः ।\nचित्तं दुश्चरितं मत्वा वैराटीतनयस्य वै ॥ २॥"
  },
  {
    "text": "तस्यैवोद्धरणार्थाय चकार सततं मनः ।\nविप्रावमानपापेन यमलोकं गतस्य वै ॥ ३॥"
  },
  {
    "text": "पुन्नामनरकाद्यस्मात्त्रायते पितरं स्वकम् ।\nपुत्रेति नाम सार्थं स्यात्तेन तस्य मुनीश्वराः ॥ ४॥"
  },
  {
    "text": "सर्पदष्टं नृपं श्रुत्वा हर्म्योपरि मृतं तथा ।\nविप्रशापादौत्तरेयं स्नानदानविवर्जितम् ॥ ५॥"
  },
  {
    "text": "पितुर्गतिं निशम्यासौ निर्वेदं गतवान्नृपः ।\nपारीक्षितो महाभागः सन्तप्तो भयविह्वलः ॥ ६॥"
  },
  {
    "text": "पप्रच्छाथ मुनिं व्यासं गृहागतमनिन्दितः ।\nनरनारायणस्येमां कथां परमविस्मृताम् ॥ ७॥"
  },
  {
    "text": "व्यास उवाच ।\nस यदा निहतो रौद्रो हिरण्यकशिपुर्नृप ।\nअभिषिक्तस्तदा राज्ये प्रह्लादो नाम तत्सुतः ॥ ८॥"
  },
  {
    "text": "तस्मिञ्छासति दैत्येन्द्रे देवब्राह्मणपूजके ।\nमखैर्भूमौ नृपतयो यजन्तः श्रद्धयान्विताः ॥ ९॥"
  },
  {
    "text": "ब्राह्मणाश्च तपोधर्मतीर्थयात्राश्च कुर्वते ।\nवैश्याश्च स्वस्ववृत्तिस्थाः शूद्राः शुश्रूषणे रताः ॥ १०॥"
  },
  {
    "text": "नृसिंहेन च पाताले स्थापितः सोऽथ दैत्यराट् ।\nराज्यं चकार तत्रैव प्रजापालनतत्परः ॥ ११॥"
  },
  {
    "text": "कदाचिद् भृगुपुत्रोऽथ च्यवनाख्यो महातपाः ।\nजगाम नर्मदां स्नातुं तीर्थं वै व्याहृतीश्वरम् ॥ १२॥"
  },
  {
    "text": "रेवां महानदीं दृष्ट्वा ततस्तस्यामवातरत् ।\nउत्तरन्तं प्रजग्राह नागो विषभयङ्करः ॥ १३॥"
  },
  {
    "text": "गृहीतो भयभीतस्तु पाताले मुनिसत्तमः ।\nसस्मार मनसा विष्णुं देवदेवं जनार्दनम् ॥ १४॥"
  },
  {
    "text": "संस्मृते पुण्डरीकाक्षे निर्विषोऽभून्महोरगः ।\nन प्राप च्यवनो दुःखं नीयमानो रसातलम् ॥ १५॥"
  },
  {
    "text": "द्विजिह्वेन मुनिस्त्यक्तो निर्विण्णेनातिशङ्किना ।\nमां शपेत मुनिः कुद्धस्तापसोऽयं महानिति ॥ १६॥"
  },
  {
    "text": "चचार नागकन्याभिः पूजितो मुनिसत्तमः ।\nविवेशाप्यथ नागानां दानवानां महत्पुरम् ॥ १७॥"
  },
  {
    "text": "कदाचिद्भृगुपुत्रं तं विचरन्तं पुरोत्तमे ।\nददर्श दैत्यराजोऽसौ प्रह्लादो धर्मवत्सलः ॥ १८॥"
  },
  {
    "text": "दृष्ट्वा तं पूजयामास मुनिं दैत्यपतिस्तदा ।\nपप्रच्छ कारणं किं ते पातालागमने वद ॥ १९॥"
  },
  {
    "text": "प्रेषितोऽसि किमिन्द्रेण सत्यं ब्रूहि द्विजोत्तम ।\nदैत्यविद्वेषयुक्तेन मम राज्यदिदृक्षया ॥ २०॥"
  },
  {
    "text": "च्यवन उवाच ।\nकिं मे मघवता राजन् यदहं प्रेषितः पुनः ।\nदूतकार्यं प्रकुर्वाणः प्राप्तवान्नगरे तव ॥ २१॥"
  },
  {
    "text": "विद्धि मां भृगुपुत्रं तं स्वनेत्रं धर्मतत्परम् ।\nमा शङ्कां कुरु दैत्येन्द्र वासवप्रेषितस्य वै ॥ २२॥"
  },
  {
    "text": "स्नानार्थं नर्मदां प्राप्तः पुण्यतीर्थे नृपोत्तम ।\nनद्यामेवावतीर्णोऽहं गृहीतश्च महाहिना ॥ २३॥"
  },
  {
    "text": "जातोऽसौ निर्विषः सर्पो विष्णोः संस्मरणादिव ।\nमुक्तोऽहं तेन नागेन प्रभावात्स्मरणस्य वै ॥ २४॥"
  },
  {
    "text": "अत्रागतेन राजेन्द्र मयाप्तं तव दर्शनम् ।\nविष्णुभक्तोऽसि दैत्येन्द्र तद्भक्तं मां विचिन्तय ॥ २५॥"
  },
  {
    "text": "व्यास उवाच ।\nतन्निशम्य वचः श्लक्ष्णं हिरण्यकशिपोः सुतः ।\nपप्रच्छ परया प्रीत्या तीर्थानि विविधानि च ॥ २६॥"
  },
  {
    "text": "प्रह्लाद उवाच ।\nपृथिव्यां कानि तीर्थानि पुण्यानि मुनिसत्तम ।\nपाताले च तथाकाशे तानि नो वद विस्तरात् ॥ २७॥"
  },
  {
    "text": "च्यवन उवाच ।\nमनोवाक्कायशुद्धानां राजंस्तीर्थं पदे पदे ।\nतथा मलिनचित्तानां गङ्गापि कीकटाधिका ॥ २८॥"
  },
  {
    "text": "प्रथमं चेन्मनः शुद्धं जातं पापविवर्जितम् ।\nतदा तीर्थानि सर्वाणि पावनानि भवन्ति वै ॥ २९॥"
  },
  {
    "text": "गङ्गातीरे हि सर्वत्र वसन्ति नगराणि च ।\nव्रजाश्चैवाकरा ग्रामाः सर्वे खेटास्तथापरे ॥ ३०॥"
  },
  {
    "text": "निषादानां निवासाश्च कैवर्तानां तथापरे ।\nहूणबङ्गखसानां च म्लेच्छानां दैत्यसत्तम ॥ ३१॥"
  },
  {
    "text": "पिबन्ति सर्वदा गाङ्गं जलं ब्रह्मोपमं सदा ।\nस्नानं कुर्वन्ति दैत्येन्द्र त्रिकालं स्वेच्छया जनाः ॥ ३२॥"
  },
  {
    "text": "तत्रैकोऽपि विशुद्धात्मा न भवत्येव मारिष ।\nकिं फलं तर्हि तीर्थस्य विषयोपहतात्मसु ॥ ३३॥"
  },
  {
    "text": "कारणं मन एवात्र नान्यद्राजन्विचिन्तय ।\nमनःशुद्धिं प्रकर्तव्या सततं शुद्धिमिच्छता ॥ ३४॥"
  },
  {
    "text": "तीर्थवासी महापापी भवेत्तत्रात्मवञ्चनात् ।\nतत्रैवाचरितं पापमानन्त्याय प्रकल्पते ॥ ३५॥"
  },
  {
    "text": "यथेन्द्रवारुणं पक्वं मिष्टं नैवोपजायते ।\nभावदुष्टस्तथा तीर्थे कोटिस्तातो न शुध्यति ॥ ३६॥"
  },
  {
    "text": "प्रथमं मनसः शुद्धिः कर्तव्या शुभमिच्छता ।\nशुद्धे मनसि द्रव्यस्य शुद्धिर्भवति नान्यथा ॥ ३७॥"
  },
  {
    "text": "तथैवाचारशुद्धिः स्यात्ततस्तीर्थं प्रसिध्यति ।\nअन्यथा तु कृतं सर्वं व्यर्थं भवति तत्क्षणात् ॥ ३८॥"
  },
  {
    "text": "॥"
  },
  {
    "text": "भूतानुकम्पनं चैव कर्तव्यं कर्मणा धिया ।\nयदि पृच्छसि राजेन्द्र तीर्थं वक्ष्याम्यनुत्तमम् ॥ ३९॥"
  },
  {
    "text": "प्रथमं नैमिषं पुण्यं चक्रतीर्थं च पुष्करम् ।\nअन्येषां चैव तीर्थानां सङ्ख्या नास्ति महीतले ॥ ४०॥"
  },
  {
    "text": "पावनानि च स्थानानि बहूनि नृपसत्तम ।\nव्यास उवाच ।\nतच्छ्रुत्वा वचनं राजा नैमिषं गन्तुमुद्यतः ॥ ४१॥"
  },
  {
    "text": "नोदयामास दैत्यान्वै हर्षनिर्भरमानसः ।\nप्रह्लाद उवाच ।\nउत्तिष्ठन्तु महाभागा गमिष्यामोऽद्य नैमिषम् ॥ ४२॥"
  },
  {
    "text": "द्रक्ष्यामः पुण्डरीकाक्षं पीतवाससमच्युतम् ।\nव्यास उवाच ।\nइत्युक्ता विष्णुभक्तेन सर्वे ते दानवास्तदा ॥ ४३॥"
  },
  {
    "text": "तेनैव सह पातालान्निर्ययुः परया मुदा ।\nते समेत्य च दैतेया दानवाश्च महाबलाः ॥ ४४॥"
  },
  {
    "text": "नैमिषारण्यमासाद्य स्नानं चक्रुर्मुदान्विताः ।\nप्रह्लादस्तत्र तीर्थेषु चरन्दैत्यैः समन्वितः ॥ ४५॥"
  },
  {
    "text": "सरस्वतीं महापुण्यां ददर्श विमलोदकाम् ।\nतीर्थे तत्र नृपश्रेष्ठ प्रह्लादस्य महात्मनः ॥ ४६॥"
  },
  {
    "text": "मनः प्रसन्नं सञ्जातं स्नात्वा सारस्वते जले ।\nविधिवत्तत्र दैत्येन्द्रः स्नानदानादिकं शुभे ॥ ४७॥"
  },
  {
    "text": "चकारातिप्रसन्नात्मा तीर्थे परमपावने ॥ ४८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nचतुर्थस्कन्धे प्रह्लादतीर्थयात्रावर्णनं नामाष्टमोऽध्यायः ॥ ४.८॥"
  },
  {
    "text": "४.९ नवमोऽध्यायः । प्रह्लादनारायणयोर्युद्धे विष्णोरागमनवर्णनम् ।"
  },
  {
    "text": "व्यास उवाच ।\nकुर्वंस्तीर्थविधिं तत्र हिरण्यकशिपोः सुतः ।\nन्यग्रोधं सुमहच्छायमपश्यत्पुरतस्तदा ॥ १॥"
  },
  {
    "text": "ददर्श बाणानपरान्नानाजातीयकांस्तदा ।\nगृध्रपक्षयुतांस्तीव्राच्छिलाधौतान्महोज्वलान् ॥ २॥"
  },
  {
    "text": "चिन्तयामास मनसा कस्येमे विशिखास्त्विह ।\nऋषीणामाश्रमे पुण्ये तीर्थे परमपावने ॥ ३॥"
  },
  {
    "text": "एवं चिन्तयतानेन कृष्णाजिनधरौ मुनी ।\nसमुन्नतजटाभारौ दृष्टौ धर्मसुतौ तदा ॥ ४॥"
  },
  {
    "text": "तयोरग्रे धृते शुभ्रे धनुषी लक्षणान्विते ।\nशार्ङ्गमाजगवञ्चैव तथाक्षय्यौ महेषुधी ॥ ५॥"
  },
  {
    "text": "ध्यानस्थौ तौ महाभागौ नरनारायणावृषी ।\nदृष्ट्वा धर्मसुतौ तत्र दैत्यानामधिपस्तदा ॥ ६॥"
  },
  {
    "text": "क्रोधरक्तेक्षणस्तौ तु प्रोवाचासुरपालकः ।\nकिं भवद्भ्यां समारब्धो दम्भो धर्मविनाशनः ॥ ७॥"
  },
  {
    "text": "न श्रुतं नैव दृष्टं हि संसारेऽस्मिन्कदापि हि ।\nतपसश्चरणं तीव्रं तथा चापस्य धारणम् ॥ ८॥"
  },
  {
    "text": "विरोधोऽयं युगे चाद्ये कथं युक्तं कलिप्रियम् ।\nब्राह्मणस्य तपो युक्तं तत्र किं चापधारणम् ॥ ९॥"
  },
  {
    "text": "क्व जटाधारणं देहे क्वेषुधी च विडम्बनौ ।\nधर्मस्याचरणं युक्तं युवयोर्दिव्यभावयोः ॥ १०॥"
  },
  {
    "text": "व्यास उवाच ।\nइति तस्य वचः श्रुत्वा नरः प्रोवाच भारत ।\nका ते चिन्तात्र दैत्येन्द्र वृथा तपसि चावयोः ॥ ११॥"
  },
  {
    "text": "सामर्थ्ये सति यत्कुर्यात्तत्सम्पद्येत तस्य हि ।\nआवां कार्यद्वये मन्द समर्थौ लोकविश्रुतौ ॥ १२॥"
  },
  {
    "text": "युद्धे तपसि सामर्थ्यं त्वं पुनः किं करिष्यसि ।\nगच्छ मार्गे यथाकामं कस्मादत्र विकत्थसे ॥ १३॥"
  },
  {
    "text": "ब्रह्मतेजो दुराराध्यं न त्वं वेद विमोहितः ।\nविप्रचर्चा न कर्तव्या प्राणिभिः सुखमीप्सुभिः ॥ १४॥"
  },
  {
    "text": "प्रह्लाद उवाच ।\nतापसौ मन्दबुद्धी स्थो मृषा वां गर्वमोहितौ ।\nमयि तिष्ठति दैत्येन्द्रे धर्मसेतुप्रवर्तके ॥ १५॥"
  },
  {
    "text": "न युक्तमेतत्तीर्थेऽस्मिन्नधर्माचरणं पुनः ।\nका शक्तिस्तव युद्धेऽस्ति दर्शयाद्य तपोधन ॥ १६॥"
  },
  {
    "text": "व्यास उवाच ।\nतदाकर्ण्य वचस्तस्य नरस्तं प्रत्युवाच ह ।\nयुद्धस्वाद्य मया सार्धं यदि ते मतिरीदृशी ॥ १७॥"
  },
  {
    "text": "अद्य ते स्फोटयिष्यामि मूर्धानमसुराधम ।\n॥"
  },
  {
    "text": "व्यास उवाच ।\nतन्निशम्य वचस्तस्य दैत्येन्द्रः कुपितस्तदा ॥ १८॥"
  },
  {
    "text": "प्रह्लादो बलवानत्र प्रतिज्ञामारुरोह सः ।\nयेन केनाप्युपायेन जेष्यामि तावुभावपि ॥ १९॥"
  },
  {
    "text": "नरनारायणौ दान्तावृषी तपिसमन्वितौ ।\nव्यास उवाच ।\nइत्युक्त्वा वचनं दैत्यः प्रतिगृह्य शरासनम् ॥ २०॥"
  },
  {
    "text": "आकृष्य तरसा चापं ज्याशब्दञ्च चकार ह ।\nनरोऽपि धनुरादाय शरांस्तीव्राञ्छिलाशितान् ॥ २१॥"
  },
  {
    "text": "मुमोच बहुशः कोधात्प्रह्लादोपरि पार्थिव ॥ २२॥"
  },
  {
    "text": "तान्दैत्यराजस्तपनीयपुङ्खै-\nश्चिच्छेद बाणैस्तरसा समेत्य ।\nसमीक्ष्य छिन्नांश्च नरः स्वसृष्टा-\nनन्यान्मुमोचाशु रुषान्वितो वै ॥ २३॥"
  },
  {
    "text": "दैत्याथिपस्तानपि तीव्रवेगै-\nश्छित्त्वा जघानोरसि तं मुनीन्द्रम् ।\nनरोऽपि तं पञ्चभिराशुगैश्च\nकुद्धोऽहनद्दैत्यपतिं बाहुदेशे ॥ २४॥"
  },
  {
    "text": "सेन्द्राः सुरास्तत्र तयोर्हि युद्धं\nद्रष्टुं विमानैर्गगनस्थिताश्च ।\nनरस्य वीर्यं युधि संस्थितस्य\nते तुष्टुवुर्दैत्यपतेश्च भूयः ॥ २५॥"
  },
  {
    "text": "ववर्ष दैत्याधिप आत्तचापः\nशिलीमुखानम्बुधरो यथापः ।\nआदाय शार्ङ्ग धनुरप्रमेयं\nमुमोच बाणाञ्छितहेमपुङ्खान् ॥ २६॥"
  },
  {
    "text": "बभूव युद्धं तुमुलं तयोस्तु\nजयैषिणोः पार्थिव देवदैत्ययोः ।\nववर्षुराकाशपथे स्थितास्ते\nपुष्पाणि दिव्यानि प्रहृष्टचित्ताः ॥ २७॥"
  },
  {
    "text": "चुकोप दैत्याधिपतिर्हरौ स\nमुमोच बाणानतितीव्रवेगान् ।\nचिच्छेद तान्धर्मसुतः सुतीक्ष्णै-\nर्धनुर्विमुक्तैर्विशिखैस्तदाऽऽशु ॥ २८॥"
  },
  {
    "text": "ततो नारायणं बाणैः प्रह्लादश्चातिकर्षितैः ।\nववर्ष सुस्थितं वीरं धर्मपुत्रं सनातनम् ।\nनारायणोऽपि तं वेगान्मुक्तैर्बाणैः शिलाशितैः ॥ २९॥"
  },
  {
    "text": "तुतोदातीव पुरतो दैत्यानामधिपं स्थितम् ।\nसन्निपातोऽम्बरे तत्र दिदृक्षूणां बभूव ह ॥ ३०॥"
  },
  {
    "text": "देवानां दानवानाञ्च कुर्वतां जयघोषणम् ।\nउभयोः शरवर्षेण छादिते गगने तदा ॥ ३१॥"
  },
  {
    "text": "दिवापि रात्रिसदृशं बभूव तिमिरं महत् ।\nऊचुः परस्परं देवा दैत्याश्चातीव विस्मिताः ॥ ३२॥"
  },
  {
    "text": "अदृष्टपूर्वं युद्धं वै वर्ततेऽद्य सुदारुणम् ।\nदेवर्षयोऽथ गन्धर्वा यक्षकिन्नरपन्नगाः ॥ ३३॥"
  },
  {
    "text": "विद्याधराश्चारणाश्च विस्मयं परमं ययुः ।\nनारदः पर्वतश्चैव प्रेक्षणार्थं स्थितौ मुनी ॥ ३४॥"
  },
  {
    "text": "नारदः पर्वतं प्राह नेदृशं चाभवत्पुरा ।\nतारकासुरयुद्धञ्च तथा वृत्रासुरस्य च ॥ ३५॥"
  },
  {
    "text": "मधुकैटभयोर्युद्धं हरिणा चेदृशं कृतम् ।\nप्रह्लादः प्रबलः शूरो यस्मान्नारायणेन च ॥ ३६॥"
  },
  {
    "text": "करोति सदृशं युद्धं सिद्धेनाद्भुतकर्मणा ।\nव्यास उवाच ।\nदिने दिने तथा रात्रौ कृत्वा कृत्वा पुनः पुनः ॥ ३७॥"
  },
  {
    "text": "चक्रतुः परमं युद्धं तौ तदा दैत्यतापसौ ।\nनारायणस्तु चिच्छेद प्रह्लादस्य शरासनम् ॥ ३८॥"
  },
  {
    "text": "तरसैकेन बाणेन स चान्यद्धनुराददे ।\nनारायणस्तु तरसा मुक्त्वान्यञ्च शिलीमुखम् ॥ ३९॥"
  },
  {
    "text": "तदैव मध्यतश्चापं चिच्छेद लघुहस्तकः ।\nछिन्नं छिन्नं पुनर्दैत्यो धनुरन्यत्समाददे ॥ ४०॥"
  },
  {
    "text": "नारायणस्तु चिच्छेद विशिखैराशु कोपितः ।\nछिन्ने धनुषि दैत्येन्द्रः परिघं तु समाददे ॥ ४१॥"
  },
  {
    "text": "जघान धर्मजं तूर्णं बाह्वोर्मध्येऽतिकोपनः ।\nतमायान्तं स बलवान्मार्गणैर्नवभिर्मुनिः ॥ ४२॥"
  },
  {
    "text": "चिच्छेद परिघं घोरं दशभिस्तमताडयत् ।\nगदामादाय दैत्येन्द्रः सर्वायसमयीं दृढाम् ॥ ४३॥"
  },
  {
    "text": "जानुदेशे जघानाशु देवं नारायणं रुषा ।\nगदया चापि गिरिवत्संस्थितः स्थिरमानसः ॥ ४४॥"
  },
  {
    "text": "धर्मपुत्रोऽतिबलवान्मुमोचाशु शिलीमुखान् ।\nगदां चिच्छेद भगवांस्तदा दैत्यपतेर्दृढाम् ॥ ४५॥"
  },
  {
    "text": "विस्मयं परमं जग्मुः प्रेक्षका गगने स्थिताः ।\nस तु शक्तिं समादाय प्रह्लादः परवीरहा ॥ ४६॥"
  },
  {
    "text": "चिक्षेप तरसा क्रुद्धो बलान्नारायणोरसि ।\nतामापतन्तीं संवीक्ष्य बाणेनैकेन लीलया ॥ ४७॥"
  },
  {
    "text": "सप्तधा कृतवानाशु सप्तभिस्तं जघान ह ।\nदिव्यवर्षशतं चैव तद्युद्धं परमं तयोः ॥ ४८॥"
  },
  {
    "text": "जातं विस्मयदं राजन् सर्वेषां तत्र चाश्रमे ।\nतदाऽऽजगाम तरसा पीतवासाश्चतुर्भुजः ॥ ४९॥"
  },
  {
    "text": "प्रह्लादस्याश्रमं तत्र जगाम च गदाधरः ।\nचतुर्भुजो रमाकान्तो रथाङ्गदरपद्मभृत् ॥ ५०॥"
  },
  {
    "text": "दृष्ट्वा तमागतं तत्र हिरण्यकशिपोः सुतः ।\nप्रणम्य परया भक्त्या प्राञ्जलिः प्रत्युवाच ह ॥ ५१॥"
  },
  {
    "text": "प्रह्लाद उवाच ।\nदेवदेव जगनाथ भक्तवत्सल माधव ।\nकथं न जितवानाजावहमेतौ तपस्विनौ ।\nसङ्ग्रामस्तु मया देव कृतः पूर्णं शतं समाः ॥ ५२॥"
  },
  {
    "text": "सुराणां न जितौ कस्मादिति मे विस्मयो महान् ।\nविष्णुरुवाच ।\nसिद्धाविमौ मदंशौ च विस्मयः कोऽत्र मारिष ॥ ५३॥"
  },
  {
    "text": "तापसौ न जितात्मानौ नरनारायणौ जितौ ।\nगच्छ त्वं वितलं राजन् कुरु भक्तिं ममाचलाम् ॥ ५४॥"
  },
  {
    "text": "नाभ्यां कुरु विरोधं त्वं तापसाभ्यां महामते ।\nव्यास उवाच ।\nइत्याज्ञप्तो दैत्यराजो निर्ययावसुरैः सह ॥ ५५॥"
  },
  {
    "text": "नरनारायणौ भूयस्तपोयुक्तौ बभूवतुः ॥ ५६॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nचतुर्थस्कन्धे प्रह्लादनारायणयोर्युद्धे विष्णोरागमनवर्णनं नाम नवमोऽध्यायः ॥ ४.९॥"
  },
  {
    "text": "४.१० दशमोऽध्यायः । भृगुशापकारणवर्णनम् ।"
  },
  {
    "text": "जनमेजय उवाच ।\nसन्देहोऽयं महानत्र पाराशर्य कथानके ।\nनरनारायणौ शान्तौ वैष्णवांशौ तपोधनौ ॥ १॥"
  },
  {
    "text": "तीर्थाश्रयौ सत्त्वयुक्तौ वन्याशनपरौ सदा ।\nधर्मपुत्रौ महात्मानौ तापसौ सत्यसंस्थितौ ॥ २॥"
  },
  {
    "text": "कथं रागसमायुक्तौ जातौ युद्धे परस्परम् ।\nसङ्ग्रामं चक्रतुः कस्मात्त्यक्त्वा तपिमनुत्तमाम् ॥ ३॥"
  },
  {
    "text": "प्रह्लादेन समं पूर्णं दिव्यवर्षशतं किल ।\nहित्वा शान्तिसुखं युद्धं कृतवन्तौ कथं मुनी ॥ ४॥"
  },
  {
    "text": "कथं तौ चक्रतुर्युद्धं प्रह्लादेन समं मुनी ।\nकथयस्व महाभाग कारणं विग्रहस्य वै ॥ ५॥"
  },
  {
    "text": "॥"
  },
  {
    "text": "युद्धबुद्धिः कथं जाता तयोश्च तद्विरक्तयोः ।\nतथाविधं तपस्तप्तं ताभ्याञ्च केन हेतुना ॥ ६॥"
  },
  {
    "text": "मोहार्थं सुखभोगार्थं स्वर्गार्थं वा परन्तप ।\nकृतमत्युत्कटं ताभ्यां तपः सर्वफलप्रदम् ॥ ७॥"
  },
  {
    "text": "मुनिभ्यां शान्तचित्ताभ्यां प्राप्तं किं फलमद्भुतम् ।\nतपसा पीडितो देहः सङ्ग्रामेण पुनः पुनः ॥ ८॥"
  },
  {
    "text": "दिव्यवर्षशतं पूर्णं श्रमेण परिपीडितौ ।\nन राज्यार्थे धने वापि न दारेषु गृहेषु च ॥ ९॥"
  },
  {
    "text": "किमर्थं तु कृतं युद्धं ताभ्यां तेन महात्मना ।\nनिरीहः पुरुषः कस्मात्प्रकुर्याद्युद्धमीदृशम् ॥ १०॥"
  },
  {
    "text": "दुःखदं सर्वथा देहे जानन्धर्मं सनातनम् ।\nसुबुद्धिः सुखदानीह कर्माणि कुरुते सदा ॥ ११॥"
  },
  {
    "text": "न दुःखदानि धर्मज्ञ स्थितिरेषा सनातनी ।\nधर्मपुत्रौ हरेरंशौ सर्वज्ञौ सर्वभूषितौ ॥ १२॥"
  },
  {
    "text": "कृतवन्तौ कथं युद्धं दुःखं धर्मविनाशकम् ।\nत्यक्त्वा तपः समाधीतं सुखारामं महत्फलम् ॥ १३॥"
  },
  {
    "text": "संयुगं दारुणं कृष्ण नैव मूर्खोऽपि वाञ्छति ।\nश्रुतो मया ययातिस्तु च्युतः स्वर्गान्महीपतिः ॥ १४॥"
  },
  {
    "text": "अहङ्कारभवात्पापात्पातितः पृथिवीतले ।\nयज्ञकृद्दानकर्ता च धार्मिकः पृथिवीपतिः ॥ १५॥"
  },
  {
    "text": "शब्दोच्चारणमात्रेण पातितो वज्रपाणिना ।\nअहङ्कारमृते युद्धं न भवत्येव निश्चयः ॥ १६॥"
  },
  {
    "text": "किं फलं तस्य युद्धस्य मुनेः पुण्यविनाशनम् ।\nव्यास उवाच ।\nराजन् संसारमूलं हि त्रिविधः परिकीर्तितः ॥ १७॥"
  },
  {
    "text": "अहङ्कारस्तु सर्वज्ञैर्मुनिभिर्धर्मनिश्चये ।\nस कथं मुनिना त्यक्तुं योग्यो देहभृता किल ॥ १८॥"
  },
  {
    "text": "कारणेन विना कार्यं न भवत्येव निश्चयः ।\nतपो दानं तथा यज्ञाः सात्त्विकात्प्रभवन्ति ते ॥ १९॥"
  },
  {
    "text": "राजसाद्वा महाभाग तामसात्कलहस्तथा ।\nक्रिया स्वल्पापि राजेन्द्र नाहङ्कारं विना क्वचित् ॥ २०॥"
  },
  {
    "text": "शुभा वाप्यशुभा वापि प्रभवत्यपि निश्चयः ।\nअहङ्काराद् बन्धकारी नान्योऽस्ति जगतीतले ॥ २१॥"
  },
  {
    "text": "येनेदं रचितं विश्वं कथं तद्रहितं भवेत् ।\nब्रह्मा रुद्रस्तथा विष्णुरहङ्कारयुतास्त्वमी ॥ २२॥"
  },
  {
    "text": "अन्येषां चैव का वार्ता मुनीनां वसुधाधिप ।\nअहङ्कारावृतं विश्वं भ्रमतीदं चराचरम् ॥ २३॥"
  },
  {
    "text": "पुनर्जन्म पुनर्मृत्युः सर्वं कर्मवशानुगम् ।\nदेवतिर्यङ्मनुष्याणां संसारेऽस्मिन्महीपते ॥ २४॥"
  },
  {
    "text": "रथाङ्गवदसर्वार्थं भ्रमणं सर्वदा स्मृतम् ।\nविष्णोरप्यवताराणां सङ्ख्यां जानाति कः पुमान् ॥ २५॥"
  },
  {
    "text": "विततेऽस्मिंस्तु संसारे उत्तमाधमयोनिषु ।\nनारायणो हरिः साक्षान्मात्स्यं वपुरुपाश्रितः ॥ २६॥"
  },
  {
    "text": "कामठं सौकरं चैव नारसिंहञ्च वामनम् ।\nयुगे युगे जगन्नाथो वासुदेवो जनार्दनः ॥ २७॥"
  },
  {
    "text": "अवतारानसङ्ख्यातान्करोति विधियन्त्रितः ।\nवैवस्वते महाराज सप्तमे भगवान्हरिः ॥ २८॥"
  },
  {
    "text": "मन्वन्तरेऽवतारान्वै चक्रे ताञ्छ्रुणु तत्त्वतः ।\nभृगुशापान्महाराज विष्णुर्देववरः प्रभुः ॥ २९॥"
  },
  {
    "text": "अवताराननेकांस्तु कृतवानखिलेश्वरः ।\nराजोवाच ।\nसन्देहोऽयं महाभाग हृदये मम जायते ॥ ३०॥"
  },
  {
    "text": "भृगुणा भगवान्विष्णुः कथं शप्तः पितामह ।\nहरिणा च मुनेस्तस्य विप्रियं किं कृतं मुने ॥ ३१॥"
  },
  {
    "text": "यद्रोषाद् भृगुणा शप्तो विष्णुर्देवनमस्कृतः ।\nव्यास उवाच ।\nश‍ृणु राजन्प्रवक्ष्यामि भृगोः शापस्य कारणम् ॥ ३२॥"
  },
  {
    "text": "पुरा कश्यपदायादो हिरण्यकशिपुर्नृपः ।\nयदा तदा सुरैः सार्धं कृतं सङ्ख्यं परस्परम् ॥ ३३॥"
  },
  {
    "text": "कृते सङ्ख्ये जगत्सर्वं व्याकुलं समजायत ।\nहते तस्मिन्नृपे राजा प्रह्लादः समजायत ॥ ३४॥"
  },
  {
    "text": "देवान्स पीडयामास प्रह्लादः शत्रुकर्षणः ।\nसङ्ग्रामो ह्यभवद् घोरः शक्रप्रह्लादयोस्तदा ॥ ३५॥"
  },
  {
    "text": "पूर्णं वर्षशतं राजँल्लोकविस्मयकारकम् ।\nदेवैर्युद्धं कृतं चोग्रं प्रह्रादस्तु पराजितः ॥ ३६॥"
  },
  {
    "text": "निर्वेदं परमं प्राप्तो ज्ञात्वा धर्मं सनातनम् ।\nविरोचनसुतं राज्ये प्रतिष्ठाप्य बलिं नृप ॥ ३७॥"
  },
  {
    "text": "जगाम स तपस्तप्तुं पर्वते गन्धमादने ।\nप्राप्य राज्यं बलिः श्रीमान्सुरैर्वैरं चकार ह ॥ ३८॥"
  },
  {
    "text": "यतः परस्परं युद्धं जातं परमदारुणम् ।\nततः सुरैर्जिता दैत्या इन्द्रेणामिततेजसा ॥ ३९॥"
  },
  {
    "text": "विष्णुना च सहायेन राज्यभ्रष्टाः कृता नृप ।\nततः पराजिता दैत्याः काव्यस्य शरणं गताः ॥ ४०॥"
  },
  {
    "text": "किं त्वं न कुरुषे ब्रह्मन् साहाय्यं नः प्रतापवान् ।\nस्थातुं न शक्नुमो ह्यत्र प्रविशामो रसातलम् ॥ ४१॥"
  },
  {
    "text": "यदि त्वं न सहायोऽसि त्रातुं मन्त्रविदुत्तम ।\nव्यास उवाच ।\nइत्युक्तः सोऽब्रवीद्दैत्यान्काव्यः कारुणिको मुनिः ॥ ४२॥"
  },
  {
    "text": "मा भैष्ट धारयिष्यामि तेजसा स्वेन भोऽसुराः ।\nमन्त्रैस्तथौषधीभिश्च साहाय्यं वः सदैव हि ॥ ४३॥"
  },
  {
    "text": "करिष्यामि कृतोत्साहा भवन्तु विगतज्वराः ।\nव्यास उवाच ।\nततस्ते निर्भया जाता दैत्याः काव्यस्य संश्रयात् ॥ ४४॥"
  },
  {
    "text": "देवैः श्रुतस्तु वृत्तान्तः सर्वैश्चारमुखात्किल ।\nतत्र सम्मन्त्र्य ते देवाः शक्रेण च परस्परम् ॥ ४५॥"
  },
  {
    "text": "मन्त्रं चक्रुः सुसंविग्नाः काव्यमन्त्रप्रभावतः ।\nयोद्धुं गच्छामहे तूर्णं यावन्न च्यावयन्ति वै ॥ ४६॥"
  },
  {
    "text": "प्रसह्य हत्वा शिष्टांस्तु पातालं प्रापयामहे ।\nदैत्याञ्जग्मुस्ततो देवाः संरुष्टाः शस्त्रपाणयः ॥ ४७॥"
  },
  {
    "text": "जग्मुस्तान्विष्णुसहिता दानवान् हरिणोदिताः ।\nवध्यमानास्तु ते दैत्याः सन्त्रस्ता भयपीडिताः ॥ ४८॥"
  },
  {
    "text": "काव्यस्य शरणं जग्मू रक्ष रक्षेति चाब्रुवन् ।\nताञ्छुक्रः पीडितान्दृष्ट्वा देवैर्दैत्यान्महाबलान् ॥ ४९॥"
  },
  {
    "text": "मा भैष्टेति वचः प्राह मन्त्रौषधिबलाद्विभुः ।\nदृष्ट्वा काव्यं सुराः सर्वे त्यक्त्वा तान्प्रययुः किल ॥ ५०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nचतुर्थस्कन्धे भृगुशापकारणवर्णनं नाम दशमोऽध्यायः ॥ ४.१०॥"
  },
  {
    "text": "४.११ एकादशोऽध्यायः । शुक्रमातुर्वधवर्णनम् ।"
  },
  {
    "text": "व्यास उवाच ।\nतथा गतेषु देवेषु काव्यस्तान्प्रत्युवाच ह ।\nब्रह्मणा पूर्वमुक्तं यच्छ्रुणुध्वं दानवोत्तमाः ॥ १॥"
  },
  {
    "text": "विष्णुर्दैत्यवधे युक्तो हनिष्यति जनार्दनः ।\nवाराहरूपं संस्थाय हिरण्याक्षो यथा हतः ॥ २॥"
  },
  {
    "text": "यथा नृसिंहरूपेण हिरण्यकशिपुर्हतः ।\nतथा सर्वान्कृतोत्साहो हनिष्यति न चान्यथा ॥ ३॥"
  },
  {
    "text": "न मे मन्त्रबलं सम्यक्प्रतिभाति यथा हरिम् ।\nजेतुं यूयं समर्थाः स्थ मया त्राताः सुरानथ ॥ ४॥"
  },
  {
    "text": "तस्मात्कालं प्रतीक्षध्वं कियन्तं दानवोत्तमाः ।\nअहमद्य महादेवं मन्त्रार्थं प्रव्रजामि वै ॥ ५॥"
  },
  {
    "text": "प्राप्य मन्त्रान्महादेवादागमिष्यामि साम्प्रतम् ।\nयुष्मभ्यं तान्प्रदास्यामि यथार्थं दानवोत्तमाः ॥ ६॥"
  },
  {
    "text": "दैत्या ऊचुः ।\nपराजिताः कथं स्थातुं पृथिव्यां मुनिसत्तम ।\nशक्ता भवामोऽप्यबलास्तावत्कालं प्रतीक्षितुम् ॥ ७॥"
  },
  {
    "text": "निहता बलिनः सर्वे केचिच्छिष्टाश्च दानवाः ।\nनाद्य युक्ताश्च सङ्ग्रामे स्थातुमेवं सुखावहाः ॥ ८॥"
  },
  {
    "text": "शुक्र उवाच ।\nयावदहं मन्त्रविद्यामानयिष्यामि शङ्करात् ।\nतावद्भवद्भिः स्थातव्यं तपोयुक्तैः शमान्वितैः ॥ ९॥"
  },
  {
    "text": "सामदानादयः प्रोक्ता विद्वद्भिः समयोचिताः ।\nदेशं कालं बलं वीरैर्ज्ञात्वा शक्तिं बलं बुधैः ॥ १०॥"
  },
  {
    "text": "सेवाथ समये कार्या शत्रूणां शुभकाम्यया ।\nस्वशक्त्युपचये काले हन्तव्यास्ते मनीषिभिः ॥ ११॥"
  },
  {
    "text": "तदद्य विनयं कृत्वा सामपूर्वं छलेन वै ।\nतिष्ठध्वं स्वनिकेतेषु मदागमनकाङ्क्षया ॥ १२॥"
  },
  {
    "text": "प्राप्य मन्त्रान्महादेवादागमिष्यामि दानवाः ।\nयुध्यामहे पुनर्देवान्मान्त्रमास्थाय वै बलम् ॥ १३॥"
  },
  {
    "text": "इत्युक्त्वाथ भृगुस्तेभ्यो जगाम कृतनिश्चयः ।\nमहादेवं महाराज मन्त्रार्थं मुनिसत्तमः ॥ १४॥"
  },
  {
    "text": "दानवाः प्रेषयामासुः प्रह्लादं सुरसन्निधौ ।\nसत्यवादिनमव्यग्रं सुराणां प्रत्ययप्रदम् ॥ १५॥"
  },
  {
    "text": "प्रह्लादस्तु सुरान्प्राह प्रश्रयावनतो नृपः ।\nअसुरैः सहितस्तत्र वचनं नम्रतायुतम् ॥ १६॥"
  },
  {
    "text": "न्यस्तशस्त्रा वयं सर्वे निःसन्नाहास्तथैव च ।\nदेवास्तपश्चरिष्यामः संवृता वल्कलैर्युताः ॥ १७॥"
  },
  {
    "text": "प्रह्लादस्य वचः श्रुत्वा सत्याभिव्याहृतं तु तत् ।\nततो देवा न्यवर्तन्त विज्वरा मुदिताश्च ते ॥ १८॥"
  },
  {
    "text": "न्यस्तशस्त्रेषु दैत्येषु विनिवृत्तास्तदा सुराः ।\nविश्रब्धाः स्वगृहान्गत्वा क्रीडासक्ताः सुसंस्थिताः ॥ १९॥"
  },
  {
    "text": "दैत्या दम्भं समालम्ब्य तापसास्तपिसंयुताः ।\nकश्यपस्याश्रमे वासं चक्रुः काव्यागमेच्छया ॥ २०॥"
  },
  {
    "text": "काव्यो गत्वाथ कैलासं महादेवं प्रणम्य च ।\nउवाच विभुना पृष्टः किं ते कार्यमिति प्रभुः ॥ २१॥"
  },
  {
    "text": "मन्त्रानिच्छाम्यहं देव ये न सन्ति बृहस्पतौ ।\nपराजयाय देवानामसुराणां जयाय च ॥ २२॥"
  },
  {
    "text": "व्यास उवाच ।\nतच्छ्रुत्वा वचनं तस्य सर्वज्ञः शङ्करः शिवः ।\nचिन्तयामास मनसा किं कर्तव्यमतः परम् ॥ २३॥"
  },
  {
    "text": "सुरेषु द्रोहबुद्ध्यासौ मन्त्रार्थमिह साम्प्रतम् ।\nप्राप्तः काव्यो गुरुस्तेषां दैत्यानां विजयाय च ॥ २४॥"
  },
  {
    "text": "रक्षणीया मया देवा इति सञ्चिन्त्य शङ्करः ।\nदुष्करं व्रतमत्युग्रं तमुवाच महेश्वरः ॥ २५॥"
  },
  {
    "text": "पूर्णं वर्षसहस्रं तु कणधूममवाक्छिराः ।\nयदि पास्यसि भद्रं ते ततो मन्त्रानवाप्स्यसि ॥ २६॥"
  },
  {
    "text": "इत्युक्तोऽसौ प्रणम्येशं बाढमित्यब्रवीद्वचः ।\nव्रतं चराम्यहं देव त्वयाज्ञप्तः सुरेश्वर ॥ २७॥"
  },
  {
    "text": "व्यास उवाच ।\nइत्युक्त्वा शङ्करं काव्यश्चकार व्रतमुत्तमम् ।\nधूमपानरतः शान्तो मन्त्रार्थं कृतनिश्चयः ॥ २८॥"
  },
  {
    "text": "ततो देवाः परिज्ञाय काव्यं व्रतरतं तदा ।\nदैत्यान्दम्भरतांश्चैव बभूवुर्मन्त्रतत्पराः ॥ २९॥"
  },
  {
    "text": "विचार्य मनसा सर्वे सङ्ग्रामायोद्यता नृप ।\nययुर्धृतायुधास्तत्र यत्र ते दानवोत्तमाः ॥ ३०॥"
  },
  {
    "text": "तानागतान्समीक्ष्याथ सायुधान्दंशितांस्तथा ।\nआसंस्ते भयसंविग्ना दैत्या देवान्समन्ततः ॥ ३१॥"
  },
  {
    "text": "उत्पेतुः सहसा ते वै सन्नद्धान्भयकर्शिताः ।\nअब्रुवन्वचनं तथ्यं ते देवान्वलदर्पितान् ॥ ३२॥"
  },
  {
    "text": "न्यस्तशस्त्रे भयवति आचार्ये व्रतमास्थिते ।\nदत्त्वाभयं पुरा देवाः सम्प्राप्ता नो जिघांसया ॥ ३३॥"
  },
  {
    "text": "सत्यं वः क्व गतं देवा धर्मश्च श्रुतिनोदितः ।\nन्यस्तशस्त्रा न हन्तव्या भीताश्च शरणं गताः ॥ ३४॥"
  },
  {
    "text": "देवा ऊचुः ।\nभवद्भिः प्रेषितः काव्यो मन्त्रार्थं कुहकेन च ।\nतपो ज्ञातं हि युष्माकं तेन युध्याम एव हि ॥ ३५॥"
  },
  {
    "text": "सज्जा भवन्तु युद्धाय संरब्धाः शस्त्रपाणयः ।\nशत्रुश्छिद्रेण हन्तव्य एष धर्मः सनातनः ॥ ३६॥"
  },
  {
    "text": "व्यास उवाच ।\nतच्छ्रुत्वा वचनं दैत्या विचार्य च परस्परम् ।\nपलायनपराः सर्वे निर्गता भयविह्वलाः ॥ ३७॥"
  },
  {
    "text": "शरणं दानवा जग्मुर्भीतास्ते काव्यमातरम् ।\nदृष्ट्वा तानतिसन्तप्तानभयं च ददावथ ॥ ३८॥"
  },
  {
    "text": "काव्यमातोवाच ।\nन भेतव्यं न भेतव्यं भयं त्यजत दानवाः ।\nमत्सन्निधौ वर्तमानान्न भीर्भवितुमर्हति ॥ ३९॥"
  },
  {
    "text": "तच्छ्रुत्वा वचनं दैत्याः स्थितास्तत्र गतव्यथाः ।\nनिरायुधा ह्यसम्भ्रान्तास्तत्राश्रमवरेऽसुराः ॥ ४०॥"
  },
  {
    "text": "देवास्तान्विद्रुतान्वीक्ष्य दानवास्ते पदानुगाः ।\nअभिजग्मुः प्रसह्यैतानविचार्य बलाबलम् ॥ ४१॥"
  },
  {
    "text": "तत्रागताः सुराः सर्वे हन्तुं दैत्यान्समुद्यताः ।\nवारिताः काव्यमात्रापि जघ्नुस्तानाश्रमस्थितान् ॥ ४२॥"
  },
  {
    "text": "हन्यमानान्सुरैर्दृष्ट्वा काव्यमातातिवेपिता ।\nउवाच सर्वान्सनिद्रांस्तपसा वै करोम्यहम् ॥ ४३॥"
  },
  {
    "text": "इत्युक्त्वा प्रेरिता निद्रा तानागत्य पपात च ।\nसेन्द्रा निद्रावशं याता देवा मूकवदास्थिताः ॥ ४४॥"
  },
  {
    "text": "इन्द्रं निद्राजितं दृष्ट्वा दीनं विष्णुरभाषत ।\nमां त्वं प्रविश भद्रं ते नये त्वां च सुरोत्तम ॥ ४५॥"
  },
  {
    "text": "एवमुक्तस्ततो विष्णुं प्रविवेश पुरन्दरः ।\nनिर्भयो गतनिद्रश्च बभूव हरिरक्षितः ॥ ४६॥"
  },
  {
    "text": "रक्षितं हरिणा दृष्ट्वा शक्रं तत्र गतव्यथम् ।\nकाव्यमाता ततः क्रुद्धा वचनं चेदमब्रवीत् ॥ ४७॥"
  },
  {
    "text": "मघवंस्त्वां भक्षयामि सविष्णुं वै तपोबलात् ।\nपश्यतां सर्वदेवानामीदृशं मे तपोबलम् ॥ ४८॥"
  },
  {
    "text": "व्यास उवाच ।\nइत्युक्तौ तु तया देवौ विष्ण्विन्द्रौ योगविद्यया ।\nअभिभूतौ महात्मानौ स्तब्धौ तौ सम्बभूवतुः ॥ ४९॥"
  },
  {
    "text": "विस्मितास्तु तदा देवा दृष्ट्वा तावतिबाधितौ ।\nचक्रुः किलकिलाशब्दं ततस्ते दीनमानसाः ॥ ५०॥"
  },
  {
    "text": "क्रोशमानान्सुरान्दृष्ट्वा विष्णुं प्राह शचीपतिः ।\nविशेषेणाभिभूतोऽस्मि त्वत्तोऽहं मधुसूदन ॥ ५१॥"
  },
  {
    "text": "जह्येनां तरसा विष्णो यावन्नौ न दहेत्प्रभो ।\nतपसा दर्पितां दुष्टां मा विचारय माधव ॥ ५२॥"
  },
  {
    "text": "इत्युक्तो भगवान्विष्णुः शक्रेण प्रथितेन च ।\nचक्रं सस्मार तरसा घृणां त्यक्त्वाथ माधवः ॥ ५३॥"
  },
  {
    "text": "स्मृतमात्रं तु सम्प्राप्तं चक्रं विष्णुवशानुगम् ।\nदधार च करे क्रुद्धो वधार्थं शक्रनोदितः ॥ ५४॥"
  },
  {
    "text": "गृहीत्वा तत्करे चक्रं शिरश्चिच्छेद रंहसा ।\nहतां दृष्ट्वा तु तां शक्रो मुदितश्चाभवत्तदा ॥ ५५॥"
  },
  {
    "text": "देवाश्चातीव सन्तुष्टा हरिं जय जयेति च ।\nतुष्टुवुर्मुदिताः सर्वे सञ्जाता विगतज्वराः ॥ ५६॥"
  },
  {
    "text": "इन्द्रविष्णू तु सञ्जातौ तत्क्षणाद्धृदयव्यथौ ।\nस्त्रीवधाच्छङ्कमानौ तु भृगोः शापं दुरत्ययम् ॥ ५७॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nचतुर्थस्कन्धे शुक्रमातुर्वधवर्णनं नामेकादशोऽध्यायः ॥ ४.११॥"
  },
  {
    "text": "४.१२ द्वादशोऽध्यायः । जयन्त्या शुक्रसहवासवर्णनम् ।"
  },
  {
    "text": "व्यास उवाच ।\nतं दृष्ट्वा तु वधं घोरं चुक्रोध भगवान्भृगुः ।\nवेपमानोऽतिदुःखार्तः प्रोवाच मधुसूदनम् ॥ १॥"
  },
  {
    "text": "भृगुरुवाच ।\nअकृत्यं ते कृतं विष्णो जानन्पापं महामते ।\nवधोऽयं विप्रजाताया मनसा कर्तुमक्षमः ॥ २॥"
  },
  {
    "text": "आख्यातस्त्वं सत्त्वगुणः स्मृतो ब्रह्मा च राजसः ।\nतथासौ तामसः शम्भुर्विपरीतं कथं स्मृतम् ॥ ३॥"
  },
  {
    "text": "तामसस्त्वं कथं जातः कृतं कर्मातिनिन्दितम् ।\nअवध्या स्त्री त्वया विष्णो हता कस्मान्निरागसा ॥ ४॥"
  },
  {
    "text": "शपामि त्वां दुराचारं किमन्यत्प्रकरोमि ते ।\nविधुरोऽहं कृतः पाप त्वयाहं शक्रकारणात् ॥ ५॥"
  },
  {
    "text": "न शपेऽहं तथा शक्रं शपे त्वां मधुसूदन ।\nसदा छलपरोऽसि त्वं कीटयोनिर्दुराशयः ॥ ६॥"
  },
  {
    "text": "ये च त्वां सात्त्विकं प्राहुस्ते मूर्खा मुनयः किल ।\nतामसस्त्वं दुराचारः प्रत्यक्षं मे जनार्दन ॥ ७॥"
  },
  {
    "text": "अवतारा मृत्युलोके सन्तु मच्छापसम्भवाः ।\nप्रायो गर्भभवं दुःखं भुङ्क्ष्व पापाज्जनार्दन ॥ ८॥"
  },
  {
    "text": "व्यास उवाच ।\nततस्तेनाथ शापेन नष्टे धर्मे पुनः पुनः ।\nलोकस्य च हितार्थाय जायते मानुषेष्विह ॥ ९॥"
  },
  {
    "text": "राजोवाच ।\nभूगुभार्या हता तत्र चक्रेणामिततेजसा ।\nगार्हस्थ्यञ्च पुनस्तस्य कथं जातं महात्मनः ॥ १०॥"
  },
  {
    "text": "व्यास उवाच ।\nइति शप्त्वा हरिं रोषात्तदादाय शिरस्त्वरन् ।\nकाये संयोज्य तरसा भृगुः प्रोवाच कार्यवित् ॥ ११॥"
  },
  {
    "text": "अद्य त्वां विष्णुना देवि हतां सञ्जीवयाम्यहम् ।\nयदि कृत्स्नो मया धर्मो ज्ञायते चरितोऽपि वा ॥ १२॥"
  },
  {
    "text": "तेन सत्येन जीवेत यदि सत्यं ब्रवीम्यहम् ।\nपश्यन्तु देवताः सर्वा मम तेजोबलं महत् ॥ १३॥"
  },
  {
    "text": "अद्भिस्त्वां प्रोक्ष्य शीताभिर्जीवयामि तपोबलात् ।\nसत्यं शौचं तथा वेदा यदि मे तपसो बलम् ॥ १४॥"
  },
  {
    "text": "व्यास उवाच ।\nअद्भिः सम्प्रोक्षिता देवी सद्यः सञ्जीविता तदा ।\nउत्थिता परमप्रीता भृगोर्भार्या शुचिस्मिता ॥ १५॥"
  },
  {
    "text": "ततस्तां सर्वभूतानि दृष्ट्वा सुप्तोत्थितामिव ।\nसाधु साध्विति तं तां तु तुष्टुवुः सर्वतो दिशम् ॥ १६॥"
  },
  {
    "text": "एवं सञ्चीविता तेन भृगुणा वरवर्णिनी ।\nविस्मयं परमं जग्मुर्देवाः सेन्द्रा विलोक्य तत् ॥ १७॥"
  },
  {
    "text": "इन्द्रः सुरानथोवाच मुनिना जीविता सती ।\nकाव्यस्तप्त्वा तपो घोरं किं करिष्यति मन्त्रवित् ॥ १८॥"
  },
  {
    "text": "व्यास उवाच ।\nगता निद्रा सुरेन्द्रस्य देहेऽक्षेममभून्नृप ।\nस्मृत्वा काव्यस्य वृत्तान्तं मन्त्रार्थमतिदारुणम् ॥ १९॥"
  },
  {
    "text": "विमृश्य मनसा शक्रो जयन्तीं स्वसुतां तदा ।\nउवाच कन्यां चार्वङ्गीं स्मितपूर्वमिदं वचः ॥ २०॥"
  },
  {
    "text": "गच्छ पुत्रि मया दत्ता काव्याय त्वं तपस्विने ।\nसमाराधय तन्वङ्गि मत्कृते तं वशं कुरु ॥ २१॥"
  },
  {
    "text": "उपचारैर्मुनिं तैस्तैः समाराध्य मनःप्रियैः ।\nभयं मे तरसा गत्वा हर तत्र वराश्रमे ॥ २२।\nसा पितुर्वचनं श्रुत्वा तत्रागच्छन्मनोरमा ।\nतमपश्यद्विशालाक्षी पिबन्तं धूममाश्रमे ॥ २३॥"
  },
  {
    "text": "तस्य देहं समालोक्य स्मृत्वा वाक्यं पितुस्तदा ।\nकदलीदलमादाय वीजयामास तं मुनिम् ॥ २४॥"
  },
  {
    "text": "निर्मलं शीतलं वारि समानीय सुवासितम् ।\nपानाय कल्पयामास भक्त्या परमया लघु ॥ २५॥"
  },
  {
    "text": "छायां वस्त्रातपत्रेण भास्करे मध्यगे सति ।\nरचयामास तन्वङ्गी स्वयं धर्मे स्थिता सती ॥ २६॥"
  },
  {
    "text": "फलान्यानीय दिव्यानि पक्वानि मधुराणि च ।\nमुमोचाग्रे मुनेस्तस्य भक्षार्थं विहितानि च ॥ २७॥"
  },
  {
    "text": "कुशाः प्रादेशमात्रा हि हरिताः शुकसन्निभाः ।\nदधाराग्रेऽथ पुष्पाणि नित्यकर्मसमृद्धये ॥ २८॥"
  },
  {
    "text": "निद्रार्थं कल्पयामास संस्तरं पल्लवान्वितम् ।\nतस्मिन्मुनौ चादरस्था चकार व्यजनं शनैः ॥ २९॥"
  },
  {
    "text": "हावभावादिकं किञ्चिद्विकारजननं च तत् ।\nन चकार जयन्ती सा शापभीता मुनेस्तदा ॥ ३०॥"
  },
  {
    "text": "स्तुतिं चकार तन्वङ्गी गीर्भिस्तस्य महात्मनः ।\nसुभाषिण्यनुकूलाभिः प्रीतिकर्त्रीभिरप्युत ॥ ३१॥"
  },
  {
    "text": "प्रबुद्धे जलमादाय दधाराचमनाय च ।\nमनोऽनुकूलं सततं कुर्वन्ती व्यचरत्तदा ॥ ३२॥"
  },
  {
    "text": "इन्द्रोऽपि सेवकांस्तत्र प्रेषयामास चातुरः ।\nप्रवृत्तिं ज्ञातुकामो वै मुनेस्तस्य जितात्मनः ॥ ३३॥"
  },
  {
    "text": "एवं बहूनि वर्षाणि परिचर्यापराभवत् ।\nनिर्विकारा जितक्रोधा ब्रह्मचर्यपरा सती ॥ ३४॥"
  },
  {
    "text": "पूर्णे वर्षसहस्रे तु परितुष्टो महेश्वरः ।\nवरेण छन्दयामास काव्यं प्रीतमना हरः ॥ ३५॥"
  },
  {
    "text": "ईश्वर उवाच ।\nयच्च किञ्चिदपि ब्रह्मन्विद्यते भृगुनन्दन ।\nप्रतिपश्यसि यत्सर्वं यच्च वाच्यं न कस्यचित् ॥ ३६॥"
  },
  {
    "text": "सर्वाभिभावकत्वेन भविष्यसि न संशयः ।\nअवध्यः सर्वभूतानां प्रजेशश्च द्विजोत्तमः ॥ ३७॥"
  },
  {
    "text": "व्यास उवाच ।\nएवं दत्त्वा वराञ्छम्भुस्तत्रैवान्तरधीयत ।\nकाव्यस्तामथ संवीक्ष्य जयन्तीं वाक्यमब्रवीत् ॥ ३८॥"
  },
  {
    "text": "कासि कस्यासि सुश्रोणि ब्रूहि किं ते चिकीर्षितम् ।\nकिमर्थमिह सम्प्राप्ता कार्यं वद वरोरु मे ॥ ३९॥"
  },
  {
    "text": "किं वाञ्छसि करोम्यद्य दुष्करं चेत्सुलोचने ।\nप्रीतोऽस्मि त्वत्कृतेनाद्य वरं वरय सुव्रते ॥ ४०॥"
  },
  {
    "text": "ततः सा तु मुनिं प्राह जयन्ती मुदितानना ।\nचिकीर्षितं मे भगवंस्तपसा ज्ञातुमर्हसि ॥ ४१॥"
  },
  {
    "text": "शुक्र उवाच ।\nज्ञातं मया तथापि त्वं ब्रूहि यन्मनसेप्सितम् ।\nकरोमि सर्वथा भद्रं प्रीतोऽस्मि परिचर्यया ॥ ४२॥"
  },
  {
    "text": "जयन्त्युवाच ।\nशक्रस्याहं सुता ब्रह्मन् पित्रा तुभ्यं समर्पिता ।\nजयन्ती नामतश्चाहं जयन्तावरजा मुने ॥ ४३॥"
  },
  {
    "text": "सकामास्मि त्वयि विभो वाञ्छितं कुरु मेऽधुना ।\nरंस्ये त्वया महाभाग धर्मतः प्रीतिपूर्वकम् ॥ ४४॥"
  },
  {
    "text": "शुक्र उवाच ।\nमया सह त्वं सुश्रोणि दशवर्षाणि भामिनि ।\nसर्वैर्भूतैरदृश्या च रमस्वेह यदृच्छया ॥ ४५॥"
  },
  {
    "text": "व्यास उवाच ।\nएवमुक्त्वा गृहं गत्वा जयन्त्याः पाणिमुद्वहन् ।\nतया सहावसद्देव्या दशवर्षाणि भार्गवः ॥ ४६॥"
  },
  {
    "text": "अदृश्यः सर्वभूतानां मायया संवृतः प्रभुः ।\nदैत्यास्तमागतं श्रुत्वा कृतार्थं मन्त्रसंयुतम् ॥ ४७॥"
  },
  {
    "text": "अभिजग्मुर्गृहे तस्य मुदितास्ते दिदृक्षवः ।\nनापश्यन् रममाणं ते जयन्त्या सह संयुतम् ॥ ४८॥"
  },
  {
    "text": "तदा विमनसः सर्वे जाता भग्नोद्यमाश्च ते ।\nचिन्तापरातिदीनाश्च वीक्षमाणाः पुनः पुनः ॥ ४९॥"
  },
  {
    "text": "अदृष्ट्वा तं तु संवृत्तं प्रतिजग्मुर्यथागतम् ।\nस्वगृहान्दैत्यवर्यास्ते चिन्ताविष्टा भयातुराः ॥ ५०॥"
  },
  {
    "text": "रममाणं तथा ज्ञात्वा शक्रः प्रोवाच तं गुरुम् ।\nबृहस्पतिं महाभाग किं कर्तव्यमितः परम् ॥ ५१॥"
  },
  {
    "text": "गच्छाद्य दानवान्ब्रह्मन्मायया त्वं प्रलोभय ।\nअस्माकं कुरु कार्यं त्वं बुद्ध्या सञ्चिन्त्य मानद ॥ ५२॥"
  },
  {
    "text": "तच्छ्रुत्वा वचनं काव्यं रममाणं सुसंवृतम् ।\nज्ञात्वा तद्रूपमास्थाय दैत्यान्मति ययौ गुरुः ॥ ५३॥"
  },
  {
    "text": "गत्वा तत्रातिभक्त्यासौ दानवान्समुपाह्वयत् ।\nआगतास्तेऽसुराः सर्वे ददृशुः काव्यमग्रतः ॥ ५४॥"
  },
  {
    "text": "प्रणम्य संस्थिताः सर्वे काव्यं मत्वातिमोहिताः ।\nन विदुस्ते गुरोर्मायां काव्यरूपविभाविनीम् ॥ ५५॥"
  },
  {
    "text": "तानुवाच गुरुः काव्यरूपः प्रच्छन्नमायया ।\nस्वागतं मम याज्यानां प्राप्तोऽहं वो हिताय वै ॥ ५६॥"
  },
  {
    "text": "अहं वो बोधयिष्यामि विद्यां प्राप्ताममायया ।\nतपसा तोषितः शम्भुर्युष्मत्कल्याणहेतवे ॥ ५७॥"
  },
  {
    "text": "तच्छ्रुत्वा प्रीतमनसो जातास्ते दानवोत्तमाः ।\nकृतकार्यं गुरुं मत्वा जहृषुस्ते विमोहिताः ॥ ५८॥"
  },
  {
    "text": "प्रणेमुस्ते मुदा युक्ता निरातङ्का गतव्यथाः ।\nदेवेभ्यश्च भयं त्यक्त्वा तस्थुः सर्वे निरामयाः ॥ ५९॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nचतुर्थस्कन्धे जयन्त्या शुक्रसहवासवर्णनं नाम द्वादशोऽध्यायः ॥ ४.१२॥"
  },
  {
    "text": "४.१३ त्रयोदशोऽध्यायः । शुक्ररूपेण गुरुणा दैत्यवञ्चनावर्णनम् ।"
  },
  {
    "text": "राजोवाच ।\nकिं कृतं गुरुणा पश्चाद्भृगुरूपेण वर्तता ।\nछलेनैव हि दैत्यानां पौरोहित्येन धीमता ॥ १॥"
  },
  {
    "text": "गुरुः सुराणामनिशं सर्वविद्यानिधिस्तथा ।\nसुतोऽङ्गिरस एवासौ स कथं छलकृन्मुनिः ॥ २॥"
  },
  {
    "text": "धर्मशास्त्रेषु सर्वेषु सत्यं धर्मस्य कारणम् ।\nकथितं मुनिभिर्येन परमात्मापि लभ्यते ॥ ३॥"
  },
  {
    "text": "वाचस्पतिस्तथा मिथ्यावक्ता चेद्दानवान्प्रति ।\nकः सत्यवक्ता संसारे भविष्यति गृहाश्रमी ॥ ४॥"
  },
  {
    "text": "आहारादधिकं भोज्यं ज्रह्माण्डविभवेऽपि न ।\nतदर्थं मुनयो मिथ्या प्रवर्तन्ते कथं मुने ॥ ५॥"
  },
  {
    "text": "शब्दप्रमाणमुच्छेदं शिष्टाभावे गतं न किम् ।\nछलकर्मप्रवृत्ते वाविगीतत्वं गुरौ कथम् ॥ ६॥"
  },
  {
    "text": "देवाः सत्त्वसमुद्भूता राजसा मानवाः स्मृताः ।\nतिर्यञ्चस्तामसाः प्रोक्ता उत्पत्तौ मुनिभिः किल ॥ ७॥"
  },
  {
    "text": "अमराणां गुरुः साक्षान्मिथ्यावादी स्वयं यदि ।\nतदा कः सत्यवक्ता स्याद्राजसस्तामसः पुनः ॥ ८॥"
  },
  {
    "text": "क्व स्थितिस्तस्य धर्मस्य सन्देहोऽयं ममात्मनः ।\nका गतिः सर्वजन्तूनां मिथ्याभूते जगत्त्रये ॥ ९॥"
  },
  {
    "text": "हरिर्ब्रह्मा शचीकान्तस्तथान्ये सुरसत्तमाः ।\nसर्वे छलविधौ दक्षा मनुष्याणाञ्च का कथा ॥ १०॥"
  },
  {
    "text": "कामक्रोधाभिसन्तप्ता लोभोपहतचेतसः ।\nछले दक्षाः सुराः सर्वे मुनयश्च तपोधनाः ॥ ११॥"
  },
  {
    "text": "वसिष्ठो वामदेवश्च विश्वामित्रो गुरुस्तथा ।\nएते पापरताः कात्र गतिर्धर्मस्य मानद ॥ १२॥"
  },
  {
    "text": "इन्द्रोऽग्निश्चन्द्रमा वेधाः परदाराभिलम्पटाः ।\nआर्यत्वं भुवनेष्वेषु स्थितं कुत्र मुने वद ॥ १३॥"
  },
  {
    "text": "वचनं कस्य मन्तव्यमुपदेशधियानघ ।\nसर्वे लोभाभिभूतास्ते देवाश्च मुनयस्तदा ॥ १४॥"
  },
  {
    "text": "व्यास उवाच ।\nकिं विष्णुः किं शिवो ब्रह्मा मघवा किं बृहस्पतिः ।\nदेहवान् प्रभवत्येव विकारैः संयुतस्तदा ॥ १५॥"
  },
  {
    "text": "रागी विष्णुः शिवो रागी ब्रह्मापि रागसंयुतः ।\n॥"
  },
  {
    "text": "रागवानपि चातुर्याद्विदेह इव लक्ष्यते ॥ १६॥"
  },
  {
    "text": "सम्प्राप्ते सङ्कटे सोऽपि गुणैः सम्बाध्यते किल ।\nकारणाद्रहितं कार्यं कथं भवितुमर्हति ॥ १७॥"
  },
  {
    "text": "ब्रह्मादीनां च सर्वेषां गुणा एव हि कारणम् ।\nपञ्चविंशत्समुद्भूता देहास्तेषां न चान्यथा ॥ १८॥"
  },
  {
    "text": "काले मरणधर्मास्ते सन्देहः कोऽत्र ते नृप ।\nपरोपदेशे विस्पष्टं शिष्टाः सर्वे भवन्ति च ॥ १९॥"
  },
  {
    "text": "विप्लुतिर्ह्यविशेषेण स्वकार्ये समुपस्थिते ।\nकामः क्रोधस्तथा लोभद्रोहाहङ्कारमत्सराः ॥ २०॥"
  },
  {
    "text": "देहवान्कः परित्यक्तुमीशो भवति तान्पुनः ।\nसंसारोऽयं महाराज सदैवैवंविधः स्मृतः ॥ २१॥"
  },
  {
    "text": "नान्यथा प्रभवत्येव शुभाशुभमयः किल ।\nकदाचिद्भगवान्विष्णुस्तपश्चरति दारुणम् ॥ २२॥"
  },
  {
    "text": "कदाचिद्विविधान्यज्ञान्वितनोति सुराधिपः ।\nकदाचित्तु रमारङ्गरञ्जितः परमेश्वरः ॥ २३॥"
  },
  {
    "text": "रमते किल वैकुण्ठे तद्वशस्तरुणो विभुः ।\nकदाचिद्दानवैः सार्धं युद्धं परमदारुणम् ॥ २४॥"
  },
  {
    "text": "करोति करुणासिन्धुस्तद्बाणापीडितो भृशम् ।\nकदाचिज्जयमाप्नोति दैवात्सोऽपि पराजयम् ॥ २५॥"
  },
  {
    "text": "सुखदुःखाभिभूतोऽसौ भवत्येव न संशयः ।\nशेषे शेते कदाचिद्वै योगनिद्रासमावृतः ॥ २६॥"
  },
  {
    "text": "काले जागर्ति विश्वात्मा स्वभावप्रतिबोधितः ।\nशर्वो ब्रह्मा हरिश्चेति इन्द्राद्या ये सुरास्तथा ॥ २७॥"
  },
  {
    "text": "मुनयश्च विनिर्माणैः स्वायुषो विचरन्ति हि ।\nनिशावसाने सञ्जाते जगत्स्थावरजङ्गमम् ॥ २८॥"
  },
  {
    "text": "म्रियते नात्र सन्देहो नृप किञ्चित्कदापि च ।\nस्वायुषोऽन्ते पद्यजाद्याः क्षयमृच्छन्ति पार्थिव ॥ २९॥"
  },
  {
    "text": "प्रभवन्ति पुनर्विष्णुहरशक्रादयः सुराः ।\nतस्मात्कामादिकान्भावान्देहवान्प्रतिपद्यते ॥ ३०॥"
  },
  {
    "text": "नात्र ते विस्मयः कार्यः कदाचिदपि पार्थिव ।\nसंसारोऽयं तु सन्दिग्धः कामक्रोधादिभिर्नृप ॥ ३१॥"
  },
  {
    "text": "दुर्लभस्तद्विनिर्मुक्तः पुरुषः परमार्थवित् ।\nयो बिभेतीह संसारे स दारान्न करोत्यपि ॥ ३२॥"
  },
  {
    "text": "विमुक्तः सर्वसङ्गेभ्यो विचरत्यविशङ्कितः ।\nतस्माद्बृहस्पतेर्भार्या शशिना लम्भिता पुनः ॥ ३३॥"
  },
  {
    "text": "गुरूणा लम्भिता भार्या तथा भ्रातुर्यवीयसः ।\nएवं संसारचक्रेऽस्मिन् रागलोभादिभिर्वृतः ॥ ३४॥"
  },
  {
    "text": "गार्हस्थ्यञ्च समास्थाय कथं मुक्तो भवेन्नरः ।\nतस्मात्सर्वप्रयत्नेन हित्वा संसारसारताम् ॥ ३५॥"
  },
  {
    "text": "आराधयेन्महेशानीं सच्चिदानन्दरूपिणीम् ।\nतन्मायागुणतश्छन्नं जगदेतच्चराचरम् ॥ ३६॥"
  },
  {
    "text": "भ्रमत्युन्मत्तवत्सर्वं मदिरामत्तवन्नृप ।\nतस्या आराधनेनैव गुणान्सर्वान्विमृद्य च ॥ ३७॥"
  },
  {
    "text": "मुक्तिं भजेत मतिमान्नान्यः पन्थास्त्वितः परः ।\nआराधिता महेशानी न यावत्कुरुते कृपाम् ॥ ३८॥"
  },
  {
    "text": "तावद्भवेत्सुखं कस्मात्कोऽन्योऽस्ति दयया युतः ।\nकरुणासागरामेतां भजेत्तस्मादमायया ॥ ३९॥"
  },
  {
    "text": "यस्यास्तु भजनेनैव जीवन्मुक्तत्वमश्नुते ।\nमानुष्यं दुर्लभं प्राप्य सेविता न महेश्वरी ॥ ४०॥"
  },
  {
    "text": "निःश्रेणिकाग्रात्पतिता अध इत्येव विद्महे ।\nअहङ्कारावृतं विश्वं गुणत्रयसमन्वितम् ॥ ४१॥"
  },
  {
    "text": "असत्येनापि सम्बद्धं मुच्यते कथमन्यथा ।\nहित्वा सर्वं ततः सर्वेः संसेव्या भुवनेश्वरी ॥ ४२॥"
  },
  {
    "text": "राजोवाच ।\nकिं कृतं गुरूणा तत्र काव्यरूपधरेण च ।\nकदा शुक्रः समायातस्तन्मे ब्रूहि पितामह ॥ ४३॥"
  },
  {
    "text": "व्यास उवाच ।\nश‍ृणु राजन् प्रवक्ष्यामि यत्कृतं गुरुणा तदा ।\nकृत्वा काव्यस्वरूपञ्च प्रच्छन्नेन महात्मना ॥ ४४॥"
  },
  {
    "text": "गुरुणा बोधिता दैत्या मत्वा काव्यं स्वकं गुरुम् ।\nविश्वासं परमं कृत्वा बभूवुस्तन्मयास्तदा ॥ ४५॥"
  },
  {
    "text": "विद्यार्थं शरणं प्राप्ता भृगुं मत्वातिमोहिताः ।\nगुरुणा विप्रलब्धास्ते लोभात्को वा न मुह्यति ॥ ४६॥"
  },
  {
    "text": "दशवर्षात्मके काले सम्पूर्णसमये तदा ।\nजयन्त्या सह क्रीडित्वा काव्यो याज्यानचिन्तयत् ॥ ४७॥"
  },
  {
    "text": "आशया मम मार्गं ते पश्यन्तः संस्थिताः किल ।\nगत्वा तान्वै प्रपश्येऽहं याज्यानतिभयातुरान् ॥ ४८॥"
  },
  {
    "text": "मा देवेभ्यो भयं तेषां मद्भक्तानां भवेदिति ।\nसञ्चिन्त्य बुद्धिमास्थाय जयन्तीं प्रत्युवाच ह ॥ ४९॥"
  },
  {
    "text": "देवानेवोपसंयान्ति पुत्रा मे चारुलोचने ।\nसमयस्तेऽद्य सम्पूर्णो जातोऽयं दशवार्षिकः ॥ ५०॥"
  },
  {
    "text": "तस्माद् गच्छाम्यहं देवि द्रष्टुं याज्यान्सुमध्यमे ।\nपुनरेवागमिष्यामि तवान्तिकमनुद्रुतः ॥ ५१॥"
  },
  {
    "text": "तथेति तमुवाचाथ जयन्ती धर्मवित्तमा ।\nयथेष्टं गच्छ धर्मज्ञ न ते धर्मं विलोपये ॥ ५२॥"
  },
  {
    "text": "तच्छ्रुत्वा वचनं काव्यो जगाम त्वरितस्ततः ।\nअपश्यद्दानवानां च पार्श्वे वाचस्पतिं तदा ॥ ५३॥"
  },
  {
    "text": "छद्मरूपधरं सौम्यं बोधयन्तं छलेन तान् ।\nजैनं धर्मं कृतं स्वेन यज्ञनिन्दापरं तथा ॥ ५४॥"
  },
  {
    "text": "भो देवरिपवः सत्यं ब्रवीमि भवतां हितम् ।\nअहिंसा परमो धर्मोऽहन्तव्या ह्याततायिनः ॥ ५५॥"
  },
  {
    "text": "द्विजैर्भोगरतैर्वेदे दर्शितं हिंसनं पशोः ।\nजिह्वास्वादपरैः काममहिंसैव परा मता ॥ ५६॥"
  },
  {
    "text": "एवंविधानि वाक्यानि वेदशास्त्रपराणि च ।\nब्रुवाणं गुरुमाकर्ण्य विस्मितोऽसौ भृगोः सुतः ॥ ५७॥"
  },
  {
    "text": "चिन्तयामास मनसा मम द्वेष्यो गुरुः किल ।\nवञ्चिताः किल धूर्तेन याज्या मे नात्र संशयः ॥ ५८॥"
  },
  {
    "text": "धिग्लोभं पापबीजं वै नरकद्वारमूर्जितम् ।\nगुरुरप्यनृतं ब्रूते प्रेरितो येन पाप्मना ॥ ५९॥"
  },
  {
    "text": "प्रमाणं वचनं यस्य सोऽपि पाखण्डधारकः ।\nगुरुः सुराणां सर्वेषां धर्मशास्त्रप्रवर्तकः ॥ ६०॥"
  },
  {
    "text": "किं किं न लभते लोभान्मलिनीकृतमानसः ।\nअन्योऽपि गुरुरप्येवं जातः पाखण्डपण्डितः ॥ ६१॥"
  },
  {
    "text": "शैलूषचेष्टितं सर्वं परिगृह्य द्विजोत्तमः ।\nवञ्जयत्यतिसम्मूढान्दैत्यान्याज्यान्ममाप्यसौ ॥ ६२॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nचतुर्थस्कन्धे शुक्ररूपेण गुरुणा दैत्यवञ्चनावर्णनं नाम त्रयोदशोऽध्यायः ॥ ४.१३॥"
  },
  {
    "text": "४.१४ चतुर्दशोऽध्यायः । प्रह्लादेन शुक्रकोपसान्त्वनम् ।"
  },
  {
    "text": "व्यास उवाच ।\nइति सञ्चिन्त्य मनसा तानुवाच हसन्निव ।\nवञ्चिता मत्स्वरूपेण दैत्याः किं गुरुणा किल ॥ १॥"
  },
  {
    "text": "अहं काव्यो गुरुश्चायं देवकार्यप्रसाधकः ।\nअनेन वञ्चिता यूयं मद्याज्या नात्र संशयः ॥ २॥"
  },
  {
    "text": "मा श्रद्धध्वं वचोऽस्यार्या दाम्भिकोऽयं मदाकृतिः ।\nअनुगच्छत मां याज्यास्त्यजतैनं बृहस्पतिम् ॥ ३॥"
  },
  {
    "text": "इत्याकर्ण्य वचस्तस्य दृष्ट्वा तौ सदृशौ पुनः ।\nविस्मयं परमं जग्मुः काव्योऽयमिति निश्चिताः ॥ ४॥"
  },
  {
    "text": "स तान्वीक्ष्य सुसम्भ्रान्तान्गुरुर्वाक्यमुवाच ह ।\nगुरुर्वो वञ्चयत्येव मद्रूपोऽयं बृहस्पतिः ॥ ५॥"
  },
  {
    "text": "प्राप्तो वञ्चयितुं युष्मान्देवकार्यार्थसिद्धये ।\nमा विश्वासं वचस्तस्य कुरुध्वं दैत्यसत्तमाः ॥ ६॥"
  },
  {
    "text": "प्राप्ता विद्या मया शम्भोर्युष्मानध्यापयामि ताम् ।\nदेवेभ्यो विजयं नूनं करिष्यामि न संशयः ॥ ७॥"
  },
  {
    "text": "इति श्रुत्वा गुरोर्वाक्यं काव्यरूपधरस्य ते ।\nविश्वासं परमं जग्मुः काव्योऽयमिति निश्चयात् ॥ ८॥"
  },
  {
    "text": "काव्येन बहुधा तत्र बोधिताः किल दानवाः ।\nबुबुधुर्न गुरोर्मायामोहिताः कालपर्ययात् ॥ ९॥"
  },
  {
    "text": "एवं ते निश्चयं कृत्वा ततो भार्गवमब्रुवन् ।\nअयं गुरुर्नो धर्मात्मा बुद्धिदश्च हिते रतः ॥ १०॥"
  },
  {
    "text": "दशवर्षाणि सततमयं नः शास्ति भार्गवः ।\nगच्छ त्वं कुहको भासि नास्माकं गुरुरप्युत ॥ ११॥"
  },
  {
    "text": "इत्युक्त्वा भार्गवं मूढा निर्भर्त्स्य च पुनः पुनः ।\nजगृहुस्तं गुरुं प्रीत्या प्रणिपत्याभिवाद्य च ॥ १२॥"
  },
  {
    "text": "काव्यस्तु तन्मयान्दृष्ट्वा चुकोपाथ शशाप च ।\nदैत्यान्विबोधितान्मत्वा गुरुणा चातिवञ्जितान् ॥ १३॥"
  },
  {
    "text": "यस्मान्मया बोधिता वै गृह्णीयुर्न च मे वचः ।\nतस्मात्प्रनष्टसंज्ञा वै पराभवमवाप्स्यथ ॥ १४॥"
  },
  {
    "text": "मदवज्ञाफलं कामं स्वल्पे काले ह्यवाप्स्यथ ।\nतदास्य कपटं सर्वं परिज्ञातं भविष्यति ॥ १५॥"
  },
  {
    "text": "व्यास उवाच ।\nइत्युक्त्वासौ जगामाशु भार्गवः क्रोधसंयुतः ।\nबृहस्पतिर्मुदं प्राप्य तस्थौ तत्र समाहितः ॥ १६॥"
  },
  {
    "text": "ततः शप्तान्गुरुर्ज्ञात्वा दैत्यांस्ताम्भार्गवेण हि ।\nजगाम तरसा त्यक्त्वा स्वरूपं स्वं विधाय च ॥ १७॥"
  },
  {
    "text": "गत्वोवाच तदा शक्रं कृतं कार्यं मया धुवम् ।\nशप्ताः शुक्रेण ते दैत्या मया त्यक्ताः पुनः किल ॥ १८॥"
  },
  {
    "text": "निराधाराः कृता नूनं यतध्वं सुरसत्तमाः ।\nसङ्ग्रामार्थं महाभाग शापदग्धा मया कृताः ॥ १९॥"
  },
  {
    "text": "इति श्रुत्वा गुरोर्वाक्यं मघवा मुदमाप्तवान् ।\nजहृषुश्च सुराः सर्वे प्रतिपूज्य बृहस्पतिम् ॥ २०॥"
  },
  {
    "text": "सङ्ग्रामाय मतिं चक्रुः संविचार्य मिथः पुनः ।\nनिर्ययुर्मिलिताः सर्वे दानवाभिमुखाः सुराः ॥ २१॥"
  },
  {
    "text": "सुरान्समुद्यतांज्ञात्वा कृतोद्योगान्महाबलान् ।\nअन्तर्हितं गुरुं चैव बभूवुश्चिन्तयान्विताः ॥ २२॥"
  },
  {
    "text": "परस्परमथोचुस्ते मोहितास्तस्य मायया ।\nसम्प्रसाद्यो महात्मा च यातोऽसौ रुष्टमानसः ॥ २३॥"
  },
  {
    "text": "वञ्चयित्वा गतः पापो गुरुः कपटपण्डितः ।\nभ्रातृस्त्रीलम्भनः प्रायो मलिनोऽन्तर्बहिः शुचिः ॥ २४॥"
  },
  {
    "text": "किं कुर्मः क्व च गच्छामः कथं काव्यं प्रकोपितम् ।\nकुर्वीमहि सहायार्थं प्रसन्नं हृष्टमानसम् ॥ २५॥"
  },
  {
    "text": "इति सञ्चिन्त्य ते सर्वे मिलिता भयकम्पिताः ।\nप्रह्लादं पुरतः कृत्वा जग्मुस्ते भार्गवं पुनः ॥ २६॥"
  },
  {
    "text": "प्रणेमुश्चरणौ तस्य मुनेर्मौनभृतस्तदा ।\nभार्गवस्तानुवाचाथ रोषसंरक्तलोचनः ॥ २७॥"
  },
  {
    "text": "मया प्रबोधिता यूयं मोहिता गुरुमायया ।\nन गृहीतं वचो योग्यं तदा याज्या हितं शुचि ॥ २८॥"
  },
  {
    "text": "तदावगणितश्चाहं भवद्भिस्तद्वशं गतैः ।\nप्राप्तं नूनं मदोन्मत्तैर्ममावमानजं फलम् ॥ २९॥"
  },
  {
    "text": "तत्र गच्छत सत्भ्रष्टा यत्रासौ कपटाकृतिः ।\nवञ्चकः सुरकार्यार्थी नाहं तद्वद्धि वञ्चकः ॥ ३०॥"
  },
  {
    "text": "व्यास उवाच ।\nएवं ब्रुवन्तं शुक्रं तु वाक्यसन्दिग्धया गिरा ।\nप्रह्लादस्तं तदोवाच गहीत्वा चरणौ ततः ॥ ३१॥"
  },
  {
    "text": "प्रह्लाद उवाच ।\nभार्गवाद्य समायातान्याज्यानस्मांस्तथातुरान् ।\nत्यक्तुं नार्हसि सर्वज्ञ त्वद्धितास्तनयान्हि नः ॥ ३२॥"
  },
  {
    "text": "गते त्वयि तु मन्त्रार्थं शैलूषेण दुरात्मना ।\nत्वद्वेषमधुरालापैर्वयं तेन प्रवञ्चिताः ॥ ३३॥"
  },
  {
    "text": "अज्ञानकृतदोषेण नैव कुप्यति शान्तिमान् ।\nसर्वज्ञस्त्वं विजानासि चित्तं नः प्रवणं त्वयि ॥ ३४॥"
  },
  {
    "text": "ज्ञात्वा नस्तपसा भावं त्यज कोपं महामते ।\nब्रुवन्ति मुनयः सर्वे क्षणकोपा हि साधवः ॥ ३५॥"
  },
  {
    "text": "जलं स्वभावतः शीतं वह्न्यातपसमागमात् ।\nभवत्युष्णं वियोगाच्च शीतत्वमनुगच्छति ॥ ३६॥"
  },
  {
    "text": "क्रोथश्चाण्डालरूपो वै त्यक्तव्यः सर्वथा बुधैः ।\nतस्माद्रोषं परित्यज्य प्रसादं कुरु सुव्रत ॥ ३७॥"
  },
  {
    "text": "यदि न त्यजसि क्रोधं त्यजस्यस्मान्सुदुःखितान् ।\nत्वया त्यक्ता महाभाग गमिष्यामो रसातलम् ॥ ३८॥"
  },
  {
    "text": "व्यास उवाच ।\nप्रह्लादस्य वचः श्रुत्वा भार्गवो ज्ञानचक्षुषा ।\nविलोक्य सुमना भूत्वा तानुवाच हसन्निव ॥ ३९॥"
  },
  {
    "text": "न भेतव्यं न गन्तव्यं दानवा वा रसातलम् ।\nरक्षयिष्यामि वो याज्यान्मन्त्रैरवितथैः किल ॥ ४०॥"
  },
  {
    "text": "हितं सत्यं ब्रवीम्यद्य श‍ृणुध्वं तत्तु निश्चयम् ।\nवचनं मम धर्मज्ञाः श्रुतं यद् ब्रह्मणः पुरा ॥ ४१॥"
  },
  {
    "text": "अवश्यम्भाविनो भावाः प्रभवन्ति शुभाशुभाः ।\nदैवं न चान्यथा कर्तुं क्षमः कोऽपि धरातले ॥ ४२॥"
  },
  {
    "text": "अद्य मन्दबला यूयं कालयोगादसंशयम् ।\nदेवैर्जिताः सकृच्चापि पातालं प्रतिपत्स्यथ ॥ ४३॥"
  },
  {
    "text": "प्राप्तः पर्यायकालो व इति ब्रह्माभ्यभाषत ।\nभुक्तं राज्यं भवद्भिश्च पूर्णं सर्वं समृद्धिमत् ॥ ४४॥"
  },
  {
    "text": "युगानि दश पूर्णानि देवानाक्रम्य मूर्धनि ।\nदैवयोगाच्च युष्माभिर्भुक्तं त्रैलोक्यमूर्जितम् ॥ ४५॥"
  },
  {
    "text": "सावर्णिके मनौ राज्यं पुनस्तत्तु भविष्यति ।\nपौत्रस्त्रैलोक्यविजयी राज्यं प्राप्स्यति ते बलिः ॥ ४६॥"
  },
  {
    "text": "यदा वामनरूपेण हृतं देवेन विष्णुना ।\nतदैव च भवत्पौत्रः प्रोक्तो देवेन जिष्णुना ॥ ४७॥"
  },
  {
    "text": "हृतं येन बले राज्यं देववाञ्छार्थसिद्धये ।\nत्वमिन्द्रो भविता चाग्ने स्थिते सावर्णिके मनौ ॥ ४८॥"
  },
  {
    "text": "भार्गव उवाच ।\nइत्युक्तो हरिणा पौत्रस्तव प्रह्लाद साम्प्रतम् ।\nअदृश्यः सर्वभूतानां गुप्तश्चरति भीतवत् ॥ ४९॥"
  },
  {
    "text": "एकदा वासवेनासौ बलिर्गर्दभरूपभाक् ।\nशून्ये गृहे स्थितः कामं भयभीतः शतक्रतोः ॥ ५०॥"
  },
  {
    "text": "पृष्टश्च बहुधा तेन वासवेन बलिस्तदा ।\nकिमर्थं गार्दभं रूपं कृतवान्दैत्यपुङ्गव ॥ ५१॥"
  },
  {
    "text": "भोक्ता त्वं सर्वलोकस्य दैत्यानां च प्रशासिता ।\n॥"
  },
  {
    "text": "तस्य तद्वचनं श्रुत्वा दैत्यराजो बलिस्तदा ॥ ५२॥"
  },
  {
    "text": "प्रोवाच वचनं शक्रं कोऽत्र शोकः शतक्रतो ।\nयथा विष्णुर्महातेजा मत्स्यकच्छपतां गतः ॥ ५३॥"
  },
  {
    "text": "तथाहं खररूपेण संस्थितः कालयोगतः ।\nयथा त्वं कमले लीनः संस्थितो ब्रह्महत्यया ॥ ५४॥"
  },
  {
    "text": "पीडितश्च तथा ह्यद्य स्थितोऽहं खररूपधृक् ।\nदैवाधीनस्य किं दुःखं किं सुखं पाकशासन ॥ ५५॥"
  },
  {
    "text": "कालः करोति वै नूनं यदिच्छति यथा तथा ।\nभार्गव उवाच ।\nइति तौ बलिदेवेशौ कृत्वा संविदमुत्तमाम् ॥ ५६॥"
  },
  {
    "text": "प्रबोधं प्रापतुः कामं यथास्थानञ्च जग्मतुः ।\nइत्येतत्ते समाख्याता मया दैवबलिष्ठता ॥ ५७॥"
  },
  {
    "text": "दैवाधीनं जगत्सर्वं सदेवासुरमानुषम् ॥ ५८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nचतुर्थस्कन्धे प्रह्लादेन शुक्रकोपसान्त्वनं नाम चतुर्दशोऽध्यायः ॥ ४.१४॥"
  },
  {
    "text": "४.१५ पञ्चदशोऽध्यायः । देवीकथनेन दानवानां रसातलं प्रति गमनम् ।"
  },
  {
    "text": "व्यास उवाच ।\nइति तस्य वचः श्रुत्वा भार्गवस्य महात्मनः ।\nप्रह्लादस्तु सुसंहृष्टो बभूव नृपनन्दनः ॥ १॥"
  },
  {
    "text": "ज्ञात्वा दैवं बलिष्ठञ्च प्रह्लादस्तानुवाच ह ।\nकृतेऽपि युद्धे न जयो भविष्यति कदाचन ॥ २॥"
  },
  {
    "text": "तदा ते जयिनः प्रोचुर्दानवा मदगर्विताः ।\nसङ्ग्रामस्तु प्रकर्तव्यो दैवं किं न विदामहे ॥ ३॥"
  },
  {
    "text": "निरुद्यमानां दैवं हि प्रधानमसुराधिप ।\nकेन दृष्टं क्व वा दृष्टं कीदृशं केन निर्मितम् ॥ ४॥"
  },
  {
    "text": "तस्माद्युद्धं करिष्यामो बलमास्थाय साम्प्रतम् ।\nभवाग्रे दैत्यवर्य त्वं सर्वज्ञोऽसि महामते ॥ ५॥"
  },
  {
    "text": "इत्युक्तस्तैस्तदा राजन् प्रह्लादः प्रबलारिहा ।\nसेनानीश्च तदा भूत्वा देवान्युद्धे समाह्वयत् ॥ ६॥"
  },
  {
    "text": "तेऽपि तत्रासुरान्दृष्ट्वा सङ्ग्रामे समुपस्थितान् ।\nसर्वे सम्भृतसम्भारा देवास्तान्समयोधयन् ॥ ७॥"
  },
  {
    "text": "सङ्ग्रामस्तु तदा घोरः शक्रप्रह्लादयोरभूत् ।\nपूर्णं वर्षशतं तत्र मुनीनां विस्मयावहः ॥ ८॥"
  },
  {
    "text": "वर्तमाने महायुद्धे शुक्रेण प्रतिपालिताः ।\nजयमापुस्तदा दैत्याः प्रह्लादप्रमुखा नृप ॥ ९॥"
  },
  {
    "text": "तदैवेन्द्रो गुरोर्वाक्यात्सर्वदुःखविनाशिनीम् ।\nसस्मार मनसा देवीं मुक्तिदां परमां शिवाम् ॥ १०॥"
  },
  {
    "text": "इन्द्र उवाच ।\nजय देवि महामाये शूलधारिणि चाम्बिके ।\nशङ्खचक्रगदापद्मखड्गहस्तेऽभयप्रदे ॥ ११॥"
  },
  {
    "text": "नमस्ते भुवनेशानि शक्तिदर्शननायिके ।\nदशतत्त्वात्मिके मातर्महाबिन्दुस्वरूपिणि ॥ १२॥"
  },
  {
    "text": "महाकुण्डलिनीरूपे सच्चिदानन्दरूपिणि ।\nप्राणाग्निहोत्रविद्ये ते नमो दीपशिखात्मिके ॥ १३॥"
  },
  {
    "text": "पञ्चकोशान्तरगते पुच्छब्रह्मस्वरूपिणि ।\nआनन्दकलिके मातः सर्वोपनिषदर्चिते ॥ १४॥"
  },
  {
    "text": "मातः प्रसीद सुमुखी भव हीनसत्त्वां-\nस्त्रायस्व नो जननि दैत्यपराजितान् वै ।\nत्वं देवि नः शरणदा भुवने प्रमाणा\nशक्तासि दुःखशमनेऽखिलवीर्ययुक्ते ॥ १५॥"
  },
  {
    "text": "ध्यायन्ति येऽपि सुखिनो नितरां भवन्ति\nदुःखान्विताविगतशोकभयास्तथान्ये ।\nमोक्षार्थिनो विगतमानविमुक्तसङ्गाः\nसंसारवारिधिजलं प्रतरन्ति सन्तः ॥ १६॥"
  },
  {
    "text": "त्वं देवि विश्वजननि प्रथितप्रभावा\nसंरक्षणार्थमुदितार्तिहरप्रतापा ।\nसंहर्तुमेतदखिलं किल कालरूपा\nको वेत्ति तेऽम्ब चरितं ननु मन्दबुद्धिः ॥ १७॥"
  },
  {
    "text": "ब्रह्मा हरश्च हरिदश्वरथो हरिश्च\nइन्द्रो यमोऽथ वरुणोऽग्निसमीरणौ च ।\nज्ञातुं क्षमा न मुनयोऽपि महानुभावा\nयस्याः प्रभावमतुलं निगमागमाश्च ॥ १८॥"
  },
  {
    "text": "धन्यास्त एव तव भक्तिपरा महान्तः\nसंसारदुःखरहिताः सुखसिन्धुमग्नाः ।\nये भक्तिभावरहिता न कदापि दुःखा- ॥"
  },
  {
    "text": "म्भोधिं जनिक्षयतरङ्गमुमे तरन्ति ॥ १९॥"
  },
  {
    "text": "ये वीज्यमानाः सितचामरैश्च\nक्रीडन्ति धन्याः शिबिकाधिरूढाः ।\nतैः पूजिता त्वं किल पूर्वदेहे\nनानोपहारैरिति चिन्तयामि ॥ २०॥"
  },
  {
    "text": "ये पूज्यमाना वरवारणस्था\nविलासिनीवृन्दविलासयुक्ताः ।\nसामन्तकैश्चोपनतैर्व्रजन्ति\nमन्ये हि तैस्त्वं किल पूजितासि ॥ २१॥"
  },
  {
    "text": "व्यास उवाच ।\nएवं स्तुता मघवता देवी विश्वेश्वरी तदा ।\nप्रादुर्बभूव तरसा सिंहारूढा चतुर्भुजा ॥ २२॥"
  },
  {
    "text": "शङ्खचक्रगदापद्मान्बिभ्रती चारुलोचना ।\nरक्ताम्बरधरा देवी दिव्यमाल्यविभूषणा ॥ २३॥"
  },
  {
    "text": "तानुवाच सुरान्देवी प्रसन्नवदना गिरा ।\nभयं त्यजन्तु भो देवाः शं विधास्ये किलाधुना ॥ २४॥"
  },
  {
    "text": "इत्युक्त्वा सा तदा देवी सिंहारूढातिसुन्दरी ।\nजगाम तरसा तत्र यत्र दैत्या मदान्विताः ॥ २५॥"
  },
  {
    "text": "प्रह्लादप्रमुखाः सर्वे दृष्ट्वा देवीं पुरःस्थिताम् ।\nऊचुः परस्परं भीताः किं कर्तव्यमितस्तदा ॥ २६॥"
  },
  {
    "text": "देवं नारायणं चात्र सम्प्राप्ता चण्डिका किल ।\nमहिषान्तकरी नूनं चण्डमुण्डविनाशिनी ॥ २७॥"
  },
  {
    "text": "निहनिष्यति नः सर्वानम्बिका नात्र संशयः ।\nवक्रदृष्ट्या यया पूर्वं निहतौ मधुकैटभौ ॥ २८॥"
  },
  {
    "text": "एवं चिन्तातुरान्वीक्ष्य प्रह्लादस्तानुवाच ह ।\nयोद्धव्यं नाथ गन्तव्यं पलाय्य दानवोत्तमाः ॥ २९॥"
  },
  {
    "text": "नमुचिस्तानुवाचाथ पलायनपरानिह ।\nहनिष्यति जगन्माता रुषिता किल हेतिभिः ॥ ३०॥"
  },
  {
    "text": "तथा कुरु महाभाग यथा दुःखं न जायते ।\nव्रजामोऽद्यैव पातालं तां स्तुत्वा तदनुज्ञया ॥ ३१॥"
  },
  {
    "text": "प्रह्लाद उवाच ।\nस्तौमि देवीं महामायां सृष्टिस्थित्यन्तकारिणीम् ।\nसर्वेषां जननीं शक्तिं भक्तानामभयङ्करीम् ॥ ३२॥"
  },
  {
    "text": "व्यास उवाच ।\nइत्युक्त्या विष्णुभक्तस्तु प्रह्लादः परमार्थवित् ।\nतुष्टाव जगतां धात्रीं कृताञ्जलिपुटस्तदा ॥ ३३॥"
  },
  {
    "text": "मालासर्पवदाभाति यस्यां सर्वं चराचरम् ।\nसर्वाधिष्ठानरूपायै तस्यै ह्रींमूर्तये नमः ॥ ३४॥"
  },
  {
    "text": "त्वत्तः सर्वमिदं विश्वं स्थावरं जङ्गमं तथा ।\nअन्ये निमित्तमात्रास्ते कर्तारस्तव निर्मिताः ॥ ३५॥"
  },
  {
    "text": "नमो देवि महामाये सर्वेषां जननी स्मृता ।\nको भेदस्तव देवेषु दैत्येषु स्वकृतेषु च ॥ ३६॥"
  },
  {
    "text": "मातुः पुत्रेषु को भेदोऽप्यशुभेषु शुभेषु च ।\nतथैव देवेष्वस्मासु न कर्तव्यस्त्वयाधुना ॥ ३७॥"
  },
  {
    "text": "यादृशास्तादृशा मातः सुतास्ते दानवाः किल ।\nयतस्त्वं विश्वजननी पुराणेषु प्रकीर्तिता ॥ ३८॥"
  },
  {
    "text": "तेऽपि स्वार्थपरा नूनं यथैव वयमप्युत ।\nनान्तरं दैत्यसुरयोर्भेदोऽयं मोहसम्भवः ॥ ३९॥"
  },
  {
    "text": "धनदारादिभोगेषु वयं सक्ता दिवानिशम् ।\nतथैव देवा देवेशि को भेदोऽसुरदेवयोः ॥ ४०॥"
  },
  {
    "text": "तेऽपि कश्यपदायादा वयं तत्सम्भवाः किल ।\nकुतो विरोधसम्भूतिर्जाता मातस्तवाधुना ॥ ४१॥"
  },
  {
    "text": "न तथा विहितं मातस्त्वयि सर्वसमुद्भवे ।\nसाम्यतैव त्वया स्थाप्या देवेष्वस्मासु चैव हि ॥ ४२॥"
  },
  {
    "text": "गुणव्यतिकरात्सर्वे समुत्पन्नाः सुरासुराः ।\nगुणान्विता भवेयुस्ते कथं देहभृतोऽमराः ॥ ४३॥"
  },
  {
    "text": "कामः क्रोधश्च लोभश्च सर्वदेहेषु संस्थिताः ।\nवर्तन्ते सर्वदा तस्मात् कोऽविरोधी भवेञ्चनः ॥ ४४॥"
  },
  {
    "text": "त्वया मिथो विरोधोऽयं कल्पितः किल कौतुकात् ।\nमन्यामहे विभेदेन नूनं युद्धदिदृक्षया ॥ ४५॥"
  },
  {
    "text": "अन्यथा खलु भ्रातॄणां विरोधः कीदृशोऽनघे ।\nत्वं चेन्नेच्छसि चामुण्डे वीक्षितुं कलहं किल ॥ ४६॥"
  },
  {
    "text": "जानामि धर्मं धर्मज्ञे वेद्मि चाहं शतक्रतुम् ।\nतथापि कलहोऽस्माकं भोगार्थं देवि सर्वदा ॥ ४७॥"
  },
  {
    "text": "एकः कोऽपि न शास्तास्ति संसारे त्वां विनाम्बिके ।\nस्पृहावतस्तु कः कर्तुं क्षमते वचनं बुधः ॥ ४८॥"
  },
  {
    "text": "देवासुरैरयं सिन्धुर्मथितः समये क्वचित् ।\nविष्णुना विहितो भेदः सुधारत्नच्छलेन वै ॥ ४९॥"
  },
  {
    "text": "त्वयासौ कल्पितः शौरिः पालकत्वे जगद्गुरुः ।\nतेन लक्ष्मीः स्वयं लोभाद् गृहीतामरसुन्दरी ॥ ५०॥"
  },
  {
    "text": "ऐरावतस्तथेन्द्रेण पारिजातोऽथ कामधुक् ।\nउच्चैःश्रवाः सुरैः सर्वं गृहीतं वैष्णवेच्छया ॥ ५१॥"
  },
  {
    "text": "अनयं तादृशं कृत्वा जाता देवास्तु साधवः ।\n॥"
  },
  {
    "text": "संस्थापिताः सुरा नूनं विष्णुना बहुमानिना ॥ ५२॥"
  },
  {
    "text": "नूनं दैत्याः पराभूवन्पश्य त्वं धर्मलक्षणम् ।\nक्व धर्मः कीदृशो धर्मः क्व कार्यं क्व च साधुता ॥ ५३॥"
  },
  {
    "text": "कथयामि च कस्याग्रे सिद्धं मैमांसिकं मतम् ।\nतार्किका युक्तिवादज्ञा विधिज्ञा वेदवादकाः ॥ ५४॥"
  },
  {
    "text": "उक्ताः सकर्तृकं विश्वं विवदन्ते जडात्मकाः ।\nकर्ता भवति चेदस्मिन्संसारे वितते किल ॥ ५५॥"
  },
  {
    "text": "विरोधः कीदृशस्तत्र चैककर्मणि वै मिथः ।\nवेदे नैकमतिः कस्माच्छास्त्रेष्वपि तथा पुनः ॥ ५६॥"
  },
  {
    "text": "नैकवाक्यं वचस्तेषामपि वेदविदां पुनः ।\nयतः स्वार्थपरं सर्वं जगत्स्थावरजङ्गमम् ॥ ५७॥"
  },
  {
    "text": "निःस्पृहः कोऽपि संसारे न भवेन्न भविष्यति ।\nशशिनाथ गुरोर्भार्या हृता ज्ञात्वा बलादपि ॥ ५८॥"
  },
  {
    "text": "गौतमस्य तथेन्द्रेण जानता धर्मनिश्चयम् ।\nगुरुणानुजभार्या च भुक्ता गर्भवती बलात् ॥ ५९॥"
  },
  {
    "text": "शप्तो गर्भगतो बालः कृतश्चान्धस्तथा पुनः ।\nविष्णुना च शिरश्छिन्नं राहोश्चक्रेण वै बलात् ॥ ६०॥"
  },
  {
    "text": "अपराधं विना कामं तदा सत्त्ववताम्बिके ।\nपौत्रो धर्मवतां शूरः सत्यव्रतपरायणः ॥ ६१॥"
  },
  {
    "text": "यज्वा दानपतिः शान्तः सर्वज्ञः सर्वपूजकः ।\nकृत्वाथ वामनं रूपं हरिणा छलवेदिना ॥ ६२॥"
  },
  {
    "text": "वञ्चितोऽसौ बलिः सर्वं हृतं राज्यं पुरा किल ।\nतथापि देवान्धर्मस्थान्प्रवदन्ति मनीषिणः ॥ ६३॥"
  },
  {
    "text": "वदन्ति चाटुवादांश्च धर्मवादाज्जयं गताः ।\nएवं ज्ञात्वा जगन्मातर्यथेच्छसि तथा कुरु ॥ ६४॥"
  },
  {
    "text": "शरणा दानवाः सर्वे जहि वा रक्ष वा पुनः ।\nश्रीदेव्युवाच ।\nसर्वे गच्छत पातालं तत्र वासं यथेप्सितम् ॥ ६५॥"
  },
  {
    "text": "कुरुध्वं दानवाः सर्वे निर्भया गतमन्यवः ।\nकालः प्रतीक्ष्यो युष्माभिः कारणं स शुभेऽशुभे ॥ ६६॥"
  },
  {
    "text": "सुनिर्वेदपराणां हि सुखं सर्वत्र सर्वदा ।\nत्रैलोक्यस्य च राज्येऽपि न सुखं लोभचेतसाम् ॥ ६७॥"
  },
  {
    "text": "कृतेऽपि न सुखं पूर्णं सस्पृहाणां फलैरपि ।\nतस्मात्त्यक्त्वा महीमेतां प्रयान्त्वद्य महीतलम् ॥ ६८॥"
  },
  {
    "text": "ममाज्ञां पुरतः कृत्वा सर्वे विगतकल्मषाः ।\nव्यास उवाच ।\nतच्छ्रुत्वा वचनं देव्यास्तथेत्युक्त्वा रसातलम् ॥ ६९॥"
  },
  {
    "text": "प्रणम्य दानवाः सर्वे गताः शक्त्याभिरक्षिताः ।\nअन्तर्दधे ततो देवी देवाः स्वभुवनं गताः ॥ ७०॥"
  },
  {
    "text": "त्यक्त्वा वैरं स्थिताः सर्वे ते तदा देवदानवाः ।\nएतदाख्यानमखिलं यः श‍ृणोति वदत्यथ ॥ ७१॥"
  },
  {
    "text": "सर्वदुःखविनिर्मुक्तः प्रयाति पदमुत्तमम् ॥ ७२॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां चतुर्थस्कन्धे\nदेवीकथनेन दानवानां रसातलं प्रति गमनं नाम पञ्चदशोऽध्यायः ॥ ४.१५॥"
  },
  {
    "text": "४.१६ षोडशोऽध्यायः । हरेर्नानावतारवर्णनम् ।"
  },
  {
    "text": "जनमेजय उवाच ।\nभृगुशापान्मुनिश्रेष्ठ हरेरद्भुतकर्मणः ।\nअवताराः कथं जाताः कस्मिन्मन्वन्तरे विभो ॥ १॥"
  },
  {
    "text": "विस्तराद्वद धर्मज्ञ अवतारकथा हरेः ।\nपापनाशकरीं ब्रह्मञ्छ्रुतां सर्वसुखावहाम् ॥ २॥"
  },
  {
    "text": "व्यास उवाच ।\nश‍ृणु राजन् प्रवक्ष्यामि अवतारान् हरेर्यथा ।\nयस्मिन्मन्वन्तरे जाता युगे यस्मिन्नराधिप ॥ ३॥"
  },
  {
    "text": "येन रूपेण यत्कार्यं कृतं नारायणेन वै ।\nतत्सर्वं नृप वक्ष्यामि सङ्क्षेपेण तवाधुना ॥ ४॥"
  },
  {
    "text": "धर्मस्यैवावतारोऽभूच्चाक्षुषे मनुसम्भवे ।\nनरनारायणौ धर्मपुत्रौ ख्यातौ महीतले ॥ ५॥"
  },
  {
    "text": "अथ वैवस्वताख्येऽस्मिन्द्वितीये तु युगे पुनः ।\nदत्तात्रेयावतारोऽत्रेः पुत्रत्वमगमद्धरिः ॥ ६॥"
  },
  {
    "text": "ब्रह्मा विष्णुस्तथा रुद्रस्त्रयोऽमी देवसत्तमाः ।\nपुत्रत्वमगमन्देवास्तस्यात्रेर्भार्यया वृताः ॥ ७॥"
  },
  {
    "text": "अनसूयात्रिपत्नी च सतीनामुत्तमा सती ।\nयया सम्प्रार्थिता देवाः पुत्रत्वमगमंस्त्रयः ॥ ८॥"
  },
  {
    "text": "ब्रह्माभूत्सोमरूपस्तु दत्तात्रेयो हरिः स्वयम् ।\nदुर्वासा रुद्ररूपोऽसौ पुत्रत्वं ते प्रपेदिरे ॥ ९॥"
  },
  {
    "text": "नृसिंहस्यावतारस्तु देवकार्यार्थसिद्धये ।\nचतुर्थे तु युगे जातो द्विधारूपो मनोहरः ॥ १०॥"
  },
  {
    "text": "हिरण्यकशिपोः सम्यग्वधाय भगवान् हरिः ।\nचक्रे रूपं नारसिंहं देवानां विस्मयप्रदम् ॥ ११॥"
  },
  {
    "text": "बलेर्नियमनार्थाय श्रेष्ठे त्रेतायुगे तथा ।\nचकार रूपं भगवान् वामनं कश्यपान्मुनेः ॥ १२॥"
  },
  {
    "text": "छलयित्वा मखे भूपं राज्यं तस्य जहार ह ।\nपाताले स्थापयामास बलिं वामनरूपधृक् ॥ १३॥"
  },
  {
    "text": "युगे चैकोनविंशेऽथ त्रेताख्ये भगवान् हरिः ।\nजमदग्निसुतो जातो रामो नाम महाबलः ॥ १४॥"
  },
  {
    "text": "क्षत्रियान्तकरः श्रीमान्सत्यवादी जितेन्द्रियः ।\nदत्तवान्मेदिनीं कृत्स्नां कश्यपाय महात्मने ॥ १५॥"
  },
  {
    "text": "यो वै परशुरामाख्यो हरेरद्भुतकर्मणः ।\nअवतारस्तु राजेन्द्र कथितः पापनाशनः ॥ १६॥"
  },
  {
    "text": "त्रेतायुगे रघोर्वंशे रामो दशरथात्मजः ।\nनरनारायणांशौ द्वौ जातौ भुवि महाबलौ ॥ १७॥"
  },
  {
    "text": "अष्टाविंशे युगे शस्तौ द्वापरेऽर्जुनशौरिणौ ।\nधराभारावतारार्थं जातौ कृष्णार्जुनौ भुवि ॥ १८॥"
  },
  {
    "text": "कृतवन्तौ महायुद्धं कुरुक्षेत्रेऽतिदारुणम् ।\nएवं युगे युगे राजन्नवतारा हरेः किल ॥ १९॥"
  },
  {
    "text": "भवन्ति बहवः कामं प्रकृतेरनुरूपतः ।\nप्रकृतेरखिलं सर्वं वशमेतज्जगत्त्रयम् ॥ २०॥"
  },
  {
    "text": "यथेच्छति तथैवेयं भ्रामयत्यनिशं जगत् ।\nपुरुषस्य प्रियार्थं सा रचयत्यखिलं जगत् ॥ २१॥"
  },
  {
    "text": "सृष्ट्वा पुरा हि भगवाञ्जगदेतच्चराचरम् ।\nसर्वादिः सर्वगश्चासौ दुर्ज्ञेयः परमोऽव्ययः ॥ २२॥"
  },
  {
    "text": "निरालम्बो निराकारो निःस्पृहश्च परात्परः ।\nउपाधितस्त्रिधा भाति यस्याः सा प्रकृतिः परा ॥ २३॥"
  },
  {
    "text": "उत्पत्तिकालयोगात्सा भिन्ना भाति शिवा तदा ।\nसा विश्वं कुरुते कामं सा पालयति कामदा ॥ २४॥"
  },
  {
    "text": "कल्पान्ते संहरत्येव त्रिरूपा विश्वमोहिनी ।\nतया युक्तोऽसृज द्ब्रह्मा विष्णुः पाति तयान्वितः ॥ २५॥"
  },
  {
    "text": "रुद्रः संहरते कामं तया सम्मिलितः शिवः ।\nसा चैवोत्पाद्य काकुत्स्थं पुरा वै नृपसत्तमम् ॥ २६॥"
  },
  {
    "text": "कुत्रचित्स्थापयामास दानवानां जयाय च ।\nएवमस्मिंश्च संसारे सुखदुःखान्विताः किल ॥ २७॥"
  },
  {
    "text": "भवन्ति प्राणिनः सर्वे विधितन्त्रनियन्त्रिताः ॥ २८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nचतुर्थस्कन्धे हरेर्नानावतारवर्णनं नाम षोडशोऽध्यायः ॥ ४.१६॥"
  },
  {
    "text": "४.१७ सप्तदशोऽध्यायः । नारायणवरदानम् ।"
  },
  {
    "text": "जनमेजय उवाच ।\nवाराङ्गनास्त्वयाख्याता नरनारायणाश्रमे ।\nएकं नारायणं शान्तं कामयाना स्मरातुराः ॥ १॥"
  },
  {
    "text": "शप्तुकामस्तदा जातो मुनिर्नारायणश्च ताः ।\nनिवारितो नरेणाथ भ्रात्रा धर्मविदा नृप ॥ २॥"
  },
  {
    "text": "किं कृतं मुनिना तेन व्यसने समुपस्थिते ।\nताभिः सङ्कल्पितेनाथ कामार्थाभिर्भृशं मुने ॥ ३॥"
  },
  {
    "text": "शक्रेणोत्पादिताभिश्च बहुप्रार्थनया पुनः ।\nयाचितेन विवाहार्थं किं कृतं तेन जिष्णुना ॥ ४॥"
  },
  {
    "text": "इत्येतच्छ्रोतुमिच्छामि चरितं तस्य मोक्षदम् ।\nनारायणस्य मे ब्रूहि विस्तरेण पितामह ॥ ५॥"
  },
  {
    "text": "व्यास उवाच ।\nश‍ृणु राजन्प्रवक्ष्यामि यथा तस्य महात्मनः ।\nधर्मपुत्रस्य धर्मज्ञ विस्तरेण वदामि ते ॥ ६॥"
  },
  {
    "text": "शप्तुकामस्तु सन्दृष्टो नरेणाथ यदा हरिः ।\nवारितोऽसौ समाश्वास्य मुनिर्नारायणस्तदा ॥ ७॥"
  },
  {
    "text": "शान्तकोपस्तदोवाच तास्तपस्वी महामुनिः ।\nस्मितपूर्वमिदं वाक्यं मधुरं धर्मनन्दनः ॥ ८॥"
  },
  {
    "text": "अस्मिञ्जन्मनि चार्वङ्ग्यः कृतसङ्कल्पवानहम् ।\nआवाभ्याञ्च न कर्तव्यः सर्वथा दारसङ्ग्रहः ॥ ९॥"
  },
  {
    "text": "तस्माद् गच्छन्तु त्रिदिवं कृपां कृत्वा ममोपरि ।\nधर्मज्ञा न प्रकुर्वन्ति व्रतभङ्गं परस्य वै ॥ १०॥"
  },
  {
    "text": "श‍ृङ्गारेऽस्मिन् रसे नूनं स्थायीभावो रतिः स्मृतः ।\nकथं करोमि सम्बन्धं तदभावे सुलोचनाः ॥ ११॥"
  },
  {
    "text": "कारणेन विना कार्यं न भवेदिति निश्चयः ।\nकविभिः कथितं शास्त्रे स्थायीभावो रसः किल ॥ १२॥"
  },
  {
    "text": "धन्यः सुचारुसर्वाङ्गः सभाग्योऽहं धरातले ।\nप्रीतिपात्रं यतो जातो भवतीनामकृत्रिमम् ॥ १३॥"
  },
  {
    "text": "भवतीभिः कृपां कृत्वा रक्षणीयं व्रतं मम ।\nभविष्यामि महाभागाः पतिरप्यन्यजन्मनि ॥ १४॥"
  },
  {
    "text": "अष्टाविंशे विशालाक्ष्यो द्वापरेऽस्मिन्धरातले ।\nदेवानां कार्यसिद्ध्यर्थं प्रभविष्यामि सर्वथा ॥ १५॥"
  },
  {
    "text": "तदा भवत्यो मद्दाराः प्राप्य जन्म पृथक्पृथक् ।\nभूपतीनां सुता भूत्वा पलीभावं गमिष्यथ ॥ १६॥"
  },
  {
    "text": "इत्याश्वास्य हरिस्तास्तु प्रतिश्रुत्य परिग्रहम् ।\nव्यसर्जयत्स भगवाञ्जग्मुश्च विगतज्वराः ॥ १७॥"
  },
  {
    "text": "एवं विसर्जितास्तेन गताः स्वर्गं तदाङ्गनाः ।\nशक्राय कथयामासुः कारणं सकलं पुनः ॥ १८॥"
  },
  {
    "text": "आश्रुत्य मघवांस्ताभ्यो वृत्तान्तं तस्य विस्तरात् ।\nतुष्टाव तं महात्मानं नारीर्दृष्ट्वा तथोर्वशीः ॥ १९॥"
  },
  {
    "text": "इन्द्र उवाच ।\nअहो धैर्यं मुनेः कामं तथैव च तपोबलम् ।\nयेनोर्वश्यः स्वतपसा तादृग्रूपाः प्रकल्पिताः ॥ २०॥"
  },
  {
    "text": "इति स्तुत्वा प्रसन्नात्मा बभूव सुरराट् ततः ।\nनारायणोऽपि धर्मात्मा तपस्यभिरतोऽभवत् ॥ २१॥"
  },
  {
    "text": "इत्येतत्सर्वमाख्यातं मुनेर्वृत्तान्तमद्भुतम् ।\nनारायणस्य सकलं नरस्य च महामुनेः ॥ २२॥"
  },
  {
    "text": "तौ हि कृष्णार्जुनौ वीरौ भूभारहरणाय च ।\nजातौ तौ भरतश्रेष्ठ भृगोः शापवशादिह ॥ २३॥"
  },
  {
    "text": "राजोवाच ।\nकृष्णावतारचरितं विस्तरेण वदस्व मे ।\nसन्देहो मम चित्तेऽस्ति तं निवारय मानद ॥ २४॥"
  },
  {
    "text": "ययोः पुत्रत्वमापन्नौ हर्यनन्तौ महाबलौ ।\nदेवकीवसुदेवौ तौ दुःखभाजौ कथं मुने ॥ २५॥"
  },
  {
    "text": "कंसेन निगडे बद्धौ पीडितौ बहुवत्सरान् ।\nययोः पुत्रो हरिः साक्षात्तपसा तोषितोऽभवत् ॥ २६॥"
  },
  {
    "text": "जातोऽसौ मथुरायां तु गोकुले स कथं गतः ।\nकंसं हत्वा द्वारवत्यां निवासं कृतवान्कथम् ॥ २७॥"
  },
  {
    "text": "पित्रादिसेवितं देशं समृद्धं पावनं किल ।\nत्यक्त्वा देशान्तरेऽनार्ये गतवान्स कथं हरिः ॥ २८॥"
  },
  {
    "text": "कुलञ्च द्विजशापेन कथमुत्सादितं हरेः ।\nभारावतारणं कृत्वा वासुदेवः सनातनः ॥ २९॥"
  },
  {
    "text": "देहं मुमोच तरसा जगाम च दिवं हरिः ।\nपापिष्ठानाञ्च भारेण व्याकुलाभूच्च मेदिनी ॥ ३०॥"
  },
  {
    "text": "ते हता वासुदेवेन पार्थेनामितकर्मणा ।\nलुण्ठिता यैर्हरेः पत्न्यस्ते कथं न निपातिताः ॥ ३१॥"
  },
  {
    "text": "भीष्मो द्रोणस्तथा कर्णो बाह्लिकोऽप्यथ पार्थिवः ।\nवैराटोऽथ विकर्णश्च धृष्टद्युम्नश्च पार्थिवः ॥ ३२॥"
  },
  {
    "text": "सोमदत्तादयः सर्वे निहताः समरे नृपाः ।\nतेषामुत्तारितो भारश्चौराणां न हृतः कथम् ॥ ३३॥"
  },
  {
    "text": "कृष्णपत्न्यः कथं दुःखं प्राप्ताः प्रान्ते पतिव्रताः ।\nसन्देहोऽयं मुनिश्रेष्ठ चित्ते मे परिवर्तते ॥ ३४॥"
  },
  {
    "text": "वसुदेवस्तु धर्मात्मा पुत्रदुःखेन तापितः ।\nत्यक्तवान्स कथं प्राणानपमृत्युं जगाम ह ॥ ३५॥"
  },
  {
    "text": "पाण्डवा धर्मसंयुक्ताः कृष्णे च निरताः सदा ।\nते कथं दुःखभोक्तारो ह्यभवन्मुनिसत्तम ॥ ३६॥"
  },
  {
    "text": "द्रौपदी च महाभागा कथं दुःखस्य भागिनी ।\nवेदीमध्याच्च सञ्जाता लक्ष्म्यंशसम्भवा किल ॥ ३७॥"
  },
  {
    "text": "सभायां सा समानीता रजोदोषसमन्विता ।\nबाला दुःशासनेनाथ केशग्रहणकर्शिता ॥ ३८॥"
  },
  {
    "text": "पीडिता सिन्धुराज्ञाथ वनमध्यगता सती ।\nतथैव कीचकेनापि पीडिता रुदती भृशम् ॥ ३९॥"
  },
  {
    "text": "पुत्राः पञ्चैव तस्यास्तु निहता द्रौणिना गृहे ।\nसुभद्रायाः सुतो युद्धे बाल एव निपातितः ॥ ४०॥"
  },
  {
    "text": "तथा च देवकीपुत्रा षट् कंसेन निषूदिताः ।\nसमर्थेनापि हरिणा दैवं न कृतमन्यथा । ४१॥"
  },
  {
    "text": "यादवानां तथा शापः प्रभासे निधनं पुनः ।\nकुलक्षयस्तथा तीव्रस्तत्पत्नीनाञ्च लुण्ठनम् ॥ ४२॥"
  },
  {
    "text": "विष्णुना चेश्वरेणापि साक्षान्नारायणेन च ।\nउग्रसेनस्य सेवा वै दासवत्सततं कृता ॥ ४३॥"
  },
  {
    "text": "सन्देहोऽयं महाभाग तत्र नारायणे मुनौ ।\nसर्वजन्तुसमानत्वं व्यवहारे निरन्तरम् ॥ ४४॥"
  },
  {
    "text": "हर्षशोकादयो भावाः सर्वेषां सदृशाः कथम् ।\nईश्वरस्य हरेर्जाता कथमप्यन्यथा गतिः ॥ ४५॥"
  },
  {
    "text": "तस्माद्विस्तरतो ब्रूहि कृष्णस्य चरितं महत् ।\nअलौकिकेन हरिणा कृतं कर्म महीतले ॥ ४६॥"
  },
  {
    "text": "हता आयुःक्षये दैत्याः क्लेशेन महता पुनः ।\nक्वैश्वर्यशक्तिः प्रथिता हरिणा मुनिसत्तम ॥ ४७॥"
  },
  {
    "text": "रुक्मिणीहरणे नूनं गृहीत्वाथ पलायनम् ।\nकृतं हि वासुदेवेन चौरवच्चरितं तदा ॥ ४८॥"
  },
  {
    "text": "मथुरामण्डलं त्यक्त्वा समृद्धं कुलसम्मतम् ।\nजरासन्धभयात्तेन द्वारकागमनं कृतम् ॥ ४९॥"
  },
  {
    "text": "तदा केनापि न ज्ञातो भगवान्हरिरीश्वरः ।\nकिञ्चित्प्रब्रूहि मे ब्रह्मन् कारणं व्रजगोपनम् ॥ ५०॥"
  },
  {
    "text": "एते चान्ये च बहवः सन्देहा वासवीसुत ।\nनाशयाद्य महाभाग सर्वज्ञोऽसि द्विजोत्तम ॥ ५१॥"
  },
  {
    "text": "गोप्यस्तथैकः सन्देहो हृदयान्न निवर्तते ।\nपाञ्चाल्याः पञ्चभर्तृत्वं लोके किं न जुगुप्सितम् ॥ ५२॥"
  },
  {
    "text": "सदाचारं प्रमाणं हि प्रवदन्ति मनीषिणः ।\nपशुधर्मः कथं तैस्तु समर्थैरपि संश्रितः ॥ ५३॥"
  },
  {
    "text": "भीष्मेणापि कृतं किं वा देवरूपेण भूतले ।\nगोलकौ तौ समुत्पाद्य यत्तु वंशस्य रक्षणम् ॥ ५४॥"
  },
  {
    "text": "धिग्धर्मनिर्णयः कामं मुनिभिः परिदर्शितः ।\nयेन केनाप्युपायेन पुत्रोत्पादनलक्षणः ॥ ५५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां चतुर्थस्कन्धे\nसुराङ्गनानां प्रति नारायणवरदानं नाम सप्तदशोऽध्यायः ॥ ४.१७॥"
  },
  {
    "text": "४.१८ अष्टादशोऽध्यायः । ब्रह्माणं प्रति विष्णुवाक्यम् ।"
  },
  {
    "text": "व्यास उवाच ।\nश‍ृणु राजन्प्रवक्ष्यामि कृष्णस्य चरितं महत् ।\nअवतारकारणं चैव देव्याश्चरितमद्भुतम् ॥ १॥"
  },
  {
    "text": "धरैकदा भराक्रान्ता रुदती चातिकर्शिता ।\nगोरूपधारिणी दीना भीतागच्छत्त्रिविष्टपम् ॥ २॥"
  },
  {
    "text": "पृष्टा शक्रेण किं तेऽद्य वर्तते भयमित्यथ ।\nकेन वै पीडितासि त्वं किं ते दुःखं वसुन्धरे ॥ ३॥"
  },
  {
    "text": "तच्छ्रुत्वेला तदोवाच श‍ृणु देवेश मेऽखिलम् ।\nदुःखं पृच्छसि यत्त्वं मे भाराक्रान्तोऽस्मि मानद ॥ ४॥"
  },
  {
    "text": "जरासन्धो महापापी मागधेषु पतिर्मम ।\nशिशुपालस्तथा चैद्यः काशिराजः प्रतापवान् ॥ ५॥"
  },
  {
    "text": "रुक्मी च बलवान्कंसो नरकश्च महाबलः ।\nशाल्वः सौभपतिः क्रूरः केशी धेनुकवत्सकौ ॥ ६॥"
  },
  {
    "text": "सर्वे धर्मविहीनाश्च परस्परविरोधिनः ।\nपापाचारा मदोन्मत्ताः कालरूपाश्च पार्थिवाः ॥ ७॥"
  },
  {
    "text": "तैरहं पीडिता शक्र भाराक्रान्ताक्षमा विभो ।\nकिं करोमि क्व गच्छामि चिन्ता मे महती स्थिता ॥ ८॥"
  },
  {
    "text": "पीडिताहं वराहेण विष्णुना प्रभविष्णुना ।\nशक्र जानीहि हरिणा दुःखाद्दुःखतरं गता ॥ ९॥"
  },
  {
    "text": "यतोऽहं दुष्टदैत्येन कश्यपस्यात्मजेन वै ।\nहृताहं हिरण्याक्षेण मग्ना तस्मिन्महार्णवे ॥ १०॥"
  },
  {
    "text": "तदा सूकररूपेण विष्णुना निहतोऽप्यसौ ।\nउद्धृताहं वराहेण स्थापिता हि स्थिरा कृता ॥ ११॥"
  },
  {
    "text": "नोचेद्रसातले स्वस्था स्थिता स्यां सुखशायिनी ।\nन शक्तास्म्यद्य देवेश भारं वोढुं दुरात्मनाम् ॥ १२॥"
  },
  {
    "text": "अग्रे दुष्टः समायाति ह्यष्टाविंशस्तथा कलिः ।\nतदाहं पीडिता शक्र गन्तास्म्याशु रसातलम् ॥ १३॥"
  },
  {
    "text": "तस्मात्त्वं देवदेवेश दुःखरूपार्णवस्य च ।\nपारदो भव भारं मे हर पादौ नमामि ते ॥ १४॥"
  },
  {
    "text": "इन्द्र उवाच ।\nइले किं ते करोम्यद्य ब्रह्माणं शरणं व्रज ।\nअहं तत्रागमिष्यामि स ते दुःखं हरिष्यति ॥ १५॥"
  },
  {
    "text": "तच्छ्रुत्वा त्वरिता पृथ्वी ब्रह्मलोकं गता तदा ।\nशक्रोऽपि पृष्ठतः प्राप्तः सर्वदेवपुरःसरः ॥ १६॥"
  },
  {
    "text": "सुरभीमागतां तत्र दृष्ट्वोवाच प्रजापतिः ।\nमहीं ज्ञात्वा महाराज ध्यानेन समुपस्थिताम् ॥ १७॥"
  },
  {
    "text": "कस्माद्रुदसि कल्याणि किं ते दुःखं वदाधुना ।\nपीडितासि च केन त्वं पापाचारेण भूर्वद ॥ १८॥"
  },
  {
    "text": "धरोवाच ।\nकलिरायाति दुष्टोऽयं बिभेमि तद्भयादहम् ।\nपापाचाराः प्रजास्तत्र भविष्यन्ति जगत्पते ॥ १९॥"
  },
  {
    "text": "राजानश्च दुराचाराः परस्परविरोधिनः ।\nचौरकर्मरताः सर्वे राक्षसाः पूर्णवैरिणः ॥ २०॥"
  },
  {
    "text": "तान्हत्वा नृपतीन्भारं हर मेऽद्य पितामह ।\nपीडितास्मि महाराज सैन्यभारेण भूभृताम् ॥ २१॥"
  },
  {
    "text": "ब्रह्योवाच ।\nनाहं शक्तस्तथा देवि भारावतरणे तव ।\nगच्छावः सदनं विष्णोर्देवदेवस्य चक्रिणः ॥ २२॥"
  },
  {
    "text": "स ते भारापनोदं वै करिष्यति जनार्दनः ।\nपूर्वं मयापि ते कार्यं चिन्तितं सुविचार्य च ॥ २३॥"
  },
  {
    "text": "तत्र गच्छ सुरश्रेष्ठ यत्र देवो जनार्दनः ।\nव्यास उवाच ।\nइत्युक्त्वा वेदकर्तासौ पुरस्कृत्य सुरांश्च गाम् ॥ २४॥"
  },
  {
    "text": "जगाम विष्णुसदनं हंसारूढश्चतुर्मुखः ।\nतुष्टाव वेदवाक्यैश्च भक्तिप्रवणमानसः ॥ २५॥"
  },
  {
    "text": "ब्रह्मोवाच ।\nसहस्रशीर्षास्त्वमसि सहस्राक्षः सहस्रपात् ।\nत्वं वेदपुरुषः पूर्वं देवदेवः सनातनः ॥ २६॥"
  },
  {
    "text": "भूतपूर्वं भविष्यच्च वर्तमानं च यद्विभो ।\nअमरत्वं त्वया दत्तमस्माकं च रमापते ॥ २७॥"
  },
  {
    "text": "एतावान्महिमा तेऽस्ति को न वेत्ति जगत्त्रये ।\nत्वं कर्ताप्यविता हन्ता त्वं सर्वगतिरीश्वरः ॥ २८॥"
  },
  {
    "text": "व्यास उवाच ।\nइतीडितः प्रभुर्विष्णुः प्रसन्नो गरुडध्वजः ।\nदर्शनञ्च ददौ तेभ्यो ब्रह्मादिभ्योऽमलाशयः ॥ २९॥"
  },
  {
    "text": "पप्रच्छ स्वागतं देवान्प्रसन्नवदनो हरिः ।\nततस्त्वागमने तेषां कारणञ्च सविस्तरम् ॥ ३०॥"
  },
  {
    "text": "तमुवाचाब्जजो नत्वा धरादुःखञ्च संस्मरन् ।\nभारावतरणं विष्णो कर्तव्यं ते जनार्दन ॥ ३१॥"
  },
  {
    "text": "भुवि धृत्वावतारं त्वं द्वापरान्ते समागते ।\nहत्वा दुष्टान्नृपानुर्व्या हर भारं दयानिधे ॥ ३२॥"
  },
  {
    "text": "विष्णुरुवाच ।\nनाहं स्वतन्त्र एवात्र न ब्रह्मा न शिवस्तथा ।\nनेन्द्रोऽग्निर्न यमस्त्वष्टा न सूर्यो वरुणस्तथा ॥ ३३॥"
  },
  {
    "text": "योगमायावशे सर्वमिदं स्थावरजङ्गमम् ।\nब्रह्मादिस्तम्बपर्यन्तं ग्रथितं गुणसूत्रतः ॥ ३४॥"
  },
  {
    "text": "यथा सा स्वेच्छया पूर्वं कर्तुमिच्छति सुव्रत ।\nतथा करोति सुहिता वयं सर्वेऽपि तद्वशाः ॥ ३५॥"
  },
  {
    "text": "यद्यहं स्यां स्वतन्त्रो वै चिन्तयन्तु धिया किल ।\nकुतोऽभवं मत्स्यवपुः कच्छपो वा महार्णवे ॥ ३६॥"
  },
  {
    "text": "तिर्यग्योनिषु को भोगः का कीर्तिः किं सुखं पुनः ।\nकिं पुण्यं किं फलं तत्र क्षुद्रयोनिगतस्य मे ॥ ३७॥"
  },
  {
    "text": "कोलो वाथ नृसिंहो वा वामनो वाभवं कुतः ।\nजमदग्निसुतः कस्मात्सम्भवेयं पितामह ॥ ३८॥"
  },
  {
    "text": "नृशंसं वा कथं कर्म कृतवानस्मि भूतले ।\nक्षतजैस्तु ह्रदान्सर्वान्पूरयेयं कथं पुनः ॥ ३९॥"
  },
  {
    "text": "तत्कथं जमदग्नेश्च पुत्रो भूत्वा द्विजोत्तमः ।\nक्षत्रियान्हतवानाजौ निर्दयो गर्भगानपि ॥ ४०॥"
  },
  {
    "text": "रामो भूत्वाथ देवेन्द्र प्राविशद्दण्डकं वनम् ।\nपदातिश्चीरवासाश्च जटावल्कलवान्पुनः ॥ ४१॥"
  },
  {
    "text": "असहायो ह्यपाथेयो भीषणे निर्जने वने ।\nकुर्वन्नाखेटकं तत्र व्यचरं विगतत्रपः ॥ ४२॥"
  },
  {
    "text": "न ज्ञातवान्मृगं हैमं मायया पिहितस्तदा ।\nउटजे जानकीं त्यक्त्वा निर्गतस्तत्पदानुगः ॥ ४३॥"
  },
  {
    "text": "लक्ष्मणोऽपि च तां त्यक्त्वा निर्गतो मत्पदानुगः ।\nवारितोऽपि मयात्यर्थं मोहितः प्राकृतैर्गुणैः ॥ ४४॥"
  },
  {
    "text": "भिक्षुरूपं ततः कृत्वा रावणः कपटाकृतिः ।\nजहार तरसा रक्षो जानकीं शोककर्शिताम् ॥ ४५॥"
  },
  {
    "text": "दुःखार्तेन मया तत्र रुदितञ्च वने वने ।\nसुग्रीवेण च मित्रत्वं कृतं कार्यवशान्मया ॥ ४६॥"
  },
  {
    "text": "अन्यायेन हतो वाली शापाच्चैव निवारितः ।\nसहायान्वानरान् कृत्वा लङ्कायां चलितः पुनः ॥ ४७॥"
  },
  {
    "text": "बद्धोऽहं नागपाशैश्च लक्ष्मणश्च ममानुजः ।\nविसंज्ञौ पतितौ दृष्ट्वा वानरा विस्मयं गताः ॥ ४८॥"
  },
  {
    "text": "गरुडेन तदाऽऽगत्य मोचितौ भ्रातरौ किल ।\nचिन्ता मे महती जाता दैवं किं वा करिष्यति ॥ ४९॥"
  },
  {
    "text": "हृतं राज्यं वने वासो मृतस्तातः प्रिया हृता ।\nयुद्धं कष्टं ददात्येवमग्रे किं वा करिष्यति ॥ ५०॥"
  },
  {
    "text": "प्रथमं तु महद्दुःखमराज्यस्य वनाश्रयम् ।\nराजपुत्र्यान्वितस्यैव धनहीनस्य मे सुराः ॥ ५१॥"
  },
  {
    "text": "वराटिकापि पित्रा मे न दत्ता वननिर्गमे ।\nपदातिरसहायोऽहं धनहीनश्च निर्गतः ॥ ५२॥"
  },
  {
    "text": "चतुर्दशैव वर्षाणि नीतानि च तदा मया ।\nक्षात्रं धर्मं परित्यज्य व्याधवृत्त्या महावने ॥ ५३॥"
  },
  {
    "text": "दैवाद्युद्धे जयः प्राप्तो निहतोऽसौ महासुरः ।\nआनीता च पुनः सीता प्राप्तायोध्या मया तथा ॥ ५४॥"
  },
  {
    "text": "वर्षाणि कतिचित्तत्र सुखं संसारसम्भवम् ।\nप्राप्तं राज्यञ्च सम्पूर्णं कोसलानधितिष्ठता ॥ ५५॥"
  },
  {
    "text": "पुरैवं वर्तमानेन प्राप्तराज्येन वै तदा ।\nलोकापवादभीतेन त्यक्ता सीता वने मया ॥ ५६॥"
  },
  {
    "text": "कान्ताविरहजं दुःखं पुनः प्राप्तं दुरासदम् ।\nपातालं सा गता पश्चाद्धरां भित्त्वा धरात्मजा ॥ ५७॥"
  },
  {
    "text": "एवं रामावतारेऽपि दुःखं प्राप्तं निरन्तरम् ।\nपरतन्त्रेण मे नूनं स्वतन्त्रः को भवेत्तदा ॥ ५८॥"
  },
  {
    "text": "पश्चात्कालवशात्प्राप्तः स्वर्गो मे भ्रातृभिः सह ।\nपरतन्त्रस्य का वार्ता वक्तव्या विबुधेन वै ॥ ५९॥"
  },
  {
    "text": "परतन्त्रोऽत्म्यहं नूनं पद्मयोने निशामय ।\nतथा त्वमपि रुद्रश्च सर्वे चान्ये सुरोत्तमाः ॥ ६०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nचतुर्थस्कन्धे ब्रह्माणं प्रति विष्णुवाक्यं नामाष्टादशोऽध्यायः ॥ ४.१८॥"
  },
  {
    "text": "४.१९ एकोनविंशोऽध्यायः । देवान् प्रति देवीवाक्यवर्णनम् ।"
  },
  {
    "text": "व्यास उवाच ।\nइत्युक्त्वा भगवान्विष्णुः पुनराह प्रजापतिम् ।\nयन्मायामोहितः सर्वस्तत्त्वं जानाति नो जनः ॥ १॥"
  },
  {
    "text": "वयं मायावृताः कामं न स्मरामो जगद्गुरुम् ।\nपरमं पुरुषं शान्तं सच्चिदानन्दमव्ययम् ॥ २॥"
  },
  {
    "text": "अहं विष्णुरहं ब्रह्मा शिवोऽहमिति मोहिताः ।\nन जानीमो वयं धातः परं वस्तु सनातनम् ॥ ३॥"
  },
  {
    "text": "यन्मायामोहितश्चाहं सदा वर्ते परात्मनः ।\nपरवान्दारुपाञ्चाली मायिकस्य यथा वशे ॥ ४॥"
  },
  {
    "text": "भवतापि तथा दृष्टा विभूतिस्तस्य चाद्भुता ।\nकल्पादौ भवयुक्तेन मयापि च सुधार्णवे ॥ ५॥"
  },
  {
    "text": "मणिद्वीपेऽथ मन्दारविटपे रासमण्डले ।\nसमाजे तत्र सा दृष्टा श्रुता न वचसापि च ॥ ६॥"
  },
  {
    "text": "तस्मात्तां परमां शक्तिं स्मरन्त्वद्य सुराः शिवाम् ।\nसर्वकामप्रदां मायामाद्यां शक्तिं परात्मनः ॥ ७॥"
  },
  {
    "text": "व्यास उवाच ।\nइत्युक्ता हरिणा देवा ब्रह्माद्या भुवनेश्वरीम् ।\nसस्मरुर्मनसा देवीं योगमायां सनातनीम् ॥ ८॥"
  },
  {
    "text": "स्मृतमात्रा तदा देवी प्रत्यक्षं दर्शनं ददौ ।\nपाशाङ्कुशवराभीतिधरा देवी जपारुणा ।\nदृष्ट्वा प्रमुदिता देवास्तुष्टुवुस्तां सुदर्शनाम् ॥ ९॥"
  },
  {
    "text": "देवा ऊचुः ।\nऊर्णनाभाद्यथा तन्तुर्विस्फुलिङ्गा विभावसोः ।\nतथा जगद्यदेतस्या निर्गतं तां नता वयम् ॥ १०॥"
  },
  {
    "text": "यन्मायाशक्तिसङ्कॢप्तं जगत्सर्वं चराचरम् ।\nतां चितं भुवनाधीशां स्मरामः करुणार्णवाम् ॥ ११॥"
  },
  {
    "text": "यदज्ञानाद्भवोत्पत्तिर्यज्ज्ञानाद्भवनाशनम् ।\nसंविद्रूपां च तां देवीं स्मरामः सा प्रचोदयात् ॥ १२॥"
  },
  {
    "text": "महालक्ष्यै च विद्महे सर्वशक्त्यै च धीमहि ।\nतन्नो देवी प्रचोदयात् ॥ १३॥"
  },
  {
    "text": "मातर्नताः स्म भुवनार्तिहरे प्रसीद\nशन्तो विधेहि कुरु कार्यमिदं दयार्द्रे ।\nभारं हरस्व विनिहत्य सुरारिवर्गं\nमह्या महेश्वरि सतां कुरु शं भवानि ॥ १४॥"
  },
  {
    "text": "यद्यम्बुजाक्षि दयसे न सुरान्कदाचित्\nकिं ते क्षमा रणमुखेऽसिशरैः प्रहर्तुम् ।\nएतत्त्वयैव गदितं ननु यक्षरूपं\nधृत्वा तृणं दह हुताश पदाभिलाषैः ॥ १५॥"
  },
  {
    "text": "कंसः कुजोऽथ यवनेन्द्रसुतश्च केशी\nबार्हद्रथो बकबकीखरशाल्वमुख्याः ।\nयेऽन्ये तथा नृपतयो भुवि सन्ति तांस्त्वं\nहत्वा हरस्व जगतो भरमाशु मातः ॥ १६॥"
  },
  {
    "text": "ये विष्णुना न निहताः किल शङ्करेण\nये वा विगृह्य जलजाक्षि पुरन्दरेण ।\nते ते मुखं सुखकरं सुसमीक्षमाणाः\nसङ्ख्ये शरैर्विनिहता निजलीलया ते ॥ १७॥"
  },
  {
    "text": "शक्तिं विना हरिहरप्रमुखाः सुराश्च ॥"
  },
  {
    "text": "नैवेश्वरा विचलितुं तव देवदेवि ।\nकिं धारणाविरहितः प्रभुरप्यनन्तो\nधर्तुं धराञ्च रजनीशकलावतंसे ॥ १८॥"
  },
  {
    "text": "इन्द्र उवाच ।\nवाचा विना विधिरलं भवतीह विश्वं\nकर्तुं हरिः किमु रमारहितोऽथ पातुम् ।\nसंहर्तुमीश उमयोज्झित ईश्वरः किं\nते ताभिरेव सहिताः प्रभवः प्रजेशाः ॥ १९॥"
  },
  {
    "text": "विष्णुरुवाच ।\nकर्तुं प्रभुर्न द्रुहिणो न कदाचनाहं\nनापीश्वरस्तव कलारहितस्त्रिलोक्याः ।\nकर्तुं प्रभुत्वमनघेऽत्र तथा विहर्तुं\nत्वं वै समस्तविभवेश्वरि भासि नूनम् ॥ २०॥"
  },
  {
    "text": "व्यास उवाच ।\nएवं स्तुता तदा देवी तानाह विबुधेश्वरान् ।\nकिं तत्कार्यं वदन्त्वद्य करोमि विगतज्वराः ॥ २१॥"
  },
  {
    "text": "असाध्यमपि लोकेऽस्मिंस्तत्करोमि सुरेप्सितम् ।\nशंसन्तु भवतां दुःखं धरायाश्च सुरोत्तमाः ॥ २२॥"
  },
  {
    "text": "देवा ऊचुः ।\nवसुधेयं भराक्रान्ता सम्प्राप्ता विबुधान्प्रति ।\nरुदती वेपमाना च पीडिता दुष्टभूभुजैः ॥ २३॥"
  },
  {
    "text": "भारापहरणं चास्याः कर्तव्यं भुवनेश्वरि ।\nदेवानामीष्मित कार्यमेतदेवाधुना शिवे ॥ २४॥"
  },
  {
    "text": "घातितस्तु पुरा मातस्त्वया महिषरूपभृत् ।\nदानवोऽतिबलाक्रान्तस्तत्सहायाश्च कोटिशः ॥ २५॥"
  },
  {
    "text": "तथा शुम्भो निशुम्भश्च रक्तबीजस्तथापरः ।\nचण्डमुण्डौ महावीर्यौ तथैव धूम्रलोचनः ॥ २६॥"
  },
  {
    "text": "दुर्मुखो दुःसहश्चैव करालश्चाति वीर्यवान् ।\nअन्ये च बहवः क्रूरास्त्वयैव च निपातिताः ॥ २७॥"
  },
  {
    "text": "तथैव च सुरारींश्च जहि सर्वान्महीश्वरान् ।\n॥"
  },
  {
    "text": "व्यास उवाच ।\nइत्युक्ता सा तदा देवी देवानाहाम्बिका शिवा ॥ २८॥"
  },
  {
    "text": "सम्प्रहस्यासितापाङ्गी मेघगम्भीरया गिरा ।\nश्रीदेव्युवाच ।\nमयेदं चिन्तितं पूर्वमंशावतरणं सुराः ॥ २९॥"
  },
  {
    "text": "भारावतरणं चैव यथा स्याद्दुष्टभूभुजाम् ।\nमया सर्वे निहन्तव्या दैत्येशा ये महीभुजः ॥ ३०॥"
  },
  {
    "text": "मागधाद्या महाभागाः स्वशक्त्या मन्दतेजसः ।\nभवद्भिरपि स्वैरंशैरवतीर्य धरातले ॥ ३१॥"
  },
  {
    "text": "मच्छक्तियुक्तैः कर्तव्यं भारावतरणं सुराः ।\nकश्यपो भार्यया सार्धं दिविजानां प्रजापतिः ॥ ३२॥"
  },
  {
    "text": "यादवानां कुले पूर्वं भविताऽऽनकदुन्दुभिः ।\nतथैव भृगुशापाद्वै भगवान्विष्णुरव्ययः ॥ ३३॥"
  },
  {
    "text": "अंशेन भविता तत्र वसुदेवसुतो हरिः ।\nतदाहं प्रभविष्यामि यशोदायां च गोकुले ॥ ३४॥"
  },
  {
    "text": "कार्यं सर्वं करिष्यामि सुराणां सुरसत्तमाः ।\nकारागारे गतं विष्णुं प्रापयिष्यामि गोकुले ॥ ३५॥"
  },
  {
    "text": "शेषं च देवकीगर्भात्प्रापयिष्यामि रोहिणीम् ।\nमच्छक्त्योपचितौ तौ च कर्तारौ दुष्टसङ्क्षयम् ॥ ३६॥"
  },
  {
    "text": "दुष्टानां भूभुजां कामं द्वापरान्ते सुनिश्चितम् ।\nइन्द्रांशोऽप्यर्जुनः साक्षात्करिष्यति बलक्षयम् ॥ ३७॥"
  },
  {
    "text": "धर्मांशोऽपि महाराजो भविष्यति युधिष्ठिरः ।\nवाय्वंशो भीमसेनश्चाश्विन्यंशौ च यमावपि ॥ ३८॥"
  },
  {
    "text": "वसोरंशोऽथ गाङ्गेयः करिष्यति बलक्षयम् ।\nव्रजन्तु च भवन्तोऽद्य धरा भवतु सुस्थिरा ॥ ३९॥"
  },
  {
    "text": "भारावतरणं नूनं करिष्यामि सुरोत्तमाः ।\nकृत्वा निमित्तमात्रांस्तान्स्वशक्त्याहं न संशयः ॥ ४०॥"
  },
  {
    "text": "कुरुक्षेत्रे करिष्यामि क्षत्त्रियाणां च सङ्क्षयम् ।\nअसूयेर्ष्या मतिस्तृष्णा ममताभिमता स्पृहा ॥ ४१॥"
  },
  {
    "text": "जिगीषा मदनो मोहो दोषैर्नक्ष्यन्ति यादवाः ।\nब्राह्मणस्य च शापेन वंशनाशो भविष्यति ॥ ४२॥"
  },
  {
    "text": "भगवानपि शापेन त्यक्ष्यत्येतत्कलेवरम् ।\nभवन्तोऽपि निजाङ्गैश्च सहायाः शार्ङ्गधन्वनः ॥ ४३॥"
  },
  {
    "text": "प्रभवन्तु सनारीका मथुरायां च गोकुले ।\nव्यास उवाच ।\nइत्युक्त्वान्तर्दधे देवी योगमाया परात्मनः ॥ ४४॥"
  },
  {
    "text": "सधरा वै सुराः सर्वे जग्मुः स्वान्यालयानि च ।\nधरापि सुस्थिरा जाता तस्या वाक्येन तोषिता ॥ ४५॥"
  },
  {
    "text": "ओषधीवीरुधोपेता बभूव जनमेजय ।\nप्रजाश्च सुखिनो जाता द्विजाश्चापुर्महोदयम् ।\nसन्तुष्टा मुनयः सर्वे बभूबुर्धर्मतत्पराः ॥ ४६॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nचतुर्थस्कन्धे देवान् प्रति देवीवाक्यवर्णनं नामकोनविंशोऽध्यायः ॥ ४.१९॥"
  },
  {
    "text": "४.२० विंशोऽध्यायः । कृष्णावतारकथोपक्रमवर्णनम् ।"
  },
  {
    "text": "व्यास उवाच ।\nश‍ृण भारत वक्ष्यामि भारावतरणं तथा ।\nकुरुक्षेत्रे प्रभासे च क्षपितं योगमायया ॥ १॥"
  },
  {
    "text": "यदुवंशे समुत्पत्तिर्विष्णोरमिततेजसः ।\nभृगुशापप्रतापेन महामायाबलेन च ॥ २॥"
  },
  {
    "text": "क्षितिभारसमुत्तारनिमित्तमिति मे मतिः ।\nमायया विहितो योगो विष्णोर्जन्म धरातले ॥ ३॥"
  },
  {
    "text": "किं चित्रं नृप देवी सा ब्रह्मविष्णुसुरानपि ।\nनर्तयत्यनिशं माया त्रिगुणानपरान्किमु ॥ ४॥"
  },
  {
    "text": "गर्भवासोद्भवं दुःखं विण्मूत्रस्नायुसंयुतम् ।\nविष्णोरापादितं सम्यग्यया विगतलीलया ॥ ५॥"
  },
  {
    "text": "पुरा रामावतारेऽपि निर्जरा वानराः कृताः ।\nविदितं ते यथा विष्णुर्दुःखपाशेन मोहितः ॥ ६॥"
  },
  {
    "text": "अहं ममेति पाशेन सुदृढेन नराधिप ।\nयोगिनो मुक्तसङ्गाश्च भुक्तिकामा मुमुक्षवः ॥ ७॥"
  },
  {
    "text": "तामेव समुपासन्ते देवीं विश्वेश्वरीं शिवाम् ।\nयद्भक्तिलेशलेशांशलेशलेशलवांशकम् ॥ ८॥"
  },
  {
    "text": "लब्ध्वा मुक्तो भवेज्जन्तुस्तां न सेवेत को जनः ।\nभुवनेशीत्येव वक्त्रे ददाति भुवनत्रयम् ॥ ९॥"
  },
  {
    "text": "मां पाहीत्यस्य वचसो देयाभावादृणान्विता ।\nविद्याविद्येति तस्या द्वे रूपे जानीहि पार्थिव ॥ १०॥"
  },
  {
    "text": "विद्यया मुच्यते जन्तुर्बध्यतेऽविद्यया पुनः ।\nब्रह्मा विष्णुश्च रुद्रश्च सर्वे तस्या वशानुगाः ॥ ११॥"
  },
  {
    "text": "अवताराः सर्व एव यन्त्रिता इव दामभिः ।\nकदाचिच्च सुखं भुङ्क्ते वैकुण्ठे क्षीरसागरे ॥ १२॥"
  },
  {
    "text": "कदाचित्कुरुते युद्धं दानवैर्बलवत्तरैः ।\nहरिः कदाचिद्यज्ञान्वै विततान्प्रकरोति च ॥ १३॥"
  },
  {
    "text": "कदाचिच्च तपस्तीव्रं तीर्थे चरति सुव्रत ।\nकदाचिच्छयने शेते योगनिद्रामुपाश्रितः ॥ १४॥"
  },
  {
    "text": "न स्वतन्त्रः कदाचिच्च भगवान्मधुसूदनः ।\nतथा ब्रह्मा तथा रुद्रस्तथेन्द्रो वरुणो यमः ॥ १५॥"
  },
  {
    "text": "कुबेरोऽग्नी रवीन्दू च तथान्ये सुरसत्तमाः ।\nमुनयः सनकाद्याश्च वसिष्ठाद्यास्तथापरे ॥ १६॥"
  },
  {
    "text": "सर्वेऽम्बावशगा नित्यं पाञ्चालीव नरस्य च ।\nनसि प्रोता यथा गावो विचरन्ति वशानुगाः ॥ १७॥"
  },
  {
    "text": "तथैव देवताः सर्वाः कालपाशनियन्त्रिताः ।\nहर्षशोकादयो भावा निद्रातन्द्रालसादयः ॥ १८॥"
  },
  {
    "text": "सर्वेषां सर्वदा राजन्देहिनां देहसंश्रिताः ।\nअमरा निर्जराः प्रोक्ता देवाश्च ग्रन्थकारकैः ॥ १९॥"
  },
  {
    "text": "अभिधानतश्चार्थतो न ते नूनं तादृशाः क्वचित् ।\nउत्पत्तिस्थितिनाशाख्या भावा येषां निरन्तरम् ॥ २०॥"
  },
  {
    "text": "अमरास्ते कथं वाच्या निर्जराश्च कथं पुनः ।\nकथं दुःखाभिभूता वा जायन्ते विबुधोत्तमाः ॥ २१॥"
  },
  {
    "text": "कथं देवाश्च वक्तव्या व्यसने क्रीडनं कथम् ।\nक्षणादुत्पत्तिनाशश्च दृश्यतेऽस्मिन्न संशयः ॥ २२॥"
  },
  {
    "text": "जलजानां च कीटानां मशकानां तथा पुनः ।\nउपमा न कथं चैषामायुषोऽन्ते मराः स्मृताः ॥ २३॥"
  },
  {
    "text": "ततो वर्षायुषश्चापि शतवर्षायुषस्तथा ।\nमनुष्या ह्यमरा देवास्तस्माद् ब्रह्मापरः स्मृतः ॥ २४॥"
  },
  {
    "text": "रुद्रस्तथा तथा विष्णुः क्रमशश्च भवन्ति हि ।\nनश्यन्ति क्रमशश्चैव वर्धन्ति चोत्तरोत्तरम् ॥ २५॥"
  },
  {
    "text": "नूनं देहवतो नाशो मृतस्योत्पत्तिरेव च ।\nचक्रवद् भ्रमणं राजन् सर्वेषां नात्र संशयः ॥ २६॥"
  },
  {
    "text": "मोहजालावृतो जन्तुर्मुच्यते न कदाचन ।\nमायायां विद्यमानायां मोहजालं न नश्यति ॥ २७॥"
  },
  {
    "text": "उत्पित्सुकाल उत्पत्तिः सर्वेषां नृप जायते ।\nतथैव नाशः कल्पान्ते ब्रह्मादीनां यथाक्रमम् ॥ २८॥"
  },
  {
    "text": "निमित्तं यस्तु यन्नाशे स घातयति तं नृप ।\nनान्यथा तद्भवेन्नूनं विधिना निर्मितं तु यत् ॥ २९॥"
  },
  {
    "text": "जन्ममृत्युजराव्याधिदुःखं वा सुखमेव वा ।\nतत्तथैव भवेत्कामं नान्यथेह विनिर्णयः ॥ ३०॥"
  },
  {
    "text": "सर्वेषां सुखदौ देवौ प्रत्यक्षौ शशिभास्करौ ।\nन नश्यति तयोः पीडा क्यचित्तद्वैरिसम्भवा ॥ ३१॥"
  },
  {
    "text": "भास्करस्य सुतो मन्दः क्षयी चन्द्रः कलङ्कवान् ।\nपश्य राजन् विधेः सूत्रं दुर्वारं महतामपि ॥ ३२॥"
  },
  {
    "text": "वेदकर्ता जगत्स्रष्टा बुद्धिदस्तु चतुर्मुखः ।\nसोऽपि विक्लवतां प्राप्तो दृष्ट्वा पुत्रीं सरस्वतीम् ॥ ३३॥"
  },
  {
    "text": "शिवस्यापि मृता भार्या सती दग्ध्वा कलेवरम् ।\nसोऽभवद्दुःखसन्तप्तः कामार्तश्च जनार्तिहा ॥ ३४॥"
  },
  {
    "text": "कामाग्निदग्धदेहस्तु कालिन्द्यां पतितः शिवः ।\nसापि श्यामजला जाता तन्निदाघवशान्नृप ॥ ३५॥"
  },
  {
    "text": "कामार्तो रममाणस्तु नग्नः सोऽपि भृगोर्वनम् ।\nगतः प्राप्तोऽथ भृगुणा शप्तः कामातुरो भृशम् ॥ ३६॥"
  },
  {
    "text": "पतत्वद्यैव ते लिङ्गं निर्लज्जेति भृशं किल ।\nपपौ चामृतवापीञ्च दानवैर्निर्मितां मुदे ॥ ३७॥"
  },
  {
    "text": "इन्द्रोऽपि च वृषो भूत्वा वाहनत्वं गतः क्षितौ ।\nआद्यस्य सर्वलोकस्य विष्णोरेव विवेकिनः ॥ ३८॥"
  },
  {
    "text": "सर्वज्ञत्वं गतं कुत्र प्रभुशक्तिः कुतो गता ।\nयद्धेममृगविज्ञानं न ज्ञातं हरिणा किल ॥ ३९॥"
  },
  {
    "text": "राजन् मायाबलं पश्य रामो हि काममोहितः ।\nरामो विरहसन्तप्तो रुरोद भृशमातुरः ॥ ४०॥"
  },
  {
    "text": "योऽपृच्छत्पादपान्मूढः क्व गता जनकात्मजा ।\nभक्षिता वा हृता केन रुदन्नुच्चतरं ततः ॥ ४१॥"
  },
  {
    "text": "लक्ष्मणाहं मरिष्यामि कान्ताविरहदुःखितः ।\nत्वं चापि मम दुःखेन मरिष्यसि वनेऽनुज ॥ ४२॥"
  },
  {
    "text": "आवयोर्मरणं ज्ञात्वा माता मम मरिष्यति ।\nशत्रुघ्नोऽप्यतिदुःखार्तः कथं जीवितुमर्हति ॥ ४३॥"
  },
  {
    "text": "सुमित्रा जीवितं जह्यात्पुत्रव्यसनकर्शिता ।\nपूर्णकामाथ कैकेयी भवेत्पुत्रसमन्विता ॥ ४४॥"
  },
  {
    "text": "हा सीते क्व गतासि त्वं मां विहाय स्मरातुरा ।\nएह्येहि मृगशावाक्षि मां जीवय कृशोदरि ॥ ४५॥"
  },
  {
    "text": "किं करोमि क्व गच्छामि त्वदधीनञ्च जीवितम् ।\nसमाश्वासय दीनं मां प्रियं जनकनन्दिनि ॥ ४६॥"
  },
  {
    "text": "एवं विलपता तेन रामेणामिततेजसा ।\nवने वने च भ्रमता नेक्षिता जनकात्मजा ॥ ४७॥"
  },
  {
    "text": "शरण्यः सर्वलोकानां रामः कमललोचनः ।\nशरणं वानराणां स गतो मायाविमोहितः ॥ ४८॥"
  },
  {
    "text": "सहायान्वानरान्कृत्वा बबन्ध वरुणालयम् ।\nजघान रावणं वीरं कुम्भकर्णं महोदरम् ॥ ४९॥"
  },
  {
    "text": "आनीय च ततः सीतां रामो दिव्यमकारयत् ।\nसर्वज्ञोऽपि हृतां मत्वा रावणेन दुरात्मना ॥ ५०॥"
  },
  {
    "text": "किं ब्रवीमि महाराज योगमायाबलं महत् ।\nयया विश्वमिदं सर्वं भ्रामितं भ्रमते किल ॥ ५१॥"
  },
  {
    "text": "एवं नानावतारेऽत्र विष्णुः शापवशं गतः ।\nकरोति विविधाश्चेष्टा दैवाधीनः सदैव हि ॥ ५२॥"
  },
  {
    "text": "तवाहं कथयिष्यामि कृष्णस्यापि विचेष्टितम् ।\nप्रभवं मानुषे लोके देवकार्यार्थसिद्धये ॥ ५३॥"
  },
  {
    "text": "कालिन्दीपुलिने रम्ये ह्यासीन्मधुवनं पुरा ।\nलवणो मधुपुत्रस्तु तत्रासीद्दानवो बली ॥ ५४॥"
  },
  {
    "text": "द्विजानां दुःखदः पापो वरदानेन गर्वितः ।\nनिहतोऽसौ महाभाग लक्ष्मणस्यानुजेन वै ॥ ५५॥"
  },
  {
    "text": "शत्रुघ्नेनाथ सङ्ग्रामे तं निहत्य मदोत्कटम् ।\nवासिता मथुरा नाम पुरी परमशोभना ॥ ५६॥"
  },
  {
    "text": "स तत्र पुष्कराक्षौ द्वौ पुत्रौ शत्रुनिषूदनः ।\nनिवेश्य राज्ये मतिमान्काले प्राप्ते दिवं गतः ॥ ५७॥"
  },
  {
    "text": "सूर्यवंशक्षये तां तु यादवाः प्रतिपेदिरे ।\nमथुरां मुक्तिदा राजन् ययातितनयः पुरा ॥ ५८॥"
  },
  {
    "text": "श्ण्सेनाभिधः श्द्वस्तत्राभून्मेदिनीपतिः ।\nमाथुराच्छूरसेनांश्च बुभुजे विषयान्नृप ॥ ५९॥"
  },
  {
    "text": "तत्रोत्पन्नः कश्यपांशः शापाच्च वरुणस्य वै ।\nवसुदेवोऽतिविख्यातः शूरसेनसुतस्तदा ॥ ६०॥"
  },
  {
    "text": "वैश्यवृत्तिरतः सोऽभून्मृते पितरि माधवः ।\nउग्रसेनो बभूवाथ कंसस्तस्यात्मजो महान् ॥ ६१॥"
  },
  {
    "text": "अदितिर्देवकी जाता देवकस्य सुता तदा ।\nशापाद्वै वरुणस्याथ कश्यपानुगता किल ॥ ६२॥"
  },
  {
    "text": "दत्ता सा वसुदेवाय देवकेन महात्मना ।\nविवाहे रचिते तत्र वागभूद् गगने तदा ॥ ६३॥"
  },
  {
    "text": "कंस कंस महाभाग देवकीगर्भसम्भवः ।\nअष्टमस्तु सुतः श्रीमांस्तव हन्ता भविष्यति ॥ ६४॥"
  },
  {
    "text": "तच्छ्रुत्वा वचनं कंसो विस्मितोऽभून्महाबलः ।\nदेववाचं तु तां मत्वा सत्यां चिन्तामवाप सः ॥ ६५॥"
  },
  {
    "text": "किं करोमीति सञ्चिन्त्य विमर्शमकरोत्तदा ।\nनिहत्यैनां न मे मृत्युर्भवेदद्यैव सत्वरम् ॥ ६६॥"
  },
  {
    "text": "उपायो नान्यथा चास्मिन्कार्ये मृत्युभयावहे ।\nइयं पितृष्वसा पूज्या कथं हन्मीत्यचिन्तयत् ॥ ६७॥"
  },
  {
    "text": "पुनर्विचारयामास मरणं मेऽस्त्यहो स्वसा ।\nपापेनापि प्रकर्तव्या देहरक्षा विपश्चिता ॥ ६८॥"
  },
  {
    "text": "प्रायश्चित्तेन पापस्य शुद्धिर्भवति सर्वदा ।\nप्राणरक्षा प्रकर्तव्या बुधैरप्येनसा तथा ॥ ६९॥"
  },
  {
    "text": "विचिन्त्य मनसा कंसः खड्गमादाय सत्वरः ।\nजग्राह तां वरारोहां केशेष्वाकृष्य पापकृत् ॥ ७०॥"
  },
  {
    "text": "कोशात्खड्गमुपाकृष्य हन्तुकामो दुराशयः ।\nपश्यतां सर्वलोकानां नवोढां तां चकर्ष ह ॥ ७१॥"
  },
  {
    "text": "हन्यमानाञ्च तां दृष्ट्वा हाहाकारो महानभूत् ।\nवसुदेवानुगा वीरा युद्धायोद्यतकार्मुकाः ॥ ७२॥"
  },
  {
    "text": "मुञ्च मुञ्चेति प्रोचुस्तं ते तदाद्भुतसाहसाः ।\nकृपया मोचयामासुर्देवकीं देवमातरम् ॥ ७३॥"
  },
  {
    "text": "तद्युद्धमभवद् घोरं वीराणाञ्च परस्परम् ।\nवसुदेवसहायानां कंसेन च महात्मना ॥ ७४॥"
  },
  {
    "text": "वर्तमाने तथा युद्धे दारुणे लोमहर्षणे ।\nकंसं निवारयामासुर्वृद्धा ये यदुसत्तमाः ॥ ७५॥"
  },
  {
    "text": "पितृष्वसेयं ते वीर पूजनीया च बालिशा ।\nन हन्तव्या त्वया वीर विवाहोत्सवसङ्गमे ॥ ७६॥"
  },
  {
    "text": "स्त्रीहत्या दुःसहा वीर कीर्तिघ्नी पापकृत्तमा ।\nभूतभाषितमात्रेण न कर्तव्या विजानता ॥ ७७॥"
  },
  {
    "text": "अन्तर्हितेन केनापि शत्रुणा तव चास्य वा ।\nउदितेति कुतो न स्याद्वागनर्थकरी विभो ॥ ७८॥"
  },
  {
    "text": "यशसस्ते विघाताय वसुदेवगृहस्य च ।\nअरिणा रचिता वाणी गुणमायाविदा नृप ॥ ७९॥"
  },
  {
    "text": "बिभेषि वीरस्त्वं भूत्वा भूतभाषितभाषया ।\nयशोमूलविघातार्थमुपायस्त्वरिणा कृतः ॥ ८०॥"
  },
  {
    "text": "पितृष्वसा न हन्तव्या विवाहसमये पुनः ।\nभवितव्यं महाराज भवेच्च कथमन्यथा ॥ ८१॥"
  },
  {
    "text": "एवं तैर्बोध्यमानोऽसौ निवृत्तो नाभवद्यदा ।\nतदा तं वसुदेवोऽपि नीतिज्ञः प्रत्यभाषत ॥ ८२॥"
  },
  {
    "text": "कंस सत्यं ब्रवीम्यद्य सत्याधारं जगत्त्रयम् ।\nदास्यामि देवकीपुत्रानुत्पन्नांस्तव सर्वशः ॥ ८३॥"
  },
  {
    "text": "जातं जातं सुतं तुभ्यं न दास्यामि यदि प्रभो ।\nकुम्भीपाके तदा घोरे पतन्तु मम पूर्वजाः ॥ ८४॥"
  },
  {
    "text": "श्रुत्वाथ वचनं सत्यं पौरवा ये पुरःस्थिताः ।\nऊचुस्ते त्वरिताः कंसं साधु साधु पुनः पुनः ॥ ८५॥"
  },
  {
    "text": "न मिथ्या भाषते क्वापि वसुदेवो महामनाः ।\nकेशं मुञ्च महाभाग स्त्रीहत्या पातकं तथा ॥ ८६॥"
  },
  {
    "text": "व्यास उवाच ।\nएवं प्रबोधितः कंसो यदुवृद्धैर्महात्मभिः ।\nक्रोधं त्यक्त्वा स्थितस्तत्र सत्यवाक्यानुमोदितः ॥ ८७॥"
  },
  {
    "text": "ततो दुन्दुभयो नेदुर्वादित्राणि च सस्वनुः ।\nजयशब्दस्तु सर्वेषामुत्पन्नस्तत्र संसदि ॥ ८८॥"
  },
  {
    "text": "प्रसाद्य कंसं प्रतिमोच्य देवकीं\nमहायशाः शूरसुतस्तदानीम् ।\nजगाम गेहं स्वजनानुवृत्तो\nनवोढया वीतभयस्तरस्वी ॥ ८९॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nचतुर्थस्कन्धे कृष्णावतारकथोपक्रमवर्णनं नाम विंशोऽध्यायः ॥ ४.२०॥"
  },
  {
    "text": "४.२१ एकविंशोऽध्यायः । कंसेन देवकीप्रथमपुत्रवधवर्णनम् ।"
  },
  {
    "text": "व्यास उवाच ।\nअथ काले तु सम्प्राप्ते देवकी देवरूपिणी ।\nगर्भं दधार विधिवद्वसुदेवेन सङ्गता ॥ १॥"
  },
  {
    "text": "पूर्णेऽथ दशमे मासे सुषुवे सुतमुत्तमम् ।\nरूपावयवसम्पन्नं देवकी प्रथमं यदा ॥ २॥"
  },
  {
    "text": "तदाऽऽह वसुदेवस्तां सत्यवाक्यानुमोदितः ।\nभावित्वाच्च महाभागो देवकीं देवमातरम् ॥ ३॥"
  },
  {
    "text": "वरोरु समयं मे त्वं जानासि स्वसुतार्पणे ।\nमोचिता त्वं महाभागे शपथेन मया तदा ॥ ४॥"
  },
  {
    "text": "इमं पुत्रं सुकेशान्ते दास्यामि भ्रातृसूनवे ।\n॥"
  },
  {
    "text": "विचित्रकर्मणां पाको दुर्ज्ञेयो ह्यकृतात्मभिः ॥ ५॥"
  },
  {
    "text": "सर्वेषां किल जीवानां कालपाशानुवर्तिनाम् ।\nभोक्तव्यं स्वकृतं कर्म शुभ वा यदि वाशुभम् ॥ ६॥"
  },
  {
    "text": "प्रारब्धं सर्वथैवात्र जीवस्य विधिनिर्मितम् ।\nदेवक्युवाच ।\nस्वामिन् पूर्वं कृतं कर्म भोक्तव्यं सर्वथा नृभिः ॥ ७॥"
  },
  {
    "text": "तीर्थैस्तपोभिर्दानैर्वा किं न याति क्षयं हि तत् ।\nलिखितो धर्मशास्त्रेषु प्रायश्चित्तविधिर्नृप ॥ ८॥"
  },
  {
    "text": "पूर्वार्जितानां पापानां विनाशाय महात्मभिः ।\nब्रह्महा हेमहारी च सुरापो गुरुतल्पगः ॥ ९॥"
  },
  {
    "text": "द्वादशाब्दव्रते चीर्णे शुद्धिं याति यतस्ततः ।\nमन्वादिभिर्यथोद्दिष्टं प्रायश्चित्तं विधानतः ॥ १०॥"
  },
  {
    "text": "तथा कृत्वा नरः पापान्मुच्यते वा न वानघ ।\nविगीतवचनास्ते किं मुनयस्तत्त्वदर्शिनः ॥ ११॥"
  },
  {
    "text": "याज्ञवल्क्यादयः सर्वे धर्मशास्त्रप्रवर्तकाः ।\nभवितव्यं भवत्येव यद्येवं निश्चयः प्रभो ॥ १२॥"
  },
  {
    "text": "आयुर्वेदः स मिथ्यैव मन्त्रवादास्तथाखिलाः ।\nउद्यमस्तु वृथा सर्वमेवं चेद्दैवनिर्मितम् ॥ १३॥"
  },
  {
    "text": "भवितव्यं भवत्येव प्रवृत्तिस्तु निरर्थिका ।\nअग्निष्टोमादिकं व्यर्थं नियतं स्वर्गसाधनम् ॥ १४॥"
  },
  {
    "text": "यदा तदा प्रमाणं हि वृथैव परिभाषितम् ।\nवितथे तत्प्रमाणे तु धर्मोच्छेदः कुतो न हि ॥ १५॥"
  },
  {
    "text": "उद्यमे च कृते सिद्धिः प्रत्यक्षेणैव साध्यते ।\nतस्मादत्र प्रकर्तव्यः प्रपञ्चश्चित्तकल्पितः ॥ १६॥"
  },
  {
    "text": "यथायं बालकः क्षेमं प्राप्नोति मम पुत्रकः ।\nमिथ्या यदि प्रकर्तव्यं वचनं शुभमिच्छता ॥ १७॥"
  },
  {
    "text": "न तत्र दूषणं किञ्चित्पवदन्ति मनीषिणः ।\nवसुदेव उवाच ।\nनिशामय महाभागे सत्यमेतद् ब्रवीमि ते ॥ १८॥"
  },
  {
    "text": "उद्यमः खलु कर्तव्यः फलं दैववशानुगम् ।\nत्रिविधानीह कर्माणि संसारेऽत्र पुराविदः ॥ १९॥"
  },
  {
    "text": "प्रवदन्तीह जीवानां पुराणेष्वागमेषु च ।\nसञ्चितानि च जीर्णानि प्रारब्धानि सुमध्यमे ॥ २०॥"
  },
  {
    "text": "वर्तमानानि वामोरु विविधानीह देहिनाम् ।\nशुभाशुभानि कर्माणि बीजभूतानि यानि च ॥ २१॥"
  },
  {
    "text": "बहुजन्मसमुत्थानि काले तिष्ठन्ति सर्वथा ।\nपूर्वदेहं परित्यज्य जीवः कर्मवशानुगः ॥ २२॥"
  },
  {
    "text": "स्वर्गं वा नरकं वापि प्राप्नोति स्वकृतेन वै ।\nदिव्यं देहञ्च सम्प्राप्य यातनादेहमर्थजम् ॥ २३॥"
  },
  {
    "text": "भुनक्ति विविधान् भोगान्स्वर्गे वा नरकेऽथवा ।\nभोगान्ते च यदोत्पत्तेः समयस्तस्य जायते ॥ २४॥"
  },
  {
    "text": "लिङ्गदेहेन सहितं जायते जीवसंज्ञितम् ।\nतदैव सञ्चितेभ्यश्च कर्मभ्यः कर्मभिः पुनः ॥ २५॥"
  },
  {
    "text": "योजयत्येव तं कालं कर्माणि प्राक्कृतानि च ।\nदेहेनानेन भाव्यानि शुभानि चाशुभानि च ॥ २६॥"
  },
  {
    "text": "प्रारब्धानि च जीवेन भोक्तव्यानि सुलोचने ।\nप्रायश्चित्तेन नश्यन्ति वर्तमानानि भामिनि ॥ २७॥"
  },
  {
    "text": "सञ्चितानि तथैवाशु यथार्थं विहितेन च ।\nप्रारब्धकर्मणां भोगात्सङ्क्षयो नान्यथा भवेत् ॥ २८॥"
  },
  {
    "text": "तेनायं ते कुमारो वै देयः कंसाय सर्वथा ।\nन मिथ्या वचनं मेऽस्ति लोकनिन्दाभिदूषितम् ॥ २९॥"
  },
  {
    "text": "अनित्येऽस्मिंस्तु संसारे धर्मसारे महात्मनाम् ।\nदैवाधीनं हि सर्वेषां मरणं जननं तथा ॥ ३०॥"
  },
  {
    "text": "तस्माच्छोको न कर्तव्यो देहिना हि निरर्थकः ।\nसत्यं यस्य गतं कान्ते वृथा तस्यैव जीवितम् ॥ ३१॥"
  },
  {
    "text": "इहलोको गतो यस्मात्परलोकः कुतस्ततः ।\nअतो देहि सुतं सुभ्रु कंसाय प्रददाम्यहम् ॥ ३२॥"
  },
  {
    "text": "सत्यसंस्तरणाद्देवि शुभमग्रे भविष्यति ।\nकर्तव्यं सुकृतं पुम्भिः सुखे दुःखे सति प्रिये ॥ ३३॥"
  },
  {
    "text": "॥"
  },
  {
    "text": "व्यास उवाच ।\nइत्युक्तवति कान्ते सा देवकी शोकसंयुता ।\nददौ पुत्रं प्रसूतं च वेपमाना मनस्विनी ॥ ३४॥"
  },
  {
    "text": "वसुदेवोऽपि धर्मात्मा आदाय स्वसुतं शिशुम् ।\nजगाम कंससदनं मार्गे लोकैरभिष्टुतः ॥ ३५॥"
  },
  {
    "text": "लोका ऊचुः ।\nपश्यन्तु वसुदेवं भो लोका एवं मनस्विनम् ।\nस्ववाक्यमनुरुध्यैव बालमादाय यात्यसौ ॥ ३६॥"
  },
  {
    "text": "मृत्यवे दातुकामोऽद्य सत्यवागनसूयकः ।\nसफलं जीवितं चास्य धर्मं पश्यन्तु चाद्भुतम् ॥ ३७॥"
  },
  {
    "text": "यः पुत्रं याति कंसाय दातुं कालात्मनेऽपि हि ।\nव्यास उवाच ।\nइति संस्तूयमानस्तु प्राप्तः कंसालयं नृप ॥ ३८॥"
  },
  {
    "text": "ददावस्मै कुमारं तं जातमात्रममानुषम् ।\nकंसोऽपि विस्मयं प्राप्तो दृष्ट्वा धैर्यं महात्मनः ॥ ३९॥"
  },
  {
    "text": "गृहीत्वा बालकं प्राह स्मितपूर्वमिदं वचः ।\nधन्यस्त्वं शूरपुत्राद्य ज्ञातः पुत्रसमर्पणात् ॥ ४०॥"
  },
  {
    "text": "मम मृत्युर्न चायं वै गिरा प्रोक्तस्तु चाष्टमः ।\nन हन्तव्यो मया कामं बालोऽयं यातु ते गहम् ॥ ४१॥"
  },
  {
    "text": "अष्टमस्तु प्रदातव्यस्त्वया पुत्रो महामते ।\nइत्युक्त्वा वसुदेवाय ददावाशु खलः शिशुम् ॥ ४२॥"
  },
  {
    "text": "गच्छत्वयं गृहे बालः क्षेमं व्याहृतवान्नृपः ।\nतमादाय तदा शौरिर्जगाम स्वगृहं मुदा ॥ ४३॥"
  },
  {
    "text": "कंसोऽपि सचिवानाह वृथा किं घातये शिशुम् ।\nअष्टमाद्देवकीपुत्रान्मम मृत्युरुदाहृतः ॥ ४४॥"
  },
  {
    "text": "अतः किं प्रथमं बालं हत्वा पापं करोम्यहम् ।\nसाधुसाध्विति तेऽप्युक्त्वा संस्थिता मन्त्रिसत्तमाः ॥ ४५॥"
  },
  {
    "text": "विसर्जितास्तु कंसेन जग्मुस्ते स्वगृहान्प्रति ।\nगतेषु तेषु सम्प्राप्तो नारदो मुनिसत्तमः ॥ ४६॥"
  },
  {
    "text": "अभ्युत्थानार्घ्यपाद्यादि चकारोग्रसुतस्तदा ।\nपप्रच्छ कुशलं राजा तत्रागमनकारणम् ॥ ४७॥"
  },
  {
    "text": "नारदस्तं तदोवाच स्मितपूर्वमिदं वचः ।\nकंस कंस महाभाग गतोऽहं हेमपर्वतम् ॥ ४८॥"
  },
  {
    "text": "तत्र ब्रह्मादयो देवा मन्त्रं चक्रुः समाहिताः ।\nदेवक्यां वसुदेवस्य भार्यायां सुरसत्तमः ॥ ४९॥"
  },
  {
    "text": "वधार्थं तव विष्णुश्च जन्म चात्र करिष्यति ।\nतत्कथं न हतः पुत्रस्त्वया नीतिं विजानता ॥ ५०॥"
  },
  {
    "text": "कंस उवाच ।\nअष्टमं च हनिष्येऽहं मृत्युं मे देवभाषितम् ।\nनारद उवाच ।\nन जानासि नृपश्रेष्ठ राजनीतिं शुभाशुभा । ५१॥"
  },
  {
    "text": "मायाबलं च देवानां न त्वं वेत्सि वदामि किम् ।\nरिपुरल्पोऽपि शूरेण नोपेक्ष्यः शुभमिच्छता ॥ ५२॥"
  },
  {
    "text": "सम्मेलनक्रियायां तु सर्वे ते ह्यष्टमाः स्मृताः ।\nमूर्खस्त्वमरिसन्त्यागः कृतोऽयं जानता त्वया ॥ ५३॥"
  },
  {
    "text": "इत्युक्त्वाशु गतः श्रीमान्नारदो देवदर्शनः ।\nगतेऽथ नारदे कंसः समाहूयाथ बालकम् ।\nपाषाणे पोथयामास सुखं प्राप च मन्दधीः ॥ ५४॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nकंसेन देवकीप्रथमपुत्रवधवर्णनं नामैकविंशोऽध्यायः ॥ ४.२१॥"
  },
  {
    "text": "४.२२ द्वाविंशोऽध्यायः । देवदानवानामंशावतरणवर्णनम् ।"
  },
  {
    "text": "जनमेजय उवाच ।\nकिं कृतं पातकं तेन बालकेन पितामह ।\nयज्जातमात्रो निहतस्तथा तेन दुरात्मना ॥ १॥"
  },
  {
    "text": "नारदोऽपि मुनिश्रेष्ठो ज्ञानवान्धर्मतत्परः ।\nकथमेवंविधं पापं कृतवान्ब्रह्मवित्तमः ॥ २॥"
  },
  {
    "text": "कर्ता कारयिता पापे तुल्यपापौ स्मृतौ बुधैः ।\nस कथं प्रेरयामास मुनिः कंसं खलं तदा ॥ ३॥"
  },
  {
    "text": "संशयोऽयं महान्मेऽत्र ब्रूहि सर्वं सविस्तरम् ।\nयेन कर्मविपाकेन बालको निधनं गतः ॥ ४॥"
  },
  {
    "text": "व्यास उवाच ।\nनारदः कौतुकप्रेक्षी सर्वदा कलहप्रियः ।\nदेवकार्यार्थमागत्य सर्वमेतच्चकार ह ॥ ५॥"
  },
  {
    "text": "न मिथ्याभाषणे बुद्धिर्मुनेस्तस्य कदाचन ।\nसत्यवक्ता सुराणां स कर्तव्ये निरतः शुचिः ॥ ६॥"
  },
  {
    "text": "एवं षड् बालकास्तेन जाता जाता निपातिताः ।\nषड् गर्भाः शापयोगेन सम्भूय मरणं गताः ॥ ७॥"
  },
  {
    "text": "श‍ृणु राजन्प्रवक्ष्यामि तेषां शापस्य कारणम् ।\nस्वायम्भुवेऽन्तरे पुत्रा मरीचेः षण्महाबलाः ॥ ८॥"
  },
  {
    "text": "ऊर्णायां चैव भार्यायामासन्धर्मविचक्षणाः ।\nब्रह्माणं जहसुर्वीक्ष्य सुतां यभितुमुद्यतम् ॥ ९॥"
  },
  {
    "text": "शशाप तांस्तदा ब्रह्मा दैत्ययोनिं विशन्त्वधः ।\nकालनेमिसुता जातास्ते षड्गर्भा विशाम्पते ॥ १०॥"
  },
  {
    "text": "अवतारे परे ते तु हिरण्यकशिपोः सुताः ।\nजातास्ते ज्ञानसंयुक्ताः पूर्वशापभयान्नृप ॥ ११॥"
  },
  {
    "text": "तस्मिञ्जन्मनि शान्ताश्च तपश्चक्रुः समाहिताः ।\nतेषां प्रीतोऽभवद् ब्रह्मा षड्गर्भाणां वरान्ददौ ॥ १२॥"
  },
  {
    "text": "ब्रह्मोवाच ।\nशप्ता यूयं मया पूर्वं क्रोधयुक्तेन पुत्रकाः ।\nतुष्टोऽस्मि वो महाभागा ब्रुवन्तु वाञ्छितं वरम् ॥ १३॥"
  },
  {
    "text": "व्यास उवाच ।\nते तु श्रुत्वा वचस्तस्य ब्रह्मणः प्रीतमानसाः ।\nब्रह्माणमब्रुवन्कामं सर्वे कार्यार्थतत्पराः ॥ १४॥"
  },
  {
    "text": "गर्भा ऊचुः ।\nपितामहाद्य तुष्टोऽसि देहि नो वाञ्छितं वरम् ।\nअवध्या दैवतैः सर्वैर्मानवैश्च महोरगैः ॥ १५॥"
  },
  {
    "text": "गन्धर्वसिद्धपतिभिर्वधो माभूत्पितामह ।\nव्यास उवाच ।\nतानुवाच ततो ब्रह्मा सर्वमेतद्भविष्यति ॥ १६॥"
  },
  {
    "text": "गच्छन्तु वो महाभागाः सत्यमेव न संशयः ।\nदत्त्वा वरं गतो ब्रह्मा मुदितास्ते तदाभवन् ॥ १७॥"
  },
  {
    "text": "हिरण्यकशिपुः क्रुद्धस्तानुवाच कुरूद्वह ।\nयस्माद्विहाय मां पुत्रास्तोषितो वै पितामहः ॥ १८॥"
  },
  {
    "text": "वरेण प्रार्थितोऽत्यर्थं बलवन्तो यतोऽभवन् ।\nयुष्माभिर्हापितः स्नेहस्ततो युष्मांस्त्यजाम्यहम् ॥ १९॥"
  },
  {
    "text": "यूयं व्रजन्तु पाताले षड्गर्भा विश्रुता भुवि ।\nपाताले निद्रयाविष्टास्तिष्ठन्तु बहुवत्सरान् ॥ २०॥"
  },
  {
    "text": "ततस्तु देवकीगर्भे वर्षे वर्षे पुनः पुनः ।\nपिता वः कालनेमिस्तु तत्र कंसो भविष्यति ॥ २१॥"
  },
  {
    "text": "स एव जातमात्रान्वो वधिष्यति सुदारुणः ।\nव्यास उवाच ।\nएवं शप्तांस्तदा तेन गर्भे जातान्पुनः पुनः ॥ २२॥"
  },
  {
    "text": "जघान देवकीपुत्रान्षड्गर्भाञ्छापनोदितः ।\nशेषांशः सप्तमस्तत्र देवकीगर्भसंस्थितः ॥ २३॥"
  },
  {
    "text": "विस्रंसितश्च गर्भोऽसौ योगेन योगमायया ।\nनीतश्च रोहिणीगर्भे कृत्वा सङ्कर्षणं बलात् ॥ २४॥"
  },
  {
    "text": "पतितः पञ्चमे मासि लोकख्यातिं गतस्तदा ।\nकंसोऽपि ज्ञातवांस्तत्र देवकीगर्भपातनम् ॥ २५॥"
  },
  {
    "text": "मुदं प्राप स दुष्टात्मा श्रुत्वा वार्तां सुखावहाम् ।\nअष्टमे देवकीगर्भे भगवान्सात्वतां पतिः ॥ २६॥"
  },
  {
    "text": "उवास देवकार्यार्थं भारावतरणाय च ।\nराजोवाच ।\nवसुदेवः कश्यपांशः शेषांशश्च तदाभवत् ॥ २७॥"
  },
  {
    "text": "हरेरंशस्तथा प्रोक्तो भवता मुनिसत्तम ।\nअन्ये च येंऽशा देवानां तत्र जातास्तु तान्वद ॥ २८॥"
  },
  {
    "text": "भाराववतारणार्थं वै क्षितेः प्रार्थनयानघ ।\nव्यास उवाच ।\nसुराणामसुराणां च ये येंऽशा भुवि विश्रुताः ॥ २९॥"
  },
  {
    "text": "तानहं सम्प्रवक्ष्यामि सङ्क्षेपेण श‍ृणुष्व तान् ।\nवसुदेवः कश्यपांशो देवकी च तथादितिः ॥ ३०॥"
  },
  {
    "text": "बलदेवस्त्वनन्तांशो वर्तमानेषु तेषु च ।\nयोऽसौ धर्मसुतः श्रीमान्नारायण इति श्रुतः ॥ ३१॥"
  },
  {
    "text": "तस्यांशो वासुदेवस्तु विद्यमाने मुनौ तदा ।\nनरस्तस्यानुजो यस्तु तस्यांशोऽर्जुन एव च ॥ ३२॥"
  },
  {
    "text": "युधिष्ठिरस्तु धर्मांशो वाय्वंशो भीम इत्युत ।\nअश्विन्यंशौ ततः प्रोक्तौ माद्रीपुत्रौ महाबलौ ॥ ३३॥"
  },
  {
    "text": "सूर्यांशः कर्ण आख्यातो धर्माशो विदुरः स्मृतः ।\nद्रोणो बृहस्पतेरंशस्तत्सतस्तु शिवांशजः ॥ ३४॥"
  },
  {
    "text": "समुद्रः शन्तनुः प्रोक्तो गङ्गा भार्या मता बुधैः ।\nदेवकस्तु समाख्यातो गन्धर्वपतिरागमे ॥ ३५॥"
  },
  {
    "text": "वसुर्भीष्मो विराटस्तु मरुद्गण इति स्मृतः ।\nअरिष्टस्य सुतो हंसो धृतराष्ट्रः प्रकीर्तितः ॥ ३६॥"
  },
  {
    "text": "मरुद्गणः कृपः प्रोक्तः कृतवर्मा तथापरः ।\nदुर्योधनः कलेरंशः शकुनिं विद्धि द्वापरम् ॥ ३७॥"
  },
  {
    "text": "सोमपुत्रः सुवर्चाख्यः सोमप्ररुरुदाहृतः ।\nपावकांशो धृष्टद्युम्नः शिखण्डी राक्षसस्तथा ॥ ३८॥"
  },
  {
    "text": "सनत्कुमारस्यांशस्तु प्रद्युम्नः परिकीर्तितः ।\nद्रुपदो वरुणस्यांशो द्रौपदी च रमांशजा ॥ ३९॥"
  },
  {
    "text": "द्रौपदीतनयाः पञ्च विश्वेदेवांशजाः स्मृताः ।\nकुन्तिः सिद्धिर्धृतिर्माद्री मतिर्गान्धारराजजा ॥ ४०॥"
  },
  {
    "text": "कृष्णपत्न्यस्तथा सर्वा देववाराङ्गनाः स्मृताः ।\nराजानश्च तथा सर्वे असुराः शक्रनोदिताः ॥ ४१॥"
  },
  {
    "text": "हिरण्यकशिपोरंशः शिशुपाल उदाहृतः ।\nविप्रचित्तिर्जरासन्धः शल्यः प्रह्लाद इत्यपि ॥ ४२॥"
  },
  {
    "text": "कालनेमिस्तथा कंसः केशी हयशिरास्तथा ।\nअरिष्टो बलिपुत्रस्तु ककुद्मी गोकुले हतः ॥ ४३॥"
  },
  {
    "text": "अनुह्लादो धृष्टकेतुर्भगदत्तोऽथ बाष्कलः ।\nलम्बः प्रलम्बः सञ्चातः खरोऽसौ धेनुकोऽभवत् ॥ ४४॥"
  },
  {
    "text": "वाराहश्च किशोरश्च दैत्यौ परमदारुणौ ।\nमल्लौ तावेव सञ्जातौ ख्यातौ चाणूरमुष्टिकौ ॥ ४५॥"
  },
  {
    "text": "दितिपुत्रस्तथारिष्टो गजः कुवलयाभिधः ।\nबलिपुत्री बकी ख्याता बकस्तदनुजः स्मृतः ॥ ४६॥"
  },
  {
    "text": "यमो रुद्रस्तथा कामः क्रोधश्चैव चतुर्थकः ।\nतेषामंशैस्तु सञ्जातो द्रोणपुत्रो महाबलः ॥ ४७॥"
  },
  {
    "text": "अंशावतरणे पूर्वं दैतेया राक्षसास्तथा ।\nजाताः सर्वे सुरांशास्ते क्षितिभारावतारणे ॥ ४८॥"
  },
  {
    "text": "एतेषां कथितं राजन्नंशावतरणं नृप ।\nसुराणां चासुराणां च पुराणेषु प्रकीर्तितम् ॥ ४९॥"
  },
  {
    "text": "यदा ब्रह्मादयो देवाः प्रार्थनार्थं हरिं गताः ।\nहरिणा च तदा दत्तौ केशौ खलु सितासितौ ॥ ५०॥"
  },
  {
    "text": "श्यामवर्णस्ततः कृष्णः श्वेतः सङ्कर्षणस्तथा ।\nभारावतारणार्थं तौ जातौ देवांशसम्भवौ ॥ ५१॥"
  },
  {
    "text": "अंशावतरणं चैतच्छृणोति भक्तिभावतः ।\nसर्वपापविनिर्मुक्तो मोदते स्वजनैर्वृतः ॥ ५२॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nचतुर्थस्कन्धे देवदानवानामंशावतरणवर्णनं नाम द्वाविंशोऽध्यायः ॥ ४.२२॥"
  },
  {
    "text": "४.२३ त्रयोविंशोऽध्यायः । कंसं प्रति योगमायावाक्यम् ।"
  },
  {
    "text": "व्यास उवाच ।\nहतेषु षट्सु पुत्रेषु देवक्या औग्रसेनिना ।\nसप्तमे पतिते गर्भे वचनान्नारदस्य च ॥ १॥"
  },
  {
    "text": "अष्टमस्य च गर्भस्य रक्षणार्थमतन्द्रितः ।\nप्रयत्नमकरोद्राजा मरणं स्वं विचिन्तयन् ॥ २॥"
  },
  {
    "text": "समये देवकीगर्भे प्रवेशमकरोद्धरिः ।\nअंशेन वसुदेवे तु समागत्य यथाक्रमम् ॥ ३॥"
  },
  {
    "text": "तदेयं योगमाया च यशोदायां यथेच्छया ।\nप्रवेशमकरोद्देवी देवकार्यार्थसिद्धये ॥ ४॥"
  },
  {
    "text": "रोहिण्यास्तनयो रामो गोकुले समजायत ।\nयतः कंसभयोद्विग्ना संस्थिता सा च कामिनी ॥ ५॥"
  },
  {
    "text": "कारागारे ततः कंसो देवकीं देवसंस्तुताम् ।\nस्थापयामास रक्षार्थं सेवकान्समकल्पयत् ॥ ६॥"
  },
  {
    "text": "वसुदेवस्तु कामिन्याः प्रेमतन्तुनियन्त्रितः ।\nपुत्रोत्पत्तिं च सञ्चिन्त्य प्रविष्टः सह भार्यया ॥ ७॥"
  },
  {
    "text": "देवकीगर्भगो विष्णुर्देवकार्यार्थसिद्धये ।\nसंस्तुतोऽमरसङ्घैश्च व्यवर्धत यथाक्रमम् ॥ ८॥"
  },
  {
    "text": "सञ्जाते दशमे तत्र मासेऽथ श्रावणे शुभे ।\nप्राजापत्यर्क्षसंयुक्ते कृष्णपक्षेऽष्टमीदिने ॥ ९॥"
  },
  {
    "text": "कंसस्तु दानवान्सर्वानुवाच भयविह्वलः ।\nरक्षणीया भवद्भिश्च देवकी गर्भमन्दिरे ॥ १०॥"
  },
  {
    "text": "अष्टमो देवकीगर्भः शत्रुर्मे प्रभविष्यति ।\nरक्षणीयः प्रयत्नेन मृत्युरूपः स बालकः ॥ ११॥"
  },
  {
    "text": "हत्वैनं बालकं दैत्याः सुखं स्वप्स्यामि मन्दिरे ।\nनिवृत्तिवर्जिते दुःखे नाशिते चाष्टमे सुते ॥ १२॥"
  },
  {
    "text": "खड्गप्रासधराः सर्वे तिष्ठन्तु धृतकार्मुकाः ।\nनिद्रातन्द्राविहीनाश्च सर्वत्र निहितेक्षणाः ॥ १३॥"
  },
  {
    "text": "व्यास उवाच ।\nइत्यादिश्यासुरगणान् कृशोऽतिभयविह्वलः ।\nमन्दिरं स्वं जगामाशु न लेभे दानवः सुखम् ॥ १४॥"
  },
  {
    "text": "निशीथे देवकी तत्र वसुदेवमुवाच ह ।\nकिं करोमि महाराज प्रसवावसरो मम ॥ १५॥"
  },
  {
    "text": "बहवो रक्षपालाश्च तिष्ठन्त्यत्र भयानकाः ।\nनन्दपत्न्या मया सार्धं कृतोऽस्ति समयः पुरा ॥ १६॥"
  },
  {
    "text": "प्रेषितव्यस्त्वया पुत्रो मन्दिरे मम मानिनि ।\nपालयिष्याम्यहं तत्र तवातिमनसा किल ॥ १७॥"
  },
  {
    "text": "अपत्यं ते प्रदास्यामि कंसस्य प्रत्ययाय वै ।\nकिं कर्तव्यं प्रभो चात्र विषमे समुपस्थिते ॥ १८॥"
  },
  {
    "text": "व्यत्ययः सन्ततेः शौरे कथं कर्तुं क्षमो भवेः ।\nदूरे तिष्ठस्व कान्ताद्य लज्जा मेऽतिदुरत्यया ॥ १९॥"
  },
  {
    "text": "परावृत्य मुखं स्वामिन्नन्यथा किं करोम्यहम् ।\nइत्युक्त्वा तं महाभागं देवकी देवसम्मतम् ॥ २०॥"
  },
  {
    "text": "बालकं सुषुवे तत्र निशीथे परमाद्भुतम् ।\nतं दृष्ट्वा विस्मयं प्राप देवकी बालकं शुभम् ॥ २१॥"
  },
  {
    "text": "पतिं प्राह महाभागा हर्षोत्कुल्लकलेवरा ।\nपश्य पुत्रमुखं कान्त दुर्लभं हि तव प्रभो ॥ २२॥"
  },
  {
    "text": "अद्यैनं कालरूपोऽसौ घातयिष्यति भ्रातृजः ।\nवसुदेवस्तथेत्युक्त्वा तमादाय करे सुतम् ॥ २३॥"
  },
  {
    "text": "अपश्यच्चाननं तस्य सुतस्याद्भुतकर्मणः ।\nवीक्ष्य पुत्रमुखं शौरिश्चिन्ताविष्टो बभूव ह ॥ २४॥"
  },
  {
    "text": "किं करोमि कथं न स्याद्दुःखमस्य कृते मम ।\nएवं चिन्तातुरे तस्मिन्वागुवाचाशरीरिणी ॥ २५॥"
  },
  {
    "text": "वसुदेवं समाभाष्य गगने विशदाक्षरा ।\nवसुदेव गृहीत्वैनं गोकुलं नय सत्वरः ॥ २६॥"
  },
  {
    "text": "रक्षपालास्तथा सर्वे मया निद्राविमोहिताः ।\nविवृतानि कृतान्यष्ट कपाटानि च श‍ृङ्खलाः ॥ २७॥"
  },
  {
    "text": "मुक्त्वैनं नन्दगेहे त्वं योगमायां समानय ।\nश्रुत्वैवं वसुदेवस्तु तस्मिन्कारागृहे गतः ॥ २८॥"
  },
  {
    "text": "विवृतं द्वारमालोक्य बभूव तरसा नृप ।\nतमादाय ययावाशु द्वारपालैरलक्षितः ॥ २९॥"
  },
  {
    "text": "कालिन्दीतटमासाद्य पूरं दृष्ट्वा सुनिश्चितम् ।\nतदैव कटिदघ्नी सा बभूवाशु सरिद्वरा ॥ ३०॥"
  },
  {
    "text": "योगमायाप्रभावेण ततारानकदुन्दुभिः ।\nगत्वा तु गोकुलं शौरिर्निशीथे निर्जने पथि ॥ ३१॥"
  },
  {
    "text": "नन्दद्वारे स्थितः पश्यन्विभूतिं पशुसंज्ञिताम् ।\nतदैव तत्र सञ्जाता यशोदा गर्भसम्भवा ॥ ३२॥"
  },
  {
    "text": "योगमायांशजा देवी त्रिगुणा दिव्यरूपिणी ।\nजातां तां बालिकां दिव्यां गृहीत्वा करपङ्कजे ॥ ३३॥"
  },
  {
    "text": "तत्रागत्य ददौ देवी सैरन्ध्रीरूपधारिणी ।\nवसुदेवः सुतं दत्त्वा सैरन्ध्रीकरपङ्कजे ॥ ३४॥"
  },
  {
    "text": "तामादाय ययौ शीघ्रं बालिकां मुदिताशयः ।\nकारागारे ततो गत्वा देवक्याः शयने सुताम् ॥ ३५॥"
  },
  {
    "text": "निःक्षिप्य संस्थितः पार्श्वे चिन्ताविष्टो भयातुरः ।\nरुरोद सुस्वरं कन्या तदैवागतसंज्ञकाः ॥ ३६॥"
  },
  {
    "text": "उत्तस्थुः सेवका राज्ञः श्रुत्वा तद्रुदितं निशि ।\nतमूचुर्भूपतिं गत्वा त्वरितास्तेऽतिविह्वलाः ॥ ३७॥"
  },
  {
    "text": "देवक्याश्च सुतो जातः शीघ्रमेहि महामते ।\nतदाकर्ण्य वचस्तेषां शीघ्रं भोजपतिर्ययौ ॥ ३८॥"
  },
  {
    "text": "प्रावृतं द्वारमालोक्य वसुदेवमथाह्वयत् ।\nकंस उवाच ।\nसुतमानय देवक्या वसुदेव महामते ॥ ३९॥"
  },
  {
    "text": "मृत्युर्मे चाष्टमो गर्भस्तन्निहन्मि रिपुं हरिम् ।\nव्यास उवाच ।\nश्रुत्वा कंसवचः शौरिर्भयत्रस्तविलोचनः ॥ ४०॥"
  },
  {
    "text": "तामादाय सुतां पाणौ ददौ चाशु रुदन्निव ।\nदृष्ट्वाथ दारिकां राजा विस्मयं परमं गतः ॥ ४१॥"
  },
  {
    "text": "देववाणी वृथा जाता नारदस्य च भाषितम् ।\nवसुदेवः कथं कुर्यादनृतं सङ्कटे स्थितः ॥ ४२॥"
  },
  {
    "text": "रक्षपालाश्च मे सर्वे सावधाना न संशयः ।\nकुतोऽत्र कन्यका कामं क्व गतः स सुतः किल ॥ ४३॥"
  },
  {
    "text": "सन्देहोऽत्र न कर्तव्यः कालस्य विषमा गतिः ।\nइति सञ्चिन्त्य तां बालां गृहीत्वा पादयोः खलः ॥ ४४॥"
  },
  {
    "text": "पोथयामास पाषाणे निर्घृणः कुलपांसनः ।\nसा करान्निःसृता बाला ययावाकाशमण्डलम् ॥ ४५॥"
  },
  {
    "text": "दिव्यरूपा तदा भूत्वा तमुवाच मृदुस्वना ।\nकिं मया हतया पाप जातस्ते बलवान् रिपुः ॥ ४६॥"
  },
  {
    "text": "हनिष्यति दुराराध्यः सर्वथा त्वां नराधमम् ।\nइत्युक्त्वा सा गता कन्या गगनं कामगा शिवा ॥ ४७॥"
  },
  {
    "text": "कंसस्तु विस्मयाविष्टो गतो निजगृहं तदा ।\nआनाय्य दानवान्सर्वानिदं वचनमब्रवीत् ॥ ४८॥"
  },
  {
    "text": "बकधेनुकवत्सादीन्क्रोधाविष्टो भयातुरः ।\nगच्छन्तु दानवाः सर्वे मम कार्यार्थसिद्धये ॥ ४९॥"
  },
  {
    "text": "जातमात्राश्च हन्तव्या बालका यत्र कुत्रचित् ।\nपूतनैषा व्रजत्वद्य बालघ्नी नन्दगोकुलम् ॥ ५०॥"
  },
  {
    "text": "जातमात्रान्विनिघ्नन्ती शिशूंस्तत्र ममाज्ञया ।\nधेनुको वत्सकः केशी प्रलम्बो बक एव च ॥ ५१॥"
  },
  {
    "text": "सर्वे तिष्ठन्तु तत्रैव मम कार्यचिकीर्षया ।\nइत्याज्ञाप्यासुरान्कंसो ययौ निजगृहं खलः ॥ ५२॥"
  },
  {
    "text": "चिन्ताविष्टोऽतिदीनात्मा चिन्तयित्वैव तं पुनः ॥ ५३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nचतुर्थस्कन्धे कंसं प्रति योगमायावाक्यं नाम त्रयोविंशोऽध्यायः ॥ ४.२३॥"
  },
  {
    "text": "४.२४ चतुर्विंशोऽध्यायः । देव्या कृष्णशोकायनोदनम् ।"
  },
  {
    "text": "व्यास उवाच ।\nप्रातर्नन्दगृहे जातः पुत्रजन्ममहोत्सवः ।\nकिंवदन्त्यथ कंसेन श्रुता चारमुखादपि ॥ १॥"
  },
  {
    "text": "जानाति वसुदेवस्य दारास्तत्र वसन्ति हि ।\nपशवो दासवर्गश्च सर्वे ते नन्दगोकुले ॥ २॥"
  },
  {
    "text": "तेन शङ्कासमाविष्टो गोकुलं प्रति भारत ।\nनारदेनापि तत्सर्वं कथितं कारणं पुरा ॥ ३॥"
  },
  {
    "text": "गोकुले ये च नन्दाद्यास्तत्पत्न्यश्च सुरांशजाः ।\nदेवकीवसुदेवाद्याः सर्वे ते शत्रवः किल ॥ ४॥"
  },
  {
    "text": "इति नारदवाक्येन बोधितोऽसौ कुलाधमः ।\nजातः कोपमना राजन् कंसः परमपापकृत् ॥ ५॥"
  },
  {
    "text": "पूतना निहता तत्र कृष्णेनामिततेजसा ।\nबको वत्सासुरश्चापि धेनुकश्च महाबलः ॥ ६॥"
  },
  {
    "text": "प्रलम्बो निहतस्तेन तथा गोवर्धनो धृतः ।\nश्रुत्वैतत्कर्म कंसस्तु मेने मरणमात्मनः ॥ ७॥"
  },
  {
    "text": "तथा विनिहतः केशी ज्ञात्वा कंसोऽतिदुर्मनाः ।\nधनुर्यागमिषेणाशु तावानेतुं प्रचक्रमे ॥ ८॥"
  },
  {
    "text": "अक्रूरं प्रेषयामास क्रूरः पापमतिस्तदा ।\nआनेतुं रामकृष्णौ च वधायामितविक्रमौ ॥ ९॥"
  },
  {
    "text": "रथमारोप्य गोपालौ गोकुलाद् गान्दिनीसुतः ।\nआगतो मथुरायां तु कंसादेशे स्थितः किल ॥ १०॥"
  },
  {
    "text": "तावागत्य तदा तत्र धनुर्भङ्गञ्च चक्रतुः ।\nहत्वाथ रजकं कामं गजं चाणूरमुष्टिकम् ॥ ११॥"
  },
  {
    "text": "शलं च तोशलं चैव निजघान हरिस्तदा ।\nजघान कंसं देवेशः केशेष्वाकृष्य लीलया ॥ १२॥"
  },
  {
    "text": "पितरौ मोचयित्वाथ गतदुःखौ चकार ह ।\nउग्रसेनाय राज्यं तद्ददावरिनिषूदनः ॥ १३॥"
  },
  {
    "text": "वसुदेवस्तयोस्तत्र मौञ्जीबन्धनपूर्वकम् ।\nकारयामास विधिवद् व्रतबन्धं महामनाः ॥ १४॥"
  },
  {
    "text": "उपनीतौ तदा तौ तु गतौ सान्दीपनालयम् ।\nविद्याः सर्वाः समभ्यस्य मथुरामागतौ पुनः ॥ १५॥"
  },
  {
    "text": "जातौ द्वादशवर्षीयौ कृतविद्यौ महाबलौ ।\nमथुरायां स्थितौ वीरौ सुतावानकदुन्दुभेः ॥ १६॥"
  },
  {
    "text": "मागधस्तु जरासन्धो जामातृवधदुःखितः ।\nकृत्वा सैन्यसमाजं स मथुरामागतः पुरीम् ॥ १७॥"
  },
  {
    "text": "स सप्तदशवारं तु कृष्णेन कृतबुद्धिना ।\nजितः सङ्ग्राममासाद्य मधुपुर्यां निवासिना ॥ १८॥"
  },
  {
    "text": "पश्चाच्च प्रेरितस्तेन स कालयवनाभिधः ।\nसर्वम्लेच्छाधिपः शूरो यादवानां भयङ्करः ॥ १९॥"
  },
  {
    "text": "श्रुत्वा यवनमायान्तं कृष्णः सर्वान् यदूत्तमान् ।\nआनाय्य च तथा राममुवाच मधुसूदनः ॥ २०॥"
  },
  {
    "text": "भयं नोऽत्र समुत्पन्नं जरासन्धान्महाबलात् ।\nकिं कर्तव्यं महाभाग यवनः समुपैति वै ॥ २१॥"
  },
  {
    "text": "प्राणत्राणं प्रकर्तव्यं त्यक्त्वा गेहं बलं धनम् ।\nसुखेन स्थीयते यत्र स देशः खलु पैतृकः ॥ २२॥"
  },
  {
    "text": "सदोद्वेगकरः कामं किं कर्तव्यः कुलोचितः ।\nशैलसागरसान्निध्ये स्थातव्यं सुखमिच्छता ॥ २३॥"
  },
  {
    "text": "यत्र वैरिभयं न स्यात्स्थातव्यं तत्र पण्डितैः ।\nशेषशय्यां समाश्रित्य हरिः स्वपिति सागरे ॥ २४॥"
  },
  {
    "text": "तथैव च भयाद्भीतः कैलासे त्रिपुरार्दनः ।\nतस्मान्नात्रैव स्थातव्यमस्माभिः शत्रुतापितैः ॥ २५॥"
  },
  {
    "text": "द्वारवत्यां गमिष्यामः सहिताः सर्व एव वै ।\nकथिता गरुडेनाद्य रम्या द्वारवती पुरी ॥ २६॥"
  },
  {
    "text": "रैवताचलसानिध्ये सिन्धुकूले मनोहरा ।\nव्यास उवाच ।\nतच्छ्रुत्वा वचनं तथ्यं सर्वे यादवपुङ्गवाः ॥ २७॥"
  },
  {
    "text": "गमनाय मतिं चक्रुः सकुटुम्बाः सवाहनाः ।\nशकटानि तथोष्ट्राश्च वाम्यश्च महिषास्तथा ॥ २८॥"
  },
  {
    "text": "धनपूर्णानि कृत्वा ते निर्ययुर्नगराद्बहिः ।\nरामकृष्णौ पुरस्कृत्य सर्वे ते सपरिच्छदाः ॥ २९॥"
  },
  {
    "text": "अग्रे कृत्वा प्रजाः सर्वाश्चेलुः सर्वे यदूत्तमाः ।\nकतिचिद्दिवसैः प्रापुः पुरीं द्वारवतीं किल ॥ ३०॥"
  },
  {
    "text": "शिल्पिभिः कारयामास जीर्णोद्धारं हि माधवः ।\nसंस्थाप्य यादवांस्तत्र तावेतौ बलकेशवौ ॥ ३१॥"
  },
  {
    "text": "तरसा मथुरामेत्य संस्थितौ निर्जनां पुरीम् ।\nतदा तत्रैव सम्प्राप्तो बलवान् यवनाधिपः ॥ ३२॥"
  },
  {
    "text": "ज्ञात्वैनमागतं कृष्णो निर्ययौ नगराद्बहिः ।\nपदातिरग्रे तस्याभूद्यवनस्य जनार्दनः ॥ ३३॥"
  },
  {
    "text": "पीताम्बरधरः श्रीमान्प्राहसन्मधुसूदनः ।\nतं दृष्ट्वा पुरतो यान्तं कृष्णं कमललोचनम् ॥ ३४॥"
  },
  {
    "text": "यवनोऽपि पदातिः सन्पृष्ठतोऽनुगतः खलः ।\nप्रसुप्तो यत्र राजर्षिर्मुचुकुन्दो महाबलः ॥ ३५॥"
  },
  {
    "text": "प्रययौ भगवांस्तत्र सकालयवनो हरिः ।\nतत्रैवान्तर्दधे विष्णुर्मुचुकुन्दं समीक्ष्य च ॥ ३६॥"
  },
  {
    "text": "तत्रैव यवनः प्राप्तः सुप्तभूतमपश्यत ।\nमत्वा तं वासुदेवं स पादेनाताडयन्नृपम् ॥ ३७॥"
  },
  {
    "text": "प्रबुद्धः क्रोधरक्ताक्षस्तं ददाह महाबलः ।\nतं दग्ध्वा मुचुकुन्दोऽथ ददर्श कमलेक्षणम् ॥ ३८॥"
  },
  {
    "text": "वासुदेवं सुदेवेशं प्रणम्य प्रस्थितो वनम् ।\nजगाम द्वारकां कृष्णो बलदेवसमन्वितः ॥ ३९॥"
  },
  {
    "text": "उग्रसेनं नृपं कृत्वा विजहार यथारुचि ।\nअहरद्रुक्मिणी कामं शिशुपालस्वयंवरात् ॥ ४०॥"
  },
  {
    "text": "राक्षसेन विवाहेन चक्रे दारविधिं हरिः ।\nततो जाम्बवतीं सत्यां मित्रविन्दाञ्च भामिनीम् ॥ ४१॥"
  },
  {
    "text": "कालिन्दीं लक्षणां भद्रां तथा नाग्नजितीं शुभाम् ।\nपृथक्पृथक्समानीयाप्युपयेमे जनार्दनः ॥ ४२॥"
  },
  {
    "text": "अष्टावेव महीपाल पत्न्यः परमशोभनाः ।\nप्रासूत रुक्मिणी पुत्रं प्रद्युम्नं चारुदर्शनम् ॥ ४३॥"
  },
  {
    "text": "जातकर्मादिकं तस्य चकार मधुसूदनः ।\nहृतोऽसौ सूतिकागेहाच्छम्बरेण बलीयसा ॥ ४४॥"
  },
  {
    "text": "नीतश्च स्वपुरीं बालो मायावत्यै समर्पितः ।\nवासुदेवो हृतं दृष्ट्वा पुत्रं शोकसमन्वितः ॥ ४५॥"
  },
  {
    "text": "जगाम शरणं देवीं भक्तियुक्तेन चेतसा ।\nवृत्रासुरादयो दैत्या लीलयैव यया हताः ॥ ४६॥"
  },
  {
    "text": "ततोऽसौ योगमायायाश्चकार परमां स्मृतिम् ।\nवचोभिः परमोदारैरक्षरैः स्तवनैः शुभैः ॥ ४७॥"
  },
  {
    "text": "श्रीकृष्ण उवाच ।\nमातर्मयातितपसा परितोषिता त्वं\nप्राग्जन्मनि प्रसुमनादिभिरर्चितासि ।\nधर्मात्मजेन बदरीवनखण्डमध्ये\nकिं विस्मृतो जननि ते त्वयि भक्तिभावः ॥ ४८॥"
  },
  {
    "text": "सूतीगृहादपहृतः किमु बालको मे\nकेनापि दुष्टमनसाप्यथ कौतुकाद्वा ।\nमानापहारकरणाय ममाद्य नूनं\nलज्जा तवाम्ब खलु भक्तजनस्य युक्ता ॥ ४९॥"
  },
  {
    "text": "दुर्गो महानतितरां नगरी सुगुप्ता\nतत्रापि मेऽस्ति सदनं किल मध्यभागे ।\nअन्तःपुरे च पिहितं ननु सूतिगेहं\nबालो हृतः खलु तथापि ममैव दोषात् ॥ ५०॥"
  },
  {
    "text": "नाहं गतः परपुरं न च यादवाश्च\nरक्षावतीव नगरी किल वीरवर्यैः ।\nमाया तवैव जननि प्रकटप्रभावा\nमे बालकः परिहृतः कुहकेन केन ॥ ५१॥"
  },
  {
    "text": "नो वेद्म्यहं जननि ते चरितं सुगुप्तं\nको वेद मन्दमतिरल्पविदेव देही ।\nक्वासौ गतो मम भटैर्न च वीक्षितो वा\nहर्ताम्बिके जवनिका तव कल्पितेयम् ॥ ५२॥"
  },
  {
    "text": "चित्रं न तेऽत्र पुरतो मम मातृगर्भो\nनीतस्त्वयार्धसमये किल माययासौ ।\nयं रोहिणी हलधरं सुषुवे प्रसिद्धं\nदूरे स्थिता पतिपरा मिथुनं विनापि ॥ ५३॥"
  },
  {
    "text": "सृष्टिं करोषि जगतामनुपालनं च\nनाशं तथैव पुनरप्यनिशं गुणैस्त्वम् ।\nको वेद तेऽम्ब चरितं दुरितान्तकारि\nप्रायेण सर्वमखिलं विहितं त्वयैतत् ॥ ५४॥"
  },
  {
    "text": "उत्पाद्य पुत्रजननप्रभवं प्रमोदं\nदत्त्वा पुनर्विरहजं किल दुःखभारम् ।\nत्वं क्रीडसे सुललितैः खलु तैर्विहारै-\nर्नो चेत्कथं मम सुताप्तिरतिर्वृथा स्यात् ॥ ५५॥"
  },
  {
    "text": "मातास्य रोदिति भृशं कुररीव बाला\nदुःखं तनोति मम सन्निधिगा सदैव ।\nकष्टं न वेत्सि ललितेऽप्रमितप्रभावे\nमातस्त्वमेव शरणं भवपीडितानाम् ॥ ५६॥"
  },
  {
    "text": "सीमा सुखस्य सुतजन्म तदीयनाशो\nदुःखस्य देवि भवने विबुधा वदन्ति ।\nतत्किं करोमि जननि प्रथमे प्रनष्टे\nपुत्रे ममाद्य हृदयं स्फुटतीव मातः ॥ ५७॥"
  },
  {
    "text": "यज्ञं करोमि तव तुष्टिकरं व्रतं वा\nदैवं च पूजनमथाखिलदुःखहा त्वम् ।\nमातः सुतोऽत्र यदि जीवति दर्शयाशु\nत्वं वै क्षमा सकलशोकविनाशनाय ॥ ५८॥"
  },
  {
    "text": "व्यास उवाच ।\nएवं स्तुता तदा देवी कृष्णेनाक्लिष्टकर्मणा ।\nप्रत्यक्षदर्शना भूत्वा तमुवाच जगद्गुरुम् ॥ ५९॥"
  },
  {
    "text": "श्रीदेव्युवाच ।\nशोकं मा कुरु देवेश शापोऽयं ते पुरातनः ।\nतस्य योगेन पुत्रस्ते शम्बरेण हृतो बलात् ॥ ६०॥"
  },
  {
    "text": "अतस्ते षोडशे वर्षे हत्वा तं शम्बरं बलात् ।\nआगमिष्यति पुत्रस्ते मत्प्रसादान्न संशयः ॥ ६१॥"
  },
  {
    "text": "व्यास उवाच ।\nइत्युक्त्वान्तर्दधे देवी चण्डिका चण्डविक्रमा ।\nभगवानपि पुत्रस्य शोकं त्यक्त्वाभवत्सुखी ॥ ६२॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nचतुर्थस्कन्धे देव्या कृष्णशोकापनोदनं नाम चतुर्विंशोऽध्यायः ॥ ४.२४॥"
  },
  {
    "text": "४.२५ पञ्चविंशोऽध्यायः । पराशक्तेः सर्वज्ञत्वकथनम् ।"
  },
  {
    "text": "राजोवाच ।\nसन्देहो मे मुनिश्रेष्ठ जायते वचनात्तव ।\nवैष्णवांशे भगवति दुःखोत्पत्तिं विलोक्य च ॥ १॥"
  },
  {
    "text": "नारायणांशसम्भूतो वासुदेवः प्रतापवान् ।\nकथं स सूतिकागाराद्धृतो बालो हरेरपि ॥ २॥"
  },
  {
    "text": "सुगुप्तनगरे रम्ये गुप्तेऽथ सूतिकागृहे ।\nप्रविश्य तेन दैत्येन गृहीतोऽसौ कथं शिशुः ॥ ३॥"
  },
  {
    "text": "न ज्ञातो वासुदेवेन चित्रमेतन्ममाद्भुतम् ।\nजायते महदाश्चर्यं चित्ते सत्यवतीसुत ॥ ४॥"
  },
  {
    "text": "ब्रूहि तत्कारणं ब्रह्मन्न ज्ञातं केशवेन यत् ।\nहरणं तत्रसंस्थेन शिशोर्वा सूतिकागृहात् ॥ ५॥"
  },
  {
    "text": "व्यास उवाच ।\nमाया बलवती राजन्नराणां बुद्धिमोहिनी ।\nशाम्भवी विश्रुता लोके को वा मोहं न गच्छति ॥ ६॥"
  },
  {
    "text": "मानुषं जन्म सम्प्राप्य गुणाः सर्वेऽपि मानुषाः ।\nभवन्ति देहजा कामं न देवा नासुरास्तदा ॥ ७॥"
  },
  {
    "text": "क्षुत्तृण्निद्रा भयं तन्द्रा व्यामोहः शोकसंशयः ।\nहर्षश्चैवाभिमानश्च जरामरणमेव च ॥ ८॥"
  },
  {
    "text": "अज्ञानं ग्लानिरप्रीतिरीर्ष्यासूया मदः श्रमः ।\nएते देहभवा भावाः प्रभवन्ति नराधिप ॥ ९॥"
  },
  {
    "text": "यथा हेममृगं रामो न बुबोध पुरोगतम् ।\nजानक्या हरणञ्चैव जटायुमरणं तथा ॥ १०॥"
  },
  {
    "text": "अभिषेकदिने रामो वनवासं न वेद च ।\nतथा न ज्ञातवान् रामः स्वशोकान्मरणं पितुः ॥ ११॥"
  },
  {
    "text": "अज्ञवद्विचचारासौ पश्यमानो वने वने ।\nजानकीं न विवेदाथ रावणेन हृतां बलात् ॥ १२॥"
  },
  {
    "text": "सहायान् वानरान्कृत्वा हत्वा शक्रसुतं बलात् ।\nसागरे सेतुबन्धञ्च कृत्वोत्तीर्य सरित्पतिम् ॥ १३॥"
  },
  {
    "text": "प्रेषयामास सर्वासु दिक्षु तान्कपिकुञ्जरान् ।\nसङ्ग्रामं कृतवान्घोरं दुःखं प्राप रणाजिरे ॥ १४॥"
  },
  {
    "text": "बन्धनं नागपाशेन प्राप रामो महाबलः ।\nगरुडान्मोक्षणं पश्चादन्वभूद्रघुनन्दनः ॥ १५॥"
  },
  {
    "text": "अहनद्रावणं सङ्ख्ये कुम्भकर्णं महाबलम् ।\nमेघनादं निकुम्भञ्च कुपितो रघुनन्दनः ॥ १६॥"
  },
  {
    "text": "अदूष्यत्वञ्च जानक्या न विवेद जनार्दनः ।\nदिव्यञ्च कारयामास ज्वलितेऽग्नौ प्रवेशनम् ॥ १७॥"
  },
  {
    "text": "लोकापवादाच्च परं ततस्तत्याज तां प्रियाम् ।\nअदूष्यां दूषितां मत्वा सीतां दशरथात्मजः ॥ १८॥"
  },
  {
    "text": "न ज्ञातौ स्वसुतौ तेन रामेण च कुशीलवौ ।\nमुनिना कथितौ तौ तु तस्य पुत्रौ महाबलौ ॥ १९॥"
  },
  {
    "text": "पातालगमनं चैव जानक्या ज्ञातवान्न च ।\nराघवः कोपसंयुक्तो भ्रातरं हन्तुमुद्यतः ॥ २०॥"
  },
  {
    "text": "कालस्यागमनञ्चैव न विवेद खरान्तकः ।\nमानुषं देहमाश्रित्य चक्रे मानुषचेष्टितम् ॥ २१॥"
  },
  {
    "text": "तथैव मानुषान्भावान्नात्र कार्या विचारणा ।\nपूर्वं कंसभयात्प्राप्तो गोकुले यदुनन्दनः ॥ २२॥"
  },
  {
    "text": "जरासन्धभयात्पश्चाद् द्वारवत्यां गतो हरिः ।\nअधर्मं कृतवान्कृष्णो रुक्मिण्या हरणञ्च यत् ॥ २३॥"
  },
  {
    "text": "शिशुपालवृतायाश्च जानन्धर्मं सनातनम् ।\nशुशोच बालकं कृष्णः शम्बरेण हृतं बलात् ॥ २४॥"
  },
  {
    "text": "मुमोद जानन्पुत्रं तं हर्षशोकयुतस्ततः ।\nसत्यभामाज्ञया यत्तु युयुधे स्वर्गतः किल ॥ २५॥"
  },
  {
    "text": "इन्द्रेण पादपार्थं तु स्त्रीजितत्वं प्रकाशयन् ।\nजहार कल्पवृक्षं यः पराभूय शतक्रतुम् ॥ २६॥"
  },
  {
    "text": "मानिनीमानरक्षार्थं हरिश्चित्रधरः प्रभुः ।\nबद्ध्वा वृक्षे हरिं सत्या नारदाय ददौ पतिम् ॥ २७॥"
  },
  {
    "text": "दत्त्वाथ कानकं कृष्णं मोचयामास भामिनी ।\nदृष्ट्वा पुत्रान्पुरुगुणान्प्रद्युम्नप्रमुखानथ ॥ २८॥"
  },
  {
    "text": "कृष्णं जाम्बवती दीना ययाचे सन्ततिं शुभाम् ।\nस ययौ पर्वतं कृष्णस्तपस्याकृतनिश्चयः ॥ २९॥"
  },
  {
    "text": "उपमन्युर्मुनिर्यत्र शिवभक्तः परन्तपः ।\nउपमन्युं गुरु कृत्वा दीक्षां पाशुपतो हरिः ॥ ३०॥"
  },
  {
    "text": "जग्राह पुत्रकामस्तु मुण्डी दण्डी बभूव ह ।\nउग्रं तत्र तपस्तेपे मासमेकं फलाशनः ॥ ३१॥"
  },
  {
    "text": "जजाप शिवमन्त्रं तु शिवध्यानपरो हरिः ।\nद्वितीये तु जलाहारस्तिष्ठन्नेकपदा हरिः ॥ ३२॥"
  },
  {
    "text": "तृतीये वायुभक्षस्तु पादाङ्गुष्ठाग्रसंस्थितः ।\nषष्ठे तु भगवान् रुद्रः प्रसन्नो भक्तिभावतः ॥ ३३॥"
  },
  {
    "text": "दर्शनञ्च ददौ तत्र सोमः सोमकलाधरः ।\nआजगाम वृषारूढः सुरैरिन्द्रादिभिर्भूतः ॥ ३४॥"
  },
  {
    "text": "ब्रह्मविष्णुयुतः साक्षाद्यक्षगन्धर्वसेवितः ।\nसम्बोधयन्वासुदेवं शङ्करस्तमुवाच ह ॥ ३५॥"
  },
  {
    "text": "तुष्टोऽस्मि कृष्ण तपसा तवोग्रेण महामते ।\nददामि वाच्छितान्कामान्ब्रूहि यादवनन्दन ॥ ३६॥"
  },
  {
    "text": "मयि दृष्टे कामपूरे कामशेषो न सम्भवेत् ।\nव्यास उवाच ।\nतं दृष्ट्वा शङ्करं तुष्टं भगवान्देवकीसुतः ॥ ३७॥"
  },
  {
    "text": "पपात पादयोस्तस्य दण्डवत्प्रेमसंयुतः ।\nस्तुतिं चकार देवेशो मेघगम्भीरया गिरा ॥ ३८॥"
  },
  {
    "text": "स्थितस्तु पुरतः शम्भोर्वासुदेवः सनातनः ।\nश्रीकृष्ण उवाच ।\nदेवदेव जगन्ताथ सर्वभूतार्तिनाशन ॥ ३९॥"
  },
  {
    "text": "विश्वयोने सुरारिघ्न नमस्त्रैलोक्यकारक ।\nनीलकण्ठ नमस्तुभ्यं शूलिने ते नमो नमः ॥ ४०॥"
  },
  {
    "text": "शैलजावल्लभायाश्च यज्ञघ्नाय नमोऽस्तु ते ।\nधन्योऽहं कृतकृत्योऽहं दर्शनात्तव सुव्रत ॥ ४१॥"
  },
  {
    "text": "जन्म मे सफलं जातं नत्वा ते पादपङ्कजम् ।\nबद्धोऽहं स्त्रीमयैः पाशैः संसारेऽस्मिञ्जगद्गुरो ॥ ४२॥"
  },
  {
    "text": "शरणं तेऽद्य सम्प्राप्तो रक्षणार्थं त्रिलोचन ।\nसम्प्राप्य मानुषं जन्म खिन्नोऽहं दुःखनाशन ॥ ४३॥"
  },
  {
    "text": "त्राहि मां शरणं प्राप्तं भवभीतं भवाधुना ।\nगर्भवासे महद्दुःखं प्राप्तं मदनदाहक ॥ ४४॥"
  },
  {
    "text": "जन्मतः कंसभयजमनुभूतं च गोकुले ।\nजातोऽहं नन्दगोपालो बल्लवाज्ञाकरस्तथा ॥ ४५॥"
  },
  {
    "text": "गोरजःकीर्णकेशस्तु भ्रमन्वृन्दावने घने ।\nम्लेच्छराजभयत्रस्तो गतो द्वारवतीं पुनः ॥ ४६॥"
  },
  {
    "text": "त्यक्त्वा पित्र्यं शुभं देशं माधुरं दुर्लभं विभो ।\nययातिशापबद्धेन तस्मै दत्तं भयाद्विभो ॥ ४७॥"
  },
  {
    "text": "राज्यं सुपुष्टमपि च धर्मरक्षापरेण च ।\nउग्रसेनस्य दासत्वं कृतं वै सर्वदा मया ॥ ४८॥"
  },
  {
    "text": "राजासौ यादवानां वै कृतो नः पूर्वजैः किल ।\nगार्हस्थ्यं दुःखदं शम्भो स्त्रीवश्यं धर्मखण्डनम् ॥ ४९॥"
  },
  {
    "text": "पारतन्त्र्यं सदा बन्धमोक्षवार्तात्र दुर्लभा ।\nरुक्यिण्यास्तनयान्दृष्ट्वा भार्या जाम्बवती मम ॥ ५०॥"
  },
  {
    "text": "प्रेरयामास पुत्रार्थं तपसे मदनान्तक ।\nसकामेन मया तप्तं तपः पुत्रार्थमद्य वै ॥ ५१॥"
  },
  {
    "text": "लज्जा भवति देवेश प्रार्थनायां जगद्गुरो ।\nकस्त्वामाराध्य देवेशं मुक्तिदं भक्तवत्सलम् ॥ ५२॥"
  },
  {
    "text": "प्रसन्नं याचते मूढः फलं तुच्छं विनाशि यत् ।\nसोऽयं मायाविमूढात्मा याचे पुत्रसुखं विभो ॥ ५३॥"
  },
  {
    "text": "कामिन्या प्रेरितः शम्भो मुक्तिदं त्वां जगत्पते ।\nजानामि दुःखदं शम्भो संसारं दुःखसाधनम् ॥ ५४॥"
  },
  {
    "text": "अनित्यं नाशधर्माणं तथापि विरतिर्न मे ।\nशापान्नारायणांशोऽहं जातोऽस्मि क्षितिमण्डले ॥ ५५॥"
  },
  {
    "text": "भोक्तुं बहुतरं दुःखं मायापाशेन यन्त्रितः ।\nव्यास उवाच ।\nइत्युक्तवन्तं गोविन्दं प्रत्युवाच महेश्वरः ॥ ५६॥"
  },
  {
    "text": "बहवस्ते भविष्यन्ति पुत्राः शत्रुनिषूदन ।\nस्त्रीणां षोडशसाहस्रं भविष्यति शतार्धकम् ॥ ५७॥"
  },
  {
    "text": "तासु पुत्रा दश दश भविष्यन्ति महाबलाः ।\nइत्युक्त्वोपररामाशु शङ्करः प्रियदर्शनः ॥ ५८॥"
  },
  {
    "text": "उवाच गिरिजा देवी प्रणतं मधुसूदनम् ।\nकृष्ण कृष्ण महाबाहो संसारेऽस्मिन्नराधिप ॥ ५९॥"
  },
  {
    "text": "गृहस्थप्रवरो लोके भविष्यति भवानिह ।\nततो वर्षशतान्ते तु द्विजशापाज्जनार्दन ॥ ६०॥"
  },
  {
    "text": "गान्धार्याश्च तथा शापाद्भविता ते कुलक्षयः ।\nपरस्परं निहत्याजौ पुत्रास्ते शापमोहिताः ॥ ६१॥"
  },
  {
    "text": "गमिष्यन्ति क्षयं सर्वे यादवाश्च तथापरे ।\nसानुजस्त्वं तथा देहं त्यक्त्वा यास्यसि वै दिवम् ॥ ६२॥"
  },
  {
    "text": "शोकस्तत्र न कर्तव्यो भवितव्यं प्रति प्रभो ।\nअवश्यम्भाविभावानां प्रतीकारो न विद्यते ॥ ६३॥"
  },
  {
    "text": "तत्र शोको न कर्तव्यो नूनं मम मतं सदा ।\nअष्टावक्रस्य शापेन भार्यास्ते मधुसूदन ॥ ६४॥"
  },
  {
    "text": "चौरेभ्यो ग्रहणं कृष्ण गमिष्यन्ति मृते त्वयि ।\nव्यास उवाच ।\nइत्युक्त्वान्तर्दधे शम्भुः सोमः ससुरमण्डलः ॥ ६५॥"
  },
  {
    "text": "उपमन्युं प्रणम्याथ कृष्णोऽपि द्वारकां ययौ ।\nयस्माद् ब्रह्मादयो राजन् सन्ति यद्यप्यधीश्वराः ॥ ६६॥"
  },
  {
    "text": "तथापि मायाकल्लोलयोगसङ्क्षुभितान्तराः ।\nतदधीनाः स्थिताः सर्वे काष्ठपुत्तलिकोपमाः ॥ ६७॥"
  },
  {
    "text": "यथा यथा पूर्वभवं कर्म तेषां तथा तथा ।\nप्रेरयत्यनिशं माया परब्रह्मस्वरूपिणी ॥ ६८॥"
  },
  {
    "text": "न वैषम्यं न नैर्घृण्यं भगवत्यां कदाचन ।\nकेवलं जीवमोक्षार्थं यतते भुवनेश्वरी ॥ ६९॥"
  },
  {
    "text": "यदि सा नैव सृज्येत जगदेतच्चराचरम् ।\nतदा मायां विना भूतं जडं स्यादेव नित्यशः ॥ ७०॥"
  },
  {
    "text": "तस्मात्कारुण्यमाश्रित्य जगज्जीवादिकं च यत् ।\nकरोति सततं देवी प्रेरयत्यनिशं च तत् ॥ ७१॥"
  },
  {
    "text": "तस्माद् ब्रह्मादिमोहेऽस्मिन्कर्तव्यः संशयो न हि ।\nमायान्तःपातिनः सर्वे मायाधीनाः सुरासुराः ॥ ७२॥"
  },
  {
    "text": "स्वतन्त्रा सैव देवेशी स्वेच्छाचारविहारिणी ।\nतस्मात्सर्वात्मना राजन् सेवनीया महेश्वरी ॥ ७३॥"
  },
  {
    "text": "नातः परतरं किञ्चिदधिकं भुवनत्रये ।\nएतद्धि जन्मसाफल्यं पराशक्तेः पदस्मृतिः ॥ ७४॥"
  },
  {
    "text": "माभूत्तत्र कुले जन्म यत्र देवी न दैवतम् ।\nअहं देवी न चान्योऽस्मि ब्रह्मैवाहं न शोकभाक् ॥ ७५॥"
  },
  {
    "text": "इत्यभेदेन तां नित्यां चिन्तयेज्जगदम्बिकाम् ।\nज्ञात्वा गुरुमुखादेनां वेदान्तश्रवणादिभिः ॥ ७६॥"
  },
  {
    "text": "नित्यमेकाग्रमनसा भावयेदात्मरूपिणीम् ।\nमुक्तो भवति तेनाशु नान्यथा कर्मकोटिभिः ॥ ७७॥"
  },
  {
    "text": "श्वेताश्वतरादयः सर्वे ऋषयो निर्मलाशयाः ।\nआत्मरूपां हृदा ज्ञात्वा विमुक्ता भवबन्धनात् ॥ ७८॥"
  },
  {
    "text": "ब्रह्मविष्ण्वादयस्तद्वद् गौरीलक्ष्म्यादयस्तथा ।\nतामेव समुपासन्ते सच्चिदानन्दरूपिणीम् ॥ ७९॥"
  },
  {
    "text": "इति ते कथितं राजन् यद्यत्पुष्टं त्वयानघ ।\nप्रपञ्चतापत्रस्तेन किं भूयः श्रोतुमिच्छसि ॥ ८०॥"
  },
  {
    "text": "एतत्ते कथितं राजन्मयाख्यानमनुत्तमम् ।\nसर्वपापहरं पुण्यं पुराणं परमाद्भुतम् ॥ ८१॥"
  },
  {
    "text": "य इदं श‍ृणुयान्नित्यं पुराणं वेदसम्मितम् ।\nसर्वपापविनिर्मुक्तो देवीलोके महीयते ॥ ८२॥"
  },
  {
    "text": "सूत उवाच ।\nएतन्मया श्रुतं व्यासात्कथ्यमानं सविस्तरम् ।\nपुराणं पञ्चमं नूनं श्रीमद्भागवताभिधम् ॥ ८३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nचतुर्थस्कन्धे पराशक्तेः सर्वज्ञत्वकथनं नाम पञ्चविंशोऽध्यायः ॥ ४.२५॥"
  },
  {
    "text": "॥ इति श्रीमद्देवीभागवते महापुराणे चतुर्थस्कन्धः समाप्तः ॥"
  }
]
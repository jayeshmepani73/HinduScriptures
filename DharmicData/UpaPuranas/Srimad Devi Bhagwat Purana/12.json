[
  {
    "text": "१२.१ प्रथमोऽध्यायः । गायत्रीविचारः ।"
  },
  {
    "text": "नारद उवाच ।\nसदाचारविधिर्देव भवता वर्णितः प्रभो ।\nतस्याप्यतुलमाहात्म्यं सर्वपापविनाशनम् ॥ १॥"
  },
  {
    "text": "श्रुतं भवन्मुखाम्भोजच्युतं देवीकथामृतम् ।\nव्रतानि यानि चोक्तानि चान्द्रायणमुखानि ते ॥ २॥"
  },
  {
    "text": "दुःखसाध्यानि जानीमः कर्तृसाध्यानि तानि च ।\nतदस्मात्साम्प्रतं यत्तु सुखसाध्यं शरीरिणाम् ॥ ३॥"
  },
  {
    "text": "देवीप्रसादजनकं शुभानुष्ठानसिद्धिदम् ।\nतत्कर्म वद मे स्वामिन् कृपापूर्वं सुरेश्वर ॥ ४॥"
  },
  {
    "text": "सदाचारविधौ यश्च गायत्रीविधिरीरितः ।\nतस्मिन्मुख्यतमं किं स्यात्किं वा पुण्याधिकप्रदम् ॥ ५॥"
  },
  {
    "text": "ये गायत्रीगता वर्णास्तत्त्वसङ्ख्यास्त्वयेरिताः ।\nतेषां के ऋषयः प्रोक्ताः कानि छन्दांसि वै मुने ॥ ६॥"
  },
  {
    "text": "तेषां का देवताः प्रोक्ताः सर्वं कथय मे प्रभो ।\nमहत्कौतूहलं मे च मानसे परिवर्तते ॥ ७॥"
  },
  {
    "text": "श्रीनारायणाय उवाच ।\nकुर्यादन्यन्न वा कुर्यादनुष्ठानादिकं तथा ।\nगायत्रीमात्रनिष्ठस्तु कृतकृत्यो भवेद्द्विजः ॥ ८॥"
  },
  {
    "text": "सन्ध्यासु चार्घ्यदानं च गायत्रीजपमेव च ।\nसहस्रत्रितयं कुर्वन्सुरैः पूज्यो भवेन्मुने ॥ ९॥"
  },
  {
    "text": "न्यासान्करोतु वा मा वा गायत्रीमेव चाभ्यसेत् ।\nध्यात्वा निर्व्याजया वृत्त्या सच्चिदानन्दरूपिणीम् ॥ १०॥"
  },
  {
    "text": "यदक्षरैकसंसिद्धेः स्पर्धते ब्राह्मणोत्तमः ।\nहरिशङ्करकञ्जोत्थसूर्यचन्द्रहुताशनैः ॥ ११॥"
  },
  {
    "text": "अथातः श्रूयतां ब्रह्मन् वर्णऋष्यादिकांस्तथा ।\nछन्दांसि देवतास्तद्वत्क्रमात्तत्त्वानि चैव हि ॥ १२॥"
  },
  {
    "text": "वामदेवोऽत्रिर्वसिष्ठः शुक्रः कण्वः पराशरः ।\nविश्वामित्रो महातेजाः कपिलः शौनको महान् ॥ १३॥"
  },
  {
    "text": "याज्ञवल्क्यो भरद्वाजो जमदग्निस्तपोनिधिः ।\nगौतमो मुद्गलश्चैव वेदव्यासश्च लोमशः ॥ १४॥"
  },
  {
    "text": "अगस्त्यः कौशिको वत्सः पुलस्त्यो माण्डुकस्तथा ।\nदुर्वासास्तपसां श्रेष्ठो नारदः कश्यपस्तथा ॥ १५॥"
  },
  {
    "text": "इत्येते ऋषयः प्रोक्ता वर्णानां क्रमशो मुने ।\nगायत्र्युष्णिगनुष्टुप् च बृहती पङ्क्तिरेव च ॥ १६॥"
  },
  {
    "text": "त्रिष्टुभं जगती चैव तथातिजगती मता ।\nशक्वर्यतिशक्वरी च धृतिश्चातिधृतिस्तथा ॥ १७॥"
  },
  {
    "text": "विराट्प्रस्तारपङ्क्तिश्च कृतिः प्रकृतिराकृतिः ।\nविकृतिः सकृतिश्चैवाक्षरपङ्क्तिस्तथैव च ॥ १८॥"
  },
  {
    "text": "भूर्भुवः स्वरितिच्छन्दस्तथा ज्योतिष्मती स्मृतम् ।\nइत्येतानि च छन्दांसि कीर्तितानि महामुने ॥ १९॥"
  },
  {
    "text": "दैवतानि श‍ृणु प्राज्ञ तेषामेवानुपूर्वशः ।\nआग्नेयं प्रथमं प्रोक्तं प्राजापत्यं द्वितीयकम् ॥ २०॥"
  },
  {
    "text": "तृतीयं च तथा सौम्यमीशानं च चतुर्थकम् ।\nसावित्रं पञ्चमं प्रोक्तं षष्ठमादित्यदैवतम् ॥ २१॥"
  },
  {
    "text": "बार्हस्पत्यं सप्तमं तु मैत्रावरुणमष्टमम् ।\nनवमं भगदैवत्यं दशमं चार्यमेश्वरम् ॥ २२॥"
  },
  {
    "text": "गणेशमेकादशकं त्वाष्ट्रं द्वादशकं स्मृतम् ।\nपौष्णं त्रयोदशं प्रोक्तमैन्द्राग्नं च चतुर्दशम् ॥ २३॥"
  },
  {
    "text": "वायव्यं पञ्चदशकं वामदैव्यं च षोडशम् ।\nमैत्रावरुणिदैवत्यं प्रोक्तं सप्तदशाक्षरम् ॥ २४॥"
  },
  {
    "text": "अष्टादशं वैश्वदेवमूनविंशं तु मातृकम् ।\nवैष्णवं विंशतितमं वसुदैवतमीरितम् ॥ २५॥"
  },
  {
    "text": "एकविंशतिसङ्ख्याकं द्वाविंशं रुद्रदैवतम् ।\nत्रयोविंशं च कौबेरमाश्विनं तत्त्वसङ्ख्यकम् ॥ २६॥"
  },
  {
    "text": "चतुर्विंशतिवर्णानां देवतानां च सङ्ग्रहः ।\nकथितः परमश्रेष्ठो महापापैकशोधनः ।\nयदाकर्णनमात्रेण साङ्गं जाप्यफलं मुने ॥ २७॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां द्वादशस्कन्धे गायत्रीविचारो नाम प्रथमोऽध्यायः ॥ १२.१॥"
  },
  {
    "text": "१२.२ द्वितीयोऽध्यायः । गायत्रिशक्त्यादिप्रतिपादनम् ।"
  },
  {
    "text": "श्रीनारायण उवाच ।\nवर्णानां शक्तयः काश्च ताः श‍ृणुष्व महामुने ।\nवामदेवी प्रिया सत्या विश्वा भद्रविलासिनी ॥ १॥"
  },
  {
    "text": "प्रभावती जया शान्ता कान्ता दुर्गा सरस्वती ।\nविद्रुमा च विशालेशा व्यापिनी विमला तथा ॥ २॥"
  },
  {
    "text": "तमोऽपहारिणी सूक्ष्मा विश्वयोनिर्जया वशा ।\nपद्मालया परा शोभा भद्रा च त्रिपदा स्मृता ॥ ३॥"
  },
  {
    "text": "चतुर्विंशतिवर्णानां शक्तयः समुदाहृताः ।\nअतः परं वर्णवर्णान्व्याहरामि यथातथम् ॥ ४॥"
  },
  {
    "text": "चम्पका अतसीपुष्पसन्निभं विद्रुमं तथा ।\nस्फटिकाकारकं चैव पद्मपुष्पसमप्रभम् ॥ ५॥"
  },
  {
    "text": "तरुणादित्यसङ्काशं शङ्खकुन्देन्दुसन्निभम् ।\nप्रवालपद्यपत्राभं पद्मरागसमप्रभम् ॥ ६॥"
  },
  {
    "text": "इन्द्रनीलमणिप्रख्यं मौक्तिकं कुङ्कुमप्रभम् ।\nअञ्जनाभं च रक्तं च वैदूर्यं क्षौद्रसन्निभम् ॥ ७॥"
  },
  {
    "text": "हारिद्रं कुन्ददुग्धाभं रविकान्तिसमप्रभम् ।\nशुकपुच्छनिभं तद्वच्छतपत्रनिभं तथा ॥ ८॥"
  },
  {
    "text": "केतकीपुष्पसङ्काशं मल्लिकाकुसुमप्रभम् ।\nकरवीरश्च इत्येते क्रमेण परिकीर्तिताः ॥ ९॥"
  },
  {
    "text": "वर्णाः प्रोक्ताश्च वर्णानां महापापविशोधनाः ।\nपृथिव्यापस्तथा तेजो वायुराकाश एव च ॥ १०॥"
  },
  {
    "text": "गन्धो रसश्च रूपं च शब्दः स्पर्शस्तथैव च ।\nउपस्थं पायुपादं च पाणी वागपि च क्रमात् ॥ ११॥"
  },
  {
    "text": "प्राणं जिह्वा च चक्षुश्च त्वक्श्रोत्रं च ततः परम् ।\nप्राणोऽपानस्तथा व्यानः समानश्च ततः परम् ॥ १२॥"
  },
  {
    "text": "तत्त्वान्येतानि वर्णानां क्रमशः कीर्तितानि तु ।\nअतः परं प्रवक्ष्यामि वर्णमुद्राः कमेण तु ॥ १३॥"
  },
  {
    "text": "सुमुखं सम्पुटं चैव विततं विस्मृतं तथा ।\nद्विमुखं त्रिमुखं चैव चतुःपञ्चमुखं तथा ॥ १४॥"
  },
  {
    "text": "षण्मुखाधोमुखं चैव व्यापकाज्जलिकं तथा ।\nशकटं यमपाशं च ग्रथितं सन्मुखोन्मुखम् ॥ १५॥"
  },
  {
    "text": "विलम्बं मुष्टिकं चैव मत्स्यं कूर्मं वराहकम् ।\nसिंहाक्रान्तं महाक्रान्तं मुद्गरं पल्लवं तथा ॥ १६॥"
  },
  {
    "text": "त्रिशूलयोनी सुरभिश्चाक्षमाला च लिङ्गकम् ।\nअम्बुजं च महामुद्रास्तुर्यरूपाः प्रकीर्तिताः ॥ १७॥"
  },
  {
    "text": "इत्येताः कीर्तिता मुद्रा वर्णानां ते महामुने ।\nमहापापक्षयकराः कीर्तिदाः कान्तिदा मुने ॥ १८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nद्वादस्कन्धे गायत्रिशक्त्यादिप्रतिपादनं नाम द्वितीयोऽध्यायः ॥ १२.२॥"
  },
  {
    "text": "१२.३ तृतीयोऽध्यायः । गायत्रीमन्त्रकवचवर्णनम् ।"
  },
  {
    "text": "नारद उवाच ।\nस्वामिन्सर्वजगन्नाथ संशयोऽस्ति मम प्रभो ।\nचतुःषष्टिकलाभिज्ञ पातकाद्योगविद्वर ॥ १॥"
  },
  {
    "text": "मुच्यते केन पुण्येन ब्रह्मरूपः कथं भवेत् ।\nदेहश्च देवतारूपो मन्त्ररूपो विशेषतः ॥ २॥"
  },
  {
    "text": "कर्म तच्छ्रोतुमिच्छामि न्यासं च विधिपूर्वकम् ।\nऋषिश्छन्दोऽधिदैवं च ध्यानं च विधिवद्विभो ॥ ३॥"
  },
  {
    "text": "श्रीनारायण उवाच ।\nअस्त्येकं परमं गुह्यं गायत्रीकवचं तथा ।\nपठनाद्धारणान्मर्त्यः सर्वपापैः प्रमुच्यते ॥ ४॥"
  },
  {
    "text": "सर्वान्कामानवाप्नोति देवीरूपश्च जायते ।\nगायत्रीकवचस्यास्य ब्रह्मविष्णुमहेश्वराः ॥ ५॥"
  },
  {
    "text": "ऋषयो ऋग्यजुःसामाथर्वश्छन्दांसि नारद ।\nब्रह्मरूपा देवतोक्ता गायत्री परमा कला ॥ ६॥"
  },
  {
    "text": "तद्बीजं भर्ग इत्येषा शक्तिरुक्ता मनीषिभिः ।\nकीलकं च धियः प्रोक्तं मोक्षार्थे विनियोजनम् ॥ ७॥"
  },
  {
    "text": "चतुर्भिर्हृदयं प्रोक्तं त्रिभिर्वर्णेः शिरः स्मृतम् ।\nचतुर्भिः स्याच्छिखा पश्चात् त्रिभिस्तु कवचं स्मृतम् ॥ ८॥"
  },
  {
    "text": "चतुर्भिर्नेत्रमुद्दिष्टं चतुर्भिः स्यात्तदस्त्रकम् ।\nअथ ध्यानं प्रवक्ष्यामि साधकाभीष्टदायकम् ॥ ९॥"
  },
  {
    "text": "मुक्ताविद्रुमहेमनीलधवलच्छायैर्मुखैस्त्रीक्षणै-\nर्युक्तामिन्दुनिबद्धरत्नमुकुटां तत्त्वार्थवर्णात्मिकाम् ।\nगायत्रीं वरदाभयाङ्कुशकशाः शुभ्रं कपालं गुणं\nशङ्खं चक्रमथारविन्दयुगलं हस्तैर्वहन्तीं भजे ॥ १०॥"
  },
  {
    "text": "गायत्री पूर्वतः पातु सावित्री पातु दक्षिणे ।\nब्रह्मसन्ध्या तु मे पश्चादुत्तरायां सरस्वती ॥ ११॥"
  },
  {
    "text": "पार्वती मे दिशं रक्षेत्पावकीं जलशायिनी ।\nयातुधानी दिशं रक्षेद्यातुधानभयङ्करी ॥ १२॥"
  },
  {
    "text": "पावमानी दिशं रक्षेत्पवमानविलासिनी ।\nदिशं रौद्री च मे पातु रुद्राणी रुद्ररूपिणी ॥ १३॥"
  },
  {
    "text": "ऊर्ध्वं ब्रह्माणी मे रक्षेदधस्ताद्वैष्णवी तथा ।\nएवं दश दिशो रक्षेत्सर्वाङ्गं भुवनेश्वरी ॥ १४॥"
  },
  {
    "text": "तत्पदं पातु मे पादौ जङ्घे मे सवितुः पदम् ।\nवरेण्यं कटिदेशे तु नाभिं भर्गस्तथैव च ॥ १५॥"
  },
  {
    "text": "देवस्य मे तद्धृदयं धीमहीति च गल्लयोः ।\nधियः पदं च मे नेत्रे यः पदं मे ललाटकम् ॥ १६॥"
  },
  {
    "text": "नः पातु मे पदं मूर्ध्नि शिखायां मे प्रचोदयात् ।\nतत्पदं पातु मूर्धानं सकारः पातु भालकम् ॥ १७॥"
  },
  {
    "text": "चक्षुषी तु विकारार्णस्तुकारस्तु कपोलयोः ।\nनासापुटं वकारार्णो रेकारस्तु मुखे तथा ॥ १८॥"
  },
  {
    "text": "णिकार ऊर्ध्वमोष्ठं तु यकारस्त्वधरोष्ठकम् ।\nआस्यमध्ये भकारार्णो र्गोकारश्चिबुके तथा ॥ १९॥"
  },
  {
    "text": "देकारः कण्ठदेशे तु वकारः स्कन्धदेशकम् ।\nस्यकारो दक्षिणं हस्तं धीकारो वामहस्तकम् ॥ २०॥"
  },
  {
    "text": "मकारो हृदयं रक्षेद्धिकार उदरे तथा ।\nधिकारो नाभिदेशे तु योकारस्तु कटिं तथा ॥ २१॥"
  },
  {
    "text": "गुह्यं रक्षतु योकार ऊरू द्वौ नः पदाक्षरम् ।\nप्रकारो जानुनी रक्षेच्चोकारो जङ्घदेशकम् ॥ २२॥"
  },
  {
    "text": "दकारं गुल्फदेशे तु यकारः पदयुग्मकम् ।\nतकारव्यञ्जनं चैव सर्वाङ्गं मे सदावतु ॥ २३॥"
  },
  {
    "text": "इदं तु कवचं दिव्यं बाधाशतविनाशनम् ।\nचतुःषष्टिकलाविद्यादायकं मोक्षकारकम् ॥ २४॥"
  },
  {
    "text": "मुच्यते सर्वपापेभ्यः परं ब्रह्माधिगच्छति ।\nपठनाच्छ्रवणाद्वापि गोसहस्रफलं लभेत् ॥ २५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nद्वादशस्कन्धे गायत्रीमन्त्रकवचवर्णनं नाम तृतीयोऽध्यायः ॥ १२.३॥"
  },
  {
    "text": "१२.४ चतुर्थोऽध्यायः । गायत्रीहृदयम् ।"
  },
  {
    "text": "नारद उवाच ।\nभगवन् देवदेवेश भूतभव्यजगत्प्रभो ।\nकवचं च श्रुतं दिव्यं गायत्रीमन्त्रविग्रहम् ॥ १॥"
  },
  {
    "text": "अधुना श्रोतुमिच्छामि गायत्रीहृदयं परम् ।\nयद्धारणाद्भवेत्युण्यं गायत्रीजपतोऽखिलम् ॥ २॥"
  },
  {
    "text": "श्रीनारायण उवाच ।\nदेव्याश्च हृदयं प्रोक्तं नारदाथर्वणे स्फुटम् ।\nतदेवाहं प्रवक्ष्यामि रहस्यातिरहस्यकम् ॥ ३॥"
  },
  {
    "text": "विराड्रूपां महादेवीं गायत्रीं वेदमातरम् ।\nध्यात्वा तस्यास्त्वथाङ्गेषु ध्यायेदेताश्च देवताः ॥ ४॥"
  },
  {
    "text": "पिण्डब्रह्माण्डयोरैक्याद्भावयेत्स्वतनौ तथा ।\nदेवीरूपे निजे देहे तन्मयत्वाय साधकः ॥ ५॥"
  },
  {
    "text": "नादेवोऽभ्यर्चयेद्देवमिति वेदविदो विदुः ।\nततोऽभेदाय काये स्वे भावयेद्देवता इमाः ॥ ६॥"
  },
  {
    "text": "अथ तत्सम्प्रवक्ष्यामि तन्मयत्वमथो भवेत् ।\nगायत्रीहृदयस्यास्याप्यहमेव ऋषिः स्मृतः ॥ ७॥"
  },
  {
    "text": "गायत्रीच्छन्द उद्दिष्टं देवता परमेश्वरी ।\nपूर्वोक्तेन प्रकारेण कुर्यादङ्गानि षट्क्रमात् ।\nआसने विजने देशे ध्यायेदेकाग्रमानसः ॥ ८॥"
  },
  {
    "text": "न्यासः\nद्यौर्मूर्ध्नि दैवतं । दन्तपङ्क्तावश्विनौ । उभे सन्ध्ये\nचोष्ठौ । मुखमग्निः । जिह्वा सरस्वती । ग्रीवायां तु\nबृहस्पतिः । स्तनयोर्वसवोऽष्टौ । बाह्वोर्मरुतः । हृदये\nपर्जन्यः । आकाशमुदरं । नाभावन्तरिक्षं । कट्यो-\nरिन्द्राग्नी । जघने विज्ञानघनः प्रजापतिः । कैलास-\nमलये ऊरू । विश्वेदेवा जान्वोः । जङ्घायां कौशिकः ।\nगुह्यमयने । ऊरू पितरः । पादौ पृथिवी । वनस्पत-\nयोऽङ्गुलीषु । ऋषयो रोमाणि । नखानि मुहूर्तानि ।\nअस्थिषु ग्रहाः । असृङ्मांसमृतवः । संवत्सरा वै निमिषम् ।\nअहोरात्रावादित्यश्चन्द्रमाः । प्रवरां दिव्यां गायत्रीं\nसहस्रनेत्रां शरणमहं प्रपद्ये । ॐ तत्सवितुर्वरेण्याय\nनमः । ॐ तत्पूर्वाजयाय नमः । तत्प्रातरादित्याय नमः ।\nतत्प्रातरादित्यप्रतिष्ठायै नमः । प्रातरधीयानो रात्रिकृतं\nपापं नाशयति । सायमधीयानो दिवसकृतं पापं\nनाशयति । सायम्प्रातरधीयानो अपापो भवति ।\nसर्वतीर्थेषु स्नातो भवति । सर्वैर्देवैर्ज्ञातो भवति ।\nअवाच्यवचनात्पूतो भवति । अभक्ष्यभक्षणात्पूतो\nभवति । अभोज्यभोजनापूतो भवति । अचोष्यचोष-\nणात्पूतो भवति । असाध्यसाधनात्पूतो भवति ।\nदुष्प्रतिग्रहशतसहस्रात्पूतो भवति । सर्वप्रतिग्रहात्पूतो\nभवति । पङ्क्तिदूषणात्पूतो भवति । अनृतवचनात्पूतो\nभवति । अथाब्रह्मचारी ब्रह्मचारी भवति । अनेन\nहृदयेनाधीतेन क्रतुसहस्रेणेष्टं भवति । षष्टिशत-\nसहस्रगायत्र्या जप्यानि फलानि भवन्ति । अष्टौ\nब्राह्मणान्सम्यग्ग्राहयेत् । तस्य सिद्धिर्भवति । य इदं\nनित्यमधीयानो ब्राह्मणः प्रातः शुचिः सर्वपापैः\nप्रमुच्यत इति । ब्रह्मलोके महीयते । इत्याह भगवान् श्रीनारायणः ।"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nद्वादशस्कन्धे गायत्रीहृदयं नाम चतुर्थोऽध्यायः ॥ १२.४॥"
  },
  {
    "text": "१२.५ पञ्चमोऽध्यायः । श्रीगायत्रीस्तोत्रवर्णनम् ।"
  },
  {
    "text": "नारद उवाव\nभक्तानुकम्पिन् सर्वज्ञ हृदयं पापनाशनम् ।\nगायत्र्याः कथितं तस्माद्गायत्र्याः स्तोत्रमीरय ॥ १॥"
  },
  {
    "text": "श्रीनारायण उवाच ।\nआदिशक्ते जगन्मातर्भक्तानुग्रहकारिणि ।\nसर्वत्र व्यापिकेऽनन्ते श्रीसन्ध्ये ते नमोऽस्तु ते ॥ २॥"
  },
  {
    "text": "त्वमेव सन्ध्या गायत्री सावित्री च सरस्वती ।\nबाह्मी च वैष्णवी रौद्री रक्ता श्वेता सितेतरा ॥ ३॥"
  },
  {
    "text": "प्रातर्बाला च मध्याह्ने यौवनस्था भवेत्पुनः ।\nवृद्धा सायं भगवती चिन्त्यते मुनिभिः सदा ॥ ४॥"
  },
  {
    "text": "हंसस्था गरुडारूढा तथा वृषभवाहिनी ।\nऋग्वेदाध्यायिनी भूमौ दृश्यते या तपस्विभिः ॥ ५॥"
  },
  {
    "text": "यजुर्वेदं पठन्ती च अन्तरिक्षे विराजते ।\nसा सामगापि सर्वेषु भ्राम्यमाणा तथा भुवि ॥ ६॥"
  },
  {
    "text": "रुद्रलोकं गता त्वं हि विष्णुलोकनिवासिनी ।\nत्वमेव ब्रह्मणो लोकेऽमर्त्यानुग्रहकारिणी ॥ ७॥"
  },
  {
    "text": "सप्तर्षिप्रीतिजननी माया बहुवरप्रदा ।\nशिवयोः करनेत्रोत्था ह्यश्रुस्वेदसमुद्भवा ॥ ८॥"
  },
  {
    "text": "आनन्दजननी दुर्गा दशधा परिपढ्यते ।\nवरेण्या वरदा चैव वरिष्ठा वरवर्णिनी ॥ ९॥"
  },
  {
    "text": "गरिष्ठा च वरार्हा च वरारोहा च सप्तमी ।\nनीलगङ्गा तथा सन्ध्या सर्वदा भोगमोक्षदा ॥ १०॥"
  },
  {
    "text": "भागीरथी मर्त्यलोके पाताले भोगवत्यपि ।\nत्रिलोकवाहिनी देवी स्थानत्रयनिवासिनी ॥ ११॥"
  },
  {
    "text": "भूर्लोकस्था त्वमेवासि धरित्री लोकधारिणी ।\nभुवो लोके वायुशक्तिः स्वर्लोके तेजसां निधिः ॥ १२॥"
  },
  {
    "text": "महर्लोके महासिद्धिर्जनलोके जनेत्यपि ।\nतपस्विनी तपोलोके सत्यलोके तु सत्यवाक् ॥ १३॥"
  },
  {
    "text": "कमला विष्णुलोके च गायत्री ब्रह्मलोकदा ।\nरुद्रलोके स्थिता गौरी हरार्धाङ्गनिवासिनी । १४॥"
  },
  {
    "text": "अहमो महतश्चैव प्रकृतिस्त्वं हि गीयसे ।\nसाम्यावस्थात्मिका त्वं हि शबलब्रह्मरूपिणी ॥ १५॥"
  },
  {
    "text": "ततः परा परा शक्तिः परमा त्वं हि गीयसे ।\nइच्छाशक्तिः क्रियाशक्तिर्ज्ञानशक्तिस्त्रिशक्तिदा ॥ १६॥"
  },
  {
    "text": "गङ्गा च यमुना चैव विपाशा च सरस्वती ।\nसरयूर्देविका सिन्धुर्नर्मदैरावती तथा ॥ १७॥"
  },
  {
    "text": "गोदावरी शतद्रूश्च कावेरी देवलोकगा ।\nकौशिकी चन्द्रभागा च वितस्ता च सरस्वती ॥ १८॥"
  },
  {
    "text": "गण्डकी तापिनी तोया गोमती वेत्रवत्यपि ।\nइडा च पिङ्गला चैव सुषुम्णा च तृतीयका ॥ १९॥"
  },
  {
    "text": "गान्धारी हस्तिजिह्वा च पूषापूषा तथैव च ।\nअलम्बुषा कुहूश्चैव शङ्खिनी प्राणवाहिनी ॥ २०॥"
  },
  {
    "text": "नाडी च त्वं शरीरस्था गीयसे प्राक्तनैर्बुधैः ।\nहृत्पद्मस्था प्राणशक्तिः कण्ठस्था स्वप्ननायिका ॥ २१॥"
  },
  {
    "text": "तालुस्था त्वं सदाधारा बिन्दुस्था बिन्दुमालिनी ।\nमूले तु कुण्डलीशक्तिर्व्यापिनी केशमूलगा ॥ २२॥"
  },
  {
    "text": "शिखामध्यासना त्वं हि शिखाग्रे तु मनोन्मनी ।\nकिमन्यद्बहुनोक्तेन यत्किञ्चिज्जगतीत्रये ॥ २३॥"
  },
  {
    "text": "तत्सर्वं त्वं महादेवि श्रिये सन्ध्ये नमोऽस्तु ते ।\nइतीदं कीर्तितं स्तोत्रं सन्ध्यायां बहुपुण्यदम् ॥ २४॥"
  },
  {
    "text": "महापापप्रशमनं महासिद्धिविधायकम् ।\nय इदं कीर्तयेत्स्तोत्रं सन्ध्याकाले समाहितः ॥ २५॥"
  },
  {
    "text": "अपुत्रः प्राप्नुयात्युत्रं धनार्थी धनमाप्नुयात् ।\nसर्वतीर्थतपोदानयज्ञयोगफलं लभेत् ॥ २६॥"
  },
  {
    "text": "भोगान्भुक्त्वा चिरं कालमन्ते मोक्षमवाप्नुयात् ।\nतपस्विभिः कृतं स्तोत्रं स्नानकाले तु यः पठेत् ॥ २७॥"
  },
  {
    "text": "यत्र कुत्र जले मग्नः सन्ध्यामज्जनजं फलम् ।\nलभते नात्र सन्देहः सत्यं सत्यं च नारद ॥ २८॥"
  },
  {
    "text": "श‍ृणुयाद्योऽपि तद्भक्त्या स तु पापात्प्रमुच्यते ।\nपीयूषसदृशं वाक्यं सन्ध्योक्तं नारदेरितम् ॥ २९॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nद्वादशस्कन्धे श्रीगायत्रीस्तोत्रवर्णनं नाम पञ्चमोऽध्यायः ॥ १२.५॥"
  },
  {
    "text": "१२.६ षष्ठोऽध्यायः । गायत्रीसहस्रनामस्तोत्रवर्णनम् ।"
  },
  {
    "text": "नारद उवाच ।\nभगवन्सर्वधर्मज्ञ सर्वशास्त्रविशारद ।\nश्रुतिस्मृतिपुराणानां रहस्यं त्वन्मुखाच्छ्रुतम् ॥ १॥"
  },
  {
    "text": "सर्वपापहरं देव येन विद्या प्रवर्तते ।\nकेन वा ब्रह्मविज्ञानं किं नु वा मोक्षसाधनम् ॥ २॥"
  },
  {
    "text": "ब्राह्मणानां गतिः केन केन वा मृत्युनाशनम् ।\nऐहिकामुष्मिकफलं केन वा पद्मलोचन ॥ ३॥"
  },
  {
    "text": "वक्तुमर्हस्यशेषेण सर्वं निखिलमादितः ।\nश्रीनारायण उवाच ।\nसाधु साधु महाप्राज्ञ सम्यक् पृष्टं त्वयानघ ॥ ४॥"
  },
  {
    "text": "श‍ृणु वक्ष्यामि यत्नेन गायत्र्यष्टसहस्रकम् ।\nनाम्नां शुभानां दिव्यानां सर्वपापविनाशनम् ॥ ५॥"
  },
  {
    "text": "सृष्ट्यादौ यद्भगवता पूर्वं प्रोक्तं ब्रवीमि ते ।\nअष्टोत्तरसहस्रस्य ऋषिर्ब्रह्मा प्रकीर्तितः ॥ ६॥"
  },
  {
    "text": "छन्दोऽनुष्टुप् तथा देवी गायत्री देवता स्मृता ।\nहलो बीजानि तस्यैव स्वराः शक्तय ईरिताः ॥ ७॥"
  },
  {
    "text": "अङ्गन्यासकरन्यासावुच्येते मातृकाक्षरैः ।\nअथ ध्यानं प्रवक्ष्यामि साधकानां हिताय वै ॥ ८॥"
  },
  {
    "text": "रक्तश्वेतहिरण्यनीलधवलैर्युक्तां त्रिनेत्रोज्ज्वलां\nरक्तां रक्तनवस्रजं मणिगणैर्युक्तां कुमारीमिमाम् ।\nगायत्रीं कमलासनां करतलव्यानद्धकुण्डाम्बुजां\nपद्माक्षीं च वरस्रजं च दधतीं हंसाधिरूढां भजे ॥ ९॥"
  },
  {
    "text": "अचिन्त्यलक्षणाव्यक्ताप्यर्थमातृमहेश्वरी ।\nअमृतार्णवमध्यस्थाप्यजिता चापराजिता ॥ १०॥"
  },
  {
    "text": "अणिमादिगुणाधाराप्यर्कमण्डलसंस्थिता ।\nअजराजापराधर्मा अक्षसूत्रधराधरा ॥ ११॥"
  },
  {
    "text": "अकारादिक्षकारान्ताप्यरिषड्वर्गभेदिनी ।\nअञ्जनाद्रिप्रतीकाशाप्यञ्जनाद्रिनिवासिनी ॥ १२॥"
  },
  {
    "text": "अदितिश्चाजपाविद्याप्यरविन्दनिभेक्षणा ।\nअन्तर्बहिःस्थिताविद्याध्वंसिनी चान्तरात्मिका ॥ १३॥"
  },
  {
    "text": "अजा चाजमुखावासाप्यरविन्दनिभानना ।\nअर्धमात्रार्थदानज्ञाप्यरिमण्डलमर्दिनी ॥ १४॥"
  },
  {
    "text": "असुरघ्नीह्यमावास्याप्यलक्ष्मीघ्न्यन्त्यजार्चिता ।\nआदिलक्ष्मीश्चादिशक्तिराकृतिश्चायतानना ॥ १५॥"
  },
  {
    "text": "आदित्यपदवीचाराप्यादित्यपरिसेविता ।\nआचार्यावर्तनाचाराप्यादिमूर्तिनिवासिनी ॥ १६॥"
  },
  {
    "text": "आग्नेयी चामरी चाद्या चाराध्या चासनस्थिता ।\nआधारनिलयाधारा चाकाशान्तनिवासिनी ॥ १७॥"
  },
  {
    "text": "आद्याक्षरसमायुक्ता चान्तराकाशरूपिणी ।\nआदित्यमण्डलगता चान्तरध्वान्तनाशिनी ॥ १८॥"
  },
  {
    "text": "इन्दिरा चेष्टदा चेष्टा चेन्दीवरनिभेक्षणा ।\nइरावती चेन्द्रपदा चेन्द्राणी चेन्दुरूपिणी ॥ १९॥"
  },
  {
    "text": "इक्षुकोदण्डसंयुक्ता चेषुसन्धानकारिणी ।\nइन्द्रनीलसमाकारा चेडापिङ्गलरूपिणी ॥ २०॥"
  },
  {
    "text": "इन्द्राक्षी चेश्वरी देवी चेहात्रयविवर्जिता ।\nउमा चोषा ह्युडुनिभा उर्वारुकफलानना ॥ २१॥"
  },
  {
    "text": "उडुप्रभा चोडुमती ह्युडुपा ह्युडुमध्यगा ।\nऊर्ध्वं चाप्यूर्ध्वकेशी चाप्यूर्ध्वाधोगतिभेदिनी ॥ २२॥"
  },
  {
    "text": "ऊर्ध्वबाहुप्रिया चोर्मिमालावाग्ग्रन्थदायिनी ।\nऋतं चर्षिरृतुमती ऋषिदेवनमस्कृता ॥ २३॥"
  },
  {
    "text": "ऋग्वेदा ऋणहर्त्री च ऋषिमण्डलचारिणी ।\nऋद्धिदा ऋजुमार्गस्था ऋजुधर्मा ऋतुप्रदा ॥ २४॥"
  },
  {
    "text": "ऋग्वेदनिलया ऋज्वी लुप्तधर्मप्रवर्तिनी ।\nलूतारिवरसम्भूता लूतादिविषहारिणी ॥ २५॥"
  },
  {
    "text": "एकाक्षरा चैकमात्रा चैका चैकैकनिष्ठिता ।\nऐन्द्री ह्यैरावतारूढा चैहिकामुष्मिकप्रदा ॥ २६॥"
  },
  {
    "text": "ओङ्कारा ह्योषधी चोता चोतप्रोतनिवासिनी ।\nऔर्वा ह्यौषधसम्पन्ना औपासनफलप्रदा ॥ २७॥"
  },
  {
    "text": "अण्डमध्यस्थिता देवी चाःकारमनुरूपिणी ।\nकात्यायनी कालरात्रिः कामाक्षी कामसुन्दरी ॥ २८॥"
  },
  {
    "text": "कमला कामिनी कान्ता कामदा कालकण्ठिनी ।\nकरिकुम्भस्तनभरा करवीरसुवासिनी ॥ २९॥"
  },
  {
    "text": "कल्याणी कुण्डलवती कुरुक्षेत्रनिवासिनी ।\nकुरुविन्ददलाकारा कुण्डली कुमुदालया ॥ ३०॥"
  },
  {
    "text": "कालजिह्वा करालास्या कालिका कालरूपिणी ।\nकमनीयगुणा कान्तिः कलाधारा कुमुद्वती ॥ ३१॥"
  },
  {
    "text": "कौशिकी कमलाकारा कामचारप्रभञ्जिनी ।\nकौमारी करुणापाङ्गी ककुबन्ता करिप्रिया ॥ ३२॥"
  },
  {
    "text": "केसरी केशवनुता कदम्बकुसुमप्रिया ।\nकालिन्दी कालिका काञ्ची कलशोद्भवसंस्तुता ॥ ३३॥"
  },
  {
    "text": "काममाता क्रतुमती कामरूपा कृपावती ।\nकुमारी कुण्डनिलया किराती कीरवाहना । ३४॥"
  },
  {
    "text": "कैकेयी कोकिलालापा केतकी कुसुमप्रिया ।\nकमण्डलुधरा काली कर्मनिर्मूलकारिणी ॥ ३५॥"
  },
  {
    "text": "कलहंसगतिः कक्षा कृतकौतुकमङ्गला ।\nकस्तूरीतिलका कम्रा करीन्द्रगमना कुहूः ॥ ३६॥"
  },
  {
    "text": "कर्पूरलेपना कृष्णा कपिला कुहराश्रया ।\nकूटस्था कुधरा कम्रा कुक्षिस्थाखिलविष्टपा ॥ ३७॥"
  },
  {
    "text": "खड्गखेटकरा खर्वा खेचरी खगवाहना ।\nखट्वाङ्गधारिणी ख्याता खगराजोपरिस्थिता ॥ ३८॥"
  },
  {
    "text": "खलघ्नी खण्डितजरा खण्डाख्यानप्रदायिनी ।\nखण्डेन्दुतिलका गङ्गा गणेशगुहपूजिता ॥ ३९॥"
  },
  {
    "text": "गायत्री गोमती गीता गान्धारी गानलोलुपा ।\nगौतमी गामिनी गाथा गन्धर्वाप्सरसेविता ॥ ४०॥"
  },
  {
    "text": "गोविन्दचरणाक्रान्ता गुणत्रयविभाविता ।\nगन्धर्वी गह्वरी गोत्रा गिरीशा गहना गमी ॥ ४१॥"
  },
  {
    "text": "गुहावासा गुणवती गुरुपापप्रणाशिनी ।\nगुर्वी गुणवती गुह्या गोप्तव्या गुणदायिनी ॥ ४२॥"
  },
  {
    "text": "गिरिजा गुह्यमातङ्गी गरुडध्वजवल्लभा ।\nगर्वापहारिणी गोदा गोकुलस्था गदाधरा ॥ ४३॥"
  },
  {
    "text": "गोकर्णनिलयासक्ता गुह्यमण्डलवर्तिनी ।\nघर्मदा घनदा घण्टा घोरदानवमर्दिनी ॥ ४४॥"
  },
  {
    "text": "घृणिमन्त्रमयी घोषा घनसम्पातदायिनी ।\nघण्टारवप्रिया घ्राणा घृणिसन्तुष्टकारिणी ॥ ४५॥"
  },
  {
    "text": "घनारिमण्डला घूर्णा घृताची घनवेगिनी ।\nज्ञानधातुमयी चर्चा चर्चिता चारुहासिनी ॥ ४६॥"
  },
  {
    "text": "चटुला चण्डिका चित्रा चित्रमाल्यविभूषिता ।\nचतुर्भुजा चारुदन्ता चातुरी चरितप्रदा ॥ ४७॥"
  },
  {
    "text": "चूलिका चित्रवस्त्रान्ता चन्द्रमःकर्णकुण्डला ।\nचन्द्रहासा चारुदात्री चकोरी चन्द्रहासिनी ॥ ४८॥"
  },
  {
    "text": "चन्द्रिका चन्द्रधात्री च चौरी चौरा च चण्डिका ।\nचञ्चद्वाग्वादिनी चन्द्रचूडा चोरविनाशिनी ॥ ४९॥"
  },
  {
    "text": "चारुचन्दनलिप्ताङ्गी चञ्चच्चामरवीजिता ।\nचारुमध्या चारुगतिश्चन्दिला चन्द्ररूपिणी ॥ ५०॥"
  },
  {
    "text": "चारुहोमप्रिया चार्वाचरिता चक्रबाहुका ।\nचन्द्रमण्डलमध्यस्था चन्द्रमण्डलदर्पणा ॥ ५१॥"
  },
  {
    "text": "चक्रवाकस्तनी चेष्टा चित्रा चारुविलासिनी ।\nचित्स्वरूपा चन्द्रवती चन्द्रमाश्चन्दनप्रिया ॥ ५२॥"
  },
  {
    "text": "चोदयित्री चिरप्रज्ञा चातका चारुहेतुकी ।\nछत्रयाता छत्रधरा छाया छन्दःपरिच्छदा ॥ ५३॥"
  },
  {
    "text": "छायादेवीच्छिद्रनखा छन्नेन्द्रियविसर्पिणी ।\nछन्दोऽनुष्टुप्प्रतिष्ठान्ता छिद्रोपद्रवभेदिनी ॥ ५४॥"
  },
  {
    "text": "छेदा छत्रेश्वरी छिन्ना छुरिका छेदनप्रिया ।\nजननी जन्मरहिता जातवेदा जगन्मयी ॥ ५५॥"
  },
  {
    "text": "जाह्नवी जटिला जेत्री जरामरणवर्जिता ।\nजम्बूद्वीपवती ज्वाला जयन्ती जलशालिनी ॥ ५६॥"
  },
  {
    "text": "जितेन्द्रिया जितक्रोधा जितामित्रा जगत्प्रिया ।\nजातरूपमयी जिह्वा जानकी जगती जरा ॥ ५७॥"
  },
  {
    "text": "जनित्री जह्नुतनया जगत्त्रयहितैषिणी ।\nज्वालामुखी जपवती ज्वरघ्नी जितविष्टपा ॥ ५८॥"
  },
  {
    "text": "जिताक्रान्तमयी ज्वाला जाग्रती ज्वरदेवता ।\nज्वलन्ती जलदा ज्येष्ठा ज्याघोषास्फोटदिङ्मुखी ॥ ५९॥"
  },
  {
    "text": "जम्भिनी जृम्भणा जृम्भा ज्वलन्माणिक्यकुण्डला ।\nझिञ्झिका झणनिर्घोषा झञ्झामारुतवेगिनी ॥ ६०॥"
  },
  {
    "text": "झल्लरीवाद्यकुशला ञरूपा ञभुजा स्मृता ।\nटङ्कबाणसमायुक्ता टङ्किनी टङ्कभेदिनी ॥ ६१॥"
  },
  {
    "text": "टङ्कीगणकृताघोषा टङ्कनीयमहोरसा ।\nटङ्कारकारिणी देवी ठठशब्दनिनादिनी ॥ ६२॥"
  },
  {
    "text": "डामरी डाकिनी डिम्भा डुण्डुमारैकनिर्जिता ।\nडामरीतन्त्रमार्गस्था डमड्डमरुनादिनी ॥ ६३॥"
  },
  {
    "text": "डिण्डीरवसहा डिम्भलसत्क्रीडापरायणा ।\nढुण्ढिविघ्नेशजननी ढक्काहस्ता ढिलिव्रजा ॥ ६४॥"
  },
  {
    "text": "नित्यज्ञाना निरुपमा निर्गुणा नर्मदा नदी ।\nत्रिगुणा त्रिपदा तन्त्री तुलसीतरुणातरुः ॥ ६५॥"
  },
  {
    "text": "त्रिविक्रमपदाक्रान्ता तुरीयपदगामिनी ।\nतरुणादित्यसङ्काशा तामसी तुहिना तुरा ॥ ६६॥"
  },
  {
    "text": "त्रिकालज्ञानसम्पन्ना त्रिवेणी च त्रिलोचना ।\nत्रिशक्तिस्त्रिपुरा तुङ्गा तुरङ्गवदना तथा ॥ ६७॥"
  },
  {
    "text": "तिमिङ्गिलगिला तीव्रा त्रिस्रोता तामसादिनी ।\nतन्त्रमन्त्रविशेषज्ञा तनुमध्या त्रिविष्टपा ॥ ६८॥"
  },
  {
    "text": "त्रिसन्ध्या त्रिस्तनी तोषासंस्था तालप्रतापिनी ।\nताटङ्किनी तुषाराभा तुहिनाचलवासिनी ॥ ६९॥"
  },
  {
    "text": "तन्तुजालसमायुक्ता तारहारावलिप्रिया ।\nतिलहोमप्रिया तीर्था तमालकुसुमाकृतिः ॥ ७०॥"
  },
  {
    "text": "तारका त्रियुता तन्वी त्रिशङ्कुपरिवारिता ।\nतलोदरी तिलाभूषा ताटङ्कप्रियवाहिनी ॥ ७१॥"
  },
  {
    "text": "त्रिजटा तित्तिरी तृष्णा त्रिविधा तरुणाकृतिः ।\nतप्तकाञ्चनसङ्काशा तप्तकाञ्चनभूषणा ॥ ७२॥"
  },
  {
    "text": "त्रैयम्बका त्रिवर्गा च त्रिकालज्ञानदायिनी ।\nतर्पणा तृप्तिदा तृप्ता तामसी तुम्बुरुस्तुता ॥ ७३॥"
  },
  {
    "text": "तार्क्ष्यस्था त्रिगुणाकारा त्रिभङ्गी तनुवल्लरिः ।\nथात्कारी थारवा थान्ता दोहिनी दीनवत्सला ॥ ७४॥"
  },
  {
    "text": "दानवान्तकरी दुर्गा दुर्गासुरनिबर्हिणी ।\nदेवरीतिर्दिवारात्रिर्द्रौपदी दुन्दुभिस्वना ॥ ७५॥"
  },
  {
    "text": "देवयानी दुरावासा दारिद्र्योद्भेदिनी दिवा ।\nदामोदरप्रिया दीप्ता दिग्वासा दिग्विमोहिनी ॥ ७६॥"
  },
  {
    "text": "दण्डकारण्यनिलया दण्डिनी देवपूजिता ।\nदेववन्द्या दिविषदा द्वेषिणी दानवाकृतिः ॥ ७७॥"
  },
  {
    "text": "दीनानाथस्तुता दीक्षा दैवतादिस्वरूपिणी ।\nधात्री धनुर्धरा धेनुर्धारिणी धर्मचारिणी ॥ ७८॥"
  },
  {
    "text": "धरन्धरा धराधारा धनदा धान्यदोहिनी ।\nधर्मशीला धनाध्यक्षा धनुर्वेदविशारदा ॥ ७९॥"
  },
  {
    "text": "धृतिर्धन्या धृतपदा धर्मराजप्रिया ध्रुवा ।\nधूमावती धूमकेशी धर्मशास्त्रप्रकाशिनी ॥ ८०॥"
  },
  {
    "text": "नन्दा नन्दप्रिया निद्रा नृनुता नन्दनात्मिका ।\nनर्मदा नलिनी नीला नीलकण्ठसमाश्रया ॥ ८१॥"
  },
  {
    "text": "नारायणप्रिया नित्या निर्मला निर्गुणा निधिः ।\nनिराधारा निरुपमा नित्यशुद्धा निरञ्जना ॥ ८२॥"
  },
  {
    "text": "नादबिन्दुकलातीता नादबिन्दुकलात्मिका ।\nनृसिंहिनी नगधरा नृपनागविभूषिता ॥ ८३॥"
  },
  {
    "text": "नरकक्लेशशमनी नारायणपदोद्भवा ।\nनिरवद्या निराकारा नारदप्रियकारिणी ॥ ८४॥"
  },
  {
    "text": "नानाज्योतिःसमाख्याता निधिदा निर्मलात्मिका ।\nनवसूत्रधरा नीतिर्निरुपद्रवकारिणी ॥ ८५॥"
  },
  {
    "text": "नन्दजा नवरत्नाढ्या नैमिषारण्यवासिनी ।\nनवनीतप्रिया नारी नीलजीमूतनिःस्वना ॥ ८६॥"
  },
  {
    "text": "निमेषिणी नदीरूपा नीलग्रीवा निशीश्वरी ।\nनामावलिर्निशुम्भघ्नी नागलोकनिवासिनी ॥ ८७॥"
  },
  {
    "text": "नवजाम्बूनदप्रख्या नागलोकाधिदेवता ।\nनूपुराक्रान्तचरणा नरचित्तप्रमोदिनी ॥ ८८॥"
  },
  {
    "text": "निमग्नारक्तनयना निर्घातसमनिःस्वना ।\nनन्दनोद्याननिलया निर्व्यूहोपरिचारिणी ॥ ८९॥"
  },
  {
    "text": "पार्वती परमोदारा परब्रह्मात्मिका परा ।\nपञ्चकोशविनिर्मुक्ता पञ्चपातकनाशिनी ॥ ९०॥"
  },
  {
    "text": "परचित्तविधानज्ञा पञ्चिका पञ्चरूपिणी ।\nपूर्णिमा परमा प्रीतिः परतेजः प्रकाशिनी ॥ ९१॥"
  },
  {
    "text": "पुराणी पौरुषी पुण्या पुण्डरीकनिभेक्षणा ।\nपातालतलनिर्मग्ना प्रीता प्रीतिविवर्धिनी ॥ ९२॥"
  },
  {
    "text": "पावनी पादसहिता पेशला पवनाशिनी ।\nप्रजापतिः परिश्रान्ता पर्वतस्तनमण्डला ॥ ९३॥"
  },
  {
    "text": "पद्मप्रिया पद्मसंस्था पद्माक्षी पद्मसम्भवा ।\nपद्मपत्रा पद्मपदा पद्मिनी प्रियभाषिणी ॥ ९४॥"
  },
  {
    "text": "पशुपाशविनिर्मुक्ता पुरन्ध्री पुरवासिनी ।\nपुष्कला पुरुषा पर्वा पारिजातसुमप्रिया ॥ ९५॥"
  },
  {
    "text": "पतिव्रता पवित्राङ्गी पुष्पहासपरायणा ।\nप्रज्ञावतीसुता पौत्री पुत्रपूज्या पयस्विनी ॥ ९६॥"
  },
  {
    "text": "पट्टिपाशधरा पङ्क्तिः पितृलोकप्रदायिनी ।\nपुराणी पुण्यशीला च प्रणतार्तिविनाशिनी ॥ ९७॥"
  },
  {
    "text": "प्रद्युम्नजननी पुष्टा पितामहपरिग्रहा ।\nपुण्डरीकपुरावासा पुण्डरीकसमानना ॥ ९८॥"
  },
  {
    "text": "पृथुजङ्घा पृथुभुजा पृथुपादा पृथूदरी ।\nप्रवालशोभा पिङ्गाक्षी पीतवासाः प्रचापला ॥ ९९॥"
  },
  {
    "text": "प्रसवा पुष्टिदा पुण्या प्रतिष्ठा प्रणवागतिः ।\nपञ्चवर्णा पञ्चवाणी पञ्चिका पञ्जरस्थिता ॥ १००॥"
  },
  {
    "text": "परमाया परज्योतिः परप्रीतिः परागतिः ।\nपराकाष्ठा परेशानी पावनी पावकद्युतिः ॥ १०१॥"
  },
  {
    "text": "पुण्यभद्रा परिच्छेद्या पुष्पहासा पृथूदरी ।\nपीताङ्गी पीतवसना पीतशय्या पिशाचिनी ॥ १०२॥"
  },
  {
    "text": "पीतक्रिया पिशाचघ्नी पाटलाक्षी पटुक्रिया ।\nपञ्चभक्षप्रियाचारा पूतनाप्राणघातिनी ॥ १०३॥"
  },
  {
    "text": "पुन्नागवनमध्यस्था पुण्यतीर्थनिषेविता ।\nपञ्चाङ्गी च पराशक्तिः परमाह्लादकारिणी ॥ १०४॥"
  },
  {
    "text": "पुष्पकाण्डस्थिता पूषा पोषिताखिलविष्टपा ।\nपानप्रिया पञ्चशिखा पन्नगोपरिशायिनी ॥ १०५॥"
  },
  {
    "text": "पञ्चमात्रात्मिका पृध्वी पथिका पृथुदोहिनी ।\nपुराणन्यायमीमांसा पाटली पुष्पगन्धिनी ॥ १०६॥"
  },
  {
    "text": "पुण्यप्रजा पारदात्री परमार्गैकगोचरा ।\nप्रवालशोभा पूर्णाशा प्रणवा पल्लवोदरी ॥ १०७॥"
  },
  {
    "text": "फलिनी फलदा फल्गुः फूत्कारी फलकाकृतिः ।\nफणीन्द्रभोगशयना फणिमण्डलमण्डिता ॥ १०८॥"
  },
  {
    "text": "बालबाला बहुमता बालातपनिभांशुका ।\nबलभद्रप्रिया वन्द्या वडवा बुद्धिसंस्तुता ॥ ११२॥"
  },
  {
    "text": "बन्दीदेवी बिलवती बडिशघ्नी बलिप्रिया ।\nबान्धवी बोधिता बुद्धिर्बन्धूककुसुमप्रिया ॥ ११०॥"
  },
  {
    "text": "बालभानुप्रभाकारा ब्राह्मी ब्राह्मणदेवता ।\nबृहस्पतिस्तुता वृन्दा वृन्दावनविहारिणी ॥ १११॥"
  },
  {
    "text": "बालाकिनी बिलाहारा बिलवासा बहूदका ।\nबहुनेत्रा बहुपदा बहुकर्णावतंसिका ॥ ११२॥"
  },
  {
    "text": "बहुबाहुयुता बीजरूपिणी बहुरूपिणी ।\nबिन्दुनादकलातीता बिन्दुनादस्वरूपिणी ॥ ११३॥"
  },
  {
    "text": "बद्धगोधाङ्गुलित्राणा बदर्याश्रमवासिनी ।\nबृन्दारका बृहत्स्कन्धा बृहती बाणपातिनी ॥ ११४॥"
  },
  {
    "text": "वृन्दाध्यक्षा बहुनुता वनिता बहुविक्रमा ।\nबद्धपद्मासनासीना बिल्वपत्रतलस्थिता ॥ ११५॥"
  },
  {
    "text": "बोधिद्रुमनिजावासा बडिस्था बिन्दुदर्पणा ।\nबाला बाणासनवती वडवानलवेगिनी ॥ ११६॥"
  },
  {
    "text": "ब्रह्माण्डबहिरन्तःस्था ब्रह्मकङ्कणसूत्रिणी ।\nभवानी भीषणवती भाविनी भयहारिणी ॥ ११७॥"
  },
  {
    "text": "भद्रकाली भुजङ्गाक्षी भारती भारताशया ।\nभैरवी भीषणाकारा भूतिदा भूतिमालिनी ॥ ११८॥"
  },
  {
    "text": "भामिनी भोगनिरता भद्रदा भूरिविक्रमा ।\nभूतवासा भृगुलता भार्गवी भूसुरार्चिता ॥ ११९॥"
  },
  {
    "text": "भागीरथी भोगवती भवनस्था भिषग्वरा ।\nभामिनी भोगिनी भाषा भवानी भूरिदक्षिणा ॥ १२०॥"
  },
  {
    "text": "भर्गात्मिका भीमवती भवबन्धविमोचिनी ।\nभजनीया भूतधात्रीरञ्जिता भुवनेश्वरी ॥ १२१॥"
  },
  {
    "text": "भुजङ्गवलया भीमा भेरुण्डा भागधेयिनी ।\nमाता माया मधुमती मधुजिह्वा मधुप्रिया ॥ १२२॥"
  },
  {
    "text": "महादेवी महाभागा मालिनी मीनलोचना ।\nमायातीता मधुमती मधुमांसा मधुद्रवा ॥ १२३॥"
  },
  {
    "text": "मानवी मधुसम्भूता मिथिलापुरवासिनी ।\nमधुकैटभसंहर्त्री मेदिनी मेघमालिनी ॥ १२४॥"
  },
  {
    "text": "मन्दोदरी महामाया मैथिली मसृणप्रिया ।\nमहालक्ष्मीर्महाकाली महाकन्या महेश्वरी ॥ १२५॥"
  },
  {
    "text": "माहेन्द्री मेरुतनया मन्दारकुसुमार्चिता ।\nमञ्जुमञ्जीरचरणा मोक्षदा मञ्जुभाषिणी ॥ १२६॥"
  },
  {
    "text": "मधुरद्राविणी मुद्रा मलया मलयान्विता ।\nमेधा मरकतश्यामा मागधी मेनकात्मजा ॥ १२७॥"
  },
  {
    "text": "महामारी महावीरा महाश्यामा मनुस्तुता ।\nमातृका मिहिराभासा मुकुन्दपदविक्रमा ॥ १२८॥"
  },
  {
    "text": "मूलाधारस्थिता मुग्धा मणिपूरकवासिनी ।\nमृगाक्षी महिषारूढा महिषासुरमर्दिनी ॥ १२९॥"
  },
  {
    "text": "योगासना योगगम्या योगा यौवनकाश्रया ।\nयौवनी युद्धमध्यस्था यमुना युगधारिणी ॥ १३०॥"
  },
  {
    "text": "यक्षिणी योगयुक्ता च यक्षराजप्रसूतिनी ।\nयात्रा यानविधानज्ञा यदुवंशसमुद्भवा ॥ १३१॥"
  },
  {
    "text": "यकारादिहकारान्ता याजुषी यज्ञरूपिणी ।\nयामिनी योगनिरता यातुधानभयङ्करी ॥ १३२॥"
  },
  {
    "text": "रुक्मिणी रमणी रामा रेवती रेणुका रतिः ।\nरौद्री रौद्रप्रियाकारा राममाता रतिप्रिया ॥ १३३॥"
  },
  {
    "text": "रोहिणी राज्यदा रेवा रमा राजीवलोचना ।\nराकेशी रूपसम्पन्ना रत्नसिंहासनस्थिता ॥ १३४॥"
  },
  {
    "text": "रक्तमाल्याम्बरधरा रक्तगन्धानुलेपना ।\nराजहंससमारूढा रम्भा रक्तबलिप्रिया ॥ १३५॥"
  },
  {
    "text": "रमणीययुगाधारा राजिताखिलभूतला ।\nरुरुचर्मपरीधाना रथिनी रत्नमालिका ॥ १३६॥"
  },
  {
    "text": "रोगेशी रोगशमनी राविणी रोमहर्षिणी ।\nरामचन्द्रपदाक्रान्ता रावणच्छेदकारिणी ॥ १३७॥"
  },
  {
    "text": "रत्नवस्त्रपरिच्छन्ना रथस्था रुक्मभूषणा ।\nलज्जाधिदेवता लोला ललिता लिङ्गधारिणी ॥ १३८॥"
  },
  {
    "text": "लक्ष्मीर्लोला लुप्तविषा लोकिनी लोकविश्रुता ।\nलज्जा लम्बोदरी देवी ललना लोकधारिणी ॥ १३९॥"
  },
  {
    "text": "वरदा वन्दिता विद्या वैष्णवी विमलाकृतिः ।\nवाराही विरजा वर्षा वरलक्ष्मीर्विलासिनी ॥ १४०॥"
  },
  {
    "text": "विनता व्योममध्यस्था वारिजासनसंस्थिता ।\nवारुणी वेणुसम्भूता वीतिहोत्रा विरूपिणी ॥ १४१॥"
  },
  {
    "text": "वायुमण्डलमध्यस्था विष्णुरूपा विधिप्रिया ।\nविष्णुपत्नी विष्णुमती विशालाक्षी वसुन्धरा ॥ १४२॥"
  },
  {
    "text": "वामदेवप्रिया वेला वज्रिणी वसुदोहिनी ।\nवेदाक्षरपरीताङ्गी वाजपेयफलप्रदा ॥ १४३॥"
  },
  {
    "text": "वासवी वामजननी वैकुण्ठनिलया वरा ।\nव्यासप्रिया वर्मधरा वाल्मीकिपरिसेविता ॥ १४४॥"
  },
  {
    "text": "शाकम्भरी शिवा शान्ता शारदा शरणागतिः ।\nशातोदरी शुभाचारा शुम्भासुरविमर्दिनी ॥ १४५॥"
  },
  {
    "text": "शोभावती शिवाकारा शङ्करार्धशरीरिणी ।\nशोणा शुभाशया शुभ्रा शिरःसन्धानकारिणी ॥ १४६॥"
  },
  {
    "text": "शरावती शरानन्दा शरज्ज्योत्स्ना शुभानना ।\nशरभा शूलिनी शुद्धा शबरी शुकवाहना ॥ १४७॥"
  },
  {
    "text": "श्रीमती श्रीधरानन्दा श्रवणानन्ददायिनी ।\nशर्वाणी शर्वरीवन्द्या षड्भाषा षडृतुप्रिया ॥ १४८॥"
  },
  {
    "text": "षडाधारस्थिता देवी षण्मुखप्रियकारिणी ।\nषडङ्गरूपसुमतिसुरासुरनमस्कृता ॥ १४९॥"
  },
  {
    "text": "सरस्वती सदाधारा सर्वमङ्गलकारिणी ।\nसामगानप्रिया सूक्ष्मा सावित्री सामसम्भवा ॥ १५०॥"
  },
  {
    "text": "सर्वावासा सदानन्दा सुस्तनी सागराम्बरा ।\nसर्वैश्वर्यप्रिया सिद्धिः साधुबन्धुपराक्रमा ॥ १५१॥"
  },
  {
    "text": "सप्तर्षिमण्डलगता सोममण्डलवासिनी ।\nसर्वज्ञा सान्द्रकरुणा समानाधिकवर्जिता ॥ १५२॥"
  },
  {
    "text": "सर्वोत्तुङ्गा सङ्गहीना सद्गुणा सकलेष्टदा ।\nसरघा सूर्यतनया सुकेशी सोमसंहतिः ॥ १५३॥"
  },
  {
    "text": "हिरण्यवर्णा हरिणी ह्रीङ्कारी हंसवाहिनी ।\nक्षौमवस्त्रपरीताङ्गी क्षीराब्धितनया क्षमा ॥ १५४॥"
  },
  {
    "text": "गायत्री चैव सावित्री पार्वती च सरस्वती ।\nवेदगर्भा वरारोहा श्रीगायत्री पराम्बिका ॥ १५५॥"
  },
  {
    "text": "इति साहस्रकं नाम्नां गायत्र्याश्चैव नारद ।\nपुण्यदं सर्वपापघ्नं महासम्पत्तिदायकम् ॥ १५६॥"
  },
  {
    "text": "एवं नामानि गायत्र्यास्तोषोत्पत्तिकराणि हि ।\nअष्टम्यां च विशेषेण पठितव्यं द्विजैः सह ॥ १५७॥"
  },
  {
    "text": "जपं कृत्वा होमपूजाध्यानं कृत्वा विशेषतः ।\nयस्मै कस्मै न दातव्यं गायत्र्यास्तु विशेषतः ॥ १५८॥"
  },
  {
    "text": "सुभक्ताय सुशिष्याय वक्तव्यं भूसुराय वै ।\nभ्रष्टेभ्यः साधकेभ्यश्च बान्धवेभ्यो न दर्शयेत् ॥ १५९॥"
  },
  {
    "text": "यद्गृहे लिखितं शास्त्रं भयं तस्य न कस्यचित् ।\nचञ्चलापि स्थिरा भूत्वा कमला तत्र तिष्ठति ॥ १६०॥"
  },
  {
    "text": "इदं रहस्यं परमं गुह्याद्गुह्यतरं महत् ।\nपुण्यप्रदं मनुष्याणां दरिद्राणां निधिप्रदम् ॥ १६१॥"
  },
  {
    "text": "मोक्षप्रदं मुमुक्षूणां कामिनां सर्वकामदम् ।\nरोगाद्वै मुच्यते रोगी बद्धो मुच्येत बन्धनात् ॥ १६२॥"
  },
  {
    "text": "बह्महत्यासुरापानसुवर्णस्तेयिनो नराः ।\nगुरुतल्पगतो वापि पातकान्मुच्यते सकृत् ॥ १६३॥"
  },
  {
    "text": "असत्प्रतिग्रहाच्चैवाभक्ष्यभक्षाद्विशेषतः ।\nपाखण्डानृतमुख्येभ्यः पठनादेव मुच्यते ॥ १६४॥"
  },
  {
    "text": "इदं रहस्यममलं मयोक्तं पद्मजोद्भव ।\nब्रह्मसायुज्यदं नॄणां सत्यं सत्यं न संशयः ॥ १६५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nद्वादशस्कन्धे गायत्रीसहस्रनामस्तोत्रवर्णनं नाम षष्ठोऽध्यायः ॥ १२.६॥"
  },
  {
    "text": "१२.७ सप्तमोऽध्यायः । मन्त्रदीक्षाविधिवर्णनम् ।"
  },
  {
    "text": "नारद उवाच ।\nश्रुतं सहस्रनामाख्यं श्रीगायत्र्याः फलप्रदम् ।\nस्तोत्रं महोन्नतिकरं महाभाग्यकरं परम् ॥ १॥"
  },
  {
    "text": "अधुना श्रोतुमिच्छामि दीक्षालक्षणमुत्तमम् ।\nविना येन न सिध्येत देवीमन्त्रेऽधिकारिता ॥ २॥"
  },
  {
    "text": "ब्राह्मणानां क्षत्रियाणां विशां स्त्रीणां तथैव च ।\nसामान्यविधिना सर्वं विस्तरेण वद प्रभो ॥ ३॥"
  },
  {
    "text": "श्रीनारायण उवाच ।\nश‍ृणु दीक्षां प्रवक्ष्यामि शिष्याणां भावितात्मनाम् ।\nदेवाग्निगुरुपूजादावधिकारो यया भवेत् ॥ ४॥"
  },
  {
    "text": "दिव्यं ज्ञानं हि या दद्यात्कुर्यात्पापक्षयं तु या ।\nसैव दीक्षेति सम्प्रोक्ता वेदतन्त्रविशारदैः ॥ ५॥"
  },
  {
    "text": "अवश्यं सा तु कर्तव्या यतो बहुफला मता ।\nगुरुशिष्यावुभावत्राप्यतिशुद्धावपेक्षितौ ॥ ६॥"
  },
  {
    "text": "गुरुस्तु विधिवत्प्रातः कृत्यं सर्वं विधाय च ।\nस्नानसन्ध्यादिकं सर्वं यथाविधि विधाय च ॥ ७॥"
  },
  {
    "text": "कमण्डलुकरो मौनी गृहं यायात्सरित्तटात् ।\nयागमण्डपमासाद्य विशेत्तत्रासने वरे ॥ ८॥"
  },
  {
    "text": "आचम्य प्राणानायम्य गन्धपुष्पविमिश्रितम् ।\nसप्तवारास्त्रमन्त्रेण जप्तं वारि सुसाधयेत् ॥ ९॥"
  },
  {
    "text": "वारिणा तेन मतिमानस्त्रमन्त्रं समुच्चरन् ।\nप्रोक्षयेद्द्वारमखिलं ततः पूजां समाचरेत् ॥ १०॥"
  },
  {
    "text": "ऊर्ध्वोदुम्बरके देवं गणनाथं तथा श्रियम् ।\nसरस्वतीं नाममन्त्रैः पूजयेद्गन्धपुष्पकैः ॥ ११॥"
  },
  {
    "text": "द्वारदक्षिणशाखायां गङ्गां विघ्नेशमर्चयेत् ।\nद्वारस्य वामशाखायां क्षेत्रपालं च सूर्यजाम् ॥ १२॥"
  },
  {
    "text": "देहल्यां पूजयेदस्त्रदेवतामस्त्रमन्त्रतः ।\nसर्वं देवीमयं दृश्यमिति सञ्चिन्त्य सर्वतः ॥ १३॥"
  },
  {
    "text": "दिव्यानुत्सारयेद्विघ्नानस्त्रमन्त्रजपेन तु ।\nअन्तरिक्षगतान्विघ्नान्पादघातैस्तु भूमिगान् ॥ १४\nवामशाखां स्मृशन्पश्चात्प्रविशेद्दक्षिणाङ्घ्रिणा ।\nप्रविश्य कुम्भं संस्थाप्य सामान्यार्घ्यं विधाय च ॥ १५॥"
  },
  {
    "text": "तेन चार्घ्यजलेनापि नैरृत्यां दिशि पूजयेत् ।\nवास्तुनाथं पद्मयोनिं गन्धपुष्पाक्षतादिभिः ॥ १६॥"
  },
  {
    "text": "ततः कुर्यात्पञ्चगव्यं तेन चार्घ्योदकेन च ।\nतोरणस्तम्भपर्यन्तं प्रोक्षयेन्मण्डपं गुरुः ॥ १७॥"
  },
  {
    "text": "सर्वं देवीमयं चेदं भावयेन्मनसा किल ।\nमूलमन्त्रं जपन्भक्त्या प्रोक्षणं स्याच्छरणुना ॥ १८॥"
  },
  {
    "text": "शरमन्त्रं समुच्चार्य ताडयेन्मण्डपक्षमाम् ।\nहुम्मन्त्रं तु समुच्चार्य कुर्यादभ्युक्षणं ततः ॥ १९॥"
  },
  {
    "text": "धूपयेदन्तरं धूपैर्विकिरान् विकिरेत्ततः ।\nमार्जयेत्तांस्तु मार्जन्या कुशनिर्मितया पुनः ॥ २०॥"
  },
  {
    "text": "ईशानदिशि तत्पुञ्जं कृत्वा संस्थापयेन्मुने ।\nपुण्याहवाचनं कृत्वा दीनानाथांश्च तोषयेत् ॥ २१॥"
  },
  {
    "text": "विशेन्मृद्वासने पश्चान्नमस्कृत्य गुरुं निजम् ।\nप्राङ्मुखो विधिवद्ध्यात्वा देयमन्त्रस्य देवताम् ॥ २२॥"
  },
  {
    "text": "भूतशुद्ध्यादिकं कृत्वा पूर्वोक्तेनैव वर्त्मना ।\nऋष्यादिन्यासकं कुर्याद्देयमन्त्रस्य वै मुने ॥ २३॥"
  },
  {
    "text": "न्यसेन्मुनिं तु शिरसि मुखे छन्दः समीरितम् ।\nदेवतां हृदयाम्भोजे गुह्ये बीजं तु पादयोः ॥ २४॥"
  },
  {
    "text": "शक्तिं विन्यस्य पश्चात्तु तालत्रयरवात्ततः ।\nदिग्बन्धं कारयेत्पश्चाच्छोटिकाभिस्त्रिभिर्नरः ॥ २५॥"
  },
  {
    "text": "प्राणायामं ततः कृत्वा मूलमन्त्रमनुस्मरन् ।\nमातृकां विन्यसेद्देहे तत्प्रकारस्तथोच्यते ॥ २६॥"
  },
  {
    "text": "ॐ अं नम इति प्रोच्य न्यसेच्छिरसि मन्त्रवित् ।\nएवमेव तु सर्वेषु न्यसेक्त्यानेषु वै मुने ॥ २७॥"
  },
  {
    "text": "मूलमन्त्रं षडङ्गं च न्यसेदङ्गेषु सत्तमः ।\nअङ्गुष्ठादिष्वङ्गुलीषु हृदयादिषु च क्रमात् ॥ २८॥"
  },
  {
    "text": "नमः स्वाहावषड्युक्तैर्हुंवौषट्फट्पदान्वितैः ।\nप्रणवादियुतैर्मन्त्रैः षड्भिरेव षडङ्गकम् ॥ २९॥"
  },
  {
    "text": "वर्णन्यासादिकं पश्चान्मूलमन्त्रस्य योजयेत् ।\nस्थानेषु तत्तत्कल्पोक्तेष्विति न्यासविधिः स्मृतः ॥ ३०॥"
  },
  {
    "text": "ततो निजे शरीरेऽस्मिंश्चिन्तयेदासनं शुभम् ।\nदक्षांसे च न्यसेद्धर्मं वामांसे ज्ञानमेव च ॥ ३१॥"
  },
  {
    "text": "वामोरौ चापि वैराग्यं दक्षोरावथ विन्यसेत् ।\nऐश्वर्यं मुखदेशे तु मुने ध्यायेदधर्मकम् ॥ ३२॥"
  },
  {
    "text": "वामपार्श्वे नाभिदेशे दक्षपार्श्वे तथा पुनः ।\nनञादीश्चापि ज्ञानादीन्पूर्वोक्तानेव विन्यसेत् ॥ ३३॥"
  },
  {
    "text": "पादा धर्मादयः प्रोक्ताः पीठस्य मुनिसत्तम ।\nअधर्माद्यास्तु गात्राणि स्मृतानि मुनिपुङ्गवैः ॥ ३४॥"
  },
  {
    "text": "मध्येऽनन्तं हृदि स्थाने न्यसेन्मृद्वासने स्थले ।\nप्रपञ्चपद्मं विमलं तस्मिन्सूर्येन्दुपावकान् ॥ ३५॥"
  },
  {
    "text": "न्यसेत्कलायुतान्मन्त्री सङ्क्षेपात्ता वदाम्यहम् ।\nसूर्यस्य द्वादश कलास्ता इन्दोः षोडश स्मृताः ॥ ३६॥"
  },
  {
    "text": "दश वह्नेः कलाः प्रोक्तास्ताभिर्युक्तांस्तु तान्स्मरेत् ।\nसत्त्वं रजस्तमश्चैव न्यसेत्तेषामथोपरि ॥ ३७॥"
  },
  {
    "text": "आत्मानमन्तरात्मानं परमात्मानमेव च ।\nज्ञानात्मानं न्यसेद्विद्वानित्थं पीठस्य कल्पना ॥ ३८॥"
  },
  {
    "text": "अमुकासनाय नम इति मन्त्रेण साधकः ।\nआसनं पूजयित्वा तु तस्मिन्ध्यायेत्पराम्बिकाम् ॥ ३९॥"
  },
  {
    "text": "कल्पोक्तविधिना मन्त्री देयमन्त्रस्य देवताम् ।\nमानसैरुपचारैश्च पूजयेत्तां यथाविधि ॥ ४०॥"
  },
  {
    "text": "मुद्राः प्रदर्शयेद्विद्वान्कल्पोक्ता मोदकारिकाः ।\nयाभिर्विरचिताभिस्तु मोदो देव्यास्तु जायते ॥ ४१॥"
  },
  {
    "text": "श्रीनारायण उवाच ।\nततः स्ववामभागाग्रे षट्कोणोपरि वर्तुलम् ।\nचतुरस्रयुतं सम्यङ्मध्ये मण्डलमालिखेत् ॥ ४२॥"
  },
  {
    "text": "मध्ये त्रिकोणं संलिख्य शङ्खमुद्रां प्रदर्शयेत् ।\nषडङ्गानि च षट्कोणेष्वर्चयेत्कुसुमादिभिः ॥ ४३॥"
  },
  {
    "text": "अग्न्यादिषु तु कोणेषु षडङ्गार्चनमाचरेत् ।\nआधारपात्रमादाय शङ्खस्य मुनिसत्तम ॥ ४४॥"
  },
  {
    "text": "अस्त्रमन्त्रेण सम्प्रोक्ष्य स्थापयेत्तत्र मण्डले ।\nमं वह्निमण्डलायोक्त्वा ततो दशकलात्मने ॥ ४५॥"
  },
  {
    "text": "अमुकदेव्या अर्घ्यपात्रस्थानाय नम इत्यपि ।\nमन्त्रोऽयमुक्तः शङ्खस्याप्याधारस्थापने बुधैः ॥ ४६॥"
  },
  {
    "text": "आधारे पूर्वमारभ्य प्रदक्षिणक्रमेण तु ।\nदश वह्निकलाः पूज्या वह्निमण्डलसंस्थिताः ॥ ४७॥"
  },
  {
    "text": "ततो वै मूलमन्त्रेण प्रोक्षितं शङ्खमुत्तमम् ।\nस्थापयेत्तत्र चाधारे मूलमन्त्रमनुस्मरन् ॥ ४८॥"
  },
  {
    "text": "अं सूर्यमण्डलायोक्त्वा द्वादशान्ते कलात्मने ।\nअमुकदेव्यर्घ्यपात्राय नम इत्युच्चरेत्ततः ॥ ४९॥"
  },
  {
    "text": "शं शङ्खाय पदं प्रोच्य नम इत्येतदुच्चरेत् ।\nप्रोक्षयेत्तेन तं शङ्खं तस्मिन्द्वादश पूजयेत् ॥ ५०॥"
  },
  {
    "text": "सूर्यस्य द्वादश कलास्तपन्याद्या यथाक्रमम् ।\nविलोममातृकां प्रोच्य मूलमन्त्रं विलोमकम् ॥ ५१॥"
  },
  {
    "text": "जलैरापूरयेच्छङ्खं तत्र चेन्दोः कलां न्यसेत् ।\nॐ सोममण्डलायोक्त्वान्ते षोडशकलात्मने ॥ ५२॥"
  },
  {
    "text": "अमुकार्घ्यामृतायेति हृन्मन्त्रान्तो मनुः स्मृतः ।\nपूजयेन्मनुना तेन जलं तु सृणिमुद्रया ॥ ५३॥"
  },
  {
    "text": "तीर्थान्यावाह्य तत्रैवाप्यष्टकृत्वो जपेन्मनुम् ।\nषडङ्गानि जले न्यस्य हृदा सम्पूजयेदपः ॥ ५४॥"
  },
  {
    "text": "अष्टकृत्वो जपेन्मूलं छादयेन्मत्स्यमुद्रया ।\nततो दक्षिणदिग्भागे शङ्खस्य प्रोक्षणीं न्यसेत् ॥ ५५॥"
  },
  {
    "text": "शङ्खाम्बु किञ्चिन्निक्षिप्य प्रोक्षयेत्तेन सर्वतः ।\nपूजाद्रव्यं निजात्मानं विशुद्धं भावयेत्ततः ॥ ५६॥"
  },
  {
    "text": "श्रीनारायणाय उवाच ।\nततः स्वपुरतो वेद्यां सर्वतोभद्रमण्डलम् ।\nसंलिख्य कर्णिकामध्यं पूरयेच्छालितण्डुलैः ॥ ५७॥"
  },
  {
    "text": "आस्तीर्य दर्भांस्तत्रैव न्यसेत्कूर्चं सलक्षणम् ।\nआधारशक्तिमारभ्य पीठमन्वन्तमर्चयेत् ॥ ५८॥"
  },
  {
    "text": "निर्व्रणं कुम्भमादायाप्यस्त्राद्भिः क्षालितान्तरम् ।\nतन्तुना वेष्टयेत्तं तु त्रिगुणेनारुणेन च ॥ ५९॥"
  },
  {
    "text": "नवरत्नोदरं कूर्चयुतं गन्धादिपूजितम् ।\nस्थापयेत्तत्र पीठे तु तारमन्त्रेण देशिकः ॥ ६०॥"
  },
  {
    "text": "ऐक्यं कुम्भस्य पीठस्य भावयेत्पूरयेत्ततः ।\nमातृकां प्रतिलोमेन जपंस्तीर्थोदकैर्मुने ॥ ६१॥"
  },
  {
    "text": "मूलमन्त्रं च सञ्जप्य पूरयेद्देवताधिया ।\nअश्वत्थपनसाम्राणां कोमलैर्नवपल्लवैः ॥ ६२॥"
  },
  {
    "text": "छादयेत्कुम्भवदनं चषकं सफलाक्षतम् ।\nसंस्थापयेत मतिमान् वस्त्रयुग्मेन वेष्टयेत् ॥ ६३॥"
  },
  {
    "text": "प्राणस्थापनमन्त्रेण प्राणस्थापनमाचरेत् ।\nआवाहनादिमुद्राभिर्मोदयेद्देवतां पराम् ॥ ६४॥"
  },
  {
    "text": "ध्यायेत्तां परमेशानीं कल्पोक्तेन प्रकारतः ।\nस्वागतं कुशलप्रश्नं देव्या अग्रे समुच्चरेत् ॥ ६५॥"
  },
  {
    "text": "पाद्यं दद्यात्ततोऽप्यर्घ्यं ततश्चाचमनीयकम् ।\nमधुपर्कं च साभ्यङ्गं देव्यै स्नानं निवेदयेत् ॥ ६६॥"
  },
  {
    "text": "वाससी च ततो दद्याद्रक्ते क्षौमे सुनिर्मले ।\nनानामणिगणाकीर्णानाकल्पान्कल्पयेत्ततः ॥ ६७॥"
  },
  {
    "text": "मनुना पुटितैर्वर्णैर्मातृकाया विधानतः ।\nदेव्या अङ्गेषु विन्यस्य चन्दनाद्यैः समर्चयेत् ॥ ६८॥"
  },
  {
    "text": "गन्धः कालागुरुभवः कर्पूरेण समन्वितः ।\nकाश्मीरं चन्दनं चापि कस्तूरीसहितं मुने ॥ ६९॥"
  },
  {
    "text": "कुन्दपुष्पादिपुष्पाणि परदेव्यै समर्पयेत् ।\nधूपोऽगुरुपुरुव्रातोशीरचन्दनशर्कराः ॥ ७०॥"
  },
  {
    "text": "मधुमिश्राः स्मृता देव्याः प्रिया धूपात्मना सदा ।\nदीपाननेकान्दत्त्वाथ नैवेद्यं दर्शयेत्सुधीः ॥ ७१॥"
  },
  {
    "text": "प्रतिद्रव्यं जलं दद्यात्प्रोक्षणीस्थं न चान्यथा ।\nततः कुर्यादङ्गपूजां कल्पोक्तावरणानि च ॥ ७२॥"
  },
  {
    "text": "साङ्गां देवीमथाभ्यर्च्य वैश्वदेवं ततश्चरेत् ।\nदक्षिणे स्थण्डिलं कृत्वा तत्राधाय हुताशनम् ॥ ७३॥"
  },
  {
    "text": "मूर्तिस्थां देवतां तत्रावाह्य सम्पूज्य च क्रमात् ।\nतारव्याहृतिभिर्हुत्वा मूलमन्त्रेण वै ततः ॥ ७४॥"
  },
  {
    "text": "पञ्चविंशतिवारं तु पायसेन ससर्पिषा ।\nहुनेत्पश्चाद्व्याहृतिभिः पुनश्च जुहुयान्मुने ॥ ७५॥"
  },
  {
    "text": "गन्धाद्यैरर्चयित्वा च देवीं पीठे तु योजयेत् ।\nवह्निं विसृज्य हविषा परितो विकिरेद्बलिम् ॥ ७६॥"
  },
  {
    "text": "देवतायाः पार्षदेभ्यो गन्धपुष्पादिसंयुतान् ।\nपञ्चोपचारान्दत्त्वाथ ताम्बूलं छत्रचामरे ॥ ७७॥"
  },
  {
    "text": "दद्याद्देव्यै ततो मन्त्रं सहस्रावृत्तितो जपेत् ।\nजपं समर्प्य चैशान्यां विकिरे दिशि संस्थिते ॥ ७८॥"
  },
  {
    "text": "कर्करीं स्थापयेत्तस्यां दुर्गामावाह्य पूजयेत् ।\nरक्ष रक्षेति चोच्चार्य नालमुक्तेन वारिणा ॥ ७९॥"
  },
  {
    "text": "अस्त्रमन्त्रं जपन्देशं सेचयेत्तु प्रदक्षिणम् ।\nकर्करीं स्थापयेत्स्थाने पूजयेच्चास्त्रदेवताम् ॥ ८०॥"
  },
  {
    "text": "पश्चाद्गुरुस्तु शिष्येण सह भुञ्जीत वाग्यतः ।\nतस्यां रात्रौ तु तद्वेद्यां निद्रां कुर्यात्प्रयत्नतः ॥ ८१॥"
  },
  {
    "text": "श्रीनारायण उवाच ।\nततः कुण्डस्य संस्कारं स्थण्डिलस्य च वा मुने ।\nप्रवक्ष्यामि समासेन यथाविधि विधानतः ॥ ८२॥"
  },
  {
    "text": "मूलमन्त्रं समुच्चार्य वीक्षयेदस्त्रमन्त्रतः ।\nप्रोक्षयेत्ताडनं कुर्यात्तेनैव कवचेन तु ॥ ८३॥"
  },
  {
    "text": "अभ्युक्षणं समुद्दिष्टं तिस्रस्तिस्रस्ततः परम् ।\nप्रागग्रा उदगग्राश्च लिखेल्लेखाः समन्ततः ॥ ८४॥"
  },
  {
    "text": "प्रणवेन समभ्युक्ष्य पीठं देव्याः समर्चयेत् ।\nआधारशक्तिमारभ्य पीठमन्त्रावसानकम् ॥ ८५॥"
  },
  {
    "text": "तस्मिन्पीठे समावाह्य शिवौ परमकारणौ ।\nगन्धाद्यैरुपचारैश्च पूजयेत्तौ समाहितः ॥ ८६॥"
  },
  {
    "text": "देवीं ध्यायेदृतुस्नातां संसक्तां शङ्करेण तु ।\nकामातुरां तयोः क्रीडां किञ्चित्कालं विभावयेत् ॥ ८७॥"
  },
  {
    "text": "अथ वह्निं समादाय पात्रेण पुरतो न्यसेत् ।\nक्रव्यादांशं परित्यज्य पूर्वोक्तैर्वीक्षणादिभिः ॥ ८८॥"
  },
  {
    "text": "संस्कृत्य वह्निं रं बीजमुच्चार्य तदनन्तरम् ।\nचैतन्यं योजयेत्तस्मिन्प्रणवेनाभिमन्त्रयेत् ॥ ८९॥"
  },
  {
    "text": "सप्तवारं ततो धेनुमुद्रां सन्दर्शयेद्गुरुः ।\nशरेण रक्षितं कृत्वा तनुत्रेणावगुण्ठयेत् ॥ ९०॥"
  },
  {
    "text": "अर्चितं त्रिः परिभ्राम्य प्रादक्षिण्येन सत्तमः ।\nकुण्डोपरि जपंस्तारं जानुस्पृष्टमहीतलः ॥ ९१॥"
  },
  {
    "text": "शिवबीजधिया देव्या योनौ वह्निं विनिक्षिपेत् ।\nआचामयेत्ततो देवं देवीं च जगदम्बिकाम् ॥ ९२॥"
  },
  {
    "text": "चित्पिङ्गल हनदहपचयुग्मं ततः परम् ।\nसर्वज्ञाज्ञापय स्वाहा मन्त्रोऽयं वह्निदीपने ॥ ९३॥"
  },
  {
    "text": "अग्निं प्रज्वलितं वन्दे जातवेदं हुताशनम् ।\nसुवर्णवर्णममलं समिद्धं विश्वतोमुखम् ॥ ९४॥"
  },
  {
    "text": "मन्त्रेणानेन तं वह्निं स्तुवीत परमादरात् ।\nततो न्यसेद्वह्निमन्त्रं षडङ्गं देशिकोत्तमः ॥ ९५॥"
  },
  {
    "text": "सहस्रार्चिः स्वस्तिपूर्ण उत्तिष्ठपुरुषः स्मृतः ।\nधूमव्यापी सप्तजिह्वो धनुर्धर इति क्रमात् ॥ ९६॥"
  },
  {
    "text": "जातियुक्ताः षडङ्गाः स्युः पूर्वस्थानेषु विन्यसेत् ।\nध्यायेद्वह्निं हेमवर्णं त्रिनेत्रं पद्मसंस्थितम् ॥ ९७॥"
  },
  {
    "text": "इष्टशक्तिस्वस्तिकाभीर्धारकं मङ्गलं परम् ।\nपरिषिञ्चेत्ततः कुण्डं मेखलोपरि मन्त्रवित् ॥ ९८॥"
  },
  {
    "text": "दर्भैः परिस्तरेत्पश्चात्परिधीन्विन्यसेदथ ।\nत्रिकोणवृत्तषट्कोणं साष्टपत्रं सभूपुरम् ॥ ९९॥"
  },
  {
    "text": "यन्त्रं विभावयेद्वह्नेः पूर्वं वा संलिखेदथ ।\nतन्मध्ये पूजयेद्वह्निं मन्त्रेणानेन वै मुने ॥ १००॥"
  },
  {
    "text": "वैश्वानर ततो जातवेदः पश्चादिहावह ।\nलोहिताक्षपदं प्रोक्त्वा सर्वकर्माणि साधय ॥ १०१॥"
  },
  {
    "text": "वह्निजायान्तको मन्त्रस्तेन वह्निं तु पूजयेत् ।\nमध्ये षट्स्वपि कोणेषु हिरण्या गगना तथा ॥ १०२॥"
  },
  {
    "text": "रक्ता कृष्णा सुप्रभा च बहुरूपातिरक्तिका ।\nपूजयेत्सप्तजिह्वास्ताः केसरेष्वङ्गपूजनम् ॥ १०३॥"
  },
  {
    "text": "दलेषु पूजयेन्मूर्तीः शक्तिस्वस्तिकधारिणी ।\nजातवेदाः सप्तजिह्वो हव्यवाहन एव च ॥ १०४॥"
  },
  {
    "text": "अश्वोदरजसंज्ञोऽन्यः पुनर्वैश्वानराह्वयः ।\nकौमारतेजाः स्याद्विश्वमुखो देवमुखः स्मृतः ॥ १०५॥"
  },
  {
    "text": "ताराग्नये पदाद्याः स्युर्नत्यन्ता वह्निमूर्तयः ।\nलोकपालांश्चतुर्दिक्षु वज्राद्यायुधसंयुतान् ॥ १०६॥"
  },
  {
    "text": "श्रीनारायण उवाच ।\nततः स्रुक्स्रुवसंस्कारावाज्यसंस्कार एव च ।\nकृत्वा होमं ततः कुर्यात्स्रुवेणादाय वै घृतम् ॥ १०७॥"
  },
  {
    "text": "दक्षिणाद्घृतभागात्तु वह्नेर्दक्षिणलोचने ।\nजुहुयादग्नये स्वाहेत्येवं वै वामतोऽन्यतः ॥ १०८॥"
  },
  {
    "text": "सोमाय स्वाहेति मध्याद्घृतमादाय सत्तम ।\nअग्नीषोमाभ्यां स्वाहेति मध्यनेत्रे हुनेत्ततः ॥ ११२॥"
  },
  {
    "text": "पुनर्दक्षिणभागात्तु घृतमादाय वै मुखे ।\nअग्नये स्विष्टकृत्स्वाहेत्यनेनैव हुनेत्ततः ॥ ११०॥"
  },
  {
    "text": "सताराभिर्व्याहृतिभिर्जुहुयादथ साधकः ।\nजुहुयादग्निमन्त्रेण त्रिवारं तु ततः परम् ॥ १११॥"
  },
  {
    "text": "ततस्तु प्रणवेनैवाप्यष्टावष्टौ घृताहुतीः ।\nगर्भाधानादिसंस्कारकृते तु जुहुयान्मुने ॥ ११२॥"
  },
  {
    "text": "गर्भाधानं पुंसवनं सीमन्तोन्नयनं ततः ।\nजातकर्म नामकर्माप्युपनिष्क्रमणं तथा ॥ ११३॥"
  },
  {
    "text": "अन्नाशनं तथा चूडा व्रतबन्धस्तथैव च ।\nमहानाम्न्यं व्रतं पश्चात्तथौपनिषदं व्रतम् ॥ ११४॥"
  },
  {
    "text": "गोदानोद्वाहकौ प्रोक्ताः संस्काराः श्रुतिचोदिताः ।\nततः शिवं पार्वतीं च पूजयित्वा विसर्जयेत् ॥ ११५॥"
  },
  {
    "text": "जुहुयात्पञ्च समिधो वह्निमुद्दिश्य साधकः ।\nपश्चादावरणानां चाप्येकैकामाहुतिं हुनेत् ॥ ११६॥"
  },
  {
    "text": "घृतं स्रुचि समादाय चतुर्वारं स्रुवेण च ।\nपिधाय तां तु तेनैव मुने तिष्ठन्निजासने ॥ ११७॥"
  },
  {
    "text": "वौषडन्तेन मनुना वह्नेस्तु जुहुयात्ततः ।\nमहागणेशमन्त्रेण जुहुयादाहुतीर्दश ॥ ११८॥"
  },
  {
    "text": "वह्नौ पीठं समभ्यर्च्य देयमन्त्रस्य देवताम् ।\nवह्नौ ध्यात्वा तु तद्वक्त्रे पञ्चविंशतिसङ्ख्यया ॥ ११९॥"
  },
  {
    "text": "मूलमन्त्रेण जुहुयाद्वक्त्रैकीकरणाय च ।\nवह्निदेवतयोरैक्यं भावयन्नात्मना सह ॥ १२०॥"
  },
  {
    "text": "एकीभूतं भावयेत्तु ततस्तु साधकोत्तमः ।\nषडङ्गं देवतानां च जुहुयादाहुतीः पृथक् ॥ १२१॥"
  },
  {
    "text": "एकादशैव जुहुयादाहुतीर्मुनिसत्तम ।\nएतेन नाडीसन्धानं वह्निदेवतयोर्मुने ॥ १२२॥"
  },
  {
    "text": "एकैकक्रमयोगेनाप्यावृत्तीनां तथैव च ।\nएकैकक्रमयोगेन घृतेन जुहुयान्मुने ॥ १२३॥"
  },
  {
    "text": "ततः कल्पोक्तद्रव्यैस्तु जुहुयादथवा तिलैः ।\nदेवतामूलमन्त्रेण गजान्तकसहस्रकम् ॥ १२४॥"
  },
  {
    "text": "एवं हुत्वा ततो देवीं सन्तुष्टां भावयेन्मुने ।\nतथैवावृतिदेवीश्च वह्न्याद्या देवता अपि ॥ १२५॥"
  },
  {
    "text": "ततः शिष्यं च सुस्नातं कृतसम्यादिकक्रियम् ।\nवस्त्रद्वययुतं स्वर्णाभरणेन समन्वितम् ॥ १२६॥"
  },
  {
    "text": "कमण्डलुकरं शुद्धं कुण्डस्यान्तिकमानयेत् ।\nनमस्कृत्य ततः शिष्यो गुरूनथ सभासदः ॥ १२७॥"
  },
  {
    "text": "कुलदेवं नमस्कृत्य विशेत्तत्राथ विष्टरे ।\nगुरुस्ततस्तु तं शिष्यं कृपादृष्ट्या विलोकयेत् ॥ १२८॥"
  },
  {
    "text": "तच्चैतन्यं निजे देहे भावयेत्सङ्गतं त्विति ।\nततः शिष्यतनुस्थानामध्वनां परिशोधनम् ॥ १२९॥"
  },
  {
    "text": "कुर्यात्तु होमतो विद्वान्दिव्यदृष्ट्यवलोकनात् ।\nयेन जायेत शुद्धात्मा योग्यो देवाद्यनुग्रहे ॥ १३०॥"
  },
  {
    "text": "श्रीनारायण उवाच ।\nतनौ ध्यायेत्तु शिष्यस्य षडध्वनः कमेण तु ।\nपादयोस्तु कलाध्वानमन्धौ तत्त्वाध्वकं पुनः ॥ १३१॥"
  },
  {
    "text": "नाभौ तु भुवनाध्वानं वर्णाध्वानं तथा हृदि ।\nपदाध्वानं तथा भाले मन्त्राध्वानं तु मूर्धनि ॥ १३२॥"
  },
  {
    "text": "शिष्यं स्पृशंस्तु कूर्चेन तिलैराज्यपरिप्लुतैः ।\nशोधयाम्यमुमध्वानं स्वाहेति मनुमुच्चरन् ॥ १३३॥"
  },
  {
    "text": "ताराढ्यं जुहुयादष्टवारं प्रत्यध्वमेव हि ।\nषडध्वनस्ततस्तांस्तु लीनान् ब्रह्मणि भावयेत् ॥ १३४॥"
  },
  {
    "text": "पुनरुत्पादयेत्तस्मात्सृष्टिमार्गेण वै गुरुः ।\nआत्मस्थितं तच्चैतन्यं पुनः शिष्ये तु योजयेत् ॥ १३५॥"
  },
  {
    "text": "पूर्णाहुतिं ततो हुत्वा देवतां कलशे नयेत् ।\nपुनर्व्याहृतिभिर्हुत्वा वह्नेरङ्गाहुतीस्तथा ॥ १३६॥"
  },
  {
    "text": "एकैकशो गुरुर्दत्त्वा विसृजेद्वह्निमात्मनि ।\nततः शिष्यस्य नेत्रे तु बध्नीयाद्वाससा गुरुः ॥ १३७॥"
  },
  {
    "text": "नेत्रमन्त्रेण तं शिष्यं कुण्डतो मण्डलं नयेत् ।\nपुष्पाञ्जलिं मुख्यदेव्यां कारयेच्छिष्यहस्ततः ॥ १३८॥"
  },
  {
    "text": "नेत्रबन्धं निराकृत्य वेशयेत्कुशविष्टरे ।\nभूतशुद्धिं शिष्यदेहे कुर्यात्प्रोक्तेन वर्त्मना ॥ १३९॥"
  },
  {
    "text": "मन्त्रोदितांस्तथा न्यासान्कृत्वा शिष्यतनौ ततः ।\nमण्डले वेशयेच्छिष्यमन्यस्मिन्कुम्भसंस्थितान् ॥ १४०॥"
  },
  {
    "text": "पल्लवाञ्छिष्यशिरसि विन्यसेन्मातृकां जपेत् ।\nकलशस्थजलैः शिष्यं स्नापयेद्देवतात्मकैः ॥ १४१॥"
  },
  {
    "text": "वर्धनीजलसेकं च कुर्याद्रक्षार्थमञ्जसा ।\nततः शिष्यः समुत्थाय वाससी परिधाय च ॥ १४२॥"
  },
  {
    "text": "कृतभस्मावलेपश्च संविशेद्गुरुसन्निधौ ।\nततो गुरुः स्वकीयात्तु हृदयान्निर्गतां शिवाम् ॥ १४३॥"
  },
  {
    "text": "प्रविष्टां शिष्यहृदये भावयेत्करुणानिधिः ।\nपूजयेद्गन्धपुष्पाद्यैरैक्यं वै भावयंस्तयोः ॥ १४४॥"
  },
  {
    "text": "ततस्त्रिंशो दक्षकर्णे शिष्यस्योपदिशेद्गुरुः ।\nमहामन्त्रं महादेव्याः स्वहस्तं शिरसि न्यसन् ॥ १४५॥"
  },
  {
    "text": "अष्टोत्तरशतं मन्त्रं शिष्योऽपि प्रजपेन्मुने ।\nदण्डवत्प्रणमेद्भूमौ तं गुरुं देवतात्मकम् ॥ १४६॥"
  },
  {
    "text": "सर्वस्वमर्पयेत्तस्मै यावज्जीवमनन्यधीः ।\nऋत्विग्भ्यो दक्षिणां दत्त्वा ब्राह्मणांश्चापि भोजयेत् ॥ १४७॥"
  },
  {
    "text": "सुवासिनीः कुमारीश्च बटुकांश्चैव सर्वशः ।\nदीनानाथान्दरिद्रांश्च वित्तशाठ्यविवर्जितः ॥ १४८॥"
  },
  {
    "text": "कृतार्थतां स्वस्य बुद्ध्वा नित्यमाराधयेन्मनुम् ।\nइति ते कथितः सम्यग्दीक्षाविधिरनुत्तमः ॥ १४९॥"
  },
  {
    "text": "विमृश्यैतदशेषेण भज देवीपदाम्बुजम् ।\nनान्यस्तु परमो धर्मो ब्राह्मणस्यात्र विद्यते ॥ १५०॥"
  },
  {
    "text": "वैदिकः स्वस्वगृह्योक्तक्रमेणोपदिशेन्मनुम् ।\nतान्त्रिकस्तन्त्ररीत्या तु स्थितिरेषा सनातनी ॥ १५१॥"
  },
  {
    "text": "तत्तदुक्तप्रयोगांस्ते ते ते कुर्युर्न चान्यथा ।\nश्रीनारायण उवाच ।\nइति सर्वं मयाख्यातं यत्पृष्टं नारद त्वया ॥ १५२॥"
  },
  {
    "text": "अतः परं पराम्बाया भज नित्यं पदाम्बुजम् ।\nनित्यमाराध्य तच्चाहं निर्वृतिं परमां गतः ॥ १५३॥"
  },
  {
    "text": "व्यास उवाच ।\nइति राजन्नारदाय प्रोक्त्वा सर्वमनुत्तमम् ।\nसमाधिमीलिताक्षस्तु दध्यौ देवीपदाम्बुजम् ॥ १५४॥"
  },
  {
    "text": "नारायणस्तु भगवान् मुनिवर्यशिखामणिः ।\nनारदोऽपि ततो नत्वा गुरुं नारायणं परम् ।\nजगाम सद्यस्तपसे देवीदर्शनलालसः ॥ १५५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nद्वादशस्कन्धे मन्त्रदीक्षाविधिवर्णनं नाम सप्तमोऽध्यायः ॥ १२.७॥"
  },
  {
    "text": "१२.८ अष्टमोऽध्यायः । पराशक्तेराविर्भाववर्णनम् ।"
  },
  {
    "text": "जनमेजय उवाच ।\nभगवन्सर्वधर्मज्ञ सर्वशास्त्रवतांवर ।\nद्विजातीनां तु सर्वेषां शक्त्युपास्तिः श्रुतीरिता ॥ १॥"
  },
  {
    "text": "सन्ध्याकालत्रयेऽन्यस्मिन् काले नित्यतया विभो ।\nतां विहाय द्विजाः कस्माद्गृह्णीयुश्चान्यदेवताः ॥ २॥"
  },
  {
    "text": "दृश्यन्ते वैष्णवाः केचिद्गाणपत्यास्तथापरे ।\nकापालिकाश्चीनमार्गरता वल्कलधारिणः ॥ ३॥"
  },
  {
    "text": "दिगम्बरास्तथा बौद्धाश्चार्वार्का एवमादयः ।\nदृश्यन्ते बहवो लोके वेदश्रद्धाविवर्जिताः ॥ ४॥"
  },
  {
    "text": "किमत्र कारणं ब्रह्मंस्तद्भवान् वक्तुमर्हति ।\nबुद्धिमन्तः पण्डिताश्च नानातर्कविचक्षणाः ॥ ५॥"
  },
  {
    "text": "अपि सन्त्येव वेदेषु श्रद्धया तु विवर्जिताः ।\nन हि कश्चित्स्वकल्याणं बुद्ध्या हातुमिहेच्छति ॥ ६॥"
  },
  {
    "text": "किमत्र कारणं तस्माद्वद वेदविदांवर ।\nमणिद्वीपस्य महिमा वर्णितो भवता पुरा ॥ ७॥"
  },
  {
    "text": "कीदृक् तदस्ति यद्देव्याः परं स्थानं महत्तरम् ।\nतच्चापि वद भक्ताय श्रद्दधानाय मेऽनघ ॥ ८॥"
  },
  {
    "text": "प्रसन्नास्तु वदन्त्येव गुरवो गुह्यमप्युत ।\nसूत उवाच ।\nइति राज्ञो वचः श्रुत्वा भगवान् बादरायणः ॥ ९॥"
  },
  {
    "text": "निजगाद ततः सर्वं क्रमेणैव मुनीश्वराः ।\nयच्छ्रुत्वा तु द्विजातीनां वेदश्रद्धा विवर्धते ॥ १०॥"
  },
  {
    "text": "व्यास उवाच ।\nसम्यक्पृष्टं त्वया राजन् समये समयोचितम् ।\nवुद्धिमानसि वेदेषु श्रद्धावांश्चैव लक्ष्यसे ॥ ११॥"
  },
  {
    "text": "पूर्वं मदोद्धता दैत्या देवैर्युद्धं तु चक्रिरे ।\nशतवर्षं महाराज महाविस्मयकारकम् ॥ १२॥"
  },
  {
    "text": "नानाशस्त्रप्रहरणं नानामायाविचित्रितम् ।\nजगत्क्षयकरं नूनं तेषां युद्धमभून्नृप ॥ १३॥"
  },
  {
    "text": "पराशक्तिकृपावेशाद्देवैर्दैत्या जिता युधि ।\nभुवं स्वर्गं परित्यज्य गताः पातालवेश्मनि ॥ १४॥"
  },
  {
    "text": "ततः प्रहर्षिता देवाः स्वपराक्रमवर्णनम् ।\nचक्रुः परस्परं मोहात्साभिमानाः समन्ततः ॥ १५॥"
  },
  {
    "text": "जयोऽस्माकं कुतो न स्यादस्माकं महिमा यतः ।\nसर्वोत्तरः कुत्र दैत्याः पामरा निष्पराक्रमाः ॥ १६॥"
  },
  {
    "text": "सृष्टिस्थितिक्षयकरा वयं सर्वे यशस्विनः ।\nअस्मदग्रे पामराणां दैत्यानां चैव का कथा ॥ १७॥"
  },
  {
    "text": "पराशक्तिप्रभावं ते न ज्ञात्वा मोहमागताः ।\nतेषामनुग्रहं कर्तुं तदैव जगदम्बिका ॥ १८॥"
  },
  {
    "text": "प्रादुरासीत्कृपापूर्णा यक्षरूपेण भूमिप ।\nकोटिसूर्यप्रतीकाशं चन्द्रकोटिसुशीतलम् ॥ १९॥"
  },
  {
    "text": "विद्युत्कोटिसमानाभं हस्तपादादिवर्जितम् ।\nअदृष्टपूर्वं तद्दृष्ट्वा तेजः परमसुन्दरम् ॥ २०॥"
  },
  {
    "text": "सविस्मयास्तदा प्रोचुः किमिदं किमिदं त्विति ।\nदैत्यानां चेष्टितं किं वा माया कापि महीयसी ॥ २१॥"
  },
  {
    "text": "केनचिन्निर्मिता वाथ देवानां स्मयकारिणी ।\nसम्भूय ते तदा सर्वे विचारं चक्रुरुत्तमम् ॥ २२॥"
  },
  {
    "text": "यक्षस्य निकटे गत्वा प्रष्टव्यं कस्त्वमित्यपि ।\nबलाबलं ततो ज्ञात्वा कर्तव्या तु प्रतिक्रिया ॥ २३॥"
  },
  {
    "text": "ततो वह्निं समाहूय प्रोवाचेन्द्रः सुराधिपः ।\nगच्छ वह्ने त्वमस्माकं यतोऽसि मुखमुत्तमम् ॥ २४॥"
  },
  {
    "text": "ततो गत्वा तु जानीहि किमिदं यक्षमित्यपि ।\nसहस्राक्षवचः श्रुत्वा स्वपराक्रमगर्भितम् ॥ २५॥"
  },
  {
    "text": "वेगात्स निर्गतो वह्निर्ययौ यक्षस्य सन्निधौ ।\nतदा प्रोवाच यक्षस्तं त्वं कोऽसीति हुताशनम् ॥ २६॥"
  },
  {
    "text": "वीर्यं च त्वयि किं यत्तद्वद सर्वं ममाग्रतः ।\nअग्निरस्मि तथा जातवेदा अस्मीति सोऽब्रवीत् ॥ २७॥"
  },
  {
    "text": "सर्वस्य दहने शक्तिर्मयि विश्वस्य तिष्ठति ।\nतदा यक्षं परं तेजस्तदग्रे निदधौ तृणम् ॥ २८॥"
  },
  {
    "text": "दहैनं यदि ते शक्तिर्विश्वस्य दहनेऽस्ति हि ।\nतदा सर्वबलेनैवाकरोद्यत्नं हुताशनः ॥ २९॥"
  },
  {
    "text": "न शशाक तृणं दग्धुं लज्जितोऽगात्सुरान्प्रति ।\nपृष्टे देवैस्तु वृत्तान्ते सर्वं प्रोवाच हव्यभुक् ॥ ३०॥"
  },
  {
    "text": "वृथाभिमानो ह्यस्माकं सर्वेशत्वादिके सुराः ।\nततस्तु वृत्रहा वायुं समाहूयेदमब्रवीत् ॥ ३१॥"
  },
  {
    "text": "त्वयि प्रोतं जगत्सर्वं त्वच्चेष्टाभिस्तु चेष्टितम् ।\nत्वं प्राणरूपः सर्वेषां सर्वशक्तिविधारकः ॥ ३२॥"
  },
  {
    "text": "त्वमेव गत्वा जानीहि किमिदं यक्षमित्यपि ।\nनान्यः कोऽपि समर्थोऽस्ति ज्ञातुं यक्षं परं महः ॥ ३३॥"
  },
  {
    "text": "सहस्राक्षवचः श्रुत्वा गुणगौरवगुम्फितम् ।\nसाभिमानो जगामाशु यत्र यक्षं विराजते ॥ ३४॥"
  },
  {
    "text": "यक्षं दृष्ट्वा ततो वायुं प्रोवाच मृदुभाषया ।\nकोऽसि त्वं त्वयि का शक्तिर्वद सर्वं ममाग्रतः ॥ ३५॥"
  },
  {
    "text": "ततो यक्षवचः श्रुत्वा गर्वेण मरुदब्रवीत् ।\nमातरिश्वाहमस्मीति वायुरस्मीति चाब्रवीत् ॥ ३६॥"
  },
  {
    "text": "वीर्यं तु मयि सर्वस्य चालने ग्रहणेऽस्ति हि ।\nमच्चेष्टया जगत्सर्वं सर्वव्यापारवद्भवेत् ॥ ३७॥"
  },
  {
    "text": "इति श्रुत्वा वायुवाणीं निजगाद परं महः ।\nतृणमेतत्तवाग्रे यत्तच्चालय यथेप्सितम् ॥ ३८॥"
  },
  {
    "text": "नोचेद्गर्वं विहायैनं लज्जितो गच्छ वासवम् ।\nश्रुत्वा यक्षवचो वायुः सर्वशक्तिसमन्वितः ॥ ३९॥"
  },
  {
    "text": "उद्योगमकरोत्तच्च स्वस्थानान्न चचाल ह ।\nलज्जितोऽगाद्देवपार्श्वे हित्वा गर्वं स चानिलः ॥ ४०॥"
  },
  {
    "text": "वृत्तान्तमवदत्सर्वं गर्वनिर्वापकारणम् ।\nनैतंज्ञातुं समर्थाः स्म मिथ्यागर्वाभिमानिनः ॥ ४१॥"
  },
  {
    "text": "अलौकिकं भाति यक्षं तेजः परमदारुणम् ।\nततः सर्वे सुरगणाः सहस्राक्षं समूचिरे ॥ ४२॥"
  },
  {
    "text": "देवराडसि यस्मात्त्वं यक्षं जानीहि तत्त्वतः ।\nतत इन्द्रो महागर्वात्तद्यक्षं समुपाद्रवत् ॥ ४३॥"
  },
  {
    "text": "प्राद्रवच्च परं तेजो यक्षरूपं परात्परम् ।\nअन्तर्धानं ततः प्राप तद्यक्षं वासवाग्रतः ॥ ४४॥"
  },
  {
    "text": "अतीव लज्जितो जातो वासवो देवराडपि ।\nयक्षसम्भाषणाभावाल्लघुत्वं प्राप चेतसि ॥ ४५॥"
  },
  {
    "text": "अतः परं न गन्तव्यं मया तु सुरसंसदि ।\nकिं मया तत्र वक्तव्यं स्वलघुत्वं सुरान्प्रति ॥ ४६॥"
  },
  {
    "text": "देहत्यागो वरस्तस्मान्मानो हि महतां धनम् ।\nमाने नष्टे जीवितं तु मृतितुल्यं न संशयः ॥ ४७॥"
  },
  {
    "text": "इति निश्चित्य तत्रैव गर्वं हित्वा सुरेश्वरः ।\nचरित्रमीदृशं यस्य तमेव शरणं गतः ॥ ४८॥"
  },
  {
    "text": "तस्मिन्नेव क्षणे जाता व्योमवाणी नभस्तले ।\nमायाबीजं सहस्राक्ष जप तेन सुखी भव ॥ ४९॥"
  },
  {
    "text": "ततो जजाप परमं मायाबीजं परात्परम् ।\nलक्षवर्षं निराहारो ध्यानमीलितलोचनः ॥ ५०॥"
  },
  {
    "text": "अकस्माच्चैत्रमासीयनवम्यां मध्यगे रवौ ।\nतदेवाविरभूत्तेजस्तस्मिन्नेव स्थले पुनः ॥ ५१॥"
  },
  {
    "text": "तेजोमण्डलमध्ये तु कुमारीं नवयौवनाम् ।\nभास्वज्जपाप्रसूनाभां बालकोटिरविप्रभाम् ॥ ५२॥"
  },
  {
    "text": "बालशीतांशमुकुटां वस्त्रान्तर्व्यञ्जितस्तनीम् ।\nचतुर्भिर्वरहस्तैस्तु वरपाशाङ्कुशाभयान् ॥ ५३॥"
  },
  {
    "text": "दधानां रमणीयाङ्गीं कोमलाङ्गलतां शिवाम् ।\nभक्तकल्पद्रुमामम्बां नानाभूषणभूषिताम् ॥ ५४॥"
  },
  {
    "text": "त्रिनेत्रां मल्लिकामालाकबरीजूटशोभिताम् ।\nचतुर्दिक्षु चतुर्वेदैर्मूर्तिमद्भिरभिष्टुताम् ॥ ५५॥"
  },
  {
    "text": "दन्तच्छटाभिरभितः पद्मरागीकृतक्षमाम् ।\nप्रसन्तस्मेरवदनां कोटिकन्दर्पसुन्दराम् ॥ ५६॥"
  },
  {
    "text": "रक्ताम्बरपरीधानां रक्तचन्दनचर्चिताम् ।\nउमाभिधानां पुरतो देवीं हैमवतीं शिवाम् ॥ ५७॥"
  },
  {
    "text": "निर्व्याजकरुणामूर्तिं सर्वकारणकारणाम् ।\nददर्श वासवस्तत्र प्रेमगद्गदितान्तरः ॥ ५८॥"
  },
  {
    "text": "प्रेमाश्रुपूर्णनयनो रोमाञ्चिततनुस्ततः ।\nदण्डवत्प्रणनामाथ पादयोर्जगदीशितुः ॥ ५९॥"
  },
  {
    "text": "तुष्टाव विविधैः स्तोत्रैर्भक्तिसन्नतकन्धरः ।\nउवाच परमप्रीतः किमिदं यक्षमित्यपि ॥ ६०॥"
  },
  {
    "text": "प्रादुर्भूतं च कस्मात्तद्वद सर्वं सुशोभने ।\nइति तस्य वचः श्रुत्वा प्रोवाच करुणार्णवा ॥ ६१॥"
  },
  {
    "text": "रूपं मदीयं ब्रह्मैतत्सर्वकारणकारणम् ।\nमायाधिष्ठानभूतं तु सर्वसाक्षि निरामयम् ॥ ६२॥"
  },
  {
    "text": "सर्वे वेदा यत्पदमामनन्ति\nतपांसि सर्वाणि च यद्वदन्ति ।\nयदिच्छन्तो ब्रह्मचर्यं चरन्ति\nतत्ते पदं सङ्ग्रहेण ब्रवीमि ॥ ६३॥"
  },
  {
    "text": "ओमित्येकाक्षरं ब्रह्म तदेवाहुश्च ह्रींमयम् ।\nद्वे बीजे मम मन्त्रौ स्तो मुख्यत्वेन सुरोत्तम ॥ ६४॥"
  },
  {
    "text": "भागद्वयवती यस्मात्सृजामि सकलं जगत् ।\nतत्रैकभागः सम्प्रोक्तः सच्चिदानन्दनामकः ॥ ६५॥"
  },
  {
    "text": "मायाप्रकृतिसंज्ञस्तु द्वितीयो भाग ईरितः ।\nसा च माया परा शक्तिः शक्तिमत्यहमीश्वरी ॥ ६६॥"
  },
  {
    "text": "चन्द्रस्य चन्द्रिकेवेयं ममाभिन्नत्वमागता ।\nसाम्यावस्थात्मिका चैषा माया मम सुरोत्तम ॥ ६७॥"
  },
  {
    "text": "प्रलये सर्वजगतो मदभिन्नैव तिष्ठति ।\nप्राणिकर्मपरीपाकवशतः पुनरेव हि ॥ ६८॥"
  },
  {
    "text": "रूपं तदेवमव्यक्तं व्यक्तीभावमुपैति च ।\nअन्तर्मुखा तु यावस्था सा मायेत्यभिधीयते ॥ ६९॥"
  },
  {
    "text": "बहिर्मुखा तु या माया तमःशब्देन सोच्यते ।\nबहिर्मुखात्तमोरूपाज्जायते सत्त्वसम्भवः ॥ ७०॥"
  },
  {
    "text": "रजोगुणस्तदैव स्यात्सर्गादौ सुरसत्तम ।\nगुणत्रयात्मकाः प्रोक्ता ब्रह्मविष्णुमहेश्वराः ॥ ७१॥"
  },
  {
    "text": "रजोगुणाधिको ब्रह्मा विष्णुः सत्त्वाधिको भवेत् ।\nतमोगुणाधिको रुद्रः सर्वकारणरूपधृक् ॥ ७२॥"
  },
  {
    "text": "स्थूलदेहो भवेद्ब्रह्मा लिङ्गदेहो हरिः स्मृतः ।\nरुद्रस्तु कारणो देहस्तुरीया त्वहमेव हि ॥ ७३॥"
  },
  {
    "text": "साम्यावस्था तु या प्रोक्ता सर्वान्तर्यामिरूपिणी ।\nअत ऊर्ध्वं परं ब्रह्म मद्रूपं रूपवर्जितम् ॥ ७४॥"
  },
  {
    "text": "निर्गुणं सगुणं चेति द्विधा मद्रूपमुच्यते ।\nनिर्गुणं मायया हीनं सगुणं मायया युतम् ॥ ७५॥"
  },
  {
    "text": "साहं सर्वं जगत्सृष्ट्वा तदन्तः सम्प्रविश्य च ।\nप्रेरयाम्यनिशं जीवं यथाकर्म यथाश्रुतम् ॥ ७६॥"
  },
  {
    "text": "सृष्टिस्थितितिरोधाने प्रेरयाम्यहमेव हि ।\nब्रह्माणं च तथा विष्णुं रुद्रं वै कारणात्मकम् ॥ ७७॥"
  },
  {
    "text": "मद्भयाद्वाति पवनो भीत्या सूर्यश्च गच्छति ।\nइन्द्राग्निमृत्यवस्तद्वत्साहं सर्वोत्तमा स्मृता ॥ ७८॥"
  },
  {
    "text": "मत्प्रसादाद्भवद्भिस्तु जयो लब्धोऽस्ति सर्वथा ।\nयुष्मानहं नर्तयामि काष्ठपुत्तलिकोपमान् ॥ ७९॥"
  },
  {
    "text": "कदाचिद्देवविजयं दैत्यानां विजयं क्वचित् ।\nस्वतन्त्रा स्वेच्छया सर्वं कुर्वे कर्मानुरोधतः ॥ ८०॥"
  },
  {
    "text": "तां मां सर्वात्मिकां यूयं विस्मृत्य निजगर्वतः ।\nअहङ्कारावृतात्मानो मोहमाप्ता दुरन्तकम् ॥ ८१॥"
  },
  {
    "text": "अनुग्रहं ततः कर्तुं युष्मद्देहादनुत्तमम् ।\nनिःसृतं सहसा तेजो मदीयं यक्षमित्यपि ॥ ८२॥"
  },
  {
    "text": "अतः परं सर्वभावैर्हित्वा गर्वं तु देहजम् ।\nमामेव शरणं यात सच्चिदानन्दरूपिणीम् ॥ ८३॥"
  },
  {
    "text": "व्यास उवाच ।\nइत्युक्त्या च महादेवी मूलप्रकृतिरीश्वरी ।\nअन्तर्धानं गता सद्यो भक्त्या देवैरभिष्टुता ॥ ८४॥"
  },
  {
    "text": "ततः सर्वे स्वगर्वं तु विहाय पदपङ्कजम् ।\nसम्यगाराधयामासुर्भगवत्याः परात्परम् ॥ ८५॥"
  },
  {
    "text": "त्रिसन्ध्यं सर्वदा सर्वे गायत्रीजपतत्पराः ।\nयज्ञभागादिभिः सर्वे देवीं नित्यं सिषेविरे ॥ ८६॥"
  },
  {
    "text": "एवं सत्ययुगे सर्वे गायत्रीजपतत्पराः ।\nतारहृल्लेखयोश्चापि जपे निष्णातमानसाः ॥ ८७॥"
  },
  {
    "text": "न विष्णूपासना नित्या वेदेनोक्ता तु कुत्रचित् ।\nन विष्णुदीक्षा नित्यास्ति शिवस्यापि तथैव च ॥ ८८॥"
  },
  {
    "text": "गायत्र्युपासना नित्या सर्ववेदैः समीरिता ।\nयया विना त्वधःपातो ब्राह्मणस्यास्ति सर्वथा ॥ ८९॥"
  },
  {
    "text": "तावता कृतकृत्यत्वं नान्यापेक्षा द्विजस्य हि ।\nगायत्रीमात्रनिष्णातो द्विजो मोक्षमवाप्नुयात् ॥ ९०॥"
  },
  {
    "text": "कुर्यादन्यन्न वा कुर्यादिति प्राह मनुः स्वयम् ।\nविहाय तां तु गायत्रीं विष्णूपास्तिपरायणः ॥ ९१॥"
  },
  {
    "text": "शिवोपास्तिरतो विप्रो नरकं याति सर्वथा ।\nतस्मादाद्ययुगे राजन् गायत्रीजपतत्पराः ।\nदेवीपदाम्बुजरता आसन्सर्वे द्विजोत्तमाः ॥ ९२॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nद्वादशस्कन्धे पराशक्तेराविर्भाववर्णनं नामाष्टमोऽध्यायः ॥ १२.८॥"
  },
  {
    "text": "१२.९ नवमोऽध्यायः । ब्राह्मणादीनां गायत्रीभिन्नान्यदेवोपासनाश्रद्धाहेतुनिरूपणम् ।"
  },
  {
    "text": "व्यास उवाच ।\nकदाचिदथ काले तु दशपञ्चसमा विभो ।\nप्राणिनां कर्मवशतो न ववर्ष शतक्रतुः ॥ १॥"
  },
  {
    "text": "अनावृष्ट्यातिदुर्भिक्षमभवत्क्षयकारकम् ।\nगहे गृहे शवानां तु सङ्ख्या कर्तुं न शक्यते ॥ २॥"
  },
  {
    "text": "केचिदश्वान्वराहान्वा भक्षयन्ति क्षुधार्दिताः ।\nशवानि च मनुष्याणां भक्षयन्त्यपरे जनाः ॥ ३॥"
  },
  {
    "text": "बालकं बालजननी स्त्रियं पुरुष एव च ।\nभक्षितुं चलिताः सर्वे क्षुधया पीडिता नराः ॥ ४॥"
  },
  {
    "text": "ब्राह्मणा बहवस्तत्र विचारं चक्रुरुत्तमम् ।\nतपोधनो गौतमोऽस्ति स नः खेदं हरिष्यति ॥ ५॥"
  },
  {
    "text": "सर्वैर्मिलित्वा गन्तव्यं गौतमस्याश्रमेऽधुना ।\nगायत्रीजपसंसक्तगौतमस्याश्रमेऽधुना ॥ ६॥"
  },
  {
    "text": "सुभिक्षं श्रूयते तत्र प्राणिनो बहवो गताः ।\nएवं विमृश्य भूदेवाः साग्निहोत्राः कुटुम्बिनः ॥ ७॥"
  },
  {
    "text": "सगोधनाः सदासाश्च गौतमस्याश्रमं ययुः ।\nपूर्वदेशाद्ययुः केचित्केचिद्दक्षिणदेशतः ॥ ८॥"
  },
  {
    "text": "पाश्चात्या औत्तराहाश्च नानादिग्भ्यः समाययुः ।\nदृष्ट्वा समाजं विप्राणां प्रणनाम स गौतमः ॥ ९॥"
  },
  {
    "text": "आसनाद्युपचारैश्च पूजयामास वाडवान् ।\nचकार कुशलप्रश्नं ततश्चागमकारणम् ॥ १०॥"
  },
  {
    "text": "ते सर्वे स्वस्ववृत्तान्तं कथयामासुरुत्स्मयाः ।\nदृष्ट्वा तान्दुःखितान्विप्रानभयं दत्तवान्मुनिः ॥ ११॥"
  },
  {
    "text": "युष्माकमेतत्सदनं भवद्दासोऽस्मि सर्वथा ।\nका चिन्ता भवतां विप्रा मयि दासे विराजति ॥ १२॥"
  },
  {
    "text": "धन्योऽहमस्मिन्समये यूयं सर्वे तपोधनाः ।\nयेषां दर्शनमात्रेण दुष्कृतं सुकृतायते ॥ १३॥"
  },
  {
    "text": "ते सर्वे पादरजसा पावयन्ति गृहं मम ।\nको मदन्यो भवेद्धन्यो भवतां समनुग्रहात् ॥ १४॥"
  },
  {
    "text": "स्थेयं सर्वैः सुखेनैव सन्ध्याजपपरायणैः ।\nव्यास उवाच ।\nइति सर्वान्ममाश्वास्य गौतमो मुनिराट् ततः ॥ १५॥"
  },
  {
    "text": "गायत्रीं प्रार्थयामास भक्तिसन्नतकन्धरः ।\nनमो देवि महाविद्ये वेदमातः परात्परे ॥ १६॥"
  },
  {
    "text": "व्याहृत्यादिमहामन्त्ररूपे प्रणवरूपिणि ।\nसाम्यावस्थात्मिके मातर्नमो ह्रीङ्काररूपिणि ॥ १७॥"
  },
  {
    "text": "स्वाहास्वधास्वरूपे त्वां नमामि सकलार्थदाम् ।\nभक्तकल्पलतां देवीमवस्थात्रयसाक्षिणीम् ॥ १८॥"
  },
  {
    "text": "तुर्यातीतस्वरूपां च सच्चिदानन्दरूपिणीम् ।\nसर्ववेदान्तसंवेद्यां सूर्यमण्डलवासिनीम् ॥ १९॥"
  },
  {
    "text": "प्रातर्बालां रक्तवर्णां मध्याह्ने युवतीं पराम् ।\nसायाह्ने कृष्णवर्णां तां वृद्धां नित्यं नमाम्यहम् ॥ २०॥"
  },
  {
    "text": "सर्वभूतारणे देवि क्षमस्व परमेश्वरि ।\nइति स्तुता जगन्माता प्रत्यक्षं दर्शनं ददौ ॥ २१॥"
  },
  {
    "text": "पूर्णपात्रं ददौ तस्मै येन स्यात्सर्वपोषणम् ।\nउवाच मुनिमम्बा सा यं यं कामं त्वमिच्छसि ॥ २२॥"
  },
  {
    "text": "तस्य पूर्तिकरं पात्रं मया दत्तं भविष्यति ।\nइत्युक्त्वान्तर्दधे देवी गायत्री परमा कला ॥ २३॥"
  },
  {
    "text": "अन्नानां राशयस्तस्मानिर्गताः पर्वतोपमाः ।\nषड्रसा विविधा राजंस्तृणानि विविधानि च ॥ २४॥"
  },
  {
    "text": "भूषणानि च दिव्यानि क्षौमानि वसनानि च ।\nयज्ञानां च समारम्भाः पात्राणि विविधानि च ॥ २५॥"
  },
  {
    "text": "यद्यदिष्टमभूद्राजन् मुनेस्तस्य महात्मनः ।\nतत्सर्वं निर्गतं तस्माद्गायत्रीपूर्णपात्रतः ॥ २६॥"
  },
  {
    "text": "अथाहूय मुनीन्सर्वान्मुनिराड् गौतमस्तदा ।\nधनं धान्यं भूषणानि वसनानि ददौ मुदा ॥ २७॥"
  },
  {
    "text": "गोमहिष्यादिपशवो निर्गताः पूर्णपात्रतः ।\nनिर्गतान्यज्ञसम्भारान्स्रुक्स्रुवप्रभृतीन्ददौ ॥ २८॥"
  },
  {
    "text": "ते सर्वे मिलिता यज्ञांश्चक्रिरे मुनिवाक्यतः ।\nस्थानं तदेव भूयिष्ठमभवत्स्वर्गसन्निभम् ॥ २९॥"
  },
  {
    "text": "यत्किञ्चित् त्रिषु लोकेषु सुन्दरं वस्तु दृश्यते ।\nतत्सर्वं तत्र निष्पन्नं गायत्रीदत्तपात्रतः ॥ ३०॥"
  },
  {
    "text": "देवाङ्गनासमा दाराः शोभन्ते भूषणादिभिः ।\nमुनयो देवसदृशा वस्त्रचन्दनभूषणैः ॥ ३१॥"
  },
  {
    "text": "नित्योत्सवः प्रववृते मुनेराश्रममण्डले ।\nन रोगादिभयं किञ्चिन्न च दैत्यभयं क्वचित् ॥ ३२॥"
  },
  {
    "text": "स मुनेराश्रमो जातः समन्ताच्छतयोजनः ।\nअन्ये च प्राणिनो येऽपि तेऽपि तत्र समागताः ॥ ३३॥"
  },
  {
    "text": "तांश्च सर्वान्पुपोषायं दत्त्वाभयमथात्मवान् ।\nनानाविधैर्महायज्ञैर्विधिवत्कल्पितैः सुराः ॥ ३४॥"
  },
  {
    "text": "सन्तोषं परमं प्रापुर्मुनेश्चैव जगुर्यशः ।\nसभायां वृत्रहा भूयो जगौ श्लोकं महायशाः ॥ ३५॥"
  },
  {
    "text": "अहो अयं नः किल कल्पपादपो\nमनोरथान्पूरयति प्रतिष्ठितः ।\nनोचेदकाण्डे क्व हविर्वपा वा\nसुदुर्लभा यत्र तु जीवनाशा ॥ ३६॥"
  },
  {
    "text": "इत्थं द्वादशवर्षाणि पुपोष मुनिपुङ्गवान् ।\nपुत्रवन्मुनिराड् गर्वगन्धेन परिवर्जितः ॥ ३७॥"
  },
  {
    "text": "गायत्र्याः परमं स्थानं चकार मुनिसत्तमः ।\nयत्र सर्वैर्मुनिवरैः पूज्यते जगदम्बिका ॥ ३८॥"
  },
  {
    "text": "त्रिकालं परया भक्त्या पुरश्चरणकर्मभिः ।\nअद्यापि यत्र देवी सा प्रातर्बाला तु दृश्यते ॥ ३९॥"
  },
  {
    "text": "मध्याह्ने युवती वृद्धा सायङ्काले तु दृश्यते ।\nतत्रैकदा समायातो नारदो मुनिसत्तमः ॥ ४०॥"
  },
  {
    "text": "रणयन्महतीं गायन्गायत्र्याः परमान्गुणान् ।\nनिषसाद सभामध्ये मुनीनां भावितात्मनाम् ॥ ४१॥"
  },
  {
    "text": "गौतमादिभिरत्युच्चैः पूजितः शान्तमानसः ।\nकथाश्चकार विविधा यशसो गौतमस्य च ॥ ४२॥"
  },
  {
    "text": "ब्रह्मर्षे देवसदसि देवराट् तव यद्यशः ।\nजगौ बहुविधं स्वच्छं मुनिपोषणजं परम् ॥ ४३॥"
  },
  {
    "text": "श्रुत्वा शचीपतेर्वाणीं त्वां द्रष्टुमहमागतः ।\nधन्योऽसि त्वं मुनिश्रेष्ठ जगदम्बाप्रसादतः ॥ ४४॥"
  },
  {
    "text": "इत्युक्त्वा मुनिवर्यं तं गायत्रीसदनं ययौ ।\nददर्श जगदम्बां तां प्रेमोत्फुल्लविलोचनः ॥ ४५॥"
  },
  {
    "text": "तुष्टाव विधिवद्देवीं जगाम त्रिदिवं पुनः ।\nअथ तत्र स्थिता ये ते ब्राह्मणा मुनिपोषिताः ॥ ४६॥"
  },
  {
    "text": "उत्कर्षं तु मुनेः श्रुत्वासूयया खेदमागताः ।\nयथास्य न यशो भूयात्कर्तव्यं सर्वथैव हि ॥ ४७॥"
  },
  {
    "text": "काले समागते पश्चादिति सर्वैस्तु निश्चितम् ।\nततः कालेन कियताप्यभूद्वृष्टिर्धरातले ॥ ४८॥"
  },
  {
    "text": "सुभिक्षमभवत्सर्वदेशेषु नृपसत्तम ।\nश्रुत्वा वार्तां सुभिक्षस्य मिलिताः सर्ववाडवाः ॥ ४९॥"
  },
  {
    "text": "गौतमं शप्तुमुद्योगं हा हा राजन् प्रचक्रिरे ।\nधन्यौ तेषां च पितरौ ययोरुत्पत्तिरीदृशी ॥ ५०॥"
  },
  {
    "text": "कालस्य महिमा राजन् वक्तुं केन हि शक्यते ।\nगौर्निर्मिता माययैका मुमूर्षुर्जरती नृप ॥ ५१॥"
  },
  {
    "text": "जगाम सा च शालायां होमकाले मुनेस्तदा ।\nहुंहुंशब्दैर्वारिता सा प्राणांस्तत्याज तत्क्षणे ॥ ५२॥"
  },
  {
    "text": "गौर्हतानेन दुष्टेनेत्येवं ते चुक्रुशुर्द्विजाः ।\nहोमं समाप्य मुनिराङ् विस्मयं परमं गतः ॥ ५३॥"
  },
  {
    "text": "समाधिमीलिताक्षः संश्चिन्तयामास कारणम् ।\nकृतं सर्वं द्विजैरेतदिति ज्ञात्वा तदैव सः ॥ ५४॥"
  },
  {
    "text": "दधार कोपं परमं प्रलये रुद्रकोपवत् ।\nशशाप च ऋषीन्सर्वान्कोपसंरक्तलोचनः ॥ ५५॥"
  },
  {
    "text": "वेदमातरि गायत्र्यां तद्ध्याने तन्मनोर्जपे ।\nभवतानुन्मुखा यूयं सर्वथा ब्राह्मणाधमाः ॥ ५६॥"
  },
  {
    "text": "वेदे वेदोक्तयज्ञेषु तद्वार्तासु तथैव च ।\nभवतानुन्मुखा यूयं सर्वदा ब्राह्मणाधमाः ॥ ५७॥"
  },
  {
    "text": "शिवे शिवस्य मन्त्रे च शिवशास्त्रे तथैव च ।\nभवतानुन्मुखा यूयं सर्वदा ब्राह्मणाधमाः ॥ ५८॥"
  },
  {
    "text": "मूलप्रकृत्याः श्रीदेव्यास्तद्ध्याने तत्कथासु च ।\nभवतानुन्मुखा यूयं सर्वदा ब्राह्मणाधमाः ॥ ५९॥"
  },
  {
    "text": "देवीमन्त्रे तथा देव्याः स्थानेऽनुष्ठानकर्मणि ।\nभवतानुन्मुखा यूयं सर्वदा ब्राह्मणाधमाः ॥ ६०॥"
  },
  {
    "text": "देव्युत्सवदिदृक्षायां देवीनामानुकीर्तने ।\nभवतानुन्मुखा यूयं सर्वदा ब्राह्मणाधमाः ॥ ६१॥"
  },
  {
    "text": "देवीभक्तस्य सान्निध्ये देवीभक्तार्चने तथा ।\nभवतानुन्मुखा यूयं सर्वदा ब्राह्मणाधमाः ॥ ६२॥"
  },
  {
    "text": "शिवोत्सवदिदृक्षायां शिवभक्तस्य पूजने ।\nभवतानुन्मुखा यूयं सर्वदा ब्राह्मणाधमाः ॥ ६३॥"
  },
  {
    "text": "रुद्राक्षं बिल्वपत्रे च तथा शुद्धे च भस्मनि ।\nभवतानुन्मुखा यूयं सर्वदा ब्राह्मणाधमाः ॥ ६४॥"
  },
  {
    "text": "श्रौतस्मार्तसदाचारे ज्ञानमार्गे तथैव च ।\nभवतानुन्मुखा यूयं सर्वदा ब्राह्मणाधमाः ॥ ६५॥"
  },
  {
    "text": "अद्वैतज्ञाननिष्ठायां शान्तिदान्त्यादिसाधने ।\nभवतानुन्मुखा यूयं सर्वदा ब्राह्मणाधमाः ॥ ६६॥"
  },
  {
    "text": "नित्यकर्माद्यनुष्ठानेऽप्यग्निहोत्रादिसाधने ।\nभवतानुन्मुखा यूयं सर्वदा ब्राह्मणाधमाः ॥ ६७॥"
  },
  {
    "text": "स्वाध्यायाध्ययने चैव तथा प्रवचनेऽपि च ।\nभवतानुन्मुखा यूयं सर्वदा ब्राह्मणाधमाः ॥ ६८॥"
  },
  {
    "text": "गोदानादिषु दानेषु पितृश्राद्धेषु चैव हि ।\nभवतानुन्मुखा यूयं सर्वदा ब्राह्मणाधमाः ॥ ६९॥"
  },
  {
    "text": "कृच्छ्रचान्द्रायणे चैव प्रायश्चित्ते तथैव च ।\nभवतानुन्मुखा यूयं सर्वदा ब्राह्मणाधमाः ॥ ७०॥"
  },
  {
    "text": "श्रीदेवीभिन्नदेवेषु श्रद्धाभक्तिसमन्विताः ।\nशङ्खचक्राद्यङ्किताश्च भवत ब्राह्मणाधमाः ॥ ७१॥"
  },
  {
    "text": "कापालिकमतासक्ता बौद्धशास्त्ररताः सदा ।\nपाखण्डाचारनिरता भवत ब्राह्मणाधमाः ॥ ७२॥"
  },
  {
    "text": "पितृमातृसुताभ्रातृकन्याविक्रयिणस्तथा ।\nभार्याविकयिणस्तद्वद्भवत ब्राह्मणाधमाः ॥ ७३॥"
  },
  {
    "text": "वेदविक्रयिणस्तद्वत्तीर्थविक्रयिणस्तथा ।\nधर्मविक्रयिणस्तद्वद्भवत ब्राह्मणाधमाः ॥ ७४॥"
  },
  {
    "text": "पाञ्चरात्रे कामशास्त्रे तथा कापालिके मते ।\nबौद्धे श्रद्धायुता यूयं भवत ब्राह्मणाधमाः ॥ ७५॥"
  },
  {
    "text": "मातृकन्यागामिनश्च भगिनीगामिनस्तथा ।\nपरस्त्रीलम्पटाः सर्वे भवत ब्राह्मणाधमाः ॥ ७६॥"
  },
  {
    "text": "युष्माकं वंशजाताश्च स्त्रियश्च पुरुषास्तथा ।\nमद्दत्तशापदग्धास्ते भविष्यन्ति भवत्समाः ॥ ७७॥"
  },
  {
    "text": "किं मया बहुनोक्तेन मूलप्रकृतिरीश्वरी ।\nगायत्री परमा भूयाद्युष्मासु खलु कोपिता ॥ ७८॥"
  },
  {
    "text": "अन्धकूपादिकुण्डेषु युष्माकं स्यात्सदा स्थितिः ।\nव्यास उवाच ।\nवाग्दण्डमीदृशं कृत्वाप्युपस्पृश्य जलं ततः ॥ ७९॥"
  },
  {
    "text": "जगाम दर्शनार्थं च गायत्र्याः परमोस्तुकः ।\nप्रणनाम महादेवीं सापि देवी परात्परा ॥ ८०॥"
  },
  {
    "text": "ब्राह्मणानां कृतिं दृष्ट्वा स्मयं चित्ते चकार ह ।\nअद्यापि तस्या वदनं स्मययुक्तं च दृश्यते ॥ ८१॥"
  },
  {
    "text": "उवाच मुनिवर्यं तं स्मयमानमुखाम्बुजा ।\nभुजङ्गायार्पितं दुग्धं विषायैवोपजायते ॥ ८२॥"
  },
  {
    "text": "शान्तिं कुरु महाभाग कर्मणो गतिरीदृशी ।\nइति देवीं प्रणम्याथ ततोऽगात्स्वाश्रमं प्रति ॥ ८३॥"
  },
  {
    "text": "ततो विप्रैः शापदग्धैर्विस्मृता वेदराशयः ।\nगायत्री विस्मृता सर्वैस्तदद्भुतमिवाभवत् ॥ ८४॥"
  },
  {
    "text": "ते सर्वेऽथ मिलित्वा तु पश्चात्तापयुतास्तथा ।\nप्रणेमुर्मुनिवर्यं तं दण्डवत्पतिता भुवि ॥ ८५॥"
  },
  {
    "text": "नोचुः किञ्चन वाक्यं तु लज्जयाधोमुखाः स्थिताः ।\nप्रसीदेति प्रसीदेति प्रसीदेति पुनः पुनः ॥ ८६॥"
  },
  {
    "text": "प्रार्थयामासुरभितः परिवार्य मुनीश्वरम् ।\nकरुणापूर्णहृदयो मुनिस्तान्समुवाच ह ॥ ८७॥"
  },
  {
    "text": "कृष्णावतारपर्यन्तं कुम्भीपाके भवेत्स्थितिः ।\nन मे वाक्यं मृषा भूयादिति जानीथ सर्वथा ॥ ८८॥"
  },
  {
    "text": "ततः परं कलियुगे भुवि जन्म भवेद्धि वाम् ।\nमदुक्तं सर्वमेतत्तु भवेदेव न चान्यथा ॥ ८९॥"
  },
  {
    "text": "मच्छापस्य विमोक्षार्थं युष्माकं स्याद्यदीषणा ।\nतर्हि सेव्यं सदा सर्वैर्गायत्रीपदपङ्कजम् ॥ ९०॥"
  },
  {
    "text": "व्यास उवाच ।\nइति सर्वान्विसृज्याथ गौतमो मुनिसत्तमः ।\nप्रारब्धामिति मत्वा तु चित्ते शान्तिं जगाम ह ॥ ९१॥"
  },
  {
    "text": "एतस्मात्कारणाद्राजन् गते कृष्णे तु धीमति ।\nकलौ युगे प्रवृत्ते तु कुम्भीपाकात्तु निर्गताः ॥ ९२॥"
  },
  {
    "text": "भुवि जाता ब्राह्मणाश्च शापदग्धाः पुरा तु ये ।\nसन्ध्यात्रयविहीनाश्च गायत्रीभक्तिवर्जिताः ॥ ९३॥"
  },
  {
    "text": "वेदभक्तिविहीनाश्च पाखण्डमतगामिनः ।\nअग्निहोत्रादिसत्कर्मस्वधास्वाहाविवर्जिताः ॥ ९४॥"
  },
  {
    "text": "मूलप्रकृतिमव्यक्तां नैव जानन्ति कर्हिचित् ।\nतप्तमुद्राङ्किताः केचित्कामाचाररताः परे ॥ ९५॥"
  },
  {
    "text": "कापालिकाः कौलिकाश्च बौद्धा जैनास्तथापरे ।\nपण्डिता अपि ते सर्वे दुराचारप्रवर्तकाः ॥ ९६॥"
  },
  {
    "text": "लम्पटाः परदारेषु दुराचारपरायणाः ।\nकुम्भीपाकं पुनः सर्वे यास्यन्ति निजकर्मभिः ॥ ९७॥"
  },
  {
    "text": "तस्मात्सर्वात्मना राजन् संसेव्या परमेश्वरी ।\nन विष्णूपासना नित्या न शिवोपासना तथा ॥ ९८॥"
  },
  {
    "text": "नित्या चोपासना शक्तेर्यां विना तु पतत्यधः ।\nसर्वमुक्तं समासेन यत्पृष्टं तत्त्वयानघ ॥ ९९॥"
  },
  {
    "text": "अतः परं मणिद्वीपवर्णनं श‍ृणु सुन्दरम् ।\nयत्परं स्थानमाद्याया भुवनेश्या भवारणेः ॥ १००॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां द्वादशस्कन्धे ब्राह्मणादीनां\nगायत्रीभिन्नान्यदेवोपासनाश्रद्धाहेतुनिरूपणं नाम नवमोऽध्यायः ॥ १२.९॥"
  },
  {
    "text": "१२.१० दशमोऽध्यायः । मणिद्वीपवर्णनम् ।"
  },
  {
    "text": "व्यास उवाच ।\nब्रह्मलोकादूर्ध्वभागे सर्वलोकोऽस्ति यः श्रुतः ।\nमणिद्वीपः स एवास्ति यत्र देवी विराजते ॥ १॥"
  },
  {
    "text": "सर्वस्मादधिको यस्मात्सर्वलोकस्ततः स्मृतः ।\nपुरा पराम्बयैवायं कल्पितो मनसेच्छया ॥ २॥"
  },
  {
    "text": "सर्वादौ निजवासार्थं प्रकृत्या मूलभूतया ।\nकैलासादधिको लोको वैकुण्ठादपि चोत्तमः ॥ ३॥"
  },
  {
    "text": "गोलोकादपि सर्वस्मात्सर्वलोकोऽधिकः स्मृतः ।\nन तत्समं त्रिलोक्यां तु सुन्दरं विद्यते क्वचित् ॥ ४॥"
  },
  {
    "text": "छत्रीभूतं त्रिजगतो भवसन्तापनाशकम् ।\nछायाभूतं तदेवास्ति ब्रह्माण्डानां तु सत्तम ॥ ५॥"
  },
  {
    "text": "बहुयोजनविस्तीर्णो गम्भीरस्तावदेव हि ।\nमणिद्वीपस्य परितो वर्तते तु सुधोदधिः ॥ ६॥"
  },
  {
    "text": "मरुत्सङ्घट्टनोत्कीर्णतरङ्ग शतसङ्कुलः ।\nरत्नाच्छवालुकायुक्तो झषशङ्खसमाकुलः ॥ ७॥"
  },
  {
    "text": "वीचिसङ्घर्षसञ्जातलहरीकणशीतलः ।\nनानाध्वजसमायुक्तनानापोतगतागतैः ॥ ८॥"
  },
  {
    "text": "विराजमानः परितस्तीररत्नद्रुमो महान् ।\nतदुत्तरमयोधातुनिर्मितो गगने ततः ॥ ९॥"
  },
  {
    "text": "सप्तयोजनविस्तीर्णः प्राकारो वर्तते महान् ।\nनानाशस्त्रप्रहरणा नानायुद्धविशारदाः ॥ १०॥"
  },
  {
    "text": "रक्षका निवसन्त्यत्र मोदमानाः समन्ततः ।\nचतुर्द्वारसमायुक्तो द्वारपालशतान्वितः ॥ ११॥"
  },
  {
    "text": "नानागणैः परिवृतो देवीभक्तियुतैर्नृप ।\nदर्शनार्थं समायान्ति ये देवा जगदीशितुः ॥ १२॥"
  },
  {
    "text": "तेषां गणा वसन्त्यत्र वाहनानि च तत्र हि ।\nविमानशतसङ्घर्षघण्टास्वनसमाकुलः ॥ १३॥"
  },
  {
    "text": "हयहेषाखराघातबधिरीकृतदिङ्मुखः ।\nगणैः किलकिलारावैर्वेत्रहस्तैश्च ताडिताः ॥ १४॥"
  },
  {
    "text": "सेवका देवसङ्घानां भ्राजन्ते तत्र भूमिप ।\nतस्मिन्कोलाहले राजन्न शब्दः केनचित्क्वचित् ॥ १५॥"
  },
  {
    "text": "कस्यचिच्छ्रूयतेऽत्यन्तं नानाध्वनिसमाकुले ।\nपदे पदे मिष्टवारिपरिपूर्णसरांसि च ॥ १६॥"
  },
  {
    "text": "वाटिका विविधा राजन् रत्नद्रुमविराजिताः ।\nतदुत्तरं महासारधातुनिर्मितमण्डलः ॥ १७॥"
  },
  {
    "text": "सालोऽपरो महानस्ति गगनस्पर्शि यच्छिरः ।\nतेजसा स्याच्छतगुणः पूर्वसालादयं परः ॥ १८॥"
  },
  {
    "text": "गोपुरद्वारसहितो बहुवृक्षसमन्वितः ।\nया वृक्षजातयः सन्ति सर्वास्तास्तत्र सन्ति च ॥ १९॥"
  },
  {
    "text": "निरन्तरं पुष्पयुताः सदा फलसमन्विताः ।\nनवपल्लवसंयुक्ताः परसौरभसङ्कुलाः ॥ २०॥"
  },
  {
    "text": "पनसा बकुला लोध्राः कर्णिकाराश्च शिंशपाः ।\nदेवदारुकाञ्चनारा आम्राश्चैव सुमेरवः ॥ २१॥"
  },
  {
    "text": "लिकुचा हिङ्गुलाश्चैला लवङ्गाः कट्फलास्तथा ।\nपाटला मुचुकुन्दाश्च फलिन्यो जघनेफलाः ॥ २२॥"
  },
  {
    "text": "तालास्तमालाः सालाश्च कङ्कोला नागभद्रकाः ।\nपुन्नागाः पीलवः साल्वका वै कर्पूरशाखिनः ॥ २३॥"
  },
  {
    "text": "अश्वकर्णा हस्तिकर्णास्तालपर्णाश्च दाडिमाः ।\nगणिका बन्धुजीवाश्च जम्बीराश्च कुरण्डकाः ॥ २४॥"
  },
  {
    "text": "चाम्पेया बन्धुजीवाश्च तथा वै कनकद्रुमाः ।\nकालागुरुद्रुमाश्चैव तथा चन्दनपादपाः ॥ २५॥"
  },
  {
    "text": "खर्जूरा यूथिकास्तालपर्ण्यश्चैव तथेक्षवः ।\nक्षीरवृक्षाश्च खदिराश्चिञ्जाभल्लातकास्तथा ॥ २६॥"
  },
  {
    "text": "रुचकाः कुटजा वृक्षा बिल्ववृक्षास्तथैव च ।\nतुलसीनां वनान्येवं मल्लिकानां तथैव च ॥ २७॥"
  },
  {
    "text": "इत्यादितरुजातीनां वनान्युपवनानि च ।\nनानावापीशतैर्युक्तान्येवं सन्ति धराधिप ॥ २८॥"
  },
  {
    "text": "कोकिलारावसंयुक्ता गुञ्जद्भ्रमरभूषिताः ।\nनिर्यासस्राविणः सर्वे स्निग्धच्छायास्तरूत्तमाः ॥ २९॥"
  },
  {
    "text": "नानाऋतुभवा वृक्षा नानापक्षिसमाकुलाः ।\nनानारसस्राविणीभिर्नदीभिरतिशोभिताः ॥ ३०॥"
  },
  {
    "text": "पारावतशुकव्रातसारिकापक्षमारुतैः ।\nहंसपक्षसमुद्भूतावातव्रातैश्चलद्द्रुमम् ॥ ३१॥"
  },
  {
    "text": "सुगन्धग्राहिपवनपूरितं तद्वनोत्तमम् ।\nसहितं हरिणीयूथैर्धावमानैरितस्ततः ॥ ३२॥"
  },
  {
    "text": "नृत्यद्बर्हिकदम्बस्य केकारावैः सुखप्रदैः ।\nनादितं तद्वनं दिव्यं मधुस्रावि समन्ततः ॥ ३३॥"
  },
  {
    "text": "कांस्यसालादुत्तरे तु ताम्रसालः प्रकीर्तितः ।\nचतुरस्रसमाकार उन्नत्या सप्तयोजनः ॥ ३४॥"
  },
  {
    "text": "द्वयोस्तु सालयोर्मध्ये सम्प्रोक्ता कल्पवाटिका ।\nयेषां तरूणां पुष्पाणि काञ्चनाभानि भूमिप ॥ ३५॥"
  },
  {
    "text": "पत्राणि काञ्चनाभानि रत्नबीजफलानि च ।\nदशयोजनगन्धो हि प्रसर्पति समन्ततः ॥ ३६॥"
  },
  {
    "text": "तद्वनं रक्षितं राजन् वसन्तेनर्तुनानिशम् ।\nपुष्पसिंहासनासीनः पुष्पच्छत्रविराजितः ॥ ३७॥"
  },
  {
    "text": "पुष्पभूषाभूषितश्च पुष्पासवविघूर्णितः ।\nमधुश्रीर्माधवश्रीश्च द्वे भार्ये तस्य सम्मते ॥ ३८॥"
  },
  {
    "text": "क्रीडतः स्मेरवदने सुमस्तबककन्दुकैः ।\nअतीव रम्यं विपिनं मधुस्रावि समन्ततः ॥ ३९॥"
  },
  {
    "text": "दशयोजनपर्यन्तं कुसुमामोदवायुना ।\nपूरितं दिव्यगन्धर्वैः साङ्गनैर्गानलोलुपैः ॥ ४०॥"
  },
  {
    "text": "शोभितं तद्वनं दिव्यं मत्तकोकिलनादितम् ।\nवसन्तलक्ष्मीसंयुक्तं कामिकामप्रवर्धनम् ॥ ४१॥"
  },
  {
    "text": "ताम्रसालादुत्तरत्र सीससालः प्रकीर्तितः ।\nसमुच्छ्रायः स्मृतोऽप्यस्य सप्तयोजनसङ्ख्यया ॥ ४२॥"
  },
  {
    "text": "सन्तानवाटिकामध्ये सालयोस्तु द्वयोर्नृप ।\nदशयोजनगन्धस्तु प्रसूनानां समन्ततः ॥ ४३॥"
  },
  {
    "text": "हिरण्याभानि कुसुमान्युत्फुल्लानि निरन्तरम् ।\nअमृतद्रवसंयुक्तफलानि मधुराणि च ॥ ४४॥"
  },
  {
    "text": "ग्रीष्मर्तुर्नायकस्तस्या वाटिकाया नृपोत्तम ।\nशुक्रश्रीश्च शुचिश्रीश्च द्वे भार्ये तस्य सम्मते ॥ ४५॥"
  },
  {
    "text": "सन्तापत्रस्तलोकास्तु वृक्षमूलेषु संस्थिताः ।\nनानासिद्धैः परिवृतो नानादेवैः समन्वितः ॥ ४६॥"
  },
  {
    "text": "विलासिनीनां वृन्दैस्तु चन्दनद्रवपङ्किलैः ।\nपुष्पमालाभूषितैस्तु तालवृन्तकराम्बुजैः ॥ ४७॥"
  },
  {
    "text": "प्राकारः शोभितो राजञ्छीतलाम्बुनिषेविभिः ।\nसीससालादुत्तरत्राप्यारकूटमयः शुभः ॥ ४८॥"
  },
  {
    "text": "प्राकारो वर्तते राजन् मुनियोजनदैर्घ्यवान् ।\nहरिचन्दनवृक्षाणां वाटी मध्ये तयोः स्मृता ॥ ४९॥"
  },
  {
    "text": "सालयोरधिनाथस्तु वर्षर्तुर्मेघवाहनः ।\nविद्युत्पिङ्गलनेत्रश्च जीमूतकवचः स्मृतः ॥ ५०॥"
  },
  {
    "text": "वज्रनिर्घोषमुखरश्चेन्द्रधन्वा समन्ततः ।\nसहस्रशो वारिधारा मुञ्चन्नास्ते गणावृतः ॥ ५१॥"
  },
  {
    "text": "नभःश्रीश्च नभस्यश्रीः स्वरस्या रस्यमालिनी ।\nअम्बा दुला निरत्निश्चाभ्रमन्ती मेघयन्तिका ॥ ५२॥"
  },
  {
    "text": "वर्षयन्ती चिपुणिका वारिधारा च सम्मताः ।\nवर्षर्तोर्द्वादश प्रोक्ताः शक्तयो मदविह्वलाः ॥ ५३॥"
  },
  {
    "text": "नवपल्लववृक्षाश्च नवीनलतिकान्विताः ।\nहरितानि तृणान्येव वेष्टिता यैर्धराखिला ॥ ५४॥"
  },
  {
    "text": "नदीनदप्रवाहाश्च प्रवहन्ति च वेगतः ।\nसरांसि कलुषाम्बूनि रागिचित्तसमानि च ॥ ५५॥"
  },
  {
    "text": "वसन्ति देवाः सिद्धाश्च ये देवीकर्मकारिणः ।\nवापीकूपतडागाश्च ये देव्यर्थं समर्पिताः ॥ ५६॥"
  },
  {
    "text": "ते गणा निवसन्त्यत्र सविलासाश्च साङ्गनाः ।\nआरकूटमयादग्रे सप्तयोजनदैर्घ्यवान् ॥ ५७॥"
  },
  {
    "text": "पञ्चलोहात्मकः सालो मध्ये मन्दारवाटिका ।\nनानापुष्पलताकीर्णा नानापल्लवशोभिता ॥ ५८॥"
  },
  {
    "text": "अधिष्ठातात्र सम्प्रोक्तः शरदृतुरनामयः ।\nइषुलक्ष्मीरूर्जलक्ष्मीर्द्वे भार्ये तस्य सम्मते ॥ ५९॥"
  },
  {
    "text": "नानासिद्धा वसन्त्यत्र साङ्गनाः सपरिच्छदाः ।\nपञ्चलोहमयादग्रे सप्तयोजनदैर्घ्यवान् ॥ ६०॥"
  },
  {
    "text": "दीप्यमानो महाश‍ृङ्गैर्वर्तते रौप्यसालकः ।\nपारिजाताटवीमध्ये प्रसूनस्तबकान्विता ॥ ६१॥"
  },
  {
    "text": "दशयोजनगन्धीनि कुसुमानि समन्ततः ।\nमोदयन्ति गणान्सर्वान्ये देवीकर्मकारिणः ॥ ६२॥"
  },
  {
    "text": "तत्राधिनाथः सम्प्रोक्तो हेमन्तर्तुर्महोज्ज्वलः ।\nसगणः सायुधः सर्वान् रागिणो रञ्जयन्नृप ॥ ६३॥"
  },
  {
    "text": "सहश्रीश्च सहस्यश्रीर्द्वे भार्ये तस्य सम्मते ।\nवसन्ति तत्र सिद्धाश्च ये देवीव्रतकारिणः ॥ ६४॥"
  },
  {
    "text": "रौप्यसालमयादग्रे सप्तयोजनदैर्घ्यवान् ।\nसौवर्णसालः सम्प्रोक्तस्तप्तहाटककल्पितः ॥ ६५॥"
  },
  {
    "text": "मध्ये कदम्बवाटी तु पुष्पपल्लवशोभिता ।\nकदम्बमदिराधाराः प्रवर्तन्ते सहस्रशः ॥ ६६॥"
  },
  {
    "text": "याभिर्निपीतपीताभिर्निजानन्दोऽनुभूयते ।\nतत्राधिनाथः सम्प्रोक्तः शैशिरर्तुर्महोदयः ॥ ६७॥"
  },
  {
    "text": "तपःश्रीश्च तपस्यश्रीर्द्वे भार्ये तस्य सम्मते ।\nमोदमानः सहैताभ्यां वर्तते शिशिराकृतिः ॥ ६८॥"
  },
  {
    "text": "नानाविलाससंयुक्तो नानागणसमावृतः ।\nनिवसन्ति महासिद्धा ये देवीदानकारिणः ॥ ६९॥"
  },
  {
    "text": "नानाभोगसमुत्पन्नमहानन्दसमन्विताः ।\nसाङ्गनाः परिवारैस्तु सङ्घशः परिवारिताः ॥ ७०॥"
  },
  {
    "text": "स्वर्णसालमयादग्रे मुनियोजनदैर्घ्यवान् ।\nपुष्परागमयः सालः कुङ्कुमारुणविग्रहः ॥ ७१॥"
  },
  {
    "text": "पुष्परागमयी भूमिर्वनान्युपवनानि च ।\nरत्नवृक्षालवालाश्च पुष्परागमयाः स्मृताः ॥ ७२॥"
  },
  {
    "text": "प्राकारो यस्य रत्नस्य तद्रत्नरचिता द्रुमाः ।\nवनभूः पक्षिणश्चैव रत्नवर्णजलानि च ॥ ७३॥"
  },
  {
    "text": "मण्डपा मण्डपस्तम्भाः सरांसि कमलानि च ।\nप्राकारे तत्र यद्यत्स्यात्तत्सर्वं तत्समं भवेत् ॥ ७४॥"
  },
  {
    "text": "परिभाषेयमुद्दिष्टा रत्नसालादिषु प्रभो ।\nतेजसा स्याल्लक्षगुणः पूर्वसालात्परो नृप ॥ ७५॥"
  },
  {
    "text": "दिक्पाला निवसन्त्यत्र प्रतिब्रह्माण्डवर्तिनाम् ।\nदिक्पालानां समष्ट्यात्मरूपाः स्फूर्जद्वरायुधाः ॥ ७६॥"
  },
  {
    "text": "पूर्वाशायां समुत्तुङ्गश‍ृङ्गा पूरमरावती ।\nनानोपवनसंयुक्तो महेन्द्रस्तत्र राजते ॥ ७७॥"
  },
  {
    "text": "स्वर्गशोभा च या स्वर्गे यावती स्यात्ततोऽधिका ।\nसमष्टिशतनेत्रस्य सहस्रगुणतः स्मृता ॥ ७८॥"
  },
  {
    "text": "ऐरावतसमारूढो वज्रहस्तः प्रतापवान् ।\nदेवसेनापरिवृतो राजतेऽत्र शतक्रतुः ॥ ७९॥"
  },
  {
    "text": "देवाङ्गनागणयुता शची तत्र विराजते ।\nवह्निकोणे वह्निपुरी वह्निपूःसदृशी नृप ॥ ८०॥"
  },
  {
    "text": "स्वाहास्वधासमायुक्तो वह्निस्तत्र विराजते ।\nनिजवाहनभूषाढ्यो निजदेवगणैर्वृतः ॥ ८१॥"
  },
  {
    "text": "याम्याशायां यमपुरी तत्र दण्डधरो महान् ।\nस्वभटैर्वेष्टितो राजन् चित्रगुप्तपुरोगमैः ॥ ८२॥"
  },
  {
    "text": "निजशक्तियुतो भास्वत्तनयोऽस्ति यमो महान् ।\nनैरृत्यां दिशि राक्षस्यां राक्षसैः परिवारितः ॥ ८३॥"
  },
  {
    "text": "खड्गधारी स्फुरन्नास्ते निरृतिर्निजशक्तियुक् ।\nवारुण्यां वरुणो राजा पाशधारी प्रतापवान् ॥ ८४॥"
  },
  {
    "text": "महाझषसमारूढो वारुणीमधुविह्वलः ।\nनिजशक्तिसमायुक्तो निजयादोगणान्वितः ॥ ८५॥"
  },
  {
    "text": "समास्ते वारुणे लोके वरुणानीरताकुलः ।\nवायुकोणे वायुलोको वायुस्तत्राधितिष्ठति ॥ ८६॥"
  },
  {
    "text": "वायुसाधनसंसिद्धयोगिभिः परिवारितः ।\nध्वजहस्तो विशालाक्षो मृगवाहनसंस्थितः ॥ ८७॥"
  },
  {
    "text": "मरुद्गणैः परिवृतो निजशक्तिसमन्वितः ।\nउत्तरस्यां दिशि महान् यक्षलोकोऽस्ति भूमिप ॥ ८८॥"
  },
  {
    "text": "यक्षाधिराजस्तत्रास्ते वृद्धिऋद्ध्यादिशक्तिभिः ।\nनवभिर्निधिभिर्युक्तस्तुन्दिलो धननायकः ॥ ८९॥"
  },
  {
    "text": "मणिभद्रः पूर्णभद्रो मणिमान्मणिकन्धरः ।\nमणिभूषो मणिस्रग्वी मणिकार्मुकधारकः ॥ ९०॥"
  },
  {
    "text": "इत्यादियक्षसेनानीसहितो निजशक्तियुक् ।\nईशानकोणे सम्प्रोक्तो रुद्रलोको महत्तरः ॥ ९१॥"
  },
  {
    "text": "अनर्घ्यरत्नखचितो यत्र रुद्रोऽधिदैवतम् ।\nमन्युमान्दीप्तनयनो बद्धपृष्ठमहेषुधिः ॥ ९२॥"
  },
  {
    "text": "स्फूर्जद्धनुर्वामहस्तोऽधिज्यधन्वभिराधृतः ।\nस्वसमानैरसङ्ख्यातरुद्रैः शूलवरायुधैः ॥ ९३॥"
  },
  {
    "text": "विकृतास्यैः करालास्यैर्वमद्वह्निभिरास्यतः ।\nदशहस्तैः शतकरैः सहस्रभुजसंयुतैः ॥ ९४॥"
  },
  {
    "text": "दशपादैर्दशग्रीवैस्त्रिनेत्रैरुग्रमूर्तिभिः ।\nअन्तरिक्षचरा ये च ये च भूमिचरा स्मृताः ॥ ९५॥"
  },
  {
    "text": "रुद्राध्याये स्मृता रुद्रास्तैः सर्वैश्च समावृतः ।\nरुद्राणीकोटिसहितो भद्रकाल्यादिमातृभिः ॥ ९६॥"
  },
  {
    "text": "नानाशक्तिसमाविष्टडामर्यादिगणावृतः ।\nवीरभद्रादिसहितो रुद्रो राजन् विराजते ॥ ९७॥"
  },
  {
    "text": "मुण्डमालाधरो नागवलयो नागकन्धरः ।\nव्याघ्रचर्मपरीधानो गजचर्मोत्तरीयकः ॥ ९८॥"
  },
  {
    "text": "चिताभस्माङ्ग लिप्ताङ्गः प्रमथादिगणावृतः ।\nनिनदड्डमरुध्वानैर्बधिरीकृतदिङ्मुखः ॥ ९९॥"
  },
  {
    "text": "अट्टहासास्फोटशब्दैः सन्त्रासितनभस्तलः ।\nभूतसङ्घसमाविष्टो भूतावासो महेश्वरः ।\nईशानदिक्पतिः सोऽयं नाम्ना चेशान एव च ॥ १००॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nद्वादशस्कन्धे मणिद्वीपवर्णनं नाम दशमोऽध्यायः ॥ १२.१०॥"
  },
  {
    "text": "१२.११ एकादशोऽध्यायः । पद्मरागादिमणिविनिर्मितप्राकारवर्णनम् ।"
  },
  {
    "text": "व्यास उवाच ।\nपुष्परागमयादग्रे कुङ्कुमारुणविग्रहः ।\nपद्मरागमयः सालो मध्ये भूश्चैव तादृशी ॥ १॥"
  },
  {
    "text": "दशयोजनवान्दैर्घ्ये गोपुरद्वारसंयुतः ।\nतन्मणिस्तम्भसंयुक्ता मण्डपाः शतशो नृप ॥ २॥"
  },
  {
    "text": "मध्ये भुवि समासीनाश्चतुःषष्टिमिताः कलाः ।\nनानायुधधरा वीरा रत्नभूषणभूषिताः ॥ ३॥"
  },
  {
    "text": "प्रत्येकलोकस्तासां तु तत्तल्लोकस्य नायकाः ।\nसमन्तात्पद्मरागस्य परिवार्य स्थिताः सदा ॥ ४॥"
  },
  {
    "text": "स्वस्वलोकजनैर्जुष्टाः स्वस्ववाहनहेतिभिः ।\nतासां नामानि वक्ष्यामि श‍ृणु त्वं जनमेजय ॥ ५॥"
  },
  {
    "text": "पिङ्गलाक्षी विशालाक्षी समृद्धिर्वृद्धिरेव च ।\nश्रद्धा स्वाहा स्वधाभिख्या माया संज्ञा वसुन्धरा ॥ ६॥"
  },
  {
    "text": "त्रिलोकधात्री सावित्री गायत्री त्रिदशेश्वरी ।\nसुरूपा बहुरूपा च स्कन्दमाताच्युतप्रिया ॥ ७॥"
  },
  {
    "text": "विमला चामला तद्वदरुणी पुनरारुणी ।\nप्रकृतिर्विकृतिः सृष्टिः स्थितिः संहृतिरेव च ॥ ८॥"
  },
  {
    "text": "सन्ध्या माता सती हंसी मर्दिका वज्रिका परा ।\nदेवमाता भगवती देवकी कमलासना ॥ ९॥"
  },
  {
    "text": "त्रिमुखी सप्तमुख्यन्या सुरासुरविमर्दिनी ।\nलम्बोष्ठी चोर्ध्वकेशी च बहुशीर्षा वृकोदरी ॥ १०॥"
  },
  {
    "text": "रथरेखाह्वया पश्चाच्छशिरेखा तथापरा ।\nगगनवेगा पवनवेगा वेगा चैव ततः परम् ॥ ११॥"
  },
  {
    "text": "अग्रे भुवनपाला स्यात्तत्पश्चान्मदनातुरा ।\nअनङ्गानङ्गमथना तथैवानङ्गमेखला ॥ १२॥"
  },
  {
    "text": "अनङ्गकुसुमा पश्चाद्विश्वरूपा सुरादिका ।\nक्षयङ्करी भवेच्छक्तिरक्षोभ्या च ततः परम् ॥ १३॥"
  },
  {
    "text": "सत्यवादिन्यथ प्रोक्ता बहुरूपा शुचितव्रता ।\nउदाराख्या च वागीशी चतुःषष्टिमिताः स्मृताः ॥ १४॥"
  },
  {
    "text": "ज्वलज्जिह्नाननाः सर्वा वमन्त्यो वह्निमुल्बणम् ।\nजलं पिबामः सकलं संहरामो विभावसुम् ॥ १५॥"
  },
  {
    "text": "पवनं स्तम्भयामोऽद्य भक्षयामोऽखिलं जगत् ।\nइति वाचं सङ्गिरन्ते क्रोधसंरक्तलोचनाः ॥ १६॥"
  },
  {
    "text": "चापबाणधराः सर्वा युद्धायैवोत्सुकाः सदा ।\nदंष्ट्राकटकटारावैर्बधिरीकृतदिङ्मुखाः ॥ १७॥"
  },
  {
    "text": "पिङ्गोर्ध्वकेश्यः सम्प्रोक्ताश्चापबाणकराः सदा ।\nशताक्षौहिणिका सेनाप्येकैकस्याः प्रकीर्तिता ॥ १८॥"
  },
  {
    "text": "एकैकशक्तेः सामर्थ्यं लक्षब्रह्माण्डनाशने ।\nशताक्षौहिणिका सेना तादृशी नृपसत्तम ॥ १९॥"
  },
  {
    "text": "किं न कुर्याज्जगत्यस्मिन्नशक्यं वक्तुमेव तत् ।\nसर्वापि युद्धसामग्री तस्मिन्साले स्थिता मुने ॥ २०॥"
  },
  {
    "text": "रथानां गणना नास्ति हयानां करिणां तथा ।\nशस्त्राणां गणना तद्वद्गणानां गणना तथा ॥ २१॥"
  },
  {
    "text": "पद्मरागमयादग्रे गोमेदमणिनिर्मितः ।\nदशयोजनदैर्घ्येण प्राकारो वर्तते महान् ॥ २२॥"
  },
  {
    "text": "भास्वज्जपाप्रसूनाभो मध्यभूस्तस्य तादृशी ।\nगोमेदकल्पितान्येव तद्वासिसदनानि च ॥ २३॥"
  },
  {
    "text": "पक्षिणः स्तम्भवर्याश्च वृक्षा वाप्यः सरांसि च ।\nगोमेदकल्पिता एव कुङ्कुमारुणविग्रहाः ॥ २४॥"
  },
  {
    "text": "तन्मध्यस्था महादेव्यो द्वात्रिंशच्छक्तयः स्मृताः ।\nनानाशस्त्रप्रहरणा गोमेदमणिभूषिताः ॥ २५॥"
  },
  {
    "text": "प्रत्येकलोकवासिन्यः परिवार्य समन्ततः ।\nगोमेदसाले सन्नद्धाः पिशाचवदना नृप ॥ २६॥"
  },
  {
    "text": "स्वर्लोकवासिभिर्नित्यं पूजिताश्चक्रबाहवः ।\nक्रोधरक्तेक्षणा भिन्धि पचच्छिन्धि दहेति च ॥ २७॥"
  },
  {
    "text": "वदन्ति सततं वाचं युद्धोत्सुकहृदन्तराः ।\nएकैकस्या महाशक्तेर्दशाक्षौहिणिका मता ॥ २८॥"
  },
  {
    "text": "सेना तत्राप्येकशक्तिर्लक्षब्रह्माण्डनाशिनी ।\nतादृशीनां महासेना वर्णनीया कथं नृप ॥ २९॥"
  },
  {
    "text": "रथानां नैव गणना वाहनानां तथैव च ।\nसर्वयुद्धसमारम्भस्तत्र देव्या विराजते ॥ ३०॥"
  },
  {
    "text": "तासां नामानि वक्ष्यामि पापनाशकराणि च ।\nविद्याह्रीपुष्टयः प्रज्ञा सिनीवाली कुहूस्तथा ॥ ३१॥"
  },
  {
    "text": "रुद्रा वीर्या प्रभा नन्दा पोषिणी ऋद्धिदा शुभा ।\nकालरात्रिर्महारात्रिर्भद्रकाली कपर्दिनी ॥ ३२॥"
  },
  {
    "text": "विकृतिर्दण्डिमुण्डिन्यौ सेन्दुखण्डा शिखण्डिनी ।\nनिशुम्भशुम्भमथिनी महिषासुरमर्दिनी ॥ ३३॥"
  },
  {
    "text": "इन्द्राणी चैव रुद्राणी शङ्करार्धशरीरिणी ।\nनारी नारायणी चैव त्रिशूलिन्यपि पालिनी ॥ ३४॥"
  },
  {
    "text": "अम्बिका ह्लादिनी पश्चादित्येवं शक्तयः स्मृताः ।\nयद्येताः कुपिता देव्यस्तदा ब्रह्माण्डनाशनम् ॥ ३५॥"
  },
  {
    "text": "पराजयो न चैतासां कदाचित्क्वचिदस्ति हि ।\nगोमेदकमयादग्रे सद्वज्रमणिनिर्मितः ॥ ३६॥"
  },
  {
    "text": "दशयोजनतुङ्गोऽसौ गोपुरद्वारसंयुतः ।\nकपाटश‍ृङ्खलाबद्धो नववृक्षसमुज्ज्वलः ॥ ३७॥"
  },
  {
    "text": "सालस्तन्मध्यभूम्यादि सर्वं हीरमयं स्मृतम् ।\nगृहाणि वीथयो रथ्या महामार्गाङ्गणानि च ॥ ३८॥"
  },
  {
    "text": "वृक्षालवालतरवः सारङ्गा अपि तादृशाः ।\nदीर्घिकाश्रेणयो वाप्यस्तडागाः कूपसंयुताः ॥ ३९॥"
  },
  {
    "text": "तत्र श्रीभुवनेश्वर्या वसन्ति परिचारिकाः ।\nएकैका लक्षदासीभिः सेविता मदगर्विताः ॥ ४०॥"
  },
  {
    "text": "तालवृन्तधराः काश्चिच्चषकाढ्यकराम्बुजाः ।\nकाश्चित्ताम्बूलपात्राणि धारयन्त्योऽतिगर्विताः ॥ ४१॥"
  },
  {
    "text": "काश्चित्तच्छत्रधारिण्यश्चामराणां विधारिकाः ।\nनानावस्त्रधराः काश्चित्काश्चित्पुष्पकराम्बुजाः ॥ ४२॥"
  },
  {
    "text": "नानादर्शकराः काश्चित्काश्चित्कुङ्कुमलेपनम् ।\nधारयन्त्यः कज्जलं च सिन्दूरचषकं पराः ॥ ४३॥"
  },
  {
    "text": "काश्चिच्चित्रकनिर्मात्र्यः पादसंवाहने रताः ।\nकाश्चित्तु भूषाकारिण्यो नानाभूषाधराः पराः ॥ ४४॥"
  },
  {
    "text": "पुष्पभूषणनिर्मात्र्यः पुष्पश‍ृङ्गारकारिकाः ।\nनानाविलासचतुरा बह्व्य एवंविधाः पराः ॥ ४५॥"
  },
  {
    "text": "निबद्धपरिधानीया युवत्यः सकला अपि ।\nदेवीकृपालेशवशात्तुच्छीकृतजगत्त्रयाः ॥ ४६॥"
  },
  {
    "text": "एता दूत्यः स्मृता देव्यः श‍ृङ्गारमदगर्विताः ।\nतासां नामानि वक्ष्यामि श‍ृणु मे नृपसत्तम ॥ ४७॥"
  },
  {
    "text": "अनङ्गरूपा प्रथमाप्यनङ्गमदना परा ।\nतृतीया तु ततः प्रोक्ता सुन्दरी मदनातुरा ॥ ४८॥"
  },
  {
    "text": "ततो भुवनवेगा स्यात्तथा भुवनपालिका ।\nस्यात्सर्वशिशिरानङ्गवदनानङ्गमेखला ॥ ४९॥"
  },
  {
    "text": "विद्युद्दामसमानाङ्ग्यः क्वणत्काञ्चीगुणान्विताः ।\nरणन्मञ्जीरचरणा बहिरन्तरितस्ततः ॥ ५०॥"
  },
  {
    "text": "धावमानास्तु शोभन्ते सर्वा विद्युल्लतोपमाः ।\nकुशलाः सर्वकार्येषु वेत्रहस्ताः समन्ततः ॥ ५१॥"
  },
  {
    "text": "अष्टदिक्षु तथैतासां प्राकाराद्बहिरेव च ।\nसदनानि विराजन्ते नानावाहनहेतिभिः ॥ ५२॥"
  },
  {
    "text": "वज्रसालादग्रभागे सालो वैदूर्यनिर्मितः ।\nदशयोजनतुङ्गोऽसौ गोपुरद्वारभूषितः ॥ ५३॥"
  },
  {
    "text": "वैदूर्यभूमिः सर्वापि गृहाणि विविधानि च ।\nवीथ्यो रथ्या महामार्गाः सर्वे वैदूर्यनिर्मिताः ॥ ५४॥"
  },
  {
    "text": "वापीकूपतडागाश्च स्रवन्तीनां तटानि च ।\nबालुका चैव सर्वापि वैदूर्यमणिनिर्मिता ॥ ५५॥"
  },
  {
    "text": "तत्राष्टदिक्षु परितो ब्राह्म्यादीनां च मण्डलम् ।\nनिजैर्गणैः परिवृतं भ्राजते नृपसत्तम ॥ ५६॥"
  },
  {
    "text": "प्रतिब्रह्माण्डमातॄणां ताः समष्टय ईरिताः ।\nब्राह्मी माहेश्वरी चैव कौमारी वैष्णवी तथा ॥ ५७॥"
  },
  {
    "text": "वाराही च तथेन्द्राणी चामुण्डा सप्त मातरः ।\nअष्टमी तु महालक्ष्मीर्नाम्ना प्रोक्तास्तु मातरः ॥ ५८॥"
  },
  {
    "text": "ब्रह्मरुद्रादिदेवानां समाकारास्तु ताः स्मृताः ।\nजगत्कल्याणकारिण्यः स्वस्वसेनासमावृताः ॥ ५९॥"
  },
  {
    "text": "तत्सालस्य चतुर्द्वार्षु वाहनानि महेशितुः ।\nसज्जानि नृपते सन्ति सालङ्काराणि नित्यशः ॥ ६०॥"
  },
  {
    "text": "दन्तिनः कोटिशो वाहाः कोटिशः शिबिकास्तथा ।\nहंसाः सिंहाश्च गरुडा मयूरा वृषभास्तथा ॥ ६१॥"
  },
  {
    "text": "तैर्युक्ताः स्यन्दनास्तद्वत्कोटिशो नृपनन्दन ।\nपार्ष्णिग्राहसमायुक्ता ध्वजैराकाशचुम्बिनः ॥ ६२॥"
  },
  {
    "text": "कोटिशस्तु विमानानि नानाचिह्नान्वितानि च ।\nनानावादित्रयुक्तानि महाध्वजयुतानि च ॥ ६३॥"
  },
  {
    "text": "वैदूर्यमणिसालस्याप्यग्रे सालः परः स्मृतः ।\nदशयोजनतुङ्गोऽसाविन्द्रनीलाश्मनिर्मितः ॥ ६४॥"
  },
  {
    "text": "तन्मध्यभूस्तथा वीथ्यो महामार्गा गृहाणि च ।\nवापीकूपतडागाश्च सर्वे तन्मणिनिर्मिताः ॥ ६५॥"
  },
  {
    "text": "तत्र पद्मं तु सम्प्रोक्तं बहुयोजनविस्तृतम् ।\nषोडशारं दीप्यमानं सुदर्शनमिवापरम् ॥ ६६॥"
  },
  {
    "text": "तत्र षोडशशक्तीनां स्थानानि विविधानि च ।\nसर्वोपस्करयुक्तानि समृद्धानि वसन्ति हि ॥ ६७॥"
  },
  {
    "text": "तासां नामानि वक्ष्यामि श‍ृणु मे नृपसत्तम ।\nकराली विकराली च तथोमा च सरस्वती ॥ ६८॥"
  },
  {
    "text": "श्रीदुर्गोषा तथा लक्ष्मीः श्रुतिश्चैव स्मृतिर्धृतिः ।\nश्रद्धा मेधा मतिः कान्तिरार्या षोडश शक्तयः ॥ ६९॥"
  },
  {
    "text": "नीलजीमूतसङ्काशाः करवालकराम्बुजाः ।\nसमाः खेटकधारिण्यो युद्धोपक्रान्तमानसाः ॥ ७०॥"
  },
  {
    "text": "सेनान्यः सकला एताः श्रीदेव्या जगदीशितुः ।\nप्रतिब्रह्माण्डसंस्थानां शक्तीनां नायिकाः स्मृताः ॥ ७१॥"
  },
  {
    "text": "ब्रह्माण्डक्षोभकारिण्यो देवीशक्त्युपबृंहिताः ।\nनानारथसमारूढा नानाशक्तिभिरन्विताः ॥ ७२॥"
  },
  {
    "text": "एतत्पराक्रमं वक्तुं सहस्रास्योऽपि न क्षमः ।\nइन्द्रनीलमहासालादग्रे तु बहुविस्तृतः ॥ ७३॥"
  },
  {
    "text": "मुक्ताप्राकार उदितो दशयोजनदैर्घ्यवान् ।\nमध्यभूः पूर्ववत्प्रोक्ता तन्मध्येऽष्टदलाम्बुजम् ॥ ७४॥"
  },
  {
    "text": "मुक्तामणिगणाकीर्णं विस्तृतं तु सकेसरम् ।\nतत्र देवीसमाकारा देव्यायुधधराः सदा ॥ ७५॥"
  },
  {
    "text": "सम्प्रोक्ता अष्टमन्त्रिण्यो जगद्वार्ताप्रबोधिकाः ।\nदेवीसमानभोगास्ता इङ्गितज्ञास्तु पण्डिताः ॥ ७६॥"
  },
  {
    "text": "कुशलाः सर्वकार्येषु स्वामिकार्यपरायणाः ।\nदेव्यभिप्रायबोध्यस्ताश्चतुरा अतिसुन्दराः ॥ ७७॥"
  },
  {
    "text": "नानाशक्तिसमायुक्ताः प्रतिब्रह्माण्डवर्तिनाम् ।\nप्राणिनां ताः समाचारं ज्ञानशक्त्या विदन्ति च ॥ ७८॥"
  },
  {
    "text": "तासां नामानि वक्ष्यामि मत्तः श‍ृणु नृपोत्तम ।\nअनङ्गकुसुमा प्रोक्ताप्यनङ्गकुसुमातुरा ॥ ७९॥"
  },
  {
    "text": "अनङ्गमदना तद्वदनङ्गमदनातुरा ।\nभुवनपाला गगनवेगा चैव ततः परम् ॥ ८०॥"
  },
  {
    "text": "शशिरेखा च गगनरेखा चैव ततः परम् ।\nपाशाङ्कुशवराभीतिधरा अरुणविग्रहाः ॥ ८१॥"
  },
  {
    "text": "विश्वसम्बन्धिनीं वार्तां बोधयन्ति प्रतिक्षणम् ।\nमुक्तासालादग्रभागे महामारकतोऽपरः ॥ ८२॥"
  },
  {
    "text": "सालोत्तमः समुद्दिष्टो दशयोजनदैर्घ्यवान् ।\nनानासौभाग्यसंयुक्तो नानाभोगसमन्वितः ॥ ८३॥"
  },
  {
    "text": "मध्यभूस्तादृशी प्रोक्ता सदनानि तथैव च ।\nषट्कोणमत्र विस्तीर्णं कोणस्था देवताः श‍ृणु ॥ ८४॥"
  },
  {
    "text": "पूर्वकोणे चतुर्वक्त्रो गायत्रीसहितो विधिः ।\nकुण्डिकाक्षगुणाभीतिदण्डायुधधरः परः ॥ ८५॥"
  },
  {
    "text": "तदायुधधरा देवी गायत्री परदेवता ।\nवेदाः सर्वे मूर्तिमन्तः शास्त्राणि विविधानि च ॥ ८६॥"
  },
  {
    "text": "स्मृतयश्च पुराणानि मूर्तिमन्ति वसन्ति हि ।\nये ब्रह्मविग्रहाः सन्ति गायत्रीविग्रहाश्च ये ॥ ८७॥"
  },
  {
    "text": "व्याहृतीनां विग्रहाश्च ते नित्यं तत्र सन्ति हि ।\nरक्षःकोणे शङ्खचक्रगदाम्बुजकराम्बुजा ॥ ८८॥"
  },
  {
    "text": "सावित्री वर्तते तत्र महाविष्णुश्च तादृशः ।\nये विष्णुविग्रहाः सन्ति मत्स्यकूर्मादयोऽखिलाः ॥ ८९॥"
  },
  {
    "text": "सावित्रीविग्रहा ये च ते सर्वे तत्र सन्ति हि ।\nवायुकोणे परश्वक्षमालाभयवरान्वितः ॥ ९०॥"
  },
  {
    "text": "महारुद्रो वर्ततेऽत्र सरस्वत्यपि तादृशी ।\nये ये तु रुद्रभेदाः स्युर्दक्षिणास्यादयो नृप ॥ ९१॥"
  },
  {
    "text": "गौरीभेदाश्च ये सर्वे ते तत्र निवसन्ति हि ।\nचतुःषष्ट्यागमा ये च ये चान्येऽप्यागमाः स्मृताः ॥ ९२॥"
  },
  {
    "text": "ते सर्वे मूर्तिमन्तश्च तत्रैव निवसन्ति हि ।\nअग्निकोणे रत्नकुम्भं तथा मणिकरण्डकम् ॥ ९३॥"
  },
  {
    "text": "दधानो निजहस्ताभ्यां कुबेरो धनदायकः ।\nनानावीथीसमायुक्तो महालक्ष्मीसमन्वितः ॥ ९४॥"
  },
  {
    "text": "देव्या निधिपतिस्त्वास्ते स्वगुणैः परिवेष्टितः ।\nवारुणे तु महाकोणे मदनो रतिसंयुतः ॥ ९५॥"
  },
  {
    "text": "पाशाङ्कुशधनुर्बाणधरो नित्यं विराजते ।\nश‍ृङ्गारा मूर्तिमन्तस्तु तत्र सन्निहिताः सदा ॥ ९६॥"
  },
  {
    "text": "ईशानकोणे विघ्नेशो नित्यं पुष्टिसमन्वितः ।\nपाशाङ्कुशधरो वीरो विघ्नहर्ता विराजते ॥ ९७॥"
  },
  {
    "text": "विभूतयो गणेशस्य या याः सन्ति नृपोत्तम ।\nताः सर्वा निवसन्त्यत्र महैश्वर्यसमन्विताः ॥ ९८॥"
  },
  {
    "text": "प्रतिब्रह्माण्डसंस्थानां ब्रह्मादीनां समष्टयः ।\nएते ब्रह्मादयः प्रोक्ताः सेवन्ते जगदीश्वरीम् ॥ ९९॥"
  },
  {
    "text": "महामारकतस्याग्रे शतयोजनदैर्घ्यवान् ।\nप्रवालसालोऽस्त्यपरः कुङ्कुमारुणविग्रहः ॥ १००॥"
  },
  {
    "text": "मध्यभूस्तादृशी प्रोक्ता सदनानि च पूर्ववत् ।\nतन्मध्ये पञ्चभूतानां स्वामिन्यः पञ्च सन्ति च ॥ १०१॥"
  },
  {
    "text": "हृल्लेखा गगना रक्ता चतुर्थी तु करालिका ।\nमहोच्छुष्मा पञ्चमी च पञ्चभूतसमप्रभाः ॥ १०२॥"
  },
  {
    "text": "पाशाङ्कुशवराभीतिधारिण्योऽमितभूषणाः ।\nदेवीसमानवेषाढ्या नवयौवनगर्विताः ॥ १०३॥"
  },
  {
    "text": "प्रवालसालादग्रे तु नवरत्नविनिर्मितः ।\nबहुयोजनविस्तीर्णो महासालोऽस्ति भूमिप ॥ १०४॥"
  },
  {
    "text": "तत्र चाम्नायदेवीनां सदनानि बहून्यपि ।\nनवरत्नमयान्येव तडागाश्च सरांसि च ॥ १०५॥"
  },
  {
    "text": "श्रीदेव्या येऽवताराः स्युस्ते तत्र निवसन्ति हि ।\nमहाविद्या महाभेदाः सन्ति तत्रैव भूमिप ॥ १०६॥"
  },
  {
    "text": "निजावरणदेवीभिर्निजभूषणवाहनैः ।\nसर्वदेव्यो विराजन्ते कोटिसूर्यसमप्रभाः ॥ १०७॥"
  },
  {
    "text": "सप्तकोटिमहामन्त्रदेवताः सन्ति तत्र हि ।\nनवरत्नमयादग्रे चिन्तामणिगृहं महत् ॥ १०८॥"
  },
  {
    "text": "तत्रत्यं वस्तुमात्रं तु चिन्तामणिविनिर्मितम् ।\nसूर्योद्गारोपलैस्तद्वच्चन्द्रोद्गारोपलैस्तथा ॥ ११२॥"
  },
  {
    "text": "विद्युत्प्रभोपलैः स्तम्भाः कल्पितास्तु सहस्रशः ।\nयेषां प्रभाभिरन्तःस्थं वस्तु किञ्चिन्न दृश्यते ॥ ११०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां द्वादशस्कन्धे पद्मरागादि-\nमणिविनिर्मितप्राकारवर्णनं नामैकादशोऽध्यायः ॥ १२.११॥"
  },
  {
    "text": "१२.१२ द्वादशोऽध्यायः । मणिद्वीपवर्णनम् ।"
  },
  {
    "text": "व्यास उवाच ।\nतदेव देवीसदनं मध्यभागे विराजते ।\nसहस्रस्तम्भसंयुक्ताश्चत्वारस्तेषु मण्डपाः ॥ १॥"
  },
  {
    "text": "श‍ृङ्गारमण्डपश्चैको मुक्तिमण्डप एव च ।\nज्ञानमण्डपसंज्ञस्तु तृतीयः परिकीर्तितः ॥ २॥"
  },
  {
    "text": "एकान्तमण्डपश्चैव चतुर्थः परिकीर्तितः ।\nनानावितानसंयुक्ता नानाधूपैस्तु धूपिताः ॥ ३॥"
  },
  {
    "text": "कोटिसूर्यसमाः कान्त्या भ्राजन्ते मण्डपाः शुभाः ।\nतन्मण्डपानां परितः काश्मीरवनिका स्मृता ॥ ४॥"
  },
  {
    "text": "मल्लिकाकुन्दवनिका यत्र पुष्कलकाः स्थिताः ।\nअसङ्ख्याता मृगमदैः पूरितास्तत्स्रवा नृप ॥ ५॥"
  },
  {
    "text": "महापद्माटवी तद्वद्रत्नसोपाननिर्मिता ।\nसुधारसेन सम्पूर्णा गुञ्जन्मत्तमधुव्रता ॥ ६॥"
  },
  {
    "text": "हंसकारण्डवाकीर्णा गन्धपूरितदिक्तटा ।\nवनिकानां सुगन्धैस्तु मणिद्वीपं सुवासितम् ॥ ७॥"
  },
  {
    "text": "श‍ृङ्गारमण्डपे देव्यो गायन्ति विविधैः स्वरैः ।\nसभासदो देववरा मध्ये श्रीजगदम्बिका ॥ ८॥"
  },
  {
    "text": "मुक्तिमण्डपमध्ये तु मोचयत्यनिशं शिवा ।\nज्ञानोपदेशं कुरुते तृतीये नृप मण्डपे ॥ ९॥"
  },
  {
    "text": "चतुर्थमण्डपे चैव जगद्रक्षाविचिन्तनम् ।\nमन्त्रिणीसहिता नित्यं करोति जगदम्बिका ॥ १०॥"
  },
  {
    "text": "चिन्तामणिगृहे राजञ्छक्तितत्त्वात्मकैः परैः ।\nसोपानैर्दशभिर्युक्तो मञ्चकोऽप्यधिराजते ॥ ११॥"
  },
  {
    "text": "ब्रह्मा विष्णुश्च रुद्रश्च ईश्वरश्च सदाशिवः ।\nएते मञ्चखुराः प्रोक्ताः फलकस्तु सदाशिवः ॥ १२॥"
  },
  {
    "text": "तस्योपरि महादेवो भुवनेशो विराजते ।\nया देवी निजलीलार्थं द्विधाभूता बभूव ह ॥ १३॥"
  },
  {
    "text": "सृष्ट्यादौ तु स एवायं तदर्धाङ्गो महेश्वरः ।\nकन्दर्पदर्पनाशोद्यत्कोटिकन्दर्पसुन्दरः ॥ १४॥"
  },
  {
    "text": "पञ्चवक्त्रस्त्रिनेत्रश्च मणिभूषणभूषितः ।\nहरिणाभीतिपरशून् वरं च निजबाहुभिः ॥ १५॥"
  },
  {
    "text": "दधानः षोडशाब्दोऽसौ देवः सर्वेश्वरो महान् ।\nकोटिसूर्यप्रतीकाशश्चन्द्रकोटिसुशीतलः ॥ १६॥"
  },
  {
    "text": "शुद्धस्फटिकसङ्काशस्त्रिनेत्रः शीतलद्युतिः ।\nवामाङ्गे सन्निषण्णास्य देवी श्रीभुवनेश्वरी ॥ १७॥"
  },
  {
    "text": "नवरत्नगणाकीर्णकाञ्चीदामविराजिता ।\nतप्तकाञ्चनसन्नद्धवैदूर्याङ्गदभूषणा ॥ १८॥"
  },
  {
    "text": "कनच्छ्रीचक्रताटङ्कविटङ्कवदनाम्बुजा ।\nललाटकान्तिविभवविजितार्थसुधाकरा ॥ १९॥"
  },
  {
    "text": "बिम्बकान्तितिरस्कारिरदच्छदविराजिता ।\nलसत्कुङ्कुमकस्तुरीतिलकोद्भासितानना ॥ २०॥"
  },
  {
    "text": "दिव्यचूडामणिस्फारचञ्चच्चन्द्रकसूर्यका ।\nउद्यत्कविसमस्वच्छनासाभरणभासुरा ॥ २१॥"
  },
  {
    "text": "चिन्ताकलम्बितस्वच्छमुक्तागुच्छविराजिता ।\nपाटीरपङ्ककर्पूरकुङ्कुमालङ्कृतस्तनी ॥ २२॥"
  },
  {
    "text": "विचित्रविविधाकल्पा कम्बुसङ्काशकन्धरा ।\nदाडिमीफलबीजाभदन्तपङ्क्तिविराजिता ॥ २३॥"
  },
  {
    "text": "अनर्घ्यरत्नघटितमुकुटाञ्चितमस्तका ।\nमत्तालिमालाविलसदलकाढ्यमुखाम्बुजा ॥ २४॥"
  },
  {
    "text": "कलङ्ककार्श्यनिर्मुक्तशरच्चन्द्रनिभानना ।\nजाह्नवीसलिलावर्तशोभिनाभिविभूषिता ॥ २५॥"
  },
  {
    "text": "माणिक्यशकलाबद्धमुद्रिकाङ्गुलिभूषिता ।\nपुण्डरीकदलाकारनयनत्रयसुन्दरी ॥ २६॥"
  },
  {
    "text": "कल्पिताच्छमहारागपद्मरागोज्ज्वलप्रभा ।\nरत्नकिङ्किणिकायुक्तरत्नकङ्कणशोभिता ॥ २७॥"
  },
  {
    "text": "मणिमुक्तासरापारलसत्पदकसन्ततिः ।\nरत्नाङ्गुलिप्रविततप्रभाजाललसत्करा ॥ २८॥"
  },
  {
    "text": "कञ्चुकीगुम्फितापारनानारत्नततिद्युतिः ।\nमल्लिकामोदिधम्मिल्लमल्लिकालिसरावृता ॥ २९॥"
  },
  {
    "text": "सुवृत्तनिबिडोत्तुङ्गकुचभारालसा शिवा ।\nवरपाशाङ्कुशाभीतिलसद्बाहुचतुष्टया ॥ ३०॥"
  },
  {
    "text": "सर्वश‍ृङ्गारवेषाढ्या सुकुमाराङ्गवल्लरी ।\nसौन्दर्यधारासर्वस्वा निर्व्याजकरुणामयी ॥ ३१॥"
  },
  {
    "text": "निजसंलापमाधुर्यविनिर्भर्त्सितकच्छपी ।\nकोटिकोटिरवीन्दूनां कान्तिं या बिभ्रती परा ॥ ३२॥"
  },
  {
    "text": "नानासखीभिर्दासीभिस्तथा देवाङ्गनादिभिः ।\nसर्वाभिर्देवताभिस्तु समन्तात्परिवेष्टिता ॥ ३३॥"
  },
  {
    "text": "इच्छाशक्त्या ज्ञानशक्त्या क्रियाशक्त्या समन्विता ।\nलज्जा तुष्टिस्तथा पुष्टिः कीर्तिः कान्तिः क्षमा दया ॥ ३४॥"
  },
  {
    "text": "बुद्धिर्मेधा स्मृतिर्लक्ष्मीर्मूर्तिमत्योऽङ्गनाः स्मृताः ।\nजया च विजया चैवाप्यजिता चापराजिता ॥ ३५॥"
  },
  {
    "text": "नित्या विलासिनी दोग्ध्री त्वघोरा मङ्गला नव ।\nपीठशक्तय एतास्तु सेवन्ते यां पराम्बिकाम् ॥ ३६॥"
  },
  {
    "text": "यस्यास्तु पार्श्वभागे स्तो निधी तौ शङ्खपद्मकौ ।\nनवरत्नवहा नद्यस्तथा वै काञ्चनस्रवाः ॥ ३७॥"
  },
  {
    "text": "सप्तधातुवहा नद्यो निधिभ्यां तु विनिर्गताः ।\nसुधासिन्ध्वन्तगामिन्यस्ताः सर्वा नृपसत्तम ॥ ३८॥"
  },
  {
    "text": "सा देवी भुवनेशानी तद्वामाङ्के विराजते ।\nसर्वेशत्वं महेशस्य यत्सङ्गादेव नान्यथा ॥ ३९॥"
  },
  {
    "text": "चिन्तामणिगृहस्यास्य प्रमाणं श‍ृणु भूमिप ।\nसहस्रयोजनायामं महान्तस्तत्प्रचक्षते ॥ ४०॥"
  },
  {
    "text": "तदुत्तरे महाशालाः पूर्वस्माद्द्विगुणाः स्मृताः ।\nअन्तरिक्षगतं त्वेतन्निराधारं विराजते ॥ ४१॥"
  },
  {
    "text": "सङ्कोचश्च विकासश्च जायतेऽस्य निरन्तरम् ।\nपटवत्कार्यवशतः प्रलये सर्जने तथा ॥ ४२॥"
  },
  {
    "text": "शालानां चैव सर्वेषां सर्वकान्तिपरावधि ।\nचिन्तामणिगृहं प्रोक्तं यत्र देवी महोमयी ॥ ४३॥"
  },
  {
    "text": "ये ये उपासकाः सन्ति प्रतिब्रह्माण्डवर्तिनः ।\nदेवेषु नागलोकेषु मनुष्येष्वितरेषु च ॥ ४४॥"
  },
  {
    "text": "श्रीदेव्यास्ते च सर्वेऽपि व्रजन्त्यत्रैव भूमिप ।\nदेवीक्षेत्रे ये त्यजन्ति प्राणान्देव्यर्चने रताः ॥ ४५॥"
  },
  {
    "text": "ते सर्वे यान्ति तत्रैव यत्र देवी महोत्सवा ।\nघृतकुल्या दुग्धकुल्या दधिकुल्या मधुस्रवाः ॥ ४६॥"
  },
  {
    "text": "स्यन्दन्ति सरितः सर्वास्तथामृतवहाः पराः ।\nद्राक्षारसवहाः काश्चिज्जम्बूरसवहाः पराः ॥ ४७॥"
  },
  {
    "text": "आम्रेक्षुरसवाहिन्यो नद्यस्तास्तु सहस्रशः ।\nमनोरथफला वृक्षा वाप्यः कूपास्तथैव च ॥ ४८॥"
  },
  {
    "text": "यथेष्टपानफलदा न न्यूनं किञ्चिदस्ति हि ।\nन रोगपलितं वापि जरा वापि कदाचन ॥ ४९॥"
  },
  {
    "text": "न चिन्ता न च मात्सर्यं कामक्रोधादिकं तथा ।\nसर्वे युवानः सस्त्रीका सहस्रादित्यवर्चसः ॥ ५०॥"
  },
  {
    "text": "भजन्ति सततं देवीं तत्र श्रीभुवनेश्वरीम् ।\nकेचित्सलोकतापन्नाः केचित्सामीप्यतां गताः ॥ ५१॥"
  },
  {
    "text": "सरूपतां गताः केचित्सार्ष्टितां च परे गताः ।\nया यास्तु देवतास्तत्र प्रतिब्रह्माण्डवर्तिनाम् ॥ ५२॥"
  },
  {
    "text": "समष्टयः स्थितास्तास्तु सेवन्ते जगदीश्वरीम् ।\nसप्तकोटिमहामन्त्रा मूर्तिमन्त उपासते ॥ ५३॥"
  },
  {
    "text": "महाविद्याश्च सकलाः साम्यावस्थात्मिकां शिवाम् ।\nकारणब्रह्मरूपां तां मायाशबलविग्रहाम् ॥ ५४॥"
  },
  {
    "text": "इत्थं राजन् मया प्रोक्तं मणिद्वीपं महत्तरम् ।\nन सूर्यचन्द्रौ नो विद्युत्कोटयोऽग्निस्तथैव च ॥ ५५॥"
  },
  {
    "text": "एतस्य भासा कोट्यंशकोट्यंशेनापि ते समाः ।\nक्यचिद्विद्रुमसकाशं क्वचिन्मरकतच्छवि ॥ ५६॥"
  },
  {
    "text": "विद्युद्भानुसमच्छायं मध्यसूर्यसमं क्वचित् ।\nविद्युत्कोटिमहाधारा सारकान्तिततं क्वचित् ॥ ५७॥"
  },
  {
    "text": "क्वचित्सिन्दूरनीलेन्द्रमाणिक्यसदृशच्छवि ।\nहीरसारमहागर्भधगद्धगितदिक्तटम् ॥ ५८॥"
  },
  {
    "text": "कान्त्या दावानलसमं तप्तकाञ्चनसन्निभम् ।\nक्वचिच्चन्द्रोपलोद्गारं सूर्योद्गारं च कुत्रचित् ॥ ५९॥"
  },
  {
    "text": "रत्नश‍ृङ्गिसमायुक्तं रत्नप्राकारगोपुरम् ।\nरत्नपत्रै रत्नफलैर्वक्षैश्च परिमण्डितम् ॥ ६०॥"
  },
  {
    "text": "नृत्यन्मयूरसङ्घैश्च कपोतरणितोज्ज्वलम् ।\nकोकिलाकाकलीलापैः शुकलापैश्च शोभितम् ॥ ६१॥"
  },
  {
    "text": "सुरम्यरमणीयाम्बुलक्षावधिसरोवृतम् ।\nतन्मध्यभागविलसद्विकचद्रत्नपङ्कजैः ॥ ६२॥"
  },
  {
    "text": "सुगन्धिभिः समन्तात्तु वासितं शतयोजनम् ।\nमन्दमारुतसम्भिन्नचलद्द्रुमसमाकुलम् ॥ ६३॥"
  },
  {
    "text": "चिन्तामणिसमूहानां ज्योतिषा वितताम्बरम् ।\nरत्नप्रभाभिरभितो धगद्धगितदिक्तटम् ॥ ६४॥"
  },
  {
    "text": "वृक्षवातमहागन्धवातवातसुपूरितम् ।\nधूपधूपायितं राजन् मणिदीपायुतोज्ज्वलम् ॥ ६५॥"
  },
  {
    "text": "मणिजालकसच्छिद्रतरलोदरकान्तिभिः ।\nदिङ्मोहजनकं चैतद्दर्पणोदरसंयुतम् ॥ ६६॥"
  },
  {
    "text": "ऐश्वर्यस्य समग्रस्य श‍ृङ्गारस्याखिलस्य च ।\nसर्वज्ञतायाः सर्वायास्तेजसश्चाखिलस्य वै ॥ ६७॥"
  },
  {
    "text": "पराक्रमस्य सर्वस्य सर्वोत्तमगुणस्य च ।\nसकलाया दयायाश्च समाप्तिरिह भूपते ॥ ६८॥"
  },
  {
    "text": "राज्ञ आनन्दमारभ्य ब्रह्मलोकान्तभूमिषु ।\nआनन्दा ये स्थिताः सर्वे तेऽत्रैवान्तर्भवन्ति हि ॥ ६९॥"
  },
  {
    "text": "इति ते वर्णितं राजन् मणिद्वीपं महत्तरम् ।\nमहादेव्याः परं स्थानं सर्वलोकोत्तमोत्तमम् ॥ ७०॥"
  },
  {
    "text": "एतस्य स्मरणात्सद्यः सर्वं पापं विनश्यति ।\nप्राणोत्क्रमणसन्धौ तु स्मृत्वा तत्रैव गच्छति ॥ ७१॥"
  },
  {
    "text": "अध्यायपञ्चकं त्वेतत्पठेन्नित्यं समाहितः ।\nभूतप्रेतपिशाचादिबाधा तत्र भवेन्न हि ॥ ७२॥"
  },
  {
    "text": "नवीनगृहनिर्माणे वास्तुयागे तथैव च ।\nपठितव्यं प्रयत्नेन कल्याणं तेन जायते ॥ ७३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां द्वादशस्कन्धे\nमणिद्वीपवर्णनं नाम द्वादशोऽध्यायः ॥ १२.१२॥"
  },
  {
    "text": "१२.१३ त्रयोदशोऽध्यायः । जनमेजयेनाम्बामखकरण-देवीभागवतश्रवणपूर्वकं स्वपित्रुद्धारवर्णनम् ।"
  },
  {
    "text": "व्यास उवाच ।\nइति ते कथितं भूप यद्यत्पृष्टं त्वयानघ ।\nनारायणेन यत्प्रोक्तं नारदाय महात्मने ॥ १॥"
  },
  {
    "text": "श्रुत्वैतत्तु महादेव्याः पुराणं परमाद्भुतम् ।\nकृतकृत्यो भवेन्मर्त्यो देव्याः प्रियतमो हि सः ॥ २॥"
  },
  {
    "text": "कुरु चाम्बामखं राजन् स्वपित्रुद्धरणाय वै ।\nखिन्नोऽसि येन राजेन्द्र पितुर्ज्ञात्वा तु दुर्गतिम् ॥ ३॥"
  },
  {
    "text": "गृहाण त्वं महादेव्या मन्त्रं सर्वोत्तमोत्तमम् ।\nयथाविधिविधानेन जन्मसाफल्यदायकम् ॥ ४॥"
  },
  {
    "text": "सूत उवाच ।\nतच्छ्रुत्वा नृपशार्दूलः प्रार्थयित्वा मुनीश्वरम् ।\nतस्मादेव महामन्त्रं देवीप्रणवसंज्ञकम् ॥ ५॥"
  },
  {
    "text": "दीक्षाविधिं विधानेन जग्राह नृपसत्तमः ।\nतत आहूय धौम्यादीन्नवरात्रसमागमे ॥ ६॥"
  },
  {
    "text": "अम्बायज्ञं चकाराशु वित्तशाढ्यविवर्जितः ।\nब्राह्मणैः पाठयामास पुराणं त्वेतदुत्तमम् ॥ ७॥"
  },
  {
    "text": "श्रीदेव्यग्रेऽम्बिकाप्रीत्यै देवीभागवतं परम् ।\nब्राह्मणान्भोजयामासाप्यसङ्ख्यातान्सुवासिनीः ॥ ८॥"
  },
  {
    "text": "कुमारीर्वटुकादींश्च दीनानाथांस्तथैव च ।\nद्रव्यप्रदानैस्तान्सर्वान् सन्तोष्य वसुधाधिपः ॥ ९॥"
  },
  {
    "text": "समाप्य यज्ञं संस्थाने संस्थितो यावदेव हि ।\nतावदेव हि चाकाशान्नारदः समवातरत् ॥ १०॥"
  },
  {
    "text": "रणयन्महतीं वीणां ज्वलदग्निशिखोपमः ।\nससम्भमः समुत्थाय दृष्ट्वा तं नारदं मुनिम् ॥ ११॥"
  },
  {
    "text": "आसनाद्युपचारैश्च पूजयामास भूमिपः ।\nकृत्वा तु कुशलप्रश्नं पप्रच्छागमकारणम् ॥ १२॥"
  },
  {
    "text": "राजोवाच ।\nकुत आगमनं साधो ब्रूहि किं करवाणि ते ।\nसनाथोऽहं कृतार्थोऽहं त्वदागमनकारणात् ॥ १३॥"
  },
  {
    "text": "इति राज्ञो वचः श्रुत्वा प्रोवाच मुनिसत्तमः ।\nअद्याश्चर्यं मया दृष्टं देवलोके नृपोत्तम ॥ १४॥"
  },
  {
    "text": "तन्निवेदयितुं प्राप्तस्त्वत्सकाशे सुविस्मितः ।\nपिता ते दुर्गतिं प्राप्तो निजकर्मविपर्ययात् ॥ १५॥"
  },
  {
    "text": "स एवायं दिव्यरूपवपुर्भूत्वाधुनैव हि ।\nदेवदेवैः स्तुतः सम्यगप्सरोभिः समन्ततः ॥ १६॥"
  },
  {
    "text": "विमानवरमारुह्य मणिद्वीपं गतोऽभवत् ।\nदेवीभागवतस्यास्य श्रवणोत्थफलेन च ॥ १७॥"
  },
  {
    "text": "अम्बामखफलेनापि पिता ते सुगतिं गतः ।\nधन्योऽसि कृतकृत्योऽसि जीवितं सफलं तव ॥ १८॥"
  },
  {
    "text": "नरकादुद्धृतस्तातस्त्वया तु कुलभूषण ।\nदेवलोके स्फीतकीर्तिस्तवाद्य विपुलाभवत् ॥ १९॥"
  },
  {
    "text": "सूत उवाच ।\nनारदोक्तं समाकर्ण्य प्रेमगद्गदितान्तरः ।\nपपात पादाम्बुजयोर्व्यासस्याद्भुतकर्मणः ॥ २०॥"
  },
  {
    "text": "तवानुग्रहतो देव कृतार्थोऽहं महामुने ।\nकिं मया प्रतिकर्तव्यं नमस्कारादृते तव ॥ २१॥"
  },
  {
    "text": "अनुग्राह्यः सदैवाहमेवमेव त्वया मुने ।\nइति राज्ञो वचः श्रुत्वाप्याशीर्भिरभिनन्द्य च ॥ २२॥"
  },
  {
    "text": "उवाच वचनं श्लक्ष्णं भगवान् बादरायणः ।\nराजन्सर्वं परित्यज्य भज देवीपदाम्बुजम् ॥ २३॥"
  },
  {
    "text": "देवीभागवतं चैव पठ नित्यं समाहितः ।\nअम्बामखं सदा भक्त्या कुरु नित्यमतन्द्रितः ॥ २४॥"
  },
  {
    "text": "अनायासेन तेन त्वं मोक्ष्यसे भवबन्धनात् ।\nसन्त्यन्यानि पुराणानि हरिरुद्रमुखानि च ॥ २५॥"
  },
  {
    "text": "देवीभागवतस्यास्य कलां नार्हन्ति षोडशीम् ।\nसारमेतत्पुराणानां वेदानां चैव सर्वशः ॥ २६॥"
  },
  {
    "text": "मूलप्रकृतिरेवैषा यत्र तु प्रतिपाद्यते ।\nसमं तेन पुराणं स्यात्कथमन्यन्नृपोत्तम ॥ २७॥"
  },
  {
    "text": "पाठे वेदसमं पुण्यं यस्य स्याज्जनमेजय ।\nपठितव्यं प्रयत्नेन तदेव विबुधोत्तमैः ॥ २८॥"
  },
  {
    "text": "इत्युक्त्वा नृपवर्यं तं जगाम मुनिराट् ततः ।\nजग्मुश्चैव यथास्थानं धौम्यादिमुनयोऽमलाः ॥ २९॥"
  },
  {
    "text": "देवीभागवतस्यैव प्रशंसां चक्रुरुत्तमाम् ।\nराजा शशास धरणीं ततः सन्तुष्टमानसः ।\nदेवीभागवतं चैव पठच्छृण्वन्तिरन्तरम् ॥ ३०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां द्वादशस्कन्धे\nजनमेजयेनाम्बामखकरण-देवीभागवतश्रवणपूर्वकं\nस्वपित्रुद्धारवर्णनं नाम त्रयोदशोऽध्यायः ॥ १२.१३॥"
  },
  {
    "text": "१२.१४ चतुर्दशोऽध्यायः । श्रीमद्देवीभागवतमहापुराण-श्रवणफलवर्णनम् ।"
  },
  {
    "text": "सूत उवाच ।\nअर्धश्लोकात्मकं यत्तु देवीवक्त्राब्जनिर्गतम् ।\nश्रीमद्भागवतं नाम वेदसिद्धान्तबोधकम् ॥ १॥"
  },
  {
    "text": "उपदिष्टं विष्णुवे यद्वटपत्रनिवासिने ।\nशतकोटिप्रविस्तीर्णं तत्कृतं ब्रह्मणा पुरा ॥ २॥"
  },
  {
    "text": "तत्सारमेकतः कृत्वा व्यासेन शुकहेतवे ।\nअष्टादशसहस्रं तु द्वादशस्कन्धसंयुतम् ॥ ३॥"
  },
  {
    "text": "देवीभागवतं नाम पुराणं ग्रथितं पुरा ।\nअद्यापि देवलोके तद्बहुविस्तीर्णमस्ति हि ॥ ४॥"
  },
  {
    "text": "नानेन सदृशं पुण्यं पवित्रं पापनाशनम् ।\nपदे पदेऽश्वमेधस्य फलमाप्नोति मानवः ॥ ५॥"
  },
  {
    "text": "पौराणिकं पूजयित्वा वस्त्राद्याभरणादिभिः ।\nव्यासबुद्ध्या तन्मुखात्तु श्रुत्वैतत्समुपोषितः ॥ ६॥"
  },
  {
    "text": "लिखित्वा निजहस्तेन लेखकेनाथवा मुने ।\nप्रौष्ठपद्यां पौर्णमास्यां हेमसिंहसमन्वितम् ॥ ७॥"
  },
  {
    "text": "दद्यात्पौराणिकायाथ दक्षिणां च पयस्विनीम् ।\nसालङ्कृतां सवत्सां च कपिलां हेममालिनीम् ॥ ८॥"
  },
  {
    "text": "भोजयेद्ब्राह्मणानन्तेऽप्यध्यायपरिसम्मितान् ।\nसुवासिनीस्तावतीश्च कुमारीर्बटुकैः सह ॥ ९॥"
  },
  {
    "text": "देवीबुद्ध्या पूजयेत्तान्वसनाभरणादिभिः ।\nपायसान्नवरेणापि गन्धस्रक्कुसुमादिभिः ॥ १०॥"
  },
  {
    "text": "पुराणदानेनैतेन भूदानस्य फलं लभेत् ।\nइहलोके सुखी भूत्वाप्यन्ते देवीपुरं व्रजेत् ॥ ११॥"
  },
  {
    "text": "नित्यं यः श‍ृणुयाद्भक्त्या देवीभागवतं परम् ।\nन तस्य दुर्लभं किञ्चित्कदाचित्क्वचिदस्ति हि ॥ १२॥"
  },
  {
    "text": "अपुत्रो लभते पुत्रान्धनार्थी धनमाप्नुयात् ।\nविद्यार्थी प्राप्नुयाद्विद्यां कीर्तिमण्डितभूतलः ॥ १३॥"
  },
  {
    "text": "वन्ध्या वा काकवन्ध्या वा मृतवन्ध्या च याङ्गना ।\nश्रवणादस्य तद्दोषान्निवर्तेत न संशयः ॥ १४॥"
  },
  {
    "text": "यद्गेहे पुस्तकं चैतत्पूजितं यदि तिष्ठति ।\nतद्गेहं न त्यजेन्नित्यं रमा चैव सरस्वती ॥ १५॥"
  },
  {
    "text": "नेक्षन्ते तत्र वेतालडाकिनीराक्षसादयः ।\nज्वरितं तु नरं स्पृष्ट्वा पठेदेतत्समाहितः ॥ १६॥"
  },
  {
    "text": "मण्डलान्नाशमाप्नोति ज्वरो दाहसमन्वितः ।\nशतावृत्त्यास्य पठनात्क्षयरोगो विनश्यति ॥ १७॥"
  },
  {
    "text": "प्रतिसन्ध्यं पठेद्यस्तु सन्ध्यां कृत्वा समाहितः ।\nएकैकमस्य चाध्यायं स नरो ज्ञानवान्भवेत् ॥ १८॥"
  },
  {
    "text": "शकुनांश्चैव वीक्षेत कार्याकार्येषु चैव हि ।\nतत्प्रकारः पुरस्तात्तु कथितोऽस्ति मया मुने ॥ १९॥"
  },
  {
    "text": "नवरात्रे पठेन्नित्यं शारदीयेऽतिभक्तितः ।\nतस्याम्बिका तु सन्तुष्टा ददातीच्छाधिकं फलम् ॥ २०॥"
  },
  {
    "text": "वैष्णवैश्चैव शैवैश्च रमोमा प्रीयते सदा ।\nसौरैश्च गाणपत्यैश्च स्वेष्टशक्तेश्च तुष्टये ॥ २१॥"
  },
  {
    "text": "पठितव्यं प्रयत्नेन नवरात्रचतुष्टये ।\nवैदिकैर्निजगायत्रीप्रीतये नित्यशो मुने ॥ २२॥"
  },
  {
    "text": "पठितव्यं प्रयत्नेन विरोधो नात्र कस्यचित् ।\nउपासना तु सर्वेषां शक्तियुक्तास्ति सर्वदा ॥ २३॥"
  },
  {
    "text": "तच्छक्तेरेव तोषार्थं पठितव्यं सदा द्विजैः ।\nस्त्रीशूद्रो न पठेदेतत्कदापि च विमोहितः ॥ २४॥"
  },
  {
    "text": "श‍ृणुयाद्द्विजवक्त्रात्तु नित्यमेवेति च स्थितिः ।\nकिं पुनर्बहुनोक्तेन सारं वक्ष्यामि तत्त्वतः ॥ २५॥"
  },
  {
    "text": "वेदसारमिदं पुण्यं पुराणं द्विजसत्तमाः ।\nवेदपाठसमं पाठे श्रवणे च तथैव हि ॥ २६॥"
  },
  {
    "text": "सच्चिदानन्दरूपां तां गायत्रीप्रतिपादिताम् ।\nनमामि ह्रींमयीं देवीं धियो यो नः प्रचोदयात् ॥ २७॥"
  },
  {
    "text": "इति सूतवचः श्रुत्वा नैमिषीयास्तपोधनाः ।\nपूजयामासुरत्युच्चैः सूतं पौराणिकोत्तमम् ॥ २८॥"
  },
  {
    "text": "प्रसन्नहृदयाः सर्वे देवीपादाम्बुजार्चकाः ।\nनिर्वृतिं परमां प्राप्ताः पुराणस्य प्रभावतः ॥ २९॥"
  },
  {
    "text": "नमश्चक्रुः पुनः सूतं क्षमाप्य च मुहुर्मुहुः ।\nसंसारवारिधेस्तात प्लवोऽस्माकं त्वमेव हि ॥ ३०॥"
  },
  {
    "text": "इति स मुनिवराणामग्रतः श्रावयित्वा\nसकलनिगमगुह्यं दौर्गमेतत्पुराणम् ।\nनतमथ मुनिसङ्घं वर्धयित्वाऽऽशिषाम्बा-\nचरणकमलभृङ्गो निर्जगामाथ सूतः ॥ ३१॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां द्वादशस्कन्धे श्रीमद्देवीभागवतमहापुराण-\nश्रवणफलवर्णनं नाम चतुर्दशोऽध्यायः ॥ १२.१४॥"
  },
  {
    "text": "॥ इति श्रीमद्देवीभागवते महापुराणे द्वादशस्कन्धः समाप्तः ॥"
  },
  {
    "text": "॥ इति श्रीमद्देवीभागवतमहापुराणे उत्तरार्धः सम्पूर्णः ॥"
  },
  {
    "text": "॥ इति श्रीमद्देवीभागवतमहापुराणं समाप्तम् ॥"
  }
]
[
  {
    "text": "११.१ प्रथमोऽध्यायः । मनुकृतं देवीस्तवनम् ।"
  },
  {
    "text": "नारद उवाच ।\nभगवन् भूतभव्येश नारायण सनातन ।\nआख्यातं परमाश्चर्यं देवीचारित्रमुत्तमम् ॥ १॥"
  },
  {
    "text": "प्रादुर्भावः परो मातुः कार्यार्थमसुरद्रुहाम् ।\nअधिकाराप्तिरुक्तात्र देवीपूर्णकृपावशात् ॥ २॥"
  },
  {
    "text": "अधुना श्रोतुमिच्छामि येन प्रीणाति सर्वदा ।\nस्वभक्तान्परिपुष्णाति तमाचारं वद प्रभो ॥ ३॥"
  },
  {
    "text": "श्रीनारायण उवाच ।\nश‍ृणु नारद तत्त्वज्ञ सदाचारविधिक्रमम् ।\nयदनुष्ठानमात्रेण देवी प्रीणाति सर्वदा ॥ ४॥"
  },
  {
    "text": "प्रातरुत्थाय कर्तव्यं यद् द्विजेन दिने दिने ।\nतदहं सम्प्रवक्ष्यामि द्विजानामुपकारकम् ॥ ५॥"
  },
  {
    "text": "उदयास्तमयं यावद् द्विजः सत्कर्मकृद्भवेत् ।\nनित्यनैमित्तिकैर्युक्तः काम्यैश्चान्यैरगर्हितैः ॥ ६॥"
  },
  {
    "text": "आत्मनश्च सहायार्थं पिता माता न तिष्ठति ।\nन पुत्रदारा न ज्ञातिर्धर्मस्तिष्ठति केवलम् ॥ ७॥"
  },
  {
    "text": "तस्माद्धर्मं सहायार्थं नित्यं सञ्चिनु साधनैः ।\nधर्मेणैव सहायात्तु तमस्तरति दुस्तरम् ॥ ८॥"
  },
  {
    "text": "आचारः प्रथमो धर्मः श्रुत्युक्तः स्मार्त एव च ।\nतस्मादस्मिन्समायुक्तो नित्यं स्यादात्मनो द्विजः ॥ ९॥"
  },
  {
    "text": "आचाराल्लभते चायुराचाराल्लभते प्रजाः ।\nआचारादन्नमक्षय्यमाचारो हन्ति पातकम् ॥ १०॥"
  },
  {
    "text": "आचारः परमो धर्मो नृणां कल्याणकारकः ।\nइह लोके सुखी भूत्वा परत्र लभते सुखम् ॥ ११॥"
  },
  {
    "text": "अज्ञानान्धजनानां तु मोहितैर्भ्रामितात्मनाम् ।\nधर्मरूपो महादीपो मुक्तिमार्गप्रदर्शकः ॥ १२॥"
  },
  {
    "text": "आचारात्प्राप्यते श्रैष्ठ्यमाचारात्कर्म लभ्यते ।\nकर्मणो जायते ज्ञानमिति वाक्यं मनोः स्मृतम् ॥ १३॥"
  },
  {
    "text": "सर्वधर्मवरिष्ठोऽयमाचारः परमं तपः ।\nतदेव ज्ञानमुद्दिष्टं तेन सर्वं प्रसाध्यते ॥ १४॥"
  },
  {
    "text": "यस्त्वाचारविहीनोऽत्र वर्तते द्विजसत्तमः ।\nस शूद्रवद् बहिष्कार्यो यथा शूद्रस्तथैव सः ॥ १५॥"
  },
  {
    "text": "आचारो द्विविधः प्रोक्तः शास्त्रीयो लौकिकस्तथा ।\nउभावपि प्रकर्तव्यौ न त्याज्यौ शुभमिच्छता ॥ १६॥"
  },
  {
    "text": "ग्रामधर्मा जातिधर्मा देशधर्माः कुलोद्भवाः ।\nपरिग्राह्या नृभिः सर्वैर्नैव ताँल्लङ्घयेन्मुने ॥ १७॥"
  },
  {
    "text": "दुराचारो हि पुरुषो लोके भवति निन्दितः ।\nदुःखभागी च सततं व्याधिना व्याप्त एव च ॥ १८॥"
  },
  {
    "text": "परित्यजेदर्थकामौ यौ स्यातां धर्मवर्जितौ ।\nधर्ममप्यसुखोदर्कं लोकविद्विष्टमेव च ॥ १९॥"
  },
  {
    "text": "नारद उवाच ।\nबहुत्वादिह शास्त्राणां निश्चयः स्यात्कथं मुने ।\nकियत्प्रमाणं तद् ब्रूहि धर्ममार्गविनिर्णये ॥ २०॥"
  },
  {
    "text": "श्रीनारायण उवाच ।\nश्रुतिस्मृती उभे नेत्रे पुराणं हृदयं स्मृतम् ।\nएतत्त्रयोक्त एव स्याद्धर्मो नान्यत्र कुत्रचित् ॥ २१॥"
  },
  {
    "text": "विरोधो यत्र तु भवेत्त्रयाणां च परस्परम् ।\nश्रुतिस्तत्र प्रमाणं स्याद् द्वयोर्द्वैधे स्मृतिर्वरा ॥ २२॥"
  },
  {
    "text": "श्रुतिद्वैधं भवेद्यत्र तत्र धर्मावुभौ स्मृतौ ।\nस्मृतिद्वैधं तु यत्र स्याद्विषयः कल्प्यतां पृथक् ॥ २३॥"
  },
  {
    "text": "पुराणेषु क्वचिच्चैव तन्त्रदृष्टं यथातथम् ।\nधर्मं वदन्ति तं धर्मं गृह्णीयान्न कथञ्चन ॥ २४॥"
  },
  {
    "text": "वेदाविरोधि चेत्तन्त्रं तत्प्रमाणं न संशयः ।\nप्रत्यक्षश्रुतिरुद्धं यत्तत्प्रमाणं भवेन्न च ॥ २५॥"
  },
  {
    "text": "सर्वथा वेद एवासौ धर्ममार्गप्रमाणकः ।\nतेनाविरुद्धं यत्किञ्चित्तत्प्रमाणं न चान्यथा ॥ २६॥"
  },
  {
    "text": "यो वेदधर्ममुज्झित्य वर्ततेऽन्यप्रमाणतः ।\nकुण्डानि तस्य शिक्षार्थं यमलोके वसन्ति हि ॥ २७॥"
  },
  {
    "text": "तस्मात्सर्वप्रयत्नेन वेदोक्तं धर्ममाश्रयेत् ।\nस्मृतिः पुराणमन्यद्वा तन्त्रं वा शास्त्रमेव च ॥ २८॥"
  },
  {
    "text": "तन्मूलत्वे प्रमाणं स्यान्नान्यथा तु कदाचन ।\nये कुशास्त्राभियोगेन वर्तयन्तीह मानवान् ॥ २९॥"
  },
  {
    "text": "अधोमुखोर्ध्वपादास्ते यास्यन्ति नरकार्णवम् ।\nकामाचाराः पाशुपतास्तथा वै लिङ्गधारिणः ॥ ३०॥"
  },
  {
    "text": "तप्तमुद्राङ्किता ये च वैखानसमतानुगाः ।\nते सर्वे निरयं यान्ति वेदमार्गबहिष्कृताः ॥ ३१॥"
  },
  {
    "text": "वेदोक्तमेव सद्धर्मं तस्मात्कुर्यान्नरः सदा ।\nउत्थायोत्थाय बोद्धव्यं किं मयाद्य कृतं कृतम् ॥ ३२॥"
  },
  {
    "text": "दत्तं वा दापितं वापि वाक्येनापि च भाषितम् ।\nउपपापेषु सर्वेषु पातकेषु महत्स्वपि ॥ ३३॥"
  },
  {
    "text": "अवाप्य रजनीयामं ब्रह्मध्यानं समाचरेत् ।\nऊरुस्थोत्तानचरणः सव्ये चोरौ तथोत्तरम् ॥ ३४॥"
  },
  {
    "text": "उत्तानं किञ्चिदुत्तानं मुखमवष्टभ्य चोरसा ।\nनिमीलिताक्षः सत्त्वस्थो दन्तैर्दन्तान्न संस्पृशेत् ॥ ३५॥"
  },
  {
    "text": "तालुस्थाचलजिह्वश्च संवृतास्यः सुनिश्चलः ।\nसन्निरुद्धेन्द्रियग्रामो नातिनिम्नस्थितासनः ॥ ३६॥"
  },
  {
    "text": "द्विगुणं त्रिगुणं वापि प्राणायाममुपक्रमेत् ।\nततो ध्येयः स्थितो योऽसौ हृदये दीपवत्प्रभुः ॥ ३७॥"
  },
  {
    "text": "धारयेत्तत्र चात्मानं धारणां धारयेद्बुधः ।\nसधूमश्च विधूमश्च सगर्भश्चाप्यगर्भकः ॥ ३८॥"
  },
  {
    "text": "सलक्ष्यश्चाप्यलक्ष्यश्च प्राणायामस्तु षड्विधः ।\nप्राणायामसमो योगः प्राणायाम इतीरितः ॥ ३९॥"
  },
  {
    "text": "प्राणायाम इति प्रोक्तो रेचपूरककुम्भकैः ।\nवर्णत्रयात्मका ह्येते रेचपूरककुम्भकाः ॥ ४०॥"
  },
  {
    "text": "स एव प्रणवः प्रोक्तः प्राणायामश्च तन्मयः ।\nइडया वायुमारोप्य पूरयित्वोदरे स्थितम् ॥ ४१॥"
  },
  {
    "text": "शनैः षोडशमात्राभिरन्यया तं विरेचयेत् ।\nएवं सधूमः प्राणानामायामः कथितो मुने ॥ ४२॥"
  },
  {
    "text": "आधारेलिङ्गनाभिप्रकटितहृदये तालुमूले ललाटे\nद्वे पत्रे षोडशारे द्विदशदशदलद्वादशार्धे चतुष्के ।\nवासान्ते बालमध्ये डफकतसहिते कण्ठदेशे स्वराणां\nहङ्क्षन्तत्त्वार्थयुक्तं सकलदलगतं वर्णरूपं नमामि ॥ ४३॥"
  },
  {
    "text": "अरुणकमलसंस्था तद्रजःपुञ्जवर्णा\nहरनियमितचिह्ना पद्मतन्तुस्वरूपा ।\nरविहुतवहराकानायकास्यस्तनाढ्या\nसकृदपि यदि चित्ते संवसेत्स्यात्स भुक्तः ॥ ४४॥"
  },
  {
    "text": "स्थितिः सैव गतिर्यात्रा मतिश्चिन्ता स्तुतिर्वचः ।\nअहं सर्वात्मको देवः स्तुतिः सर्वं त्वदर्चनम् ॥ ४५॥"
  },
  {
    "text": "अहं देवी न चान्योऽस्मि ब्रह्मैवाहं न शोकभाक् ।\nसच्चिदानन्दरूपोऽहं स्वात्मानमिति चिन्तयेत् ॥ ४६॥"
  },
  {
    "text": "प्रकाशमानां प्रथमे प्रयाणे\nप्रतिप्रयाणेऽप्यमृतायमानाम् ।\nअन्तःपदव्यामनुसञ्चरन्ती-\nमानन्दरूपामबलां प्रपद्ये ॥ ४७॥"
  },
  {
    "text": "ततो निजब्रह्मरन्ध्रे ध्यायेत्तं गुरुमीश्वरम् ।\nउपचारैर्मानसैश्च पूजयेत्तु यथाविधि ॥ ४८॥"
  },
  {
    "text": "स्तुवीतानेन मन्त्रेण साधको नियतात्मवान् ।\nगुरुर्ब्रह्मा गुरुर्विष्णुर्गुरुर्देवो महेश्वरः ।\nगुरुरेव परं ब्रह्म तस्मै श्रीगुरवे नमः ॥ ४९॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायामेकादशस्कन्धे\nमनुकृतंदेवीस्तवनं नाम प्रथमोऽध्यायः ॥ ११.१॥"
  },
  {
    "text": "११.२ द्वितीयोऽध्यायः । शौचविधिवर्णनम् ।"
  },
  {
    "text": "श्रीनारायण उवाच ।\nआचारहीनं न पुनन्ति वेदा\nयदप्यधीताः सह षड्भिरङ्गैः ।\nछन्दांस्येनं मृत्युकाले त्यजन्ति\nनीडं शकुन्ता इव जातपक्षाः ॥ १॥"
  },
  {
    "text": "ब्राह्मे मुहूर्त्ते चोत्थाय तत्सर्वं सम्यगाचरेत् ।\nरात्रेरन्तिमयामे तु वेदाभ्यासं चरेद् बुधः ॥ २॥"
  },
  {
    "text": "किञ्चित्कालं ततः कुर्यादिष्टदेवानुचिन्तनम् ।\nयोगी तु पूर्वमार्गेण ब्रह्मध्यानं समाचरेत् ॥ ३॥"
  },
  {
    "text": "जीवब्रह्मैक्यता येन जायते तु निरन्तरम् ।\nजीवन्मुक्तश्च भवति तत्क्षणादेव नारद ॥ ४॥"
  },
  {
    "text": "पञ्चपञ्च उषःकालः सप्तपञ्चारुणोदयः ।\nअष्टपञ्चभवेत्प्रातः शेषः सूर्योदयः स्मृतः ॥ ५॥"
  },
  {
    "text": "प्रातरुत्थाय यः कुर्याद्विण्मूत्रं द्विजसत्तमः ।\nनैरृत्यामिषुविक्षेपमतीत्याभ्यधिकं भुवः ॥ ६॥"
  },
  {
    "text": "विण्मूत्रेऽपि च कर्णस्थ आश्रमे प्रथमे द्विजः ।\nनिवीतं पृष्ठतः कुर्याद्वानप्रस्थगृहस्थयोः ॥ ७॥"
  },
  {
    "text": "कृत्वा यज्ञोपवीतं तु पृष्ठतः कण्ठलम्बितम् ।\nविण्मूत्रं तु गृही कुर्यात्कर्णस्थं प्रथमाश्रमी ॥ ८॥"
  },
  {
    "text": "अन्तर्धाय तृणैर्भूमिं शिरः प्रावृत्य वाससा ।\nवाचं नियम्य यत्नेन ष्ठीवनश्वासवर्जितः ॥ ९॥"
  },
  {
    "text": "न फालकृष्टे न जले न चितायां न पर्वते ।\nजीर्णदेवालये कुर्यान्न वल्मीके न शाद्वले ॥ १०॥"
  },
  {
    "text": "न ससत्त्वेषु गर्तेषु न गच्छन्न पथि स्थितः ।\nसन्ध्ययोरुभयोर्जप्ये भोजने दन्तधावने ॥ ११॥"
  },
  {
    "text": "पितृकार्ये च दैवे च तथा मूत्रपुरीषयोः ।\nउत्साहे मैथुने वापि तथा वै गुरुसन्निधौ ॥ १२॥"
  },
  {
    "text": "यागे दाने ब्रह्मयज्ञे द्विजो मौनं समाचरेत् ।\nदेवता ऋषयः सर्वे पिशाचोरगराक्षसाः ॥ १३॥"
  },
  {
    "text": "इतो गच्छन्तु भूतानि बहिर्भूमिं करोम्यहम् ।\nइति सम्प्रार्थ्य पश्चात्तु कुर्याच्छौचं यथाविधि ॥ १४॥"
  },
  {
    "text": "वाय्वग्नी विप्रमादित्यमापः पश्यंस्तथैव गाः ।\nन कदाचन कुर्वीत विण्मूत्रस्य विसर्जनम् ॥ १५॥"
  },
  {
    "text": "उदङ्मुखो दिवा कुर्याद्रात्रौ चेद्दक्षिणामुखः ।\nतत आच्छाद्य विण्मूत्रं लोष्ठपर्णतृणादिभिः ॥ १६॥"
  },
  {
    "text": "गृहीतलिङ्ग उत्थाय स गच्छेद्वारिसन्निधौ ।\nपात्रे जलं गहीत्वा तु गच्छेदन्यत्र चैव हि ॥ १७॥"
  },
  {
    "text": "गृहीत्वा मृत्तिकां कूलाच्छ्वेतां ब्राह्मणसत्तमः ।\nरक्तां पीतां तथा कृष्णां गृह्णीयुश्चान्यवर्णकाः ॥ १८॥"
  },
  {
    "text": "अथवा या यत्र देशे सैव ग्राह्या द्विजोत्तमैः ।\nअन्तर्जलाद्देवगृहाद्वल्मीकान्मूषकोत्करात् ॥ १९॥"
  },
  {
    "text": "कृतशौचावशिष्टाच्च न ग्राह्याः पञ्चमृत्तिकाः ।\nमूत्रात्तु द्विगुणं शौचे मैथुने त्रिगुणं स्मृतम् ॥ २०॥"
  },
  {
    "text": "एका लिङ्गे करे तिस्र उभयोर्मृद्द्वयं स्मृतम् ।\nमूत्रशौचं समाख्यातं शौचे तद् द्विगुणं स्मृतम् ॥ २१॥"
  },
  {
    "text": "विट्शौचे लिङ्गदेशे तु प्रदद्यान्मृत्तिकाद्वयम् ।\nपञ्चापाने दशैकस्मिन्नुभयोः सप्त मृत्तिकाः ॥ २२॥"
  },
  {
    "text": "वामपादं पुरस्कृत्य पश्चाद्दक्षिणमेव च ।\nप्रत्येकं च चतुर्वारं मृत्तिकां लेपयेत्सुधीः ॥ २३॥"
  },
  {
    "text": "एवं शौचं गृहस्थस्य द्विगुणं ब्रह्मचारिणः ।\nत्रिगुणं वानप्रस्थस्य यतीनां च चतुर्गुणम् ॥ २४॥"
  },
  {
    "text": "आर्द्रामलकमाना तु मृत्तिका शौचकर्मणि ।\nप्रत्येकं तु सदा ग्राह्या नातो न्यूना कदाचन ॥ २५॥"
  },
  {
    "text": "एतद्दिवा स्याद्विट्शौचं तदर्धं निशि कीर्तितम् ।\nआतुरस्य तदर्धं तु मार्गस्थस्य तदर्धकम् ॥ २६॥"
  },
  {
    "text": "स्त्रीशूद्राणामशक्तानां बालानां शौचकर्मणि ।\nयथा गन्धक्षयः स्यात्तु तथा कुर्यादसङ्ख्यकम् ॥ २७॥"
  },
  {
    "text": "गन्धलेपक्षयो यावत्तावच्छौचं विधीयते ।\nसर्वेषामेव वर्णानामित्याह भगवान्मनुः ॥ २८॥"
  },
  {
    "text": "वामहस्तेन शौचं तु कुर्याद्वै दक्षिणेन न ।\nनाभेरधो वामहस्तो नाभेरूर्ध्वं तु दक्षिणः ॥ २९॥"
  },
  {
    "text": "शौचकर्मणि विज्ञेयो नान्यथा द्विजपुङ्गवैः ।\nजलपात्रं न गृह्णीयाद्विण्मूत्रोत्सर्जने बुधः ॥ ३०॥"
  },
  {
    "text": "गृह्णीयाद्यदि मोहेन प्रायश्चित्तं चरेत्ततः ।\nमोहाद्वाप्यथवाऽऽलस्यान्न कुर्याच्छौचमात्मनः ॥ ३१॥"
  },
  {
    "text": "जलाहारस्त्रिरात्रः स्यात्ततो जापाच्च शुध्यति ।\nदेशकालद्रव्यशक्तिस्वोपपत्तीश्च सर्वशः ॥ ३२॥"
  },
  {
    "text": "ज्ञात्वा शौचं प्रकर्तव्यमालस्यं नात्र धारयेत् ।\nपुरीषोत्सर्जने कुर्याद् गण्डूषान्द्वादशैव तु ॥ ३३॥"
  },
  {
    "text": "चतुरो मूत्रविक्षेपे नातो न्यूनान्कदाचन ।\nअधोमुखं नरः कृत्वा त्यजेत्तं वामतः शनैः ॥ ३४॥"
  },
  {
    "text": "आचम्य च ततः कुर्याद्दन्तधावनमादरात् ।\nकण्टकिक्षीरवृक्षोत्थं द्वादशाङ्गुलमव्रणम् ॥ ३५॥"
  },
  {
    "text": "कनिष्ठिकाग्रवत्स्थूलं पूर्वार्धे कृतकूर्चकम् ।\nकरञ्जोदुम्बरौ चूतः कदम्बो लोध्रचम्पकौ ।\nबदरीति द्रुमाश्चेति प्रोक्ता दन्तप्रधावने ॥ ३६॥"
  },
  {
    "text": "अन्नाद्याय व्यूहध्वंसे सोमो राजायमागमत् ।\nस मे मुखं प्रक्षाल्य तेजसा च भगेन च ॥ ३७॥"
  },
  {
    "text": "आयुर्बलं यशो वर्चः प्रजाः पशुवसूनि च ।\nब्रह्मप्रज्ञां च मेधां च त्वन्नो देहि वनस्पते ॥ ३८॥"
  },
  {
    "text": "अभावे दन्तकाष्ठस्य प्रतिषिद्धदिनेषु च ।\nअपां द्वादशगण्डूषैर्विदध्याद्दन्तधावनम् ॥ ३९॥"
  },
  {
    "text": "रवेर्दिने यः कुरुते प्राणी दन्तस्य धावनम् ।\nसविता भक्षितस्तेन स्वकुलं तेन घातितम् ॥ ४०॥"
  },
  {
    "text": "प्रतिपद्दर्शषष्ठीषु नवम्येकादशीरवौ ।\nदन्तानां काष्ठसंयोगाद्दहत्यासप्तमं कुलम् ॥ ४१॥"
  },
  {
    "text": "कृत्वालं पादशौचं ह्यमलमथ जलं\nत्रिःपिबेद् द्विर्विमृज्य\nतर्जन्याङ्गुष्ठवत्या सजलमभिमृशे-\nन्नासिकारन्ध्रयुग्मम् ।\nअङ्गुष्ठानामिकाभ्यां नयनयुगयुतं\nकर्णयुग्मं कनिष्ठा-\nङ्गुष्ठाभ्यां नाभिदेशे हृदयमथ तले-\nनाङ्गुलीभिः शिरांसि ॥ ४२॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nएकादशस्कन्धे शौचविधिवर्णनं नाम द्वितीयोऽध्यायः ॥ ११.२॥"
  },
  {
    "text": "११.३ तृतीयोऽध्यायः । रुद्राक्षमाहात्म्यवर्णनम् ।"
  },
  {
    "text": "श्रीनारायण उवाच ।\n(शुद्धं स्मार्तं चाचमनं पौराणं वैदिकं तथा ।\nतान्त्रिकं श्रौतमित्याहुः षड्विधं श्रुतिचोदितम् ॥"
  },
  {
    "text": "विण्मूत्रादिकशौचं च शुद्धं च परिकीर्तितम् ।\nस्मार्तं पौराणिकं कर्म आचान्ते विधिपूर्वकम् ॥"
  },
  {
    "text": "वैदिकं श्रौत्रमित्यादि ब्रह्मयज्ञादिपूर्वकम् ।\nअस्त्रविद्यादिकं कर्म तान्त्रिको विधिरुच्यते ॥)\nस्मृत्वा चोङ्कारगायत्रीं निबध्नीयाच्छिखां तथा ।\nपुनराचम्य हृदयं बाहू स्कन्धौ च संस्पृशेत् ॥ १॥"
  },
  {
    "text": "क्षुते निष्ठीवने चैव दन्तोच्छिष्टे तथानृते ।\nपतितानां च सम्भाषे दक्षिणं श्रवणं स्पृशेत् ॥ २॥"
  },
  {
    "text": "अग्निरापश्च वेदाश्च सोमः सूर्योऽनिलस्तथा ।\nसर्वे नारद विप्रस्य कर्णे तिष्ठन्ति दक्षिणे ॥ ३॥"
  },
  {
    "text": "ततस्तु गत्वा नद्यादौ प्रातःस्नानं विशोधनम् ।\nसमाचरेन्मुनिश्रेष्ठ देहसंशुद्धिहेतवे ॥ ४॥"
  },
  {
    "text": "अत्यन्तमलिनो देहो नवद्वारैर्मलं वहन् ।\nसदाऽऽस्ते तच्छोधनाय प्रातःस्नानं विधीयते ॥ ५॥"
  },
  {
    "text": "अगम्यागमनात्पापं यच्च पापं प्रतिग्रहात् ।\nरहस्याचरितं पापं मुच्यते स्नानकर्मणा ॥ ६॥"
  },
  {
    "text": "अस्नातस्य क्रियाः सर्वा भवन्ति विफला यतः ।\nतस्मात्प्रातश्चरेत्स्नानं नित्यमेव दिने दिने ॥ ७॥"
  },
  {
    "text": "दर्भयुक्तश्चरेत्स्नानं तथा सन्ध्याभिवन्दनम् ।\nसप्ताहं प्रातरस्नायी सन्ध्याहीनस्त्रिभिर्दिनैः ॥ ८॥"
  },
  {
    "text": "द्वादशाहमनग्निः सन्द्विजः शूद्रत्वमाप्नुयात् ।\nअल्पत्वाद्धोमकालस्य बहुत्वात्स्नानकर्मणः ॥ ९॥"
  },
  {
    "text": "प्रातर्न तु तथा स्नायाद्धोमकाले विगर्हितः ।\nगायत्र्यास्तु परं नास्ति इह लोके परत्र च ॥ १०॥"
  },
  {
    "text": "गायन्तं त्रायते यस्माद्गायत्रीत्यभिधीयते ।\nप्रणवेन तु संयुक्तां व्याहृतित्रयसंयुताम् ॥ ११॥"
  },
  {
    "text": "वायुं वायौ जयेद्विप्रः प्राणसंयमनत्रयात् ।\nब्राह्मणः श्रुतिसम्पन्नः स्वधर्मनिरतः सदा ॥ १२॥"
  },
  {
    "text": "स वैदिकं जपेन्मन्त्रं लौकिकं न कदाचन ।\nगौश‍ृङ्गे सर्षपो यावत् तावद्येषां न स स्थिरः ॥ १३॥"
  },
  {
    "text": "न तारयन्त्युभौ पक्षौ पितॄनेकोत्तरं शतम् ।\nसगर्भो जपसंयुक्तस्त्वगर्भो ध्यानमात्रकः ॥ १४॥"
  },
  {
    "text": "स्नानाङ्गतर्पणं कृत्वा देवर्षिपितृतोषकम् ।\nशुद्धे वस्त्रे परीधाय जलाद्बहिरुपागतः ॥ १५॥"
  },
  {
    "text": "विभूतिधारणं कार्यं रुद्राक्षाणां च धारणम् ।\nक्रमयोगेन कर्तव्यं सर्वदा जपसाधकैः ॥ १६॥"
  },
  {
    "text": "रुद्राक्षान्कण्ठदेशे दशनपरिमिता-\nन्मस्तके विंशती द्वे\nषट् षट् कर्णप्रदेशे करयुगलकृते\nद्वादश द्वादशैव ।\nबाह्वोरिन्दोः कलाभिर्नयनयुगकृते\nत्वेकमेकं शिखायां\nवक्षस्यष्टाधिकं यः कलयति शतकं\nस स्वयं नीलकण्ठः ॥ १७॥"
  },
  {
    "text": "बद्ध्वा स्वर्णेन रुद्राक्षं रजतेनाथवा मुने ।\nशिखायां धारयेन्नित्यं कर्णयोर्वा समाहितः ॥ १८॥"
  },
  {
    "text": "यज्ञोपवीते हस्ते वा कण्ठे तुन्देऽथवा नरः ।\nश्रीमत्पञ्चाक्षरेणैव प्रणवेन तथापि वा ॥ १९॥"
  },
  {
    "text": "निर्व्याजभक्त्या मेधावी रुद्राक्षं धारयेन्मुदा ।\nरुद्राक्षधारणं साक्षाच्छिवज्ञानस्य साधनम् ॥ २०॥"
  },
  {
    "text": "रुद्राक्षं यच्छिखायां तत्तारतत्त्वमिति स्मरेत् ।\nकर्णयोरुभयोर्ब्रह्मन् देवं देवीं च भावयेत् ॥ २१॥"
  },
  {
    "text": "यज्ञोपवीते वेदांश्च तथा हस्ते दिशः स्मरेत् ।\nकण्ठे सरस्वतीं देवीं पावकं चापि भावयेत् ॥ २२॥"
  },
  {
    "text": "सर्वाश्रमाणां वर्णानां रुद्राक्षाणां च धारणम् ।\nकर्तव्यं मन्त्रतः प्रोक्तं द्विजानां नान्यवर्णिनाम् ॥ २३॥"
  },
  {
    "text": "रुद्राक्षधारणाद्रुद्रो भवत्येव न संशयः ।\nपश्यन्नपि निषिद्धांश्च तथा श‍ृण्वन्नपि स्मरन् ॥ २४॥"
  },
  {
    "text": "जिघ्रन्नपि तथा चाश्नन् प्रलपन्नपि सन्ततम् ।\nकुर्वन्नपि सदा गच्छन्विसृजन्नपि मानवः ॥ २५॥"
  },
  {
    "text": "रुद्राक्षधारणादेव सर्वपापैर्न लिप्यते ।\nअनेन भुक्तं देवेन भुक्तं यत्तु तथा भवेत् ॥ २६॥"
  },
  {
    "text": "पीतं रुद्रेण तत्पीतं घ्रातं घ्रातं शिवेन तत् ।\nरुद्राक्षधारणे लज्जा येषामस्ति महामुने ॥ २७॥"
  },
  {
    "text": "तेषां नास्ति विनिर्मोक्षः संसाराज्जन्मकोटिभिः ।\nरुद्राक्षधारिणं दृष्ट्वा परिवादं करोति यः ॥ २८॥"
  },
  {
    "text": "उत्पत्तौ तस्य साङ्कर्यमस्त्वेवेति विनिश्चयः ।\nरुद्राक्षधारणादेव रुद्रो रुद्रत्वमाप्नुयात् ॥ २९॥"
  },
  {
    "text": "मुनयः सत्यसङ्कल्पा ब्रह्मा ब्रह्मत्वमागतः ।\nरुद्राक्षधारणाच्छ्रेष्ठं न किञ्चिदपि विद्यते ॥ ३०॥"
  },
  {
    "text": "रुद्राक्षधारिणे भक्त्या वस्त्रं धान्यं ददाति यः ।\nसर्वपापविनिर्मुक्तः शिवलोकं स गच्छति ॥ ३१॥"
  },
  {
    "text": "रुद्राक्षधारिणं श्राद्धे भोजयेत विमोदतः ।\nपितृलोकमवाप्नोति नात्र कार्या विचारणा ॥ ३२॥"
  },
  {
    "text": "रुद्राक्षधारिणः पादौ प्रक्षाल्याद्भिः पिबेन्नरः ।\nसर्वपापविनिर्मुक्तः शिवलोके महीयते ॥ ३३॥"
  },
  {
    "text": "हारं वा कटकं वापि सुवर्णं वा द्विजोत्तमः ।\nरुद्राक्षसहितं भक्त्या धारयन् रुद्रतामियात् ॥ ३४॥"
  },
  {
    "text": "रुद्राक्षं केवलं वापि यत्र कुत्र महामते ।\nसमन्त्रकं वा मन्त्रेण रहितं भाववर्जितम् ॥ ३५॥"
  },
  {
    "text": "यो वा को वा नरो भक्त्या धारयेल्लज्जयापि वा ।\nसर्वपापविनिर्मुक्तः सम्यग्ज्ञानमवाप्नुयात् ॥ ३६॥"
  },
  {
    "text": "अहो रुद्राक्षमाहात्म्यं मया वक्तुं न शक्यते ।\nतस्मात्सर्वप्रयत्नेन कुर्याद्रुद्राक्षधारणम् ॥ ३७॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायामेकादशस्कन्धे\nसदाचारनिरूपणे रुद्राक्षमाहात्म्यवर्णनं नाम तृतीयोऽध्यायः ॥ ११.३॥"
  },
  {
    "text": "११.४ चतुर्थोऽध्यायः । रुद्राक्षमाहात्म्यवर्णनम् ।"
  },
  {
    "text": "नारद उवाच ।\nएवम्भूतानुभावोऽयं रुद्राक्षो भवतानघ ।\nवर्णितो महतां पूज्यः कारणं तत्र किं वद ॥ १॥"
  },
  {
    "text": "श्रीनारायण उवाच ।\nएवमेव पुरा पृष्टो भगवान् गिरिशः प्रभुः ।\nषण्मुखेन च रुद्रस्तं यदुवाच श‍ृणुष्व तत् ॥ २॥"
  },
  {
    "text": "ईश्वर उवाच ।\nश‍ृणु षण्मुख तत्त्वेन कथयामि समासतः ।\nत्रिपुरो नाम दैत्यस्तु पुराऽऽसीत्सर्वदुर्जयः ॥ ३॥"
  },
  {
    "text": "जितास्तेन सुराः सर्वे बह्मविष्ण्वादिदेवताः ।\nसर्वैस्तु कथिते तस्मिंस्तदाहं त्रिपुरं प्रति ॥ ४॥"
  },
  {
    "text": "अचिन्तयं महाशस्त्रमघोराख्यं मनोहरम् ।\nसर्वदेवमयं दिव्यं ज्वलन्तं घोररूपि यत् ॥ ५॥"
  },
  {
    "text": "त्रिपुरस्य वधार्थाय देवानां तारणाय च ।\nसर्वविघ्नोपशमनमघोरास्त्रमचिन्तयम् ॥ ६॥"
  },
  {
    "text": "दिव्यवर्षसहस्रं तु चक्षुरुन्मीलितं मया ।\nपश्चान्ममाकुलाक्षिभ्यः पतिता जलबिन्दवः ॥ ७॥"
  },
  {
    "text": "तत्राश्रुबिन्दुतो जाता महारुद्राक्षवृक्षकाः ।\nममाज्ञया महासेन सर्वेषां हितकाम्यया ॥ ८॥"
  },
  {
    "text": "बभूवुस्ते च रुद्राक्षा अष्टत्रिंशत्प्रभेदतः ।\nसूर्यनेत्रसमुद्भूताः कपिला द्वादश स्मृताः ॥ ९॥"
  },
  {
    "text": "सोमनेत्रोत्थिताः श्वेतास्ते षोडशविधाः क्रमात् ।\nवह्निनेत्रोद्भवाः कृष्णा दश भेदा भवन्ति हि ॥ १०॥"
  },
  {
    "text": "श्वेतवर्णश्च रुद्राक्षो जातितो ब्राह्म उच्यते ।\nक्षात्रो रक्तस्तथा मिश्रो वैश्यः कृष्णस्तु शूद्रकः ॥ ११॥"
  },
  {
    "text": "एकवक्त्रः शिवः साक्षाद्ब्रह्महत्यां व्यपोहति ।\nद्विवक्त्रो देवदेव्यो स्याद्विविधं नाशयेदघम् ॥ १२॥"
  },
  {
    "text": "त्रिवक्त्रस्त्वनलः साक्षात्स्त्रीहत्यां दहति क्षणात् ।\nचतुर्वक्त्रः स्वयं ब्रह्मा नरहत्यां व्यपोहति ॥ १३॥"
  },
  {
    "text": "पञ्चवक्त्रः स्वयं रुद्रः कालाग्निर्नाम नामतः ।\nअभक्ष्यभक्षणोद्भूतैरगम्यागमनोद्भवैः ॥ १४॥"
  },
  {
    "text": "मुच्यते सर्वपापैस्तु पञ्चवक्त्रस्य धारणात् ।\nषड्वक्त्रः कार्तिकेयस्तु स धार्यो दक्षिणे करे ॥ १५॥"
  },
  {
    "text": "ब्रह्महत्यादिभिः पापैर्मुच्यते नात्र संशयः ।\nसप्तवक्त्रो महाभागो ह्यनङ्गो नाम नामतः ॥ १६॥"
  },
  {
    "text": "तद्धारणान्मुच्यते हि स्वर्णस्तेयादिपातकैः ।\nअष्टवक्त्रो महासेन साक्षाद्देवो विनायकः ॥ १७॥"
  },
  {
    "text": "अन्तकूटं तूलकूटं स्वर्णकूटं तथैव च ।\nदुष्टान्वयस्त्रियं वाथ संस्पृशंश्च गुरुस्त्रियम् ॥ १८॥"
  },
  {
    "text": "एवमादीनि पापानि हन्ति सर्वाणि धारणात् ।\nविघ्नास्तस्य प्रणश्यन्ति याति चान्ते परं पदम् ॥ १९॥"
  },
  {
    "text": "भवन्त्येते गुणाः सर्वे ह्यष्टवक्त्रस्य धारणात् ।\nनववक्त्रो भैरवस्तु धारयेद्वामबाहुके ॥ २०॥"
  },
  {
    "text": "भुक्तिमुक्तिप्रदः प्रोक्तो मम तुल्यबलो भवेत् ।\nभ्रूणहत्यासहस्राणि ब्रह्महत्याशतानि च ॥ २१॥"
  },
  {
    "text": "सद्यः प्रलयमायान्ति नववक्त्रस्य धारणात् ।\nदशवक्त्रस्तु देवेशः साक्षाद्देवो जनार्दनः ॥ २२॥"
  },
  {
    "text": "ग्रहाश्चैव पिशाचाश्च वेताला ब्रह्मराक्षसाः ।\nपन्नगाश्चोपशाम्यन्ति दशवक्त्रस्य धारणात् ॥ २३॥"
  },
  {
    "text": "वक्त्रैकादशरुद्राक्षो रुद्रैकादशकं स्मृतम् ।\nशिखायां धारयेद्यो वै तस्य पुण्यफलं श‍ृणु ॥ २४॥"
  },
  {
    "text": "अश्वमेधसहस्रस्य वाजपेयशतस्य च ।\nगवां शतसहस्रस्य सम्यग्दत्तस्य यत्फलम् ॥ २५॥"
  },
  {
    "text": "तत्फलं लभते शीघ्रं वक्त्रैकादशधारणात् ।\nद्वादशास्यस्य रुद्राक्षस्यैव कर्णे तु धारणात् ॥ २६॥"
  },
  {
    "text": "आदित्यास्तोषिता नित्यं द्वादशास्ये व्यवस्थिताः ।\nगोभेधे चाश्वमेधे च यत्फलं तदवाप्नुयात् ॥ २७॥"
  },
  {
    "text": "श‍ृङ्गिणां शस्त्रिणां चैव व्याघ्रादीनां भयं न हि ।\nन च व्याधिभयं तस्य नैव चाधिः प्रकीर्तितः ॥ २८॥"
  },
  {
    "text": "न च किञ्चिद्भयं तस्य न च व्याधिः प्रवर्तते ।\nन कुतश्चिद्भयं तस्य सुखी चैवेश्वरो भवेत् ॥ २९॥"
  },
  {
    "text": "हस्त्यश्वमृगमार्जारसर्पमूषकदर्दुरान् ।\nखरांश्च श्वश‍ृगालांश्च हत्वा बहुविधानपि ॥ ३०॥"
  },
  {
    "text": "मुच्यते नात्र सन्देहो वक्त्रद्वादशधारणात् ।\nवक्त्रत्रयोदशो वत्स रुद्राक्षो यदि लभ्यते ॥ ३१॥"
  },
  {
    "text": "कार्तिकेयसमो ज्ञेयः सर्वकामार्थसिद्धिदः ।\nरसो रसायनं चैव तस्य सर्वं प्रसिद्ध्यति ॥ ३२॥"
  },
  {
    "text": "तस्यैव सर्वभोग्यानि नात्र कार्या विचारणा ।\nमातरं पितरं चैव भ्रातरं वा निहन्ति यः ॥ ३३॥"
  },
  {
    "text": "मुच्यते सर्वपापेभ्यो धारणात्तस्य षण्मुख ।\nचतुर्दशास्यो रुद्राक्षो यदि लभ्येत पुत्रक ॥ ३४॥"
  },
  {
    "text": "धारयेत्सततं मूर्ध्नि तस्य पिण्डः शिवस्य तु ।\nकिं मुने बहुनोक्तेन वर्णनेन पुनः पुनः ॥ ३५॥"
  },
  {
    "text": "पूज्यते सन्ततं देवैः प्राप्यते च परा गतिः ।\nरुद्राक्ष एकः शिरसा धार्यो भक्त्या द्विजोत्तमैः ॥ ३६॥"
  },
  {
    "text": "षड्विंशद्भिः शिरोमाला पञ्चाशद्धृदयेन तु ।\nकलाक्षैर्बाहुवलये अर्काक्षैर्मणिबन्धनम् ॥ ३७॥"
  },
  {
    "text": "अष्टोत्तरशतैर्माला पञ्चाशद्भिः षडानन ।\nअथवा सप्तविंशत्या कृत्वा रुद्राक्षमालिकाम् ॥ ३८॥"
  },
  {
    "text": "धारणाद्वा जपाद्वापि ह्यनन्तं फलमश्नुते ।\nअष्टोत्तरशतैर्माला रुद्राक्षैर्धार्यते यदि ॥ ३९॥"
  },
  {
    "text": "क्षणे क्षणेऽश्वमेधस्य फलं प्राप्नोति षण्मुख ।\nत्रिःसप्तकुलमुद्धृत्य शिवलोके महीयते ॥ ४०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायामेकादशस्कन्धे रुद्राक्षमाहाम्यवर्णनं नाम चतुर्थोऽध्यायः ॥ ११.४॥"
  },
  {
    "text": "११.५ पञ्चमोऽध्यायः । रुद्राक्षजपमालाविधानवर्णनम् ।"
  },
  {
    "text": "ईश्वर उवाच ।\nलक्षणं जपमालायाः श‍ृणु वक्ष्यामि षण्मुख ।\nरुद्राक्षस्य मुखं ब्रह्मा बिन्दू रुद्र इतीरितः ॥ १॥"
  },
  {
    "text": "विष्णुः पुच्छं भवेच्चैव भोगमोक्षफलप्रदम् ।\nपञ्चविंशतिभिश्चाक्षैः पञ्चवक्त्रैः सकण्टकैः ॥ २॥"
  },
  {
    "text": "रक्तवर्णैः सितैर्मिश्रैः कृतरन्ध्रविदर्भितैः ।\nअक्षसूत्रं प्रकर्तव्यं गोपुच्छवलयाकृति ॥ ३॥"
  },
  {
    "text": "वक्त्रं वक्त्रेण संयोज्य पुच्छं पुच्छेन योजयेत् ।\nमेरुमूर्ध्वमुखं कुर्यात्तदूर्ध्वं नागपाशकम् ॥ ४॥"
  },
  {
    "text": "एवं सङ्ग्रथितां मालां मन्त्रसिद्धिप्रदायिनीम् ।\nप्रक्षाल्य गन्धतोयेन पञ्चगव्येन चोपरि ॥ ५॥"
  },
  {
    "text": "ततः शिवाम्भसाऽऽक्षाल्य ततो मन्त्रगणान्न्यसेत् ।\nस्पृष्ट्वा शिवास्त्रमन्त्रेण कवचेनावगुण्ठयेत् ॥ ६॥"
  },
  {
    "text": "मूलमन्त्रं न्यसेत्पश्चात्पूर्ववत्कारयेत्तथा ।\nसद्योजातादिभिः प्रोक्ष्य यावदष्टोत्तरं शतम् ॥ ७॥"
  },
  {
    "text": "मूलमन्त्रं समुच्चार्य शुद्धभूमौ निधाय च ।\nतस्योपरि न्यसेत्साम्बं शिवं परमकारणम् ॥ ८॥"
  },
  {
    "text": "प्रतिष्ठिता भवेन्माला सर्वकामफलप्रदा ।\nयस्य देवस्य यो मन्त्रस्तां तेनैवाभिपूजयेत् ॥ ९॥"
  },
  {
    "text": "मूर्ध्नि कण्ठेऽथवा कर्णे न्यसेद्वा जपमालिकाम् ।\nरुद्राक्षमालया चैवं जप्तव्यं नियतात्मना ॥ १०॥"
  },
  {
    "text": "कण्ठे मूर्ध्नि हृदि प्रान्ते कर्णे बाहुयुगेऽथवा ।\nरुद्राक्षधारणं नित्यं भक्त्या परमया युतः । ११॥"
  },
  {
    "text": "किमत्र बहुनोक्तेन वर्णनेन पुनः पुनः ।\nरुद्राक्षधारणं नित्यं तस्मादेतत्प्रशस्यते ॥ १२॥"
  },
  {
    "text": "स्नाने दाने जपे होमे वैश्वदेवे सुरार्चने ।\nप्रायश्चित्ते तथा श्राद्धे दीक्षाकाले विशेषतः ॥ १३॥"
  },
  {
    "text": "अरुद्राक्षधरो भूत्वा यत्किञ्चित्कर्म वैदिकम् ।\nकुर्वन्विप्रस्तु मोहेन नरके पतति ध्रुवम् ॥ १४॥"
  },
  {
    "text": "रुद्राक्षं धारयेन्मूर्ध्नि कण्ठे सूत्रे करेऽथवा ।\nसुवर्णमणिसम्भिन्नं शुद्धं नान्यैर्धृतं शिवम् ॥ १५॥"
  },
  {
    "text": "नाशुचिर्धारयेदक्षं सदा भक्त्यैव धारयेत् ।\nरुद्राक्षतरुसम्भूतवातोद्भूततृणान्यपि ॥ १६॥"
  },
  {
    "text": "पुण्यलोकं गमिष्यन्ति पुनरावृत्तिदुर्लभम् ।\nरुद्राक्षं धारयन्पापं कुर्वन्नपि च मानवः ॥ १७॥"
  },
  {
    "text": "सर्वं तरति पाप्मानं जाबालश्रुतिराह हि ।\nपशवो हि च रुद्राक्षधारणाद्यान्ति रुद्रताम् ॥ १८॥"
  },
  {
    "text": "किमु ये धारयन्ति स्म नरा रुद्राक्षमालिकाम् ।\nरुद्राक्षः शिरसा ह्येको धार्यो रुद्रपरैः सदा ॥ १९॥"
  },
  {
    "text": "ध्वंसनं सर्वदुःखानां सर्वपापविमोचनम् ।\nव्याहरन्ति च नामानि ये शम्भोः परमात्मनः ॥ २०॥"
  },
  {
    "text": "रुद्राक्षालङ्कृता ये च ते वै भागवतोत्तमाः ।\nरुद्राक्षधारणं कार्यं सर्वश्रेयोऽर्थिभिर्नृभिः ॥ २१॥"
  },
  {
    "text": "कर्णपाशे शिखायां च कण्ठे हस्ते तथोदरे ।\nमहादेवश्च विष्णुश्च ब्रह्मा तेषां विभूतयः ॥ २२॥"
  },
  {
    "text": "देवाश्चान्ये तथा भक्त्या खलु रुद्राक्षधारिणः ।\nगोत्रर्षयश्च सर्वेषां कूटस्था मूलरूपिणः ॥ २३॥"
  },
  {
    "text": "तेषां वंशप्रसूताश्च मुनयः सकला अपि ।\nश्रौतधर्मपराः शुद्धाः खलु रुद्राक्षधारिणः ॥ २४॥"
  },
  {
    "text": "श्रद्धा न जायते साक्षाद्वेदसिद्धे विमुक्तिदे ।\nबहूनां जन्मनामन्ते महादेवप्रसादतः ॥ २५॥"
  },
  {
    "text": "रुद्राक्षधारणे वाञ्छा स्वभावादेव जायते ।\nरुद्राक्षस्य तु माहात्म्यं जाबालैरादरेण तु ॥ २६॥"
  },
  {
    "text": "पठ्यते मुनिभिः सर्वैर्मया पुत्र तथैव च ।\nरुद्राक्षस्य फलं चैव त्रिषु लोकेषु विश्रुतम् ॥ २७॥"
  },
  {
    "text": "फलस्य दर्शने पुण्यं स्पर्शात्कोटिगुणं भवेत् ।\nशतकोटिगुणं पुण्यं धारणाल्लभते नरः ॥ २८॥"
  },
  {
    "text": "लक्षकोटिसहस्राणि लक्षकोटिशतानि च ।\nजपाच्च लभते नित्यं नात्र कार्या विचारणा ॥ २९॥"
  },
  {
    "text": "हस्ते चोरसि कण्ठे च कर्णयोर्मस्तके तथा ।\nरुद्राक्षं धारयेद्यस्तु स रुद्रो नात्र संशयः ॥ ३०॥"
  },
  {
    "text": "अवध्यः सर्वभूतानां रुद्रवद्धि चरेद्भुवि ।\nसुराणामसुराणां च वन्दनीयो यथा शिवः ॥ ३१॥"
  },
  {
    "text": "रुद्राक्षधारी सततं वन्दनीयस्तथा नरैः ।\nउच्छिष्टो वा विकर्मस्थो युक्तो वा सर्वपातकैः ॥ ३२॥"
  },
  {
    "text": "मुच्यते सर्वपापेभ्यो रुद्राक्षस्य तु धारणात् ।\nकण्ठे रुद्राक्षमाबध्य श्वापि वा म्रियते यदि ॥ ३३॥"
  },
  {
    "text": "सोऽपि मुक्तिमवाप्नोति किं पुनर्मानुषोऽपि सः ।\nजपध्यानविहीनोऽपि रुद्राक्षं यदि धारयेत् ॥ ३४॥"
  },
  {
    "text": "सर्वपापविनिर्मुक्तः स याति परमां गतिम् ।\nएकं वापि हि रुद्राक्षं कृत्वा यत्नेन धारयेत् ॥ ३५॥"
  },
  {
    "text": "एकविंशतिमुद्धृत्य रुद्रलोके महीयते ।\nअतः परं प्रवक्ष्यामि रुद्राक्षस्य पुनर्विधिम् ॥ ३६॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायामेकादशस्कन्धे\nरुद्राक्षजपमालाविधानवर्णनं नाम पञ्चमोऽध्यायः ॥ ११.५॥"
  },
  {
    "text": "११.६ षष्ठोऽध्यायः । रुद्राक्षमाहात्म्ये गुणनिधिमोक्षवर्णनम् ।"
  },
  {
    "text": "ईश्वर उवाच ।\nमहासेन कुशग्रन्थिपुत्राजीवादयः परे ।\nरुद्राक्षस्य तु नैकोऽपि कलामर्हति षोडशीम् ॥ १॥"
  },
  {
    "text": "पुरुषाणां यथा विष्णुर्ग्रहाणां च यथा रविः ।\nनदीनां तु यथा गङ्गा मुनीनां कश्यपो यथा ॥ २॥"
  },
  {
    "text": "उच्चैःश्रवा यथाश्वानां देवानामीश्वरो यथा ।\nदेवीनां तु यथा गौरी तद्वच्छ्रेष्ठमिदं भवेत् ॥ ३॥"
  },
  {
    "text": "नातः परतरं स्तोत्रं नातः परतरं व्रतम् ।\nअक्षय्येषु च दानेषु रुद्राक्षस्तु विशिष्यते ॥ ४॥"
  },
  {
    "text": "शिवभक्ताय शान्ताय दद्याद्रुद्राक्षमुत्तमम् ।\nतस्य पुण्यफलस्यान्तं न चाहं वक्तुमुत्सहे ॥ ५॥"
  },
  {
    "text": "धृतरुद्राक्षकण्ठाय यस्त्वन्नं सम्प्रयच्छति ।\nत्रिसप्तकुलमुद्धृत्य रुद्रलोकं स गच्छति ॥ ६॥"
  },
  {
    "text": "यस्य भाले विभूतिर्न नाङ्गे रुद्राक्षधारणम् ।\nन शम्भोर्भवने पूजा स विप्रः श्वपचाधमः ॥ ७॥"
  },
  {
    "text": "खादन्मांसं पिबन्मद्यं सङ्गच्छन्नन्त्यजानपि ।\nपातकेभ्यो विमुच्येत रुद्राक्षं शिरसि स्थिते ॥ ८॥"
  },
  {
    "text": "सर्वयज्ञतपोदानवेदाभ्यासैश्च यत्फलम् ।\nतत्फलं लभते सद्यो रुद्राक्षस्य तु धारणात् ॥ ९॥"
  },
  {
    "text": "वेदैश्चतुर्भिर्यत्पुण्यं पुराणपठनेन च ।\nयत्तीर्थसेवनेनैव सर्वविद्यादिभिस्तथा ॥ १०॥"
  },
  {
    "text": "तत्पुण्यं लभते सद्यो रुद्राक्षस्य तु धारणात् ।\nप्रयाणकाले रुद्राक्षं बन्धयित्वा म्रियेद्यदि ॥ ११॥"
  },
  {
    "text": "स रुद्रत्वमवाप्नोति पुनर्जन्म न विद्यते ।\nरुद्राक्षं धारयेत्कण्ठे बाह्वोर्वा म्रियते यदि ॥ १२॥"
  },
  {
    "text": "कुलैकविंशमुत्तार्य रुद्रलोके वसेन्नरः ।\nब्राह्मणो वापि चाण्डालो निर्गुणः सगुणोऽपि च ॥ १३॥"
  },
  {
    "text": "भस्मरुद्राक्षधारी यः स देवत्वं शिवं व्रजेत् ।\nशुचिर्वाप्यशुचिर्वापि तथाभक्ष्यस्य भक्षकः ॥ १४॥"
  },
  {
    "text": "म्लेच्छो वाप्यथ चाण्डालो युतो वा सर्वपातकैः ।\nरुद्राक्षधारणादेव स रुद्रो नात्र संशयः ॥ १५॥"
  },
  {
    "text": "शिरसा धारिते कोटिः कर्णयोर्दशकोटयः ।\nशतकोटिर्गले बद्धो मूर्ध्नि कोटिसहस्रकम् ॥ १६॥"
  },
  {
    "text": "अयुतं चोपवीते तु लक्षकोटिर्भुजे स्थिते ।\nमणिबन्धे तु रुद्राक्षो मोक्षसाधनकः परः ॥ १७॥"
  },
  {
    "text": "रुद्राक्षधारको भूत्वा यत्किञ्चित्कर्म वैदिकम् ।\nकुर्वन्विप्रः सदा भक्त्या महदाप्नोति तत्फलम् ॥ १८॥"
  },
  {
    "text": "रुद्राक्षमालिकां कण्ठे धारयेद्भक्तिवर्जितः ।\nपापकर्मा तु यो नित्यं स मुक्तः सर्वबन्धनात् ॥ १९॥"
  },
  {
    "text": "रुद्राक्षार्पितचेता यो रुद्राक्षस्तु न वै धृतः ।\nअसौ माहेश्वरो लोके नमस्यः स तु लिङ्गवत् ॥ २०॥"
  },
  {
    "text": "अविद्यो वा सविद्यो वा रुद्राक्षस्य तु धारणात् ।\nशिवलोकं प्रपद्येत कीकटे गर्दभो यथा ॥ २१॥"
  },
  {
    "text": "स्कन्द उवाच ।\nरुद्राक्षान्सन्दधे देव गर्दभः केन हेतुना ।\nकीकटे केन वा दत्तस्तद्ब्रूहि परमेश्वर ॥ २२॥"
  },
  {
    "text": "श्रीभगवानुवाच ।\nश‍ृणु पुत्र पुरावृत्तं गर्दभो विन्ध्यपर्वते ।\nधत्ते रुद्राक्षभारं तु वाहितः पथिकेन तु ॥ २३॥"
  },
  {
    "text": "श्रान्तोऽसमर्थस्तद्भारं वोढुं पतितवान्भुवि ।\nप्राणैस्त्वक्तस्त्रिनेत्रस्तु शूलपाणिर्महेश्वरः ॥ २४॥"
  },
  {
    "text": "मत्प्रसादान्महासेन मदन्तिकमुपागतः ।\nयावद्वक्त्रस्य सङ्ख्यानं रुद्राक्षाणां सुदुर्लभम् ॥ २५॥"
  },
  {
    "text": "तावद्युगसहस्राणि शिवलोके महीयते ।\nस्वशिष्येभ्यस्तु वक्तव्यं नाशिष्येभ्यः कदाचन ॥ २६॥"
  },
  {
    "text": "अभक्तेभ्योऽपि मूर्खेभ्यः कदाचिन्न प्रकाशयेत् ।\nअभक्तो वास्तु भक्तो वा नीचो नीचतरोऽपि वा ॥ २७॥"
  },
  {
    "text": "रुद्राक्षान्धारयेद्यस्तु मुच्यते सर्वपातकैः ।\nरुद्राक्षधारणं पुण्यं केन वा सदृशं भवेत् ॥ २८॥"
  },
  {
    "text": "महाव्रतमिदं प्राहुर्मुनयस्तत्त्वदर्शिनः ।\nसहस्रं धारयेद्यस्तु रुद्राक्षाणां धृतव्रतः ॥ २९॥"
  },
  {
    "text": "तं नमन्ति सुराः सर्वे यथा रुद्रस्तथैव सः ।\nअभावे तु सहस्रस्य बाह्वोः षोडश षोडश ॥ ३०॥"
  },
  {
    "text": "एकं शिखायां करयोर्द्वादश द्वादशैव तु ।\nद्वात्रिंशत्कण्ठदेशे तु चत्वारिंशच्च मस्तके ॥ ३१॥"
  },
  {
    "text": "एकैकं कर्णयोः षट् षट् वक्षस्यष्टोत्तरं शतम् ।\nयो धारयति रुद्राक्षान् रुद्रवत्स तु पूज्यते ॥ ३२॥"
  },
  {
    "text": "मुक्ताप्रवालस्कटिकरौप्यवैदूर्यकाञ्चनैः ।\nसमेतान्धारयेद्यस्तु रुद्राक्षान्स शिवो भवेत् ॥ ३३॥"
  },
  {
    "text": "केवलानपि रुद्राक्षान्यद्यालस्याद्बिभर्ति यः ।\nतं न स्पृशन्ति पापानि तमांसीव विभावसुम् ॥ ३४॥"
  },
  {
    "text": "रुद्राक्षमालया मन्त्रो जप्तोऽनन्तफलप्रदः ।\nयस्याङ्गे नास्ति रुद्राक्ष एकोऽपि बहुपुण्यदः ॥ ३५॥"
  },
  {
    "text": "तस्य जन्म निरर्थं स्यात्त्रिपुण्ड्ररहितं यथा ।\nरुद्राक्षं मस्तके धृत्वा शिरःस्नानं करोति यः ॥ ३६॥"
  },
  {
    "text": "गङ्गास्नानफलं तस्य जायते नात्र संशयः ।\nएकवक्त्रः पञ्चवक्त्र एकादशमुखाः परे ॥ ३७॥"
  },
  {
    "text": "चतुर्दशमुखाः केचिद्रुद्राक्षा लोकपूजिताः ।\nभक्त्या सम्पूज्यते नित्यं रुद्राक्षः शङ्करात्मकः ॥ ३८॥"
  },
  {
    "text": "दरिद्रं वापि पुरुषं राजानं कुरुते भुवि ।\nअत्र ते कथयिष्यामि पुराणं मतमुत्तमम् ॥ ३९॥"
  },
  {
    "text": "कोसलेषु द्विजः कश्चिद्गिरिनाथ इति श्रुतः ।\nमहाधनी च धर्मात्मा वेदवेदाङ्गपारगः ॥ ४०॥"
  },
  {
    "text": "यज्ञकृद्दीक्षितस्तस्य तनयः सुन्दराकृतिः ।\nनाम्ना गुणनिधिः ख्यातस्तरुणः कामसुन्दरः ॥ ४१॥"
  },
  {
    "text": "गुरोः सुधिषणस्याथ पत्नीं मुक्तावलीमथ ।\nमोहयामास रूपेण यौवनेन मदेन च ॥ ४२॥"
  },
  {
    "text": "सङ्गतस्तु तया सार्धं कञ्चित्कालं ततो भिया ।\nविषं ददौ च गुरवे येभे पश्चात्तु निर्भयः ॥ ४३॥"
  },
  {
    "text": "यदा माता पिता कर्म किञ्चिज्जानाति यत्क्षणे ।\nमातरं पितरं चापि मारयामास तद्विषात् ॥ ४४॥"
  },
  {
    "text": "नानाविलासभोगैश्च जाते द्रव्यव्यये ततः ।\nब्राह्मणानां गृहे चौर्यं चकार स तदा खलः ॥ ४५॥"
  },
  {
    "text": "सुरापानमदोन्मत्तस्तदा ज्ञातिबहिष्कृतः ।\nग्रामान्निष्कासितः सर्वैस्तदा सोऽभूद्वनेचरः ॥ ४६॥"
  },
  {
    "text": "मुक्तावल्या तया सार्धं जगाम गहनं वनम् ।\nमार्गे स्थितो द्रव्यलोभाज्जघान ब्राह्मणान्बहून् ॥ ४७॥"
  },
  {
    "text": "एवं बहुगते काले ममार स तदाधमः ।\nनेतुं तं यमदूताश्च समाजग्मुः सहस्रशः ॥ ४८॥"
  },
  {
    "text": "शिवलोकाच्छिवगणास्तथैव च समागताः ।\nतयोः परस्परं वादो बभूव गिरिजासुत ॥ ४९॥"
  },
  {
    "text": "यमदूतास्तदा प्रोचुः पुण्यमस्य किमस्ति हि ।\nब्रुवन्तु सेवकाः शम्भोर्यद्येनं नेतुमिच्छथ ॥ ५०॥"
  },
  {
    "text": "शिवदूतास्तदा प्रोचुरयं यस्मिन्स्थले मृतः ।\nदशहस्तादधो भूमे रुद्राक्षस्तत्र चास्ति हि ॥ ५१॥"
  },
  {
    "text": "तत्प्रभावेण हे दूता नेष्यामः शिवसन्निधिम् ।\nततो विमानमारुह्य दिव्यरूपधरो द्विजः ॥ ५२॥"
  },
  {
    "text": "गतो गुणनिधिर्दूतैः सहितः शङ्करालयम् ।\nइति रुद्राक्षमाहात्म्यं कथितं तव सुव्रत ॥ ५३॥"
  },
  {
    "text": "एवं रुद्राक्षमहिमा समासात्कथितो मया ।\nसर्वपापक्षयकरो महापुण्यफलप्रदः ॥ ५४॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायामेकादशस्कन्धे रुद्राक्षमाहात्म्ये\nगुणनिधिमोक्षवर्णनं नाम षष्ठोऽध्यायः ॥ ११.६॥"
  },
  {
    "text": "११.७ सप्तमोऽध्यायः । रुद्राक्षमाहात्म्यवर्णनम् ।"
  },
  {
    "text": "श्रीनारायण उवाच ।\nएवं नारद षड्वक्त्रो गिरिशेन विबोधितः ।\nरुद्राक्षमहिमानं च ज्ञात्वासीत्स कृतार्थकः ॥ १॥"
  },
  {
    "text": "इत्थं भूतानुभावोऽयं रुद्राक्षो वर्णितो मया ।\nसदाचारप्रसङ्गेन श‍ृणु चान्यत्समाहितः ॥ २॥"
  },
  {
    "text": "यथा रुद्राक्षमहिमा वर्णितोऽनन्तपुण्यदः ।\nलक्षणं मन्त्रविन्यासं तथाहं वर्णयामि ते ॥ ३॥"
  },
  {
    "text": "लक्षं तु दर्शनात्युण्यं कोटिस्तत्स्पर्शनाद्भवेत् ।\nतस्य कोटिगुणं पुण्यं लभते धारणान्नरः ॥ ४॥"
  },
  {
    "text": "लक्षकोटिसहस्राणि लक्षकोटिशतानि च ।\nतज्जपाल्लभते पुण्यं नरो रुद्राक्षधारणात् ॥ ५॥"
  },
  {
    "text": "रुद्राक्षाणां तु भद्राक्षधारणात्स्यान्महाफलम् ।\nधात्रीफलप्रमाणं यच्छ्रेष्ठमेतदुदाहृतम् ॥ ६॥"
  },
  {
    "text": "बदरीफलमात्रं तु प्रोच्यते मध्यमं बुधैः ।\nअधमं चणमात्रं स्यात्प्रतिज्ञैषा मयोदिता ॥ ७॥"
  },
  {
    "text": "ब्राह्मणाः क्षत्रिया वैश्याः शूद्राश्चेति शिवाज्ञया ।\nवृक्षा जाताः पृथिव्यां तु तज्जातीयाः शुभाक्षकाः ॥ ८॥"
  },
  {
    "text": "श्वेतास्तु ब्राह्मणा ज्ञेयाः क्षत्रिया रक्तवर्णकाः ।\nपीता वैश्यास्तु विज्ञेयाः कृष्णाः शूद्राः प्रकीर्तिताः ॥ ९॥"
  },
  {
    "text": "ब्राह्मणो बिभृयाच्छ्वेतान् रक्तान् राजा तु धारयेत् ।\nपीतान्वैश्यस्तु बिभृयात्कृष्णान् शूद्रस्तु धारयेत् ॥ १०॥"
  },
  {
    "text": "समाः स्निग्धा दृढास्तद्वत्कण्टकैः संयुताः शुभाः ।\nकृमिदष्टाञ्छिन्नभिन्नान्कण्टकैरहितांस्तथा ॥ ११॥"
  },
  {
    "text": "व्रणयुक्तानावृतांश्च षड्रुद्राक्षांस्तु वर्जयेत् ।\nस्वयमेव कृतद्वारो रुद्राक्षः स्यादिहोत्तमः ॥ १२॥"
  },
  {
    "text": "यत्तु पौरुषयत्नेन कृतं तन्मध्यमं भवेत् ।\nसमान्स्निग्धान्दृढान्वृत्तान्क्षौमसूत्रेण धारयेत् ॥ १३॥"
  },
  {
    "text": "सर्वगात्रेषु साम्येन समानातिविलक्षणा ।\nनिर्घर्षे हेमलेखाभा यत्र लेखा प्रदृश्यते ॥ १४॥"
  },
  {
    "text": "तदक्षमुत्तमं विद्यात्स धार्यः शिवपूजकैः ।\nशिखायामेकरुद्राक्षं त्रिंशद्वै शिरसा वहेत् ॥ १५॥"
  },
  {
    "text": "षट्त्रिंशच्च गले धार्या बाह्वोः षोडश षोडश ।\nमणिबन्धे द्वादशाक्षान्स्कन्धे पञ्चाशतं भवेत् ॥ १६॥"
  },
  {
    "text": "अष्टोत्तरशतैर्मालोपवीतं च प्रकल्पयेत् ।\nद्विसरं त्रिसरं वापि बिभृयात्कण्ठदेशतः ॥ १७॥"
  },
  {
    "text": "कुण्डले मुकुटे चैव कर्णिकाहारकेषु च ।\nकेयूरे कटके चैव कुक्षिवंशे तथैव च ॥ १८॥"
  },
  {
    "text": "सुप्ते पीते सर्वकालं रुद्राक्षं धारयेन्नरः ।\nत्रिशतं त्वधमं पञ्चशतं मध्यममुच्यते ॥ १९॥"
  },
  {
    "text": "सहस्रमुत्तमं प्रोक्तं चैवं भेदेन धारयेत् ।\nशिरसीशानमन्त्रेण कर्णे तत्पुरुषेण च ॥ २०॥"
  },
  {
    "text": "अघोरेण ललाटे तु तेनैव हृदयेऽपि च ।\nअघोरबीजमन्त्रेण करयोर्धारयेत्पुनः ॥ २१॥"
  },
  {
    "text": "पञ्चाशदक्षग्रथितां वामदेवेन चोदरे ।\nपञ्चब्रह्मभिरङ्गैश्चाप्येवं रुद्राक्षधारणम् ॥ २२॥"
  },
  {
    "text": "ग्रथितान्मूलमन्त्रेण सर्वानक्षांस्तु धारयेत् ।\nएकवक्त्रस्तु रुद्राक्षः परतत्त्वप्रकाशकः ॥ २३॥"
  },
  {
    "text": "परतत्त्वधारणाच्च जायते तत्प्रकाशनम् ।\nद्विवक्त्रस्तु मुनिश्रेष्ठ अर्धनारीश्वरो भवेत् ॥ २४॥"
  },
  {
    "text": "धारणादर्धनारीशः प्रीयते तस्य नित्यशः ।\nत्रिवक्त्रस्त्वनलः साक्षात्स्त्रीहत्यां दहति क्षणात् ॥ २५॥"
  },
  {
    "text": "त्रिमुखश्चैव रुद्राक्षोऽप्यग्नित्रयस्वरूपकः ।\nतद्धारणाच्च हुतभुक् तस्य तुष्यति नित्यशः ॥ २६॥"
  },
  {
    "text": "चतुर्मुखस्तु रुद्राक्षः पितामहस्वरूपकः ।\nतद्धारणान्महाश्रीमान्महदारोग्यमुत्तमम् ॥ २७॥"
  },
  {
    "text": "महती ज्ञानसम्पत्तिः शुद्धये धारयेन्नरः ।\nपञ्चमुखस्तु रुद्राक्षः पञ्चब्रह्मस्वरूपकः ॥ २८॥"
  },
  {
    "text": "तस्य धारणमात्रेण सन्तुष्यति महेश्वरः ।\nषड्वक्त्रश्चैव रुद्राक्षः कार्तिकेयाधिदैवतः ॥ २९॥"
  },
  {
    "text": "विनायकं चापि देवं प्रवदन्ति मनीषिणः ।\nसप्तवक्त्रस्तु रुद्राक्षः सप्तमात्राधिदैवतः ॥ ३०॥"
  },
  {
    "text": "सप्ताश्वदैवतश्चैव मुनिसप्तकदैवतः ।\nतद्धारणान्महाश्रीः स्यान्महदारोग्यमुत्तमम् ॥ ३१॥"
  },
  {
    "text": "महती ज्ञानसम्पत्तिः शुचिर्वै धारयेन्नरः ।\nअष्टवक्त्रस्तु रुद्राक्षोऽप्यष्टमात्राधिदैवतः ॥ ३२॥"
  },
  {
    "text": "वस्वष्टकप्रीतिकरो गङ्गाप्रीतिकरः शुभः ।\nतद्धारणादिमे प्रीता भवेयुः सत्यवादिनः ॥ ३३॥"
  },
  {
    "text": "नववक्त्रस्तु रुद्राक्षो यमदेव उदाहृतः ।\nतद्धारणाद्यमभयं न भवत्येव सर्वथा ॥ ३४॥"
  },
  {
    "text": "दशवक्त्रस्तु रुद्राक्षो दशाशादैवतः स्मृतः ।\nदशाशाप्रीतिजनको धारणे नात्र संशयः ॥ ३५॥"
  },
  {
    "text": "एकादशमुखस्त्वक्षो रुद्रैकादशदैवतः ।\nतमिन्द्रदैवतं चाहुः सदा सौख्यविवर्धनम् ॥ ३६॥"
  },
  {
    "text": "रुद्राक्षो द्वादशमुखो महाविष्णुस्वरूपकः ।\nद्वादशादित्यदैवश्च बिभर्त्येव हि तत्परः ॥ ३७॥"
  },
  {
    "text": "त्रयोदशमुखश्चाक्षः कामदः सिद्धिदः शुभः ।\nतस्य धारणमात्रेण कामदेवः प्रसीदति ॥ ३८॥"
  },
  {
    "text": "चतुर्दशमुखश्चाक्षो रुद्रनेत्रसमुद्भवः ।\nसर्वव्याधिहरश्चैव सर्वारोग्यप्रदायकः ॥ ३९॥"
  },
  {
    "text": "मद्यं मांसं च लशुनं पलाण्डुं शिग्रुमेव च ।\nश्लेष्मातकं विड्वराहं भक्षणे वर्जयेत्ततः ॥ ४०॥"
  },
  {
    "text": "ग्रहणे विषुवे चैव सङ्क्रमे त्वयने तथा ।\nदर्शे च पौर्णमासे च पुण्येषु दिवसेष्वपि ।\nरुद्राक्षधारणात्सद्यः सर्वपापैः प्रमुच्यते ॥ ४१॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायामेकादशस्कन्धे\nरुद्राक्षमाहात्म्यवर्णनं नाम सप्तमोऽध्यायः ॥ ११.७॥"
  },
  {
    "text": "११.८ अष्टमोऽध्यायः । भूतशुद्धिवर्णनम् ।"
  },
  {
    "text": "श्रीनारायण उवाच ।\nभूतशुद्धिप्रकारं च कथयामि महामुने ।\nमूलाधारात्समुत्थाय कुण्डलीं परदेवताम् ॥ १॥"
  },
  {
    "text": "सुषुम्णामार्गमाश्रित्य ब्रह्मरन्ध्रगतां स्मरेत् ।\nजीवं ब्रह्मणि संयोज्य हंसमन्त्रेण साधकः ॥ २॥"
  },
  {
    "text": "पादादिजानुपर्यन्तं चतुष्कोणं सवज्रकम् ।\nलं बीजाख्यं स्वर्णवर्णं स्मरेदवनिमण्डलम् ॥ ३॥"
  },
  {
    "text": "जान्वाद्यानाभिचन्द्रार्धनिभं पद्मद्वयाङ्कितम् ।\nवं बीजयुक्तं श्वेताभमम्भसो मण्डलं स्मरेत् ॥ ४॥"
  },
  {
    "text": "नाभेर्हृदयपर्यन्तं त्रिकोणं स्वस्तिकान्वितम् ।\nरं बीजेन युतं रक्तं स्मरेत्पावकमण्डलम् ॥ ५॥"
  },
  {
    "text": "हृदो भूमध्यपर्यन्तं वृत्तं षड्बिन्दुलाञ्छितम् ।\nयं बीजयुक्तं धूम्राभं नभस्वन्मण्डलं स्मरेत् ॥ ६॥"
  },
  {
    "text": "आब्रह्मरन्ध्रं भ्रूमध्याद्वृत्तं स्वच्छं मनोहरम् ।\nहं बीजयुक्तमाकाशमण्डलं च विचिन्तयेत् ॥ ७॥"
  },
  {
    "text": "एवं भूतानि सञ्चिन्त्य प्रत्येकं संविलापयेत् ।\nभुवं जले जलं वह्नौ वह्निं वायौ नभस्यमुम् ॥ ८॥"
  },
  {
    "text": "विलाप्य खमहङ्कारे महत्तत्त्वेऽप्यहङ्कृतिम् ।\nमहान्तं प्रकृतौ मायामात्मनि प्रविलापयेत् ॥ ९॥"
  },
  {
    "text": "शुद्धसंविन्मयो भूत्वा चिन्तयेत्पापपूरुषम् ।\nवामकुक्षिस्थितं कृष्णमङ्गुष्ठपरिमाणकम् ॥ १०॥"
  },
  {
    "text": "ब्रह्महत्याशिरोयुक्तं कनकस्तेयबाहुकम् ।\nमदिरापानहृदयं गुरुतल्पकटीयुतम् ॥ ११॥"
  },
  {
    "text": "तत्संसर्गिपदद्वन्द्वमुपपातकमस्तकम् ।\nखड्गचर्मधरं कृष्णमधोवक्त्रं सुदुःसहम् ॥ १२॥"
  },
  {
    "text": "वायुबीजं स्मरन्वायुं सम्पूर्यैनं विशोषयेत् ।\nस्वशरीरयुतं मन्त्रो वह्निबीजेन निर्दहेत् ॥ १३॥"
  },
  {
    "text": "कुम्भके परिजप्तेन ततः पापनरोद्भवम् ।\nबहिर्भस्म समुत्सार्य वायुबीजेन रेचयेत् ॥ १४॥"
  },
  {
    "text": "सुधाबीजेन देहोत्थं भस्म सम्प्लावयेत्सुधीः ।\nभूबीजेन घनीकृत्य भस्म तत्कनकाण्डवत् ॥ १५॥"
  },
  {
    "text": "विशुद्धमुकुराकारं जपन्बीजं विहायसः ।\nमूर्धादिपादपर्यन्तान्यङ्गानि रचयेत्सुधीः ॥ १६॥"
  },
  {
    "text": "आकाशादीनि भूतानि पुनरुत्पादयेच्चितः ।\nसोऽहं मन्त्रेण चात्मानमानयेद्धृदयाम्बुजे ॥ १७॥"
  },
  {
    "text": "कुण्डलीजीवमादाय परसङ्गात्सुधामयम् ।\nसंस्थाप्य हृदयाम्भोजे मूलाधारगतां स्मरेत् ॥ १८॥"
  },
  {
    "text": "रक्ताम्भोधिस्थपोतोल्लसदरुण-\nसरोजाधिरूढा कराब्जैः\nशूलं कोदण्डमिक्षूद्भवमणिगुण-\nमप्यङ्कुशं पञ्चबाणान् ।\nबिभ्राणासृक्कपालं त्रिनयन-\nलसिता पीनवक्षोरुहाढ्या\nदेवी बालार्कवर्णा भवतु\nसुखकरी प्राणशक्तिः परा नः ॥ १९॥"
  },
  {
    "text": "एवं ध्यात्वा प्राणशक्तिं परमात्मस्वरूपिणीम् ।\nविभूतिधारणं कार्यं सर्वाधिकृतिसिद्धये ॥ २०॥"
  },
  {
    "text": "विभूतेर्विस्तरं वक्ष्ये धारणे च महाफलम् ।\nश्रुतिस्मृतिप्रमाणोक्तं भस्मधारणमुत्तमम् ॥ २१॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायामेकादशस्कन्धे भूतशुद्धिवर्णनं नामाष्टमोऽध्यायः ॥ ११.८॥"
  },
  {
    "text": "११.९ नवमोऽध्यायः । सशिरोव्रतं त्रिपुण्डधारणवर्णनम् ।"
  },
  {
    "text": "श्रीनारायण उवाच ।\nइदं शिरोव्रतं चीर्णं विधिवद्यैर्द्विजातिभिः ।\nतेषामेव परां विद्यां वदेदज्ञानबाधिकाम् ॥ १॥"
  },
  {
    "text": "विधिवच्छ्रद्धया सार्धं न चीर्णं यैः शिरोव्रतम् ।\nश्रौतस्मार्तसमाचारस्तेषामनुपकारकः ॥ २॥"
  },
  {
    "text": "शिरोव्रतसमाचारादेव ब्रह्मादिदेवताः ।\nदेवता अभवन्विद्वन् खलु नान्येन हेतुना ॥ ३॥"
  },
  {
    "text": "शिरोव्रतस्य माहात्म्यं पूर्वैः पूर्वतरं कृतम् ।\nब्रह्मा विष्णुश्च रुद्रश्च देवताः सकला अपि ॥ ४॥"
  },
  {
    "text": "सर्वपातकयुक्तोऽपि मुच्यते सर्वपातकैः ।\nशिरोव्रतमिदं येन चरितं विधिवद्बुधैः ॥ ५॥"
  },
  {
    "text": "शिरोव्रतमिदं नाम शिरस्याथर्वणश्रुतेः ।\nयदुक्तं तद्धि नैवान्यत्तत्तु पुण्येन लभ्यते ॥ ६॥"
  },
  {
    "text": "शाखाभेदेषु नामानि व्रतस्यास्य विभेदतः ।\nपठ्यन्ते मुनिशार्दूल शाखास्वेकव्रतं हि तत् ॥ ७॥"
  },
  {
    "text": "सर्वशाखासु वस्त्वेकं शिवाख्यं सत्यचिद्घनम् ।\nतथा तद्विषयं ज्ञानं तथैव च शिरोतव्रतम् ॥ ८॥"
  },
  {
    "text": "शिरोव्रतविहीनस्तु सर्वधर्मविवर्जितः ।\nअपि सर्वासु विद्यासु सोऽधिकारी न संशयः ॥ ९॥"
  },
  {
    "text": "शिरोव्रतमिदं कार्यं पापकान्तारदाहकम् ।\nसाधनं सर्वविद्यानां यतस्तत्सम्यगाचरेत् ॥ १०॥"
  },
  {
    "text": "श्रुतिराथर्वणी सूक्ष्मा सूक्ष्मार्थस्य प्रकाशिनी ।\nयदुवाच व्रतं प्रीत्या तन्नित्यं सम्यगाचरेत् ॥ ११॥"
  },
  {
    "text": "अग्निरित्यादिभिर्मन्त्रैः षड्भिः शुद्धेन भस्मना ।\nसर्वाङ्गोद्धूलनं कुर्याच्छिरोव्रतसमाह्वयम् ॥ १२॥"
  },
  {
    "text": "एतच्छिरोव्रतं कुर्यात्सन्ध्याकालेषु सादरम् ।\nयावद्विद्योदयस्तावत्तस्य विद्या खलूत्तमा ॥ १३॥"
  },
  {
    "text": "द्वादशाब्दमथाब्दं वा तदर्धं च तदर्धकम् ।\nप्रकुर्याद्द्वादशाहं वा सङ्कल्पेन शिरोव्रतम् ॥ १४॥"
  },
  {
    "text": "शिरोव्रतेन यः स्नातस्तं तु नोपदिशेत्तु यः ।\nतस्य विद्या विनष्टा स्यान्निर्घृणः स गुरुः खलु ॥ १५॥"
  },
  {
    "text": "ब्रह्मविद्यागुरुः साक्षान्मुनिः कारुणिकः खलु ।\nयथा सर्वेश्वरः श्रीमान्मृदुः कारुणिकः खलु ॥ १६॥"
  },
  {
    "text": "जन्मान्तरसहस्रेषु नरा ये धर्मचारिणः ।\nतेषामेव खलु श्रद्धा जायते न कदाचन ॥ १७॥"
  },
  {
    "text": "प्रत्युताज्ञानबाहुल्याद्द्वेष एव विजायते ।\nअतः प्रद्वेषयुक्तस्य न भवेदात्मवेदनम् ॥ १८॥"
  },
  {
    "text": "ब्रह्मविद्योपदेशस्य साक्षादेवाधिकारिणः ।\nत एव नेतरे विद्वन् ये तु स्नाताः शिरोव्रतैः ॥ १९॥"
  },
  {
    "text": "व्रतं पाशुपतं चीर्णं यैर्द्विजैरादरेण तु ।\nतेषामेवोपदेष्टव्यमिति वेदानुशासनम् ॥ २०॥"
  },
  {
    "text": "यः पशुस्तत्पशुत्वं च व्रतेनानेन सन्त्यजेत् ।\nतान्हत्वा न स पापीयान्भवेद्वेदान्तनिश्चयः ॥ २१॥"
  },
  {
    "text": "त्रिपुण्ड्रधारणं प्रोक्तं जाबालैरादरेण तु ।\nत्रियम्बकेन मन्त्रेण सतारेण शिवेन च ॥ २२॥"
  },
  {
    "text": "त्रिपुण्ड्रं धारयेन्नित्यं गहस्थाश्रममाश्रितः ।\nओङ्कारेण त्रिरुक्तेन सहंसेन त्रिपुण्ड्रकम् ॥ २३॥"
  },
  {
    "text": "धारयेद्भिक्षुको नित्यमिति जाबालिकी श्रुतिः ।\nत्रियम्बकेन मन्त्रेण प्रणवेन शिवेन च ॥ २४॥"
  },
  {
    "text": "गृहस्थश्च वानप्रस्थो धारयेच्च त्रिपुण्ड्रकम् ।\nमेधावीत्यादिना वापि ब्रह्मचारी दिने दिने ॥ २५॥"
  },
  {
    "text": "भस्मना सजलेनापि धारयेच्च त्रिपुण्ड्रकम् ।\nब्राह्मणो विधिनोत्पन्नस्त्रिपुण्ड्रभस्मनैव तु ॥ २६॥"
  },
  {
    "text": "ललाटे धारयेन्नित्यं तिर्यग्भस्मावगुण्ठनम् ।"
  },
  {
    "text": "सम्यक् त्रिपुण्ड्रधर्मं च ब्राह्मणो नित्यमाचरेत् ॥ २७॥"
  },
  {
    "text": "आदिब्राह्मणभूतेन त्रिपुण्ड्रं भस्मना धृतम् ।\nयतोऽत एव विप्रस्तु त्रिपुण्ड्रं धारयेत्सदा ॥ २८॥"
  },
  {
    "text": "भस्मना वेदसिद्धेन त्रिपुण्ड्रं देहगुण्ठनम् ।\nरुद्रलिङ्गार्चनं वापि मोहतोऽपि च न त्यजेत् ॥ २९॥"
  },
  {
    "text": "त्रियम्बकेन मन्त्रेण सतारेण तथैव च ।\nपञ्चाक्षरेण मन्त्रेण प्रणवेन तथैव च ॥ ३०॥"
  },
  {
    "text": "ललाटे हृदये चैव दोर्द्वन्द्वे च महामुने ।\nत्रिपुण्ड्रं धारयेन्नित्यं संन्यासाश्रममाश्रितः ॥ ३१॥"
  },
  {
    "text": "त्रियायुषेण मन्त्रेण मेधावीत्यादिनाथवा ।\nगौणेन भस्मना धार्यं त्रिपुण्ड्रं ब्रह्मचारिणा ॥ ३२॥"
  },
  {
    "text": "नमोऽन्तेन शिवेनैव शूद्रः शुश्रूषणे रतः ।\nउद्धूलनं त्रिपुण्ड्रं च नित्यं भक्त्या समाचरेत् ॥ ३३॥"
  },
  {
    "text": "अन्येषामपि सर्वेषां विना मन्त्रेण सुव्रत ।\nउद्धूलनं त्रिपुण्ड्रं च कर्तव्यं भक्तितो मुने ॥ ३४॥"
  },
  {
    "text": "भूत्यैवोद्धूलनं तिर्यक् त्रिपुण्ड्रस्य च धारणम् ।\nवरेण्यं सर्वधर्मेभ्यस्तस्मान्नित्यं समाचरेत् ॥ ३५॥"
  },
  {
    "text": "भस्माग्निहोत्रजं वाथ विरजाग्निसमुद्भवम् ।\nआदरेण समादाय शुद्धे पात्रे निधाय तत् ॥ ३६॥"
  },
  {
    "text": "प्रक्षाल्य पादौ हस्तौ च द्विराचम्य समाहितः ।\nगृहीत्वा भस्म तत्पञ्चब्रह्ममन्त्रैः शनैः शनैः ॥ ३७॥"
  },
  {
    "text": "प्राणायामत्रयं कृत्वा अग्निरित्यादिमन्त्रितम् ।\nतैरेव सप्तभिर्मन्त्रैस्त्रिवारमभिमन्त्रयेत् ॥ ३८॥"
  },
  {
    "text": "ओमापोज्योतिरित्युक्त्वा ध्यात्वा मन्त्रानुदीरयेत् ।\nसितेन भस्मना पूर्वं समुद्धूल्य शरीरकम् ॥ ३९॥"
  },
  {
    "text": "विपापो विरजो मर्त्यो जायते नात्र संशयः ।\nततो ध्यात्वा महाविष्णुं जगन्नाथं जलाधिपम् ॥ ४०॥"
  },
  {
    "text": "संयोज्य भस्मना तोयमग्निरित्यादिभिः पुनः ।\nविमृज्य साम्बं ध्यात्वा च समुद्धूल्योर्ध्वमस्तकम् ॥ ४१॥"
  },
  {
    "text": "तेन भावनया ब्राह्मभूतेन सितभस्मना ।\nललाटवक्षःस्कन्धेषु स्वाश्रमोचितमन्त्रतः ॥ ४२॥"
  },
  {
    "text": "मध्यमानामिकाङ्गुष्ठैरनुलोमविलोमतः ।\nत्रिपुण्ड्रं धारयेन्नित्यं त्रिकालेष्वपि भक्तितः ॥ ४३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायामेकादशस्कन्धे सशिरोव्रतं\nत्रिपुण्डधारणवर्णनं नाम नवमोऽध्यायः ॥ ११.९॥"
  },
  {
    "text": "११.१० दशमोऽध्यायः । भस्ममाहात्म्ये पाशुपतव्रतवर्णनम् ।"
  },
  {
    "text": "श्रीनारायण उवाच ।\nआग्नेयं गौणमज्ञानध्वंसकं ज्ञानसाधकम् ।\nगौणं नानाविधं विद्धि ब्रह्मन्ब्रह्मविदांवर ॥ १॥"
  },
  {
    "text": "अग्निहोत्राग्निजं तद्वद्विरजानलजं मुने ।\nऔपासनसमुत्पन्नं समिदग्निसमुद्भवम् ॥ २॥"
  },
  {
    "text": "पचनाग्निसमुत्पन्नं दावानलसमुद्भवम् ।\nत्रैवर्णिकानां सर्वेषामग्निहोत्रसमुद्भवम् ॥ ३॥"
  },
  {
    "text": "विरजानलजं चैव धार्यं भस्म महामुने ।\nऔपासनसमुत्पन्नं गृहस्थानां विशेषतः ॥ ४॥"
  },
  {
    "text": "समिदग्निसमुत्पन्नं धार्यं वै ब्रह्मचारिणा ।\nशूद्राणां श्रोत्रियागारपचनाग्निसमुद्भवम् ॥ ५॥"
  },
  {
    "text": "अन्येषामपि सर्वेषां धार्यं दावानलोद्भवम् ।\nकालश्चित्रा पौर्णमासी देशः स्वीयः परिग्रहः ॥ ६॥"
  },
  {
    "text": "क्षेत्रारामाद्यरण्यं वा प्रशस्तः शुभलक्षणः ।\nतत्र पूर्वत्रयोदश्यां सुस्नातः सुकृताह्निकः ॥ ७॥"
  },
  {
    "text": "अनुज्ञाप्य स्वमाचार्यं सम्पूज्य प्रणिपत्य च ।\nपूजां वैशेषिकीं कृत्वा शुक्लाम्बरधरः स्वयम् ॥ ८॥"
  },
  {
    "text": "शुद्धयज्ञोपवीती च शुक्लमाल्यानुलेपनः ।\nदर्भासने समासीनो दर्भमुष्टिं प्रगृह्य च ॥ ९॥"
  },
  {
    "text": "प्राणायामत्रयं कृत्वा प्राङ्मुखो वाप्युदङ्मुखः ।\nध्यात्वा देवं च देवीं च तद्विज्ञापनवर्त्मना ॥ १०॥"
  },
  {
    "text": "व्रतमेतत्करोमीति भवेत्सङ्कल्पदीक्षितः ।\nयावच्छरीरपातं वा द्वादशाब्दमथापि वा ॥ ११॥"
  },
  {
    "text": "तदर्धं वा तदर्धं वा मासद्वादशकं तु वा ।\nतदर्धं वा तदर्धं वा मासमेकमथापि वा ॥ १२॥"
  },
  {
    "text": "दिनद्वादशकं वापि दिनषट्कमथापि वा ।\nतदर्धं दिनमेकं वा व्रतसङ्कल्पनावधि ॥ १३॥"
  },
  {
    "text": "अग्निमाधाय विधिवद्विरजाहोमकारणात् ।\nहुत्वाऽऽज्येन समिद्भिश्च चरुणा च यथाविधि ॥ १४॥"
  },
  {
    "text": "पूताहात्पुरतो भूयस्तत्त्वानां शुद्धिमुद्दिशन् ।\nजुहुयान्मूलमन्त्रेण तैरेव समिदादिभिः ॥ १५॥"
  },
  {
    "text": "तत्त्वान्येतानि मे देहे शुध्यन्तामित्यनुस्मरन् ।\nपश्चाद्भूतादितन्मात्राः पञ्चकर्मेन्द्रियाणि च ॥ १६॥"
  },
  {
    "text": "ज्ञानकर्मविभेदेन पञ्च पञ्च विभागशः ।\nत्वगादिधातवः सप्त पञ्च प्राणादिवायवः ॥ १७॥"
  },
  {
    "text": "मनो बुद्धिरहङ्कारो गुणाः प्रकृतिपूरुषौ ।\nरागो विद्या कला चैव नियतिः काल एव च ॥ १८॥"
  },
  {
    "text": "माया च शुद्धविद्या च महेश्वरसदाशिवौ ।\nशक्तिश्च शिवतत्त्वं च तत्त्वानि क्रमशो विदुः ॥ १९॥"
  },
  {
    "text": "मन्त्रैस्तु विरजैर्हुत्वा होतासौ विरजो भवेत् ।\nअथ गोमयमादाय पिण्डीकृत्याभिमन्त्र्य च ॥ २०॥"
  },
  {
    "text": "न्यस्याग्नौ तं च संरक्ष्य दिने तस्मिन् हविष्यभुक् ।\nप्रभाते च चतुर्दश्यां कृत्वा सर्वं पुरोदितम् ॥ २१॥"
  },
  {
    "text": "तस्मिन्दिने निराहारः कालशेषं समापयेत् ।\nप्रातः पर्वणि चाप्येवं कृत्वा होमावसानतः ॥ २२॥"
  },
  {
    "text": "उपसंहृत्य रुद्राग्निं गृहीत्वा भस्म यत्नतः ।\nततश्च जटिलो मुण्डः शिखैकजट एव च ॥ २३॥"
  },
  {
    "text": "भूत्वा स्नात्वा पुनर्वीतलज्जश्चेत्स्याद्दिगम्बरः ।\nअन्यः काषायवसनश्चर्मचीराम्बरोऽथवा ॥ २४॥"
  },
  {
    "text": "एकाम्बरो वल्कलवान्भवेद्दण्डी च मेखली ।\nप्रक्षाल्य चरणौ पश्चाद्द्विराचम्यात्मनस्तनुम् ॥ २५॥"
  },
  {
    "text": "सङ्कलीकृत्य तद्भस्म विरजानलसम्भवम् ।\nअग्निरित्यादिभिर्मन्त्रैः षड्भिराथर्वणैः क्रमात् ॥ २६॥"
  },
  {
    "text": "विमृज्याङ्गानि मूर्धादिचरणान्तं च तैः स्पृशेत् ।\nततस्तेन क्रमेणैव समुद्धूल्य च भस्मना ॥ २७॥"
  },
  {
    "text": "सर्वाङ्गोद्धूलनं कुर्यात्प्रणवेन शिवेन वा ।\nततश्च पुण्ड्रं रचयेत्त्रियायुषसमाह्वयम् ॥ २८॥"
  },
  {
    "text": "शिवभावं समागम्य शिवभावमथाचरेत् ।\nकुर्यात्त्रिसन्ध्यमप्येवमेतत्पाशुपतं व्रतम् ॥ २९॥"
  },
  {
    "text": "भुक्तिमुक्तिप्रदं चैव पशुत्वं विनिवर्तयेत् ।\nतत्पशुत्वं परित्यज्य कृत्वा पाशुपतं व्रतम् ॥ ३०॥"
  },
  {
    "text": "पूजनीयो महादेवो लिङ्गमूर्तिः सदाशिवः ।\nभस्मस्नानं महापुण्यं सर्वसौख्यकरं परम् ॥ ३१॥"
  },
  {
    "text": "आयुष्यं बलमारोग्यं श्रीपुष्टिवर्धनं यतः ।\nरक्षार्थं मङ्गलार्थं च सर्वसम्पत्समृद्धये ॥ ३२॥"
  },
  {
    "text": "भस्मस्निग्धमनुष्याणां महामारीभयं न च ।\nशान्तिकं पौष्टिकं भस्म कामदं च त्रिधा भवेत् ॥ ३३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायामेकादशस्कन्धे भस्ममाहात्म्ये\nपाशुपतव्रतवर्णनं नाम दशमोऽध्यायः ॥ ११.१०॥"
  },
  {
    "text": "११.११ एकादशोऽध्यायः । त्रिविधभस्ममाहात्म्यवर्णनम् ।"
  },
  {
    "text": "नारद उवाच ।\nत्रिविधत्वं कथं चास्य भस्मनः परिकीर्तितम् ।\nएतत्कथय मे देव महत्कौतूहलं मम ॥ १॥"
  },
  {
    "text": "श्रीनारायण उवाच ।\nत्रिविधत्वं प्रवक्ष्यामि देवर्षे भस्मनः श‍ृणु ।\nमहापापक्षयकरं महाकीर्तिकरं परम् ॥ २॥"
  },
  {
    "text": "गोमयं योनिसम्बद्धं तद्धस्तेनैव गृह्यते ।\nब्राह्मैर्मन्त्रैस्तु सन्दग्धं तच्छान्तिकृदिहोच्यते ॥ ३॥"
  },
  {
    "text": "सावधानस्तु गृह्णीयान्नरो वै गोमयं तु यत् ।\nअन्तरिक्षे गृहीत्वा तत्षडङ्गेन दहेदतः ॥ ४॥"
  },
  {
    "text": "पौष्टिकं तत्समाख्यातं कामदं च ततः श‍ृणु ।\nप्रासादेन दहेदेतत्कामदं भस्म कीर्तितम् ॥ ५॥"
  },
  {
    "text": "प्रातरुत्थाय देवर्षे भस्मव्रतपरः शुचिः ।\nगवां गोष्ठेषु गत्वा तु नमस्कृत्य तु गोकुलम् ॥ ६॥"
  },
  {
    "text": "गवां वर्णानुरूपाणां गृह्णीयाद्गोमयं शुभम् ।\nब्राह्मणस्य च गौः श्वेता रक्ता गौः क्षत्रियस्य च ॥ ७॥"
  },
  {
    "text": "पीतवर्णा तु वैश्यस्य कृष्णा शूद्रस्य कथ्यते ।\nपौर्णमास्याममावास्यामष्टम्यां वा विशुद्धधीः ॥ ८॥"
  },
  {
    "text": "प्रासादेन तु मन्त्रेण गृहीत्वा गोमयं शुभम् ।\nहृदयेन तु मन्त्रेण पिण्डीकृत्य तु गोमयम् ॥ ९॥"
  },
  {
    "text": "रविरश्मिसुसन्तप्तं शुचौ देशे मनोहरे ।\nतुषेण वा बुसैर्वापि प्रासादेन तु निक्षिपेत् ॥ १०॥"
  },
  {
    "text": "अरण्युद्भवमग्निं वा श्रोत्रियागारजं तु वा ।\nतदग्नौ विन्यसेत्तं च शिवबीजेन मन्त्रतः ॥ ११॥"
  },
  {
    "text": "गृह्णीयादथ तत्राग्निकुण्डाद्भस्म विचक्षणः ।\nनवपात्रं समादाय प्रासादेन तु निक्षिपेत् ॥ १२॥"
  },
  {
    "text": "केतकी पाटली तद्वदुशीरं चन्दनं तथा ।\nनानासुगन्धिद्रव्याणि काश्मीरप्रभृतीनि च ॥ १३॥"
  },
  {
    "text": "निक्षिपेत्तत्र पात्रे तु सद्योमन्त्रेण शुद्धधीः ।\nजलस्नानं पुरा कृत्वा भस्मस्नानमतः परम् ॥ १४॥"
  },
  {
    "text": "जलस्नाने त्वशक्तश्च भस्मस्नानं समाचरेत् ।\nप्रक्षाल्य पादौ हस्तौ च शिरश्चेशानमन्त्रतः ॥ १५॥"
  },
  {
    "text": "समुद्धूल्य ततः पश्चादाननं तत्पुरुषेण तु ।\nअघोरेण तु हृदयं नाभिं वामेन तत्परम् ॥ १६॥"
  },
  {
    "text": "सद्योमन्त्रेण सर्वाङ्गं समूद्धूल्य विचक्षणः ।\nपूर्ववस्त्रं परित्यज्य शुद्धवस्त्रं परिग्रहेत् ॥ १७॥"
  },
  {
    "text": "प्रक्षाल्य पादौ हस्तौ च पश्चादाचमनं चरेत् ।\nभस्मनोद्धूलनाभावे त्रिपुण्ड्रं तु विधीयते ॥ १८॥"
  },
  {
    "text": "मध्याह्नात्प्राग्जलैर्युक्तं परतो जलवर्जितम् ।\nतर्जन्यनामिकामध्यैस्त्रिपुण्ड्रं च समाचरेत् ॥ १९॥"
  },
  {
    "text": "मूर्ध्नि चैव ललाटे च कर्णे कण्ठे तथैव च ।\nहृदये चैव बाह्वोश्च न्यासस्थानं हि चोच्यते ॥ २०॥"
  },
  {
    "text": "पञ्चाङ्गुलैर्न्यसेन्मूर्ध्नि प्रासादेन तु मन्त्रतः ।\nत्र्यङ्गुलैर्विन्यसेद्भाले शिरोमन्त्रेण देशिकः ॥ २१॥"
  },
  {
    "text": "सद्येन दक्षिणे कर्णे वामदेवेन वामतः ।\nअघोरेण तु कण्ठे च मध्याङ्गुल्या स्पृशेद्बुधः ॥ २२॥"
  },
  {
    "text": "हृदयं हृदयेनैव त्रिभिरङ्गुलिभिः स्पृशेत् ।\nविन्यसेद्दक्षिणे बाहौ शिखामन्त्रेण देशिकः ॥ २३॥"
  },
  {
    "text": "वामबाहौ न्यसेद्धीमान्कवचेन त्रियङ्गुलैः ।\nमध्येन संस्पृशेन्नाभ्यामीशान इति मन्त्रतः ॥ २४॥"
  },
  {
    "text": "ब्रह्मविष्णुमहेशानास्तिस्रो रेखा इति स्मृताः ।\nआद्यो ब्रह्मा ततो विष्णुस्तदूर्ध्वं तु महेश्वरः ॥ २५॥"
  },
  {
    "text": "एकाङ्गुलेन न्यस्तं यदीश्वरस्तत्र देवता ।\nशिरोमध्ये त्वयं ब्रह्मा ईश्वरस्तु ललाटके ॥ २६॥"
  },
  {
    "text": "कर्णयोरश्विनौ देवौ गणेशस्तु गले तथा ।\nक्षत्रियश्च तथा वैश्यः शूद्रश्चोद्धूलनं त्यजेत् ॥ २७॥"
  },
  {
    "text": "सर्वेषामन्त्यजातीनां मन्त्रेण रहितं भवेत् ।\n॥ २८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायामेकादशस्कन्धे\nत्रिविधभस्ममाहात्म्यवर्णनं नामकादशोऽध्यायः ॥ ११.११॥"
  },
  {
    "text": "११.१२ द्वादशोऽध्यायः । भस्मधारणमाहाम्यवर्णनम् ।"
  },
  {
    "text": "श्रीनारायण उवाच ।\nदेवर्षे श‍ृणु तत्सर्वं भस्मोद्धूलनजं फलम् ।\nसरहस्यविधानं च सर्वकामफलप्रदम् ॥ १॥"
  },
  {
    "text": "कपिलायाः शकृत्स्वच्छं गृहीत्वा गगनेऽपतत् ।\nन क्लिन्नं नापि कठिनं न दुर्गन्धं न चोषितम् ॥ २॥"
  },
  {
    "text": "उपर्यधः परित्यज्य गह्णीयात्पतितं यदि ।\nपिण्डीकृत्य शिवाग्न्यादौ तत्क्षिपेन्मूलमन्त्रितम् ॥ ३॥"
  },
  {
    "text": "आदाय वाससाऽऽच्छाद्य भस्माधाने विनिक्षिपेत् ।\nसुकृते सुदृढे शुद्धे क्षालिते प्रोक्षिते शुभे ॥ ४॥"
  },
  {
    "text": "विन्यस्य मन्त्री मन्त्रेण पात्रे भस्म विनिक्षिपेत् ।\nतैजसं दारवं चाथ मृण्मयं चैलमेव च ॥ ५॥"
  },
  {
    "text": "अन्यद्वा शोभनं शुद्धं भस्माधारं प्रकल्पयेत् ।\nक्षौमे चैवातिशुद्धे वा धनवद्भस्म निक्षिपेत् ॥ ६॥"
  },
  {
    "text": "प्रस्थितो भस्म गृह्णीयात्स्वयं चानुचरोऽपि वा ।\nन चायुक्तकरे दद्यान्न चाशुचितले क्षिपेत् ॥ ७॥"
  },
  {
    "text": "न संस्पृशेत्तु नीचाङ्गैर्न क्षिपेन्न च लङ्घयेत् ।\nतस्माद्भसितमादाय विनियुञ्जीत मन्त्रितम् ॥ ८॥"
  },
  {
    "text": "विभूतिधारणविधिः स्मृतिप्रोक्तो मयेरितः ।\nयदीयाचरणेनैव शिवतुल्यो न संशयः ॥ ९॥"
  },
  {
    "text": "शैवैः सम्पादितं भस्म वैदिकैः शिवसन्निधौ ।\nभक्त्या परमया ग्राह्यं प्रार्थयित्वा तु पूजयेत् ॥ १०॥"
  },
  {
    "text": "तन्त्रोक्तवर्त्मना सिद्धं भस्म तान्त्रिकपूजकैः ।\nयत्रकुत्रापि दत्तं चेत्तद्ग्राह्यं नैव वैदिकैः ॥ ११॥"
  },
  {
    "text": "शूद्रैः कापालिकैर्वाथ पाखण्डैरपरैस्तु तत् ।\nत्रिपुण्ड्रं धारयेद्भक्त्या मनसापि न लङ्घयेत् ॥ १२॥"
  },
  {
    "text": "श्रुत्या विधीयते यस्मात्तत्त्यागी पतितो भवेत् ।\nत्रिपुण्ड्रधारणं भक्त्या तथा देहावगुण्ठनम् ॥ १३॥"
  },
  {
    "text": "द्विजः कुर्याद्धि मन्त्रेण तत्त्यागी पतितो भवेत् ।\nउद्धूलनं त्रिपुण्ड्रं च भक्त्या नैवाचरन्ति ये ॥ १४॥"
  },
  {
    "text": "तेषां नास्ति विनिर्मोक्षः संसाराज्जन्मकोटिभिः ।\nयेन भस्मोक्तमार्गेण धृतं न मुनिपुङ्गव ॥ १५॥"
  },
  {
    "text": "तस्य विद्धि मुने जन्म निष्कलं सौकरं यथा ।\nयेषां वपुर्मनुष्याणां त्रिपुण्ड्रेण विना स्थितम् ॥ १६॥"
  },
  {
    "text": "श्मशानसदृशं तत्स्यान्न प्रेक्ष्यं पुण्यकृज्जनैः ।\nधिग्भस्मरहितं भालं धिग्ग्राममशिवालयम् ॥ १७॥"
  },
  {
    "text": "धिगनीशार्चनं जन्म धिग्विद्यामशिवाश्रयाम् ।\nत्रिपुण्ड्रं ये विनिन्दन्ति निन्दन्ति शिवमेव ते ॥ १८॥"
  },
  {
    "text": "धारयन्ति च ये भक्त्या धारयन्ति तमेव ते ।\nयथा कृशानुरहितो भूधरो न विराजते ॥ १९॥"
  },
  {
    "text": "अशेषसाधनेऽप्येवं भस्महीनं शिवार्चनम् ।\nउद्धूलनं त्रिपुण्ड्रं च श्रद्धया नाचरन्ति ये ॥ २०॥"
  },
  {
    "text": "तैः पूर्वाचरितं सर्वं विपरीतं भवेदपि ।\nभस्मना वेदमन्त्रेण त्रिपुण्ड्रस्य च धारणम् ॥ २१॥"
  },
  {
    "text": "विना वेदोचिताचारं स्मार्तस्यानर्थकारणम् ।\nकृतं स्यादकृतं तेन श्रुतमप्यश्रुतं भवेत् ॥ २२॥"
  },
  {
    "text": "अधीतमनधीतं च त्रिपुण्ड्रं यो न धारयेत् ।\nवृथा वेदा वृथा यज्ञा वृथा दानं वृथा तपः ॥ २३॥"
  },
  {
    "text": "वृथा व्रतोपवासेन त्रिपुण्ड्रं यो न धारयेत् ।\nभस्मधारणकं त्यक्त्वा मुक्तिमिच्छति यः पुमान् ॥ २४॥"
  },
  {
    "text": "विषपानेन नित्यत्वं कुरुते ह्यात्मनो हि सः ।\nस्रष्टा सृष्टिच्छलेनाह त्रिपुण्ड्रस्य च धारणम् ॥ २५॥"
  },
  {
    "text": "ससर्ज स ललाटं हि तिर्यगूर्ध्वं न वर्तुलम् ।\nतिर्यग्रेखाः प्रदृश्यन्ते ललाटे सर्वदेहिनाम् ॥ २६॥"
  },
  {
    "text": "तथापि मानवा मूर्खा न कुर्वन्ति त्रिपुण्ड्रकम् ।\nन तद्ध्यानं न तन्मोक्षं न तज्ज्ञानं न तत्तपः ॥ २७॥"
  },
  {
    "text": "विना तिर्यक्त्रिपुण्ड्रं च विप्रेण यदनुष्ठितम् ।\nवेदस्याध्ययने शूद्रो नाधिकारी यथा भवेत् ॥ २८॥"
  },
  {
    "text": "त्रिपुण्ड्रेण विना विप्रो नाधिकारी शिवार्चने ।\nप्राङ्मुखश्चरणौ हस्तौ प्रक्षाल्याचम्य पूर्ववत् ॥ २९॥"
  },
  {
    "text": "प्राणानायम्य सङ्कल्प्य भस्मस्नानं समाचरेत् ।\nआदाय भसितं शुद्धमग्निहोत्रसमुद्भवम् ॥ ३०॥"
  },
  {
    "text": "ईशानेन तु मन्त्रेण स्वमूर्धनि विनिक्षिपेत् ।\nतत आदाय तद्भस्म मुखे च पुरुषेण तु ॥ ३१॥"
  },
  {
    "text": "अघोराख्येण हृदये गुह्ये वामाह्वयेन च ।\nसद्योजाताभिधानेन भस्म पादद्वये क्षिपेत् ॥ ३२॥"
  },
  {
    "text": "सर्वाङ्गं प्रणवेनैव मन्त्रेणोद्धूलनं ततः ।\nएतदाग्नेयकं स्नानमुदितं परमर्षिभिः ॥ ३३॥"
  },
  {
    "text": "सर्वकर्मसमृद्ध्यर्थं कुर्यादादाविदं बुधः ।\nततः प्रक्षाल्य हस्तादीनुपस्पृश्य यथाविधि ॥ ३४॥"
  },
  {
    "text": "तिर्यक्त्रिपुण्ड्रं विधिना ललाटे हृदये गले ।\nपञ्चभिर्ब्रह्मभिर्वापि कृतेन भसितेन च ॥ ३५॥"
  },
  {
    "text": "घृतमेतत्त्रिपुण्ड्रं स्यात्सर्वकर्मसु पावनम् ।\nशूद्रैरन्त्यजहस्तस्थं न धार्यं भस्म च क्वचित् ॥ ३६॥"
  },
  {
    "text": "भस्मना साग्निहोत्रेण लिप्तः कर्म समाचरेत् ।\nअन्यथा सर्वकर्माणि न फलन्ति कदाचन ॥ ३७॥"
  },
  {
    "text": "सत्यं शौचं जपो होमस्तीर्थं देवादिपूजनम् ।\nतस्य व्यर्थमिदं सर्वं यस्त्रिपुण्ड्रं न धारयेत् ॥ ३८॥"
  },
  {
    "text": "त्रिपुण्ड्रधृग्विप्रवरो यो रुद्राक्षधरः शुचिः ।\nस हन्ति रोगदुरितव्याधिदुर्भिक्षतस्करान् ॥ ३९॥"
  },
  {
    "text": "समाप्नोति परं ब्रह्म यतो नावर्तते पुनः ।\nस पङ्क्तिपावनः श्राद्धे पूज्यो विप्रैः सुरैरपि ॥ ४०॥"
  },
  {
    "text": "श्राद्धे यज्ञे जपे होमे वैश्वदेवे सुरार्चने ।\nधृतत्रिपुण्ड्रः पूतात्मा मृत्युं जयति मानवः ।\nभस्मधारणमाहात्म्यं भूयोऽपि कथयामि ते ॥ ४१॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायामेकादशस्कन्धे\nभस्मधारणमाहाम्यवर्णनं नाम द्वादशोऽध्यायः ॥ ११.१२॥"
  },
  {
    "text": "११.१३ त्रयोदशोऽध्यायः । त्रिपुण्डधारणमाहात्म्यवर्णनम् ।"
  },
  {
    "text": "श्रीनारायण उवाच ।\nमहापातकसङ्घाश्च पातकान्यपराण्यपि ।\nनश्यन्ति मुनिशार्दूल सत्यं सत्यं न चान्यथा ॥ १॥"
  },
  {
    "text": "एकं भस्म धृतं येन तस्य पुण्यफलं श‍ृणु ।\nयतीनां ज्ञानदं प्रोक्तं वानस्थानां विरक्तिदम् ॥ २॥"
  },
  {
    "text": "गृहस्थानां मुने तद्वद्धर्मवृद्धिकरं तथा ।\nब्रह्मचर्याश्रमस्थानां स्वाध्यायप्रदमेव च ॥ ३॥"
  },
  {
    "text": "शूद्राणां पुण्यदं नित्यमन्येषां पापनाशनम् ।\nभस्मनोद्धूलनं चैव तथा तिर्यक् त्रिपुण्ड्रकम् ॥ ४॥"
  },
  {
    "text": "रक्षार्थं सर्वभूतानां विधत्ते वैदिकी श्रुतिः ।\nभस्मनोद्धूलनं चैव तथा तिर्यक् त्रिपुण्ड्रकम् ॥ ५॥"
  },
  {
    "text": "यज्ञत्वेनैव सर्वेषां विधत्ते वैदिकी श्रुतिः ।\nभस्मनोद्धूलनं चैव तथा तिर्यक् त्रिपुण्ड्रकम् ॥ ६॥"
  },
  {
    "text": "सर्वधर्मतया तेषां विधत्ते वैदिकी श्रुतिः ।\nभस्मनोद्धूलनं चैव तथा तिर्यक् त्रिपुण्ड्रकम् ॥ ७॥"
  },
  {
    "text": "माहेश्वराणां लिङ्गार्थं विधत्ते वैदिकी श्रुतिः ।\nभस्मनोद्धूलनं चैव तथा तिर्यक् त्रिपुण्ड्रकम् ॥ ८॥"
  },
  {
    "text": "विज्ञानार्थं च सर्वेषां विधत्ते वैदिकी श्रुतिः ।\nशिवेन विष्णुना चैव ब्रह्मणा वज्रिणा तथा ॥ ९॥"
  },
  {
    "text": "हिरण्यगर्भेण तदवतारैर्वरुणादिभिः ।\nदेवताभिर्धृतं भस्म त्रिपुण्ड्रोद्धूलनात्मकम् ॥ १०॥"
  },
  {
    "text": "उमादेव्या च लक्ष्या च वाचा चान्याभिरास्तिकैः ।\nसर्वस्त्रीभिर्धृतं भस्म त्रिपुण्ड्रोद्धूलनात्मना ॥ ११॥"
  },
  {
    "text": "यक्षराक्षसगन्धर्वसिद्धविद्याधरादिभिः ।\nमुनिभिश्च धृतं भस्म त्रिपुण्ड्रोद्धूलनात्मना ॥ १२॥"
  },
  {
    "text": "ब्राह्मणैः क्षत्रियैर्वैश्यैः शूद्रेरपि च सङ्करैः ।\nअपभ्रंशैर्धृतं भस्म त्रिपुण्ड्रोद्धूलनात्मना ॥ १३॥"
  },
  {
    "text": "उद्धूलनं त्रिपुण्ड्रं च यैः समाचरितं मुदा ।\nत एव शिष्टा विद्वांसो नेतरे मुनिपुङ्गव ॥ १४॥"
  },
  {
    "text": "शिवलिङ्गं मणिः सख्यं मन्त्रः पञ्चाक्षरस्तथा ।\nविभूतिरौषधं पुंसां मुक्तिस्त्रीवश्यकर्मणि ॥ १५॥"
  },
  {
    "text": "भुनक्ति यत्र भस्माङ्गो मूर्खो वा पण्डितोऽपि वा ।\nतत्र भुङ्क्ते महादेवः सपत्नीको वृषध्वजः ॥ १६॥"
  },
  {
    "text": "भस्मसञ्छन्नसर्वाङ्गमनुगच्छति यः पुमान् ।\nसर्वपातकयुक्तोऽपि पूजितो मानवोऽचिरात् ॥ १७॥"
  },
  {
    "text": "भस्मसञ्छन्नसर्वाङ्गं यः स्तौति श्रद्धया सह ।\nसर्वपातकयुक्तोऽपि पूज्यते मानवोऽचिरात् ॥ १८॥"
  },
  {
    "text": "त्रिपुण्ड्रधारिणे भिक्षाप्रदानेन हि केवलम् ।\nतेनाधीतं श्रुतं तेन तेन सर्वमनुष्ठितम् ॥ १९॥"
  },
  {
    "text": "येन विप्रेण शिरसि त्रिपुण्ड्रं भस्मना कृतम् ।\nकीकटेष्वपि देशेषु यत्र भूतिविभूषणः ॥ २०॥"
  },
  {
    "text": "मानवस्तु वसेन्नित्यं काशीक्षेत्रसमं हि तत् ।\nदुःशीलः शीलयुक्तो वा योगयुक्तोऽप्यलक्षणः ॥ २१॥"
  },
  {
    "text": "भूतिशासनयुक्तो वा स पूज्यो मम पुत्रवत् ।\nछद्मनापि चरेद्यो हि भूतिशासनमैश्वरम् ॥ २२॥"
  },
  {
    "text": "सोऽपि यां गतिमाप्नोति न तां यज्ञशतैरपि ।\nसम्पर्काल्लीलया वापि भयाद्वा धारयेत्तु यः ॥ २३॥"
  },
  {
    "text": "विधियुक्तो विभूतिं तु स च पूज्यो यथा ह्यहम् ।\nशिवस्य विष्णोर्देवानां ब्रह्मणस्तृप्तिकारणम् ॥ २४॥"
  },
  {
    "text": "पार्वत्याश्च महालक्ष्या भारत्यास्तृप्तिकारणम् ।\nन दानेन न यज्ञेन न तपोभिः सुदुर्लभैः ॥ २५॥"
  },
  {
    "text": "न तीर्थयात्रया पुण्यं त्रिपुण्ड्रेण च लभ्यते ।\nदानं यज्ञाश्च धर्माश्च तीर्थयात्राश्च नारद ॥ २६॥"
  },
  {
    "text": "ध्यानं तपस्त्रिपुण्ड्रस्य कलां नार्हन्ति षोडशीम् ।\nयथा राजा स्वचिह्नाङ्कं स्वजनं मन्यते सदा ॥ २७॥"
  },
  {
    "text": "तथा शिवस्त्रिपुण्ड्राङ्कं स्वकीयमिव मन्यते ।\nद्विजातिर्वान्यजातिर्वा शुद्धचित्तेन भस्मना ॥ २८॥"
  },
  {
    "text": "धारयेद्यस्त्रिपुण्ड्राङ्कं रुद्रस्तेन वशीकृतः ।\nत्यक्तसर्वाश्रमाचारो लुप्तसर्वक्रियोऽपि सः ॥ २९॥"
  },
  {
    "text": "सकृत्तिर्यक्त्रिपुण्ड्राङ्कं धारयेत्सोऽपि मुच्यते ।\nनास्य ज्ञानं परीक्षेत न कुलं न व्रतं तथा ॥ ३०॥"
  },
  {
    "text": "त्रिपुण्ड्राङ्कितभालेन पूज्य एव हि नारद ।\nशिवमन्त्रात्परो मन्त्रो नास्ति तुल्यं शिवात्परम् ॥ ३१॥"
  },
  {
    "text": "शिवार्चनात्परं पुण्यं न हि तीर्थं च भस्मना ।\nरुद्राग्नेर्यत्परं तीर्थं तद्भस्म परिकीर्तितम् ॥ ३२॥"
  },
  {
    "text": "ध्वंसनं सर्वदुःखानां सर्वपापविशोधनम् ।\nअन्त्यजो वाधमो वापि मूर्खो वा पण्डितोऽपि वा ॥ ३३॥"
  },
  {
    "text": "यस्मिन्देशे वसेन्नित्यं भूतिशासनसंयुतः ।\nतस्मिन्सदाशिवः सोमः सर्वभूतगणैर्वृतः ।\nसर्वतीर्थेश्च संयुक्तः सान्निध्यं कुरुते सदा ॥ ३४॥"
  },
  {
    "text": "एतानि पञ्चशिवमन्त्रपवित्रितानि\nभस्मानि कामदहनाङ्गविभूषितानि ।\nत्रैपुण्ड्रकाणि रचितानि ललाटपट्टे\nलुम्पन्ति दैवलिखितानि दुरक्षराणि ॥ ३५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायामेकादशस्कन्धे\nत्रिपुण्डधारणमाहात्म्यवर्णनं नाम त्रयोदशोऽध्यायः ॥ ११.१३॥"
  },
  {
    "text": "११.१४ चतुर्दशोऽध्यायः । विभूतिधारणमाहात्म्यवर्णनम् ।"
  },
  {
    "text": "श्रीनारायण उवाच ।\nभस्मदिग्धशरीराय यो ददाति धनं मुदा ।\nतस्य सर्वाणि पापानि विनश्यन्ति न संशयः ॥ १॥"
  },
  {
    "text": "श्रुतयः स्मृतयः सर्वाः पुराणान्यखिलान्यपि ।\nवदन्ति भूतिमाहाम्यं तत्तस्माद्धारयेद्द्विजः ॥ २॥"
  },
  {
    "text": "सितेन भस्मना कुर्यात्त्रिसन्ध्यं यस्त्रिपुण्ड्रकम् ।\nसर्वपापविनिर्मुक्तः शिवलोके महीयते ॥ ३॥"
  },
  {
    "text": "योगी सर्वाङ्गकं स्तानमापादतलमस्तकम् ।\nत्रिसन्ध्यमाचरेन्नित्यमाशु योगमवाप्नुयात् ॥ ४॥"
  },
  {
    "text": "भस्मस्नानेन पुरुषः कुलस्योद्धारको भवेत् ।\nभस्मस्नानं जलस्नानादसङ्ख्येयगुणान्वितम् ॥ ५॥"
  },
  {
    "text": "सर्वतीर्थेषु यत्पुण्यं सर्वतीर्थेषु यत्फलम् ।\nतत्फलं लभते सर्वं भस्मस्नानान्न संशयः ॥ ६॥"
  },
  {
    "text": "महापातकयुक्तो वा युक्तो वाप्युपपातकैः ।\nभस्मस्नानेन तत्सर्वं दहत्यग्निरिवेन्धनम् ॥ ७॥"
  },
  {
    "text": "भस्मस्नानात्परं स्नानं पवित्रं नैव विद्यते ।\nएवमुक्तं शिवेनादौ तदा स्नातः स्वयं शिवः ॥ ८॥"
  },
  {
    "text": "तदाप्रभृति ब्रह्माद्या मुनयश्च शिवार्थिनः ।\nसर्वकर्मसु यत्नेन भस्मस्नानं प्रचक्रिरे ॥ ९॥"
  },
  {
    "text": "तस्मादेतच्छिरःस्नानमाग्नेयं यः समाचरेत् ।\nअनेनैव शरीरेण स हि रुद्रो न संशयः ॥ १०॥"
  },
  {
    "text": "ये भस्मधारिणं दृष्ट्वा परितृप्ता भवन्ति ते ।\nदेवासुरमुनीन्द्रैश्च पूज्या नित्यं न संशयः ॥ ११॥"
  },
  {
    "text": "भस्मसञ्छन्नसर्वाङ्गं दृष्ट्वोत्तिष्ठति यः पुमान् ।\nतं दृष्ट्वा देवराजोऽपि दण्डवत्प्रणमिष्यति ॥ १२॥"
  },
  {
    "text": "अभक्ष्यभक्षणं येषां भस्मधारणपूर्वकम् ।\nतेषां तद्भक्ष्यमेव स्यान्मुने नात्र विचारणा ॥ १३॥"
  },
  {
    "text": "यः स्नाति भस्मना नित्यं जले स्नात्वा ततः परम् ।\nब्रह्मचारी गृहस्थो वा वानप्रस्थोऽऽथवादरात् ॥ १४॥"
  },
  {
    "text": "सर्वपापविनिर्मुक्तः स याति परमां गतिम् ।\nआग्नेयं भस्मना स्नानं यतीनां च विशिष्यते ॥ १५॥"
  },
  {
    "text": "आर्द्रस्नानाद्वरं भस्मस्नानमार्द्रवधो ध्रुवः ।\nआर्द्रं तु प्रकृतिं विद्यात्प्रकृतिं बन्धनं विदुः ॥ १६॥"
  },
  {
    "text": "प्रकृतेस्तु प्रहाणाय भस्मना स्नानमिष्यते ।\nभस्मना सदृशं ब्रह्यन्नास्ति लोकत्रयेष्वपि ॥ १७॥"
  },
  {
    "text": "रक्षार्थं मङ्गलार्थं च पवित्रार्थं पुरा सुरैः ।\nभस्म दृष्ट्वा मुने पूर्वं दत्तं देव्यै प्रियेण तु ॥ १८॥"
  },
  {
    "text": "तस्मादेतच्छिरःस्नानमाग्नेयं यः समाचरेत् ।\nभवपाशैर्विनिर्मुक्तः शिवलोके महीयते ॥ १९॥"
  },
  {
    "text": "ज्वररक्षःपिशाचाश्च पूतनाकुष्ठगुल्मकाः ।\nभगन्दराणि सर्वाणि चाशीतिर्वातरोगकाः ॥ २०॥"
  },
  {
    "text": "चतुःषष्टिः पित्तरोगाः श्लेष्मा सप्तत्रिपञ्चकाः ।\nव्याघ्रचौरभयं चैवाप्यन्ये दुष्टग्रहा अपि ॥ २१॥"
  },
  {
    "text": "भस्मस्नानेन नश्यन्ति सिंहेनैव यथा गजाः ।\nशुद्धशीतजलेनैव भस्मना च त्रिपुण्ड्रकम् ॥ २२॥"
  },
  {
    "text": "यो धारयेत्परं ब्रह्म स प्राप्नोति न संशयः ।\n(भस्मना च त्रिपुण्ड्रं च यः कोऽपि धारयेत्परम् ।\nस ब्रह्मलोकमाप्नोति मुक्तपापो न संशयः ॥)\nयथाविधि ललाटे वै वह्निवीर्यप्रधारणात् ॥ २३॥"
  },
  {
    "text": "नाशयेल्लिखितां यामीं ललाटस्थां लिपिं ध्रुवम् ।\nकण्ठोपरिकृतं पापं नाशयेत्तत्प्रधारणात् ॥ २४॥"
  },
  {
    "text": "कण्ठे च धारणात्कण्ठभोगादिकृतपातकम् ।\nबाह्वोर्बाहुकृतं पापं वक्षसा मनसा कृतम् ॥ २५॥"
  },
  {
    "text": "नाभ्यां शिश्नकृतं पापं गुदे गुदकृतं हरेत् ।\nपार्श्वयोर्धारणाद्ब्रह्मन् परस्त्र्यालिङ्गनादिकम् ॥ २६॥"
  },
  {
    "text": "तद्भस्मधारणं शस्तं सर्वत्रैव त्रिलिङ्गकम् ।\nब्रह्मविष्णुमहेशानां त्रय्यग्नीनां च धारणम् ॥ २७॥"
  },
  {
    "text": "गुणलोकत्रयाणां च धारणं तेन वै कृतम् ।\nभस्मच्छन्नो द्विजो विद्वान्महापातकसम्भवैः ॥ २८॥"
  },
  {
    "text": "दोषैर्वियुज्यते सद्यो मुच्यते च न संशयः ।\nभस्मनिष्ठस्य दह्यन्ते दोषा भस्माग्निसङ्गमात् ॥ २९॥"
  },
  {
    "text": "भस्मस्नानविशुद्धात्मा आत्मनिष्ठ इति स्मृतः ।\nभस्मना दिग्धसर्वाङ्गो भस्मदीप्तत्रिपुण्ड्रकः ॥ ३०॥"
  },
  {
    "text": "भस्मशायी च पुरुषो भस्मनिष्ठ इति स्मृतः ।\nभूतप्रेतपिशाचाद्या रोगाश्चातीव दुःसहाः ॥ ३१॥"
  },
  {
    "text": "भस्मनिष्ठस्य सान्निध्याद्विद्रवन्ति न संशयः ।\nभासनाद्भसितं प्रोक्तं भस्म कल्मषभक्षणात् ॥ ३२॥"
  },
  {
    "text": "भूतिर्भूतिकरी पुंसां रक्षा रक्षाकरी पुरा ।\nत्रिपुण्ड्रधारिणं दृष्ट्वा भूतप्रेतपुरःसराः ॥ ३३॥"
  },
  {
    "text": "भीताः प्रकम्पिताः शीघ्रं नश्यन्त्येव न संशयः ।\nस्मरणादेव रुद्रस्य यथा पापं प्रणश्यति ॥ ३४॥"
  },
  {
    "text": "अप्यकार्यसहस्राणि कृत्वा यः स्नाति भस्मना ।\nतत्सर्वं दहते भस्म यथाग्निस्तेजसा वनम् ॥ ३५॥"
  },
  {
    "text": "कृत्वापि चातुलं पापं मृत्युकालेऽपि यो द्विजः ।\nभस्मस्नायी भवेत्कश्चित्क्षिप्रं पापैः प्रमुच्यते ॥ ३६॥"
  },
  {
    "text": "भस्मस्नानाद्धि शुद्धात्मा जितक्रोधो जितेन्द्रियः ।\nमत्समीपं समागम्य न स भूयोऽभिवर्तते ॥ ३७॥"
  },
  {
    "text": "वनस्पतिगते सोमे भस्मोद्धूलितविग्रहः ।\nअर्चितं शङ्करं दृष्ट्वा सर्वपापैः प्रमुच्यते ॥ ३८॥"
  },
  {
    "text": "आयुष्कामोऽथवा विद्वान्भूतिकामोऽथवा नरः ।\nनित्यं वै धारयेद्भस्म मोक्षकामी च वै द्विजः ॥ ३९॥"
  },
  {
    "text": "त्रिपुण्ड्रं परमं पुण्यं ब्रह्मविष्णुशिवात्मकम् ।\nये घोरा राक्षसाः प्रेता ये चान्ये क्षुद्रजन्तवः ॥ ४०॥"
  },
  {
    "text": "त्रिपुण्ड्रधारणं दृष्ट्वा पलायन्ते न संशयः ।\nकृत्वा शौचादिकं कर्म स्नात्वा तु विमले जले ॥ ४१॥"
  },
  {
    "text": "भस्मनोद्धूलनं कार्यमापादतलमस्तकम् ।\nकेवलं वारुणं स्नानं देहे बाह्यमलापहम् ॥ ४२॥"
  },
  {
    "text": "विभूतिस्तानमनघं बाह्यान्तरमलापहम् ।\nत्यक्त्वापि वारुणं स्नानं तत्परः स्यान्न संशयः ॥ ४३॥"
  },
  {
    "text": "कृतमप्यकृतं सत्यं भस्मस्नानं विना मुने ।\nभस्मस्नानं श्रुतिप्रोक्तमाग्नेयं स्नानमुच्यते ॥ ४४॥"
  },
  {
    "text": "अन्तर्बहिश्च संशुद्धं शिवपूजाफलं लभेत् ।\nयद्बाह्यमलमात्रस्य नाशकं स्तानमस्ति तत् ॥ ४५॥"
  },
  {
    "text": "तन्नाशयति तीव्रेण प्राणिबाह्यान्तरं मलम् ।\nकृत्वापि कोटिशो नित्यं वारुणं स्नानमादरात् ॥ ४६॥"
  },
  {
    "text": "न भवत्येव पूतात्मा भस्मस्नानं विना मुने ।\nयद्भस्मस्नानमाहाम्यं तद्वेदो वेद तत्त्वतः ॥ ४७॥"
  },
  {
    "text": "यद्वा वेद महादेवः सर्वदेवशिखामणिः ।\nभस्मस्नानमकृत्वैव यः कुर्यात्कर्म वैदिकम् ॥ ४८॥"
  },
  {
    "text": "स तत्कर्मकलार्धार्धमपि नाप्नोति वस्तुतः ।\nयः करिष्यति यत्नेन भस्मस्नानं यथाविधि ॥ ४९॥"
  },
  {
    "text": "स एवैकः सर्वकर्मस्वधिकारी श्रुतिश्रुतः ।\nपावनं पावनानां च भस्मस्नानं श्रुतिश्रुतम् ॥ ५०॥"
  },
  {
    "text": "न करिष्यति यो मोहात्स महापातकी भवेत् ।\nअनन्तैर्वारुणैः स्नानैर्यत्पुण्यं प्राप्यते द्विजैः ॥ ५१॥"
  },
  {
    "text": "ततोऽनन्तगुणं पुण्यं भस्मस्नानादवाप्यते ।\nकालत्रयेऽपि कर्तव्यं भस्मस्नानं प्रयत्नतः ॥ ५२॥"
  },
  {
    "text": "भस्मस्नानं स्मृतं श्रौतं तत्त्यागी पतितो भवेत् ।\nमूत्राद्युत्सर्जनान्ते तु भस्मस्नानं प्रयत्नतः ॥ ५३॥"
  },
  {
    "text": "कर्तव्यमन्यथा पूता न भविष्यन्ति मानवाः ।\nविधिवत्कृतशौचोऽपि भस्मस्नानं विना द्विजः ॥ ५४॥"
  },
  {
    "text": "न भविष्यति पूतात्मा नाधिकार्यपि कर्मणि ।\nअपानवायुनिर्याते जृम्भणे स्कन्दने क्षुते ॥ ५५॥"
  },
  {
    "text": "श्लेष्मोद्गारेऽपि कर्तव्यं भस्मस्नानं प्रयत्नतः ।\nश्रीभस्मस्नानमाहात्म्यस्यैकदेशोऽत्र वर्णितः ॥ ५६॥"
  },
  {
    "text": "पुनश्च सम्प्रवक्ष्यामि भस्मस्नानोत्थितं फलम् ।\nसावधानेन मनसा श्रोतव्यं मुनिपुङ्गव ॥ ५७॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायामेकादशस्कन्धे\nविभूतिधारणमाहात्म्यवर्णनं नाम चतुर्दशोऽध्यायः ॥ ११.१४॥"
  },
  {
    "text": "११.१५ पञ्चदशोऽध्यायः । त्रिपुण्ड्रोर्ध्वपुण्ड्रधारणविधिवर्णनम् ।"
  },
  {
    "text": "श्रीनारायण उवाच ।\nअग्निरित्यादिभिर्मन्त्रैर्भस्म संशोध्य सादरम् ।\nधारणीयं ललाटादौ त्रिपुण्ड्रं केवलं द्विजैः ॥ १॥"
  },
  {
    "text": "ब्रह्मक्षत्रियवैश्याश्च एते सर्वे द्विजाः स्मृताः ।\nतस्माद्द्विजैः प्रयत्नेन त्रिपुण्ड्रं धार्यमन्वहम् ॥ २॥"
  },
  {
    "text": "यस्योपनयनं ब्रह्मन् स एव द्विज उच्यते ।\nतस्माच्छ्रौतं द्विजैः कार्यं त्रिपुण्ड्रस्य च धारणम् ॥ ३॥"
  },
  {
    "text": "विभूतिधारणं त्यक्त्वा यः सत्कर्म समाचरेत् ।\nतत्कृतं चाकृतप्रायं भवत्येव न संशयः ॥ ४॥"
  },
  {
    "text": "न गायत्र्युपदेशोऽपि भस्मनो धारणं विना ।\nततो धृत्वैव भस्माङ्गे गायत्रीजपमाचरेत् ॥ ५॥"
  },
  {
    "text": "गायत्रीं मूलमेवाहुर्ब्राह्मण्ये मुनिपुङ्गव ।\nसा भस्मधारणाभावे न केनाप्युपदिश्यते ॥ ६॥"
  },
  {
    "text": "न तावदधिकारोऽस्ति गायत्रीग्रहणे मुने ।\nयावन्न भस्म भालादौ धृतमग्निसमुद्भवम् ॥ ७॥"
  },
  {
    "text": "भस्महीनललाटत्वं न ब्रह्मण्यानुमापकम् ।\nएवमेव मया ब्रह्मन् हेतुरुक्तः सुपुण्यदः ॥ ८॥"
  },
  {
    "text": "मन्त्रपूतं सितं भस्म ललाटे परिवर्तते ।\nस एव ब्राह्मणो विद्वान्सत्यं सत्यं मयोच्यते ॥ ९॥"
  },
  {
    "text": "यस्यास्ति सहजा प्रीतिर्मणिवद्भस्मसङ्ग्रहे ।\nस एव ब्राह्मणो ब्रह्मन् सत्यं सत्यं मयोच्यते ॥ १०॥"
  },
  {
    "text": "न यस्य सहजा प्रीतिर्मणिवद्भस्मसङ्ग्रहे ।\nस चाण्डाल इति ज्ञेयो जन्मजन्मान्तरे ध्रुवम् ॥ ११॥"
  },
  {
    "text": "न यस्य सहजा प्रीतिस्त्रिपुण्ड्रोद्धूलनादिषु ।\nस चाण्डाल इति ज्ञेयः सत्यं सत्यं मयोच्यते ॥ १२॥"
  },
  {
    "text": "ये भस्मधारणं त्यक्त्वा भुञ्जन्ते च फलादिकम् ।\nते सर्वे नरकं घोरं प्राप्नुवन्ति न संशयः ॥ १३॥"
  },
  {
    "text": "(विभूतिधारणं त्यक्त्वा यः शिवं पूजयिष्यति ।\nस दुर्भगः शिवद्वेष्टा स द्वेषो नरकप्रदः ।\nसर्वकर्मबहिर्भूतो भस्मधारणवर्जितः ॥)\nविभूतिधारणं त्यक्त्वा कुर्वन् हेमतुलामपि ।\nन तत्फलमवाप्नोति पतितो हि भवेद्धि सः ॥ १४॥"
  },
  {
    "text": "यथोपवीतरहितैः सन्ध्या न क्रियते द्विजैः ।\nतथा सन्ध्या न कर्तव्या विभूतिरहितैरपि ॥ १५॥"
  },
  {
    "text": "गतोपवीतैः सन्ध्यायां कार्यः प्रतिनिधिः क्वचित् ।\nजपादिकं तु सावित्र्यास्तथैवोपोषणादिकम् ॥ १६॥"
  },
  {
    "text": "विभूतिधारणे त्वन्यो नास्ति प्रतिनिधिः क्वचित् ।\nविभूतिधारणं त्यक्त्वा यदि सन्ध्यां करोति यः ॥ १७॥"
  },
  {
    "text": "प्रत्यवैत्येव येनासौ नाधिकारी तदा द्विजः ।\nयथा श्रुत्वान्त्यजो वेदान्प्रत्यवैति तथा द्विजः ॥ १८॥"
  },
  {
    "text": "प्रत्यवैति न सन्देहः सन्ध्याकृद्भस्मवर्जितः ।\nसम्पादनीय यत्नेन श्रौतं भस्म सदा द्विजैः ॥ १९॥"
  },
  {
    "text": "स्मार्तं वा तदभावे तु लौकिकं वा समाहितैः ।\nयादृशं तादृशं वास्तु पवित्रं भस्म सन्ततम् ॥ २०॥"
  },
  {
    "text": "धारणीयं प्रयत्नेन द्विजैः सन्ध्यादिकर्मसु ।\nन संविशन्ति पापानि भस्मनिष्ठे ततः सदा ॥ २१॥"
  },
  {
    "text": "कर्तव्यमपि यत्नेन ब्राह्मणैर्भस्मधारणम् ।\nमध्याङ्गुलित्रयेणैव स्वदक्षिणकरस्य तु ॥ २२॥"
  },
  {
    "text": "षडङ्गुलायतं मानमपि चाधिकमानकम् ।\nनेत्रयुग्मप्रमाणेन भाले दीप्तं त्रिपुण्ड्रकम् ॥ २३॥"
  },
  {
    "text": "कदाचिद्भस्मना कुर्यात्स रुद्रो नात्र संशयः ।\nअकारोऽनामिका प्रोक्त उकारो मध्यमाङ्गुलिः ॥ २४॥"
  },
  {
    "text": "मकारस्तर्जनी तस्मात् त्रिपुण्ड्रं त्रिगुणात्मकम् ।\nत्रिपुण्ड्रं मध्यमातर्जन्यनामाभिरनुलोमतः ॥ २५॥"
  },
  {
    "text": "अत्र ते कथयाम्येनमितिहासं पुरातनम् ।\nकदाचिदथ दुर्वासाः पितृलोकं गतोऽभवत् ॥ २६॥"
  },
  {
    "text": "भस्मसन्दिग्धसर्वाङ्गो रुद्राक्षाभरणान्वितः ।\nशिव शङ्कर सर्वात्मञ्छ्रीमातर्जगदम्बिके ॥ २७॥"
  },
  {
    "text": "नामानीति गृणन्नुच्चैस्तापसानां शिखामणिः ।\nकव्यवाडादयस्ते तु प्रत्युत्थानाभिवादनैः ॥ २८॥"
  },
  {
    "text": "आसनाद्युपचारैश्च सम्मानं बहु चक्रिरे ।\nनानाकथाभिरन्योन्यं सम्भाषाञ्चक्रिरे तदा ॥ २९॥"
  },
  {
    "text": "तस्मिंस्तु समये कुम्भीपाकस्थानां तु पापिनाम् ।\nघोरः समभवच्छब्दो हा हताः स्मेतिवादिनाम् ॥ ३०॥"
  },
  {
    "text": "मृताः स्मेति वदन्त्येके दग्धाः स्मेति परे जगुः ।\nछिन्नाः स्मेति विभिन्नाः स्मेत्येवं रोदनकारिणः ॥ ३१॥"
  },
  {
    "text": "श्रुत्वा तं करुण शब्दं दुःखितो मुनिराड् हृदि ।\nपप्रच्छ पितृनाथांस्तान्केषां शब्दोऽयमित्यपि ॥ ३२॥"
  },
  {
    "text": "ते समूचुर्मुनेऽत्रैव पुरी संयमनी परा ।\nवर्तते यमराडत्र पापिनां भोगदायकः ॥ ३३॥"
  },
  {
    "text": "नानादूतैः कालरूपैः कृष्णवर्णेर्भयङ्करैः ।\nसहितोऽत्रैव तत्पुर्यां नायको विद्यतेऽनघ ॥ ३४॥"
  },
  {
    "text": "तत्र कुण्डान्यनेकानि पापिनां भोगदानि च ।\nषडशीतिर्घोररूपैर्दूतैः परिवृतानि च ॥ ३५॥"
  },
  {
    "text": "तत्र मुख्यतमं कुण्डं कुम्भीपाकाभिधं महत् ।\nवर्तते तद्गतानां च यातनानां तु वर्णनम् ॥ ३६॥"
  },
  {
    "text": "कर्तुं न शक्यते कैश्चिदपि वर्षशतैरपि ।\nये शिवद्रोहिणः सन्ति तथा देवीविनिन्दकाः ॥ ३७॥"
  },
  {
    "text": "ये विष्णुद्रोहिणः सन्ति पतन्त्यत्रैव ते मुने ।\nये वेदनिन्दकाः सन्ति सूर्यस्य च गणेशितुः ॥ ३८॥"
  },
  {
    "text": "ब्राह्मणानां द्रोहिणो ये पतन्त्यत्रैव ते मुने ।\nकामाचाराश्च ये सन्ति तप्तमुद्राङ्किताश्च ये ॥ ३९॥"
  },
  {
    "text": "त्रिशूलधारिणो ये च पतन्त्यत्रैव ते मुने ।\nमातृपितृगुरुज्येष्ठपुराणस्मृतिनिन्दकाः ॥ ४०॥"
  },
  {
    "text": "ये धर्मदूषकाः सन्ति पतन्त्यत्रैव ते मुने ।\nतेषामयं महाघोरः शब्दः श्रवणदारुणः ॥ ४१॥"
  },
  {
    "text": "श्रूयतेऽस्माभिरनिशं वैराग्यं यच्छ्रुतेर्भवेत् ।\nइति तेषां वचः श्रुत्वा मुनिराट् तद्दिदृक्षया ॥ ४२॥"
  },
  {
    "text": "उत्थाय चलितस्तूर्णं ययौ कुण्डसमीपतः ।\nअवाङ्मुखो ददर्शाधस्तस्मिन्नेव क्षणे मुने ॥ ४३॥"
  },
  {
    "text": "तत्रत्यानां पापिनां तु स्वर्गाधिकमभूत्सुखम् ।\nहसन्ति केचिद्गायन्ति नृत्यन्ति च तथापरे ॥ ४४॥"
  },
  {
    "text": "परस्परं रमन्ते तेऽत्युन्मत्ताः सुखवर्धनात् ।\nमृदङ्गमुरजावीणाढक्कादुन्दुभिनिस्वनाः ॥ ४५॥"
  },
  {
    "text": "समुद्भूतास्तु मधुराः पञ्चमस्वरभूषिताः ।\nवसन्तवल्लीपुष्पाणां सुगन्धमरुतो ववुः ॥ ४६॥"
  },
  {
    "text": "मुनिस्तु चकितो दृष्ट्वा यमदूताश्च विस्मिताः ।\nशीघ्रं ते कथयामासुर्धर्मराजाय वेदिने ॥ ४७॥"
  },
  {
    "text": "महाराज महाश्चर्यमधुनैवाभवद्विभो ।\nस्वर्गादप्यधिकं सौख्यं कुम्भीपाकस्थपापिनाम् ॥ ४८॥"
  },
  {
    "text": "निमित्तं नैव जानीमः कस्मादिदमभूद्विभो ।\nचकिताः स्म वयं सर्वे प्राप्ता देव त्वदन्तिकम् ॥ ४९॥"
  },
  {
    "text": "निशम्य दूतवाणीं तां धर्मराट् शीघ्रमुत्थितः ।\nमहामहिषमारूढो ययौ ते यत्र पापिनः ॥ ५०॥"
  },
  {
    "text": "तां वार्तां प्रेषयामास दूतद्वारामरावतीम् ।\nश्रुत्वा तां देवराजोऽपि प्राप्तो देवगणैः सह ॥ ५१॥"
  },
  {
    "text": "ब्रह्मलोकात्पद्मजोऽपि वैकुण्ठाद्विष्टरश्रवाः ।\nतत्तल्लोकाच्च दिक्पालाः समाजग्मुर्गणैः सह ॥ ५२॥"
  },
  {
    "text": "परिवार्य स्थिताः सर्वे कुम्भीपाकमितस्ततः ।\nअपश्यंस्तद्गताञ्जीवान्स्वर्गाधिकसुखान्त्वितान् ॥ ५३॥"
  },
  {
    "text": "चकिता एव ते सर्वे न विदुस्तस्य कारणम् ।\nअहो पापस्य भोगार्थं कुण्डमेतद्विनिर्मितम् ॥ ५४॥"
  },
  {
    "text": "तत्र सौख्यं यदा जातं तदा पापात्तु किं भयम् ।\nउच्छिन्ना वेदमर्यादा परमेशकृता कथम् ॥ ५५॥"
  },
  {
    "text": "भगवान् स्वस्य सङ्कल्पं वितथं कृतवान्कथम् ।\nआश्चर्यमेतदाश्चर्यमेतदित्येव भाषिणः ॥ ५६॥"
  },
  {
    "text": "तटस्था अभवन्सर्वे न विदुस्तत्र कारणम् ।\nएतस्मिन्नन्तरे शौरिः सम्मन्त्र्य विबुधादिभिः ॥ ५७॥"
  },
  {
    "text": "ययौ कैश्चित्सुरगणैः सहितः शङ्करालयम् ।\nपार्वत्या सहितं देवं कोटिकन्दर्पसुन्दरम् ॥ ५८॥"
  },
  {
    "text": "रमणीयतमाङ्गं तं लावण्यखनिमद्भुतम् ।\nसदा षोडशवर्षीयं नानालङ्कारभूषितम् ॥ ५९॥"
  },
  {
    "text": "नानागणैः परिवृतं लालयन्तं परां शिवाम् ।\nददर्श चन्द्रमौलिं स चतुर्वेदं ननाम ह ॥ ६०॥"
  },
  {
    "text": "वृत्तान्तं कथयामास चमत्कृतमतिस्फुटम् ।\nएतस्य कारणं देव न जानीमः कथञ्चन ॥ ६१॥"
  },
  {
    "text": "वद तत्कारणं देव सर्वज्ञोऽसि यतः प्रभो ।\nविष्णुवाक्यं तदा श्रुत्वा प्रसन्नमुखपङ्कजः ॥ ६२॥"
  },
  {
    "text": "उवाच मधुरं वाक्यं मेघगम्भीरया गिरा ।\nश‍ृणु विष्णो तन्निमित्तं नाश्चर्यं त्वत्र विद्यते ॥ ६३॥"
  },
  {
    "text": "भस्मनो महिमैवायं भस्मना किं भवेन्न हि ।\nकुम्भीपाकं गतो द्रष्टुं दुर्वासाः शैवसम्मतः ॥ ६४॥"
  },
  {
    "text": "अवाङ्मुखो ददर्शाधस्तदा वायुवशाद्धरे ।\nभालभस्मकणास्तत्र पतिता दैवयोगतः ॥ ६५॥"
  },
  {
    "text": "तेन जातमिदं सर्वं भस्मनो महिमा त्वयम् ।\nइतः परं तु तत्तीर्थं पितृलोकनिवासिनाम् ॥ ६६॥"
  },
  {
    "text": "भविष्यति न सन्देहो यत्र स्नात्वा सुखी भवेत् ।\nपितृतीर्थं तु तन्नाम्नाप्यत ऊर्ध्वं भविष्यति ॥ ६७॥"
  },
  {
    "text": "मल्लिङ्गस्थापनं तत्र कार्यं देव्याश्च सत्तम ।\nपूजयिष्यन्ति ते तत्र पितृलोकनिवासिनः ॥ ६८॥"
  },
  {
    "text": "त्रैलोक्ये यानि तीर्थानि तत्र श्रेष्ठमिदं भवेत् ।\nपित्रीश्वरीपूजया तु त्रैलोक्यं पूजितं भवेत् ॥ ६९॥"
  },
  {
    "text": "श्रीनारायण उवाच ।\nइति देववचः श्रुत्वा देवं मूर्ध्ना प्रणम्य च ।\nतदनुज्ञां समादाय ययौ देवान्तिकं हरिः ॥ ७०॥"
  },
  {
    "text": "तत्सर्वं कथयामास कारणं शङ्करोदितम् ।\nसाधु साध्विति ते प्रोचुरमरा मौलिचालनैः ॥ ७१॥"
  },
  {
    "text": "शशंसुर्भस्ममाहात्म्यं हरिब्रह्मादयः सुराः ।\nपितरश्चैव सन्तुष्टास्तीर्थलाभात्परन्तप ॥ ७२॥"
  },
  {
    "text": "तत्तीर्थतीरे लिङ्गं च देव्या मूर्तिं यथाविधि ।\nस्थापयामासुरमराः पूजयामासुरन्वहम् ॥ ७३॥"
  },
  {
    "text": "तत्र ये प्राणिनोऽभूवन्पापभोगार्थमास्थिताः ।\nते विमानं समारुह्य गताः कैलासमण्डलम् ॥ ७४॥"
  },
  {
    "text": "नाम्ना भद्रगणास्ते तु वसन्त्यद्यापि तत्र हि ।\nपुनश्च दूरदेशे तु कुम्भीपाको विनिर्मितः ॥ ७५॥"
  },
  {
    "text": "निरुद्धं शैवगमनं देवैस्तत्र तु तद्दिनात् ।\nइति ते सर्वमाख्यातं भस्ममाहात्म्यमुत्तमम् ॥ ७६॥"
  },
  {
    "text": "नातः परतरं किञ्चिदधिकं विद्यते मुने ।\nऊर्ध्वपुण्ड्रविधिं चैवाप्यधिकारिविभेदतः ॥ ७७॥"
  },
  {
    "text": "प्रवक्ष्ये मुनिशार्दूल वैष्णवागमलोकनात् ।\nऊर्ध्वपुण्ड्रप्रमाणानि दिव्यान्यङ्गुलिभेदतः ॥ ७८॥"
  },
  {
    "text": "वर्णाभिमन्त्रदेवांश्च प्रवक्ष्यामि फलानि च ।\nपर्वताग्रे नदीतीरे शिवक्षेत्रे विशेषतः ॥ ७९॥"
  },
  {
    "text": "सिन्धुतीरे च वल्मीके तुलसीमूलमाश्रिते ।\nमृद एतास्तु सङ्ग्राह्या वर्जयेदन्यमृत्तिकाः ॥ ८०॥"
  },
  {
    "text": "श्यामं शान्तिकरं प्रोक्तं रक्तं वश्यकरं भवेत् ।\nश्रीकरं पीतमित्याहुर्धर्मदं श्वेतमुच्यते ॥ ८१॥"
  },
  {
    "text": "अङ्गुष्ठः पुष्टिदः प्रोक्तो मध्यमायुष्करी भवेत् ।\nअनामिकान्नदा नित्यं मुक्तिदा च प्रदेशिनी ॥ ८२॥"
  },
  {
    "text": "एतैरङ्गुलिभेदैस्तु कारयेन्न नखैः स्पृशेत् ।\nवर्तिदीपावलिकृतिं वेणपत्राकृतिं तथा ॥ ८३॥"
  },
  {
    "text": "पद्मस्य मुकुलाकारं तथा कुर्यात्प्रयत्नतः ।\nमत्स्यकूर्माकृतिं वापि शङ्खाकारं ततः परम् ॥ ८४॥"
  },
  {
    "text": "दशाङ्गुलिप्रमाणं तु उत्तमोत्तममुच्यते ।\nनवाङ्गुलं मध्यमं स्यादष्टाङ्गुलमतः परम् ॥ ८५॥"
  },
  {
    "text": "सप्तषट्पञ्चभिः पुण्ड्रं मध्यमं त्रिविधं स्मृतम् ।\nचतुस्त्रिद्व्यङ्गुलैः पुण्ड्रं कनिष्ठं त्रिविधं भवेत् ॥ ८६॥"
  },
  {
    "text": "ललाटे केशवं विद्यान्नारायणमथोदरे ।\nमाधवं हृदि विन्यस्य गोविन्दं कण्ठकूपके ॥ ८७॥"
  },
  {
    "text": "उदरे दक्षिणे पार्श्वे विष्णुरित्यभिधीयते ।\nतत्पार्श्वबाहुमध्ये च मधुसूदनमेव च ॥ ८८॥"
  },
  {
    "text": "त्रिविक्रमं कर्णदेशे वामकुक्षौ तु वामनम् ।\nश्रीधरं बाहुके वामे हृषीकेशं तु कर्णके ॥ ८९॥"
  },
  {
    "text": "पृष्ठे च पद्मनाभं तु ककुद्दामोदरं स्मरेत् ।\nद्वादशैतानि नामानि वासुदेवेति मूर्धनि ॥ ९०॥"
  },
  {
    "text": "पूजाकाले च होमे च सायं प्रातः समाहितः ।\nनामान्युच्चार्य विधिना धारयेदूर्ध्वपुण्ड्रकम् ॥ ९१॥"
  },
  {
    "text": "अशुचिर्वाप्यनाचारो मनसा पापमाचरेत् ।\nशुचिरेव भवेन्नित्यं मूर्ध्नि पुण्ड्राङ्कितो नरः ॥ ९२॥"
  },
  {
    "text": "ऊर्ध्वपुण्ड्रधरो मर्त्यो म्रियते यत्र कुत्रचित् ।\nश्वपाकोऽपि विमानस्थो मम लोके महीयते ॥ ९३॥"
  },
  {
    "text": "एकान्तिनो महाभागा मत्स्वरूपविदोऽमलाः ।\nसान्तरालान्प्रकुर्वन्ति पुण्ड्रान्विष्णुपदाकृतीन् ॥ ९४॥"
  },
  {
    "text": "परमैकान्तिनोऽप्येवं मत्पादैकपरायणाः ।\nहरिद्राचूर्णसंयुक्ताञ्छूलाकारांस्तु वामलान् ॥ ९५॥"
  },
  {
    "text": "अन्ये तु वैष्णवाः पुण्ड्रानच्छिद्रानपि भक्तितः ।\nप्रकुर्वीरन्दीपपद्मवेणुपत्रोपमाकृतीन् ॥ ९६॥"
  },
  {
    "text": "अच्छिद्रानपि सच्छिद्रान् कुर्युः केवलवैष्णवाः ।\nअच्छिद्रकरणे तेषां प्रत्यवायो न विद्यते ॥ ९७॥"
  },
  {
    "text": "एकान्तिनां प्रपन्नानां परमैकान्तिनामपि ।\nअच्छिद्रपुण्ड्राकरणे प्रत्यवायो महान्भवेत् ॥ ९८॥"
  },
  {
    "text": "ऊर्ध्वपुण्ड्रं तु यः कुर्याद्दण्डाकारं तु शोभनम् ।\nमध्ये छिद्रं वैष्णवाश्च नमोऽन्तैः केशवादिभिः ॥ ९९॥"
  },
  {
    "text": "विमलान्यूर्ध्वपुण्ड्राणि सान्तरालानि यो नरः ।\nकरोति विपुलं तत्र मन्दिरं मे करोति सः ॥ १००॥"
  },
  {
    "text": "ऊर्ध्वपुण्ड्रस्य मध्ये तु विशाले सुमनोहरे ।\nलक्ष्म्या साकं सहासीनो रमते विष्णुरव्ययः ॥ १०१॥"
  },
  {
    "text": "निरन्तरालं यः कुर्यादूर्ध्वपुण्ड्रं द्विजाधमः ।\nस हि तत्र स्थितं विष्णुं श्रियं चैव व्यपोहति ॥ १०२॥"
  },
  {
    "text": "अच्छिद्रमूर्ध्वपुण्ड्रं तु यः करोति विमूढधीः ।\nस पर्यायेण तानेति नरकानेकविंशतिम् ॥ १०३॥"
  },
  {
    "text": "ऋजूनि स्फुटपार्श्वानि सान्तरालानि विन्यसेत् ।\nऊर्ध्वपुण्ड्राणि दण्डाब्जदीपमत्स्यनिभानि च ॥ १०४॥"
  },
  {
    "text": "शिखोपवीतवद्धार्यमूर्ध्वपुण्ड्रं द्विजेन च ।\nविना कृताश्चेद्विफलाः क्रियाः सर्वा महामुने ॥ १०५॥"
  },
  {
    "text": "तस्मात्सर्वेषु कार्येषु कार्यं विप्रस्य धीमतः ।\nऊर्ध्वपुण्ड्रं त्रिशूलं च वर्तुलं चतुरस्रकम् ॥ १०६॥"
  },
  {
    "text": "अर्धचन्द्रादिकं लिङ्गं वेदनिष्ठो न धारयेत् ।\nजन्मना लब्धजातिस्तु वेदपन्थानमाश्रितः ॥ १०७॥"
  },
  {
    "text": "पुण्ड्रान्तरं भ्रमाद्वापि ललाटे नैव धारयेत् ।\nख्यातिकान्त्यादिसिद्ध्यर्थं चापि विष्ण्वागमादिषु ॥ १०८॥"
  },
  {
    "text": "स्थितं पुण्ड्रान्तरं नैव धारयेद्वैदिको जनः ।\nतिर्यक्त्रिपुण्ड्रं सन्त्यज्य श्रौतं कथमपि भ्रमात् ॥ १११॥"
  },
  {
    "text": "ललाटे भस्मना तिर्यक्त्रिपुण्ड्रस्य च धारणम् ।\nविना पुण्ड्रान्तरं मोहाद्धारयन्नारकी भवेत् ॥ ११०॥"
  },
  {
    "text": "वेदमार्गैकनिष्ठस्तु मोहेनाप्यङ्कितो यदि ।\nपतत्येव न सन्देहस्तथा पुण्ड्रान्तरादपि ॥ १११॥"
  },
  {
    "text": "नाङ्कनं विग्रहे कुर्याद्वेदमार्गं समाश्रितः ।\nश्रौतधर्मैकनिष्ठानां लिङ्गं तु श्रौतमेव हि ॥ ११२॥"
  },
  {
    "text": "अश्रौतधर्मनिष्ठानामश्रौत लिङ्गमीरितम् ।\nदेवता वेदसिद्धा यास्तासां लिङ्गं तु वैदिकम् ॥ ११३॥"
  },
  {
    "text": "अश्रौततन्त्रनिष्ठा यास्तासामश्रौतमेव हि ।\nवेदसिद्धो महादेवः साक्षात्संसारमोचकः ॥ ११४॥"
  },
  {
    "text": "भक्तानामुपकाराय श्रौतं लिङ्गं दधाति च ।\nवेदसिद्धस्य विष्णोश्च श्रौतं लिङ्गं न चेतरत् ॥ ११५॥"
  },
  {
    "text": "प्रादुर्भावविशेषाणामपि तस्य तदेव हि ।\nश्रौतं लिङ्गं तु विज्ञेयं त्रिपुण्ड्रोद्धूलनादिकम् ॥ ११६॥"
  },
  {
    "text": "अश्रौतमूर्ध्वपुण्ड्रादि नैव तिर्यक्त्रिपुण्ड्रकम् ।\nवेदमार्गैकनिष्ठानां वेदोक्तेनैव वर्त्मना ॥ ११७॥"
  },
  {
    "text": "ललाटे भस्मना तिर्यक्त्रिपुण्ड्रं धार्यमेव हि ।\nयस्तु नारायणं देवं प्रपन्नः परमं पदम् ।\nधारयेत्सर्वदा शूलं ललाटे गन्धवारिणा ॥ ११८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायामेकादशस्कन्धे\nत्रिपुण्ड्रोर्ध्वपुण्ड्रधारणविधिवर्णनं नाम पञ्चदशोऽध्यायः ॥ ११.१५॥"
  },
  {
    "text": "११.१६ षोडशोऽध्यायः । सन्ध्योपासननिरूपणम् ।"
  },
  {
    "text": "श्रीनारायण उवाच ।\nअथातः श्रूयतां पुण्यं सन्ध्योपासनमुत्तमम् ।\nभस्मधारणमाहात्म्यं कथितं चैव विस्तरात् ॥ १॥"
  },
  {
    "text": "प्रातःसन्ध्याविधानं च कथयिष्यामि तेऽनघ ।\nप्रातःसन्ध्यां सनक्षत्रां मध्याह्ने मध्यभास्कराम् ॥ २॥"
  },
  {
    "text": "ससूर्यां पश्चिमां सन्ध्यां तिस्रः सन्ध्या उपासते ।\nतद्भेदानपि वक्ष्यामि श‍ृणु देवर्षिसत्तम ॥ ३॥"
  },
  {
    "text": "उत्तमा तारकोपेता मध्यमा लुप्ततारका ।\nअधमा सूर्यसहिता प्रातःसन्ध्या त्रिधा मता ॥ ४॥"
  },
  {
    "text": "उत्तमा सूर्यसहिता मध्यमास्तमिते रवौ ।\nअधमा तारकोपेता सायंसन्ध्या त्रिधा मता ॥ ५॥"
  },
  {
    "text": "विप्रो वृक्षो मूलकान्यत्र सन्ध्या\nवेदः शाखा धर्मकर्माणि पत्रम् ।\nतस्मान्मूलं यत्नतो रक्षणीयं\nछिन्ने मूले नैव वृक्षो न शाखा ॥ ६॥"
  },
  {
    "text": "सन्ध्या येन न विज्ञाता सन्ध्या येनानुपासिता ।\nजीवमानो भवेच्छूद्रो मृतः श्वा चैव जायते ॥ ७॥"
  },
  {
    "text": "तस्मान्नित्यं प्रकर्तव्यं सन्ध्योपासनमुत्तमम् ।\nतदभावेऽन्यकर्मादावधिकारी भवेन्न हि ॥ ८॥"
  },
  {
    "text": "उदयास्तमयादूर्ध्वं यावत्स्याद्घटिकात्रयम् ।\nतावत्सन्ध्यामुपासीत प्रायश्चित्तं ततः परम् ॥ ९॥"
  },
  {
    "text": "कालातिक्रमणे जाते चतुर्थार्घ्यं प्रदापयेत् ।\nअथवाष्टशतं देवीं जप्त्वादौ तां समाचरेत् ॥ १०॥"
  },
  {
    "text": "यस्मिन्काले तु यत्कर्म तत्कालाधीश्वरीं च ताम् ।\nसन्ध्यामुपास्य पश्चात्तु तत्कालीनं समाचरेत् ॥ ११॥"
  },
  {
    "text": "गृहे साधारणा प्रोक्ता गोष्ठे वै मध्यमा भवेत् ।\nनदीतीरे चोत्तमा स्याद्देवीगेहे तदुत्तमा ॥ १२॥"
  },
  {
    "text": "यतो देव्या उपासेयं ततो देव्यास्तु सन्निधौ ।\nसन्ध्यात्रयं प्रकर्तव्यं तदानन्त्याय कल्पते ॥ १३॥"
  },
  {
    "text": "एतस्या अपरं दैवं ब्राह्मणानां च विद्यते ।\nन विष्णूपासना नित्या न शिवोपासना तथा ॥ १४॥"
  },
  {
    "text": "यथा भवेन्महादेव्या गायत्र्याः श्रुतिचोदिता ।\nसर्ववेदसारभूता गायत्र्यास्तु समर्चना ॥ १५॥"
  },
  {
    "text": "ब्रह्मादयोऽपि सन्ध्यायां तां ध्यायन्ति जपन्ति च ।\nवेदा जपन्ति तां नित्यं वेदोपास्या ततः स्मृता ॥ १६॥"
  },
  {
    "text": "तस्मात्सर्वे द्विजाः शाक्ता न शैवा न च वैष्णवाः ।\nआदिशक्तिमुपासन्ते गायत्रीं वेदमातरम् ॥ १७॥"
  },
  {
    "text": "आचान्तः प्राणमायम्य केशवादिकनामभिः ।\nकेशवश्च तथा नारायणो माधव एव च ॥ १८॥"
  },
  {
    "text": "गोविन्दो विष्णुरेवाथ मधुसूदन एव च ।\nत्रिविक्रमो वामनश्च श्रीधरोऽपि ततः परम् ॥ १९॥"
  },
  {
    "text": "हृषीकेशः पद्मनाभो दामोदर अतः परम् ।\nसङ्कर्षणो वासुदेवः प्रद्युम्नोऽप्यनिरुद्धकः ॥ २०॥"
  },
  {
    "text": "पुरुषोत्तमाधोक्षजौ च नारसिंहोऽप्युतस्तथा ।\nजनार्दन उपेन्द्रश्च हरिः कृष्णोऽन्तिमस्तथा ॥ २१॥"
  },
  {
    "text": "ओङ्कारपूर्वकं नाम चतुर्विंशतिसङ्ख्यया ।\nस्वाहान्तैः प्राशयेद्वारि नमोऽन्तैः स्पर्शयेत्तथा ॥ २२॥"
  },
  {
    "text": "केशवादित्रिभिः पीत्वा द्वाभ्यां प्रक्षालयेत्करौ ।\nमुखं प्रक्षालयेद्द्वाभ्यां द्वाभ्यामुन्मार्जनं तथा ॥ २३॥"
  },
  {
    "text": "एकेन पाणिं सम्प्रोक्ष्य पादावपि शिरोऽपि च ।\nसङ्कर्षणादिदेवानां द्वादशाङ्गानि संस्पृशेत् ॥ २४॥"
  },
  {
    "text": "दक्षिणेनोदकं पीत्वा वामेन संस्पृशेद्बुधः ।\nतावन्न शुध्यते तोयं यावद्वामेन न स्पृशेत् ॥ २५॥"
  },
  {
    "text": "गोकर्णाकृतिहस्तेन माषमात्रं जलं पिबेत् ।\nततो न्यूनाधिकं पीत्वा सुरापायी भवेद्द्विजः ॥ २६॥"
  },
  {
    "text": "संहताङ्गुलिना तोयं पाणिना दक्षिणेन तु ।\nमुक्ताङ्गुष्ठकनिष्ठाभ्यां शेषेणाचमनं विदुः ॥ २७॥"
  },
  {
    "text": "प्राणायामं ततः कृत्वा प्रणवस्मृतिपूर्वकम् ।\nगायत्रीं शिरसा सार्धं तुरीयपदसंयुताम् ॥ २८॥"
  },
  {
    "text": "दक्षिणे रेचयेद्वायुं वामेन पूरितोदरम् ।\nकुम्भेन धारयेन्नित्यं प्राणायामं विदुर्बुधाः ॥ २९॥"
  },
  {
    "text": "पीडयेद्दक्षिणां नाडीमङ्गुष्ठेन तथोत्तराम् ।\nकनिष्ठानामिकाभ्यां तु मध्यमां तर्जनीं त्यजेत् ॥ ३०॥"
  },
  {
    "text": "रेचकः पूरकश्चैव प्राणायामोऽथ कुम्भकः ।\nप्रोच्यते सर्वशास्त्रेषु योगिभिर्यतमानसैः ॥ ३१॥"
  },
  {
    "text": "रेचकः सृजते वायुं पूरकः पूरयेत्तु तम् ।\nसाम्येन संस्थितिर्यत्तत्कुम्भकः परिकीर्तितः ॥ ३२॥"
  },
  {
    "text": "नीलोत्पलदलश्यामं नाभिमध्ये प्रतिष्ठितम् ।\nचतुर्भुजं महात्मानं पूरके चिन्तयेद्धरिम् ॥ ३३॥"
  },
  {
    "text": "कुम्भके तु हृदि स्थाने ध्यायेत्तु कमलासनम् ।\nप्रजापतिं जगन्नाथं चतुर्वक्त्रं पितामहम् ॥ ३४॥"
  },
  {
    "text": "रेचके शङ्करं ध्यायेल्ललाटस्थं महेश्वरम् ।\nशुद्धस्फटिकसङ्काशं निर्मलं पापनाशनम् ॥ ३५॥"
  },
  {
    "text": "पूरके विष्णुसायुज्यं कुम्भके ब्रह्मणो गतिम् ।\nरेचकेन तृतीयं तु प्राप्नुयादीश्वरं परम् ॥ ३६॥"
  },
  {
    "text": "पौराणाचमनाद्यं च प्रोक्तं देवर्षिसत्तम ।\nश्रौतमाचमनाद्यं च श‍ृणु पापापहं मुने ॥ ३७॥"
  },
  {
    "text": "प्रणवं पूर्वमुच्चार्य गायत्रीं तु तदित्यृचम् ।\nपादादौ व्याहृतीस्तिस्रः श्रौताचमनमुच्यते ॥ ३८॥"
  },
  {
    "text": "गायत्रीं शिरसा सार्धं जपेद्व्याहृतिपूर्विकाम् ।\nप्रतिप्रणवसंयुक्तां त्रितयं प्राणसंयमः ॥ ३९॥"
  },
  {
    "text": "(सलक्षणं तु प्राणानामायामं कीर्त्यतेऽधुना ।\nनानापापैकशमनं महापुण्यफलप्रदम् ॥)\nपञ्चाङ्गुलीभिर्नासाग्रं पीडयेत्प्रणवेन तु ।\nसर्वपापहरा मुद्रा वानप्रस्थगृहस्थयोः ॥ ४०॥"
  },
  {
    "text": "कनिष्ठानामिकाङ्गुष्ठैर्यतेश्च ब्रह्मचारिणः ।\nआपो हि ष्ठेति तिसृभिः प्रोक्षणं स्यात्कुशोदकैः ॥ ४१॥"
  },
  {
    "text": "ऋगन्ते मार्जनं कुर्यात्पादान्ते वा समाहितः ।\nनवप्रणवयुक्तेन आपो हि ष्ठेत्यनेन तु ॥ ४२॥"
  },
  {
    "text": "नश्येदघं मार्जनेन संवत्सरसमुद्भवम् ।\nतत आचमनं कृत्वा सूर्यश्चेति पिबेदपः ॥ ४३॥"
  },
  {
    "text": "अन्तःकरणसम्भिन्नं पापं तस्य विनश्यति ।\nप्रणवेन व्याहृतिभिर्गायत्र्या प्रणवाद्यया ॥ ४४॥"
  },
  {
    "text": "आपो हि ष्ठेति सूक्तेन मार्जनं चैव कारयेत् ।\nउद्धृत्य दक्षिणे हस्ते जलं गोकर्णवत्कृते ॥ ४५॥"
  },
  {
    "text": "नीत्वा तं नासिकाग्रं तु वामकुक्षौ स्मरेदघम् ।\nपुरुषं कृष्णवर्णं च ऋतं चेति पठेत्ततः ॥ ४६॥"
  },
  {
    "text": "द्रुपदां वा ऋचं पश्चाद्दक्षनासापुटेन च ।\nश्वासमार्गेण तं पापमानयेत्करवारिणि ॥ ४७॥"
  },
  {
    "text": "नावलोक्यैव तद्वारि वामभागेऽश्मनि क्षिपेत् ।\nनिष्पापं तु शरीरं मे सञ्जातमिति भावयेत् ॥ ४८॥"
  },
  {
    "text": "उत्थाय तु ततः पादौ द्वौ समौ सन्नियोजयेत् ।\nजलाञ्जलिं गृहीत्वा तु तर्जन्यङ्गुष्ठवर्जितम् ॥ ४९॥"
  },
  {
    "text": "वीक्ष्य भानुं क्षिपेद्वारि गायत्र्या चाभिमन्त्रितम् ।\nत्रिवारं मुनिशार्दूल विधिरेषोऽर्घ्यमोचने ॥ ५०॥"
  },
  {
    "text": "ततः प्रदक्षिणां कुर्यादसावादित्यमन्त्रतः ।\nमध्याह्ने सकृदेव स्यात्सन्ध्ययोस्तु त्रिवारतः ॥ ५१॥"
  },
  {
    "text": "ईषन्नग्रः प्रभाते तु मध्याह्ने दण्डवत्स्थितः ।\nआसने चोपविष्टस्तु द्विजः सायं क्षिपेदपः ॥ ५२॥"
  },
  {
    "text": "उदकं प्रक्षिपेद्यस्मात्तत्कारणमतः श‍ृणु ।\nत्रिंशत्कोट्यो महावीरा मन्देहा नाम राक्षसाः ॥ ५३॥"
  },
  {
    "text": "कृतघ्ना दारुणा घोराः सूर्यमिच्छन्ति खादितुम् ।\nततो देवगणाः सर्वे ऋषयश्च तपोधनाः ॥ ५४॥"
  },
  {
    "text": "उपासते महासन्ध्यां प्रक्षिपन्त्युदकाञ्जलिम् ।\nदह्यन्ते तेन दैत्यास्ते वज्रीभूतेन वारिणा ॥ ५५॥"
  },
  {
    "text": "एतस्मात्कारणाद्विप्राः सन्ध्यां नित्यमुपासते ।\nमहापुण्यस्य जननं सन्ध्योपासनमीरितम् ॥ ५६॥"
  },
  {
    "text": "अर्घ्याङ्गभूतमन्त्रोऽयं प्रोच्यते श‍ृणु नारद ।\nयदुच्चारणमात्रेण साङ्गं सन्ध्याफलं भवेत् ॥ ५७॥"
  },
  {
    "text": "सोऽहमर्कोऽस्म्यहं ज्योतिरात्मा ज्योतिरहं शिवः ।\nआत्मज्योतिरहं शुक्लः सर्वज्योती रसोऽस्म्यहम् ॥ ५८॥"
  },
  {
    "text": "आगच्छ वरदे देवि गायत्रि ब्रह्मरूपिणि ।\nजपानुष्ठानसिद्ध्यर्थं प्रविश्य हृदयं मम ॥ ५९॥"
  },
  {
    "text": "उत्तिष्ठ देवि गन्तव्यं पुनरागमनाय च ।\nअर्घ्येषु देवि गन्तव्यं प्रविश्य हृदयं मम ॥ ६०॥"
  },
  {
    "text": "ततः शुद्धस्थले नैजमासनं स्थापयेद्बुधः ।\nतत्रारुह्य जपेत्पश्चाद्गायत्रीं वेदमातरम् ॥ ६१॥"
  },
  {
    "text": "अत्रैव खेचरी मुद्रा प्राणायामोत्तरं मुने ।\nप्रातःसन्ध्याविधाने च कीर्तिता मुनिपुङ्गव ॥ ६२॥"
  },
  {
    "text": "तन्नामार्थं प्रवक्ष्यामि सादरं श‍ृणु नारद ।\nचित्तं चरति खे यस्माज्जिह्वा चरति खे गता ॥ ६३॥"
  },
  {
    "text": "भ्रुवोरन्तर्गता दृष्टिर्मुद्रा भवति खेचरी ।\nन चासनं सिद्धसमं न कुम्भसदृशोऽनिलः ॥ ६४॥"
  },
  {
    "text": "न खेचरीसमा मुद्रा सत्यं सत्यं च नारद ।\nघण्टावत्पणवोच्चाराद्वायुं निर्जित्य यत्नतः ॥ ६५॥"
  },
  {
    "text": "स्थिरासने स्थिरो भूत्वा निरहङ्कारनिर्ममः ।\nलक्षणं नारद मुने श‍ृणु सिद्धासनस्य च ॥ ६६॥"
  },
  {
    "text": "योनिस्थानकमङ्घ्रिमूलघटितं कृत्वा दृढं विन्यसे-\nन्मेढ्रे पादमथैकमेव हृदयं कृत्वा समं विग्रहम् ।\nस्थाणुः संयमितेन्द्रियोऽचलदृशा पश्यन्भ्रुवोरन्तरं\nतिष्ठत्येतदतीव योगिसुखदं सिद्धासनं प्रोच्यते ॥ ६७॥"
  },
  {
    "text": "आयातु वरदा देवी अक्षरं ब्रह्मसम्मितम् ।\nगायत्री छन्दसां मातरिदं ब्रह्म जुषस्व मे ॥ ६८॥"
  },
  {
    "text": "यदह्ना कुरुते पापं तदह्ना प्रतिमुच्यते ।\nयद्रात्र्या कुरुते पापं तद्रात्र्या प्रतिमुच्यते ॥ ६९॥"
  },
  {
    "text": "सर्ववर्णे महादेवि सन्ध्याविद्ये सरस्वति ।\nअजरे अमरे देवि सर्वदेवि नमोऽस्तु ते ॥ ७०॥"
  },
  {
    "text": "तेजोऽसीत्यादिमन्त्रेण देवीमावाहयेत्ततः ।\nयत्कृतं त्वदनुष्ठानं तत्सर्वं पूर्णमस्तु मे ॥ ७१॥"
  },
  {
    "text": "ततः शापविमोक्षाय विधानं सम्यगाचरेत् ।\nब्रह्मशापस्ततो विश्वामित्रस्य च तथैव च ॥ ७२॥"
  },
  {
    "text": "वसिष्ठशाप इत्येतत्त्रिविधं शापलक्षणम् ।\nब्रह्मणः स्मरणेनैव ब्रह्मशापो निवर्तते ॥ ७३॥"
  },
  {
    "text": "विश्वामित्रस्मरणतो विश्वामित्रस्य शापतः ।\nवसिष्ठस्मरणादेव तस्य शापो विनश्यति ॥ ७४॥"
  },
  {
    "text": "हृत्पद्ममध्ये पुरुषं प्रमाणं\nसत्यात्मकं सर्वजगत्स्वरूपम् ।\nध्यायामि नित्यं परमात्मसंज्ञं\nचिद्रूपमेकं वचसामगम्यम् ॥ ७५॥"
  },
  {
    "text": "अथ न्यासविधिं वक्ष्ये सन्ध्याया अङ्गसम्भवम् ।\nओङ्कारं पूर्ववद्योज्यं ततो मन्त्रानुदीरयेत् ॥ ७६॥"
  },
  {
    "text": "भूरित्युक्त्वा च पादाभ्यां नम इत्येव चोच्चरेत् ।\nभुवः पूर्वं तु जानुभ्यां स्वः कटिभ्यां नमो वदेत् ॥ ७७॥"
  },
  {
    "text": "महर्नाभ्यै जनश्चैव हदयाय ततस्तपः ।\nकण्ठाय च ततः सत्यं ललाटे परिकीर्तयेत् ॥ ७८॥"
  },
  {
    "text": "अङ्गुष्ठाभ्यां तत्सवितुस्तर्जनीभ्यां वरेण्यकम् ।\nभर्गो देवस्य मध्याध्यां धीमहीत्येव कीर्तयेत् ॥ ७९॥"
  },
  {
    "text": "अनामाभ्यां कनिष्ठाभ्यां धियो यो नः पदं वदेत् ।\nप्रचोदयात्करपृष्ठतलयोर्विन्यसेत्सुधीः ॥ ८०॥"
  },
  {
    "text": "ब्रह्मात्मने तत्सवितुर्हृदयाय नमस्तथा ।\nविष्ण्वात्मने वरेण्यं च शिरसे नम इत्यपि ॥ ८१॥"
  },
  {
    "text": "भर्गो देवस्थ रुद्रात्मने शिखायै प्रकीर्तितम् ।\nशक्त्यात्मने धीमहीति कवचाय ततः परम् ॥ ८२॥"
  },
  {
    "text": "कालात्मने धियो यो नो नेत्रत्रय उदीरितम् ।\nप्रचोदयाच्च सर्वात्मनेऽस्त्राय परिकीर्तितम् ॥ ८३॥"
  },
  {
    "text": "अक्षरन्यासमेवाग्रे कथयामि महामुने ।\nगायत्रीवर्णसम्भूतन्यासः पापहरः परः ॥ ८४॥"
  },
  {
    "text": "प्रणवं पूर्वमुच्चार्य वर्णन्यासः प्रकीर्तितः ।\nतत्कारमादावुच्चार्य पादाङ्गुष्ठद्वये न्यसेत् ॥ ८५॥"
  },
  {
    "text": "सकारं गुल्फयोस्तद्वद्विकारं जङ्घयोर्न्यसेत् ।\nजान्वोस्तुकारं विन्यस्य ऊर्वोश्चैव वकारकम् ॥ ८६॥"
  },
  {
    "text": "रेकारं च गुदे न्यस्य णिकारं लिङ्ग एव च ।\nकट्यां यकारमेवात्र भकारं नाभिमण्डले ॥ ८७॥"
  },
  {
    "text": "गोकारं हृदये न्यस्य देकारं स्तनयोर्द्वयोः ।\nवकारं हृदि विन्यस्य स्यकारं कण्ठकूपके ॥ ८८॥"
  },
  {
    "text": "धीकारं मुखदेशे तु मकारं तालुदेशके ।\nहिकारं नासिकाग्रे तु धिकारं नेत्रमण्डले ॥ ८९॥"
  },
  {
    "text": "भ्रूमध्ये चैव योकारं योकारं च ललाटके ।\nनकारं वै पूर्वमुखे प्रकारं दक्षिणे मुखे ॥ ९०॥"
  },
  {
    "text": "चोकारं पश्चिममुखे दकारं चोत्तरे मुखे ।\nयाकारं मूर्ध्नि विन्यस्य तकारं व्यापकं न्यसेत् ॥ ९१॥"
  },
  {
    "text": "एतन्न्यासविधिं केचिन्नेच्छन्ति जपतत्पराः ।\nततो ध्यायेन्महादेवीं जगन्मातरमम्बिकाम् ॥ ९२॥"
  },
  {
    "text": "भास्वज्जपाप्रसूनाभां कुमारीं परमेश्वरीम् ।\nरक्ताम्बुजासनारूढां रक्तगन्धानुलेपनाम् ॥ ९३॥"
  },
  {
    "text": "रक्तमाल्याम्बरधरां चतुरास्यां चतुर्भुजाम् ।\nद्विनेत्रां स्रुक्स्रुवो मालां कुण्डिकां चैव बिभ्रतीम् ॥ ९४॥"
  },
  {
    "text": "सर्वाभरणसन्दीप्तामृग्वेदाध्यायिनीं पराम् ।\nहंसपत्रामाहवनीयमध्यस्थां ब्रह्मदेवताम् ॥ ९५॥"
  },
  {
    "text": "चतुष्पदामष्टकुक्षिं सप्तशीर्षां महेश्वरीम् ।\nअग्निवक्त्रां रुद्रशिखां विष्णुचित्तां तु भावयेत् ॥ ९६॥"
  },
  {
    "text": "ब्रह्मा तु कवचं यस्या गोत्रं साङ्ख्यायनं स्मृतम् ।\nआदित्यमण्डलान्तःस्थां ध्यायेद्देवीं महेश्वरीम् ॥ ९७॥"
  },
  {
    "text": "एवं ध्यात्वा विधानेन गायत्रीं वेदमातरम् ।\nततो मुद्राः प्रकुर्वीत देव्याः प्रीतिकराः शुभाः ॥ ९८॥"
  },
  {
    "text": "सुमुखं सपुटं चैव विततं विस्तृतं तथा ।\nद्विमुखं त्रिमुखं चैव चतुष्कं पञ्चकं तथा ॥ ९९॥"
  },
  {
    "text": "षण्मुखाधोमुखं चैव व्यापकाञ्जलिकं तथा ।\nशकटं यमपाशं च ग्रथितं सन्मुखोन्मुखम् ॥ १००॥"
  },
  {
    "text": "विलम्बं मुष्टिकं चैव मत्स्यं कूर्मं वराहकम् ।\nसिंहाक्रान्तं महाक्रान्तं मुद्गरं पल्लवं तथा ॥ १०१॥"
  },
  {
    "text": "चतुर्विंशतिमुद्राश्च गायत्र्याः सम्प्रदर्शयेत् ।\nशताक्षरां च गायत्रीं सकृदावर्तयेत्सुधीः ॥ १०२॥"
  },
  {
    "text": "चतुर्विंशत्यक्षराणि गायत्र्या कीर्तितानि हि ।\nजातवेदसनाम्नीं च ऋचमुच्चारयेत्ततः ॥ १०३॥"
  },
  {
    "text": "त्र्यम्बकस्यर्चमावृत्य गायत्री शतवर्णका ।\nभवतीयं महापुण्या सकृज्जप्या बुधैरियम् ॥ १०४॥"
  },
  {
    "text": "ओङ्कारं पूर्वमुच्चार्य भूर्भुवः स्वस्तथैव च ।\nचतुर्विंशत्यक्षरां च गायत्रीं प्रोच्चरेत्ततः ॥ १०५॥"
  },
  {
    "text": "एवं नित्यं जपं कुर्याद्ब्राह्मणो विप्रपुङ्गवः ।\nस समग्रं फलं प्राप्य सन्ध्यायाः सुखमेधते ॥ १०६॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायामेकादशस्कन्धे\nसन्ध्योपासननिरूपणं नाम षोडशोऽध्यायः ॥ ११.१६॥"
  },
  {
    "text": "११.१७ सप्तदशोऽध्यायः । सन्ध्यादिकृत्यवर्णनम् ।"
  },
  {
    "text": "श्रीनारायण उवाच ।\nभिन्नपादा तु गायत्री ब्रह्महत्याप्रणाशिनी ।\nअभिन्नपादा गायत्री ब्रह्महत्यां प्रयच्छति ॥ १॥"
  },
  {
    "text": "अच्छिन्नपादागायत्रीजपं कुर्वन्ति ये द्विजाः ।\nअथोमुखाश्च तिष्ठन्ति कल्पकोटिशतानि च ॥ २॥"
  },
  {
    "text": "सम्पुटैका षडोङ्कारा गायत्री विविधा मता ।\nधर्मशास्त्रपुराणेषु इतिहासेषु सुव्रत ॥ ३॥"
  },
  {
    "text": "पञ्चप्रणवसंयुक्तां जपेदित्यनुशासनम् ।\nजपसङ्ख्याष्टभागान्ते पादो जप्यस्तुरीयकः ॥ ४॥"
  },
  {
    "text": "स द्विजः परमो ज्ञेयः परं सायुज्यमाप्नुयात् ।\nअन्यथा प्रजपेद्यस्तु स जपो विफलो भवेत् ॥ ५॥"
  },
  {
    "text": "सम्पुटैका षडोङ्कारा भवेत्सा ऊर्ध्वरेतसाम् ।\nगृहस्थो ब्रह्मचारी वा मोक्षार्थी तुरीयां जपेत् ॥ ६॥"
  },
  {
    "text": "तुरीयपादो गायत्र्याः परोरजसे सावदोम् ।\nध्यानमस्य प्रवक्ष्यामि जपसाङ्गफलप्रदम् ॥ ७॥"
  },
  {
    "text": "हृदि विकसितपद्मं सार्कसोमाग्निबिम्बं\nप्रणवमयमचिन्त्यं यस्य पीतं प्रकल्प्यम् ।\nअचलपरमसूक्ष्मं ज्योतिराकाशसारं\nभवतु मम मुदेऽसौ सच्चिदानन्दरूपः ॥ ८॥"
  },
  {
    "text": "त्रिशूलयोनी सुरभिमक्षमालां च लिङ्गकम् ।\nअम्बुजं च महामुद्रामिति सप्त प्रदर्शयेत् ॥ ९॥"
  },
  {
    "text": "या सन्ध्या सैव गायत्री सच्चिदानन्दरूपिणी ।\nभक्त्या तां ब्राह्मणो नित्यं पूजयेच्च नमेत्ततः ॥ १०॥"
  },
  {
    "text": "ध्यातस्य पूजां कुर्वीत पञ्चभिश्चोपचारकैः ।\nलं पृथिव्यात्मने गन्धमर्पयामि नमो नमः ॥ ११॥"
  },
  {
    "text": "हमाकाशात्मने पुष्पं चार्पयामि नमो नमः ।\nयं च वाय्वात्मने धूपं चार्पयामि ततो वदेत् ॥ १२॥"
  },
  {
    "text": "रं च वह्न्यात्मने दीपमर्पयामि ततो वदेत् ।\nवममृतात्मने तस्मै नैवेद्यमपि चार्पयेत् ॥ १३॥"
  },
  {
    "text": "यं रं लं वं हमिति च पुष्पाञ्जलिमथार्पयेत् ।\nएवं पूजां विधायाथ चान्ते मुद्राः प्रदर्शयेत् ॥ १४॥"
  },
  {
    "text": "ध्यायेत्तु मनसा देवीं मन्त्रमुच्चारयेच्छनैः ।\nन कम्पयेच्छिरो ग्रीवा दन्तान्नैव प्रकाशयेत् ॥ १५॥"
  },
  {
    "text": "विधिनाष्टोत्तरशतमष्टाविंशतिरेव वा ।\nदशवारमशक्तो वा नातो न्यूनं कदाचन ॥ १६॥"
  },
  {
    "text": "तत उद्वासयेद्देवीमुत्तमेत्यनुवाकतः ।\nन गायत्रीं जपेद्विद्वाञ्जलमध्ये कथञ्चन ॥ १७॥"
  },
  {
    "text": "यतः साग्निमुखी प्रोक्तेत्याहुः केचिन्महर्षयः ।\nसुरभिर्ज्ञानशूर्पं च कूर्मो योनिश्च पङ्कजम् ॥ १८॥"
  },
  {
    "text": "लिङ्गं निर्वाणकं चैव जपान्तेऽष्टौ प्रदर्शयेत् ।\nयदक्षरपदभ्रष्टं स्वरव्यञ्जनवर्जितम् ॥ १९॥"
  },
  {
    "text": "तत्सर्वं क्षम्यतां देवि कश्यपप्रियवादिनि ।\nगायत्रीतर्पणं चातः करणीयं महामुने ॥ २०॥"
  },
  {
    "text": "गायत्री छन्द आख्यातं विश्वामित्रऋषिः स्मृतः ।\nसविता देवता प्रोक्ता विनियोगश्च तर्पणे ॥ २१॥"
  },
  {
    "text": "भूरित्युक्त्वा च ऋग्वेदपुरुषं तर्पयामि च ।\nभुव इत्येतदुक्त्वा च यजुर्वेदमथो वदेत् ॥ २२॥"
  },
  {
    "text": "स्वर्व्याहृतिं समुक्त्वा च सामवेदं समुच्चरेत् ।\nमह इत्येतदुक्त्वान्तेऽथर्ववेदं च तर्पयेत् ॥ २३॥"
  },
  {
    "text": "जनः पदान्त इतिहासपुराणमितीरयेत् ।\nतपः सर्वागमं चैव पुरुषं तर्पयामि च ॥ २४॥"
  },
  {
    "text": "सत्यं च सत्यलोकाख्यपुरुषं तर्पयामि च ।\nॐ भूर्भूर्लोकपुरुषं तर्पयामि ततो वदेत् ॥ २५॥"
  },
  {
    "text": "भुवश्चेति भुवर्लोकपुरुषं तर्पयामि च ।\nस्वः स्वर्गलोकपुरुषं तर्पयामि ततः परम् ॥ २६॥"
  },
  {
    "text": "ओम्भूरेकपदा नाम गायत्रीं तर्पयामि च ।\nभुवो द्विपदां गायत्रीं तर्पयामीति कीर्तयेत् ॥ २७॥"
  },
  {
    "text": "स्वश्च त्रिपदां गायत्रीं तर्पयामि ततो वदेत् ।\nओम्भूर्भुवः स्वश्चेति तथा गायत्रीं च चतुष्पदाम् ॥ २८॥"
  },
  {
    "text": "उषसीं चैव गायत्रीं सावित्रीं च सरस्वतीम् ।\nवेदानां मातरं पृथ्वीमजां चैव तु कौशिकीम् ॥ २९॥"
  },
  {
    "text": "साङ्कृतिं वै सार्वजितिं गायत्रीं तर्पणे वदेत् ।\nतर्पणान्ते च शान्त्यर्थं जातवेदसमीरयेत् ॥ ३०॥"
  },
  {
    "text": "मानस्तोकेति मन्त्रं च शान्त्यर्थं प्रजपेत्सुधीः ।\nततोऽपि त्र्यम्बको मन्त्रः शान्त्यर्थः परिकीर्तितः ॥ ३१॥"
  },
  {
    "text": "तच्छंयोरिति मन्त्रं च जपेच्छान्त्यर्थमेव तु ।\nअतो देवा इति द्वाभ्यां सर्वाङ्गस्पर्शनं चरेत् ॥ ३२॥"
  },
  {
    "text": "स्योनापृथिविमन्त्रेण भूम्यै कुर्यात्प्रणामकम् ।\nयथाविधि च गोत्रादीनुच्चरेद्द्विजसत्तमः ॥ ३३॥"
  },
  {
    "text": "एवं विधानं सन्ध्यायाः प्रातःकाले प्रकीर्तितम् ।\nसन्ध्याकर्म समाप्यान्तेऽप्यग्निहोत्रं स्वयं हुनेत् ॥ ३४॥"
  },
  {
    "text": "पञ्चायतनपूजां च ततः कुर्यात्समाहितः ।\nशिवां शिवं गणपतिं सूर्यं विष्णुं तथार्चयेत् ॥ ३५॥"
  },
  {
    "text": "पौरुषेण तु सूक्तेन व्याहृत्या वा समाहितः ।\nमूलमन्त्रेण वा कुर्याद्ध्रीश्च ते इति मन्त्रतः ॥ ३६॥"
  },
  {
    "text": "भवानीं तु यजेन्मध्ये तथैशान्यां तु माधवम् ।\nआग्नेय्यां गिरिजानाथं गणेशं रक्षसां दिशि ॥ ३७॥"
  },
  {
    "text": "वायव्यामर्चयेत्सूर्यमिति देवस्थितिक्रमः ।\nषोडशानुपचारांश्च षोडशर्ग्भिर्हरेन्नरः ॥ ३८॥"
  },
  {
    "text": "देवीमभ्यर्च्य पुरतो यजेदन्याननुक्रमात् ।\nन देवीपूजनात्पुण्यमधिकं क्वचिदीक्ष्यते ॥ ३९॥"
  },
  {
    "text": "अत एव तु सन्ध्यासु सन्ध्योपास्तिः श्रुतीरिता ।\nनाक्षतैरर्चयेर्द्विष्णुं न तुलस्या गणेश्वरम् ॥ ४०॥"
  },
  {
    "text": "दूर्वाभिर्नार्चयेद्दुर्गां केतकैर्न महेश्वरम् ।\nमल्लिकाजातिकुसुमं कुटजं पनसं तथा ॥ ४१॥"
  },
  {
    "text": "किंशुकं बकुलं कुन्दं लोध्रं तु करवीरकम् ।\nशिंशपाऽपराजितापुष्पं बब्धूकागस्त्यपुष्पके ॥ ४२॥"
  },
  {
    "text": "मदन्तं सिन्दुवारं च पालाशकुसुमं तथा ।\nदूर्वाङ्कुरं बिल्वदलं कुशमञ्जरिकां तथा ॥ ४३॥"
  },
  {
    "text": "शल्लकीमाधवीपुष्पमर्कमन्दारपुष्पकम् ।\nकेतकीं कर्णिकारं च कदम्बकुसुमं तथा ॥ ४४॥"
  },
  {
    "text": "पुन्नागश्चम्पकस्तद्वद्यूथिकातगरौ तथा ।\nएवमादीनि पुष्पाणि देवीप्रियकराणि च ॥ ४५॥"
  },
  {
    "text": "गुग्गुलस्य भवेद्धूपो दीपः स्यात्तिलतैलतः ।\nकृत्वेत्थं देवतापूजां ततो मूलमनुं जपेत् ॥ ४६॥"
  },
  {
    "text": "एवं पूजां समाप्यैव वेदाभ्यासं चरेद्बुधः ।\nततः स्ववृत्त्या कुर्वीत पोष्यवर्गार्थसाधनम् ।\nतृतीयदिनभागे तु नियमेन विचक्षणः ॥ ४७॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायामेकादशस्कन्धे\nसन्ध्यादिकृत्यवर्णनं नाम सप्तदशोऽध्यायः ॥ ११.१७॥"
  },
  {
    "text": "११.१८ अष्टादशोऽध्यायः । बृहद्रथकथानकम् ।"
  },
  {
    "text": "नारद उवाच ।\nपूजाविशेषं श्रीदेव्याः श्रोतुमिच्छामि मानद ।\nयेनाश्रितेन मनुजः कृतकृत्यत्वमावहेत् ॥ १॥"
  },
  {
    "text": "श्रीनारायण उवाच ।\nदेवर्षे श‍ृणु वक्ष्यामि श्रीमत्सु पूजनक्रमम् ।\nभुक्तिमुक्तिप्रदं साक्षात्समस्तापन्निवारणम् ॥ २॥"
  },
  {
    "text": "आचम्य मौनी सङ्कल्प्य भूतशुद्ध्यादिकं चरेत् ।\nमातृकान्यासपूर्वं तु षडङ्गन्यासमाचरेत् ॥ ३॥"
  },
  {
    "text": "शङ्खस्य स्थापनं कृत्वा सामान्यार्घ्यं विधाय च ।\nपूजाद्रव्याणि चास्त्रेण प्रोक्षयेन्मतिमान्नरः ॥ ४॥"
  },
  {
    "text": "गुरोरनुज्ञामादाय ततः पूजां समारभेत् ।\nपीठपूजां पुरा कृत्वा देवीं ध्यायेत्ततः परम् ॥ ५॥"
  },
  {
    "text": "आसनाद्युपचारैश्च भक्तिप्रेमयुतः सदा ।\nस्नापयेत्परदेवीं तां पञ्चामृतरसादिभिः ॥ ६॥"
  },
  {
    "text": "पौण्ड्रेक्षुरसपूर्णैस्तु कलशैः शतसङ्ख्यकैः ।\nस्तापयेद्यो महेशानीं न स भूयोऽभिजायते ॥ ७॥"
  },
  {
    "text": "यश्च चूतरसैरेवं स्नापयेज्जगदम्बिकाम् ।\nवेदपारायणं कृत्वा रसेनेक्षूद्भवेन वा ॥ ८॥"
  },
  {
    "text": "तद्गेहं न त्यजेन्नित्यं रमा चैव सरस्वती ।\nयस्तु द्राक्षारसेनैव वेदपारायणं चरन् ॥ ९॥"
  },
  {
    "text": "अभिषिञ्चेन्महेशानीं सकुटुम्बो नरोत्तमः ।\nरसरेणुप्रमाणं च देवीलोके महीयते ॥ १०॥"
  },
  {
    "text": "कर्पूरागुरुकाश्मीरकस्तूरीपङ्कपङ्किलैः ।\nसलिलैः स्नापयेद्देवीं वेदपारायणं चरन् ॥ ११॥"
  },
  {
    "text": "भस्मीभवन्ति पापानि शतजन्मार्जितानि च ।\nयो दुग्धकलशैर्देवीं स्तापयेद्वेदपाठतः ॥ १२॥"
  },
  {
    "text": "आकल्पं स वसेन्नित्यं तस्मिन् वै क्षीरसागरे ।\nयस्तु दध्नाभिषिञ्चेत्तां दधिकुल्यापतिर्भवेत् ॥ १३॥"
  },
  {
    "text": "मधुना च धृतेनैव तथा शर्करयापि च ।\nस्नापयेन्मधुकुल्यादिनदीनां स पतिर्भवेत् ॥ १४॥"
  },
  {
    "text": "सहस्रकलशैर्देवीं स्नापयन्भक्तितत्परः ।\nइह लोके सुखी भूत्वाप्यन्यलोके सुखी भवेत् ॥ १५॥"
  },
  {
    "text": "क्षौमं वस्त्रद्वयं दत्त्वा वायुलोकं स गच्छति ।\nरत्ननिर्मितभूषाणां दाता निधिपतिर्भवेत् ॥ १६॥"
  },
  {
    "text": "काश्मीरचन्दनं दत्त्वा कस्तूरीबिन्दुभूषितम् ।\nतथा सीमन्तसिन्दूरं चरणेऽलक्तपत्रकम् ॥ १७॥"
  },
  {
    "text": "इन्द्रासने समारूढो भवेद्देवपतिः परः ।\nपुष्पाणि विविधान्याहुः पूजाकर्मणि साधवः ॥ १८॥"
  },
  {
    "text": "तानि दत्त्वा यथालाभं कैलासं लभते स्वयम् ।\nबिल्वपत्राण्यमोघानि यो दद्यात्परशक्तये ॥ १९॥"
  },
  {
    "text": "तस्य दुःखं कदाचिच्च क्वचिच्च न भविष्यति ।\nबिल्वपत्रत्रये रक्तचन्दनेन तु संल्लिखेत् ॥ २०॥"
  },
  {
    "text": "मायाबीजत्रयं यत्नात्सुस्फुटं चातिसुन्दरम् ।\nमायाबीजादिकं नाम चतुर्थ्यन्तं समुच्चरेत् ॥ २१॥"
  },
  {
    "text": "नमोऽन्तं परया भक्त्या देवीचरणपङ्कजे ।\nसमर्पयेन्महादेव्यै कोमलं तच्च पत्रकम् ॥ २२॥"
  },
  {
    "text": "य एवं कुरुते भक्त्या मनुत्वं लभते हि सः ।\nयस्तु कोटिदलैरेवं कोमलैरतिनिर्मलैः ॥ २३॥"
  },
  {
    "text": "पूजयेद्भुवनेशानीं ब्रह्माण्डाधिपतिर्भवेत् ।\nकुन्दपुष्पैर्नवीनैस्तु लुलितैरष्टगन्धतः ॥ २४॥"
  },
  {
    "text": "कोटिसङ्ख्यैः पूजयेत्तु प्राजापत्यं लभेद्ध्रुवम् ।\nमल्लिकामालतीपुष्पैरष्टगन्धेन लोलितैः ॥ २५॥"
  },
  {
    "text": "कोटिसङ्ख्यैः पूजया तु जायते स चतुर्मुखः ।\nदशकोटिभिरप्येवं तैरेव कुसुमैर्मुने ॥ २६॥"
  },
  {
    "text": "विष्णुत्वं लभते मर्त्यो यत्सुरेष्वपि दुर्लभम् ।\nविष्णुनैतद्व्रतं पूर्वं कृतं स्वपदलब्धये ॥ २७॥"
  },
  {
    "text": "शतकोटिभिरप्येवं सूत्रात्मत्वं व्रजेद्ध्रुवम् ।\nव्रतमेतत्पुरा सम्यक्कृतं भक्त्या प्रयत्नतः ॥ २८॥"
  },
  {
    "text": "तेन व्रतप्रभावेण हिरण्योदरतां व्रजेत् ।\nजपाकुसुमपुष्पस्य बन्धूककुसुमस्य च ॥ २९॥"
  },
  {
    "text": "दाडिमीकुसुमस्यापि विधिरेष उदीरितः ।\nएवमन्यानि पुष्पाणि श्रीदेव्यै विधिनार्पयेत् ॥ ३०॥"
  },
  {
    "text": "तस्य पुण्यफलस्यान्तं न जानातीश्वरोऽपि सः ।\nतत्तदृतूद्भवैः पुष्पैर्नामसाहस्रसङ्ख्यया ॥ ३१॥"
  },
  {
    "text": "समर्पयेन्महादेव्यै प्रतिवर्षमतन्द्रितः ।\nय एवं कुरुते भक्त्या महापातकसंयुतः ॥ ३२॥"
  },
  {
    "text": "उपपातकयुक्तोऽपि मुच्यते सर्वपातकैः ।\nदेहान्ते श्रीपदाम्भोजं दुर्लभं देवसत्तमैः ॥ ३३॥"
  },
  {
    "text": "प्राप्नोति साधकवरो मुने नास्त्यत्र संशयः ।\nकृष्णागुरुं सकर्पूरं चन्दनेन समन्वितम् ॥ ३४॥"
  },
  {
    "text": "सिल्हकं चाज्यसंयुक्तं गुग्गुलेन समन्वितम् ।\nधूपं दद्यान्महादेव्यै येन स्याद्धूपितं गृहम् ॥ ३५॥"
  },
  {
    "text": "तेन प्रसन्ना देवेशी ददाति भुवनत्रयम् ।\nदीपं कर्पूरखण्डैश्च दद्याद्देव्यै निरन्तरम् ॥ ३६॥"
  },
  {
    "text": "सूर्यलोकमवाप्नोति नात्र कार्या विचारणा ।\nशतदीपांस्तथा दद्यात्सहस्रान्वा समाहितः ॥ ३७॥"
  },
  {
    "text": "नैवेद्यं पुरतो देव्याः स्थापयेत्पर्वताकृतिम् ।\nलेह्यैश्चोष्यैस्तथा पेयैः षड्रसैस्तु समाहितैः ॥ ३८॥"
  },
  {
    "text": "नानाफलानि दिव्यानि स्वादूनि रसवन्ति च ।\nस्वर्णपात्रस्थितान्नानि दद्याद्देव्यै निरन्तरम् ॥ ३९॥"
  },
  {
    "text": "तृप्तायां श्रीमहादेव्यां भवेत्तृप्तं जगत्त्रयम् ।\nयतस्तदात्मकं सर्वं रज्जौ सर्पो यथा तथा ॥ ४०॥"
  },
  {
    "text": "ततः पानीयकं दद्याच्छुभं गङ्गाजलं महत् ।\nकर्पूरवालासंयुक्तं शीतलं कलशस्थितम् ॥ ४१॥"
  },
  {
    "text": "ताम्बूलं च ततो देव्यै कर्पूरशकलान्वितम् ।\nएलालवङ्गसंयुक्तं मुखसौगन्ध्यदायकम् ॥ ४२॥"
  },
  {
    "text": "दद्याद्देव्यै महाभक्त्या येन देवी प्रसीदति ।\nमृदङ्गवीणामुरजढक्कादुन्दुभिनिःस्वनैः ॥ ४३॥"
  },
  {
    "text": "तोषयेज्जगतां धात्रीं गायनैरतिमोहनैः ।\nवेदपारायणैः स्तोत्रैः पुराणादिभिरप्युत ॥ ४४॥"
  },
  {
    "text": "छत्रं च चामरे द्वे च दद्याद्देव्यै समाहितः ।\nराजोपचारान् श्रीदेव्यै नित्यमेव समर्पयेत् ॥ ४५॥"
  },
  {
    "text": "प्रदक्षिणां नमस्कारं कुर्याद्देव्या अनेकधा ।\nक्षमापयेज्जगद्धात्रीं जगदम्बां मुहुर्मुहुः ॥ ४६॥"
  },
  {
    "text": "सकृत्स्मरणमात्रेण यत्र देवी प्रसीदति ।\nएतादृशोपचारैश्च प्रसीदेदत्र कः स्मयः ॥ ४७॥"
  },
  {
    "text": "स्वभावतो भवेन्माता पुत्रेऽतिकरुणावती ।\nतेन भक्तौ कृतायां तु वक्तव्यं किं ततः परम् ॥ ४८॥"
  },
  {
    "text": "अत्र ते कथयिष्यामि पुरावृत्तं सनातनम् ।\nबृहद्रथस्य राजर्षेः प्रियं भक्तिप्रदायकम् ॥ ४९॥"
  },
  {
    "text": "चक्रवाकोऽभवत्पक्षी क्वचिद्देशे हिमालये ।\nभ्रमन्नानाविधान्देशान्ययौ काशीपुरं प्रति ॥ ५०॥"
  },
  {
    "text": "अन्नपूर्णामहास्थाने प्रारब्धवशतो द्विजः ।\nजगाम लीलया तत्र कणलोभादनाथवत् ॥ ५१॥"
  },
  {
    "text": "कृत्वा प्रदक्षिणामेकां जगाम स विहायसा ।\nदेशान्तरं विहायैव पुरीं मुक्तिप्रदायिनीम् ॥ ५२॥"
  },
  {
    "text": "कालान्तरे ममारासौ गतः स्वर्गपुरीं प्रति ।\nबुभुजे विषयान्सर्वान् दिव्यरूपधरो युवा ॥ ५३॥"
  },
  {
    "text": "कल्पद्वयं तथा भुक्त्वा पुनः प्राप भुवं प्रति ।\nक्षत्रियाणां कुले जन्म प्राप सर्वोत्तमोत्तमम् ॥ ५४॥"
  },
  {
    "text": "बृहद्रथेति नाम्नाभूत्प्रसिद्धः क्षितिमण्डले ।\nमहायज्वा धार्मिकश्च सत्यवादी जितेन्द्रियः ॥ ५५॥"
  },
  {
    "text": "त्रिकालज्ञः सार्वभौमो यमी परपुरञ्जयः ।\nपूर्वजन्मस्मृतिस्तस्य वर्तते दुर्लभा भुवि ॥ ५६॥"
  },
  {
    "text": "इति श्रुत्वा किंवदन्तीं मुनयः समुपागताः ।\nकृतातिथ्या नृपेन्द्रेण विष्टरेषूषुरेव ते ॥ ५७॥"
  },
  {
    "text": "पप्रच्छुर्मुनयः सर्वे संशयोऽस्ति महान्नृप ।\nकेन पुण्यप्रभावेण पूर्वजन्मस्मृतिस्तव ॥ ५८॥"
  },
  {
    "text": "त्रिकालज्ञानमेवापि केन पुण्यप्रभावतः ।\nज्ञानं तवेति तज्ज्ञातुमागताः स्म तवान्तिकम् ॥ ५९॥"
  },
  {
    "text": "वद निर्व्याजया वृत्त्या तदस्माकं यथातथम् ।\nश्रीनारायण उवाच ।\nइति तेषां वचः श्रुत्वा राजा परमधार्मिकः ॥ ६०॥"
  },
  {
    "text": "उवाच सकलं ब्रह्मन् त्रिकालज्ञानकारणम् ।\nश्रूयतां मुनयः सर्वे मम ज्ञानस्य कारणम् ॥ ६१॥"
  },
  {
    "text": "चक्रवाकः स्थितः पूर्वं नीचयोनिगतोऽपि वा ।\nअज्ञानतोऽपि कृतवानन्नपूर्णाप्रदक्षिणाम् ॥ ६२॥"
  },
  {
    "text": "तेन पुण्यप्रभावेण स्वर्गे कल्पद्वयस्थितिः ।\nत्रिकालज्ञानताप्यस्मिन्नभूज्जन्मनि सुव्रताः ॥ ६३॥"
  },
  {
    "text": "को वेद जगदम्बायाः पदस्मृतिफलं कियत् ।\nस्मृत्वा तन्महिमानं तु पतन्त्यश्रूणि मेऽनिशम् ॥ ६४॥"
  },
  {
    "text": "धिगस्तु जन्म तेषां वै कृतघ्नानां तु पापिनाम् ।\nये सर्वमातरं देवीं स्वोपास्यां न भजन्ति हि ॥ ६५॥"
  },
  {
    "text": "न शिवोपासना नित्या न विष्णूपासना तथा ।\nनित्योपास्तिः परा देव्या नित्या श्रुत्यैव चोदिता ॥ ६६॥"
  },
  {
    "text": "किं मया बहु वक्तव्यं स्थाने संशयवर्जिते ।\nसेवनीयं पदाम्भोजं भगवत्या निरन्तरम् ॥ ६७॥"
  },
  {
    "text": "नातः परतरं किञ्चिदधिकं जगतीतले ।\nसेवनीया परा देवी निर्गुणा सगुणाथवा ॥ ६८॥"
  },
  {
    "text": "श्रीनारायण उवाच ।\nइति तस्य वचः श्रुत्वा राजर्षेर्धार्मिकस्य च ।\nप्रसन्नहृदयाः सर्वे गताः स्वस्वनिकेतनम् ॥ ६९॥"
  },
  {
    "text": "एवम्प्रभावा सा देवी तत्पूजायाः फलं कियत् ।\nअस्तीति केन प्रष्टव्यं वक्तव्यं वा न केनचित् ॥ ७०॥"
  },
  {
    "text": "येषां तु जन्मसाफल्यं तेषां श्रद्धा तु जायते ।\nयेषां तु जन्मसाङ्कर्यं तेषां श्रद्धा न जायते ॥ ७१॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायामेकादशस्कन्धे देवीमाहात्म्ये\nबृहद्रथकथानकं नामाष्टादशोऽध्यायः ॥ ११.१८॥"
  },
  {
    "text": "११.१९ एकोनविंशोऽध्यायः । मध्याह्नसन्ध्यावर्णनम् ।"
  },
  {
    "text": "श्रीनारायण उवाच ।\nअथातः श्रूयतां ब्रह्मन् सन्ध्यां माध्याह्निकीं शुभाम् ।\nयदनुष्ठानतोऽपूर्वं जायतेऽत्युत्तमं फलम् ॥ १॥"
  },
  {
    "text": "सावित्रीं युवतीं श्वेतवर्णां चैव त्रिलोचनाम् ।\nवरदां चाक्षमालाढ्यां त्रिशूलाभयहस्तकाम् ॥ २॥"
  },
  {
    "text": "वृषारूढां यजुर्वेदसंहितां रुद्रदेवताम् ।\nतमोगुणयुतां चैव भुवर्लोकव्यवस्थिताम् ॥ ३॥"
  },
  {
    "text": "आदित्यमार्गसञ्चारकर्त्रीं मायां नमाम्यहम् ।\nआदिदेवीमथ ध्यात्वाऽऽचमनादि च पूर्ववत् ॥ ४॥"
  },
  {
    "text": "अथ चार्घ्यप्रकरणं पुष्पाणि चिनुयात्ततः ।\nतदलाभे बिल्वपत्रं तोयेन मिश्रयेत्ततः ॥ ५॥"
  },
  {
    "text": "ऊर्ध्वं च सूर्याभिमुखं क्षिप्त्वार्घ्यं प्रतिपादयेत् ।\nप्रातःसन्ध्यादिवत्सर्वमुपसंहारपूर्वकम् ॥ ६॥"
  },
  {
    "text": "मध्याह्ने केचिदिच्छन्ति सावित्रीं तु तदित्यृचम् ।\nअसम्प्रदायं तत्कर्म कार्यहानिस्तु जायते ॥ ७॥"
  },
  {
    "text": "कारणं सन्ध्ययोश्चात्र मन्देहा नाम राक्षसाः ।\nभक्षितुं सूर्यमिच्छन्ति कारणं श्रुतिचोदितम् ॥ ८॥"
  },
  {
    "text": "अतस्तु कारणाद्विप्रः सन्ध्यां कुर्यात्प्रयत्नतः ।\nसन्ध्ययोरुभयोर्नित्यं गायत्र्या प्रणवेन च ॥ ९॥"
  },
  {
    "text": "अम्भस्तु प्रक्षिपेत्तेन नान्यथा श्रुतिघातकः ।\nआकृष्णेनेति मन्त्रेण पुष्पैर्वाम्बुविमिश्रितम् ॥ १०॥"
  },
  {
    "text": "अलाभे बिल्वदूर्वादिपत्रेणोक्तेन पूर्वकम् ।\nअर्ध्यं दद्यात्प्रयत्नेन साङ्गं सन्ध्याफलं लभेत् ॥ ११॥"
  },
  {
    "text": "अत्रैव तर्पणं वक्ष्ये श‍ृणु देवर्षिसत्तम ।\nभुवः पुनः पूरुषं तु तर्पयामि नमो नमः ॥ १२॥"
  },
  {
    "text": "यजुर्वेदं तर्पयामि मण्डलं तर्पयामि च ।\nहिरण्यगर्भं च तथान्तरात्मानं तथैव च ॥ १३॥"
  },
  {
    "text": "सावित्रीं च ततो देवमातरं साङ्कृतिं तथा ।\nसन्ध्यां तथैव युवतीं रुद्राणीं नीमृजां तथा ॥ १४॥"
  },
  {
    "text": "सर्वार्थानां सिद्धिकरीं सर्वमन्त्रार्थसिद्धिदाम् ।\nभूर्भुवः स्वः पूरुषं तु इति मध्याह्नतर्पणम् ॥ १५॥"
  },
  {
    "text": "उदुत्यमिति सूक्तेन सूर्योपस्थानमेव च ।\nचित्रं देवानामिति च सूर्योपस्थानमाचरेत् ॥ १६॥"
  },
  {
    "text": "ततो जपं प्रकुर्वीत मन्त्रसाधनतत्परः ।\nजपस्यापि प्रकारं तु वक्ष्यामि श‍ृणु नारद ॥ १७॥"
  },
  {
    "text": "कृत्वोत्तानौ करौ प्रातः सायं चाधः करौ तथा ।\nमध्याह्ने हृदयस्थौ तु कृत्वा जपमुदीरयेत् ॥ १८॥"
  },
  {
    "text": "पर्वद्वयमनामिक्याः कनिष्ठादिक्रमेण तु ।\nतर्जनीमूलपर्यन्तं करमाला प्रकीर्तिता ॥ १९॥"
  },
  {
    "text": "गोघ्नः पितृघ्नो मातृघ्नो भ्रूणहा गुरुतल्पगः ।\nब्रह्मस्वक्षेत्रहारी च यश्च विप्रः सुरां पिबेत् ॥ २०॥"
  },
  {
    "text": "स गायत्र्या सहस्रेण पूतो भवति मानवः ।\nमानसं वाचिकं पापं विषयेन्द्रियसङ्गजम् ॥ २१॥"
  },
  {
    "text": "तत्किल्बिषं नाशयति त्रीणि जन्मानि मानवः ।\nगायत्रीं यो न जानाति वृथा तस्य परिश्रमः ॥ २२॥"
  },
  {
    "text": "पठेच्च चतुरो वेदान् गायत्रीं चैकतो जपेत् ।\nवेदानां चावृतेस्तद्वद्गायत्रीजप उत्तमः ॥ २३॥"
  },
  {
    "text": "इति मध्याह्नसन्ध्यायाः प्रकारः कीर्तितो मया ।\nअतः परं प्रवक्ष्यामि ब्रह्मयज्ञविधिक्रमम् ॥ २४॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायामेकादशस्कन्धे\nमध्याह्नसन्ध्यावर्णनं नामैकोनविंशोऽध्यायः ॥ ११.१९॥"
  },
  {
    "text": "११.२० विंशोऽध्यायः । ब्रह्मयज्ञादिकीर्तनम् ।"
  },
  {
    "text": "श्रीनारायण उवाच ।\nत्रिराचम्य द्विजः पूर्वं द्विर्मार्जनमथाचरेत् ।\nउपस्पृशेत्सव्यपाणिं पादौ च प्रोक्षयेत्ततः ॥ १॥"
  },
  {
    "text": "शिरसि चक्षुषि तथा नासायां श्रोत्रदेशके ।\nहृदये च तथा मौलौ प्रोक्षणं सम्यगाचरेत् ॥ २॥"
  },
  {
    "text": "देशकालौ समुच्चार्य ब्रह्मयज्ञमथाचरेत् ।\nद्वौ दर्भौ दक्षिणे हस्ते वामे त्रीनासने सकृत् ॥ ३॥"
  },
  {
    "text": "उपवीते शिखायां च पादमूले सकृत्सकृत् ।\nविमुक्तये सर्वपापक्षयार्थं चैवमेव हि ॥ ४॥"
  },
  {
    "text": "सूत्रोक्तदेवताप्रीत्यै ब्रह्मयज्ञं करोम्यहम् ।\nगायत्रीं त्रिर्जपेत्पूर्वं चाग्निमीळे ततः परम् ॥ ५॥"
  },
  {
    "text": "यदङ्गेति ततः प्रोच्य अग्निर्वै इति कीर्तयेत् ।\nअथ महाव्रतं चैव पन्था एतच्च कीर्तयेत् ॥ ६॥"
  },
  {
    "text": "अथातः संहितायाश्च विदा मघवदित्यपि ।\nमहाव्रतस्येति तथा इषे त्वोर्जे इतीव हि ॥ ७॥"
  },
  {
    "text": "अग्न आयाहि चेत्येवं शन्तो देवीरितीति च ।\nअथ तस्य समाम्नायो वृद्धिरादैजितीव हि ॥ ८॥"
  },
  {
    "text": "अथ शिक्षां प्रवक्ष्यामि पञ्चसंवत्सरेति च ।\nमयरसतजभनेत्येव गौर्ग्मा इत्येव कीर्तयेत् ॥ ९॥"
  },
  {
    "text": "अथातो धर्मजिज्ञासा अथातो ब्रह्म इत्यपि ।\nतच्छंयोरिति च प्रोच्य ब्रह्मणे नम इत्यपि ॥ १०॥"
  },
  {
    "text": "तर्पणं चैव देवानां ततः कुर्यात्प्रदक्षिणम् ।\nप्रजापतिश्च ब्रह्मा च वेदा देवास्तथर्षयः ॥ ११॥"
  },
  {
    "text": "सर्वाणि चैव छन्दांसि तथोङ्कारस्तथैव च ।\nवषट्कारो व्याहृतयः सावित्री च ततः परम् ॥ १२॥"
  },
  {
    "text": "गायत्री चैव यज्ञाश्च द्यावापृथिवी इत्यपि ।\nअन्तरिक्षं त्वहोरात्राणि च साङ्ख्या अतः परम् ॥ १३॥"
  },
  {
    "text": "सिद्धाः समुद्रा नद्यश्च गिरयश्च ततः परम् ।\nक्षेत्रौषधिवनस्पत्यो गन्धर्वाप्सरसस्तथा ॥ १४॥"
  },
  {
    "text": "नागा वयांसि गावश्च साध्या विप्रास्तथैव च ।\nयक्षा रक्षांसि भूतानीत्येवमन्तानि कीर्तयेत् ॥ १५॥"
  },
  {
    "text": "अथो निवीती भूत्वा च ऋषीन्सन्तर्पयेदपि ।\nशतर्चिनो माध्यमाश्च गृत्समदस्तथैव च ॥ १६॥"
  },
  {
    "text": "विश्वामित्रो वामदेवोऽत्रिर्भरद्वाज एव च ।\nवसिष्ठश्च प्रगाथश्च पावमान्यस्ततः परम् ॥ १७॥"
  },
  {
    "text": "क्षुद्रसूक्ता महासूक्ताः सनकश्च सनन्दनः ।\nसनातनस्तथैवात्र सनत्कुमार एव च ॥ १८॥"
  },
  {
    "text": "कपिलासुरिनामानौ वोहलिः पञ्चशीर्षकः ।\nप्राचीनावीतिना तच्च कर्तव्यमथ तर्पणम् ॥ १९॥"
  },
  {
    "text": "सुमन्तुर्जैमिनिर्वैशम्पायनः पैलसूत्रयुक् ।\nभाष्यभारतपूर्वं च महाभारत इत्यपि ॥ २०॥"
  },
  {
    "text": "धर्माचार्या इमे सर्वे तृप्यन्त्विति च कीर्तयेत् ।\nजानन्ति बाहविगार्ग्यगौतमाश्चैव शाकलः ॥ २१॥"
  },
  {
    "text": "बाभ्रव्यमाण्डव्ययुतोमाण्डूकेयस्ततः परम् ।\nगार्गी वाचक्नवी चैव वडवा प्रातिथेयिका ॥ २२॥"
  },
  {
    "text": "सुलभायुक्तमैत्रेयी कहोलश्च ततः परम् ।\nकौषीतकं महाकौषीतकं वै तर्पयेत्ततः ॥ २३॥"
  },
  {
    "text": "भारद्वाजं च पैङ्ग्यं च महापैङ्ग्यं सुयज्ञकम् ।\nसाङ्ख्यायनमैतरेयं महैतरेयमेव च ॥ २४॥"
  },
  {
    "text": "बाष्कलं शाकलं चैव सुजातवक्त्रमेव च ।\nऔदवाहिं च सौजामिं शौनकं चाश्वलायनम् ॥ २५॥"
  },
  {
    "text": "ये चान्ये सर्व आचार्यास्ते सर्वे तृप्तिमाप्नुयुः ।\nये के चास्मत्कुले जाता अपुत्रा गोत्रिणो मृताः ॥ २६॥"
  },
  {
    "text": "ते गृह्णन्तु मया दत्तं वस्त्रनिष्पीडनोदकम् ।\nएवं ते ब्रह्मयज्ञस्य विधिरुक्तो महामुने ॥ २७॥"
  },
  {
    "text": "यश्चायं कुरुते ब्रह्मयज्ञस्य विधिमुत्तमम् ।\nसर्ववेदाङ्गपाठस्य फलमाप्नोति साधकः ॥ २८॥"
  },
  {
    "text": "वैश्वदेवं ततः कुर्यान्नित्यश्राद्धं तथैव च ।\nअतिथिभ्योऽन्नदानं च नित्यमेव समाचरेत् ॥ २९॥"
  },
  {
    "text": "गोग्रासं च ततो दत्त्वा भुञ्जीत ब्राह्मणैः सह ।\nअह्नस्तु पञ्चमे भागे प्रकुर्यादेतदुत्तमम् ॥ ३०॥"
  },
  {
    "text": "इतिहासपुराणाद्यैः षष्ठसप्तमकौ नयेत् ।\nअष्टमे लोकयात्रा तु बहिः सन्ध्यां ततः पुनः ॥ ३१॥"
  },
  {
    "text": "अथ सायन्तनीं सन्ध्यां प्रवक्ष्यामि महामुने ।\nयदनुष्ठानमात्रेण महामाया प्रसीदति ॥ ३२॥"
  },
  {
    "text": "आचम्य प्राणानायम्य साधकः स्थिरमानसः ।\nबद्धपद्मासनो योगी सायङ्काले स्थिरो भवेत् ॥ ३३॥"
  },
  {
    "text": "श्रुतिस्मृत्यादिकर्मादौ सगर्भः प्राणसंयमः ।\nअगर्भो ध्यानमात्रं तु स चामन्त्रः प्रकीर्तितः ॥ ३४॥"
  },
  {
    "text": "भूतशुद्ध्यादिकं कृत्वा नान्यथा कर्म कीर्तितम् ।\nसलक्षो देवतां ध्यात्वा पूरकुम्भकरेचकैः ॥ ३५॥"
  },
  {
    "text": "ध्यानं प्रकुर्यात्सन्ध्यायां सायङ्काले विचक्षणः ।\nवृद्धां सरस्वतीं देवीं कृष्णाङ्गीं कृष्णवाससम् ॥ ३६॥"
  },
  {
    "text": "शङ्खचक्रगदापद्महस्तां गरुडवाहनाम् ।\nनानारत्नलसद्भूषां क्वणन्मञ्जीरमेखलाम् ॥ ३७॥"
  },
  {
    "text": "अनर्घ्यरत्नमुकुटां तारहारावलीयुताम् ।\nताटङ्कबद्धमाणिक्यकान्तिशोभिकपोलकाम् ॥ ३८॥"
  },
  {
    "text": "पीताम्बरधरां देवीं सच्चिदानन्दरूपिणीम् ।\nसामवेदेन सहितां संयुतां सत्त्ववर्त्मना ॥ ३९॥"
  },
  {
    "text": "व्यवस्थितां च स्वर्लोके आदित्यपय्हगामिनीम् ।\nआवाहयाम्यहं देवीमायान्तीं सूर्यमण्डलात् ॥ ४०॥"
  },
  {
    "text": "एवं ध्यात्वा च तां देवीं सन्ध्यासङ्कल्पमाचरेत् ।\nआपो हि ष्ठेति मन्त्रेण अग्निश्चेति तथैव च ॥ ४१॥"
  },
  {
    "text": "विदध्यादाचमनकं शेषं पूर्ववदीरितम् ।\nगायत्रीमन्त्रमुक्च्चार्य श्रीनारायणप्रीतये ॥ ४२॥"
  },
  {
    "text": "अर्घ्यं दद्याच्च सूर्याय साधकः शुद्धमानसः ।\nउभौ पादौ समौ कृत्वा हस्ते धूत्वा जलाञ्जलिम् ॥ ४३॥"
  },
  {
    "text": "देवं ध्यात्वा मण्डलस्थं क्षिपेदर्घ्यं ततः क्रमात् ।\nअर्घ्यं दद्यात्तु यो नीरे मूढात्मा ज्ञानवर्जितः ॥ ४४॥"
  },
  {
    "text": "उल्लङ्घ्य स्मृतिमन्त्रांश्च प्रायश्चित्ती भवेद्द्विजः ।\nततः सूर्यमुपस्थायाप्यसावादित्यमन्त्रतः ॥ ४५॥"
  },
  {
    "text": "गायत्र्याश्च जपं कुर्यादुपविश्य ततो बृसीम् ।\nसहस्रं वा तदर्धं वा श्रीदेवीध्यानपूर्वकम् ॥ ४६॥"
  },
  {
    "text": "यथा प्रातः पुनस्तद्वदुपस्थानादिकं चरेत् ।\nसायं सन्ध्यातर्पणे च क्रमेण परिकीर्तयेत् ॥ ४७॥"
  },
  {
    "text": "वसिष्ठो ऋषिरेवात्र सरस्वत्याः प्रकीर्तितः ।\nदेवता विष्णुरूपा सा छन्दश्चैव सरस्वती ॥ ४८॥"
  },
  {
    "text": "सायङ्कालीनसन्ध्यायास्तर्पणे विनियोगकः ।\nस्वरित्युक्त्वा च पुरुषं सामवेदं तथैव च ॥ ४९॥"
  },
  {
    "text": "मण्डलं चेति सम्प्रोच्य हिरण्यगर्भकं तथा ।\nतथैव परमात्मानं ततोऽपि च सरस्वतीम् ॥ ५०॥"
  },
  {
    "text": "वेदमातरमेवात्र सङ्कृतिं तद्वदेव च ।\nसन्ध्यां वृद्धां तथा विष्णुरूपिणीमुषसीं तथा ॥ ५१॥"
  },
  {
    "text": "निर्मृजीं च तथा सर्वसिद्धीनां कारिणीं तथा ।\nसर्वमन्त्राधिपतिकां भूर्भुवः स्वश्च पूरुषम् ॥ ५२॥"
  },
  {
    "text": "इत्येवं तर्पणं कार्यं सन्ध्यायाः श्रुतिसम्मतम् ।\nसायं सन्ध्याविधानं च कथितं पापनाशनम् ॥ ५३॥"
  },
  {
    "text": "सर्वदुःखहरं व्याधिनाशकं मोक्षदं तथा ।\nसदाचारेषु सन्ध्यायाः प्राधान्यं मुनिपुङ्गव ।\nसन्ध्याचरणतो देवी भक्ताभीष्टं प्रयच्छति ॥ ५४॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायामेकादशस्कन्धे\nब्रह्मयज्ञादिकीर्तनं नाम विंशोऽध्यायः ॥ ११.२०॥"
  },
  {
    "text": "११.२१ एकविंशोऽध्यायः । गायत्रीपुरश्चरणविधिकथनम् ।"
  },
  {
    "text": "श्रीनारायण उवाच ।\nअथातः श्रूयतां ब्रह्मन् गायत्र्या पापनाशनम् ।\nपुरश्चरणकं पुण्यं यथैष्टफलदायकम् ॥ १॥"
  },
  {
    "text": "पर्वताग्रे नदीतीरे बिल्वमूले जलाशये ।\nगोष्ठे देवालयेऽश्वत्थे उद्याने तुलसीवने ॥ २॥"
  },
  {
    "text": "पुण्यक्षेत्रे गुरोः पार्श्वे चित्तैकाग्र्यस्थलेऽपि च ।\nपुरश्चरणकृन्मन्त्री सिध्यत्येव न संशयः ॥ ३॥"
  },
  {
    "text": "यस्य कस्यापि मन्त्रस्य पुरश्चरणमारभेत् ।\nव्याहृतित्रयसंयुक्तां गायत्रीं चायुतं जपेत् ॥ ४॥"
  },
  {
    "text": "नृसिंहार्कवराहाणां तान्त्रिकं वैदिकं तथा ।\nविना जप्त्वा तु गायत्रीं तत्सर्वं निष्कलं भवेत् ॥ ५॥"
  },
  {
    "text": "सर्वे शाक्ता द्विजाः प्रोक्ता न शैवा न च वैष्णवाः ।\nआदिशक्तिमुपासन्ते गायत्रीं वेदमातरम् ॥ ६॥"
  },
  {
    "text": "मन्त्रं संशोध्य यत्नेन पुरश्चरणतत्परः ।\nमन्त्रशोधनपूर्वाङ्गमात्मशोधनमुत्तमम् ॥ ७॥"
  },
  {
    "text": "आत्मतत्त्वशोधनाय त्रिलक्षं प्रजपेद्बुधः ।\nअथवा चैकलक्षं तु श्रुतिप्रोक्तेन वर्त्मना ॥ ८॥"
  },
  {
    "text": "आत्मशुद्धिं विना कर्तुर्जपहोमादिकाः क्रियाः ।\nनिष्फलास्तास्तु विज्ञेयाः कारणं श्रुतिचोदितम् ॥ ९॥"
  },
  {
    "text": "तपसा तापयेद्देहं पितृदेवांश्च तर्पयेत् ।\nतपसा स्वर्गमाप्नोति तपसा विन्दते महत् ॥ १०॥"
  },
  {
    "text": "क्षत्रियो बाहुवीर्येण तरेदापद आत्मनः ।\nधनेन वैश्यः शूद्रस्तु जपहोमैर्द्विजोत्तमः ॥ ११\nअतएव तु विप्रेन्द्र तपः कुर्यात्प्रयत्नतः ।\nशरीरशोषणं प्राहुस्तापसास्तप उत्तमम् ॥ १२\nशोधयेद्विधिमार्गेण कृच्छ्रचान्द्रायणादिभिः ।\nअथान्नशुद्धिकरणं वक्ष्यामि श‍ृणु नारद ॥ १३\nअयाचितोञ्छशुक्लाख्यभिक्षावृत्तिचतुष्टयम् ।\nतान्त्रिकैर्वैदिकैश्चैवं प्रोक्तान्नस्य विशुद्धता ॥ १४\nभिक्षान्नं शुद्धमानीय कृत्वा भागचतुष्टयम् ।\nएकं भागं द्विजेभ्यस्तु गोग्रासस्तु द्वितीयकः ॥ १५\nअतिथिभ्यस्तृतीयस्तु तदूर्ध्वं तु स्वभार्ययोः ।\nआश्रमस्य यथा यस्य कृत्वा ग्रासविधिं क्रमात् ॥ १६\nआदौ क्षिप्त्वा तु गोमूत्रं यथाशक्ति यथाक्रमम् ।\nतदूर्ध्वं ग्राससङ्ख्या स्याद्वानप्रस्थगृहस्थयोः ॥ १७\nकुक्कुटाण्डप्रमाणं तु ग्रासमानं विधीयते ।\nअष्टौ ग्रासा गृहस्थस्य वनस्थस्य तदर्धकम् ॥ १८\nब्रह्मचारी यथेष्टं च गोमूत्रं विधिपूर्वकम् ।\nप्रोक्षणं नववारं च षड्वारं च त्रिवारकम् ॥ १९\nनिश्छिद्रं च करं कृत्वा सावित्रीं च तदित्यृचम् ।\nमन्त्रमुच्चार्य मनसा प्रोक्षणे विधिरुच्यते ॥ २०\nचौरो वा यदि चाण्डालो वैश्यः क्षत्रस्तथैव च ।\nअन्नं दद्यात्तु यः कश्चिदधमो विधिरुच्यते ॥ २१\nशूद्रान्नं शूद्रसम्पर्कं शूद्रेण च सहाशनम् ।\nते यान्ति नरकं घोरं यावच्चन्द्रदिवाकरौ ॥ २२\nगायत्रीच्छन्दो मन्त्रस्य यथासङ्ख्याक्षराणि च ।\nतावल्लक्षाणि कर्तव्यं पुरश्चरणकं तथा ॥ २३\nद्वात्रिंशल्लक्षमानं तु विश्वामित्रमतं तथा ।\nजीवहीनो यथा देहः सर्वकर्मसु न क्षमः ॥ २४\nपुरश्चरणहीनस्तु तथा मन्त्रः प्रकीर्तितः ।\nज्येष्ठाषाढौ भाद्रपदं पौषं तु मलमासकम् ॥ २५\nअङ्गारं शनिवारं च व्यतीपातं च वैधृतिम् ।\nअष्टमीं नवमीं षष्ठीं चतुर्थीं च त्रयोदशीम् ॥ २६\nचतुर्दशीममावास्यां प्रदोषं च तथा निशाम् ।\nयमाग्निरुद्रसर्पेन्द्रवसुश्रवणजन्मभम् ॥ २७\nमेषकर्कतुलाकुम्भान्मकरं चैव वर्जयेत् ।\nसर्वाण्येतानि वर्ज्यानि पुरश्चरणकर्मणि ॥ २८\nचन्द्रतारानुकूले च शुक्लपक्षे विशेषतः ।\nपुरश्चरणकं कुर्यान्मन्त्रसिद्धिः प्रजायते ॥ २९\nस्वस्तिवाचनकं कुर्यान्नान्दीश्राद्धं यथाविधि ।\nविप्रान्सन्तर्प्य यत्नेन भोजनाच्छादनादिभिः ॥ ३०\nआरभेत्तु ततः पश्चादनुज्ञानपुरःसरम् ।\nप्रत्यङ्मुखः शिवस्थाने द्विजश्चान्यतमे जपेत् ॥ ३१\nकाशीपुरी च केदारो महाकालोऽथ नासिकम् ।\nत्र्यम्बकं च महाक्षेत्रं पञ्च दीपा इमे भुवि ॥ ३२\nसर्वत्रैव हि दीपस्तु कूर्मासनमिति स्मृतम् ।\nप्रारम्भदिनमारभ्य समाप्तिदिवसावधि ॥ ३३\nन न्यूनं नातिरिक्तं च जपं कुर्याद्दिने दिने ।\nनैरन्तर्येण कुर्वन्ति पुरश्चर्यां मुनीश्वराः ॥ ३४\nप्रातरारभ्य विधिवज्जपेन्मध्यदिनावधि ।\nमनःसंहरणं शौचं ध्यानं मन्त्रार्थचिन्तनम् ॥ ३५\nगायत्रीच्छन्दो मन्त्रस्य यथासङ्ख्याक्षराणि च ।\nतावल्लक्षाणि कर्तव्यं पुरश्चरणकं तथा ॥ ३६\nजुहुयात्तद्दशांशेन सघृतेन पयोऽन्धसा ।\nतिलैः पत्रैः प्रसूनैश्च यवैश्च मधुरान्वितैः ॥ ३७\nकुर्याद्दशांशतो होमं ततः सिद्धो भवेन्मनुः ।\nगायत्री चैव संसेव्या धर्मकामार्थमोक्षदा ॥ ३८\nनित्ये नैमित्तिके काम्ये त्रितये तु परायणः ।\nगायत्र्यास्तु परं नास्ति इह लोके परत्र च ॥ ३९\nमध्याह्नमितभुङ् मौनी त्रिःस्नानार्चनतत्परः ।\nजले लक्षत्रयं धीमाननन्यमानसक्रियः ॥ ४०\nकर्मणा यो जपेत्पश्चात्कर्मभिः स्वेच्छयापि वा ।\nयावत्कार्यं न सिध्येत्तु तावत्कुर्याज्जपादिकम् ॥ ४१\nसामान्यकाम्यकर्मादौ यथावद्विधिरुच्यते ।\nआदित्यस्योदये स्नात्वा सहस्रं प्रत्यहं जपेत् ॥ ४२\nआयुरारोग्यमैश्वर्यं धनं च लभते ध्रुवम् ।\nषण्मासं वा त्रिमासं वा वर्षान्ते सिद्धिमाप्नुयात् ॥ ४३\nपद्मानां लक्षहोमेन घृताक्तानां हुताशने ।\nप्राप्नोति निखिलं मोक्षं सिध्यत्येव न संशयः ॥ ४४\nमन्त्रसिद्धिं विना कर्तुर्जपहोमादिकाः क्रियाः ।\nकाम्यं वा यदि वा मोक्षः सर्वं तनिष्फलं भवेत् ॥ ४५\nपञ्चविंशतिलक्षेण दध्ना क्षीरेण वा हुतात् ।\nस्वदेहे सिध्यते जन्तुर्महर्षीणां मतं तथा ॥ ४६\nअष्टाङ्गयोगसिद्ध्या च नरः प्राप्नोति यत्फलम् ।\nतत्फलं सिद्धिमाप्नोति नात्र कार्या विचारणा ॥ ४७\nशक्तो वापि त्वशक्तो वा आहारं नियतं चरेत् ।\nषण्मासात्तस्य सिद्धिः स्याद्गुरुभक्तिरतः सदा ॥ ४८\nएकाहं पञ्चगव्याशी चैकाहं मारुताशनः ।\nएकाहं ब्राह्मणान्नाशी गायत्रीजपकृद्भवेत् ॥ ४९\nस्नात्वा गङ्गादितीर्थेषु शतमन्तर्जले जपेत् ।\nशतेनापस्ततः पीत्वा सर्वपापैः प्रमुच्यते ॥ ५०\nचान्द्रायणादिकृच्छ्रस्य फलं प्राप्नोति निश्चितम् ।\nराजा वा यदि वा विप्रस्तपः कुर्यात्स्वके गृहे ॥ ५१\nगृहस्थो ब्रह्मचारी वा वानप्रस्थोऽथवापि च ।\nअधिकारपरत्वेन फलं यज्ञादिपूर्वकम् ॥ ५२\nश्रौतस्मार्तादिकं कर्म क्रियते मोक्षकाङ्क्षिभिः ।\nसाग्निकश्च सदाचारो विद्वद्भिश्च सुशिक्षितः ॥ ५३\nततः कुर्यात्प्रयत्नेन फलमूलोदकादिभिः ।\nभिक्षान्नं शुद्धमश्नीयादष्टौ ग्रासान्स्वयं भुजेत् ॥ ५४\nएवं पुरश्चरणकं कृत्वा मन्त्रसिद्धिमवाप्नुयात् ।\nदेवर्षे यदनुष्ठानाद्दारिद्र्यं विलयं व्रजेत् ।\nयच्छ्रुत्वापि च पुण्यानां महतीं सिद्धिमाप्नुयात् ॥ ५५"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायामेकादशस्कन्धे\nगायत्रीपुरश्चरणविधिकथनं नामैएकविंशोऽध्यायः ॥ ११.२१॥"
  },
  {
    "text": "११.२२ द्वाविंशोऽध्यायः । वैश्वदेवादिविधिनिरूपणम् ।"
  },
  {
    "text": "श्रीनारायण उवाच ।\nअथातः श्रूयतां ब्रह्मन् वैश्वदेवविधानकम् ।\nपुरश्चर्याप्रसङ्गेन ममापि स्मृतिमागतम् ॥ १॥"
  },
  {
    "text": "देवयज्ञो ब्रह्मयज्ञो भूतयज्ञस्तथैव च ।\nपितृयज्ञो मनुष्यस्य यज्ञश्चैव तु पञ्चमः ॥ २॥"
  },
  {
    "text": "पञ्चसूना गृहस्थस्य चुल्ली पेषण्युपस्करः ।\nकण्डणी चोदकुम्भश्च तेषां पापस्य शान्तये ॥ ३॥"
  },
  {
    "text": "न चुल्ल्यां नायसे पात्रे न भूमौ न च खर्परे ।\nवैश्वदेवं प्रकुर्वीत कुण्डे वा स्थण्डिलेऽपि वा ॥ ४॥"
  },
  {
    "text": "न पाणिना न शूर्पेण न च मेध्याजिनादिभिः ।\nमुखेनोपधमेदग्निं मुखादेव व्यजायत ॥ ५॥"
  },
  {
    "text": "पटकेन भवेद्व्याधिः शूर्पेण धननाशनम् ।\nपाणिना मृत्युमाप्नोति कर्मसिद्धिर्मुखेन तु ॥ ६॥"
  },
  {
    "text": "फलैर्दधिघृतैः कुर्यान्मूलशाकोदकादिभिः ।\nअलाभे येन केनापि काष्ठमूलतृणादिभिः ॥ ७॥"
  },
  {
    "text": "जुहुयात्सर्पिषाभ्यक्तं तैलक्षारविवर्जितम् ।\nदध्यक्तं वा पायसाक्तं तदभावेऽम्भसापि वा ॥ ८॥"
  },
  {
    "text": "शुष्कैः पर्युषितैः कुष्ठी उच्छिष्टेन द्विषां वशी ।\nरुक्षैर्द्ररिद्रतां याति क्षारं हुत्वा व्रजत्यधः ॥ ९॥"
  },
  {
    "text": "अङ्गारान्भस्ममिश्रांस्तु निर्हृत्योत्तरतोऽनलात् ।\nजुहुयाद्वैश्वदेवं तु न क्षारादिविमिश्रितम् ॥ १०॥"
  },
  {
    "text": "अकृत्वा वैश्वदेवं तु यो भुङ्क्ते मूढधीर्द्विजः ।\nस मूढो नरकं याति कालसूत्रमवाक्शिराः ॥ ११॥"
  },
  {
    "text": "शाकं वा यदि वा पत्रं मूलं वा यदि वा फलम् ।\nसङ्कल्पयेद्यदाहारं तेनाग्नौ जुहुयादपि ॥ १२॥"
  },
  {
    "text": "अकृते वैश्वदेवे तु भिक्षौ भिक्षार्थमागते ।\nउद्धृत्य वैश्वदेवार्थं भिक्षां दत्त्वा विसर्जयेत् ॥ १३॥"
  },
  {
    "text": "वैश्वदेवकृतं दोषं शक्तो भिक्षुर्व्यपोहितुम् ।\nन तु भिक्षुकृतं दोषं वैश्वदेवो व्यपोहति ॥ १४॥"
  },
  {
    "text": "यतिश्च ब्रह्मचारी च पक्वान्नस्वामिनावुभौ ।\nतयोरन्नमदत्त्वा तु भुक्त्वा चान्द्रायणं चरेत् ॥ १५॥"
  },
  {
    "text": "वैश्वदेवानन्तरं च गोग्रासं प्रतिपादयेत् ।\nतद्विधानं प्रवक्ष्यामि श‍ृणु देवर्षिपूजित ॥ १६॥"
  },
  {
    "text": "सुरभिर्वैष्णवी माता नित्यं विष्णुपदे स्थिता ।\nगोग्रासं च मया दत्तं सुरभे प्रतिगृह्यताम् ॥ १७॥"
  },
  {
    "text": "गोभ्यश्च नम इत्येव पूजां कृत्वा गवेऽर्पयेत् ।\nगोग्रासेन तु गोमाता सुरभिः सम्प्रसीदति ॥ १८॥"
  },
  {
    "text": "ततो गोदोहनं कालं तिष्ठेच्चैव गृहाङ्गणे ।\nअतिथिर्यस्य भग्नाशो गृहात्प्रतिनिवर्तते ॥ १९॥"
  },
  {
    "text": "स तस्मै दुष्कृतं दत्त्वा पुण्यमादाय गच्छति ।\nमाता पिता गुरुर्भ्राता प्रजा दासः समाश्रितः ॥ २०॥"
  },
  {
    "text": "अभ्यागतोऽतिथिश्चाग्निरेते पोष्या उदाहृताः ।\nएवं ज्ञात्वा तु यो मोहान्न करोति गृहाश्रमम् ॥ २१॥"
  },
  {
    "text": "तस्य नायं तु न परो लोको भवति धर्मतः ।\nयत्फलं सोमयागेन प्राप्नोति धनवान्द्विजः ॥ २२॥"
  },
  {
    "text": "सम्यक् पञ्चमहायज्ञैर्दरिद्रस्तेन चाप्नुयात् ।\nअथ प्राणाग्निहोत्रं तु वक्ष्यामि मुनिपुङ्गव ॥ २३॥"
  },
  {
    "text": "यज्ज्ञात्वा मुच्यते जन्तुर्जन्ममृत्युजरादिभिः ।\nपरिज्ञानेन मुच्यन्ते नराः पातककिल्बिषैः ॥ २४॥"
  },
  {
    "text": "विधिना भुज्यते येन मुच्येत स ऋणत्रयात् ।\nकुलान्युद्धरते विप्रो नरकानेकविंशतिम् ॥ २५॥"
  },
  {
    "text": "सर्वयज्ञफलप्राप्तिः सर्वलोकेषु गच्छति ।\nहृत्पुण्डरीकमरणिर्मनो मन्धानसंज्ञकम् ॥ २६॥"
  },
  {
    "text": "वायुरज्ज्वा मथेदग्निं चक्षुरध्वर्युरेव च ।\nतर्जनीमध्यमाङ्गुष्ठैः प्राणस्यैवाहुतिं क्षिपेत् ॥ २७॥"
  },
  {
    "text": "मध्यमानामिकाङ्गुष्ठैरपानस्याहुतिं क्षिपेत् ।\nकनिष्ठानामिकाङ्गुष्ठैर्व्यानस्य तदनन्तरम् ॥ २८॥"
  },
  {
    "text": "कनिष्ठातर्जन्यङ्गुष्ठैरुदानस्याहुतिं क्षिपेत् ।\nसर्वाङ्गुलैर्गृहीत्वान्नं समानस्याहुतिं क्षिपेत् ॥ २९॥"
  },
  {
    "text": "स्वाहान्तान्प्रणवाद्यांश्च नाममन्त्रांश्च वै पठेत् ।\nमुखे चाहवनीयस्तु हृदये गार्हपत्यकः ॥ ३०॥"
  },
  {
    "text": "नाभौ च दक्षिणाग्निः स्यादधः सभ्यावसथ्यकौ ।\nवाग्घोता प्राण उद्गाता चक्षुरध्वर्युरेव च ॥ ३१॥"
  },
  {
    "text": "मनो ब्रह्मा भवेच्छ्रोत्रमाग्नीध्रस्थान एव च ।\nअहङ्कारः पशुश्चात्र प्रणवः पय ईरितम् ॥ ३२॥"
  },
  {
    "text": "बुद्धिश्च पत्नी सम्प्रोक्ता यदधीनो गृहाश्रमी ।\nउरो वेदिस्तु रोमाणि दर्भाः स्युः स्रुक्स्रुवौ करौ ॥ ३३॥"
  },
  {
    "text": "प्राणमन्त्रस्य च ऋषी रुक्मवर्णः क्षुधाग्निकः ।\nदेवतादित्य एवात्र गायत्रीच्छन्द उच्यते ॥ ३४॥"
  },
  {
    "text": "प्राणाय च तथा स्वाहा मन्त्रान्ते कीर्तयेदपि ।\nइदमादित्यदेवाय न ममेति वदेदपि ॥ ३५॥"
  },
  {
    "text": "अपानमन्त्रस्य तथा गोक्षीरधवलाकृतिः ।\nश्रद्धाग्निऋषिरेवात्र सोमो वै देवता स्मृता ॥ ३६॥"
  },
  {
    "text": "उष्णिक्छन्दस्तथापानाय स्वाहेत्यपि कीर्तयेत् ।\nसोमायेदं च न ममेत्यत्रोहः परिकीर्तितः ॥ ३७॥"
  },
  {
    "text": "व्यानमन्त्रस्य चाख्यातोऽम्बुजवर्णहुताशनः ।\nऋषिरुक्तो देवताग्निरनुष्टुप् छन्द ईरितम् ॥ ३८॥"
  },
  {
    "text": "व्यानाय च तथा स्वाहाग्नयेदं न ममेत्यपि ।\nउदानमन्त्रस्य तथा शक्रगोपसवर्णकः ॥ ३९॥"
  },
  {
    "text": "ऋषिरग्निः समाख्यातो वायुर्वै देवता स्मृता ।\nबृहतीच्छन्द आख्यातमुदानाय च पूर्ववत् ॥ ४०॥"
  },
  {
    "text": "वायवे चेदं न मम एवं चैवोच्चरेद् द्विजः ।\nसमानवायुमन्त्रस्य विद्युद्वर्णो विरूपकः ॥ ४१॥"
  },
  {
    "text": "ऋषिरग्निः समाख्यातः पर्जन्यो देवता मता ।\nपङ्क्तिश्छन्दः समाख्यातं समानाय च पूर्ववत् ॥ ४२॥"
  },
  {
    "text": "पर्जन्यायेदमित्युक्त्वा षष्ठीं चैवाहुतिं क्षिपेत् ।\nवैश्वानरो महानग्निरृषिर्वै परिकीर्तितः ॥ ४३॥"
  },
  {
    "text": "गायत्रीच्छन्द आख्यातं देवस्त्वात्मा भवेदपि ।\nस्वाहान्तो मन्त्र आख्यातः परमात्मन उच्चरेत् ॥ ४४॥"
  },
  {
    "text": "इदं न मम चेत्येवं जातं प्राणाग्निहोत्रकम् ।\nएतज्ज्ञात्वा विधिं कृत्वा ब्रह्मभूयाय कल्पते ।\nप्राणाग्निहोत्रविद्येयं सङ्क्षेपात्कथिता हि ते ॥ ४५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायामेकादशस्कन्धे\nवैश्वदेवादिविधिनिरूपणं नाम द्वाविंशोऽध्यायः ॥ ११.२२॥"
  },
  {
    "text": "११.२३ त्रयोविंशोऽध्यायः । तप्तकृच्छ्रादिलक्षणवर्णनम् ।"
  },
  {
    "text": "श्रीनारायण उवाच ।\nअमृतापिधानमित्येवमुच्चार्य साधकोत्तमः ।\nउच्छिष्टभाग्भ्यः पात्रान्नं दद्यादन्ते विचक्षणः ॥ १॥"
  },
  {
    "text": "ये के चास्मत्कुले जाता दासदास्योऽनकाङ्क्षिणः ।\nते सर्वे तृप्तिमायान्तु मया दत्तेन भूतले ॥ २॥"
  },
  {
    "text": "रौरवेऽपुण्यनिलये पद्मार्बुदनिवासिनाम् ।\nअर्थिनामुदकं दत्तमक्षय्यमुपतिष्ठतु ॥ ३॥"
  },
  {
    "text": "पवित्रग्रन्थिमुत्सृज्य मण्डले भुवि निक्षिपेत् ।\nपात्रे तु निक्षिपेद्यस्तु स विप्रः पङ्क्तिदूषकः ॥ ४॥"
  },
  {
    "text": "उच्छिष्टस्तेन संस्पृष्टः शुना शूद्रेण च द्विजः ।\nउपोष्य रजनीमेकां पञ्चगव्येन शुध्यति ॥ ५॥"
  },
  {
    "text": "अनुच्छिष्टेन संस्पृष्टैः स्नानमेव विधीयते ।\nएकाहुतिप्रदानेन कोटियज्ञफलं लभेत् ॥ ६॥"
  },
  {
    "text": "पञ्चभिः पञ्चकोटीनां तदनन्तफलं स्मृतम् ।\nप्राणाग्निहोत्रवेत्रे यो ह्यन्नदानं करोति च ॥ ७॥"
  },
  {
    "text": "दातुश्चैव तु यत्पुण्यं भोक्तुश्चैव तु यत्फलम् ।\nप्राप्नुतस्तौ तदेव द्वावुभौ तौ स्वर्गगामिनौ ॥ ८॥"
  },
  {
    "text": "सपवित्रकरो भुङ्क्ते यस्तु विप्रो विधानतः ।\nग्रासे ग्रासे फलं तस्य पञ्चगव्यसमं भवेत् ॥ ९॥"
  },
  {
    "text": "पूजाकालत्रये नित्यं जपस्तर्पणमेव च ।\nहोमो ब्राह्मणभुक्तिश्च पुरश्चरणमुच्यते ॥ १०॥"
  },
  {
    "text": "अधःशयानो धर्मात्मा जितक्रोधो जितेन्द्रियः ।\nलघुमिष्टहिताशी च विनीतः शान्तचेतसा ॥ ११॥"
  },
  {
    "text": "नित्यं त्रिषवणस्नायी नित्यं स शुभभाषणः ।\nस्त्रीशूद्रपतितत्व्रात्यनास्तिकोच्छिष्टभाषणम् ॥ १२॥"
  },
  {
    "text": "चाण्डालभाषणं चैव न कुर्यान्मुनिसत्तम ।\nनत्वा नैव च भाषेत जपहोमार्चनादिषु ॥ १३॥"
  },
  {
    "text": "मैथुनस्य तथालापं तद्गोष्ठीमपि वर्जयेत् ।\nकर्मणा मनसा वाचा सर्वावस्थासु सर्वदा ॥ १४॥"
  },
  {
    "text": "सर्वत्र मैथुनत्यागो ब्रह्मचर्यं प्रचक्षते ।\nराज्ञश्चैव गृहस्थस्य ब्रह्मचर्यमुदाहृतम् ॥ १५॥"
  },
  {
    "text": "ऋतुस्तातेषु दारेषु सङ्गतिर्या विधानतः ।\nसंस्कृतायां सवर्णायामृतुं दृष्ट्वा प्रयत्नतः ॥ १६॥"
  },
  {
    "text": "रात्रौ तु गमनं कार्यं ब्रह्मचर्यं हरेन्न तत् ।\nऋणत्रयमसंशोध्य त्वनुत्पाद्य सुतानपि ॥ १७॥"
  },
  {
    "text": "तथा यज्ञाननिष्ट्वा च मोक्षमिच्छन्व्रजत्यधः ।\nअजागलस्य यज्जन्म तज्जन्म श्रुतिचोदितम् ॥ १८॥"
  },
  {
    "text": "अतः कार्यं तु विप्रेन्द्र ऋणत्रयविशोधनम् ।\nते देवानामृषीणां च पितॄणामृणिनस्तथा ॥ १९॥"
  },
  {
    "text": "ऋषिभ्यो ब्रह्मचर्येण पितृभ्यस्तु तिलोदकैः ।\nमुच्येद्यज्ञेन देवेभ्यः स्वाश्रमं धर्ममाचरेत् ॥ २०॥"
  },
  {
    "text": "क्षीराहारी फलाशी वा शाकाशी वा हविष्यभुक् ।\nभिक्षाशी वा जपेद्विद्वान्कृच्छ्रचान्द्रायणादिकृत् ॥ २१॥"
  },
  {
    "text": "लवणं क्षारमम्लं च गृञ्जनं कांस्यभोजनम् ।\nताम्बूलं च द्विभुक्तं च दुष्टवासः प्रमत्तनम् ॥ २२॥"
  },
  {
    "text": "श्रुतिस्मृतिविरोधं च जपं रात्रौ विवर्जयेत् ।\nवृथा न कालं गमयेद्द्यूतस्त्रीस्वापवादतः ॥ २३॥"
  },
  {
    "text": "गमयेद्देवतापूजास्तोत्रागमविलोकनैः ।\nभूशय्या ब्रह्मचारित्वं मौनचर्या तथैव च ॥ २४॥"
  },
  {
    "text": "नित्यं त्रिषवणस्नानं शूद्रकर्मविवर्जनम् ।\nनित्यपूजा नित्यदानमानन्दस्तुतिकीर्तनम् ॥ २५॥"
  },
  {
    "text": "नैमित्तिकार्चनं चैव विश्वासो गुरुदेवयोः ।\nजपनिष्ठस्य धर्मा ये द्वादशैते सुसिद्धिदाः ॥ २६॥"
  },
  {
    "text": "नित्यं सूर्यमुपस्थाय तस्य चाभिमुखो जपेत् ।\nदेवताप्रतिमादौ वा वह्नौ वाभ्यर्च्य तन्मुखः ॥ २७॥"
  },
  {
    "text": "स्नानपूजाजपध्यानहोमतर्पणतत्परः ।\nनिष्कामो देवतायां च सर्वकर्मनिवेदकः ॥ २८॥"
  },
  {
    "text": "एवमादींश्च नियमान्पुरश्चरणकृच्चरेत् ।\nतस्माद्द्विजः प्रसन्नात्मा जपहोमपरायणः ॥ २९॥"
  },
  {
    "text": "तपस्यध्ययने युक्तो भवेद्भूतानुकम्पकः ।\nतपसा स्वर्गमाप्नोति तपसा विन्दते महत् ॥ ३०॥"
  },
  {
    "text": "तपोयुक्तस्य सिध्यन्ति कर्माणि नियतात्मनः ।\nविद्वेषणं संहरणं मारणं रोगनाशनम् ॥ ३१॥"
  },
  {
    "text": "येन येनाथ ऋषिणा यदर्थं देवताः स्तुताः ।\nस स कामः समृद्ध्येत तेषां तेषां तथा तथा ॥ ३२॥"
  },
  {
    "text": "तानि कर्माणि वक्ष्यामि विधानानि च कर्मणाम् ।\nपुरश्चरणमादौ च कर्मणां सिद्धिकारकम् ॥ ३३॥"
  },
  {
    "text": "स्वाध्यायाभ्यसनस्यादौ प्राजापत्यं चरेद्द्विजः ।\nकेशश्मश्रुलोमनखान् वापयित्वा ततः शुचिः ॥ ३४॥"
  },
  {
    "text": "तिष्ठेदहनि रात्रौ तु शुचिरासीत वाग्यतः ।\nसत्यवादी पवित्राणि जपेद्व्याहृतयस्तथा ॥ ३५॥"
  },
  {
    "text": "ज्येकाराद्यास्तु ता जप्त्वा सावित्रीं च तदित्यृचम् ।\nआपो हि ष्ठेति सूक्तं च पवित्रं पापनाशनम् ॥ ३६॥"
  },
  {
    "text": "पुनन्त्यः स्वस्तिमत्यश्च पावमान्यस्तथैव च ।\nसर्वत्रैतत्प्रयोक्तव्यमादावन्ते च कर्मणाम् ॥ ३७॥"
  },
  {
    "text": "आसहस्रादाशताद्वाप्यादशादथवा जपेत् ।\nअकारं व्याहृतीस्तिस्रः सावित्रीमथवायुतम् ॥ ३८॥"
  },
  {
    "text": "तर्पयित्वाद्भिराचार्यानृषींश्छन्दांसि देवताः ।\nअनार्येण न भाषेत शूद्रेणापि न गर्हितैः ॥ ३९॥"
  },
  {
    "text": "नापि चोदक्यया वध्वा पतितैर्नान्त्यजैर्नृभिः ।\nन देवब्राह्मणद्विष्टैर्नाचार्यगुरुनिन्दकैः ॥ ४०॥"
  },
  {
    "text": "न मातृपितृविद्विष्टैर्नावमन्येत कञ्चन ।\nकृच्छ्राणामेष सर्वेषां विधिरुक्तोऽनुपूर्वशः ॥ ४१॥"
  },
  {
    "text": "प्राजापत्यस्य कृच्छ्रस्य तथा सान्तपनस्य च ।\nपराकस्य च कृच्छ्रस्य विधिश्चान्द्रायणस्य च ॥ ४२॥"
  },
  {
    "text": "पञ्चभिः पातकैः सर्वैर्दुष्कृतैश्च प्रमुच्यते ।\nतप्तकृच्छ्रेण सर्वाणि पापानि दहति क्षणात् ॥ ४३॥"
  },
  {
    "text": "त्रिभिश्चान्द्रायणैः पूतो ब्रह्मलोकं समश्नुते ।\nअष्टभिर्देवताः साक्षात्पश्येत वरदास्तदा ॥ ४४॥"
  },
  {
    "text": "छन्दांसि दशभिर्ज्ञात्वा सर्वान्कामान्समश्नुते ।\nत्र्यहं प्रातस्त्र्यहं सायं त्र्यहमद्यादयाचितम् ॥ ४५॥"
  },
  {
    "text": "त्र्यहं परं च नाश्नीयात्प्राजापत्यं चरेद्द्विजः ।\nगोमूत्रं गोमयं क्षीरं दधि सर्पिः कुशोदकम् ॥ ४६॥"
  },
  {
    "text": "एकरात्रोपवासश्च कृच्छ्रं सान्तपनं स्मृतम् ।\nएकैकं ग्रासमश्नीयादहानि त्रीणि पूर्ववत् ॥ ४७॥"
  },
  {
    "text": "त्र्यहं चोपवसेदित्थमतिकृच्छ्रं चरेद्द्विजः ।\nएवमेव त्रिभिर्युक्तं महासान्तपनं स्मृतम् ॥ ४८॥"
  },
  {
    "text": "तप्तकृच्छ्रं चरन्विप्रो जलक्षीरघृतानिलान् ।\nप्रतित्र्यहं पिबेदुष्णान्सकृत्स्नायी समाहितः ॥ ४९॥"
  },
  {
    "text": "नियतस्तु पिबेदापः प्राजापत्यविधिः स्मृतः ।\nयतात्मनोऽप्रमत्तस्य द्वादशाहमभोजनम् ॥ ५०॥"
  },
  {
    "text": "पराको नाम कृच्छ्रोऽयं सर्वपापप्रणोदनः ।\nएकैकं तु ग्रसेत्पिण्डं कृष्णे शुक्ले च वर्धयेत् ॥ ५१॥"
  },
  {
    "text": "अमावास्यां न भुञ्जीत एवं चान्द्रायणे विधिः ।\nउपस्पृश्य त्रिषवणमेतच्चान्द्रायणं स्मृतम् ॥ ५२॥"
  },
  {
    "text": "चतुरः प्रातरश्नीयाद्विप्रः पिण्डात्कृताह्निकः ।\nचतुरोऽस्तमिते सूर्ये शिशुचान्द्रायणं स्मृतम् ॥ ५३॥"
  },
  {
    "text": "अष्टावष्टौ समश्नीयात्पिण्डान्मध्यन्दिने स्थिते ।\nनियतात्मा हविष्यस्य यतिचान्द्रायणं व्रतम् ॥ ५४॥"
  },
  {
    "text": "एतद्रुद्रास्तथादित्या वसवश्च चरन्ति हि ।\nसर्वे कुशलिनो देवा मरुतश्च भुवा सह ॥ ५५॥"
  },
  {
    "text": "एकैकं सप्तरात्रेण पुनाति विधिवत्कृतम् ।\nत्वगसृक्पिशितास्थीनि मेदोमज्जावसास्तथा ॥ ५६॥"
  },
  {
    "text": "एकैकं सप्तरात्रेण शुध्यत्येव न संशयः ।\nएभिर्व्रतैर्विपूतात्मा कर्म कुर्वीत नित्यशः ॥ ५७॥"
  },
  {
    "text": "एवं शुद्धस्य कर्माणि सिध्यन्त्येव न संशयः ।\nशुद्धात्मा कर्म कुर्वीत सत्यवादी जितेन्द्रियः ॥ ५८॥"
  },
  {
    "text": "इष्टान्कामांस्ततः सर्वान्सम्प्राप्नोति न संशयः ।\nत्रिरात्रमेवोपवसेद्रहितः सर्वकर्मणा ॥ ५९॥"
  },
  {
    "text": "त्रीणि नक्तानि वा कुर्यात्ततः कर्म समारभेत् ।\nएवं विधानं कथितं पुरश्चर्याफलप्रदम् ॥ ६०॥"
  },
  {
    "text": "गायत्र्याश्च पुरश्चर्यां सर्वकामप्रदायिनी ।\nकथिता तव देवर्षे महापापविनाशिनी ॥ ६१॥"
  },
  {
    "text": "आदौ कुर्याद्व्रतं मन्त्री देहशोधनकारकम् ।\nपुरश्चर्यां ततः कुर्यात्समस्तफलभाग्भवेत् ॥ ६२॥"
  },
  {
    "text": "इति ते कथितं गुह्यं पुरश्चर्याविधानकम् ।\nएतत्परस्मै नो वाच्यं श्रुतिसारं यतः स्मृतम् ॥ ६३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायामेकादशस्कन्धे\nतप्तकृच्छ्रादिलक्षणवर्णनं नाम त्रयोविंशोऽध्यायः ॥ ११.२३॥"
  },
  {
    "text": "११.२४ चतुर्विंशोऽध्यायः । प्रातश्चिन्तनम् ।"
  },
  {
    "text": "नारद उवाच ।\nनारायण महाभाग गायत्र्यास्तु समासतः ।\nशान्त्यादिकान्प्रयोगांस्तु वदस्व करुणानिधे ॥ १॥"
  },
  {
    "text": "श्रीनारायण उवाच ।\nअतिगुह्यमिदं पृष्टं त्वया ब्रह्यतनूद्भव ।\nन कस्यापि च वक्तव्यं दुष्टाय पिशुनाय च ॥ २॥"
  },
  {
    "text": "अथ शान्तिः पयोऽक्ताभिः समिद्भिर्जुहुयाद् द्विजः ।\nशमीसमिद्भिः शाम्यन्ति भूतरोगग्रहादयः ॥ ३॥"
  },
  {
    "text": "आर्द्राभिः क्षीरवृक्षस्य समिद्भिर्जुहुयाद् द्विजः ।\nजुहुयाच्छकलैर्वापि भूतरोगादिशान्तये ॥ ४॥"
  },
  {
    "text": "जलेन तर्पयेत्सूर्यं पाणिभ्यां शान्तिमाप्नुयात् ।\nजानुदघ्ने जले जप्त्वा सर्वान्दोषाञ्छमं नयेत् ॥ ५॥"
  },
  {
    "text": "कण्ठदघ्ने जले जप्त्वा मुच्येत्प्राणान्तिकाद्भयात् ।\nसर्वेभ्यः शान्तिकर्मभ्यो निमज्याप्सु जपः स्मृतः ॥ ६॥"
  },
  {
    "text": "सौवर्णे राजते वापि पात्रे ताम्रमयेऽपि वा ।\nक्षीरवृक्षमये वापि निर्व्रणे मृण्मयेऽपि वा ॥ ७॥"
  },
  {
    "text": "सहस्रं पञ्चगव्येन हुत्वा सुज्वलितेऽनले ।\nक्षीरवृक्षमयैः काष्ठैः शेषं सम्पादयेच्छनैः ॥ ८॥"
  },
  {
    "text": "प्रत्याहुतिं स्पृशञ्जप्त्वा सहस्रं पात्रसंस्थितम् ।\nतेन तं प्रोक्षयेद्देशं कुशैर्मन्त्रमनुस्मरन् ॥ ९॥"
  },
  {
    "text": "बलिं किरंस्ततस्तस्मिन्ध्यायेत्तु परदेवताम् ।\nअभिचारसमुत्पन्ना कृत्या पापं च नश्यति ॥ १०॥"
  },
  {
    "text": "देवभूतपिशाचाद्यान् यद्येवं कुरुते वशे ।\nगृहं ग्रामं पुरं राष्ट्रं सर्वं तेभ्यो विमुच्यते ॥ ११॥"
  },
  {
    "text": "निखने मुच्यते तेभ्यो लिखने मध्यतोऽपि च ।\nमण्डले शूलमालिख्य पूर्वोक्ते च क्रमेऽपि वा ॥ १२॥"
  },
  {
    "text": "अभिमन्त्र्य सहस्रं तन्निखनेत्सर्वशान्तये ।\nसौवर्णं राजतं वापि कुम्भं ताम्रमयं च वा ॥ १३॥"
  },
  {
    "text": "मृण्मयं वा नवं दिव्यं सूत्रवेष्टितमव्रणम् ।\nस्थण्डिले सैकते स्थाप्य पूरयेन्मन्त्रविज्जलैः ॥ १४॥"
  },
  {
    "text": "दिग्भ्य आहृत्य तीर्थानि चतसृभ्यो द्विजोत्तमैः ।\nएलाचन्दनकर्पूरजातीपाटलमल्लिकाः ॥ १५॥"
  },
  {
    "text": "बिल्वपत्रं तथा क्रान्तां देवीं व्रीहियवांस्तिलान् ।\nसर्षपान्क्षीरवृक्षाणां प्रवालानि च निक्षिपेत् ॥ १६॥"
  },
  {
    "text": "सर्वाण्यभिविधायैव कुशकूर्चसमन्वितम् ।\nस्नातः समाहितो विप्रः सहस्रं मन्त्रयेद् बुधः ॥ १७॥"
  },
  {
    "text": "दिक्षु सौरानधीयीरन्मन्त्रान्विप्रास्त्रयीविदः ।\nप्रोक्षयेत्पाययेदेनं नीरं तेनाभिषिञ्चयेत् ॥ १८॥"
  },
  {
    "text": "भूतरोगाभिचारेभ्यः स निर्मुक्तः सुखी भवेत् ।\nअभिषेकेण मुच्येत मृत्योरास्यगतो नरः ॥ १९॥"
  },
  {
    "text": "अवश्यं कारयेद्विद्वान्राजा दीर्घं जिजीविषुः ।\nगावो देयाश्च ऋत्विग्भ्य अभिषेके शतं मुने ॥ २०॥"
  },
  {
    "text": "दक्षिणा येन वा तुष्टिर्यथाशक्त्याथवा भवेत् ।\nजपेदश्वत्थमालभ्य मन्दवारे शतं द्विजः ॥ २१॥"
  },
  {
    "text": "भूतरोगाभिचारेभ्यो मुच्यते महतो भयात् ।\nगुडूच्याः पर्वविच्छिन्नाः पयोऽक्ता जुहुयाद् द्विजः ॥ २२॥"
  },
  {
    "text": "एवं मृत्युञ्जयो होमः सर्वव्याधिविनाशनः ।\nआम्रस्य जुहुयात्पत्रैः पयोऽक्तैर्ज्वरशान्तये ॥ २३॥"
  },
  {
    "text": "वचाभिः पयसाक्ताभिः क्षयं हुत्वा विनाशयेत् ।\nमधुत्रितयहोमेन राजयक्ष्मा विनश्यति ॥ २४॥"
  },
  {
    "text": "निवेद्य भास्करायान्नं पायसं होमपूर्वकम् ।\nराजयक्ष्माभिभूतं च प्राशयेच्छान्तिमाप्नुयात् ॥ २५॥"
  },
  {
    "text": "लताः पर्वसु विच्छिद्य सोमस्य जुहुयाद् द्विजः ।\nसोमे सूर्येण संयुक्ते पयोऽक्ताः क्षयशान्तये ॥ २६॥"
  },
  {
    "text": "कुसुमैः शङ्खवृक्षस्य हुत्वा कुष्ठं विनाशयेत् ।\nअपस्मारविनाशः स्यादपामार्गस्य तण्डुलैः ॥ २७॥"
  },
  {
    "text": "क्षीरवृक्षसमिद्धोमादुन्मादोऽपि विनश्यति ।\nऔदुम्बरसमिद्धोमादतिमेहः क्षयं व्रजेत् ॥ २८॥"
  },
  {
    "text": "प्रमेहं शमयेद्धुत्वा मधुनेक्षुरसेन वा ।\nमधुत्रितयहोमेन नयेच्छान्तिं मसूरिकाम् ॥ २९॥"
  },
  {
    "text": "कपिलासर्पिषा हुत्वा नयेच्छान्तिं मसूरिकाम् ।\nउदुम्बरवटाश्वत्थैर्गोगजाश्वामयं हरेत् ॥ ३०॥"
  },
  {
    "text": "पिपीलिमधुवल्मीके गृहे जाते शतं शतम् ।\nशमीसमिद्भिरन्नेन सर्पिषा जुहुयाद् द्विजः ॥ ३१॥"
  },
  {
    "text": "तदुत्थं शान्तिमायाति शेषैस्तत्र बलिं हरेत् ।\nअभ्रस्तनितभूकम्पालक्ष्यादौ वनवेतसः ॥ ३२॥"
  },
  {
    "text": "सप्ताहं जुहुयादेवं राष्ट्रे राज्यं सुखी भवेत् ।\nयां दिशं शतजप्तेन लोष्ठेनाभिप्रताडयेत् ॥ ३३॥"
  },
  {
    "text": "ततोऽग्निमारुतारिभ्यो भयं तस्य विनश्यति ।\nमनसैव जपेदेनां बद्धो मुच्येत बन्धनात् ॥ ३४॥"
  },
  {
    "text": "भूतरोगविषादिभ्यः स्पृशञ्जप्त्वा विमोचयेत् ।\nभूतादिभ्यो विमुच्येत जलं पीत्वाभिमन्त्रितम् ॥ ३५॥"
  },
  {
    "text": "अभिमन्त्र्य शतं भस्म न्यसेद्भूतादिशान्तये ।\nशिरसा धारयेद्भस्म मन्त्रयित्वा तदित्यृचा ॥ ३६॥"
  },
  {
    "text": "सर्वव्याधिविनिर्मुक्तः सुखी जीवेच्छतं समाः ।\nअशक्तः कारयेच्छान्तिं विप्रं दत्त्वा तु दक्षिणाम् ॥ ३७॥"
  },
  {
    "text": "अथ पुष्टिं श्रियं लक्ष्मीं पुष्पैर्हुत्वाप्नुयाद् द्विजः ।\nश्रीकामो जुहुयात्पद्मै रक्तैः श्रियमवाप्नुयात् ॥ ३८॥"
  },
  {
    "text": "हुत्वा श्रियमवाप्नोति जातीपुष्पैर्नवैः शुभैः ।\nशालितण्डुलहोमेन श्रियमाप्नोति पुष्कलाम् ॥ ३९॥"
  },
  {
    "text": "समिद्भिर्बिल्ववृक्षस्य हुत्वा श्रियमवाप्नुयात् ।\nबिल्वस्य शकलैर्हुत्वा पत्रैः पुष्पैः फलैरपि ॥ ४०॥"
  },
  {
    "text": "श्रियमाप्नोति परमां मूलस्य शकलैरपि ।\nसमिद्भिर्बिल्ववृक्षस्य पायसेन च सर्पिषा ॥ ४१॥"
  },
  {
    "text": "शतं शतं च सप्ताहं हुत्वा श्रियमवाप्नुयात् ।\nलाजैस्त्रिमधुरोपेतैर्होमे कन्यामवाप्नुयात् ॥ ४२॥"
  },
  {
    "text": "अनेन विधिना कन्या वरमाप्नोति वाञ्छितम् ।\nरक्तोत्पलशतं हुत्वा सप्ताहं हेम चाप्नुयात् ॥ ४३॥"
  },
  {
    "text": "सूर्यबिम्बे जलं हुत्वा जलस्थं हेम चाप्नुयात् ।\nअन्नं हुत्वाप्नुयादन्नं व्रीहीन्व्रीहिपतिर्भवेत् ॥ ४४॥"
  },
  {
    "text": "करीषचूर्णैर्वत्सस्य हुत्वा पशुमवाप्नुयात् ।\nप्रियङ्गुपायसाज्यैश्च भवेद्धोमादिभिः प्रजा ॥ ४५॥"
  },
  {
    "text": "निवेद्य भास्करायान्नं पायसं होमपूर्वकम् ।\nभोजयेत्तदृतुस्नातां पुत्रं परमवाप्नुयात् ॥ ४६॥"
  },
  {
    "text": "सप्ररोहाभिरार्द्राभिरायुर्हुत्वा समाप्नुयात् ।\nसमिद्भिः क्षीरवृक्षस्य हुत्वायुषमवाप्नुयात् ॥ ४७॥"
  },
  {
    "text": "सप्ररोहाभिरार्द्राभी रक्ताभिर्मधुरत्रयैः ।\nव्रीहीणां च शतं हुत्वा हेम चायुरवाप्नुयात् ॥ ४८॥"
  },
  {
    "text": "सुवर्णकुड्मलं हुत्वा शतमायुरवाप्नुयात् ।\nदूर्वाभिः पयसा वापि मधुना सर्पिषापि वा ॥ ४९॥"
  },
  {
    "text": "शतं शतं च सप्ताहमपमृत्युं व्यपोहति ।\nशमीसमिद्भिरन्नेन पयसा वा च सर्पिषा ॥ ५०॥"
  },
  {
    "text": "शतं शतं च सप्ताहमपमृत्युं व्यपोहति ।\nन्यग्रोधसमिधो हुत्वा पायसं होमयेत्ततः ॥ ५१॥"
  },
  {
    "text": "शतं शतं च सप्ताहमपमृत्युं व्यपोहति ।\nक्षीराहारो जपेन्मृत्योः सप्ताहाद्विजयी भवेत् ॥ ५२॥"
  },
  {
    "text": "अनश्नन्वाग्यतो जप्त्वा त्रिरात्रं मुच्यते यमात् ।\nनिमज्ज्याप्सु जपेदेवं सद्यो मृत्योर्विमुच्यते ॥ ५३॥"
  },
  {
    "text": "जपेद् बिल्वं समाश्रित्य मासं राज्यमवाप्नुयात् ।\nबिल्वं हुत्वाप्नुयाद्राज्यं समूलफलपल्लवम् ॥ ५४॥"
  },
  {
    "text": "हुत्वा पद्मशतं मासं राज्यमाप्नोत्यकण्टकम् ।\nयवागूं ग्राममाप्नोति हुत्वा शालिसमन्वितम् ॥ ५५॥"
  },
  {
    "text": "अश्वत्थसमिधो हुत्वा युद्धादौ जयमाप्नुयात् ।\nअर्कस्य समिधो हुत्वा सर्वत्र विजयी भवेत् ॥ ५६॥"
  },
  {
    "text": "संयुक्तैः पयसा पत्रैः पुष्पैर्वा वेतसस्य च ।\nपायसेन शतं हुत्वा सप्ताहं वृष्टिमाप्नुयात् ॥ ५७॥"
  },
  {
    "text": "नाभिदघ्ने जले जप्त्वा सप्ताहं वृष्टिमाप्नुयात् ।\nजले भस्मशतं हुत्वा महावृष्टिं निवारयेत् ॥ ५८॥"
  },
  {
    "text": "पालाशाभिरवाप्नोति समिद्भिर्ब्रह्मवर्चसम् ।\nपलाशकुसुमैर्हुत्वा सर्वमिष्टमवाप्नुयात् ॥ ५९॥"
  },
  {
    "text": "पयो हुत्वाऽऽप्नुयान्मेधामाज्यं बुद्धिमवाप्नुयात् ।\nअभिमन्त्र्य पिबेद् ब्राह्मं रसं मेधामवाप्नुयात् ॥ ६०॥"
  },
  {
    "text": "पुष्पहोमे भवेद्वासस्तन्तुभिस्तद्विधं पटम् ।\nलवणं मधुसम्मिश्रं हुत्वेष्टं वशमानयेत् ॥ ६१॥"
  },
  {
    "text": "नयेदिष्टं वशं हुत्वा लक्ष्मीपुष्पैर्मधुप्लुतैः ।\nनित्यमञ्जलिनाऽऽत्मानमभिषिञ्चेज्जले स्थितः ॥ ६२॥"
  },
  {
    "text": "मतिमारोग्यमायुष्यमग्र्यं स्वास्थ्यमवाप्नुयात् ।\nकुर्याद्विप्रोऽन्यमुद्दिश्य सोऽपि पुष्टिमवाप्नुयात् ॥ ६३॥"
  },
  {
    "text": "अथ चारुविधिर्मासं सहस्रं प्रत्यहं जपेत् ।\nआयुष्कामः शुचौ देशे प्राप्नुयादायुरूत्तमम् ॥ ६४॥"
  },
  {
    "text": "आयुरारोग्यकामस्तु जपेन्मासद्वयं द्विजः ।\nभवेदायुष्यमारोग्यं श्रियै मासत्रयं जपेत् ॥ ६५॥"
  },
  {
    "text": "आयुः श्रीपुत्रदाराद्याश्चतुर्भिश्च यशो जपात् ।\nपुत्रदारायुरारोग्यं श्रियं विद्यां च पञ्चभिः ॥ ६६॥"
  },
  {
    "text": "एवमेवोत्तरान्कामान् मासैरेवोत्तरैर्व्रजेत् ।\nएकपादो जपेदूर्ध्वबाहुः स्थित्वा निराश्रयः ॥ ६७॥"
  },
  {
    "text": "मासं शतत्रयं विप्रः सर्वान्कामानवाप्नुयात् ।\nएवं शतोत्तरं जप्त्वा सहस्रं सर्वमाप्नुयात् ॥ ६८॥"
  },
  {
    "text": "रुद्ध्वा प्राणमपानं च जपेन्मासं शतत्रयम् ।\nयदिच्छेत्तदवाप्नोति सहस्रात्परमाप्नुयात् ॥ ६९॥"
  },
  {
    "text": "एकपादो जपेदूर्ध्वबाहू रुद्ध्वानिलं वशः ।\nमासं शतमवाप्नोति यदिच्छेदिति कौशिकः ॥ ७०॥"
  },
  {
    "text": "एवं शतत्रयं जप्त्वा सहस्रं सर्वमाप्नुयात् ।\nनिमज्ज्याप्सु जपेन्मासं शतमिष्टमवाप्नुयात् ॥ ७१॥"
  },
  {
    "text": "एवं शतत्रयं जप्त्वा सहस्रं सर्वमाप्नुयात् ।\nएकपादो जपेदूर्ध्वबाहू रुद्ध्वा निराश्रयः ॥ ७२॥"
  },
  {
    "text": "नक्तमश्नन् हविष्यान्नं वत्सरादृषितामियात् ।\nगीरमोघा भवेदेवं जप्त्वा संवत्सरद्वयम् ॥ ७३॥"
  },
  {
    "text": "त्रिवत्सरं जपेदेवं भवेत्त्रैकालदर्शनम् ।\nआयाति भगवान्देवश्चतुःसंवत्सरं जपेत् ॥ ७४॥"
  },
  {
    "text": "पञ्चभिर्वत्सरैरेवमणिमादिगुणो भवेत् ।\nएवं षड्वत्सरं जप्त्वा कामरूपित्वमाप्नुयात् ॥ ७५॥"
  },
  {
    "text": "सप्तिभिर्वत्सरैरेवममरत्वमवाप्नुयात् ।\nमनुत्वं नवभिः सिद्धमिन्द्रत्वं दशभिर्भवेत् ॥ ७६॥"
  },
  {
    "text": "एकादशभिराप्नोति प्राजापत्यं सुवत्सरैः ।\nबह्मत्वं प्राप्नुयादेवं जप्त्वा द्वादशवत्सरान् ॥ ७७॥"
  },
  {
    "text": "एतेनैव जिता लोकास्तपसा नारदादिभिः ।\nशाकमन्ये परे मूलं फलमन्ये पयः परे ॥ ७८॥"
  },
  {
    "text": "घृतमन्ये परे सोममपरे चरुवृत्तयः ।\nऋषयः पक्षमश्नन्ति केचिद्भैक्ष्याशिनोऽहनि ॥ ७९॥"
  },
  {
    "text": "हविष्यमपरेऽश्नन्तः कुर्वन्त्येव परं तपः ।\nअथ शुद्ध्यै रहस्यानां त्रिसहस्रं जपेद् द्विजः ॥ ८०॥"
  },
  {
    "text": "मासं शुद्धो भवेत्स्तेयात्सुवर्णस्य द्विजोत्तमः ।\nजपेन्मासं त्रिसाहस्रं सुरापः शुद्धिमाप्नुयात् ॥ ८१॥"
  },
  {
    "text": "मासं जपेत् त्रिसाहस्रं शुचिः स्याद् गुरुतल्पगः ।\nत्रिसहस्रं जपेन्मासं कुटीं कृत्वा वने वसन् ॥ ८२॥"
  },
  {
    "text": "ब्रह्महा मुच्यते पापादिति कौशिकभाषितम् ।\nद्वादशाहं निमज्ज्याप्सु सहस्रं प्रत्यहं जपेत् ॥ ८३॥"
  },
  {
    "text": "मुच्येरन्नंहसः सर्वे महापातकिनो द्विजाः ।\nत्रिसाहस्रं जपेन्मासं प्राणानायम्य वाग्यतः ॥ ८४॥"
  },
  {
    "text": "महापातकयुक्तो वा मुच्यते महतो भयात् ।\nप्राणायामसहस्रेण ब्रह्महापि विशुध्यति ॥ ८५॥"
  },
  {
    "text": "षट्कृत्वस्त्वभ्यसेदूर्ध्वं प्राणापानौ समाहितः ।\nप्राणायामो भवेदेष सर्वपापप्रणाशनः ॥ ८६॥"
  },
  {
    "text": "सहस्रमभ्यसेन्मासं क्षितिपः शुचितामियात् ।\nद्वादशाहं त्रिसाहस्रं जपेद्धि गोवधे द्विजः ॥ ८७॥"
  },
  {
    "text": "अगम्यागमनस्तेयहननाभक्ष्यभक्षणे ।\nदशसाहस्रमभ्यस्ता गायत्री शोधयेद् द्विजम् ॥ ८८॥"
  },
  {
    "text": "प्राणायामशतं कृत्वा मुच्यते सर्वकिल्विषात् ।\nसर्वेषामेव पापानां सङ्करे सति शुद्धये ॥ ८९॥"
  },
  {
    "text": "सहस्रमभ्यसेन्मासं नित्यजापी वने वसन् ।\nउपवाससमं जप्यं त्रिसहस्रं तदित्यृचम् ॥ ९०॥"
  },
  {
    "text": "चतुर्विंशतिसाहस्रमभ्यस्तात्कृच्छ्रसंज्ञिता ।\nचतुःषष्टिसहस्राणि चान्द्रायणसमानि तु ॥ ९१॥"
  },
  {
    "text": "शतकृत्वोऽभ्यसेन्नित्यं प्राणानायम्य सन्ध्ययोः ।\nतदित्यृचमवाप्नोति सर्वपापक्षयं परम् ॥ ९२॥"
  },
  {
    "text": "निमज्ज्याप्सु जपेन्नित्यं शतकृत्वस्तदित्यृचम् ।\nध्यायन्देवीं सूर्यरूपां सर्वपापैः प्रमुच्यते ॥ ९३॥"
  },
  {
    "text": "इति ते सम्यगाख्याताः शान्तिशुद्ध्यादिकल्पनाः ।\nरहस्यातिरहस्याश्च गोपनीयास्त्वया सदा ॥ ९४॥"
  },
  {
    "text": "इति सङ्क्षेपतः प्रोक्तः सदाचारस्य सङ्ग्रहः ।\nविधिनाऽऽचरणादस्य माया दुर्गा प्रसीदति ॥ ९५॥"
  },
  {
    "text": "नैमित्तिकं च नित्यं च काम्यं कर्म यथाविधि ।\nआचरेन्मनुजः सोऽयं भुक्तिमुक्तिफलाप्तिभाक् ॥ ९६॥"
  },
  {
    "text": "आचारः प्रथमो धर्मो धर्मस्य प्रभुरीश्वरी ।\nइत्युक्तं सर्वशास्त्रेषु सदाचारफलं महत् ॥ ९७॥"
  },
  {
    "text": "आचारवान्सदा पूतः सदैवाचारवान्मसुखी ।\nआचारवान्सदा धन्यः सत्यं सत्यं च नारद ॥ ९८॥"
  },
  {
    "text": "देवीप्रसादजनकं सदाचारविधानकम् ।\nयदपि श‍ृणुयान्मर्त्यो महासम्पत्तिसौख्यभाक् ॥ ९९॥"
  },
  {
    "text": "सदाचारेण सिद्धेच्च ऐहिकामुष्मिकं सुखम् ।\nतदेव ते मया प्रोक्तं किमन्यच्छ्रोतुमिच्छसि ॥ १००॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायामेकादशस्कन्धे\nसदाचारनिरूपणं नाम चतुर्विंशोऽध्यायः ॥ ११.२४॥"
  },
  {
    "text": "॥ इति श्रीमद्देवीभागवते महापुराणे एकादशस्कन्धः समाप्तः ॥"
  }
]
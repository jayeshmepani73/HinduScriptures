[
  {
    "text": "५.१ प्रथमोऽध्यायः । योगमायाप्रभाववर्णनम् ।"
  },
  {
    "text": "ऋषय ऊचुः ।\nभवता कथितं सूत महदाख्यानमुत्तमम् ।\nकृष्णस्य चरितं दिव्यं सर्वपातकनाशनम् ॥ १॥"
  },
  {
    "text": "सन्देहोऽत्र महाभाग वासुदेवकथानके ।\nजायते नः प्रोच्यमाने विस्तरेण महामते ॥ २॥"
  },
  {
    "text": "वने गत्वा तपस्तप्तं वासुदेवेन दुष्करम् ।\nविष्णोरंशावतारेण शिवस्याराधनं कृतम् ॥ ३॥"
  },
  {
    "text": "वरप्रदानं देव्या च पार्वत्या यत्कृतं पुनः ।\nजगन्मातुश्च पूर्णायाः श्रीदेव्या अंशभूतया ॥ ४॥"
  },
  {
    "text": "ईश्वरेणापि कृष्णेन कुतस्तौ सम्प्रपूजितौ ।\nन्यूनता वा किमस्त्वस्य तदेवं संशयो मम ॥ ५॥"
  },
  {
    "text": "सूत उवाच ।\nश‍ृणुध्वं कारणं तत्र मया व्यासश्रुतञ्च यत् ।\nप्रब्रवीमि महाभागाः कथां कृष्णगुणान्विताम् ॥ ६॥"
  },
  {
    "text": "वृत्तान्तं व्यासतः श्रुत्वा वैराटीसुतजस्तदा ।\nपुनः पप्रच्छ मेधावी सन्देहं परमं गतः ॥ ७॥"
  },
  {
    "text": "जनमेजय उवाच ।\nसम्यक्सत्यवतीसूनो श्रुतं परमकारणम् ।\nतथापि मनसो वृत्तिः संशयं न विमुञ्चति ॥ ८॥"
  },
  {
    "text": "कृष्णेनाराधितः शम्भुस्तपस्तप्त्वातिदारुणम् ।\nविस्मयोऽयं महाभाग देवदेवेन विष्णुना ॥ ९॥"
  },
  {
    "text": "यः सर्वात्मापि सर्वेशः सर्वसिद्धिप्रदः प्रभुः ।\nस कथं कृतवान्घोरं तपः प्राकृतवद्धरिः ॥ १०॥"
  },
  {
    "text": "जगत्कर्तुं क्षमः कृष्णस्तथा पालयितुं क्षमः ।\nसंहर्तुमपि कस्मात्स दारुणं तप आचरत् ॥ ११॥"
  },
  {
    "text": "व्यास उवाच ।\nसत्यमुक्तं त्वया राजन् वासुदेवो जनार्दनः ।\nक्षमः सर्वेषु कार्येषु देवानां दैत्यसूदनः ॥ १२॥"
  },
  {
    "text": "तथापि मानुषं देहमाश्रितः परमेश्वरः ।\nकृतवान्मानुषान्भावान्वर्णाश्रमसमाश्रितान् ॥ १३॥"
  },
  {
    "text": "वृद्धानां पूजनं चैव गुरुपादाभिवन्दनम् ।\nब्राह्मणानां तथा सेवा देवताराधनं तथा ॥ १४॥"
  },
  {
    "text": "शोके शोकाभियोगश्च हर्षे हर्षसमुन्नतिः ।\nदैन्यं नानापवादाश्च स्त्रीषु कामोपसेवनम् ॥ १५॥"
  },
  {
    "text": "कामः क्रोधस्तथा लोभः काले काले भवन्ति हि ।\nतथा गुणमये देहे निर्गुणत्वं कथं भवेत् ॥ १६॥"
  },
  {
    "text": "सौबलीशापजाद्दोषात्तथा ब्राह्मणशापजात् ।\nनिधनं यादवानां तु कृष्णदेहस्य मोचनम् ॥ १७॥"
  },
  {
    "text": "हरणं लुण्ठनं तद्वत्तत्पत्नीनां नराधिप ।\nअर्जुनस्यास्त्रमोक्षे च क्लीबत्वं तस्करेषु च ॥ १८॥"
  },
  {
    "text": "अज्ञत्वं हरणे गेहात्तत्प्रद्युम्नानिरुद्धयोः ।\nएवं मानुषदेहेऽस्मिन्मानुषं खलु चेष्टितम् ॥ १९॥"
  },
  {
    "text": "विष्णोरंशावतारेऽस्मिन्नारायणमुनेस्तथा ।\nअंशजे वासुदेवेऽत्र किं चित्रं शिवसेवने ॥ २०॥"
  },
  {
    "text": "स हि सर्वेश्वरो देवो विष्णोरपि च कारणम् ।\nसुषुप्तस्थाननाथः स विष्णुना च प्रपूजितः ॥ २१॥"
  },
  {
    "text": "तदंशभूताः कृष्णाद्यास्तैः कथं न स पूज्यते ।\nअकारो भगवान्ब्रह्माप्युकारः स्याद्धरिः स्वयम् ॥ २२॥"
  },
  {
    "text": "मकारो भगवान् रुद्रोऽप्यर्धमात्रा महेश्वरी ।\nउत्तरोत्तरभावेनाप्युत्तमत्वं स्मृतं बुधैः ॥ २३॥"
  },
  {
    "text": "अतः सर्वेषु शास्त्रेषु देवी सर्वोत्तमा स्मृता ।\nअर्धमात्रास्थिता नित्या यानुच्चार्या विशेषतः ॥ २४॥"
  },
  {
    "text": "विष्णोरप्यथिको रुद्रो विष्णुस्तु ब्रह्मणोऽधिकः ।\nतस्मान्न संशयः कार्यः कृष्णेन शिवपूजने ॥ २५॥"
  },
  {
    "text": "इच्छया ब्रह्मणो वक्त्राद्वरदानार्थमुद्बभौ ।\nमूलरुद्रस्यांशभूतो रुद्रनामा द्वितीयकः ॥ २६॥"
  },
  {
    "text": "सोऽपि पूज्योऽस्ति सर्वेषां मूलरुद्रस्य का कथा ।\nदेवीतत्त्वस्य सान्निध्यादुत्तमत्वं स्मृतं शिवे ॥ २७॥"
  },
  {
    "text": "अवतारा हरेरेवं प्रभवन्ति युगे युगे ।\nयोगमायाप्रभावेण नात्र कार्या विचारणा ॥ २८॥"
  },
  {
    "text": "या नेत्रपक्ष्मपरिसञ्चलनेन सम्य-\nग्विश्वं सृजत्यवति हन्ति निगूढभावा ।\nसैषा करोति सततं द्रुहिणाच्युतेशान्\nनानावतारकलने परिभूयमानान् ॥ २९॥"
  },
  {
    "text": "सूतीगृहाद्व्रजनमप्यनया नियुक्तं\nसङ्गोपितश्च भवने पशुपालराज्ञः ।\nसम्प्रापितश्च मधुरां विनियोजितश्च\nश्रीद्वारकाप्रणयने ननु भीतचित्तः ॥ ३०॥"
  },
  {
    "text": "निर्माय षोडशसहस्रशतार्धकास्ता\nनार्योऽष्टसम्मततराः स्वकलासमुत्थाः ।\nतासां विलासवशगं तु विधाय कामं\nदासीकृतो हि भगवाननयाप्यनन्तः ॥ ३१॥"
  },
  {
    "text": "एकापि बन्धनविधौ युवती समर्था\nपुंसो यथा सुदृढलोहमयं तु दाम ।\nकिं नाम षोडशसहस्रशतार्धकाश्च\nतं स्वीकृतं शुकमिवातिनिबन्धयन्ति ॥ ३२॥"
  },
  {
    "text": "सात्राजितीवशगतेन मुदान्वितेन\nप्राप्तं सुरेन्द्रभवनं हरिणा तदानीम् ।\nकृत्वा मृधं मघवता विहृतस्तरूणा-\nमीशः प्रियासदनभूषणतां य आप ॥ ३३॥"
  },
  {
    "text": "यो भीमजां हि हृतवाञ्छिशुपालकादी-\nञ्जित्वा विधिं निखिलधर्मकृतो विधित्सुः ।\nजग्राह तां निजबलेन च धर्मपत्नीं\nकोऽसौ विधिः परकलत्रहृतौ विजातः ॥ ३४॥"
  },
  {
    "text": "अहङ्कारवशः प्राणी करोति च शुभाशुभम् ।\nविमूढो मोहजालेन तत्कृतेनातिपातिना ॥ ३५॥"
  },
  {
    "text": "अहङ्काराद्धि सञ्जातमिदं स्थावरजङ्गमम् ।\nमूलाद्धरिहरादीनामुग्रात्प्रकृतिसम्भवात् ॥ ३६॥"
  },
  {
    "text": "अहङ्कारपरित्यक्तो यदा भवति पद्मजः ।\nतदा विमुक्तो भवति नोचेत्संसारकर्मकृत् ॥ ३७॥"
  },
  {
    "text": "तन्मुक्तस्तु विमुक्तो हि बद्धस्तद्वशतां गतः ।\nन नारी न धनं गेहं न पुत्रा न सहोदराः ॥ ३८॥"
  },
  {
    "text": "बन्धनं प्राणिनां राजन्नहङ्कारस्तु बन्धकः ।\nअहं कर्ता मया चेदं कृतं कार्यं बलीयसा ॥ ३९॥"
  },
  {
    "text": "करिष्यामि करोम्येवं स्वयं बध्नाति प्राणभृत् ।\nकारणेन विना कार्यं न सम्भवति कर्हिचित् ॥ ४०॥"
  },
  {
    "text": "यथा न दृश्यते जातो मृत्पिण्डेन विना घटः ।\nविष्णुः पालयिता विश्वस्याहङ्कारसमन्वितः ॥ ४१॥"
  },
  {
    "text": "अन्यथा सर्वदा चिन्ताम्बुधौ मग्नः कथं भवेत् ।\nअहङ्कारविमुक्तस्तु यदा भवति मानवः ॥ ४२॥"
  },
  {
    "text": "अवतारप्रवाहेषु कथं मज्जेच्छुभाशयः ।\nमोहमूलमहङ्कारः संसारस्तत्समुद्भवः ॥ ४३॥"
  },
  {
    "text": "अहङ्कारविहीनानां न मोहो न च संसृतिः ।\nत्रिविधः पुरुषः प्रोक्तः सात्त्विको राजसस्तथा ॥ ४४॥"
  },
  {
    "text": "तामसस्तु महाराज ब्रह्मविष्णुशिवादिषु ।\nत्रिविधस्त्रिषु राजेन्द्र काजेशादिषु सर्वदा ॥ ४५॥"
  },
  {
    "text": "अहङ्कारः सदा प्रोक्तो मुनिभिस्तत्त्वदर्शिभिः ।\nअहङ्कारेण तेनैव बद्धा एते न संशयः ॥ ४६॥"
  },
  {
    "text": "मायाविमोहिता मन्दाः प्रवदन्ति मनीषिणः ।\nकरोति स्वेच्छया विष्णुरवताराननेकशः ॥ ४७॥"
  },
  {
    "text": "मन्दोऽपि दुःखगहने गर्भवासेऽतिसङ्कटे ।\nन करोति मतिं विद्वान्कथं कुर्यात्स चक्रभृत् ॥ ४८॥"
  },
  {
    "text": "कौसल्यादेवकीगर्भे विष्ठामलसमाकुले ।\nस्वेच्छया प्रवदन्त्यद्धा गतो हि मधुसूदनः ॥ ४९॥"
  },
  {
    "text": "वैकुण्ठसदनं त्यक्त्वा गर्भवासे सुखं नु किम् ।\nचिन्ताकोटिसमुत्थाने दुःखदे विषसम्मिते ॥ ५०॥"
  },
  {
    "text": "तपस्तप्त्वा क्रतून्कृत्वा दत्त्वा दानान्यनेकशः ।\nन वाञ्छन्ति यतो लोका गर्भवासं सुदुःखदम् ॥ ५१॥"
  },
  {
    "text": "स कथं भगवान्विष्णुः स्ववशश्चेज्जनार्दनः ।\nगर्भवासरुचिर्भूयाद्भवेत्स्ववशता यदि ॥ ५२॥"
  },
  {
    "text": "जानीहि त्वं महाराज योगमायावशे जगत् ।\nब्रह्मादिस्तम्बपर्यन्तं देवमानुषतिर्यगम् ॥ ५३॥"
  },
  {
    "text": "मायातन्त्रीनिबद्धा ये ब्रह्मविष्णुहरादयः ।\nभ्रमन्ति बन्धमायान्ति लीलया चोर्णनाभवत् ॥ ५४॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nपञ्चमस्कन्धे योगमायाप्रभाववर्णनं नाम प्रथमोऽध्यायः ॥ ५.१॥"
  },
  {
    "text": "५.२ द्वितीयोऽध्यायः । महिषासुरोत्पत्तिः ।"
  },
  {
    "text": "राजोवाच ।\nयोगेश्वर्याः प्रभावोऽयं कथितश्चातिविस्तरात् ।\nब्रूहि तच्चरितं स्वामिञ्छ्रोतुं कौतूहलं मम ॥ १॥"
  },
  {
    "text": "महादेवीप्रभावं वै श्रोतुं को नाभिवाञ्छति ।\nयो जानाति जगत्सर्वं तदुत्पन्नं चराचरम् ॥ २॥"
  },
  {
    "text": "व्यास उवाच ।\nश‍ृणु राजन् प्रवक्ष्यामि विस्तरेण महामते ।\nश्रद्दधानाय शान्ताय न ब्रूयात्स तु मन्दधीः ॥ ३॥"
  },
  {
    "text": "पुरा युद्धमभूद् घोरं देवदानवसेनयोः ।\nपृथिव्यां पृथिवीपाल महिषाख्ये महीपतौ ॥ ४॥"
  },
  {
    "text": "महिषो नाम राजेन्द्र चकार तप उत्तमम् ।\nगत्वा हेमगिरौ चोग्रं देवविस्मयकारकम् ॥ ५॥"
  },
  {
    "text": "वर्षाणामयुतं पूर्णं चिन्तयन्हृदि देवताम् ।\nतस्य तुष्टो महाराज ब्रह्मा लोकपितामहः ॥ ६॥"
  },
  {
    "text": "तत्रागत्याब्रवीद्वाक्यं हंसारूढश्चतुर्मुखः ।\nवरं वरय धर्मात्मन्ददामि तव वाच्छितम् ॥ ७॥"
  },
  {
    "text": "महिष उवाच ।\nअमरत्वं देवदेव वाञ्छामि द्रुहिण प्रभो ।\nयथा मृत्यु भयं न स्यात्तथा कुरु पितामह ॥ ८॥"
  },
  {
    "text": "ब्रह्मोवाच ।\nउत्पन्नस्य ध्रुवं मृत्युर्ध्रुवं जन्म मृतस्य च ।\nसर्वथा मरणोत्पत्ती सर्वेषां प्राणिनां किल ॥ ९॥"
  },
  {
    "text": "नाशः कालेन सर्वेषां प्राणिनां दैत्यपुङ्गव ।\nमहामहीधराणां च समुद्राणां च सर्वथा ॥ १०॥"
  },
  {
    "text": "एकं स्थानं परित्यज्य मरणस्य महीपते ।\nप्रब्रूहि तं वरं साधो यस्ते मनसि वर्तते ॥ ११॥"
  },
  {
    "text": "महिष उवाच ।\nन देवान्मानुषाद्दैत्यान्मरणं मे पितामह ।\nपुरुषान्न च मे मृत्युर्योषा मां का हनिष्यति ॥ १२॥"
  },
  {
    "text": "तस्मान्मे मरणं नूनं कामिन्याः कुरु पद्मज ।\nअबला हन्त मां हन्तुं कथं शक्ता भविष्यति ॥ १३॥"
  },
  {
    "text": "ब्रह्मोवाच ।\nयदा कदापि दैत्येन्द्र नार्यास्ते मरणं ध्रुवम् ।\nन नरेभ्यो महाभाग मृतिस्ते महिषासुर ॥ १४॥"
  },
  {
    "text": "व्यास उवाच ।\nएवं दत्त्वा वरं तस्मै ययौ ब्रह्मा निजालयम् ।\nसोऽपि दैत्यवरः प्राप निजं स्थानं मुदान्वितः ॥ १५॥"
  },
  {
    "text": "राजोवाच ।\nमहिषः कस्य पुत्रोऽसौ कथं जातो महाबली ।\nकथं च माहिषं रूपं प्राप्तं तेन महात्मना ॥ १६॥"
  },
  {
    "text": "व्यास उवाच ।\nदनोः पुत्रौ महाराज विख्यातौ क्षितिमण्डले ।\nरम्भश्चैव करम्भश्च द्वावास्तां दानवोत्तमौ ॥ १७॥"
  },
  {
    "text": "तावपुत्रौ महाराज पुत्रार्थं तेपतुस्तपः ।\nबहून्वर्षगणान्कामं पुण्ये पञ्चनदे जले ॥ १८॥"
  },
  {
    "text": "करम्भस्तु जले मग्नश्चकार परमं तपः ।\nवृक्षं रसालवटं प्राप्य रम्भोऽग्निमसेवत ॥ १९॥"
  },
  {
    "text": "पञ्चाग्निसाधनासक्तः स रम्भस्तु यदाभवत् ।\nज्ञात्वा शचीपतिर्दुःखमुद्ययौ दानवौ प्रति ॥ २०॥"
  },
  {
    "text": "गत्वा पञ्चनदे तत्र ग्राहरूपं चकार ह ।\nवासवस्तु करम्भं तं तदा जग्राह पादयोः ॥ २१॥"
  },
  {
    "text": "निजघान च तं दुष्टं करम्भं वृत्रसूदनः ।\nभ्रातरं निहतं श्रुत्वा रम्भः कोपं परं गतः ॥ २२॥"
  },
  {
    "text": "स्वशीर्षं पावके होतुमैच्छच्छित्त्वा करेण ह ।\nकेशपाशे गहीत्वाशु वामेन क्रोधसंयुतः ॥ २३॥"
  },
  {
    "text": "दक्षिणेन करेणोग्रं गृहीत्वा खड्गमुत्तमम् ।\nछिनत्ति शीर्षं तत्तावद्वह्निना प्रतिबोधितः ॥ २४॥"
  },
  {
    "text": "उक्तश्च दैत्य मूर्खोऽसि स्वशीर्षं छेत्तुमिच्छसि ।\nआत्महत्यातिदुःसाध्या कथं त्वं कर्तुमुद्यतः ॥ २५॥"
  },
  {
    "text": "वरं वरय भद्रं ते यस्ते मनसि वर्तते ।\nमा म्रियस्व मृतेनाद्य किं ते कार्यं भविष्यति ॥ २६॥"
  },
  {
    "text": "व्यास उवाच ।\nतच्छुत्वा वचनं रम्भः पावकस्य सुभाषितम् ।\nततोऽब्रवीद्वचो रम्भस्त्यक्त्वा केशकलापकम् ॥ २७॥"
  },
  {
    "text": "यदि तुष्टोऽसि देवेश देहि मे वाञ्छितं वरम् ।\nत्रैलोक्यविजयी पुत्रः स्यान्नः परबलार्दनः ॥ २८॥"
  },
  {
    "text": "अजेयः सर्वथा स स्याद्देवदानवमानवैः ।\nकामरूपी महावीर्यः सर्वलोकाभिवन्दितः ॥ २९॥"
  },
  {
    "text": "पावकस्तं तथेत्याह भविष्यति तवेप्सितम् ।\nपुत्रस्तव महाभाग मरणाद्विरमाधुना ॥ ३०॥"
  },
  {
    "text": "यस्यां चित्तं तु रम्भ त्वं प्रमदायां करिष्यसि ।\nतस्यां पुत्रो महाभाग भविष्यति बलाधिकः ॥ ३१॥"
  },
  {
    "text": "व्यास उवाच ।\nइत्युक्तो वह्निना रम्भो वचनं चित्तरञ्जनम् ।\nश्रुत्वा प्रणम्य प्रययौ वह्निं तं दानवोत्तमः ॥ ३२॥"
  },
  {
    "text": "यक्षैः परिवृतं स्थानं रमणीयं श्रियान्वितम् ।\nदृष्ट्वा चक्रे तदा भावं महिष्यां दानवोत्तमः ॥ ३३॥"
  },
  {
    "text": "मत्तायां रूपपूर्णायां विहायान्याञ्च योषितम् ।\nसा समागाच्च तरसा कामयन्ती मुदान्विता ॥ ३४॥"
  },
  {
    "text": "रम्भोऽपि गमनं चक्रे भवितव्यप्रणोदितः ।\nसा तु गर्भवती जाता महिषी तस्य वीर्यतः ॥ ३५॥"
  },
  {
    "text": "तां गृहीत्वाथ पातालं प्रविवेश मनोहरम् ।\nमहिषेभ्यश्च तां रक्षन्प्रियामनुमतां किल ॥ ३६॥"
  },
  {
    "text": "कदाचिन्महिषश्चान्यः कामार्तस्तामुपाद्रवत् ।\nस्वयमागत्य तं हन्तुं दानवः समुपाद्रवत् ॥ ३७॥"
  },
  {
    "text": "स्वरक्षार्थं समागत्य महिषं समताडयत् ।\nसोऽपि तं निजघानाशु श‍ृङ्गाभ्यां काममोहितः ॥ ३८॥"
  },
  {
    "text": "ताडितस्तेन तीक्ष्णाभ्यां श‍ृङ्गाभ्यां हृदये भृशम् ।\nभूमौ पपात तरसा ममार च विमूर्च्छितः ॥ ३९॥"
  },
  {
    "text": "मृते भर्तरि सा दीना भयार्ता विद्रुता भृशम् ।\nसा वेगात्तं वटं प्राप्य यक्षाणां शरणं गता ॥ ४०॥"
  },
  {
    "text": "पृष्ठतस्तु गतस्तत्र महिषः कामपीडितः ।\nकामयानस्तु तां कामी बलवीर्यमदोद्धतः ॥ ४१॥"
  },
  {
    "text": "रुदती सा भृशं दीना दृष्टा यक्षैर्भयातुरा ।\nधावमानं च तं वीक्ष्य यक्षास्त्रातुं समाययुः ॥ ४२॥"
  },
  {
    "text": "युद्धं समभवद् घोरं यक्षाणां च हयारिणा ।\nशरेण ताडितस्तूर्णं पपात धरणीतले ॥ ४३॥"
  },
  {
    "text": "मृतं रम्भं समानीय यक्षास्ते परमं प्रियम् ।\nचितायां रोपयामासुस्तस्य देहस्य शुद्धये ॥ ४४॥"
  },
  {
    "text": "महिषी सा पतिं दृष्ट्वा चितायां रोपितं तदा ।\nप्रवेष्टुं सा मतिं चक्रे पतिना सह पावकम् ॥ ४५॥"
  },
  {
    "text": "वार्यमाणापि यक्षैः सा प्रविवेश हुताशनम् ।\nज्वालामालाकुलं साध्वी पतिमादाय वल्लभम् ॥ ४६॥"
  },
  {
    "text": "महिषस्तु चितामध्यात्समुत्तस्थौ महाबलः ।\nरम्भोऽप्यन्यद्वपुः कृत्वा निःसृतः पुत्रवत्सलः ॥ ४७॥"
  },
  {
    "text": "रक्तबीजोऽप्यसौ जातो महिषोऽपि महाबलः ।\nअभिषिक्तस्तु राज्येऽसौ हयारिरसुरोत्तमैः ॥ ४८॥"
  },
  {
    "text": "एवं स महिषो जातो रक्तबीजश्च वीर्यवान् ।\nअवध्यस्तु सुरैर्दैत्यैर्मानवैश्च नृपोत्तम ॥ ४९॥"
  },
  {
    "text": "इत्येतत्कथितं राजन् जन्म तस्य महात्मनः ।\nवरप्रदानञ्च तथा प्रोक्तं सर्वं सविस्तरम् ॥ ५०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nपञ्चमस्कन्धे महिषासुरोत्पत्तिर्नाम द्वितीयोऽध्यायः ॥ ५.२॥"
  },
  {
    "text": "५.३ तृतीयोऽध्यायः । भगवतीमाहाम्ये दैत्यसैन्याद्योगः ।"
  },
  {
    "text": "व्यास उवाच ।\nएवं स महिषो नाम दानवो वरदर्पितः ।\nप्राप्य राज्यं जगत्सर्वं वशे चक्रे महाबलः ॥ १॥"
  },
  {
    "text": "पृथिवीं पालयामास सागरान्तां भुजार्जिताम् ।\nएकच्छत्रां निरातङ्कां वैरिवर्गविवर्जिताम् ॥ २॥"
  },
  {
    "text": "सेनानीश्चिक्षुरस्तस्य महावीर्यो मदोत्कटः ।\nधनाध्यक्षस्तथा ताम्रः सेनायुतसमावृतः ॥ ३॥"
  },
  {
    "text": "असिलोमा तथोदर्को बिडालाख्यश्च बाष्कलः ।\nत्रिनेत्रोऽथ तथा कालबन्धको बलदर्पितः ॥ ४॥"
  },
  {
    "text": "एते सैन्ययुताः सर्वे दानवा मेदिनीं तदा ।\nआवृत्य संस्थिताः काममृद्धां सागरमेखलाम् ॥ ५॥"
  },
  {
    "text": "करदाश्च कृताः सर्वे भूमिपालाः पुरातनाः ।\nनिहता ये बलोदग्राः क्षात्रधर्मव्यवस्थिताः ॥ ६॥"
  },
  {
    "text": "ब्राह्मणा वशगा जाता यज्ञभागसमर्पकाः ।\nमहिषस्य महाराज निखिले क्षितिमण्डले ॥ ७॥"
  },
  {
    "text": "एकातपत्रं तद्राज्यं कृत्वा स महिषासुरः ।\nस्वर्गं जेतुं मनश्चक्रे वरदानेन गर्वितः ॥ ८॥"
  },
  {
    "text": "प्रणिधिं प्रेषयामास हयारिस्तु शचीपतिम् ।\nस सन्देशहरं शीघ्रमाहूयोवाच दैत्यराट् ॥ ९॥"
  },
  {
    "text": "गच्छ वीर महाबाहो दूतत्वं कुरु मेऽनघ ।\nब्रूहि शक्रं दिवं गत्वा निःशङ्कः सुरसन्निधौ ॥ १०॥"
  },
  {
    "text": "मुञ्च स्वर्गं सहस्राक्ष यथेष्टं गच्छ मा चिरम् ।\nसेवां वा कुरु देवेश महिषस्य महात्मनः ॥ ११॥"
  },
  {
    "text": "स त्वां संरक्षयेन्नूनं राजा शरणमागतम् ।\nतस्मात्त्वं शरणं याहि महिषस्य शचीपते ॥ १२॥"
  },
  {
    "text": "नोचेद्वज्रं गहाणाशु युद्धाय बलसूदन ।\nपूर्वैर्जितोऽसि चास्माकं जानामि तव पौरुषम् ॥ १३॥"
  },
  {
    "text": "अहल्याजार विज्ञातं बलं ते सुरसङ्घप ।\nयुध्यस्व व्रज वा कामं यत्र ते रमते मनः ॥ १४॥"
  },
  {
    "text": "व्यास उवाच ।\nतच्छुत्वा वचनं तस्य शक्रः क्रोधसमन्वितः ।\nउवाच तं नृपश्रेष्ठ स्मितपूर्वं वचस्तदा ॥ १५॥"
  },
  {
    "text": "न जानेऽहं सुमन्दात्मन् यतस्त्वं मददर्पितः ।\nचिकित्सां सङ्करिष्यामि रोगस्यास्य प्रभोस्तव ॥ १६॥"
  },
  {
    "text": "अतः परं करिष्यामि मूलस्यास्य निमूलनम् ।\nगच्छ दूत तथा ब्रूहि तस्याग्रे मम भाषितम् ॥ १७॥"
  },
  {
    "text": "शिष्टैर्दूता न हन्तव्यास्तस्मात्त्वां विसृजाम्यहम् ।\nयुद्धेच्छा चेत्समागच्छ त्वरितो महिषीसुत ॥ १८॥"
  },
  {
    "text": "हयारे त्वद्बलं ज्ञातं तृणादस्त्वं जडाकृतिः ।\nश‍ृङ्गयोस्ते करिष्यामि सुदृढं च शरासनम् ॥ १९॥"
  },
  {
    "text": "दर्पः श‍ृङ्गबलात्तेऽस्ति विदितं कारणं मया ।\nविषाणे ते परिच्छिद्य संहरिष्यामि तद् बलम् ॥ २०॥"
  },
  {
    "text": "यद् बलेनातिपूर्णस्त्वं जातोऽसि बलदर्पितः ।\nकुशलस्त्वं तदाघाते न युद्धे महिषाधम ॥ २१॥"
  },
  {
    "text": "व्यास उवाच ।\nइत्युक्तोऽसौ सुरेन्द्रेण स दूतस्त्वरितो गतः ।\nजगाम महिषं मत्तं प्रणम्य प्रत्युवाच ह ॥ २२॥"
  },
  {
    "text": "दूत उवाच ।\nराजन्देवाधिपः कामं न त्वां विगणयत्यसौ ।\nमन्यते स्वबलं पूर्णं देवसैन्यसमावृतः ॥ २३॥"
  },
  {
    "text": "यदुक्तं तेन मूर्खेण कथमन्यद् ब्रवीम्यहम् ।\nप्रियं सत्यं च वक्तव्यं भृत्येन पुरतः प्रभोः ॥ २४॥"
  },
  {
    "text": "प्रियं सत्यं च वक्तव्यं प्रभोरग्रे शुभेच्छुना ।\nइति नीतिर्महाराज जागर्ति शुभकारिणी ॥ २५॥"
  },
  {
    "text": "केवलं चेत्प्रियं ब्रूयान्न ते कार्यं भविष्यति ।\nपरुषं च न वक्तव्यं कदाचिच्छुभमिच्छता ॥ २६\nयथा रिपुमुखाद्वाचः प्रसरन्ति विषोपमाः ।\nतथा भृत्यमुखान्नाथ निःसरन्ति कथं गिरः ॥ २७॥"
  },
  {
    "text": "यादृशानीह वाक्यानि तेनोक्तानि महीपते ।\nतादृशानि न मे जिह्वा वक्तुमर्हति कर्हिचित् ॥ २८॥"
  },
  {
    "text": "व्यास उवाच ।\nतच्छ्रुत्वा वचनं तस्य हेतुगर्भं तृणाशनः ।\nभृशं कोपपरीतात्मा बभूव महिषासुरः ॥ २९॥"
  },
  {
    "text": "समाहूयाब्रवीद्दैत्यान्क्रोधसंरक्तलोचनः ।\nलाङ्गूलं पृष्ठदेशे च कृत्वा मूत्रं परित्यजन् ॥ ३०॥"
  },
  {
    "text": "भो भो दैत्याः सुरेन्द्रोऽसौ युद्धकामोऽस्ति सर्वथा ।\nबलोद्योगं कुरुध्वं वै जेतव्योऽसौ सुराधमः ॥ ३१॥"
  },
  {
    "text": "मदग्रे को भवेच्छूरः कोटिशश्चेत्तथाविधाः ।\nन बिभेम्येकतः कामं हनिष्याम्यद्य सर्वथा ॥ ३२॥"
  },
  {
    "text": "शरः शान्तेष्वसौ नूनं तपस्विषु बलाधिकः ।\nबलकर्ता हि कुहको लम्पटः परदारहृत् ॥ ३३॥"
  },
  {
    "text": "अप्सरोबलसम्मत्तस्तपोविघ्नकरः खलः ।\nछिद्रप्रहरणः पापो नित्यं विश्वासघातकः ॥ ३४॥"
  },
  {
    "text": "नमुचिर्निहतो येन कृत्वा सन्धिं दुरात्मना ।\nशपथान्विविधानादौ कृत्वा भीतेन छद्मना ॥ ३५॥"
  },
  {
    "text": "विष्णुस्तु कपटाचार्यः कुहकः शपथाकरः ।\nनानारूपधरः कामं बलकृद्दम्भपण्डितः ॥ ३६॥"
  },
  {
    "text": "कृत्वा कोलाकृतिं येन हिरण्याक्षो निपातितः ।\nहिरण्यकशिपुर्येन नृसिंहेन च घातितः ॥ ३७॥"
  },
  {
    "text": "नाहं तद्वशगो नूनं भवेयं दनुनन्दनाः ।\nविश्वासं नैव गच्छामि देवानां कुत्र कर्हिचित् ॥ ३८॥"
  },
  {
    "text": "किं करिष्यति मे विष्णुरिन्द्रो वा बलवत्तरः ।\nरुद्रो वापि न मे शक्तः प्रतिकर्तुं रणाङ्गणे ॥ ३९॥"
  },
  {
    "text": "त्रिविष्टपं ग्रहीष्यामि जित्वेन्द्रं वरुणं यमम् ।\nधनदं पावकं चैव चन्द्रसूर्यौ विजित्य च ॥ ४०॥"
  },
  {
    "text": "यज्ञभागभुजः सर्वे भविष्यामोऽद्य सोमपाः ।\nजित्वा देवसमूहञ्च विहरिष्यामि दानवैः ॥ ४१॥"
  },
  {
    "text": "न मे भयं सुरेभ्यश्च वरदानेन दानवाः ।\nमरणं न नरेभ्यश्च नारी किं मे करिष्यति ॥ ४२॥"
  },
  {
    "text": "पातालपर्वतेभ्यश्च समाहूय वरान्वरान् ।\nदानवान्मम सैन्येशान्कुर्वन्तु त्वरिताश्चराः ॥ ४३॥"
  },
  {
    "text": "एकोऽहं सर्वदेवेशान्विजेतुं दानवाः क्षमः ।\nशोभार्थं वः समाहूय नयामि सुरसङ्गमे ॥ ४४॥"
  },
  {
    "text": "श‍ृङ्गाभ्यां च खुराभ्यां च हनिष्येऽहं सुरान्किल ।\nन मे भयं सुरेभ्यश्च वरदानप्रभावतः ॥ ४५॥"
  },
  {
    "text": "अवध्योऽहं सुरगणैरसुरैर्मानवैस्तथा ।\nतस्मात्सज्जा भवन्त्वद्य देवलोकजयाय वै ॥ ४६॥"
  },
  {
    "text": "जित्वा सुरालयं दैत्या विहरिष्यामि नन्दने ।\nमन्दारकुसुमापीडा देवयोषित्समन्विताः ॥ ४७॥"
  },
  {
    "text": "कामधेनुपयोत्सिक्ताः सुधापानप्रमोदिताः ।\nदेवगन्धर्वगीतादिनृत्यलास्यसमन्विताः ॥ ४८॥"
  },
  {
    "text": "उर्वशी मेनका रम्भा घृताची च तिलोत्तमा ।\nप्रमद्वरा महासेना मिश्रकेशी मदोत्कटा ॥ ४९॥"
  },
  {
    "text": "विप्रचित्तिप्रभृतयो नृत्यगीतविशारदाः ।\nरञ्जयिष्यन्ति वः सर्वान्नानासवनिषेवणैः ॥ ५०॥"
  },
  {
    "text": "सर्वे सज्जा भवन्त्वद्य रोचतां गमनं दिवि ।\nसङ्ग्रामार्थं सुरैः सार्धं कृत्वा मङ्गलमुत्तमम् ॥ ५१॥"
  },
  {
    "text": "रक्षणार्थं च सर्वेषां भार्गवं मुनिसत्तमम् ।\nसमाहूय च सम्पूज्य स्थाप्य यज्ञे गुरुं परम् ॥ ५२॥"
  },
  {
    "text": "व्यास उवाच ।\nइति सन्दिश्य दैत्येन्द्रान्महिषः पापधीस्तदा ।\nजगाम त्वरितो राजन्भवनं स्वं मुदान्वितः ॥ ५३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nपञ्चमस्कन्धे भगवतीमाहाम्ये दैत्यसैन्योद्योगो नाम तृतीयोऽध्यायः ॥ ५.३॥"
  },
  {
    "text": "५.४ चतुर्थोऽध्यायः । भयातुरेन्द्रादिदेवैः सुरगुरुणा सह परामर्शवर्णनम् ।"
  },
  {
    "text": "व्यास उवाच ।\nगते दूते सुरेन्द्रोऽपि समाहूय सुरानथ ।\nयमवायुधनाध्यक्षवरुणानिदमूचिवान् ॥ १॥"
  },
  {
    "text": "महिषो नाम दैत्येन्द्रो रम्भपुत्रो महाबलः ।\nवरदर्पमदोन्मत्तो मायाशतविचक्षणः ॥ २॥"
  },
  {
    "text": "तस्य दूतोऽद्य सम्प्राप्तः प्रेषितस्तेन भोः सुराः ।\nस्वर्गकामेन लुब्धेन मामुवाचेदृशं वचः ॥ ३॥"
  },
  {
    "text": "त्यज देवालयं शक्र यथेच्छं व्रज वासव ।\nसेवां वा कुरु दैत्यस्य महिषस्य महात्मनः ॥ ४॥"
  },
  {
    "text": "दयावान्दानवेन्द्रोऽसौ स ते वृत्तिं विधास्यति ।\nनतेषु भृत्यभूतेषु न कुप्यति कदाचन ॥ ५॥"
  },
  {
    "text": "नोचेद्युद्धाय देवेश सेनोद्योगं कुरु स्वयम् ।\nगते मयि स दैत्येन्द्रस्त्वरितः समुपेष्यति ॥ ६॥"
  },
  {
    "text": "इत्युक्त्वा स गतो दूतो दानवस्य दुरात्मनः ।\nकिं कर्तव्यमतः कार्यं चिन्तयध्वं सुरोत्तमाः ॥ ७॥"
  },
  {
    "text": "दुर्बलोऽपि न चोपेक्ष्यः शत्रुर्बलवता सुराः ।\nविशेषेण सदोद्योगी बलवान्बलदर्पितः ॥ ८॥"
  },
  {
    "text": "उद्यमः किल कर्तव्यो यथाबुद्धि यथाबलम् ।\nदैवाधीनो भवेन्नूनं जयो वाथ पराजयः ॥ ९॥"
  },
  {
    "text": "सन्धियोगो न चात्रास्ति खले सन्धिर्निरर्थकः ।\nसर्वथा साधुभिः कार्यं विचार्य च पुनः पुनः ॥ १०॥"
  },
  {
    "text": "यानमप्यधुना नैव कर्तव्यं सहसा पुनः ।\nप्रेक्षकाः प्रेषणीयाश्च शीघ्रगाः सुप्रवेशकाः ॥ ११॥"
  },
  {
    "text": "इङ्गितज्ञाश्च निःसङ्गा निःस्पृहाः सत्यवादिनः ।\nसेनाभियोगं प्रस्थानं बलसङ्ख्यां यथार्थतः ॥ १२॥"
  },
  {
    "text": "वीराणां च परिज्ञानं कृत्वायान्तु त्वरान्विताः ।\nज्ञात्वा दैत्यपतेस्तस्य सैन्यस्य च बलाबलम् ॥ १३॥"
  },
  {
    "text": "करिष्यामि ततस्तूर्णं यानं वा दुर्गसङ्ग्रहम् ।\nविचार्य खलु कर्तव्यं कार्यं बुद्धिमता सदा ।\nसहसा विहितं कार्यं दुःखदं सर्वथा भवेत् ॥ १४॥"
  },
  {
    "text": "तस्माद्विमृश्य कर्तव्यं सुखदं सर्वथा बुधैः ।\nनात्र भेदविधिर्न्याय्यो दानवेषु च सर्वथा ॥ १५॥"
  },
  {
    "text": "एकचित्तेषु कार्येऽस्मिंस्तस्माच्चारा व्रजन्तु वै ।\nज्ञात्वा बलाबलं तेषां पश्चान्नीतिर्विचार्य च ॥ १६॥"
  },
  {
    "text": "विधेया विधिवत्तज्ज्ञैस्तेषु कार्यपरेषु च ।\nअन्यथा विहितं कार्यं विपरीतफलप्रदम् ॥ १७॥"
  },
  {
    "text": "सर्वथा तद्भवेन्नूनमज्ञातमौषधं यथा ।\nव्यास उवाच ।\nइति सञ्चिन्त्य तैः सर्वैः प्रणिधिं कार्यवेदिनम् ॥ १८॥"
  },
  {
    "text": "प्रेषयामास देवेन्द्रः परिज्ञानाय पार्थिव ।\nदूतस्तु त्वरितो गत्वा समागम्य सुराधिपम् ॥ १९॥"
  },
  {
    "text": "निवेदयामास तदा सर्वसैन्यबलाबलम् ।\nज्ञात्वा तद्बलमुद्योगं तुराषाडतिविस्मितः ॥ २०॥"
  },
  {
    "text": "देवानचोदयत्तूर्णं समाहूय पुरोहितम् ।\nमन्त्रं मन्त्रविदां श्रेष्ठं चकार त्रिदशेश्वरः ॥ २१॥"
  },
  {
    "text": "उवाचाङ्गिरसश्रेष्ठं समासीनं वरासने ।\nइन्द्र उवाच ।\nभो भो देवगुरो विद्वन्किं कर्तव्यं वदस्व नः ॥ २२॥"
  },
  {
    "text": "सर्वज्ञोऽसि समुत्पन्ने कार्ये त्वं गतिरद्य नः ।\nदानवो महिषो नाम महावीर्यो मदान्वितः ॥ २३॥"
  },
  {
    "text": "योद्धुकामः समायाति बहुभिर्दानवैर्वृतः ।\nतत्र प्रतिक्रिया कार्या त्वया मन्त्रविदाधुना ॥ २४॥"
  },
  {
    "text": "तेषां शुक्रस्तथा त्वं मे विघ्नहर्ता सुसंयतः ।\nव्यास उवाच ।\nतच्छ्रुत्वा वचनं प्राह तुरासाहं बृहस्पतिः ॥ २५॥"
  },
  {
    "text": "विचिन्त्य मनसा कामं कार्यसाधनतत्परः ।\nगुरुरुवाच ।\nस्वस्थो भव सुरेन्द्र त्वं धैर्यमालम्ब्य मारिष ॥ २६॥"
  },
  {
    "text": "व्यसने च समुत्पन्ने न त्याज्यं धैर्यमाशु वै ।\nजयाजयौ सुराध्यक्ष दैवाधीनौ सदैव हि ॥ २७॥"
  },
  {
    "text": "स्थातव्यं धैर्यमालम्ब्य तस्माद् बुद्धिमता सदा ।\nभवितव्यं भवत्येव जानन्नेव शतक्रतो ॥ २८॥"
  },
  {
    "text": "उद्यमः सर्वथा कार्यो यथापौरुषमात्मनः ।\nमुनयोऽपि हि मुक्त्यर्थमुद्यमैकरताः सदा ॥ २९॥"
  },
  {
    "text": "दैवाधीनं च जानन्तो योगध्यानपरायणाः ।\nतस्मात्सदैव कर्तव्यो व्यवहारोदितोद्यमः ॥ ३०॥"
  },
  {
    "text": "सुखं भवतु वा मा वा दैवे का परिदेवना ।\nविना पुरुषकारेण कदाचित्सिद्धिमाप्नुयात् ॥ ३१॥"
  },
  {
    "text": "अन्धवत्पङ्गुवत्कामं न तथा मुदमावहेत् ।\nकृते पुरुषकारेऽपि यदि सिद्धिर्न जायते ॥ ३२॥"
  },
  {
    "text": "न तत्र दूषणं तस्य दैवाधीने शरीरिणि ।\nकार्यसिद्धिर्न सैन्येऽस्ति न मन्त्रे न च मन्त्रणे ॥ ३३॥"
  },
  {
    "text": "न रथे नायुधे नूनं दैवाधीना सुराधिप ।\nबलवाञ्क्लेशमाप्नोति निर्बलः सुखमश्नुते ॥ ३४॥"
  },
  {
    "text": "बुद्धिमान्क्षुधितः शेते निर्बुद्धिर्भोगवान्भवेत् ।\nकातरो जयमाप्नोति शूरो याति पराजयम् ॥ ३५॥"
  },
  {
    "text": "दैवाधीने तु संसारे कामं का परिदेवना ।\nउद्यमे योजयेन्नूनं भवितव्यं सुराधिप ॥ ३६॥"
  },
  {
    "text": "दुःखदे सुखदे वापि तत्र तौ न विचिन्तयेत् ।\nदुःखे दुःखाधिकान्पश्येत्सुखे पश्येत्सुखाधिकम् ॥ ३७॥"
  },
  {
    "text": "आत्मानं हर्षशोकाभ्यां शत्रुभ्यामिव नार्पयेत् ।\nधैर्यमेवावगन्तव्यं हर्षशोकोद्भवे बुधैः ॥ ३८॥"
  },
  {
    "text": "अधैर्याद्यादृशं दुःखं न तु धैर्येऽस्ति तादृशम् ।\nदुर्लभं सहनत्वं वै समये सुखदुःखयोः ॥ ३९॥"
  },
  {
    "text": "हर्षशोकोद्भवो यत्र न भवेद् बुद्धिनिश्चयात् ।\nकिं दुःखं कस्य वा दुःखं निर्गुणोऽहं सदाव्ययः ॥ ४०॥"
  },
  {
    "text": "चतुर्विंशातिरिक्तोऽस्मि किं मे दुःखं सुखं च किम् ।\nप्राणस्य क्षुत्पिपासे द्वे मनसः शोकमूर्छने ॥ ४१॥"
  },
  {
    "text": "जरामृत्यू शरीरस्य षडूर्मिरहितः शिवः ।\nशोकमोहौ शरीरस्य गणौ किं मेऽत्र चिन्तने ॥ ४२॥"
  },
  {
    "text": "शरीरं नाहमथवा तत्सम्बन्धी न चाप्यहम् ।\nसप्तैकषोडशादिभ्यो विभिन्नोऽहं सदा सुखी ॥ ४३॥"
  },
  {
    "text": "प्रकृतिर्विकृतिर्नाहं किं मे दुःखं सदा पुनः ।\nइति मत्वा सुरेश त्वं मनसा भव निर्ममः ॥ ४४॥"
  },
  {
    "text": "उपायः प्रथमोऽयं ते दुःखनाशे शतक्रतो ।\nममता परमं दुःखं निर्ममत्वं परं सुखम् ॥ ४५॥"
  },
  {
    "text": "सन्तोषादपरं नास्ति सुखस्थानं शचीपते ।\nअथवा यदि न ज्ञानं ममत्वनाशने किल ॥ ४६॥"
  },
  {
    "text": "ततो विवेकः कर्तव्यो भवितव्ये सुराधिप ।\nप्रारब्धकर्मणां नाशो नाभोगाल्लक्ष्यते किल ॥ ४७॥"
  },
  {
    "text": "यद्भावि तद्भवत्येव का चिन्ता सुखदुःखयोः ।\nसुरैः सर्वैः सहायैर्वा बुद्ध्या वा तव सत्तम ॥ ४८॥"
  },
  {
    "text": "सुखं क्षयाय पुण्यस्य दुःखं पापस्य मारिष ।\nतस्मात्सुखक्षये हर्षः कर्तव्यः सर्वथा बुधैः ॥ ४९॥"
  },
  {
    "text": "अथवा मन्त्रयित्वाद्य कुरु यत्नं यथाविधि ।\nकृते यत्ने महाराज भवितव्यं भविष्यति ॥ ५०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nपञ्चमस्कन्धे भयातुरेन्द्रादिदेवैः सुरगुरुणा सह\nपरामर्शवर्णनं नाम चतुर्थोऽध्यायः ॥ ५.४॥"
  },
  {
    "text": "५.५ पञ्चमोऽध्यायः । दैत्यसैन्यपराजयः ।"
  },
  {
    "text": "व्यास उवाच ।\nइति श्रुत्वा सहस्राक्षः पुनराह बृहस्पतिम् ।\nयुद्धोद्योगं करिष्यामि हयारेर्नाशनाय वै ॥ १॥"
  },
  {
    "text": "नोद्यमेन विना राज्यं न सुखं न च वै यशः ।\nनिरुद्यमं न शंसन्ति कातरा न च सोद्यमाः ॥ २॥"
  },
  {
    "text": "यतीनां भूषणं ज्ञानं सन्तोषो हि द्विजन्मनाम् ।\nउद्यमः शत्रुहननं भूषणं भूतिमिच्छताम् ॥ ३॥"
  },
  {
    "text": "उद्यमेन हतस्त्वाष्ट्रो नमुचिर्बल एव च ।\nतथैनं निहनिष्यामि महिषं मुनिसत्तम ॥ ४॥"
  },
  {
    "text": "बलं देवगुरुस्त्वं मे वज्रमायुधमुत्तमम् ।\nसहायस्तु हरिर्नूनं तथोमापतिरव्ययः ॥ ५॥"
  },
  {
    "text": "रक्षोघ्नान्पठ मे साधो करोम्यद्य समुद्यमम् ।\nस्वसैन्याभिनिवेशञ्च महिषं प्रति मानद ॥ ६॥"
  },
  {
    "text": "व्यास उवाच ।\nइत्युक्तो देवराजेन वाचस्पतिरुवाच ह ।\nसुरेन्द्रं युद्धसंरक्तं स्मितपूर्वं वचस्तदा ॥ ७॥"
  },
  {
    "text": "बृहस्पतिरुवाच ।\nप्रेरयामि न चाहं त्वां न च निर्वारयाम्यहम् ।\nसन्दिग्धेऽत्र जये कामं युध्यतश्च पराजये ॥ ८॥"
  },
  {
    "text": "न तेऽत्र दूषणं किञ्चिद्भवितव्ये शचीपते ।\nसुखं वा यदि वा दुःखं विहितं च भविष्यति ॥ ९॥"
  },
  {
    "text": "न मया तत्परिज्ञातं भावि दुःखं सुखं तथा ।\nयद्भार्याहरणे प्राप्तं पुरा वासव वेत्सि हि ॥ १०॥"
  },
  {
    "text": "शशिना मे हृता भार्या मित्रेणामित्रकर्शन ।\nस्वाश्रमस्थेन सम्प्राप्तं दुःखं सर्वसुखापहम् ॥ ११॥"
  },
  {
    "text": "बुद्धिमान्सर्वलोकेषु विदितोऽहं सुराधिप ।\nक्व मे गता तदा वुद्धिर्यदा भार्या हृता बलात् ॥ १२॥"
  },
  {
    "text": "तस्मादुपायः कर्तव्यो बुद्धिमद्भिः सदा नरैः ।\nकार्यसिद्धिः सदा नूनं दैवाधीना सुराधिप ॥ १३॥"
  },
  {
    "text": "व्यास उवाच ।\nतच्छ्रुत्वा वचनं सत्यं गुरोः सार्थं शचीपतिः ।\nब्रह्माणं शरणं गत्वा नत्वा वचनमब्रवीत् ॥ १४॥"
  },
  {
    "text": "पितामह सुराध्यक्ष दैत्यो महिषसंज्ञकः ।\nग्रहीतुकामः स्वर्गं मे बलोद्योगं करोत्यलम् ॥ १५॥"
  },
  {
    "text": "अन्ये च दानवाः सर्वे तत्सैन्यं समुपस्थिताः ।\nयोद्धुकामा महावीर्याः सर्वे युद्धविशारदाः ॥ १६॥"
  },
  {
    "text": "तेनाहं भीतभीतोऽस्मि त्वत्सकाशमिहागतः ।\nसर्वज्ञोऽसि महाप्राज्ञ साहाय्यं कर्तुमर्हसि ॥ १७॥"
  },
  {
    "text": "ब्रह्मोवाच ।\nगच्छामः सर्व एवाद्य कैलासं त्वरिता वयम् ।\nशङ्करं पुरतः कृत्वा विष्णुं च बलिनां वरम् ॥ १८॥"
  },
  {
    "text": "ततो युद्धं प्रकर्तव्यं सर्वैः सुरगणैः सह ।\nमिलित्वा मन्त्रमाधाय देशं कालं विचिन्त्य च ॥ १९॥"
  },
  {
    "text": "बलाबलमविज्ञाय विवेकमपहाय च ।\nसाहसं तु प्रकुर्वाणो नरः पतनमृच्छति ॥ २०॥"
  },
  {
    "text": "व्यास उवाच ।\nतन्निशम्य सहस्राक्षः कैलासं निर्जगाम ह ।\nब्रह्माणं पुरतः कृत्वा लोकपालसमन्वितः ॥ २१॥"
  },
  {
    "text": "तुष्टाव शङ्करं गत्वा वेदमन्त्रैर्महेश्वरम् ।\nप्रसन्नं पुरतः कृत्वा ययौ विष्णुपुरं प्रति ॥ २२॥"
  },
  {
    "text": "स्तुत्वा तं देवदेवेशं कार्यं प्रोवाच चात्मनः ।\nमहिषात्तद्भयं चोग्रं वरदानमदोद्धतात् ॥ २३॥"
  },
  {
    "text": "तदाकर्ण्य भयं तस्य विष्णुर्देवानुवाच ह ।\nकरिष्यामो वयं युद्धं हनिष्यामस्तु दुर्जयम् ॥ २४॥"
  },
  {
    "text": "व्यास उवाच ।\nइति ते निश्चयं कृत्वा ब्रह्मविष्णुहरीश्वराः ।\nस्वानि स्वानि समारुह्य वाहनानि ययुः सुराः ॥ २५॥"
  },
  {
    "text": "ब्रह्मा हंससमारूढो विष्णर्गरुडवाहनः ।\nशङ्करो वृषभारूढो वृत्रहा गजसंस्थितः ॥ २६॥"
  },
  {
    "text": "मयूरवाहनः स्कन्दो यमो महिषवाहनः ।\nकृत्वा सैन्यसमायोगं यावत्ते निर्ययुः सुराः ॥ २७॥"
  },
  {
    "text": "तावद्दैत्यबलं प्राप्तं दृप्तं महिषपालितम् ।\nतत्राभूत्तुमुलं युद्धं देवदानवसैन्ययोः ॥ २८॥"
  },
  {
    "text": "बाणैः खड्गैस्तथा प्रासैर्मुसलैश्च परश्वधैः ।\nगदाभिः पट्टिशैः शूलैश्चक्रैश्च शक्तितोमरैः ॥ २९॥"
  },
  {
    "text": "मुद्गरैर्भिन्दिपालैश्च हलैश्चैवातिदारुणैः ।\nअन्यैश्च विविधैरस्त्रैर्निजघ्नुस्ते परस्परम् ॥ ३०॥"
  },
  {
    "text": "सेनानीश्चिक्षुरस्तस्य गजारूढो महाबलः ।\nमघवन्तं पञ्चभिस्तैः सायकैः समताडयत् ॥ ३१॥"
  },
  {
    "text": "तुराषाडपि तांश्छित्त्वा बाणैर्बाणांस्त्वरान्वितः ।\nहृदये चार्धचन्द्रेण ताडयामास तं कृती ॥ ३२॥"
  },
  {
    "text": "बाणाहतस्तु सेनानीः प्राप मूर्च्छां गजोपरि ।\nकरिणं वज्रघातेन स जघान करे ततः ॥ ३३॥"
  },
  {
    "text": "तद्वज्राभिहतो नागो भग्नः सैन्यं जगाम ह ।\nदृष्ट्वा तं दैत्यराट् कुद्धो बिडालाख्यमथाब्रवीत् ॥ ३४॥"
  },
  {
    "text": "गच्छ वीर महाबाहो जहीन्द्रं मदगर्वितम् ।\nवरुणादीन्परान्देवान्हत्वाऽऽगच्छ ममान्तिकम् ॥ ३५॥"
  },
  {
    "text": "व्यास उवाच ।\nतच्छ्रुत्वा वचनं तस्य बिडालाख्यो महाबलः ।\nआरुह्य वारणं मत्तं जगाम त्रिदशाधिपम् ॥ ३६॥"
  },
  {
    "text": "वासवस्तं समायान्तं दृष्ट्वा क्रोधसमन्वितः ।\nजघान विशिखैस्तीक्षौराशीविषसमप्रभैः ॥ ३७॥"
  },
  {
    "text": "स तु छित्त्वा शरांस्तूर्णं स्वशरैश्चापनिःसृतैः ।\nपञ्चाशद्भिर्जघानाशु वासवञ्च शिलीमुखैः ॥ ३८॥"
  },
  {
    "text": "तथेन्द्रोऽपि च तान्बाणांश्छित्त्वा कोपसमन्वितः ।\nजघान विशिखैस्तीक्ष्णैराशीविषसमप्रभैः ॥ ३९॥"
  },
  {
    "text": "स तु छित्त्वा शरांस्तूर्णं स्वशरैश्चापनिःसृतैः ।\nगदया ताडयामास गजं तस्य करोपरि ॥ ४०॥"
  },
  {
    "text": "स्वकरे निहतो नागश्चकारार्तस्वरं मुहुः ।\nपरिवृत्य जघानाशु दैत्यसैन्यं भयातुरम् ॥ ४१॥"
  },
  {
    "text": "दानवस्तु गजं वीक्ष्य परावृत्य गतं रणात् ।\nसमाविश्य रथे रम्ये जगामाशु सुरान् रणे ॥ ४२॥"
  },
  {
    "text": "तुराषाडपि तं वीक्ष्य रथस्थं पुनरागतम् ।\nअहनद्विशिखैस्तीक्ष्णैराशीविषसमप्रभैः ॥ ४३॥"
  },
  {
    "text": "सोऽपि क्रुद्धश्चकारोग्रां बाणवृष्टिं महाबलः ।\nबभूव तुमुलं युद्धं तयोस्तत्र जयैषिणोः ॥ ४४॥"
  },
  {
    "text": "इन्द्रस्तु बलिनं दृष्ट्वा कोपेनाकुलितेन्द्रियः ।\nजयन्तमग्रतः कृत्वा युयुधे तेन संयुतः ॥ ४५॥"
  },
  {
    "text": "जयन्तस्तु शितैर्बाणैस्तं जघान स्तनान्तरे ।\nपञ्चभिः प्रबलाकृष्टैरसुरं मदगर्वितम् ॥ ४६॥"
  },
  {
    "text": "स बाणाभिहतस्तावन्निपपात रथोपरि ।\nअतिवाह्य रथं सूतो निर्जगाम रणाजिरात् ॥ ४७॥"
  },
  {
    "text": "तस्मिन्विनिर्गते दैत्ये बिडालाख्येऽथ मूर्च्छिते ।\nजयशब्दो महानासीदुन्दुभीनां च निःस्वनः ॥ ४८॥"
  },
  {
    "text": "सुराः प्रमुदिताः सर्वे तुष्टुवुस्तं शचीपतिम् ।\nजगुर्गन्धर्वपतयो ननृतुश्चाप्सरोगणाः ॥ ४९॥"
  },
  {
    "text": "चुकोप महिषः श्रुत्वा जयशब्दं सुरैः कृतम् ।\nप्रेषयामास तत्रैव ताम्रं परमदापहम् ॥ ५०॥"
  },
  {
    "text": "ताम्रस्तु बहुभिः सार्धं समागम्य रणाजिरे ।\nशरवृष्टिं चकाराशु तडित्वानिव सागरे ॥ ५१॥"
  },
  {
    "text": "वरुणः पाशमुद्यम्य जगाम त्वरितस्तदा ।\nयमश्च महिषारूढो दण्डमादाय निर्ययौ ॥ ५२॥"
  },
  {
    "text": "तत्र युद्धमभूद् घोरं देवदानवयोर्मिथः ।\nबाणैः खड्गैश्च मुसलैः शक्तिभिश्च परश्वधैः ॥ ५३॥"
  },
  {
    "text": "दण्डेन निहतस्ताम्रो यमहस्तोद्यतेन च ।\nन चचाल महाबाहुः सङ्ग्रामाङ्गणतस्तदा ॥ ५४॥"
  },
  {
    "text": "चापमाकृष्य वेगेन मुक्त्वा तीव्राञ्छिलीमुखान् ।\nइन्द्रादीनहनत्तूर्णं ताम्रस्तस्मिन् रणाजिरे ॥ ५५॥"
  },
  {
    "text": "तेऽपि देवाः शरैर्दिव्यैर्निशितैश्च शिलाशितैः ।\nनिजघ्नुर्दानवान्क्रुद्धास्तिष्ठ तिष्ठेति चुकुशुः ॥ ५६॥"
  },
  {
    "text": "निहतस्तैः सुरैर्दैत्यो मूर्च्छामाप रणाङ्गणे ।\nहाहाकारो महानासीद्दैत्यसैन्ये भयातुरे ॥ ५७॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nपञ्चमस्कन्धे दैत्यसैन्यपराजयो नाम पञ्चमोऽध्यायः ॥ ५.५॥"
  },
  {
    "text": "५.६ षष्ठोऽध्यायः । महिषासुरस्येन्द्रादिदेवैः सह युद्धवर्णनम् ।"
  },
  {
    "text": "व्यास उवाच ।\nताम्रेऽथ मूर्च्छिते दैत्ये महिषः क्रोधसंयुतः ।\nसमुद्यम्य गदां गुर्वीं देवानुपजगाम ह ॥ १॥"
  },
  {
    "text": "तिष्ठन्त्वद्य सुराः सर्वे हन्म्यहं गदया किल ।\nसर्वे बलिभुजः कामं बलहीनाः सदैव हि ॥ २॥"
  },
  {
    "text": "इत्युक्त्वासौ गजारूढं सम्प्राप्य मदगर्वितः ।\nजघान गदया तूर्णं बाहुमूले महाभुजः ॥ ३॥"
  },
  {
    "text": "सोऽपि वज्रेण घोरेण चिच्छेदाशु गदाञ्च ताम् ।\nप्रहर्तुकामस्त्वरितो जगाम महिषं प्रति ॥ ४॥"
  },
  {
    "text": "हयारिरपि कोपेन खड्गमादाय सुप्रभम् ।\nययाविन्द्रं महावीर्यं प्रहरिष्यन्निवान्तिकम् ॥ ५॥"
  },
  {
    "text": "बभूव च तयोर्युद्धं सर्वलोकभयावहम् ।\nआयुधैर्विविधैस्तत्र मुनिविस्मयकारकम् ॥ ६॥"
  },
  {
    "text": "चकाराशु तदा दैत्यो मायां मोहकरीं किल ।\nशाम्बरीं सर्वलोकघ्नीं मुनीनामपि मोहिनीम् ॥ ७॥"
  },
  {
    "text": "कोटिशो महिषास्तत्र तद्रूपास्तत्पराक्रमाः ।\nददृशुः सायुधाः सर्वे निघ्नन्तो देववाहिनीम् ॥ ८॥"
  },
  {
    "text": "मघवा विस्मितस्तत्र दृष्ट्वा तां दैत्यनिर्मिताम् ।\nबभूवातिभयोद्विग्नो मायां मोहकरीं किल ॥ ९॥"
  },
  {
    "text": "वरुणोऽपि सुसन्त्रस्तस्तथैव धननायकः ।\nयमो हुताशनः सूर्यः शीतरश्मिर्भयातुरः ॥ १०॥"
  },
  {
    "text": "पलायनपरा सर्वे बभूवुर्मोहिताः सुराः ।\nब्रह्मविष्णमहेशानां स्मरणं चक्रुरुद्यताः ॥ ११॥"
  },
  {
    "text": "तत्राजग्मुश्च काजेशाः स्मृतमात्राः सुरोत्तमाः ।\nहंसतार्क्ष्यवृषारूढास्त्रातुकामा वरायुधाः ॥ १२॥"
  },
  {
    "text": "शौरिस्तां मोहिनीं दृष्ट्वा सुदर्शनमथोज्ज्वलम् ।\nमुमोच तत्तेजसैव माया सा विलयं गता ॥ १३॥"
  },
  {
    "text": "वीक्ष्य तान्महिषस्तत्र सृष्टिस्थित्यन्तकारिणः ।\nयोद्धुकामः समादाय परिघं समुपाद्रवत् ॥ १४॥"
  },
  {
    "text": "महिषाख्यो महावीरः सेनानीश्चिक्षुरस्तथा ।\nउग्रास्यश्चोग्रवीर्यश्च दुद्रुवुर्युद्धकामुकाः ॥ १५॥"
  },
  {
    "text": "असिलोमात्रिनेत्रश्च बाष्कलोऽन्धक एव च ।\nएते चान्ये च बहवो युद्धकामा विनिर्ययुः ॥ १६॥"
  },
  {
    "text": "सन्नद्धा धृतचापास्ते रथारूढा मदोद्धताः ।\nपरिवव्रुः सुरान्सर्वान्वृका इव सुवत्सकान् ॥ १७॥"
  },
  {
    "text": "बाणवृष्टिं ततश्चक्रुर्दानवा मदगर्विताः ।\nसुराश्चापि तथा चक्रुः परस्परजिघांसवः ॥ १८॥"
  },
  {
    "text": "अन्धको हरिमासाद्य पञ्चबाणाञ्छिलाशितान् ।\nमुमोच विषसन्दिग्धान्कर्णाकृष्टान्महाबलान् ॥ १९॥"
  },
  {
    "text": "वासुदेवोऽप्यसम्प्राप्तान्विशिखानाशुगैस्तदा ।\nचिच्छेद तान्पुनः पञ्च मुमोच रिपुनाशनः ॥ २०॥"
  },
  {
    "text": "तयोः परस्परं युद्धं बभूव हरिदैत्ययोः ।\nबाणासिचक्रमुसलैर्गदाशक्तिपरश्वधैः ॥ २१॥"
  },
  {
    "text": "महेशान्धकयोर्युद्धं तुमुलं लोमहर्षणम् ।\nपञ्चाशद्दिनपर्यन्तं बभूव च परस्परम् ॥ २२॥"
  },
  {
    "text": "इन्द्रबाष्कलयोस्तद्वन्महिषासुररुद्रयोः ।\nयमत्रिनेत्रयोस्तद्वन्महाहनुधनेशयोः ॥ २३॥"
  },
  {
    "text": "असिलोमवरुणयोर्युद्धं परमदारुणम् ।\nगरुडं गदया दैत्यो जघान हरिवाहनम् ॥ २४॥"
  },
  {
    "text": "स गदापातखिन्नाङ्गो निःश्वसन्नवतिष्ठत ।\nशौरिस्तं दक्षिणेनाशु हस्तेन परिसान्त्वयन् ॥ २५॥"
  },
  {
    "text": "स्थिरं चकार देवेशो वैनतेयं महाबलम् ।\nसमाकृष्य धनुः शार्ङ्गं मुमोच विशिखान्बहून् ॥ २६॥"
  },
  {
    "text": "अन्धकोपरि कोपेन हन्तुकामो जनार्दनः ।\nदानवोऽपि च तान्वाणांश्चिच्छेद स्वशरैः शितैः ॥ २७॥"
  },
  {
    "text": "पञ्चाशद्भिर्हरिं कोपाज्जघान च शिलाशितैः ।\nवासुदेवोऽपि तांस्तूर्णं वञ्चयित्वा शरोत्तमान् ॥ २८॥"
  },
  {
    "text": "चक्रं मुमोच वेगेन सहस्रारं सुदर्शनम् ।\nत्यक्तं सुदर्शनं दूरात्स्वचक्रेण न्यवारयत् ॥ २९॥"
  },
  {
    "text": "ननाद च महाराज देवान्सम्मोहयन्निव ।\nदृष्ट्वा तु विफलं जातं चक्रं देवस्य शार्ङ्गिणः ॥ ३०॥"
  },
  {
    "text": "जग्मुः शोकं सुराः सर्वे जहर्षुर्दानवास्तथा ।\nवासुदेवोऽपि तरसा दृष्ट्वा देवाञ्छुचावृतान् ॥ ३१॥"
  },
  {
    "text": "गदां कौमोदकीं धृत्वा दानवं समुपाद्रवत् ।\nतं जघानातिवेगेन मूर्ध्नि मायाविनं हरिः ॥ ३२॥"
  },
  {
    "text": "स गदाभिहतो भूमौ निपपातातिमूर्च्छितः ।\nतं तथा पतितं वीक्ष्य हयारिरतिकोपनः ॥ ३३॥"
  },
  {
    "text": "आजगाम रमानाथं त्रासयन्नतिगर्जितैः ।\nवासुदेवोऽपि तं दृष्ट्वा समायान्तं क्रुधान्वितम् ॥ ३४॥"
  },
  {
    "text": "चापज्यानिनदं चोग्रं चकार नन्दयन्सुरान् ।\nशरवृष्टिं चकाराशु भगवान्महिषोपरि ॥ ३५॥"
  },
  {
    "text": "सोऽपि चिच्छेद बाणौघैस्ताञ्छरान्गगनेरितान् ।\nतयोर्युद्धमभूद्राजन् परस्परभयावहम् ॥ ३६॥"
  },
  {
    "text": "गदया ताडयामास केशवो मस्तकोपरि ।\nस गदाभिहतो मूर्ध्नि पपातोर्व्यां सुमूर्च्छितः ॥ ३७॥"
  },
  {
    "text": "हाहाकारो महानासीत्सैन्ये तस्य सुदारुणः ।\nस विहाय व्यथां दैत्यो मुहूर्तादुत्थितः पुनः ॥ ३८॥"
  },
  {
    "text": "गृहीत्वा परिघं शीर्षे जघान मधुसूदनम् ।\nपरिघेणाहतस्तेन मूर्च्छामाप जनार्दनः ॥ ३९॥"
  },
  {
    "text": "मूर्च्छितं तमुवाहाशु जगाम गरुडो रणात् ।\nपरावृत्ते जगन्नाथे देवा इन्द्रपुरोगमाः ॥ ४०॥"
  },
  {
    "text": "भयं प्रापुः सुदुःखार्ताश्चुक्रुशुश्च रणाजिरे ।\nक्रन्दमानान्सुरान्वीक्ष्य शङ्करः शूलभृत्तदा ॥ ४१॥"
  },
  {
    "text": "महिषं तरसाभ्येत्य प्राहरद्रोषसंयुतः ।\nसोऽपि शक्तिं मुमोचाथ शङ्करस्योरसि स्फुटम् ॥ ४२॥"
  },
  {
    "text": "जगर्ज स च दुष्टात्मा वञ्चयित्वा त्रिशूलकम् ।\nशङ्करोऽपि तदा पीडां न प्रापोरसि ताडितः ॥ ४३॥"
  },
  {
    "text": "तं जघान त्रिशूलेन कोपादरुणलोचनः ।\nसंलग्नं शङ्करं दृष्ट्वा महिषेण दुरात्मना ॥ ४४॥"
  },
  {
    "text": "आजगाम हरिस्तावत्त्यक्त्वा मूर्च्छां प्रहारजाम् ।\nमहिषस्तु तदा वीक्ष्य सम्प्राप्तौ हरिशङ्करौ ॥ ४५॥"
  },
  {
    "text": "युद्धकामौ महावीर्यो चक्रशूलधरौ वरौ ।\nकोपयुक्तो बभूवासौ दृष्ट्वा तौ समुपागतौ ॥ ४६॥"
  },
  {
    "text": "जगाम सम्मुखस्तावत्सङ्ग्रामार्थं महाभुजः ।\nमाहिषं वपुरास्थाय धुन्वन्पुच्छं समुत्कटम् ॥ ४७॥"
  },
  {
    "text": "चकार भैरवं नादं त्रासयन्नमरानपि ।\nधुन्वञ्छृङ्गे महाकायो दारुणो जलदो यथा ॥ ४८॥"
  },
  {
    "text": "श‍ृङ्गाभ्यां पर्वताज्छृङ्गांश्चिक्षेप भृशमुत्कटान् ।\nदृष्ट्वा तौ तु महावीर्यौ दानवं देवसत्तमौ ॥ ४९॥"
  },
  {
    "text": "चक्रतुर्बाणवृष्टिं च दानवोपरि दारुणाम् ।\nकुर्वाणौ बाणवृष्टिं तौ दृष्ट्वा हरिहरौ हरिः ॥ ५०॥"
  },
  {
    "text": "चिक्षेप गिरिश‍ृङ्गं तु पुच्छेनावृत्य दारुणम् ।\nआपतन्तं गिरिं वीक्ष्य भगवान्सात्वतां पतिः ॥ ५१॥"
  },
  {
    "text": "विशिखैः शतधा चक्रे चक्रेणाशु जघान तम् ।\nहरिचक्राहतः सङ्ख्ये मूर्च्छामाप स दैत्यराट् ॥ ५२॥"
  },
  {
    "text": "उत्तस्थौ च क्षणान्नूनं मानुषं वपुरास्थितः ।\nगदापाणिर्महाघोरो दानवः पर्वतोपमः ॥ ५३॥"
  },
  {
    "text": "मेघनादं ननादोच्चैर्भीषयन्नमरानपि ।\nतच्छ्रुत्वा भगवान्विष्णुः पाञ्चजन्यं समुज्ज्वलम् ॥ ५४॥"
  },
  {
    "text": "पूरयामास तरसा शब्दं कर्तुं खरस्वरम् ।\nतेन शब्देन शङ्खस्य भयत्रस्ताश्च दानवाः ।\nबभूवुर्मुदिता देवा ऋषयश्च तपोधनाः ॥ ५५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nपञ्चमस्कन्धे महिषासुरस्येन्द्रादिदेवैः सह युद्धवर्णनं नाम षष्ठोऽध्यायः ॥ ५.६॥"
  },
  {
    "text": "५.७ सप्तमोऽध्यायः । शङ्करशरणगमनवर्णनम् ।"
  },
  {
    "text": "व्यास उवाच ।\nअसुरान्महिषो दृष्ट्वा विषण्णमनसस्तदा ।\nत्यक्त्वा तन्माहिषं रूपं बभूव मृगराडसौ ॥ १॥"
  },
  {
    "text": "कृत्वा नादं महाघोरं विस्तार्य च महासटाम् ।\nपपात सुरसेनायां त्रासयन्नखदर्शनैः ॥ २॥"
  },
  {
    "text": "गरुडञ्च नखाघातैः कृत्वा रुधिरविप्लुतम् ।\nजघान च भुजे विष्णुं नखाघातेन केसरी ॥ ३॥"
  },
  {
    "text": "वासुदेवोऽपि तं दृष्ट्वा चक्रमुद्यम्य वेगवान् ।\nहन्तुकामो हरिः काममवापाशु क्रुधान्वितः ॥ ४॥"
  },
  {
    "text": "यावद्धयरिपुं वेगाच्चक्रेणाभिजघान तम् ।\nतावत्सोऽतिबलः श‍ृङ्गी श‍ृङ्गाभ्यां न्यहनद्धरिम् ॥ ५॥"
  },
  {
    "text": "वासुदेवो विषाणाभ्यां ताडितोरसि विह्वलः ।\nपलायनपरो वेगाज्जगाम भुवनं निजम् ॥ ६॥"
  },
  {
    "text": "गतं दृष्ट्वा हरिं कामं शङ्करोऽपि भयान्वितः ।\nअवध्यं तं परं मत्वा ययौ कैलासपर्वतम् ॥ ७॥"
  },
  {
    "text": "ब्रह्मापि च निजं धाम त्वरितः प्रययौ भयात् ।\nमघवा वज्रमालम्ब्य तस्थावाजौ महाबलः ॥ ८॥"
  },
  {
    "text": "वरुणः शक्तिमालम्ब्य धैर्यमालम्ब्य संस्थितः ।\nयमोऽपि दण्डमादाय यत्तः समरतत्परः ॥ ९॥"
  },
  {
    "text": "ततो यक्षाधिपः कामं बभूव रणतत्परः ।\nपावकः शक्तिमादाय तत्राभूद्युद्धमानसः ॥ १०॥"
  },
  {
    "text": "नक्षत्राधिपतिः सूर्यः समवेतौ स्थितावुभौ ।\nवीक्ष्य तं दानवश्रेष्ठं युद्धाय कृतनिश्चयौ ॥ ११॥"
  },
  {
    "text": "एतस्मिन्नन्तरे क्रुद्धं दैत्यसैन्यं समभ्यगात् ।\nविसृजन्बाणजालानि क्रूराहिसदृशानि च ॥ १२॥"
  },
  {
    "text": "कृत्वा हि माहिषं रूपं भूपतिः संस्थितस्तदा ।\nदेवदानवयोधानां निनादस्तुमुलोऽभवत् ॥ १३॥"
  },
  {
    "text": "ज्याघातश्च तलाघातो मेघनादसमोऽभवत् ।\nसङ्ग्रामे सुमहाघोरे देवदानवसेनयोः ॥ १४॥"
  },
  {
    "text": "श‍ृङ्गाभ्यां पार्वताञ्छृङ्गांश्चिक्षेप च महाबलः ।\nजघान सुरसङ्घांश्च दानवो मदगर्वितः ॥ १५॥"
  },
  {
    "text": "खुराघातैस्तथा देवान्पुच्छस्य भ्रमणेन च ।\nस जघान रुषाविष्टो महिषः परमाद्भुतः ॥ १६॥"
  },
  {
    "text": "ततो देवाः सगन्धर्वा भयमाजग्मुरुद्यताः ।\nमघवा महिषं दृष्ट्वा पलायनपरोऽभवत् ॥ १७॥"
  },
  {
    "text": "सङ्गरं सम्परित्यज्य गते शक्रे शचीपतौ ।\nयमो धनाधिपः पाशी जग्मुः सर्वे भयातुराः ॥ १८॥"
  },
  {
    "text": "महिषोऽपि जयं मत्वा जगाम स्वगृहं ततः ।\nऐरावतं गजं प्राप्य त्यक्तमिन्द्रेण गच्छता ॥ १९॥"
  },
  {
    "text": "तथोच्चैःश्रवसं भानोः कामधेनुं पयस्विनीम् ।\nस्वसैन्यसंवृतस्तूर्णं स्वर्गं गन्तुं मनो दधे ॥ २०॥"
  },
  {
    "text": "तरसा देवसदनं गत्वा स महिषासुरः ।\nजग्राह सुरराज्यं वै त्यक्तं देवैर्भयातुरैः ॥ २१॥"
  },
  {
    "text": "इन्द्रासने तथा रम्ये दानवः समुपाविशत् ।\nदानवान्स्थापयामास देवानां स्थानकेषु सः ॥ २२॥"
  },
  {
    "text": "एवं वर्षशतं पूर्णं कृत्वा युद्धं सुदारुणम् ।\nअवापैन्द्रपदं कामं दानवो मदगर्वितः ॥ २३॥"
  },
  {
    "text": "निर्जरा निर्गता नाकात्तेन सर्वेऽतिपीडिताः ।\nएवं बहूनि वर्षाणि बभ्रमुर्गिरिगह्वरे ॥ २४॥"
  },
  {
    "text": "श्रान्ताः सर्वे तदा राजन् ब्रह्माणं शरणं ययुः ।\nप्रजापतिं जगन्नाथं रजोरूपं चतुर्मुखम् ॥ २५॥"
  },
  {
    "text": "पद्मासनं वेदगर्भं सेवितं मुनिभिः स्वजैः ।\nमरीचिप्रमुखैः शान्तैर्वेदवेदाङ्गपारगैः ॥ २६॥"
  },
  {
    "text": "किन्नरैः सिद्धगन्धर्वैश्चारणोरगपन्नगैः ।\nतुष्टुवुर्भयभीतास्ते देवदेवं जगद्गुरुम् ॥ २७॥"
  },
  {
    "text": "देवा ऊचुः ।\nधातः किमेतदखिलार्तिहराम्बुजन्म\nजन्माभिवीक्ष्य न दयां कुरुषे सुरान् यत् ।\nसम्पीडितान् रणजितानसुराधिपेन\nस्थानच्युतान् गिरिगुहाकृतसन्निवासान् ॥ २८॥"
  },
  {
    "text": "पुत्रान्पिता किमपराधशतैः समेता-\nन्सन्त्यज्य लोभरहितः कुरुतेऽतिदुःस्थान् ।\nयस्त्वं सुरांस्तव पदाम्बुजभक्तियुक्ता-\nन्दैत्यार्दितांश्च कृपणान् यदुपेक्षसेऽद्य ॥ २९॥"
  },
  {
    "text": "अमरभुवनराज्यं तेन भुक्तं नितान्तं\nमखहविरपि योग्यं ब्राह्मणैराददाति ।\nसुरतरुवरपुष्पं सेवतेऽसौ दुरात्मा\nजलनिधिनिधिभूतां गामसौ सेवते ताम् ॥ ३०॥"
  },
  {
    "text": "किं वा गृणीमः सुरकार्यमद्भुतं\nजानासि देवेश सुरारिचेष्टितम् ।\nज्ञानेन सर्वं त्वमशेषकार्यवि-\nत्तस्मात्प्रभो ते प्रणताः स्म पादयोः ॥ ३१॥"
  },
  {
    "text": "यत्रापि कुत्रापि गतान्सुरानसौ\nनानाचरित्रः खलु पापमानसः ।\nपीडां करोत्येव स दुष्टचेष्टित-\nस्त्रातासि देवेश विधेहि शं विभो ॥ ३२॥"
  },
  {
    "text": "नो चेद्वयं दावमहाग्निपीडिताः\nकं शान्तिकर्तारमनन्ततेजसम् ।\nयामः प्रजेशं शरणं सुरेष्टं\nधातारमाद्यं परिमुच्य कं शिवम् ॥ ३३॥"
  },
  {
    "text": "व्यास उवाच ।\nइति स्तुत्वा सुराः सर्वे प्रणेमुस्तं प्रजापतिम् ।\nबद्धाञ्जलिपुटाः सर्वे विषण्णवदना भृशम् ॥ ३४॥"
  },
  {
    "text": "तांस्तथा पीडितान्दृष्ट्वा तदा लोकपितामहः ।\nउवाच श्लक्ष्णया वाचा सुखं सञ्जनयन्निव ॥ ३५॥"
  },
  {
    "text": "ब्रह्मोवाच ।\nकिं करोमि सुराः कामं दानवो वरदर्पितः ।\nस्त्रीवध्योऽसौ न पुंवध्यो विधेयं तत्र किं पुनः ॥ ३६॥"
  },
  {
    "text": "व्रजामोऽद्य सुराः सर्वे कैलासं पर्वतोत्तमम् ।\nशङ्करं पुरतः कृत्वा सर्वकार्यविशारदम् ॥ ३७॥"
  },
  {
    "text": "ततो व्रजाम वैकुण्ठं यत्र देवो जनार्दनः ।\nमिलित्वा देवकार्यञ्च विमृशामो विशेषतः ॥ ३८॥"
  },
  {
    "text": "इत्युक्त्वा हंसमारुह्य ब्रह्मा कार्यसमुच्चये ।\nदेवांश्च पृष्ठतः कृत्वा कैलासाभिमुखो ययौ ॥ ३९॥"
  },
  {
    "text": "तावच्छिवोऽपि तरसा ज्ञात्वा ध्यानेन पद्मजम् ।\nआगच्छन्तं सुरैः सार्धं निर्गतः स्वगृहाद्बहिः ॥ ४०॥"
  },
  {
    "text": "दृष्ट्वा परस्परं तौ तु कृताभिवादनौ भृशम् ।\nप्रणतौ च सुरैः सर्वैः सन्तुष्टौ सम्बभूवतुः ॥ ४१॥"
  },
  {
    "text": "आसनानि पृथग्दत्त्वा देवेभ्यो गिरिजापतिः ।\nउपविष्टेषु तेष्वेव निषसादासने स्वके ॥ ४२॥"
  },
  {
    "text": "कृत्वा तु कुशलप्रश्नं ब्रह्माणं वृषभध्वजः ।\nपप्रच्छ कारणं देवान्कैलासागमने विभुः ॥ ४३॥"
  },
  {
    "text": "शिव उवाच ।\nकिमत्रागमनं ब्रह्मन् कृतं देवैः सवासवैः ।\nभवता च महाभाग ब्रूहि तत्कारणं किल ॥ ४४॥"
  },
  {
    "text": "ब्रह्मोवाच ।\nमहिषेण सुरेशान पीडिताः स्वर्निवासिनः ।\nभ्रमन्ति गिरिदुर्गेषु भयत्रस्ताः सवासवाः ॥ ४५॥"
  },
  {
    "text": "यज्ञभुग्महिषो जातस्तथान्ये सुरशत्रवः ।\nपीडिता लोकपालाश्च त्वामद्य शरणं गताः ॥ ४६॥"
  },
  {
    "text": "मया ते भवनं शम्भो प्रापिताः कार्यगौरवात् ।\nयद्युक्तं तद्विधत्स्वाद्य सुरकार्यं सुरेश्वर ॥ ४७॥"
  },
  {
    "text": "त्वयि भारोऽस्ति सर्वेषां देवानां भूतभावन ।\nव्यास उवाच ।\nइति तद्वचनं श्रुत्वा शङ्करः प्रहसन्निव ॥ ४८॥"
  },
  {
    "text": "वचनं श्लक्ष्णया वाचा प्रोवाच पद्मजं प्रति ।\nशिव उवाच ।\nभवतैव कृतं कार्यं वरदानात्पुरा विभो ॥ ४९॥"
  },
  {
    "text": "अनर्थदञ्च देवानां किं कर्तव्यमतः परम् ।\nईदृशो बलवाञ्छूरः सर्वदेवभयप्रदः ॥ ५०॥"
  },
  {
    "text": "का समर्था वरा नारी तं हन्तुं मददर्पितम् ।\nन मे भार्या न ते भार्या सङ्ग्रामं गन्तुमर्हति ॥ ५१॥"
  },
  {
    "text": "गत्वैव ते महाभागे युयुधाते कथं पुनः ।\nइन्द्राणी च महाभागा न युद्धकुशलास्ति हि ॥ ५२॥"
  },
  {
    "text": "कान्या हन्तुं समर्थास्ति तं पापं मददर्पितम् ।\nममेदं मतमद्यैव गत्वा देवं जनार्दनम् ॥ ५३॥"
  },
  {
    "text": "स्तुत्वा तं देवकार्याय प्रेरयामः सुसत्वरम् ।\nसोऽतिबुद्धिमतां श्रेष्ठो विष्णुः सर्वार्थसाधने ॥ ५४॥"
  },
  {
    "text": "मिलित्वा वासुदेवं वै कर्तव्यं कार्यचिन्तनम् ।\nप्रपञ्चेन च बुद्ध्या स संविधास्यति साधनम् ॥ ५५॥"
  },
  {
    "text": "व्यास उवाच ।\nइति रुद्रवचः श्रुत्वा ब्रह्माद्याः सुरसत्तमाः ।\nउत्थितास्ते तथेत्युक्त्वा शिवेन सह सत्वराः ॥ ५६॥"
  },
  {
    "text": "स्वकीयैर्वाहनैः सर्वे ययुविष्णपुरं प्रति ।\nमुदिताः शकुनान्दृष्ट्वा कार्यसिद्धिकराञ्छुभान् ॥ ५७॥"
  },
  {
    "text": "ववुर्वाताः शुभाः शान्ताः सुगन्धाः शुभशंसिनः ।\nपक्षिणश्च शिवा वाचस्तत्रोचुः पथि सर्वशः ॥ ५८॥"
  },
  {
    "text": "निर्मलं चाभवद्व्योम दिशश्च विमलास्तथा ।\nगमने तत्र देवानां सर्वं शुभमिवाभवत् ॥ ५९॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां पञ्चमस्कन्धे\nपराजितदेवतानां शङ्करशरणगमनवर्णनं नाम सप्तमोऽध्यायः ॥ ५.७॥"
  },
  {
    "text": "५.८ अष्टमोऽध्यायः । देव्याः स्वरूपोद्भववर्णनम् ।"
  },
  {
    "text": "व्यास उवाच ।\nतरसा तेऽथ सम्प्राप्य वैकुण्ठं विष्णुवल्लभम् ।\nददृशुः सर्वशोभाढ्यं दिव्यसद्मविराजितम् ॥ १॥"
  },
  {
    "text": "सरोवापीसरिद्भिश्च संयुतं सुखदं शुभम् ।\nहंससारसचक्राह्वैः कूजद्भिश्च विराजितम् ॥ २॥"
  },
  {
    "text": "चम्पकाशोककह्लारमन्दारबकुलावृतैः ।\nमल्लिकातिलकाम्रातयुतैः कुरबकादिभिः ॥ ३॥"
  },
  {
    "text": "कोकिलारावसन्नादैः शिखण्डैर्नृत्यरञ्जितैः ।\nभ्रमरारावरम्यैश्च दिव्यैरुपवनैर्युतम् ॥ ४॥"
  },
  {
    "text": "सुनन्दनन्दनाद्यैश्च पार्षदैर्भक्तितत्परैः ।\nसंस्तुवद्भिर्युतं भक्तैरनन्यभववृत्तिभिः ॥ ५॥"
  },
  {
    "text": "प्रासादै रत्नखचितैः काञ्चनैश्चित्रमण्डितैः ।\nअभ्रंलिहैर्विराजद्भिः संयुतं शुभसद्मकैः ॥ ६॥"
  },
  {
    "text": "गायद्भिर्देवगन्धर्वैर्नृत्यद्भिरप्सरोगणैः ।\nरञ्जितं किन्नरैः शश्वद्रक्तकण्ठेर्मनोहरैः ॥ ७॥"
  },
  {
    "text": "मुनिभिश्च तथा शान्तैर्वेदपाठकृतादरैः ।\nस्तुवद्भिः श्रुतिसूक्तैश्च मण्डितं सदनं हरेः ॥ ८॥"
  },
  {
    "text": "ते च विष्णुगृहं प्राप्य द्वारपालौ शुभाकृती ।\nवीक्ष्योचुर्जयविजयौ हेमयष्टिधरौ स्थितौ ॥ ९॥"
  },
  {
    "text": "गत्वैकोऽप्युभयोर्मध्ये निवेदयतु सङ्गतान् ।\nद्वारस्थान् ब्रह्मरुद्रादीन्विष्णुदर्शनलालसान् ॥ १०॥"
  },
  {
    "text": "व्यास उवाच ।\nविजयस्तद्वचः श्रुत्वा गत्वाथ विष्णुसन्निधौ ।\nसर्वान्समागतान्देवान्प्रणम्योवाच सत्वरः ॥ ११॥"
  },
  {
    "text": "विजय उवाच ।\nदेवदेव महाराज रमाकान्त सुरारिहन् ।\nसमागताः सुराः सर्वे द्वारि तिष्ठन्ति वै विभो ॥ १२॥"
  },
  {
    "text": "ब्रह्मा रुद्रस्तथेन्द्रश्च वरुणः पावको यमः ।\nस्तुवन्ति वेदवाक्यैस्त्वाममरा दर्शनार्थिनः ॥ १३॥"
  },
  {
    "text": "व्यास उवाच ।\nतच्छ्रुत्वा वचनं विष्णर्विजयस्य रमापतिः ।\nनिर्जगाम गृहात्तूर्णं सुरान्समधिकोत्सवः ॥ १४॥"
  },
  {
    "text": "गत्वा वीक्ष्य हरिर्देवान्द्वारस्थाञ्छ्रमकर्शितान् ।\nप्रीतिप्रवणया दृष्ट्या प्रीणयामास दुःखितान् ॥ १५॥"
  },
  {
    "text": "प्रणेमुस्ते सुराः सर्वे देवदेवं जनार्दनम् ।\nतुष्टुवुश्च सुरारिघ्नं वाग्भिर्वेदविनिश्चितम् ॥ १६॥"
  },
  {
    "text": "देवा ऊचुः ।\nदेवदेव जगन्नाथ सृष्टिस्थित्यन्तकारक ।\nदयासिन्धो महाराज त्राहि नः शरणागतान् ॥ १७॥"
  },
  {
    "text": "विष्णुरुवाच ।\nविशन्तु निर्जराः सर्वे कुशलं कथयन्तु वः ।\nआसनेषु किमर्थं वै मिलिताः समुपागताः ॥ १८॥"
  },
  {
    "text": "चिन्तातुराः कथं जाता विषण्णा दीनमानसाः ।\nब्रह्मरुद्रेण सहिताः कार्यं प्रब्रूत सत्वरम् ॥ १९॥"
  },
  {
    "text": "देवा ऊचुः ।\nमहिषेण महाराज पीडिताः पापकर्मणा ।\nअसाध्येनातिदुष्टेन वरदृप्तेन पापिना ॥ २०॥"
  },
  {
    "text": "यज्ञभागानसौ भुङ्क्ते ब्राह्मणैः प्रतिपादितान् ।\nअमरा गिरिदुर्गेषु भ्रमन्ति च भयातुराः ॥ २१॥"
  },
  {
    "text": "वरदानेन धातुः स दुर्जयो मधुसूदन ।\nतस्मात्त्वां शरणं प्राप्ता ज्ञात्वा तत्कार्यगौरवम् ॥ २२॥"
  },
  {
    "text": "समर्थोऽसि समुद्धर्तुं दैत्यमायाविशारद ।\nकुरु कृष्ण वधोपायं तस्य दानवमर्दन ॥ २३॥"
  },
  {
    "text": "धात्रा तस्मै वरो दत्तो ह्यवध्योऽसि नरैः किल ।\nका स्त्री त्वेवंविधा बाला या हन्यात्तं शठं रणे ॥ २४॥"
  },
  {
    "text": "उमा मा वा शची विद्या का समर्थास्य घातने ।\nमहिषस्यातिदुष्टस्य वरदानबलादपि ॥ २५॥"
  },
  {
    "text": "विचिन्त्य बुद्ध्या यत्सर्वं मरणस्यास्य कारणम् ।\nकुरु कार्यं च देवानां भक्तवत्सल भूधर ॥ २६॥"
  },
  {
    "text": "व्यास उवाच ।\nश्रुत्वा तद्वचनं विष्णुस्तानुवाच हसन्निव ।\nयुद्धं कृतं पुरास्माभिस्तथापि न मृतो ह्यसौ ॥ २७॥"
  },
  {
    "text": "अद्य सर्वसुराणां वै तेजोभी रूपसम्पदा ।\nउत्पन्ना चेद्वरारोहा सा हन्यात्तं रणे बलात् ॥ २८॥"
  },
  {
    "text": "हयारिं वरदृप्तञ्च मायाशतविशारदम् ।\nहन्तुं योग्या भवेन्नारी शक्त्यंशैर्निर्मिता हि नः ॥ २९॥"
  },
  {
    "text": "प्रार्थयन्तु च तेजोंऽशान्स्त्रियोऽस्माकं तथा पुनः ।\nउत्पन्नैस्तैश्च तेजोंऽशैस्तेजोराशिर्भवेद्यथा ॥ ३०॥"
  },
  {
    "text": "आयुधानि वयं दद्मः सर्वे रुद्रपुरोगमाः ।\nतस्यै सर्वाणि दिव्यानि त्रिशूलादीनि यानि च ॥ ३१॥"
  },
  {
    "text": "सर्वायुधधरा नारी सर्वतेजःसमन्विता ।\nहनिष्यति दुरात्मानं तं पापं मदगर्वितम् ॥ ३२॥"
  },
  {
    "text": "व्यास उवाच ।\nइत्युक्तवति देवेशे ब्रह्मणो वदनात्ततः ।\nस्वयमेवोद्बभौ तेजोराशिश्चातीव दुःसहः ॥ ३३॥"
  },
  {
    "text": "रक्तवर्णं शुभाकारं पद्मरागमणिप्रभम् ।\nकिञ्चिच्छीतं तथा चोष्णं मरीचिजालमण्डितम् ॥ ३४॥"
  },
  {
    "text": "निःसृतं हरिणा दृष्टं हरेण च महात्मना ।\nविस्मितौ तौ महाराज बभूवतुरुरुक्रमौ ॥ ३५॥"
  },
  {
    "text": "शङ्करस्य शरीरात्तु निःसृतं महदद्भुतम् ।\nरौप्यवर्णमभूत्तीव्रं दुर्दर्शं दारुणं महत् ॥ ३६॥"
  },
  {
    "text": "भयङ्करञ्च दैत्यानां देवानां विस्मयप्रदम् ।\nघोररूपं गिरिप्रख्यं तमोगुणमिवापरम् ॥ ३७॥"
  },
  {
    "text": "ततो विष्णुशरीरात्तु तेजोराशिमिवापरम् ।\nनीलं सत्त्वगुणोपेतं प्रादुरास महाद्युति ॥ ३८॥"
  },
  {
    "text": "ततश्चेन्द्रशरीरात्तु चित्ररूपं दुरासदम् ।\nआविरासीत्सुसंवृत्तं तेजः सर्वगुणात्मकम् ॥ ३९॥"
  },
  {
    "text": "कुबेरयमवह्नीनां शरीरेभ्यः समन्ततः ।\nनिश्चक्राम महत्तेजो वरुणस्य तथैव च ॥ ४०॥"
  },
  {
    "text": "अन्येषां चैव देवानां शरीरेभ्योऽतिभास्वरम् ।\nनिर्गतं तन्महातेजोराशिरासीन्महोज्ज्वलः ॥ ४१॥"
  },
  {
    "text": "तं दृष्ट्वा विस्मिताः सर्वे देवा विष्णुपुरोगमाः ।\nतेजोराशिं महादिव्यं हिमाचलमिवापरम् ॥ ४२॥"
  },
  {
    "text": "पश्यतां तत्र देवानां तेजःपुञ्जसमुद्भवा ।\nबभूवातिवरा नारी सुन्दरी विस्मयप्रदा ॥ ४३॥"
  },
  {
    "text": "त्रिगुणा सा महालक्ष्मीः सर्वदेवशरीरजा ।\nअष्टादशभुजा रम्या त्रिवर्णा विश्वमोहिनी ॥ ४४॥"
  },
  {
    "text": "श्वेतानना कृष्णनेत्रा संरक्ताधरपल्लवा ।\nताम्रपाणितला कान्ता दिव्यभूषणभूषिता ॥ ४५॥"
  },
  {
    "text": "अष्टादशभुजा देवी सहस्रभुजमण्डिता ।\nसम्भूतासुरनाशाय तेजोराशिसमुद्भवा ॥ ४६॥"
  },
  {
    "text": "जनमेजय उवाच ।\nकृष्ण देव महाभाग सर्वज्ञ मुनिसत्तम ।\nविस्तरं ब्रूहि तस्यास्त्वं शरीरस्य समुद्भवम् ॥ ४७॥"
  },
  {
    "text": "एकीभूतं च सर्वेषां तेजः किं वा पृथक् स्थितम् ।\nअङ्गानि चैव तस्यास्तु सर्वतेजोमयानि वा ॥ ४८॥"
  },
  {
    "text": "भिन्नभागविभागेन जातान्यङ्गानि यानि तु ।\nमुखनासाक्षिभेदेन सर्वत्रैकभवानि च ॥ ४९॥"
  },
  {
    "text": "ब्रूहि तद्विस्तरं व्यास शरीराङ्गसमुद्भवम् ।\nबभूव यस्य देवस्य तेजसोऽङ्गं यदद्भुतम् ॥ ५०॥"
  },
  {
    "text": "आयुधाभरणादीनि दत्तानि यैर्यथा यथा ।\nतत्सर्वं श्रोतुकामोऽस्मि त्वन्मुखाम्बुजनिर्गतम् ॥ ५१॥"
  },
  {
    "text": "न हि तृप्याम्यहं ब्रह्मन् सुधामयरसं पिबन् ।\nचरितञ्च महालक्ष्यास्त्वन्मुखाम्भोजनिःसृतम् ॥ ५२॥"
  },
  {
    "text": "सूत उवाच ।\nइति तस्य वचः श्रुत्वा राज्ञः सत्यवतीसुतः ।\nउवाच मधुरं वाक्यं प्रीणयन्निव भूपतिम् ॥ ५३॥"
  },
  {
    "text": "व्यास उवाच ।\nश‍ृणु राजन्महाभाग विस्तरेण ब्रवीमि ते ।\nयथामति कुरुश्रेष्ठ तस्या देहसमुद्भवम् ॥ ५४॥"
  },
  {
    "text": "न ब्रह्मा न हरिः साक्षान्न रुद्रो न च वासवः ।\nयाथातथ्येन तद्रूपं वक्तुमीशः कदाचन ॥ ५५॥"
  },
  {
    "text": "कथं जानाम्यहं देव्या यद्रूपं यादृशं यतः ।\nवाचारम्भणमात्रं तदुत्पन्नेति ब्रवीमि यत् ॥ ५६॥"
  },
  {
    "text": "सा नित्या सर्वदैवास्ते देवकार्यार्थसिद्धये ।\nनानारूपा त्वेकरूपा जायते कार्यगौरवात् ॥ ५७॥"
  },
  {
    "text": "यथा नटो रङ्गगतो नानारूपो भवत्यसौ ।\nएकरूपस्वभावोऽपि लोकरञ्जनहेतवे ॥ ५८॥"
  },
  {
    "text": "तथैषा देवकार्यार्थमरूपापि स्वलीलया ।\nकरोति बहुरूपाणि निर्गुणा सगुणानि च ॥ ५९॥"
  },
  {
    "text": "कार्यकर्मानुसारेण नामानि प्रभवन्ति हि ।\nधात्वर्थगुणयुक्तानि गौणानि सुबहून्यपि ॥ ६०॥"
  },
  {
    "text": "तद्वै बुद्ध्यनुसारेण प्रब्रवीमि नराधिप ।\nयथा तेजःसमुद्भूतं रूपं तस्या मनोहरम् ॥ ६१॥"
  },
  {
    "text": "शङ्करस्य च यत्तेजस्तेन तन्मुखपङ्कजम् ।\nश्वेतवर्णं शुभाकारमजायत महत्तरम् ॥ ६२॥"
  },
  {
    "text": "केशास्तस्यास्तथा स्निग्धा याम्येन तेजसाभवन् ।\nवक्राग्राश्चातिदीर्घा वै मेघवर्णा मनोहराः ॥ ६३॥"
  },
  {
    "text": "नयनत्रितयं तस्या जज्ञे पावकतेजसा ।\nकृष्णं रक्तं तथा श्वेतं वर्णत्रयविभूषितम् ॥ ६४॥"
  },
  {
    "text": "वक्रे स्निग्धे कृष्णवर्णे सन्ध्ययोस्तेजसा भ्रुवौ ।\nजाते देव्याः सुतेजस्के कामस्य धनुषीव ते ॥ ६५॥"
  },
  {
    "text": "वायोश्च तेजसा शस्तौ श्रवणौ सम्बभूवतुः ।\nनातिदीर्घो नातिह्रस्वौ दोलाविव मनोभुवः ॥ ६६॥"
  },
  {
    "text": "तिलपुष्पसमाकारा नासिका सुमनोहरा ।\nसञ्जाता स्निग्धवर्णा वै धनदस्य च तेजसा ॥ ६७॥"
  },
  {
    "text": "दन्ताः शिखरिणः श्लक्ष्णाः कुन्दाग्रसदृशाः समाः ।\nसञ्जाताः सुप्रभा राजन् प्राजापत्येन तेजसा ॥ ६८॥"
  },
  {
    "text": "अधरश्चातिरक्तोऽस्याः सञ्जातोऽरुणतेजसा ।\nउत्तरोष्ठस्तथा रम्यः कार्तिकेयस्य तेजसा ॥ ६९॥"
  },
  {
    "text": "अष्टादशभुजाकारा बाहवो विष्णुतेजसा ।\nवसूनां तेजसाङ्गुल्यो रक्तवर्णास्तथाभवन् ॥ ७०॥"
  },
  {
    "text": "सौम्येन तेजसा जातं स्तनयोर्युग्ममुत्तमम् ।\nऐन्द्रेणास्यास्तथा मध्यं जातं त्रिवलिसंयुतम् ॥ ७१॥"
  },
  {
    "text": "जङ्घोरू वरुणस्याथ तेजसा सम्बभूवतुः ।\nनितम्बः स तु सञ्जातो विपुलस्तेजसा भुवः ॥ ७२॥"
  },
  {
    "text": "एवं नारी शुभाकारा सुरूपा सुस्वरा भृशम् ।\nसमुत्पन्ना तथा राजंस्तेजोराशिसमुद्भवा ॥ ७३॥"
  },
  {
    "text": "तां दृष्ट्वा सुष्ठुसर्वाङ्गीं सुदतीं चारुलोचनाम् ।\nमुदं प्रापुः सुराः सर्वे महिषेण प्रपीडिताः ॥ ७४॥"
  },
  {
    "text": "विष्णुस्त्वाह सुरान्सर्वान्भूषणान्यायुधानि च ।\nप्रयच्छन्तु शुभान्यस्यै देवाः सर्वाणि साम्प्रतम् ॥ ७५॥"
  },
  {
    "text": "स्वायुधेभ्यः समुत्पाद्य तेजोयुक्तानि सत्वराः ।\nसमर्पयन्तु सर्वेऽद्य देव्यै नानायुधानि वै ॥ ७६॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nपञ्चमस्कन्धे देव्याः स्वरूपोद्भववर्णनं नामाष्टमोऽध्यायः ॥ ५.८॥"
  },
  {
    "text": "५.९ नवमोऽध्यायः । महिषमन्त्रिणा देवीवार्तावर्णनम् ।"
  },
  {
    "text": "व्यास उवाच ।\nदेवा विष्णुवचः श्रुत्वा सर्वे प्रमुदितास्तदा ।\nददुश्च भूषणान्याशु वस्त्राणि स्वायुधानि च ॥ १॥"
  },
  {
    "text": "क्षीरोदश्चाम्बरे दिव्ये रक्ते सूक्ष्मे तथाजरे ।\nनिर्मलञ्च तथा हारं प्रीतस्तस्मै सुमण्डितम् ॥ २॥"
  },
  {
    "text": "ददौ चूडामणिं दिव्यं सूर्यकोटिसमप्रभम् ।\nकुण्डले च तथा शुभ्रे कटकानि भुजेषु वै ॥ ३॥"
  },
  {
    "text": "केयूरान्कङ्कणान्दिव्यान्नानारत्नविराजितान् ।\nददौ तस्यै विश्वकर्मा प्रसन्नेन्द्रियमानसः ॥ ४॥"
  },
  {
    "text": "नूपुरौ सुस्वरौ कान्तौ निर्मलौ रत्नभूषितौ ।\nददौ सूर्यप्रतीकाशौ त्वष्टा तस्यै सुपादयोः ॥ ५॥"
  },
  {
    "text": "तथा ग्रैवेयकं रम्यं ददौ तस्यै महार्णवः ।\nअङ्गुलीयकरत्नानि तेजोवन्ति च सर्वशः ॥ ६॥"
  },
  {
    "text": "अम्लानपङ्कजां मालां गन्धाढ्यां भ्रमरानुगाम् ।\nतथैव वैजयन्तीञ्च वरुणः सम्प्रयच्छत ॥ ७॥"
  },
  {
    "text": "हिमवानथ सन्तुष्टो रत्नानि विविधानि च ।\nददौ च वाहनं सिंहं कनकाभं मनोहरम् ॥ ८॥"
  },
  {
    "text": "भूषणैर्भूषिता दिव्यैः सा रराज वरा शुभा ।\nसिंहारूढा वरारोहा सर्वलक्षणसंयुता ॥ ९॥"
  },
  {
    "text": "विष्णुश्चक्रात्समुत्पाद्य ददावस्यै रथाङ्गकम् ।\nसहस्रारं सुदीप्तञ्च देवारिशिरसां हरम् ॥ १०॥"
  },
  {
    "text": "स्वत्रिशूलात्समुत्पाद्य शङ्करः शूलमुत्तमम् ।\nददौ देव्यै सुरारीणां कृन्तनं भयनाशनम् ॥ ११॥"
  },
  {
    "text": "वरुणश्च प्रसन्नात्मा ददौ शङ्खं समुज्वलम् ।\nघोषवन्तं स्वशङ्खात्तु समुत्पाद्य सुमङ्गलम् ॥ १२॥"
  },
  {
    "text": "हुताशनस्तथा शक्तिं शतघ्नीं सुमनोजवाम् ।\nप्रायच्छत्तु प्रसन्नात्मा तस्यै दैत्यविनाशिनीम् ॥ १३॥"
  },
  {
    "text": "इषुधिं बाणपूर्णञ्च चापं चाद्भुतदर्शनम् ।\nमारुतो दत्तवांस्तस्यै दुराकर्षं खरस्वरम् ॥ १४॥"
  },
  {
    "text": "स्ववज्राद्वज्रमुत्पाद्य ददाविन्द्रोऽतिदारुणम् ।\nघण्टामैरावतात्तूर्णं सुशब्दां चातिसुन्दराम् ॥ १५॥"
  },
  {
    "text": "ददौ दण्डं यमः कामं कालदण्डसमुद्भवम् ।\nयेनान्तं सर्वभूतानामकरोत्काल आगते ॥ १६॥"
  },
  {
    "text": "ब्रह्मा कमण्डलुं दिव्यं गङ्गावारिप्रपूरितम् ।\nददावस्यै मुदा युक्तो वरुणः पाशमेव च ॥ १७॥"
  },
  {
    "text": "कालः खड्गं तथा चर्म प्रायच्छत्तु नराधिप ।\nपरशुं विश्वकर्मा च तीक्ष्णमस्यै ददावथ ॥ १८॥"
  },
  {
    "text": "धनदस्तु सुरापूर्णं पानपात्रं सुवर्णजम् ।\nपङ्कजं वरुणश्चादाद्देव्यै दिव्यं मनोहरम् ॥ १९॥"
  },
  {
    "text": "गदां कौमोदकीं त्वष्टा घण्टाशतनिनादिनीम् ।\nअदात्तस्यै प्रसन्नात्मा सुरशत्रुविनाशिनीम् ॥ २०॥"
  },
  {
    "text": "अस्त्राण्यनेकरूपाणि तथाभेद्यञ्च दंशनम् ।\nददौ त्वष्टा जगन्मात्रे निजरश्मीन्दिवाकरः ॥ २१॥"
  },
  {
    "text": "सायुधां भूषणैर्युक्तां दृष्ट्वा ते विस्मयं गताः ।\nतुष्टुवुस्तां सुरा देवीं त्रैलोक्यमोहिनीं शिवाम् ॥ २२॥"
  },
  {
    "text": "देवा ऊचुः ।\nनमः शिवायै कल्याण्यै शान्त्यै पुष्ट्यै नमो नमः ।\nभगवत्यै नमो देव्यै रुद्राण्यै सततं नमः ॥ २३॥"
  },
  {
    "text": "कालरात्र्यै तथाम्बायै इन्द्राण्यै ते नमो नमः ।\nसिद्ध्यै बुद्ध्यै तथा वृद्ध्यै वैष्णव्यै ते नमो नमः ॥ २४॥"
  },
  {
    "text": "पृथिव्यां या स्थिता पृथ्व्या न ज्ञाता पृथिवीञ्च या ।\nअन्तःस्थिता यमयति वन्दे तामीश्वरीं पराम् ॥ २५॥"
  },
  {
    "text": "मायायां या स्थिता ज्ञाता मायया न च तामजाम् ।\nअन्तःस्थिता प्रेरयति प्रेरयित्रीं नुमः शिवाम् ॥ २६॥"
  },
  {
    "text": "कल्याणं कुरु भो मातस्त्राहि नः शत्रुतापितान् ।\nजहि पापं हयारिं त्वं तेजसा स्वेन मोहितम् ॥ २७॥"
  },
  {
    "text": "खलं मायाविनं घोरं स्त्रीवध्यं वरदर्पितम् ।\nदुःखदं सर्वदेवानां नानारूपधरं शतम् ॥ २८॥"
  },
  {
    "text": "त्वमेका सर्वदेवानां शरणं भक्तवत्सले ।\nपीडितान्दानवेनाद्य त्राहि देवि नमोऽस्तु ते ॥ २९॥"
  },
  {
    "text": "व्यास उवाच ।\nएवं स्तुता तदा देवी सुरैः सर्वसुखप्रदा ।\nतानुवाच महादेवी स्मितपूर्वं शुभं वचः ॥ ३०॥"
  },
  {
    "text": "देव्युवाच ।\nभयं त्यजन्तु गीर्वाणा महिषान्मन्दचेतसः ।\nहनिष्यामि रणेऽद्यैव वरदृप्तं विमोहितम् ॥ ३१॥"
  },
  {
    "text": "व्यास उवाच ।\nइत्युक्त्वा सा सुरान्देवी जहासातीव सुस्वरम् ।\nचित्रमेतच्च संसारे भ्रममोहयुतं जगत् ॥ ३२॥"
  },
  {
    "text": "ब्रह्मविष्णुमहेशाद्याः सेन्द्राश्चान्ये सुरास्तथा ।\nकम्पयुक्ता भयत्रस्ता वर्तन्ते महिषात्किल ॥ ३३॥"
  },
  {
    "text": "अहो दैवबलं घोरं दुर्जयं सुरसत्तमाः ।\nकालः कर्तास्ति दुःखानां सुखानां प्रभुरीश्वरः ॥ ३४॥"
  },
  {
    "text": "सृष्टिपालनसंहारे समर्था अपि ते यदा ।\nमुह्यन्ति क्लेशसन्तप्ता महिषेण प्रपीडिताः ॥ ३५॥"
  },
  {
    "text": "इति कृत्वा स्मितं देवी साट्टहासं चकार ह ।\nउच्चैः शब्दं महाघोरं दानवानां भयप्रदम् ॥ ३६॥"
  },
  {
    "text": "चकम्पे वसुधा तत्र श्रुत्वा तच्छब्दमद्भुतम् ।\nचेलुश्च पर्वताः सर्वे चुक्षोभाब्धिश्च वीर्यवान् ॥ ३७॥"
  },
  {
    "text": "मेरुश्चचाल शब्देन दिशः सर्वाः प्रपूरिताः ।\nभयं जग्मुस्तदा श्रुत्वा दानवास्तत्स्वनं महत् ॥ ३८॥"
  },
  {
    "text": "जय पाहीति देवास्तामूचुः परमहर्षिताः ।\nमहिषोऽपि स्वनं श्रुत्वा चुकोप मदगर्वितः ॥ ३९॥"
  },
  {
    "text": "किमेतदिति तान्दैत्यान्पप्रच्छ स्वनशङ्कितः ।\nगच्छन्तु त्वरिता दूता ज्ञातुं शब्दसमुद्भवम् ॥ ४०॥"
  },
  {
    "text": "कृतः केनायमत्युग्रः शब्दः कर्णव्यथाकरः ।\nदेवो वा दानवो वापि यो भवेत्स्वनकारकः ॥ ४१॥"
  },
  {
    "text": "गृहीत्वा तं दुरात्मानं मत्समीपं नयन्त्विह ।\nहनिष्यामि दुराचारं गर्जन्तं स्मयदुर्मदम् ॥ ४२॥"
  },
  {
    "text": "क्षीणायुष्यं मन्दमतिं नयामि यमसादनम् ।\nपराजिताः सुराः कामं न गर्जन्ति भयातुराः ॥ ४३॥"
  },
  {
    "text": "नासुरा मम वश्यास्ते कस्येदं मूढचेष्टितम् ।\nत्वरिता मामुपायान्तु ज्ञात्वा शब्दस्य कारणम् ॥ ४४॥"
  },
  {
    "text": "अहं गत्वा हनिष्यामि तं पापं वितथश्रमम् ।\nव्यास उवाच ।\nइत्युक्तास्तेन ते दूता देवीं सर्वाङ्गसुन्दरीम् ॥ ४५॥"
  },
  {
    "text": "अष्टादशभुजां दिव्यां सर्वाभरणभूषिताम् ।\nसर्वलक्षणसम्पन्नां वरायुधधरां शुभाम् ॥ ४६॥"
  },
  {
    "text": "दधतीं चषकं हस्ते पिबन्तीं च मुहुर्मधु ।\nसंवीक्ष्य भयभीतास्ते जग्मुस्त्रस्ताः सुशङ्किताः ॥ ४७॥"
  },
  {
    "text": "सकाशे महिषस्याशु तमूचुः स्वनकारणम् ।\nदूता ऊचुः ।\nदेवी दैत्येश्वर प्रौढा दृश्यते काचिदङ्गना ॥ ४८॥"
  },
  {
    "text": "सर्वाङ्गभूषणा नारी सर्वरत्नोपशोभिता ।\nन मानुषी नासुरी सा दिव्यरूपा मनोहरा ॥ ४९॥"
  },
  {
    "text": "सिंहारूढायुधधरा चाष्टादशकरा वरा ।\nसा नादं कुरुते नारी लक्ष्यते मदगर्विता ॥ ५०॥"
  },
  {
    "text": "सुरापानरता कामं जानीमो न सभर्तृका ।\nअन्तरिक्षस्थिता देवास्तां स्तुवन्ति मुदान्विताः ॥ ५१॥"
  },
  {
    "text": "जयेति पाहि नश्चेति जहि शत्रुमिति प्रभो ।\nन जाने का वरारोहा कस्य वा सा परिग्रहः ॥ ५२॥"
  },
  {
    "text": "किमर्थमागता चात्र किं चिकीर्षति सुन्दरी ।\nद्रष्टुं नैव समर्थाः स्मस्तत्तेजःपरिधर्षिताः ॥ ५३॥"
  },
  {
    "text": "श‍ृङ्गारवीरहासाढ्या रौद्राद्भुतरसान्विता ।\nदृष्ट्वैवैवंविधां नारीमसम्भाष्य समागताः ॥ ५४॥"
  },
  {
    "text": "वयं त्वदाज्ञया राजन् किं कर्तव्यमतःपरम् ।\nमहिष उवाच ।\nगच्छ वीर मयादिष्टो मन्त्रिश्रेष्ठ बलान्वितः ॥ ५५॥"
  },
  {
    "text": "सामादिभिरुपायैस्त्वं समानय शुभाननाम् ।\nनायाति यदि सा नारी त्रिभिः सामादिभिस्त्विह ॥ ५६॥"
  },
  {
    "text": "अहत्वा तां वरारोहां त्वमानय ममान्तिकम् ।\nकरोमि पट्टमहिषीं तां मरालभ्रुवं मुदा ॥ ५७॥"
  },
  {
    "text": "प्रीतियुक्ता समायाति यदि सा मृगलोचना ।\nरसभङ्गो यथा न स्यात्तथा कुरु ममेप्सितम् ॥ ५८॥"
  },
  {
    "text": "श्रवणान्मोहितोऽस्म्यद्य तस्या रूपस्य सम्पदा ।\nव्यास उवाच ।\nमहिषस्य वचः श्रुत्वा पेशलं मन्त्रिसत्तमः ॥ ५९॥"
  },
  {
    "text": "जगाम तरसा कामं गजाश्वरथसंयुतः ।\nगत्वा दूरतरं स्थित्वा तामुवाच मनस्विनीम् ॥ ६०॥"
  },
  {
    "text": "विनयावनतः श्लक्ष्णं मन्त्री मधुरया गिरा ।\nप्रधान उवाच ।\nकासि त्वं मधुरालापे किमत्रागमनं कृतम् ॥ ६१॥"
  },
  {
    "text": "पृच्छति त्वां महाभागे मन्मुखेन मम प्रभुः ।\nस जेता सर्वदेवानामवध्यस्तु नरैः किल ॥ ६२॥"
  },
  {
    "text": "ब्रह्मणो वरदानेन गर्वितश्चारुलोचने ।\nदैत्येश्वरोऽसौ बलवान्कामरूपधरः सदा ॥ ६३॥"
  },
  {
    "text": "श्रुत्वा त्वां समुपायातां चारुवेषां मनोहराम् ।\nद्रष्टुमिच्छति राजा मे महिषो नाम पार्थिवः ॥ ६४॥"
  },
  {
    "text": "मानुषं रूपमादाय त्वत्समीपं समेष्यति ।\nयथा रुच्येत चार्वङ्गि तथा मन्यामहे वयम् ॥ ६५॥"
  },
  {
    "text": "तर्ह्येहि मृगशावाक्षि समीपं तस्य धीमतः ।\nनो चेदिहानयाम्येनं राजानं भक्तितत्परम् ॥ ६६॥"
  },
  {
    "text": "तथा करोमि देवेशि यथा ते मनसेप्सितम् ।\nवशगोऽसौ तवात्यर्थं रूपसंश्रवणात्तव ॥ ६७॥"
  },
  {
    "text": "करभोरु वदाशु त्वं संविधेयं मया तथा ॥ ६८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां पञ्चमस्कन्धे महिषमन्त्रिणा\nदेवीवार्तावर्णनं नाम नवमोऽध्यायः ॥ ५.९॥"
  },
  {
    "text": "५.१० दशमोऽध्यायः । मन्त्रीद्वारा महिषासुरेण देव्या सह विवाहप्रस्तावः ।"
  },
  {
    "text": "व्यास उवाच ।\nइति तस्य वचः श्रुत्वा प्रहस्य प्रमदोत्तमा ।\nतमुवाच महाराज मेघगम्भीरया गिरा ॥ १॥"
  },
  {
    "text": "देव्युवाच ।\nमन्त्रिवर्य सुराणां वै जननीं विद्धि मां किल ।\nमहालक्ष्मीमिति ख्यातां सर्वदैत्यनिषूदिनीम् ॥ २॥"
  },
  {
    "text": "प्रार्थिताहं सुरैः सर्वैर्महिषस्य वधाय च ।\nपीडितैर्दानवेन्द्रेण यज्ञभागबहिष्कृतैः ॥ ३॥"
  },
  {
    "text": "तस्मादिहागतास्म्यद्य तद्वधार्थं कृतोद्यमा ।\nएकाकिनी न सैन्येन संयुता मन्त्रिसत्तम ॥ ४॥"
  },
  {
    "text": "यत्त्वयाहं सामपूर्वं कृत्वा स्वागतमादरात् ।\nउक्ता मधुरया वाचा तेन तुष्टास्मि तेऽनघ ॥ ५॥"
  },
  {
    "text": "नोचेद्धन्मि दृशा त्वां वै कालाग्निसमया किल ।\nकस्य प्रीतिकरं न स्यान्माधुर्यवचनं खलु ॥ ६॥"
  },
  {
    "text": "गच्छ तं महिषं पापं वद मद्वचनादिदम् ।\nगच्छ पातालमधुना जीवितेच्छा यदस्ति ते ॥ ७॥"
  },
  {
    "text": "नोचेत्कृतागसं दुष्टं हनिष्यामि रणाङ्गणे ।\nमद्बाणक्षुण्णदेहस्त्वं गन्तासि यमसादनम् ॥ ८॥"
  },
  {
    "text": "दयालुत्वं ममेदं त्वं विदित्वा गच्छ सत्वरम् ।\nहते त्वयि सुरा मूढ स्वर्गं प्राप्स्यन्ति सत्वरम् ॥ ९॥"
  },
  {
    "text": "तस्माद् गच्छस्व त्यक्त्वैको मेदिनीञ्च ससागराम् ।\nपातालं तरसा मन्द यावद् बाणा न मेऽपतन् ॥ १०॥"
  },
  {
    "text": "युद्धेच्छा चेन्मनसि ते तर्ह्येहि त्वरितोऽसुर ।\nवीरैर्महाबलैः सर्वैर्नयामि यमसादनम् ॥ ११॥"
  },
  {
    "text": "युगे युगे महामूढ हतास्त्वत्सदृशाः किल ।\nअसङ्ख्यातास्तथा त्वां वै हनिष्यामि रणाङ्गणे ॥ १२॥"
  },
  {
    "text": "साफल्यं कुरु शस्त्राणां धारणे तु श्रमोऽन्यथा ।\nतद्युध्यस्व मया सार्धं समरे स्मरपीडितः ॥ १३॥"
  },
  {
    "text": "मा गर्वं कुरु दुष्टात्मन् यन्मेऽस्ति ब्रह्मणो वरः ।\nस्त्रीवध्यत्वे त्वया मूढ पीडिताः सुरसत्तमाः ॥ १४॥"
  },
  {
    "text": "कर्तव्यं वचनं धातुस्तेनाहं त्वामुपागता ।\nस्त्रीरूपमतुलं कृत्वा सत्यं हन्तुं कृतागसम् ॥ १५॥"
  },
  {
    "text": "यथेच्छं गच्छ वा मूढ पातालं पन्नगावृतम् ।\nहित्वा भूसुरसद्माद्य जीवितेच्छा यदस्ति ते ॥ १६॥"
  },
  {
    "text": "व्यास उवाच ।\nइत्युक्तः स ततो देव्या मन्त्रिश्रेष्ठो बलान्वितः ।\nप्रत्युवाच निशम्यासौ वचनं हेतुगर्भितम् ॥ १७॥"
  },
  {
    "text": "देवि स्त्रीसदृशं वाक्यं ब्रूषे त्वं मदगर्विता ।\nक्वासौ क्व त्वं कथं युद्धमसम्भाव्यमिदं किल ॥ १८॥"
  },
  {
    "text": "एकाकिनी पुनर्बाला प्रारब्धयौवना मृदुः ।\nमहिषोऽसौ महाकायो दुर्विभाव्यं हि सङ्गतम् ॥ १९॥"
  },
  {
    "text": "सैन्यं बहुविधं तस्य हस्त्यश्वरथसङ्कुलम् ।\nपदातिगणसंविद्धं नानायुधविराजितम् ॥ २०॥"
  },
  {
    "text": "कः श्रमः करिराजस्य मालतीपुष्पमर्दने ।\nमारणे तव वामोरु महिषस्य तथा रणे ॥ २१॥"
  },
  {
    "text": "यदि त्वां परुषं वाक्यं ब्रवीमि स्वल्पमप्यहम् ।\nश‍ृङ्गारे तद्विरुद्धं हि रसभङ्गाद्बिभेम्यहम् ॥ २२॥"
  },
  {
    "text": "राजास्माकं सुररिपुर्वर्तते त्वयि भक्तिमान् ।\nसाममेव मया वाच्यं दानयुक्तं तथा वचः ॥ २३॥"
  },
  {
    "text": "नोचेद्धन्म्यहमद्यैव बाणेन त्वां मृषावदाम् ।\nमिथ्याभिमानचतुरां रूपयौवनगर्विताम् ॥ २४॥"
  },
  {
    "text": "स्वामी मे मोहितः श्रुत्वा रूपं ते भुवनातिगम् ।\nतत्प्रियार्थं प्रियं कामं वक्तव्यं त्वयि यन्मया ॥ २५॥"
  },
  {
    "text": "राज्यं तव धनं सर्वं दासस्ते महिषः किल ।\nकुरु भावं विशालाक्षि त्यक्त्वा रोषं मृतिप्रदम् ॥ २६॥"
  },
  {
    "text": "पतामि पादयोस्तेऽहं भक्तिभावेन भामिनि ।\nपट्टराज्ञी महाराज्ञो भव शीघ्रं शुचिस्मिते ॥ २७॥"
  },
  {
    "text": "त्रैलोक्यविभवं सर्वं प्राप्स्यसि त्वमनाविलम् ।\nसुखं संसारजं सर्वं महिषस्य परिग्रहात् ॥ २८॥"
  },
  {
    "text": "देव्युवाच ।\nश‍ृणु साचिव वक्ष्यामि वाक्यानां सारमुत्तमम् ।\nशास्त्रदृष्टेन मार्गेण चातुर्यमनुचिन्त्य च ॥ २९॥"
  },
  {
    "text": "महिषस्य प्रधानस्त्वं मया ज्ञातं धिया किल ।\nपशुबुद्धिस्वभावोऽसि वचनात्तव साम्प्रतम् ॥ ३०॥"
  },
  {
    "text": "मन्त्रिणस्त्वादृशा यस्य स कथं बुद्धिमान्भवेत् ।\nउभयोः सदृशो योगः कृतोऽयं विधिना किल ॥ ३१॥"
  },
  {
    "text": "यदुक्तं स्त्रीस्वभावासि तद्विचारस्य मूढ किम् ।\nपुमान्नाहं तत्स्वभावाभवंस्त्रीवेषधारिणी ॥ ३२॥"
  },
  {
    "text": "याचितं मरणं पूर्वं स्त्रिया त्वत्प्रभुणा यथा ।\nतस्मान्मन्येऽतिमूर्खोऽसौ न वीररसवित्तमः ॥ ३३॥"
  },
  {
    "text": "कामिन्या मरणं क्लीबरतिदं शूरदुःखदम् ।\nप्रार्थितं प्रभुणा तेन महिषेणात्मबुद्धिना ॥ ३४॥"
  },
  {
    "text": "तस्मात्स्त्रीरूपमाधाय कार्यं कर्तुमुपागता ।\nकथं बिभेमि त्वद्वाक्यैर्धर्मशास्त्रविरोधकैः ॥ ३५॥"
  },
  {
    "text": "विपरीतं यदा दैवं तृणं वज्रसमं भवेत् ।\nविधिश्चेत्सुमुखः कामं कुलिशं तूलवत्तदा ॥ ३६॥"
  },
  {
    "text": "किं सैन्यैरायुधैः किं वा प्रपञ्चैर्दुर्गसेवनैः ।\nमरणं साम्प्रतं यस्य तस्य सैन्यैस्तु किं फलम् ॥ ३७॥"
  },
  {
    "text": "यदायं देहसम्बन्धो जीवस्य कालयोगतः ।\nतदैव लिखितं सर्वं सुखं दुःखं तथा मृतिः ॥ ३८॥"
  },
  {
    "text": "यस्य येन प्रकारेण मरणं दैवनिर्मितम् ।\nतस्य तेनैव जायेत नान्यथेति विनिश्चयः ॥ ३९॥"
  },
  {
    "text": "ब्रह्मादीनां यथा काले नाशोत्पत्ती विनिर्मिते ।\nतथैव भवतः कामं किमन्येषां विचार्यते ॥ ४०॥"
  },
  {
    "text": "ये मृत्युधर्मिणस्तेषां वरदानेन दर्पिताः ।\nमरिष्यामो न मन्यन्ते ते मूढा मन्दचेतसः ॥ ४१॥"
  },
  {
    "text": "तस्माद् गच्छ नृपं ब्रूहि वचनं मम सत्वरम् ।\nयदाज्ञापयते भूपस्तत्कर्तव्यं त्वया किल ॥ ४२॥"
  },
  {
    "text": "मघवा स्वर्गमाप्नोतु देवाः सन्तु हविर्भुजः ।\nयूयं प्रयात पातालं यदि जीवितुमिच्छथ ॥ ४३॥"
  },
  {
    "text": "अन्यथा चेन्मतिर्मन्द महिषस्य दुरात्मनः ।\nतद्युध्यस्व मया सार्धं मरणाय कृतादरः ॥ ४४॥"
  },
  {
    "text": "मन्यसे सङ्गरे भग्ना देवा विष्णुपुरोगमाः ।\nदैवं हि कारणं तत्र वरदानं प्रजापतेः ॥ ४५॥"
  },
  {
    "text": "व्यास उवाच ।\nइति देव्या वचः श्रुत्वा चिन्तयामास दानवः ।\nकिं कर्तव्यं मया युद्धं गन्तव्यं वा नृपं प्रति ॥ ४६॥"
  },
  {
    "text": "विवाहार्थमिहाज्ञप्तो राज्ञा कामातुरेण वै ।\nतत्कथं विरसं कृत्वा गच्छेयं नृपसन्निधौ ॥ ४७॥"
  },
  {
    "text": "इयं बुद्धिः समीचीना यद् व्रजामि कलिं विना ।\nयथागतं तथा शीघ्रं राज्ञे संवेदयाम्यहम् ॥ ४८॥"
  },
  {
    "text": "स प्रमाणं पुनः कार्ये राजा मतिमतां वरः ।\nकरिष्यति विचार्यैव सचिवैर्निपुणैः सह ॥ ४९॥"
  },
  {
    "text": "सहसा न मया युद्धं कर्तव्यमनया सह ।\nजये पराजये वापि भूपतेरप्रियं भवेत् ॥ ५०॥"
  },
  {
    "text": "यदि मां सुन्दरी हन्यादहं वा हन्मि तां पुनः ।\nयेन केनाप्युपायेन स कुप्येत्पार्थिवः किल ॥ ५१॥"
  },
  {
    "text": "तस्मात्तत्रैव गत्वाहं बोधयिष्यामि तं नृपम् ।\nयथाद्याभिहितं देव्या यथारुचि करोतु सः ॥ ५२॥"
  },
  {
    "text": "व्यास उवाच ।\nइति सञ्चिन्त्य मेधावी जगाम नृपसन्निधौ ।\nप्रणम्य तमुवाचेदं कृताञ्जलिरमात्यकः ॥ ५३॥"
  },
  {
    "text": "मन्त्र्युवाच ।\nराजन् देवी वरारोहा सिंहस्योपरि संस्थिता ।\nअष्टादशभुजा रम्या वरायुधधरा परा ॥ ५४॥"
  },
  {
    "text": "सा मयोक्ता महाराज महिषं भज भामिनि ।\nमहिषी भव राज्ञस्त्वं त्रैलोक्याधिपतेः प्रिया ॥ ५५॥"
  },
  {
    "text": "पट्टराज्ञी त्वमेवास्य भविता नात्र संशयः ।\nस तवाज्ञाकरो जातो वशवर्ती भविष्यति ॥ ५६॥"
  },
  {
    "text": "त्रैलोक्यविभवं भुक्त्वा चिरकालं वरानने ।\nमहिषं पतिमासाद्य योषितां सुभगा भव ॥ ५७॥"
  },
  {
    "text": "इति मद्वचनं श्रुत्वा सा स्मयावेशमोहिता ।\nमामुवाच विशालाक्षी स्मितपूर्वमिदं वचः ॥ ५८॥"
  },
  {
    "text": "महिषीगर्भसम्भूतं पशूनामधमं किल ।\nबलिं दास्याम्यहं देव्यै सुराणां हितकाम्यया ॥ ५९॥"
  },
  {
    "text": "का मूढा कामिनी लोके महिषं वै पतिं भजेत् ।\nमादृशी मन्दबुद्धे किं पशुभावं भजेदिह ॥ ६०॥"
  },
  {
    "text": "महिषी महिषं नाथं सश‍ृङ्गा श‍ृङ्गसंयुतम् ।\nकुरुते क्रन्दमाना वै नाहं तत्सदृशी शठा ॥ ६१॥"
  },
  {
    "text": "करिष्येऽहं मृधे युद्धं हनिष्ये त्वां सुराप्रियम् ।\nगच्छ वा दुष्ट पातालं जीवितेच्छा यदस्ति ते ॥ ६२॥"
  },
  {
    "text": "परुषं तु तया वाक्यमित्युक्तं नृप मत्तया ।\nतच्छ्रुत्वाहं समायातः प्रविचिन्त्य पुनः पुनः ॥ ६३॥"
  },
  {
    "text": "रसभङ्गं विचिन्त्यैव न युद्धं तु मया कृतम् ।\nआज्ञां विना तवात्यन्तं कथं कुर्यां वृथोद्यमम् ॥ ६४॥"
  },
  {
    "text": "सातीव च बलोन्मत्ता वर्तते भूप भामिनी ।\nभवितव्यं न जानामि किं वा भावि भविष्यति ॥ ६५॥"
  },
  {
    "text": "कार्येऽस्मिंस्त्वं प्रमाणं नो मन्त्रोऽतीव दुरासदः ।\nयुद्धं पलायनं श्रेयो न जानेऽहं विनिश्चयम् ॥ ६६॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां पञ्चमस्कन्धे मन्त्रीद्वारा महिषासुरेण\nदेव्या सह विवाहप्रस्तावो नाम दशमोऽध्यायः ॥ ५.१०॥"
  },
  {
    "text": "५.११ एकादशोऽध्यायः । ताम्रकृतं देवीं प्रति विस्रंसनवचनवर्णनम् ।"
  },
  {
    "text": "व्यास उवाच ।\nइति तस्य वचः श्रुत्वा महिषो मदविह्वलः ।\nमन्त्रिवृद्धान् समाहूय राजा वचनमब्रवीत् ॥ १॥"
  },
  {
    "text": "राजोवाच ।\nमन्त्रिणः किं च कर्तव्यं विश्रब्धं ब्रूत मा चिरम् ।\nआगता देवविहिता मायेयं शाम्बरीव किम् ॥ २॥"
  },
  {
    "text": "कार्येऽस्मिन्निपुणा यूयमुपायेषु विचक्षणाः ।\nसामादिषु च कर्तव्यः कोऽत्र मह्यं ब्रुवन्तु च ॥ ३॥"
  },
  {
    "text": "मन्त्रिण ऊचुः ।\nसत्यं सदैव वक्तव्यं प्रियञ्च नृपसत्तम ।\nकार्यं हितकरं नूनं विचार्य विबुधैः किल ॥ ४॥"
  },
  {
    "text": "सत्यं च हितकृद्राजन्प्रियं चाहितकृद्भवेत् ।\nयथौषधं नृणां लोके ह्यप्रियं रोगनाशनम् ॥ ५॥"
  },
  {
    "text": "सत्यस्य श्रोता मन्ता च दुर्लभः पृथिवीपते ।\nवक्तापि दुर्लभः कामं बहवश्चाटुभाषकाः ॥ ६॥"
  },
  {
    "text": "कथं ब्रूमोऽत्र नृपते विचारे गहने त्विह ।\nशुभं वाप्यशुभं वापि को वेत्ति भुवनत्रये ॥ ७॥"
  },
  {
    "text": "राजोवाच ।\nस्वस्वमत्यनुसारेण ब्रुवन्त्वद्य पृथक्पृथक् ।\nयेषां हि यादृशो भावस्तच्छ्रुत्वा चिन्तयाम्यहम् ॥ ८॥"
  },
  {
    "text": "बहूनां मतमाज्ञाय विचार्य च पुनः पुनः ।\nयच्छ्रेयस्तद्धि कर्तव्यं कार्यं कार्यविचक्षणैः ॥ ९॥"
  },
  {
    "text": "व्यास उवाच ।\nतस्यैवं वचनं श्रुत्वा विरूपाक्षो महाबलः ।\nउवाच तरसा वाक्यं रञ्जयन्पृथिवीपतिम् ॥ १०॥"
  },
  {
    "text": "विरूपाक्ष उवाच ।\nराजन्नारी वराकीयं सा ब्रूते मदगर्विता ।\nविभीषिकामात्रमिदं ज्ञातव्यं वचनं त्वया ॥ ११॥"
  },
  {
    "text": "को बिभेति स्त्रियो वाक्यैर्दुरुक्तै रणदुर्मदैः ।\nअनृतं साहसं चेति जानन्नारीविचेष्टितम् ॥ १२॥"
  },
  {
    "text": "जित्वा त्रिभुवनं राजन्नद्य कान्ताभयेन वै ।\nदीनत्वेऽप्ययशो नूनं वीरस्य भुवने भवेत् ॥ १३॥"
  },
  {
    "text": "तस्माद्याम्यहमेकाकी युद्धाय चण्डिकां प्रति ।\nहनिष्ये तां महाराज निर्भयो भव साम्प्रतम् ॥ १४॥"
  },
  {
    "text": "सेनावृतोऽहं गत्वा तां शस्त्रास्त्रैर्विविधैः किल ।\nनिषूदयामि दुर्मर्षां चण्डिकां चण्डविक्रमाम् ॥ १५॥"
  },
  {
    "text": "बद्ध्वा सर्पमयैः पाशैरानयिष्ये तवान्तिकम् ।\nवशगा तु सदा ते स्यात्पश्य राजन् बलं मम ॥ १६॥"
  },
  {
    "text": "व्यास उवाच ।\nविरूपाक्षवचः श्रुत्वा दुर्धरो वाक्यमब्रवीत् ।\nसत्यमुक्तं वचो राजन् विरूपाक्षेण धीमता ॥ १७॥"
  },
  {
    "text": "ममापि वचनं श्लक्ष्णं श्रोतव्यं धीमता त्वया ।\nकामातुरैषा सुदती लक्ष्यतेऽप्यनुमानतः ॥ १८॥"
  },
  {
    "text": "भवत्येवंविधा कामं नायिका रूपगर्विता ।\nभीषयित्वा वरारोहा त्वां वशे कर्तुमिच्छति ॥ १९॥"
  },
  {
    "text": "हावोऽयं मानिनीनां वै तं वेत्ति रसवित्तमः ।\nवक्रोक्तिरेषा कामिन्याः प्रियं प्रति परायणम् ॥ २०॥"
  },
  {
    "text": "वेत्ति कोऽपि नरः कामं कामशास्त्रविचक्षणः ।\nयदुक्तं नाम बाणैस्त्वा वधिष्ये रणमूर्धनि ॥ २१॥"
  },
  {
    "text": "हेतुगर्भमिदं वाक्यं ज्ञातव्यं हेतुवित्तमैः ।\nबाणास्तु मानिनीनां वै कटाक्षा एव विश्रुताः ॥ २२॥"
  },
  {
    "text": "पुष्पाञ्जलिमयाश्चान्ये व्यङ्ग्यानि वचनानि च ।\nका शक्तिरन्यबाणानां प्रेरणे त्वयि पार्थिव ॥ २३॥"
  },
  {
    "text": "तादृशीनां न सा शक्तिर्ब्रह्मविष्णुहरादिषु ।\nययोक्तं नेत्रबाणैस्त्वां हनिष्ये मन्द पार्थिवम् ॥ २४॥"
  },
  {
    "text": "विपरीतं परिज्ञातं तेनारसविदा किल ।\nपातयिष्यामि शय्यायां रणमय्यां पतिं तव ॥ २५॥"
  },
  {
    "text": "विपरीतरतिकीडाभाषणं ज्ञेयमेव तत् ।\nकरिष्ये विगतप्राणं यदुक्तं वचनं तया ॥ २६॥"
  },
  {
    "text": "वीर्यं प्राणा इति प्रोक्तं तद्विहीनं न चान्यथा ।\nव्यङ्ग्याधिक्येन वाक्येन वरयत्युत्तमा नृप ॥ २७॥"
  },
  {
    "text": "तद्वै विचारतो ज्ञेयं रसग्रन्थविचक्षणैः ।\nइति ज्ञात्वा महाराज कर्तव्यं रससंयुतम् ॥ २८॥"
  },
  {
    "text": "सामदानद्वयं तस्या नान्योपायोऽस्ति भूपते ।\nरुष्टा वा गर्विता वापि वशगा मानिनी भवेत् ॥ २९॥"
  },
  {
    "text": "तादृशैर्मधुरैर्वाक्यैरानयिष्ये तवान्तिकम् ।\nकिं बहूक्तेन मे राजन् कर्तव्या वशवर्तिनी ॥ ३०॥"
  },
  {
    "text": "गत्वा मयाधुनैवेयं किङ्करीव सदैव ते ।\nव्यास उवाव\nइत्थं निशम्य तद्वाक्यं ताम्रस्तत्त्वविचक्षणः ॥ ३१॥"
  },
  {
    "text": "उवाच वचनं राजन्निशामय मयोदितम् ।\nहेतुमद्धर्मसहितं रसयुक्तं नयान्वितम् ॥ ३२॥"
  },
  {
    "text": "नैषा कामातुरा बाला नानुरक्ता विचक्षणा ।\nव्यङ्ग्यानि नैव वाक्यानि तयोक्तानि तु मानद ॥ ३३॥"
  },
  {
    "text": "चित्रमत्र महाबाहो यदेका वरवर्णिनी ।\nनिरालम्बा समायाति चित्ररूपा मनोहरा ॥ ३४॥"
  },
  {
    "text": "अष्टादशभुजा नारी न श्रुता न च वीक्षिता ।\nकेनापि त्रिषु लोकेषु पराक्रमवती शुभा ॥ ३५॥"
  },
  {
    "text": "आयुधान्यपि तावन्ति धृतानि बलवन्ति च ।\nविपरीतमिदं मन्ये सर्वं कालकृतं नृप ॥ ३६॥"
  },
  {
    "text": "स्वप्नानि दुर्निमित्तानि मया दृष्टानि वै निशि ।\nतेन जानाम्यहं नूनं वैशसं समुपागतम् ॥ ३७॥"
  },
  {
    "text": "कृष्णाम्बरधरा नारी रुदती च गृहाङ्गणे ।\nदृष्टा स्वप्नेऽप्युषःकाले चिन्तितव्यस्तदत्ययः ॥ ३८॥"
  },
  {
    "text": "विकृताः पक्षिणो रात्रौ रोरुवन्ति गृहे गृहे ।\nउत्पाता विविधा राजन् प्रभवन्ति गृहे गृहे ॥ ३९॥"
  },
  {
    "text": "तेन जानाम्यहं नूनं कारणं किञ्चिदेव हि ।\nयत्त्वां प्रार्थयते बाला युद्धाय कृतनिश्चया ॥ ४०॥"
  },
  {
    "text": "नैषास्ति मानुषी नो वा गान्धर्वी न तथासुरी ।\nदेवैः कृतेयं ज्ञातव्या माया मोहकरी विभो ॥ ४१॥"
  },
  {
    "text": "कातरत्वं न कर्तव्यं ममैतन्मतमित्यलम् ।\nकर्तव्यं सर्वथा युद्धं यद्भाव्यं तद्भविष्यति ॥ ४२॥"
  },
  {
    "text": "को वेद दैवकर्तव्यं शुभं वाप्यशुभं तथा ।\nअवलम्ब्य धिया धैर्यं स्थातव्यं वै विचक्षणैः ॥ ४३॥"
  },
  {
    "text": "जीवितं मरणं पुंसां दैवाधीनं नराधिप ।\nकोऽपि नैवान्यथा कर्तुं समर्थो भुवनत्रये ॥ ४४॥"
  },
  {
    "text": "महिष उवाच ।\nगच्छ ताम्र महाभाग युद्धाय कृतनिश्चयः ।\nतामानय वरारोहां जित्वा धर्मेण मानिनीम् ॥ ४५॥"
  },
  {
    "text": "न भवेद्वशगा नारी सङ्ग्रामे यदि सा तव ।\nहन्तव्या नान्यथा कामं माननीया प्रयत्नतः ॥ ४६॥"
  },
  {
    "text": "वीरस्त्वमसि सर्वज्ञ कामशास्त्रविशारदः ।\nयेन केनाप्युपायेन जेतव्या वरवर्णिनी ॥ ४७॥"
  },
  {
    "text": "त्वरन्वीर महाबाहो सैन्येन महता वृतः ।\nतत्र गत्वा त्वया ज्ञेया विचार्य च पुनः पुनः ॥ ४८॥"
  },
  {
    "text": "किमर्थमागता चेयं ज्ञातव्यं तद्धि कारणम् ।\nकामाद्वा वैरभावाच्च माया कस्येयमित्युत ॥ ४९॥"
  },
  {
    "text": "आदौ तन्निश्चयं कृत्वा ज्ञातव्यं तच्चिकीर्षितम् ।\nपश्चाद्युद्धं प्रकर्तव्यं यथायोग्यं यथाबलम् ॥ ५०॥"
  },
  {
    "text": "कातरत्वं न कर्तव्यं निर्दयत्वं तथा न च ।\nयादृशं हि मनस्तस्याः कर्तव्यं तादृशं त्वया ॥ ५१॥"
  },
  {
    "text": "व्यास उवाच ।\nइति तद्भाषितं श्रुत्वा ताम्रः कालवशं गतः ।\nनिर्गतः सैन्यसंयुक्तः प्रणम्य महिषं नृपम् ॥ ५२॥"
  },
  {
    "text": "गच्छन्मार्गे दुरात्मासौ शकुनान्वीक्ष्य दारुणान् ।\nविस्मयञ्च भयं प्राप यममार्गप्रदर्शकान् ॥ ५३॥"
  },
  {
    "text": "सगत्वा तां समालोक्य देवीं सिंहोपरिस्थिताम् ।\nस्तूयमानां सुरैः सर्वैः सर्वायुधविभूषिताम् ॥ ५४॥"
  },
  {
    "text": "तामुवाच विनीतः सन् वाक्यं मधुरया गिरा ।\nसामभावं समाश्रित्य विनयावनतः स्थितः ॥ ५५॥"
  },
  {
    "text": "देवि दैत्येश्वरः श‍ृङ्गी त्वद्रूपगुणमोहितः ।\nस्पृहां करोति महिषस्त्वत्पाणिग्रहणाय च ॥ ५६॥"
  },
  {
    "text": "भावं कुरु विशालाक्षि तस्मिन्नमरदुर्जये ।\nपतिं तं प्राप्य मृद्वङ्गि नन्दने विहराद्भुते ॥ ५७॥"
  },
  {
    "text": "सर्वाङ्गसुन्दरं देहं प्राप्य सर्वसुखास्पदम् ।\nसुखं सर्वात्मना ग्राह्यं दुःखं हेयमिति स्थितिः ॥ ५८॥"
  },
  {
    "text": "करभोरु किमर्थं ते गृहीतान्यायुधान्यलम् ।\nपुष्पकन्दुकयोग्यास्ते कराः कमलकोमलाः ॥ ५९॥"
  },
  {
    "text": "भ्रूचापे विद्यमानेऽपि धनुषा किं प्रयोजनम् ।\nकटाक्षा विशिखाः सन्ति किं बाणैर्निष्प्रयोजनैः ॥ ६०॥"
  },
  {
    "text": "संसारे दुःखदं युद्धं न कर्तव्यं विजानता ।\nलोभासक्ताः प्रकुर्वन्ति सङ्ग्रामञ्च परस्परम् ॥ ६१॥"
  },
  {
    "text": "पुष्पैरपि न योद्धव्यं किं पुनर्निशितैः शरैः ।\nभेदनं निजगात्राणां कस्य तज्जायते मुदे ॥ ६२॥"
  },
  {
    "text": "तस्मात्त्वमपि तन्वङ्गि प्रसादं कर्तुमर्हसि ।\nभर्तारं भज मे नाथं देवदानवपूजितम् ॥ ६३॥"
  },
  {
    "text": "स तेऽत्र वाञ्छितं सर्वं करिष्यति मनोरथम् ।\nत्वं पट्टमहिषी राज्ञः सर्वथा नात्र संशयः ॥ ६४॥"
  },
  {
    "text": "वचनं कुरु मे देवि प्राप्स्यसे सुखमुत्तमम् ।\nसङ्ग्रामे जयसन्देहः कष्टं प्राप्य न संशयः ॥ ६५॥"
  },
  {
    "text": "जानासि राजनीतिं त्वं यथावद्वरवर्णिनि ।\nभुङ्क्ष्व राज्यसुखं पूर्णं वर्षाणामयुतायुतम् ॥ ६६॥"
  },
  {
    "text": "पुत्रस्ते भविता कान्तः सोऽपि राजा भविष्यति ।\nयौवने क्रीडयित्वान्ते वार्धक्ये सुखमाप्स्यसि ॥ ६७॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां पञ्चमस्कन्धे\nताम्रकृतं देवीं प्रति विस्रंसनवचनवर्णनं नामैकादशोऽध्यायः ॥ ५.११॥"
  },
  {
    "text": "५.१२ द्वादशोऽध्यायः । देवीपराजयकरणाय दुर्धरप्रबोधवचनम् ।"
  },
  {
    "text": "व्यास उवाच ।\nतन्निशम्य वचस्तस्य ताम्रस्य जगदम्बिका ।\nमेघगम्भीरया वाचा हसन्ती तमुवाच ह ॥ १॥"
  },
  {
    "text": "देव्युवाच ।\nगच्छ ताम्र पतिं ब्रूहि मुमूर्षुं मन्दचेतसम् ।\nमहिषं चातिकामार्तं मूढं ज्ञानविवर्जितम् ॥ २॥"
  },
  {
    "text": "यथा ते महिषी माता प्रौढा यवसभक्षिणी ।\nनाहं तथा श‍ृङ्गवती लम्बपुच्छा महोदरी ॥ ३॥"
  },
  {
    "text": "न कामयेऽहं देवेशं नैव विष्णुं न शङ्करम् ।\nधनदं वरुणं नैव ब्रह्माणं न च पावकम् ॥ ४॥"
  },
  {
    "text": "एतान्देवगणान्हित्वा पशुं केन गुणेन वै ।\nवृणोम्यहं वृथा लोके गर्हणा मे भवेदिति ॥ ५॥"
  },
  {
    "text": "नाहं पतिंवरा नारी वर्तते मे पतिः प्रभुः ।\nसर्वकर्ता सर्वसाक्षी ह्यकर्ता निःस्पृहः स्थिरः ॥ ६॥"
  },
  {
    "text": "निर्गुणो निर्ममोऽनन्तो निरालम्बो निराश्रयः ।\nसर्वज्ञः सर्वगः साक्षी पूर्णः पूर्णाशयः शिवः ॥ ७॥"
  },
  {
    "text": "सर्वावासक्षमः शान्तः सर्वदृक्सर्वभावनः ।\nतं त्यक्त्वा महिषं मन्दं कथं सेवितुमुत्सहे ॥ ८॥"
  },
  {
    "text": "प्रबुध्य युध्यतां कामं करोमि यमवाहनम् ।\nअथवा मनुजानां वै करिष्ये जलवाहकम् ॥ ९॥"
  },
  {
    "text": "जीवितेच्छास्ति चेत्पाप गच्छ पातालमाशु वै ।\nसमस्तैर्दानवैर्युक्तस्त्वन्यथा हन्मि सङ्गरे ॥ १०॥"
  },
  {
    "text": "कामं सदृशयोर्योगः संसारे सुखदो भवेत् ।\nअन्यथा दुःखदो भूयादज्ञानाद्यदि कल्पितः ॥ ११॥"
  },
  {
    "text": "मूर्खस्त्वमसि यद् ब्रूषे पतिं मे भज भामिनि ।\nक्वाहं क्व महिषः श‍ृङ्गी सम्बन्धः कीदृशो द्वयोः ॥ १२॥"
  },
  {
    "text": "गच्छ युध्यस्व वा कामं हनिष्येऽहं सबान्धवम् ।\nयज्ञभागं देवलोकं नोचेत्त्यक्त्वा सुखी भव ॥ १३॥"
  },
  {
    "text": "व्यास उवाच ।\nइत्युक्त्वा सा तदा देवी जगर्ज भृशमद्भुतम् ।\nकल्पान्तसदृशं नादं चक्रे दैत्यभयावहम् ॥ १४॥"
  },
  {
    "text": "चकम्पे वसुधा चेलुस्तेन शब्देन भूधराः ।\nगर्भाश्च दैत्यपत्नीनां सस्रंसुर्गर्जितस्वनात् ॥ १५॥"
  },
  {
    "text": "ताम्रः श्रुत्वा च तं शब्दं भयत्रस्तमनास्तदा ।\nपलायनं ततः कृत्वा जगाम महिषान्तिकम् ॥ १६॥"
  },
  {
    "text": "नगरे तस्य ये दैत्यास्तेऽपि चिन्तामवाप्नुवन् ।\nबधिरीकृतकर्णाश्च पलायनपरा नृप ॥ १७॥"
  },
  {
    "text": "तदा क्रोधेन सिंहोऽपि ननाद भृशमुत्सटः ।\nतेन नादेन दैतेया भयं जग्मुरपि स्फुटम् ॥ १८॥"
  },
  {
    "text": "ताम्रं समागतं दृष्ट्वा हयारिरपि मोहितः ।\nचिन्तयामास सचिवैः किं कर्तव्यमतः परम् ॥ १९॥"
  },
  {
    "text": "दुर्गग्रहो वा कर्तव्यो युद्धं निर्गत्य वा पुनः ।\nपलायने कृते श्रेयो भवेद्वा दानवोत्तमाः ॥ २०॥"
  },
  {
    "text": "बुद्धिमन्तो दुराधर्षाः सर्वशास्त्रविशारदाः ।\nमन्त्रः खलु प्रकर्तव्यः सुगुप्तः कार्यसिद्धये ॥ २१॥"
  },
  {
    "text": "मन्त्रमूलं स्मृतं राज्यं यदि स स्यात्सुरक्षितः ।\nमन्त्रिभिश्च सदाचारैर्विधेयः सर्वथा बुधैः ॥ २२॥"
  },
  {
    "text": "मन्त्रभेदे विनाशः स्याद्राज्यस्य भूपतेस्तथा ।\nतस्माद्भेदभयाद् गुप्तः कर्तव्यो भूतिमिच्छता ॥ २३॥"
  },
  {
    "text": "तदत्र मन्त्रिभिर्वाच्यं वचनं हेतुमद्धितम् ।\nकालदेशानुसारेण विचिन्त्य नीतिनिर्णयम् ॥ २४॥"
  },
  {
    "text": "या योषात्र समायाता प्रबला देवनिर्मिता ।\nएकाकिनी निरालम्बा कारणं तद्विचिन्त्यताम् ॥ २५॥"
  },
  {
    "text": "युद्धं प्रार्थयते बाला किमाश्चर्यमतः परम् ।\nश्रेयोऽत्र विपरीतं वा को वेत्ति भुवनत्रये ॥ २६॥"
  },
  {
    "text": "न बहूनां जयोऽप्यस्ति नैकस्य च पराजयः ।\nदैवाधीनौ सदा ज्ञेयौ युद्धे जयपराजयौ ॥ २७॥"
  },
  {
    "text": "उपायवादिनः प्राहुर्दैवं किं केन वीक्षितम् ।\nअदृष्टमिति यन्नाम प्रवदन्ति मनीषिणः ॥ २८॥"
  },
  {
    "text": "तत्सत्त्वेऽपि प्रमाणं किं कातराशावलम्बनम् ।\nन समर्थजनानां हि दैवं कुत्रापि लक्ष्यते ॥ २९॥"
  },
  {
    "text": "उद्यमो दैवमेतौ हि शूरकातरयोर्मतम् ।\nविचिन्त्याद्य धिया सर्वं कर्तव्यं कार्यमादरात् ॥ ३०॥"
  },
  {
    "text": "व्यास उवाच ।\nइति राज्ञो वचः श्रुत्वा हेतुगर्भं महायशाः ।\nबिडालाख्यो महाराजमित्युवाच कृताञ्जलिः ॥ ३१॥"
  },
  {
    "text": "राजन्नेषा विशालाक्षी ज्ञातव्या यत्नतः पुनः ।\nकिमर्थमिह सम्प्राप्ता कुतः कस्य परिग्रहः ॥ ३२॥"
  },
  {
    "text": "मरणं ते परिज्ञाय स्त्रिया सर्वात्मना सुरैः ।\nप्रेषिता पद्मपत्राक्षी समुत्पाद्य स्वतेजसा ॥ ३३॥"
  },
  {
    "text": "तेऽपि छन्नाः स्थिताः खेऽत्र सर्वे युद्धदिदृक्षवः ।\nसमयेऽस्याः सहायास्ते भविष्यन्ति युयुत्सवः ॥ ३४॥"
  },
  {
    "text": "पुरतः कामिनीं कृत्वा ते वै विष्णुपुरोगमाः ।\nवधिष्यन्ति च नः सर्वान्सा त्वां युद्धे हनिष्यति ॥ ३५॥"
  },
  {
    "text": "एतच्चिकीर्षितं तेषां मया ज्ञातं नराधिप ।\nभवितव्यस्य न ज्ञानं वर्तते मम सर्वथा ॥ ३६॥"
  },
  {
    "text": "योद्धव्यं न त्वयाद्येति नाहं वक्तुं क्षमः प्रभो ।\nप्रमाणं त्वं महाराज कार्येऽत्र देवनिर्मिते ॥ ३७॥"
  },
  {
    "text": "तदर्थेऽस्माभिरनिशं मर्तव्यं कार्यगौरवात् ।\nविहर्तव्यं त्वया सार्धमेष धर्मोऽनुजीविनाम् ॥ ३८॥"
  },
  {
    "text": "विचारोऽत्र महानस्ति यदेका कामिनी नृप ।\nयुद्धं प्रार्थयतेऽस्माभिः ससैन्यैर्बलदर्पितैः ॥ ३९॥"
  },
  {
    "text": "दुर्मुख उवाच ।\nराजन् युद्धे जयो नोऽद्य भविता वेद्म्यहं किल ।\nपलायनं न कर्तव्यं यशोहानिकरं नृणाम् ॥ ४०॥"
  },
  {
    "text": "इन्द्रादीनां संयुगेऽपि न कृतं यज्जुगुप्सितम् ।\nएकाकिनीं स्त्रियं प्राप्य को हि कुर्यात्पलायनम् ॥ ४१॥"
  },
  {
    "text": "तस्माद्युद्धं प्रकर्तव्यं मरणं वा रणे जयः ।\nयद्भावि तद्भवत्येव कात्र चिन्ता विपश्यतः ॥ ४२॥"
  },
  {
    "text": "मरणेऽत्र यशःप्राप्तिर्जीवने च तथा सुखम् ।\nउभयं मनसा कृत्वा कर्तव्यं युद्धमद्य वै ॥ ४३॥"
  },
  {
    "text": "पलायने यशोहानिर्मरणं चायुषः क्षये ।\nतस्माच्छोको न कर्तव्यो जीविते मरणे वृथा ॥ ४४॥"
  },
  {
    "text": "व्यास उवाच ।\nदुर्मुखस्य वचः श्रुत्वा बाष्कलो वाक्यमब्रवीत् ।\nप्रणतः प्राञ्जलिर्भूत्वा राजानं वाक्यकोविदः ॥ ४५॥"
  },
  {
    "text": "बाष्कल उवाच ।\nराजंश्चिन्ता न कर्तव्या कार्येऽस्मिन्कातरप्रिये ।\nअहमेको हनिष्यामि चण्डीं चञ्चललोचनाम् ॥ ४६॥"
  },
  {
    "text": "उत्साहस्तु प्रकर्तव्यः स्थायीभावो रसस्य च ।\nभयानको भवेद्वैरी वीरस्य नृपसत्तम ॥ ४७॥"
  },
  {
    "text": "तस्मात्त्यक्त्वा भयं भूप करिष्ये युद्धमद्भुतम् ।\nनयिष्यामि नरेन्द्राहं चण्डिकां यमसादनम् ॥ ४८॥"
  },
  {
    "text": "न बिभेमि यमादिन्द्रात्कुबेराद्वरुणादपि ।\nवायोर्वह्नेस्तथा विष्णोः शङ्कराच्छशिनो रवेः ॥ ४९॥"
  },
  {
    "text": "एकाकिनी तथा नारी किं पुनर्मदगर्विता ।\nअहं तां निहनिष्यामि विशिखैश्च शिलाशितैः ॥ ५०॥"
  },
  {
    "text": "पश्य बाहुबलं मेऽद्य विहरस्व यथासुखम् ।\nभवतात्र न गन्तव्यं सङ्ग्रामेऽप्यनया समम् ॥ ५१॥"
  },
  {
    "text": "व्यास उवाच ।\nएवं ब्रुवति राजेन्द्रं बाष्कले मदगर्विते ।\nप्रणम्य नृपतिं तत्र दुर्धरो वाक्यमब्रवीत् ॥ ५२॥"
  },
  {
    "text": "दुर्धर उवाच ।\nमहिषाहं विजेष्यामि देवीं देवविनिर्मिताम् ।\nअष्टादशभुजां रम्यां कारणाच्च समागताम् ॥ ५३॥"
  },
  {
    "text": "राजन् भीषयितुं त्वां वै मायैषा निर्मिता सुरैः ।\nविभीषिकेयं विज्ञाय त्यज मोहं मनोगतम् ॥ ५४॥"
  },
  {
    "text": "राजनीतिरियं राजन् मन्त्रिकृत्यं तथा श‍ृणु ।\nसात्त्विका राजसाः केचित्तामसाश्च तथापरे ॥ ५५॥"
  },
  {
    "text": "मन्त्रिणस्त्रिविधा लोके भवन्ति दानवाधिप ।\nसात्त्विकाः प्रभुकार्याणि साधयन्ति स्वशक्तिभिः ॥ ५६॥"
  },
  {
    "text": "आत्मकृत्यं प्रकुर्वन्ति स्वामिकार्याविरोधतः ।\nएकचित्ता धर्मपरा मन्त्रशास्त्रविशारदाः ॥ ५७॥"
  },
  {
    "text": "राजसा भिन्नचित्ताश्च स्वकार्यनिरताः सदा ।\nकदाचित्स्वामिकार्यं ते प्रकुर्वन्ति यदृच्छया ॥ ५८॥"
  },
  {
    "text": "तामसा लोभनिरताः स्वकार्यनिरताः सदा ।\nप्रभुकार्यं विनाश्यैव स्वकार्यं साधयन्ति ते ॥ ५९॥"
  },
  {
    "text": "समये ते विभिद्यन्ते परैस्तु परिवञ्चिताः ।\nस्वच्छिद्रं शत्रुपक्षीयान्निर्दिशन्ति गृहस्थिताः ॥ ६०॥"
  },
  {
    "text": "कार्यभेदकरा नित्यं कोशगुप्तासिवत्सदा ।\nसङ्ग्रामेऽथ समुत्पन्ने भीषयन्ति प्रभुं सदा ॥ ६१॥"
  },
  {
    "text": "विश्वासस्तु न कर्तव्यस्तेषां राजन् कदाचन ।\nविश्वासे कार्यहानिः स्यान्मन्त्रहानिः सदैव हि ॥ ६२॥"
  },
  {
    "text": "खलाः किं किं न कुर्वन्ति विश्वस्ता लोभतत्पराः ।\nतामसाः पापनिरता बुद्धिहीनाः शठास्तथा ॥ ६३॥"
  },
  {
    "text": "तस्मात्कार्यं करिष्यामि गत्वाहं रणमस्तके ।\nचिन्ता त्वया न कर्तव्या सर्वथा नृपसत्तम ॥ ६४॥"
  },
  {
    "text": "गृहीत्वा तां दुराचारामागमिष्यामि सत्वरः ।\nपश्य मेऽद्य बलं धैर्यं प्रभुकार्यं स्वशक्तितः ॥ ६५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां पञ्चमस्कन्धे देवीपराजयकरणाय\nदुर्धरप्रबोधवचनं नाम द्वादशोऽध्यायः ॥ ५.१२॥"
  },
  {
    "text": "५.१३ त्रयोदशोऽध्यायः । महिषसेनाधिपबाष्कलदुर्मुखनिपातनवर्णनम् ।"
  },
  {
    "text": "व्यास उवाच ।\nइत्युक्त्वा तौ महाबाहू दैत्यौ बाष्कलदुर्मुखौ ।\nजग्मतुर्मददिग्धाङ्गौ सर्वशस्त्रास्त्रकोविदौ ॥ १॥"
  },
  {
    "text": "तौ गत्वा समरे देवीमूचतुर्वचनं तदा ।\nदानवौ च मदोन्मत्तौ मेघगम्भीरया गिरा ॥ २॥"
  },
  {
    "text": "देवि देवा जिता येन महिषेण महात्मना ।\nवरय त्वं वरारोहे सर्वदैत्याधिपं नृपम् ॥ ३॥"
  },
  {
    "text": "स कृत्वा मानुषं रूपं सर्वलक्षणसंयुतम् ।\nभूषितं भूषणैर्दिव्यैस्त्वामेष्यति रहः किल ॥ ४॥"
  },
  {
    "text": "त्रैलोक्यविभवं कामं त्वमेष्यसि शुचिस्मिते ।\nमहिषे परमं भावं कुरु कान्ते मनोगतम् ॥ ५॥"
  },
  {
    "text": "कृत्वा पतिं महावीरं संसारसुखमद्भुतम् ।\nत्वं प्राप्स्यसि पिकालापे योषितां खलु वाञ्छितम् ॥ ६॥"
  },
  {
    "text": "देव्युवाच ।\nजाल्म त्वं किं विजानासि नारीयं काममोहिता ।\nमन्दबुद्धिबलात्यर्थं भजेयं महिषं शठम् ॥ ७॥"
  },
  {
    "text": "कुलशीलगुणैस्तुल्यं तं भजन्ति कुलस्त्रियः ।\nअधिकं रूपचातुर्यबुद्धिशीलक्षमादिभिः ॥ ८॥"
  },
  {
    "text": "का नु कामातुरा नारी भजेच्च पशुरूपिणम् ।\nपशूनामधमं नूनं महिषं देवरूपिणी ॥ ९॥"
  },
  {
    "text": "गच्छतं महिषं तूर्णं भूपं बाष्कलदुर्मुखौ ।\nवदतं मद्वचो दैत्यं गजतुल्यं विषाणिनम् ॥ १०॥"
  },
  {
    "text": "पातालं गच्छ वाभ्येत्य सङ्ग्रामं कुरु वा मया ।\nरणे जाते सहस्राक्षो निर्भयः स्यादिति धुवम् ॥ ११॥"
  },
  {
    "text": "हत्वाहं त्वां गमिष्यामि नान्यथा गमनं मम ।\nइत्थं ज्ञात्वा सुदुर्बुद्धे यथेच्छसि तथा कुरु ॥ १२॥"
  },
  {
    "text": "मामनिर्जित्य भूभागे न स्थानं ते कदाचन ।\nभविष्यति चतुष्पाद दिवि वा गिरिकन्दरे ॥ १३॥"
  },
  {
    "text": "व्यास उवाच ।\nइत्युक्तौ तौ तया दैत्यौ कोपाकुलितलोचनौ ।\nधनुर्बाणधरौ वीरौ युद्धकामौ बभूवतुः ॥ १४॥"
  },
  {
    "text": "कृत्वा सुविपुलं नादं देवी सा निर्भया स्थिता ।\nउभौ च चक्रतुस्तीव्रा बाणवृष्टिं कुरूद्वह ॥ १५॥"
  },
  {
    "text": "भगवत्यपि बाणौघान्मुमोच दानवौ प्रति ।\nकृत्वातिमधुरं नादं देवकार्यार्थसिद्धये ॥ १६॥"
  },
  {
    "text": "तयोस्तु बाष्कलस्तूर्णं सम्मुखोऽभूद् रणाङ्गणे ।\nदुर्मुखः प्रेक्षकस्तत्र देवीमभिमुखः स्थितः ॥ १७॥"
  },
  {
    "text": "तयोर्युद्धमभूद् घोरं देवीबाष्कलयोस्तदा ।\nबाणासिपरिघाघातैर्भयदं मन्दचेतसाम् ॥ १८॥"
  },
  {
    "text": "ततः क्रुद्धा जगन्माता दृष्ट्वा तं युद्धदुर्मदम् ।\nजघान पञ्चभिर्बाणैः कर्णाकृष्टैः शिलाशितैः ॥ १९॥"
  },
  {
    "text": "दानवोऽपि शरान्देव्याश्चिच्छेद निशितैः शरैः ।\nसप्तभिस्ताडयामास देवीं सिंहोपरिस्थिताम् ॥ २०॥"
  },
  {
    "text": "सापि तं दशभिस्तीक्ष्णैः सुपीतैः सायकैः खलम् ।\nजघान तच्छरांश्छित्त्वा जहास च मुहुर्मुहुः ॥ २१॥"
  },
  {
    "text": "अर्धचन्द्रेण बाणेन चिच्छेद च शरासनम् ।\nबाष्कलोऽपि गदां गृह्य देवीं हन्तुमुपाययौ ॥ २२॥"
  },
  {
    "text": "आगच्छन्तं गदापाणिं दानवं मदगर्वितम् ।\nचण्डिका स्वगदापातैः पातयामास भूतले ॥ २३॥"
  },
  {
    "text": "बाष्कलः पतितो भूमौ मुहूर्तादुत्थितः पुनः ।\nचिक्षेप च गदां सोऽपि चण्डिकां चण्डविक्रमः ॥ २४॥"
  },
  {
    "text": "तमागच्छन्तमालोक्य देवी शूलेन वक्षसि ।\nजघान बाष्कलं क्रुद्धा पपात च ममार सः ॥ २५॥"
  },
  {
    "text": "पतिते बाष्कले सैन्यं भग्नं तस्य दुरात्मनः ।\nजयेति च मुदा देवाश्चुक्रुशुर्गगने स्थिताः ॥ २६॥"
  },
  {
    "text": "तस्मिंश्च निहते दैत्ये दुर्मुखोऽतिबलान्वितः ।\nआजगाम रणे देवीं क्रोधसंरक्तलोचनः ॥ २७॥"
  },
  {
    "text": "तिष्ठ तिष्ठाबले सोऽपि भाषमाणः पुनः पुनः ।\nधनुर्बाणधरः श्रीमान्रथस्थः कवचावृतः ॥ २८॥"
  },
  {
    "text": "तमागच्छन्तमालोक्य देवी शङ्खमवादयत् ।\nकोपयन्ती दानवं तं ज्याघोषञ्च चकार ह ॥ २९॥"
  },
  {
    "text": "सोऽपि बाणान्मुमोचाशु तीक्ष्णानाशीविषोपमान् ।\nस्वबाणैस्तान्महामाया चिच्छेद च ननाद च ॥ ३०॥"
  },
  {
    "text": "तयोः परस्परं युद्धं बभूव तुमुलं नृप ।\nबाणशक्तिगदाघातैर्मुसलैस्तोमरैस्तथा ॥ ३१॥"
  },
  {
    "text": "रणभूमौ तदा जाता रुधिरौघवहा नदी ।\nपतितानि तदा तीरे शिरांसि प्रबभुस्तदा ॥ ३२॥"
  },
  {
    "text": "यथा सन्तरणार्थाय यमकिङ्करनायकैः ।\nतुम्बीफलानि नीतानि नवशिक्षापरैर्मुदा ॥ ३३॥"
  },
  {
    "text": "रणभूमिस्तदा घोरा बभूवातीव दुर्गमा ।\nशरीरैः पतितैर्भूमौ खाद्यमानैर्वृकादिभिः ॥ ३४॥"
  },
  {
    "text": "गोमायुसारमेयाश्च काकाः कङ्का अयोमुखाः ।\nगृध्रा श्येनाश्च खादन्ति शरीराणि दुरात्मनाम् ॥ ३५॥"
  },
  {
    "text": "ववौ वायुश्च दुर्गन्धो मृतानां देहसङ्गतः ।\nअभूत्किलकिलाशब्दः खगानां पलभक्षिणाम् ॥ ३६॥"
  },
  {
    "text": "तदा चुकोप दुष्टात्मा दुर्मुखः कालमोहितः ।\nदेवीमुवाच गर्वेण कृत्वा चोर्ध्वकरं शुभम् ॥ ३७॥"
  },
  {
    "text": "गच्छ चण्डि हनिष्यामि त्वामद्यैव सुबालिशे ।\nदैत्यं वा भज वामोरु महिषं मदगर्वितम् ॥ ३८॥"
  },
  {
    "text": "देव्युवाच ।\nआसन्नमरणः कामं प्रलपस्यद्य मोहितः ।\nअद्यैव त्वां हनिष्यामि यथायं बाष्कलो हतः ॥ ३९॥"
  },
  {
    "text": "गच्छ वा तिष्ठ वा मन्द मरणं यदि रोचते ।\nहत्वा त्वां वै वधिष्यामि बालिशं महिषीसुतम् ॥ ४०॥"
  },
  {
    "text": "तच्छ्रुत्वा वचनं तस्या दुर्मुखो मर्तुमुद्यतः ।\nमुमोच बाणवृष्टिं तु चण्डिकां प्रति दारुणाम् ॥ ४१॥"
  },
  {
    "text": "सापि तां तरसा छित्त्वा बाणवृष्टिं शितैः शरैः ।\nजघान दानवं कृद्धा वृत्रं वज्रधरो यथा ॥ ४२॥"
  },
  {
    "text": "तयोः परस्परं युद्धं सञ्जातं चातिकर्कशम् ।\nभयदं कातराणाञ्च शूराणां बलवर्धनम् ॥ ४३॥"
  },
  {
    "text": "देवी चिच्छेद तरसा धनुस्तस्य करे स्थितम् ।\nतथैव पञ्चभिर्बाणैर्बभञ्ज रथमुत्तमम् ॥ ४४॥"
  },
  {
    "text": "रथे भग्ने महाबाहुः पदातिर्दुर्मुखस्तदा ।\nगदां गहीत्वा दुर्धर्षां जगाम चण्डिकां प्रति ॥ ४५॥"
  },
  {
    "text": "चकार स गदाघातं सिंहमौलौ महाबलः ।\nन चचाल हरिः स्थानात्ताडितोऽपि महाबलः ॥ ४६॥"
  },
  {
    "text": "अम्बिका तं समालोक्य गदापाणिं पुरःस्थितम् ।\nखड्गेन शितधारेण शिरश्चिच्छेद मौलिमत् ॥ ४७॥"
  },
  {
    "text": "छिन्ने च मस्तके भूमौ पपात दुर्मुखो मृतः ।\nजयशब्दं तदा चक्रुर्मुदिता निर्जरा भृशम् ॥ ४८॥"
  },
  {
    "text": "तुष्टुवुस्तां तदा देवीं दुर्मुखे निहतेऽमराः ।\nपुष्पवृष्टिं तथा चक्रुर्जयशब्दं नभःस्थिताः ॥ ४९॥"
  },
  {
    "text": "ऋषयः सिद्धगन्धर्वाः सविद्याधरकिन्नराः ।\nजहृषुस्तं हतं दृष्ट्वा दानवं रणमस्तके ॥ ५०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां पञ्चमस्कन्धे महिषसेनाधिप-\nबाष्कलदुर्मुखनिपातनवर्णनं नाम त्रयोदशोऽध्यायः ॥ ५.१३॥"
  },
  {
    "text": "५.१४ चतुर्दशोऽध्यायः । ताम्रचिक्षुराख्यवधवर्णनम् ।"
  },
  {
    "text": "व्यास उवाच ।\nदुर्मुखं निहतं श्रुत्वा महिषः क्रोधमूर्च्छितः ।\nउवाच दानवान्सर्वान्किं जातमिति चासकृत् ॥ १॥"
  },
  {
    "text": "निहतौ दानवौ शूरौ रणे दुर्मुखबाष्कलौ ।\nतन्व्या तत्परमाश्चर्यं पश्यन्तु दैवचेष्टितम् ॥ २॥"
  },
  {
    "text": "कालो हि बलवान्कर्ता सततं सुखदुःखयोः ।\nनराणां परतन्त्राणां पुण्यपापानुयोगतः ॥ ३॥"
  },
  {
    "text": "निहतौ दानवश्रेष्ठौ किं कर्तव्यमतः परम् ।\nब्रुवन्तु मिलिताः सर्वे यद्युक्तं कार्यसङ्कटे ॥ ४॥"
  },
  {
    "text": "व्यास उवाच ।\nएवं ब्रुवति राजेन्द्र महिषेऽतिबलान्विते ।\nचिक्षुराख्यस्तु सेनानीस्तमुवाच महारथः ॥ ५॥"
  },
  {
    "text": "राजन्नहं हनिष्यामि का चिन्ता स्त्रीविहिंसने ।\nइत्युक्त्वा स्वबलैर्युक्तः प्रययौ रथसंयुतः ॥ ६॥"
  },
  {
    "text": "द्वितीयं पार्ष्णिरक्षं तु कृत्वा ताम्रं महाबलम् ।\nमहता सैन्यघोषेण पूरयन्गगनं दिशः ॥ ७॥"
  },
  {
    "text": "तमागच्छन्तमालोक्य देवी भगवती शिवा ।\nचकार शङ्खज्याघोषं घण्टानादं महाद्भुतम् ॥ ८॥"
  },
  {
    "text": "तत्रसुस्तेन शब्देन ते च सर्वे सुरारयः ।\nकिमेतदिति भाषन्तो दुद्रुवुर्भयकम्पिताः ॥ ९॥"
  },
  {
    "text": "चिक्षुराख्यस्तु तान्दृष्ट्वा पलायनपरायणान् ।\nउवाचातीव सङ्कुद्धः किं भयं वः समागतम् ॥ १०॥"
  },
  {
    "text": "अद्यैवाहं हनिष्यामि बाणैर्बालां मदोन्नताम् ।\nतिष्ठन्त्वत्र भयं त्यक्त्वा दैत्याः समरमूर्धनि ॥ ११॥"
  },
  {
    "text": "इत्युक्त्वा दानवश्रेष्ठश्चापपाणिर्बलान्वितः ।\nआगत्य सङ्गरे देवीमित्युवाच गतव्यथः ॥ १२॥"
  },
  {
    "text": "किं गर्जसि विशालाक्षि भीषयन्तीतरान्नरान् ।\nनाहं बिभेमि तन्वङ्गि श्रुत्वा तेऽद्य विचेष्टितम् ॥ १३॥"
  },
  {
    "text": "स्त्रीवधे दूषणं ज्ञात्वा तथैवाकीर्तिसम्भवम् ।\nउपेक्षां कुरुते चित्तं मदीयं वामलोचने ॥ १४॥"
  },
  {
    "text": "स्त्रीणां युद्धं कटाक्षैश्च तथा हावैश्च सुन्दरि ।\nन शस्त्रैर्विहितं क्वापि त्वादृशीनां कदाचन ॥ १५॥"
  },
  {
    "text": "पुष्पैरपि न योद्धव्यं किं पुनर्निशितैः शरैः ।\nभवादृशीनां देहेषु दुनोति मालतीदलम् ॥ १६॥"
  },
  {
    "text": "धिग्जन्म मानुषे लोके क्षात्रधर्मानुजीविनाम् ।\nलालितोऽयं प्रियो देहः कृन्तनीयः शितैः शरैः ॥ १७॥"
  },
  {
    "text": "तैलाभ्यङ्गैः पुष्पवातैस्तथा मिष्टान्नभोजनैः ।\nपोषितोऽयं प्रियो देहो घातनीयः परेषुभिः ॥ १८॥"
  },
  {
    "text": "देहं छित्त्वासिधाराभिर्धनभृज्जायते नरः ।\nधिग्धनं दुःखदं पूर्वं पश्चात्किं सुखदं भवेत् ॥ १९॥"
  },
  {
    "text": "त्वमप्यज्ञैव वामोरु युद्धमाकाङ्क्षसे यतः ।\nसुखं सम्भोगजं त्यक्त्वा कं गुणं वेत्सि सङ्गरे ॥ २०॥"
  },
  {
    "text": "खड्गपातं गदाघातं भेदनञ्ज शिलीमुखैः ।\nमरणान्ते तु संस्कारो गोमायुमुखकर्षणम् ॥ २१॥"
  },
  {
    "text": "तस्यैव कविभिर्धूर्तैः कृतं चातीव शंसनम् ।\nरणे मृतानां स्वःप्राप्तिरर्थवादोऽस्ति केवलः ॥ २२॥"
  },
  {
    "text": "तस्माद् गच्छ वरारोहे यत्र ते रमते मनः ।\nभज वा भूपतिं नाथं हयारिं सुरमर्दनम् ॥ २३॥"
  },
  {
    "text": "व्यास उवाच ।\nएवं ब्रुवाणं तं दैत्यं प्रोवाच जगदम्बिका ।\nकिं मृषा भाषसे मूढ बुद्धिमानिव पण्डितः ॥ २४॥"
  },
  {
    "text": "नीतिशास्त्रं न जानासि विद्यां चान्वीक्षिकीं तथा ।\nन सेवितास्त्वया वृद्धा न धर्मे मतिरस्ति ते ॥ २५॥"
  },
  {
    "text": "मूर्खसेवापरो यस्मात्तस्मात्त्वं मूर्ख एव हि ।\nराजधर्मं न जानासि किं ब्रवीषि ममाग्रतः ॥ २६॥"
  },
  {
    "text": "सङ्ग्रामे महिषं हत्वा कृत्वा रुधिरकर्दमम् ।\nयशःस्तम्भं स्थिरं कृत्वा गमिष्यामि यथासुखम् ॥ २७॥"
  },
  {
    "text": "देवानां दुःखदातारं दानवं मदगर्वितम् ।\nहनिष्येऽहं दुराचारं युद्धं कुरु स्थिरो भव ॥ २८॥"
  },
  {
    "text": "जीवितेच्छास्ति चेन्मूढ महिषस्य तथा तव ।\nतदा गच्छन्तु पातालं दानवाः सर्व एव ते ॥ २९॥"
  },
  {
    "text": "मुमूर्षा यदि वश्चित्ते युद्धं कुर्वन्तु सत्वराः ।\nसर्वानेव वधिष्यामि निश्चयोऽयं ममाधुना ॥ ३०॥"
  },
  {
    "text": "व्यास उवाच ।\nतच्छ्रुत्वा वचनं तस्या दानवो बलदर्पितः ।\nमुमोच बाणवृष्टिं तां घनवृष्टिमिवापराम् ॥ ३१॥"
  },
  {
    "text": "चिच्छेद तस्य सा बाणान्स्वबाणैर्निशितैस्तदा ।\nजघान तं तथा घोरैराशीविषसमैः शरैः ॥ ३२॥"
  },
  {
    "text": "युद्धं परस्परं तत्र बभूव विस्मयप्रदम् ।\nगदया घातयामास तं रथाज्जगदम्बिका ॥ ३३॥"
  },
  {
    "text": "मूर्च्छां प्राप स दुष्टात्मा गदयाभिहतो भृशम् ।\nमुहूर्तद्वयमात्रं तु रथोपस्थ इवाचलः ॥ ३४॥"
  },
  {
    "text": "तं तथा मूर्च्छितं दृष्ट्वा ताम्रः परबलार्दनः ।\nआजगाम रणे योद्धुं चण्डिकां प्रति चापलात् ॥ ३५॥"
  },
  {
    "text": "आगच्छन्तं तु तं वीक्ष्य हसन्ती प्राह चण्डिका ।\nएह्येहि दानवश्रेष्ठ यमलोकं नयाम्यहम् ॥ ३६॥"
  },
  {
    "text": "किं भवद्भिः समायातैरबलैश्च गतायुषैः ।\nमहिषः किं गृहे मूढः करोति जीवनोद्यमम् ॥ ३७॥"
  },
  {
    "text": "किं भवद्भिर्हतैर्मन्दैर्ममापि विफलः श्रमः ।\nअहते महिषे पापे सुरशत्रौ दुरात्मनि ॥ ३८॥"
  },
  {
    "text": "तस्माद्यूयं गृहं गत्वा महिषं प्रेषयन्त्विह ।\nपश्येन्मां सोऽपि मन्दात्मा यादृशीं तादृशीं स्थिताम् ॥ ३९॥"
  },
  {
    "text": "ताम्रस्तद्वचनं श्रुत्वा बाणवृष्टिं चकार ह ।\nचण्डिकां प्रति कोपेन कर्णाकृष्टशरासनः ॥ ४०॥"
  },
  {
    "text": "भगवत्यपि ताम्राक्षी समाकृष्य शरासनम् ।\nबाणान्मुमोच तरसा हन्तुकामा सुराहितम् ॥ ४१॥"
  },
  {
    "text": "चिक्षुराख्योऽपिबलवान्मूर्च्छां त्यक्त्वोत्थितः पुनः ।\nगृहीत्वा सशरं चापं तस्थौ तत्सम्मुखः क्षणात् ॥ ४२॥"
  },
  {
    "text": "चिक्षुराख्यश्च ताम्रश्च द्वावप्यतिबलोत्कटौ ।\nयुयुधाते महावीरौ सह देव्या रणाङ्गणे ॥ ४३॥"
  },
  {
    "text": "कुपिता च महामाया ववर्ष शरसन्ततिम् ।\nचकार दानवान् सर्वान् बाणक्षततनुच्छदान् ॥ ४४॥"
  },
  {
    "text": "असुराः क्रोधसम्मूढा बभूवुः शरताडिताः ।\nचिक्षिपुः शरजालानि देवीं प्रति रुषान्विताः ॥ ४५॥"
  },
  {
    "text": "बभुस्ते राक्षसास्तत्र किंशुका इव पुष्पिणः ।\nशिलीमुखक्षताः सर्वे वसन्ते च वने रणे ॥ ४६॥"
  },
  {
    "text": "बभूव तुमुलं युद्धं ताम्रेण सह संयुगे ।\nविस्मयं परमं जग्मुर्देवा ये प्रेक्षकाः स्थिताः ॥ ४७॥"
  },
  {
    "text": "ताम्रो मुसलमादाय लोहजं दारुणं दृढम् ।\nजघान मस्तके सिंहं जहास च ननर्द च ॥ ४८॥"
  },
  {
    "text": "नर्दमानं तदा तं तु दृष्ट्वा देवी रुषान्विता ।\nखड्गेन शितधारेण शिरश्चिच्छेद सत्वरा ॥ ४९॥"
  },
  {
    "text": "छिन्ने शिरसि ताम्रस्तु विशीर्षो मुसली बली ।\nबभ्राम क्षणमात्रं तु पपात रणमस्तके ॥ ५०॥"
  },
  {
    "text": "पतितं ताम्रमालोक्य चिक्षुराख्यो महाबलः ।\nखड्गमादाय तरसा दुद्राव चण्डिकां प्रति ॥ ५१॥"
  },
  {
    "text": "भगवत्यपि तं दृष्ट्वा खड्गपाणिमुपागतम् ।\nदानवं पञ्चभिर्बाणैर्जघान तरसा रणे ॥ ५२॥"
  },
  {
    "text": "एकेन पातितं खड्गं द्वितीयेन तु तत्करः ।\nकण्ठाच्च मस्तकं तस्य कृन्तितं चापरैः शरैः ॥ ५३॥"
  },
  {
    "text": "एवं तौ निहतौ कूरौ राक्षसौ रणदुर्मदौ ।\nभग्नं सैन्यं तयोस्तूर्णं दिक्षु सन्त्रस्तमानसम् ॥ ५४॥"
  },
  {
    "text": "देवाश्च मुदिताः सर्वे दृष्ट्वा तौ निहतौ रणे ।\nपुष्पवृष्टिं मुदा चक्रुर्जयशब्दं नभःस्थिताः ॥ ५५॥"
  },
  {
    "text": "ऋषयो देवगन्धर्वा वेतालाः सिद्धचारणाः ।\nऊचुस्ते जय देवीति चाम्बिकेति पुनः पुनः ॥ ५६॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां पञ्चमस्कन्धे\nताम्रचिक्षुराख्यवधवर्णनं नाम चतुर्दशोऽध्यायः ॥ ५.१४॥"
  },
  {
    "text": "५.१५ पञ्चदशोऽध्यायः । असिलोमबिडालाख्यवधवर्णनम् ।"
  },
  {
    "text": "व्यास उवाच ।\nतौ तया निहतौ श्रुत्वा महिषो विस्मयान्वितः ।\nप्रेषयामास दैतेयांस्तद्वधार्थं महाबलान् ॥ १॥"
  },
  {
    "text": "असिलोमबिडालाख्यप्रमुखान् युद्धदुर्मदान् ।\nसैन्येन महता युक्तान्सायुधान्सपरिच्छदान् ॥ २॥"
  },
  {
    "text": "ते तत्र ददृशुर्देवीं सिंहस्योपरि संस्थिताम् ।\nअष्टादशभुजां दिव्यां खड्गखेटकधारिणीम् ॥ ३॥"
  },
  {
    "text": "असिलोमाग्रतो गत्वा तामुवाच हसन्निव ।\nविनयावनतः शान्तो देवीं दैत्यवधोद्यताम् ॥ ४॥"
  },
  {
    "text": "असिलोमोवाच ।\nदेवि ब्रूहि वचः सत्यं किमर्थमिह सुन्दरि ।\nआगतासि किमर्थं वा हंसि दैत्यान्निरागसः ॥ ५॥"
  },
  {
    "text": "कारणं कथयाद्य त्वं त्वया सन्धिं करोम्यहम् ।\nकाञ्चनं मणिरत्नानि भाजनानि वराणि च ॥ ६॥"
  },
  {
    "text": "यानीच्छसि वरारोहे गहीत्वा गच्छ मा चिरम् ।\nकिमर्थं युद्धकामासि दुःखसन्तापवर्धनम् ॥ ७॥"
  },
  {
    "text": "कथयन्ति महात्मानो युद्धं सर्वसुखापहम् ।\nकोमलेऽतीव ते देहे पुष्पघातासहे भृशम् ॥ ८॥"
  },
  {
    "text": "किमर्थं शस्त्रसम्पातान्सहसीति विसिस्मिये ।\nचातुर्यस्य फलं शान्तिः सततं सुखसेवनम् ॥ ९॥"
  },
  {
    "text": "तत्किमर्थं दुःखहेतुं सङ्ग्रामं कर्तुमिच्छसि ।\nसंसारेऽत्र सुखं ग्राह्यं दुःखं हेयमिति स्थितिः ॥ १०॥"
  },
  {
    "text": "तत्सुखं द्विविधं प्रोक्तं नित्यानित्यप्रभेदतः ।\nआत्मज्ञानं सुखं नित्यमनित्यं भोगजं स्मृतम् ॥ ११॥"
  },
  {
    "text": "नाशात्मकं तु तत्त्याज्यं वेदशास्त्रार्थचिन्तकैः ।\nसौगतानां मतं चेत्त्वं स्वीकरोषि वरानने ॥ १२॥"
  },
  {
    "text": "तथापि यौवनं प्राप्य भुङ्क्ष्व भोगाननुत्तमान् ।\nपरलोकस्य सन्देहो यदि तेऽस्ति कृशोदरि ॥ १३॥"
  },
  {
    "text": "स्वर्गभोगपरा नित्यं भव भामिनि भूतले ।\nअनित्यं यौवनं देहे ज्ञात्वेति सुकृतं चरेत् ॥ १४॥"
  },
  {
    "text": "परोपतापनं कार्यं वर्जनीयं सदा बुधैः ।\nअविरोधेन कर्तव्यं धर्मार्थकामसेवनम् ॥ १५॥"
  },
  {
    "text": "तस्मात्त्वमपि कल्याणि मतिं धर्मे सदा कुरु ।\nअपराधं विना दैत्यान्कस्मान्मारयसेऽम्बिके ॥ १६॥"
  },
  {
    "text": "दयाधर्मोऽस्य देहोऽस्ति सत्ये प्राणाः प्रकीर्तिताः ।\nतस्माद्दया तथा सत्यं रक्षणीयं सदा बुधैः ॥ १७॥"
  },
  {
    "text": "कारणं वद सुश्रोणि दानवानां वधे तव ।\nदेव्युवाच ।\nत्वया पृष्टं महाबाहो किमर्थमिह चागता ॥ १८॥"
  },
  {
    "text": "तदहं सम्प्रवक्ष्यामि हनने च प्रयोजनम् ।\nविचरामि सदा दैत्य सर्वलोकेषु सर्वदा ॥ १९॥"
  },
  {
    "text": "न्यायान्यायौ च भूतानां पश्यन्ती साक्षिरूपिणी ।\nन मे कदापि भोगेच्छा न लोभो न च वैरिता ॥ २०॥"
  },
  {
    "text": "धर्मार्थं विचराम्यत्र संसारे साधुरक्षणम् ।\nव्रतमेतत्तु नियतं पालयामि निजं सदा ॥ २१॥"
  },
  {
    "text": "साधूनां रक्षणं कार्यं हन्तव्या येऽप्यसाधवः ।\nवेदसंरक्षणं कार्यमवतारैरनेकशः ॥ २२॥"
  },
  {
    "text": "युगे युगे तानेवाहमवतारान्बिभर्मि च ।\nमहिषस्तु दुराचारो देवान्वै हन्तुमुद्यतः ॥ २३॥"
  },
  {
    "text": "ज्ञात्वाहं तद्वधार्थं भोः प्राप्तास्मि राक्षसाधुना ।\nतं हनिष्ये दुराचारं सुरशत्रुं महाबलम् ॥ २४॥"
  },
  {
    "text": "गच्छ वा तिष्ठ कामं त्वं सत्यमेतदुदाहृतम् ।\nब्रूहि वा तं दुरात्मानं राजानं महिषीसुतम् ॥ २५॥"
  },
  {
    "text": "किमन्यान् प्रेषयस्यत्र स्वयं युद्धं कुरुष्व ह ।\nसन्धिञ्चेत्कर्तुमिच्छास्ति राज्ञस्तव मया सह ॥ २६॥"
  },
  {
    "text": "सर्वे गच्छन्तु पातालं वैरं त्यक्त्वा यथासुखम् ।\nदेवद्रव्यं तु यत्किञ्चिद्धृतं जित्वा रणे सुरान् ।\nतद्दत्त्वा यान्तु पातालं प्रह्लादो यत्र तिष्ठति ॥ २७॥"
  },
  {
    "text": "व्यास उवाच ।\nतच्छुत्वा वचनं देव्या असिलोमा पुरःस्थितः ।\nबिडालाख्यं महावीरं पप्रच्छ प्रीतिपूर्वकम् ॥ २८॥"
  },
  {
    "text": "असिलोमोवाच ।\nश्रुतं तेऽद्य बिडालाख्य भवान्या कथितं च यत् ।\nएवं गते किं कर्तव्यो विग्रहः सन्धिरेव वा ॥ २९॥"
  },
  {
    "text": "बिडालाख्य उवाच ।\nन सन्धिकामोऽस्ति नृपोऽभिमानी\nयुद्धे च मृत्युं नियतं हि जानन् ।\nदृष्ट्वा हतान् प्रेरयते तथास्मा-\nन्दैव हि कोऽतिक्रमितुं समर्थः ॥ ३०॥"
  },
  {
    "text": "(दुःसाध्य एवास्त्विह सेवकानां\nधर्मः सदा मानविवर्जितानाम् ।\nआज्ञापराणां वशवर्तिकानां\nपाञ्चालिकानामिव सूत्रभेदात् ॥)\nगत्वा कथं तस्य पुरस्त्वया च\nमयापि वक्तव्यमिदं कठोरम् ।\nगच्छन्तु पातालमितश्च सर्वे\nदत्त्वाथ रत्नानि धनं सुराणाम् ॥ ३१॥"
  },
  {
    "text": "(प्रियं हि वक्तव्यमसत्यमेव\nन च प्रियं स्याद्धितकृत्तु भाषितम् ।\nसत्यं प्रियं नो भवतीह कामं\nमौनं ततो बुद्धिमतां प्रतिष्ठितम् ॥)\nन फल्गुवाक्यैः प्रतिबोधनीयो\nराजा तु वीरैरिति नीतिशास्त्रम् ॥ ३२॥"
  },
  {
    "text": "न नूनं तत्र गन्तव्यं हितं वा वक्तुमादरात् ।\nप्रष्टुं वापि गते राजा कोपयुक्तो भविष्यति ॥ ३३॥"
  },
  {
    "text": "इति सञ्चिन्त्य कर्तव्यं युद्धं प्राणस्य संशये ।\nस्वामिकार्यं परं मत्वा मरणं तृणवत्तथा ॥ ३४॥"
  },
  {
    "text": "व्यास उवाच ।\nइति सञ्चिन्त्य तौ वीरौ संस्थितौ युद्धतत्परौ ।\nधनुर्बाणधरौ तत्र सन्नद्धौ रथसङ्गतौ ॥ ३५॥"
  },
  {
    "text": "प्रथमं तु बिडालाख्यः सप्तबाणान्मुमोच ह ।\nअसिलोमा स्थितो दूरे प्रेक्षकः परमास्त्रवित् ॥ ३६॥"
  },
  {
    "text": "चिच्छेद तांस्तथाप्राप्तानम्बिका स्वशरैः शरान् ।\nबिडालाख्यं त्रिभिर्बाणैर्जघान च शिलाशितैः ॥ ३७॥"
  },
  {
    "text": "प्राप्य बाणव्यथां दैत्यः पपात समराङ्गणे ।\nमूर्च्छितोऽथ ममाराशु दानवो दैवयोगतः ॥ ३८॥"
  },
  {
    "text": "बिडालाख्यं हतं दृष्ट्वा रणे शक्तिशरोत्करैः ।\nअसिलोमा धनुष्पाणिः संस्थितो युद्धतत्परः ॥ ३९॥"
  },
  {
    "text": "ऊर्ध्वं सव्यं करं कृत्वा तामुवाच मितं वचः ।\nदेवि जानामि मरणं दानवानां दुरात्मनाम् ॥ ४०॥"
  },
  {
    "text": "तथापि युद्धं कर्तव्यं पराधीनेन वै मया ।\nमहिषो मन्दबुद्धिश्च न जानाति प्रियाप्रिये ॥ ४१॥"
  },
  {
    "text": "तदग्रे नैव वक्तव्यं हितं चैवाप्रियं मया ।\nमर्तव्यं वीरधर्मेण शुभं वाप्यशुभं भवेत् ॥ ४२॥"
  },
  {
    "text": "दैवमेव परं मन्ये धिपौरुषमनर्थकम् ।\nपतन्ति दानवास्तूर्णं तव बाणहता भुवि ॥ ४३॥"
  },
  {
    "text": "इत्युक्त्वा शरवृष्टिं स चकार दानवोत्तमः ।\nदेवी चिच्छेद तान्बाणैरप्राप्तांस्तु निजान्तिके ॥ ४४॥"
  },
  {
    "text": "अन्यैर्विव्याध तं तूर्णमसिलोमानमाशुगैः ।\nवीक्षितामरसङ्घैश्च कोपपूर्णानना तदा ॥ ४५॥"
  },
  {
    "text": "शुशुभे दानवः कामं बाणैर्विद्धतनुः किल ।\nस्रवद्रुधिरधारः स प्रफुल्लः किंशुको यथा ॥ ४६॥"
  },
  {
    "text": "असिलोमा गदां गुर्वीं लौहीमुद्यम्य वेगतः ।\nदुद्राव चण्डिकां कोपात्सिंहं मूर्ध्नि जघान ह ॥ ४७॥"
  },
  {
    "text": "सिंहोऽपि नखराघातैस्तं ददार भुजान्तरे ।\nअगणय्य गदाघातं कृतं तेन बलीयसा ॥ ४८॥"
  },
  {
    "text": "उत्पत्य तरसा दैत्यो गदापाणिः सुदारुणः ।\nसिंहमूर्ध्नि समारुह्य जघान गदयाम्बिकाम् ॥ ४९॥"
  },
  {
    "text": "कृतं तेन प्रहारं तु वञ्चयित्वा विशाम्पते ।\nखड्गेन शितधारेण शिरश्चिच्छेद कण्ठतः ॥ ५०॥"
  },
  {
    "text": "छिन्ने शिरसि दैत्येन्द्रः पपात तरसा क्षितौ ।\nहाहाकारो महानासीत्सैन्ये तस्य दुरात्मनः ॥ ५१॥"
  },
  {
    "text": "जय देवीति देवास्ता तुष्टुवुर्जगदम्बिकाम् ।\nदेवदुन्दुभयो नेदुर्जगुश्च नृप किन्नराः ॥ ५२॥"
  },
  {
    "text": "निहतौ दानवौ वीक्ष्य पतितौ च रणाङ्गणे ।\nनिहताः सैनिकाः सर्वे तत्र केसरिणा बलात् ॥ ५३॥"
  },
  {
    "text": "भक्षिताश्च तथा केचिन्निःशेषं तद्रणं कृतम् ।\nभग्नाः केचिद् गता मन्दा महिषं प्रति दुःखिताः ॥ ५४॥"
  },
  {
    "text": "चुक्रुशू रुरुदुश्चैव त्राहि त्राहीति भाषणैः ।\nअसिलोमबिडालाख्यौ निहतौ नृपसत्तम ॥ ५५॥"
  },
  {
    "text": "अन्ये ये सैनिका राजन् सिंहेन भक्षिताश्च ते ।\nएवं ब्रुवन्तो राजानं तदा चक्रुश्च वैशसम् ॥ ५६॥"
  },
  {
    "text": "तच्छ्रुत्वा वचनं तेषां महिषो दुर्मनास्तदा ।\nबभूव चिन्ताकुलितो विमना दुःखसंयुतः ॥ ५७॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां पञ्चमस्कन्धे असिलोम-\nबिडालाख्यवधवर्णनं नाम पञ्चदशोऽध्यायः ॥ ५.१५॥"
  },
  {
    "text": "५.१६ षोडशोऽध्यायः । महिषद्वारा देवीप्रबोधनम् ।"
  },
  {
    "text": "व्यास उवाच ।\nतेषां तद्वचनं श्रुत्वा क्रोधयुक्तो नराधिपः ।\nदारुकं प्राह तरसा रथमानय मेऽद्भुतम् ॥ १॥"
  },
  {
    "text": "सहस्रखरसंयुक्तं पताकाध्वजभूषितम् ।\nआयुधैः संयुतं शुभ्रं सुचक्रं चारुकूबरम् ॥ २॥"
  },
  {
    "text": "सूतोऽपि रथमानीय तमुवाच त्वरान्वितः ।\nराजन् रथोऽयमानीतो द्वारि तिष्ठति भूषितः ॥ ३॥"
  },
  {
    "text": "सर्वायुधसमायुक्तो वरास्तरणसंयुतः ।\nआनीतं तं रथं ज्ञात्वा दानवेन्द्रो महाबलः ॥ ४॥"
  },
  {
    "text": "मानुषं देहमास्थाय सङ्ग्रामे गन्तुमुद्यतः ।\nविचार्य मनसा चेति देवी मां प्रेक्ष्य दुर्मुखम् ॥ ५॥"
  },
  {
    "text": "श‍ृङ्गिणं महिषं नूनं विमना सा भविष्यति ।\nनारीणां च प्रियं रूपं तथा चातुर्यमित्यपि ॥ ६॥"
  },
  {
    "text": "तस्माद्रूपं च चातुर्यं कृत्वा यास्यामि तां प्रति ।\nयथा मां वीक्ष्य सा बाला प्रेमयुक्ता भविष्यति ॥ ७॥"
  },
  {
    "text": "ममापि च तदैव स्यात्सुखं नान्यस्वरूपतः ।\nइति सञ्चिन्त्य मनसा दानवेन्द्रो महाबलः ॥ ८॥"
  },
  {
    "text": "त्यक्त्वा तन्माहिषं रूपं बभूव पुरुषः शुभः ।\nसर्वायुधधरः श्रीमांश्चारुभूषणभूषितः ॥ ९॥"
  },
  {
    "text": "दिव्याम्बरधरः कान्तः पुष्पबाण इवापरः ।\nरथोपविष्टः केयूरस्रग्वी बाणधनुर्धरः ॥ १०॥"
  },
  {
    "text": "सेनापरिवृतो देवीं जगाम मदगर्वितः ।\nमनोज्ञं रूपमास्थाय मानिनीनां मनोहरम् ॥ ११॥"
  },
  {
    "text": "तमागतं समालोक्य दैत्यानामधिपं तदा ।\nबहुभिः संवृतं वीरैर्देवी शङ्खमवादयत् ॥ १२॥"
  },
  {
    "text": "स शङ्खनिनदं श्रुत्वा जनविस्मयकारकम् ।\nसमीपमेत्य देव्यास्तु तामुवाच हसन्निव ॥ १३॥"
  },
  {
    "text": "देवि संसारचक्रेऽस्मिन्वर्तमानो जनः किल ।\nनरो वाथ तथा नारी सुखं वाञ्छति सर्वथा ॥ १४॥"
  },
  {
    "text": "सुखं संयोगजं नॄणां नासंयोगे भवेदिह ।\nसंयोगो बहुधा भिन्नस्तान्ब्रवीमि श‍ृणुष्व ह ॥ १५॥"
  },
  {
    "text": "भेदान्सुप्रीतिहेतूत्थान्स्वभावोत्थाननेकशः ।\nतत्र प्रीतिभवानादौ कथयामि यथामति ॥ १६॥"
  },
  {
    "text": "मातापित्रोस्तु पुत्रेण संयोगस्तूत्तमः स्मृतः ।\nभ्रातुर्भ्रात्रा तथा योगः कारणान्मध्यमो मतः ॥ १७॥"
  },
  {
    "text": "उत्तमस्य सुखस्यैव दातृत्वादुत्तमः स्मृतः ।\nतस्मादल्पसुखस्यैव प्रदातृत्वाच्च मध्यमः ॥ १८॥"
  },
  {
    "text": "नाविकानां तु संयोगः स्मृतः स्वाभाविको बुधैः ।\nविविधावृतचित्तानां प्रसङ्गपरिवर्तिनाम् ॥ १९॥"
  },
  {
    "text": "अत्यल्पसुखदातृत्वात्कनिष्ठोऽयं स्मृतो बुधैः ।\nअत्युत्तमस्तु संयोगः संसारे सुखदः सदा ॥ २०॥"
  },
  {
    "text": "नारीपुरुषयोः कान्ते समानवयसो सदा ।\nसंयोगो यः समाख्यातः स एवात्युत्तमः स्मृतः ॥ २१॥"
  },
  {
    "text": "अत्युत्तमसुखस्यैव दातृत्वात्स तथाविधः ।\nचातुर्यरूपवेषाद्यैः कुलशीलगुणैस्तथा ॥ २२॥"
  },
  {
    "text": "परस्परसमुत्कर्षः कथ्यते हि परस्परम् ।\nतं चेत्करोषि संयोगं वीरेण च मया सह ॥ २३॥"
  },
  {
    "text": "अत्युत्तमसुखस्यैव प्राप्तिः स्यात्ते न संशयः ।\nनानाविधानि रूपाणि करोमि स्वेच्छया प्रिये ॥ २४॥"
  },
  {
    "text": "इन्द्रादयः सुराः सर्वे सङ्ग्रामे विजिता मया ।\nरत्नानि यानि दिव्यानि भवनेऽस्मिन्ममाधुना ॥ २५॥"
  },
  {
    "text": "भुङ्क्ष्व त्वं तानि सर्वाणि यथेष्टं देहि वा यथा ।\nपट्टराज्ञी भवाद्य त्वं दासोऽस्मि तव सुन्दरि ॥ २६॥"
  },
  {
    "text": "वैरं त्यजेऽहं देवैस्तु तव वाक्यान्न संशयः ।\nयथा त्वं सुखमाप्नोषि तथाहं करवाणि वै ॥ २७॥"
  },
  {
    "text": "आज्ञापय विशालाक्षि तथाहं प्रकरोम्यथ ।\nचित्तं मे तव रूपेण मोहितं चारुभाषिणि ॥ २८॥"
  },
  {
    "text": "आतुरोऽस्मि वरारोहे प्राप्तस्ते शरणं किल ।\nप्रपन्नं पाहि रम्भोरु कामबाणैः प्रपीडितम् ॥ २९॥"
  },
  {
    "text": "धर्माणामुत्तमो धर्मः शरणागतरक्षणम् ।\nत्वदीयोऽस्म्यसितापाङ्गि सेवकोऽहं कृशोदरि ॥ ३०॥"
  },
  {
    "text": "मरणान्तं वचः सत्यं नान्यथा प्रकरोम्यहम् ।\nपादौ नतोऽस्मि तन्वङ्गि त्यक्त्वा नानायुधानि ते ॥ ३१॥"
  },
  {
    "text": "दयां कुरु विशालाक्षि तप्तोऽस्मि काममार्गणैः ।\nजन्मप्रभृति चार्वङ्गि दैन्यं नाचरितं मया ॥ ३२॥"
  },
  {
    "text": "ब्रह्मादीनीश्वरान्प्राप्य त्वयि तद्विदधाम्यहम् ।\nचरितं मम जानन्ति रणे ब्रह्मादयः सुराः ॥ ३३॥"
  },
  {
    "text": "सोऽप्यहं तव दासोऽस्मि मन्मुखं पश्य भामिनि ।\nव्यास उवाच ।\nइति ब्रुवाणं तं दैत्यं देवी भगवती हि सा ॥ ३४॥"
  },
  {
    "text": "प्रहस्य सस्मितं वाक्यमुवाच वरवर्णिनी ।\nदेव्युवाच ।\nनाहं पुरुषमिच्छामि परमं पुरुषं विना ॥ ३५॥"
  },
  {
    "text": "तस्य चेच्छास्म्यहं दैत्य सृजामि सकलं जगत् ।\nस मां पश्यति विश्वात्मा तस्याहं प्रकृतिः शिवा ॥ ३६॥"
  },
  {
    "text": "तत्सान्निध्यवशादेव चैतन्यं मयि शाश्वतम् ।\nजडाहं तस्य संयोगात्प्रभवामि सचेतना ॥ ३७॥"
  },
  {
    "text": "अयस्कान्तस्य सान्निध्यादयसश्चेतना यथा ।\nन ग्राम्यसुखवाञ्छा मे कदाचिदपि जायते ॥ ३८॥"
  },
  {
    "text": "मूर्खस्त्वमसि मन्दात्मन् यत्स्त्रीसङ्गं चिकीर्षसि ।\nनरस्य बन्धनार्थाय श‍ृङ्खला स्त्री प्रकीर्तिता ॥ ३९॥"
  },
  {
    "text": "लोहबद्धोऽपि मुच्येत स्त्रीबद्धो नैव मुच्यते ।\nकिमिच्छसि च मन्दात्मन् मूत्रागारस्य सेवनम् ॥ ४०॥"
  },
  {
    "text": "शमं कुरु सुखाय त्वं शमात्सुखमवाप्स्यसि ।\nनारीसङ्गे महद्दुःखं जानन्किं त्वं विमुह्यसि ॥ ४१॥"
  },
  {
    "text": "त्यज वैरं सुरैः सार्धं यथेष्टं विचरावनौ ।\nपातालं गच्छ वा कामं जीवितेच्छा यदस्ति ते ॥ ४२॥"
  },
  {
    "text": "अथवा कुरु सङ्ग्रामं बलवत्यस्मि साम्प्रतम् ।\nप्रेषिताहं सुरैः सर्वैस्तव नाशाय दानव ॥ ४३॥"
  },
  {
    "text": "सत्यं ब्रवीमि येनाद्य त्वया वचनसौहृदम् ।\nदर्शितं तेन तुष्टास्मि जीवन्गच्छ यथासुखम् ॥ ४४॥"
  },
  {
    "text": "सतां सप्तपदी मैत्री तेन मुञ्चामि जीवितम् ।\nमरणेच्छास्ति चेद्युद्धं कुरु वीर यथासुखम् ॥ ४५॥"
  },
  {
    "text": "हनिष्यामि महाबाहो त्वामहं नात्र संशयः ।\nव्यास उवाच ।\nइति तस्या वचः श्रुत्वा दानवः काममोहितः ॥ ४६॥"
  },
  {
    "text": "उवाच श्लक्ष्णया वाचा मधुरं वचनं ततः ।\nबिभेम्यहं वरारोहे त्वां प्रहर्तुं वरानने ॥ ४७॥"
  },
  {
    "text": "कोमलां चारुसर्वाङ्गीं नारीं नरविमोहिनीम् ।\nजित्वा हरिहरादींश्च लोकपालांश्च सर्वशः ॥ ४८॥"
  },
  {
    "text": "किं त्वया सह युद्धं मे युक्तं कमललोचने ।\nरोचते यदि चार्वङ्गि विवाहं कुरु मां भज ॥ ४९॥"
  },
  {
    "text": "नोचेद् गच्छ यथेष्टं ते देशं यस्मात्समागता ।\nनाहं त्वां प्रहरिष्यामि यतो मैत्री कृता त्वया ॥ ५०॥"
  },
  {
    "text": "हितमुक्तं शुभं वाक्यं तस्माद् गच्छ यथासुखम् ।\nका शोभा मे भवेदन्ते हत्वा त्वां चारुलोचनाम् ॥ ५१॥"
  },
  {
    "text": "स्त्रीहत्या बालहत्या च ब्रह्महत्या दुरत्यया ।\nगृहीत्वा त्वां गृहं नूनं गच्छाम्यद्य वरानने ॥ ५२॥"
  },
  {
    "text": "तथापि मे फलं न स्याद्बलाद्भोगसुखं कुतः ।\nप्रब्रवीमि सुकेशि त्वां विनयावनतो यतः ॥ ५३॥"
  },
  {
    "text": "पुरुषस्य सुखं न स्यादृते कान्तामुखाम्बुजात् ।\nतत्तथैव हि नारीणां न स्याच्च पुरुषं विना ॥ ५४॥"
  },
  {
    "text": "संयोगे सुखसम्भूतिर्वियोगे दुःखसम्भवः ।\nकान्तासि रूपसम्पन्ना सर्वाभरणभूषिता ॥ ५५॥"
  },
  {
    "text": "चातुर्यं त्वयि किं नास्ति यतो मां न भजस्यहो ।\nतवोपदिष्टं केनेदं भोगानां परिवर्जनम् ॥ ५६॥"
  },
  {
    "text": "वञ्चितासि प्रियालापे वैरिणा केनचित्त्विह ।\nमुञ्चाग्रहमिमं कान्ते कुरु कार्यं सुशोभनम् ॥ ५७॥"
  },
  {
    "text": "सुखं तव ममापि स्याद्विवाहे विहिते किल ।\nविष्णुर्लक्ष्या सहाभाति सावित्र्या च सहात्मभूः ॥ ५८॥"
  },
  {
    "text": "रुद्रो भाति च पार्वत्या शच्या शतमखस्तथा ।\nका नारी पतिहीना च सुखं प्राप्नोति शाश्वतम् ॥ ५९॥"
  },
  {
    "text": "येन त्वमसितापाङ्गि न करोषि पतिं शुभम् ।\nकामः क्वाद्य गतः कान्ते यस्त्वां बाणैः सुकोमलैः ॥ ६०॥"
  },
  {
    "text": "मादनैः पञ्चभिः कामं न ताडयति मन्दधीः ।\nमन्येऽहमिव कामोऽपि दयावांस्त्वयि सुन्दरि ॥ ६१॥"
  },
  {
    "text": "अबलेति च मन्वानो न प्रेरयति मार्गणान् ।\nमनोभवस्य वैरं वा किमप्यस्ति मया सह ॥ ६२॥"
  },
  {
    "text": "तेन च त्वय्यरालाक्षि न मुञ्चति शिलीमुखान् ।\nअथवा मेऽहितैर्देवैर्वारितोऽसौ झषध्वजः ॥ ६३॥"
  },
  {
    "text": "सुखविध्वंसिभिस्तेन त्वयि न प्रहरत्यपि ।\nत्यक्त्वा मां मृगशावाक्षि पश्चात्तापं करिष्यसि ॥ ६४॥"
  },
  {
    "text": "मन्दोदरीव तन्वङ्गि परित्यज्य शुभं नृपम् ।\nअनुकूलं पतिं पश्चात्सा चकार शठं पतिम् ।\nकामार्ता च यदा जाता मोहेन व्याकुलान्तरा ॥ ६५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां पञ्चमस्कन्धे महिषद्वारा\nदेवीप्रबोधनं नाम षोडशोऽध्यायः ॥ ५.१६॥"
  },
  {
    "text": "५.१७ सप्तदशोऽध्यायः । राजपुत्रीमन्दोदरीवृत्तवर्णनम् ।"
  },
  {
    "text": "व्यास उवाच ।\nइति श्रुत्वा वचस्तस्य देवी पप्रच्छ दानवम् ।\nका सा मन्दोदरी नारी कोऽसौ त्यक्तो नृपस्तया ॥ १॥"
  },
  {
    "text": "शठः को वा नृपः पश्चात्तन्मे ब्रूहि कथानकम् ।\nविस्तरेण यथा प्राप्तं दुःखं वनितया पुनः ॥ २॥"
  },
  {
    "text": "महिष उवाच ।\nसिंहलो नाम देशोऽस्ति विख्यातः पृथिवीतले ।\nघनपादपसंयुक्तो धनधान्यसमृद्धिमान् ॥ ३॥"
  },
  {
    "text": "चन्द्रसेनाभिधस्तत्र राजा धर्मपरायणः ।\nन्यायदण्डधरः शान्तः प्रजापालनतत्परः ॥ ४॥"
  },
  {
    "text": "सत्यवादी मृदुः शूरस्तितिक्षुर्नीतिसागरः ।\nशास्त्रवित्सर्वधर्मज्ञो धनुर्वेदेऽतिनिष्ठितः ॥ ५॥"
  },
  {
    "text": "तस्य भार्या वरारोहा सुन्दरी सुभगा शुभा ।\nसदाचारातिसुमुखी पतिभक्तिपरायणा ॥ ६॥"
  },
  {
    "text": "नाम्ना गुणवती कान्ता सर्वलक्षणसंयुता ।\nसुषुवे प्रथमे गर्भे पुत्रीं सा चातिसुन्दरीम् ॥ ७॥"
  },
  {
    "text": "पिता चातीव सन्तुष्टः पुत्रीं प्राप्य मनोरमाम् ।\nमन्दोदरीति नामास्याः पिता चक्रे मुदान्वितः ॥ ८॥"
  },
  {
    "text": "इन्दोः कलेव चात्यर्थं ववृधे सा दिने दिने ।\nदशवर्षा यदा जाता कन्या चातिमनोहरा ॥ ९॥"
  },
  {
    "text": "वरार्थं नृपतिश्चिन्तामवाप च दिने दिने ।\nमद्रदेशाधिपः शूरः सुधन्वा नाम पार्थिवः ॥ १०॥"
  },
  {
    "text": "तस्य पुत्रोऽतिमेधावी कम्बुग्रीवोऽतिविश्रुतः ।\nब्राह्मणैः कथितो राज्ञे स युक्तोऽस्या वरः शुभः ॥ ११॥"
  },
  {
    "text": "सर्वलक्षणसम्पन्नः सर्वविद्यार्थपारगः ।\nराज्ञा पृष्टा तदा राज्ञी नाम्ना गुणवती प्रिया ॥ १२॥"
  },
  {
    "text": "कम्बुग्रीवाय कन्यां स्वां दास्यामि वरवर्णिनीम् ।\nसा तु पत्युर्वचः श्रुत्वा पुत्रीं पप्रच्छ सादरम् ॥ १३॥"
  },
  {
    "text": "विवाहं ते पिता कर्तुं कम्बुग्रीवेण वाञ्छति ।\nतच्छ्रुत्वा मातरं प्राह वाक्यं मन्दोदरी तदा ॥ १४॥"
  },
  {
    "text": "नाहं पतिं करिष्यामि नेच्छा मेऽस्ति परिग्रहे ।\nकौमारं व्रतमास्थाय कालं नेष्यामि सर्वथा ॥ १५॥"
  },
  {
    "text": "स्वातन्त्र्येण चरिष्यामि तपस्तीव्रं सदैव हि ।\nपारतन्त्र्यं परं दुःखं मातः संसारसागरे ॥ १६॥"
  },
  {
    "text": "स्वातन्त्र्यान्मोक्षमित्याहुः पण्डिताः शास्त्रकोविदाः ।\nतस्मान्मुक्ता भविष्यामि पत्या मे न प्रयोजनम् ॥ १७॥"
  },
  {
    "text": "विवाहे वर्तमाने तु पावकस्य च सन्निधौ ।\nवक्तव्यं वचनं सम्यक्त्वदधीनास्मि सर्वदा ॥ १८॥"
  },
  {
    "text": "श्वश्रूदेवरवर्गाणां दासीत्वं श्वशुरालये ।\nपतिचित्तानुवर्तित्वं दुःखाद्दुःखतरं स्मृतम् ॥ १९॥"
  },
  {
    "text": "कदाचित्पतिरन्यां वा कामिनीं च भजेद्यदि ।\nतदा महत्तरं दुःखं सपत्नीसम्भवं भवेत् ॥ २०॥"
  },
  {
    "text": "तदेर्ष्या जायते पत्यौ क्लेशश्चापि भवेदथ ।\nसंसारे क्व सुखं मातर्नारीणां च विशेषतः ॥ २१॥"
  },
  {
    "text": "स्वभावात्परतन्त्राणां संसारे स्वप्नधर्मिणि ।\nश्रुतं मया पुरा मातरुत्तानचरणात्मजः ॥ २२॥"
  },
  {
    "text": "उत्तमः सर्वधर्मज्ञो ध्रुवादवरजो नृपः ।\nपत्नीं धर्मपरां साध्वीं पतिभक्तिपरायणाम् ॥ २३॥"
  },
  {
    "text": "अपराधं विना कान्तां त्यक्तवान्विपिने प्रियाम् ।\nएवंविधानि दुःखानि विद्यमाने तु भर्तरि ॥ २४॥"
  },
  {
    "text": "कालयोगान्मृते तस्मिन्नारी स्याद्दुःखभाजनम् ।\nवैधव्यं परमं दुःखं शोकसन्तापकारकम् ॥ २५॥"
  },
  {
    "text": "परोषितपतित्वेऽपि दुःखं स्यादधिकं गृहे ।\nमदनाग्निविदग्धायाः किं सुखं पतिसङ्गजम् ॥ २६॥"
  },
  {
    "text": "तस्मात्पतिर्न कर्तव्यः सर्वथेति मतिर्मम ।\nएवं प्रोक्ता तदा माता पतिं प्राह नृपात्मजा ॥ २७॥"
  },
  {
    "text": "न च वाञ्छति भर्तारं कौमारव्रतधारिणी ।\nव्रतजाप्यपरा नित्यं संसाराद्विमुखी सदा ॥ २८॥"
  },
  {
    "text": "न काङ्क्षति पतिं कर्तुं बहुदोषविचक्षणा ।\nभार्याया भाषितं श्रुत्वा तथैव संस्थितो नृपः ॥ २९॥"
  },
  {
    "text": "विवाहो न कृतः पुत्र्या ज्ञात्वा भावविवर्जिताम् ।\nवर्तमाना गृहेष्वेव पित्रा मात्रा च रक्षिता ॥ ३०॥"
  },
  {
    "text": "यौवनस्याङ्कुरा जाता नारीणां कामदीपकाः ।\nतथापि सा वयस्याभिः प्रेरितापि पुनः पुनः ॥ ३१॥"
  },
  {
    "text": "चकमे न पतिं कर्तुं ज्ञानार्थपदभाषिणी ।\nएकदोद्यानदेशे सा विहर्तुं बहुपादपे ॥ ३२॥"
  },
  {
    "text": "जगाम सुमुखी प्रेम्णा सैरन्ध्रीगणसेविता ।\nरेमे कृशोदरी तत्रापश्यत्कुसुमिता लताः ॥ ३३॥"
  },
  {
    "text": "पुष्पाणि चिन्वती रम्या वयस्याभिः समावृता ।\nकोसलाधिपतिस्तत्र मार्गे दैववशात्तदा ॥ ३४॥"
  },
  {
    "text": "आजगाम महावीरो वीरसेनोऽतिविश्रुतः ।\nएकाकी रथमारूढः कतिचित्सेवकैर्वृतः ॥ ३५॥"
  },
  {
    "text": "सैन्यं च पृष्ठतस्तस्य समायाति शनैः शनैः ।\nदृष्टस्तस्या वयस्याभिर्दूरतः पार्थिवस्तदा ॥ ३६॥"
  },
  {
    "text": "मन्दोदर्यै तथा प्रोक्तं समायाति नरः पथि ।\nरथारूढो महाबाहू रूपवान्मदनोऽपरः ॥ ३७॥"
  },
  {
    "text": "मन्येऽहं नृपतिः कश्चित्प्राप्तो भाग्यवशादिह ।\nएवं ब्रुवत्यां तत्रासौ कोसलेन्द्रः समागतः ॥ ३८॥"
  },
  {
    "text": "दृष्ट्वा तामसितापाङ्गीं विस्मयं प्राप भूपतिः ।\nउत्तीर्य स रथात्तूर्णं पप्रच्छ परिचारिकाम् ॥ ३९॥"
  },
  {
    "text": "केयं बाला विशालाक्षी कस्य पुत्री वदाशु मे ।\nएवं पृष्टा तु सैरन्ध्री तमुवाच शुचिस्मिता ॥ ४०॥"
  },
  {
    "text": "प्रथमं ब्रूहि मे वीर पृच्छामि त्वां सुलोचन ।\nकोऽसि त्वं किमिहायातः किं कार्यं वद साम्प्रतम् ॥ ४१॥"
  },
  {
    "text": "इति पृष्टस्तु सैरन्ध्र्या तामुवाच महीपतिः ।\nकोसलो नाम देशोऽस्ति पृथिव्यां परमाद्भुतः ॥ ४२॥"
  },
  {
    "text": "तस्य पालयिता चाहं वीरसेनाभिधः प्रिये ।\nवाहिनी पृष्ठतः कामं समायाति चतुर्विधा ॥ ४३॥"
  },
  {
    "text": "मार्गभ्रमादिह प्राप्तं विद्धि मां कोसलाधिपम् ।\nसैरन्ध्र्युवाच ।\nचन्द्रसेनसुता राजन्नाम्ना मन्दोदरी किल ॥ ४४॥"
  },
  {
    "text": "उद्याने रन्तुकामेयं प्राप्ता कमललोचना ।\nश्रुत्वा तद्भाषितं राजा प्रत्युवाच प्रसाधिकाम् ॥ ४५॥"
  },
  {
    "text": "सैरन्ध्रि चतुरासि त्वं राजपुत्रीं प्रबोधय ।\nककुत्स्थवंशजश्चाहं राजास्मि चारुलोचने ॥ ४६॥"
  },
  {
    "text": "गान्धर्वेण विवाहेन पतिं मां कुरु कामिनि ।\nन मे भार्यास्ति सुश्रोणि वयसोऽद्भुतयौवनाम् ॥ ४७॥"
  },
  {
    "text": "वाञ्छामि रूपसम्पन्नां सुकुलां कामिनीं किल ।\nअथवा ते पिता मह्यं विधिना दातुमर्हति ॥ ४८॥"
  },
  {
    "text": "अनुकूलः पतिश्चाहं भविष्यामि न संशयः ।\nमहिष उवाच ।\nइत्याकर्ण्य वचस्तस्य सैरन्ध्री प्राह तां तदा ॥ ४९॥"
  },
  {
    "text": "प्रहस्य मधुरं वाक्यं कामशास्त्रविशारदा ।\nमन्दोदरि नृपः प्राप्तः सूर्यवंशसमुद्भवः ॥ ५०॥"
  },
  {
    "text": "रूपवान्बलवान्कान्तो वयसा त्वत्समः पुनः ।\nप्रीतिमान्नृपतिर्जातस्त्वयि सुन्दरि सर्वथा ॥ ५१॥"
  },
  {
    "text": "पितापि ते विशालाक्षि परितप्यति सर्वथा ।\nविवाहकालं ते ज्ञात्वा त्वां च वैराग्यसंयुताम् ॥ ५२॥"
  },
  {
    "text": "इत्याहास्मान्स नृपतिर्विनिःश्वस्य पुनः पुनः ।\nपुत्रीं प्रबोधयन्त्वेतां सैरन्ध्र्यः सेवने रताः ॥ ५३॥"
  },
  {
    "text": "वक्तुं शक्ता वयं न त्वां हठधर्मरतां पुनः ।\nभर्तुः शुश्रूषणं स्त्रीणां परो धर्मोऽब्रवीन्मनुः ॥ ५४॥"
  },
  {
    "text": "भर्तारं सेवमाना वै नारी स्वर्गमवाप्नुयात् ।\nतस्मात्कुरु विशालाक्षि विवाहं विधिपूर्वकम् ॥ ५५॥"
  },
  {
    "text": "मन्दादर्युवाच ।\nनाहं पतिं करिष्यामि चरिष्ये तप अद्भुतम् ।\nनिवारय नृपं बाले किं मां पश्यति निस्त्रपः ॥ ५६॥"
  },
  {
    "text": "सैरन्ध्र्युवाच ।\nदुर्जयो देवि कामोऽसौ कालोऽसौ दुरतिक्रमः ।\nतस्मान्मे वचनं पथ्यं कर्तुमर्हसि सुन्दरि ॥ ५७॥"
  },
  {
    "text": "अन्यथा व्यसनं नूनमापतेदिति निश्चयः ।\nइति तस्या वचः श्रुत्वा कन्योवाचाथ तां सखीम् ॥ ५८॥"
  },
  {
    "text": "यद्यद्भवेत्तद्भवतु दैवयोगादसंशयम् ।\nन विवाहं करिष्येऽहं सर्वथा परिचारिके ॥ ५९॥"
  },
  {
    "text": "महिष उवाच ।\nइति तस्यास्तु निर्बन्धं ज्ञात्वा प्राह नृपं पुनः ।\nगच्छ राजन् यथाकामं नेयमिच्छति सत्पतिम् ॥ ६०॥"
  },
  {
    "text": "नृपस्तु तद्वचः श्रुत्वा निर्गतः सह सेनया ।\nकोसलान्विमना भूत्वा कामिनीं प्रति निःस्पृहः ॥ ६१॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां पञ्चमस्कन्धे देवीमहिषसंवादे\nराजपुत्रीमन्दोदरीवृत्तवर्णनं नाम सप्तदशोऽध्यायः ॥ ५.१७॥"
  },
  {
    "text": "५.१८ अष्टादशोऽध्यायः । महिषासुरवधः ।"
  },
  {
    "text": "महिष उवाच ।\nतस्यास्तु भगिनी कन्या नाम्ना चेन्दुमती शुभा ।\nविवाहयोग्या सञ्जाता सुरूपावरजा यदा ॥ १॥"
  },
  {
    "text": "तस्या विवाहः संवृत्तः सञ्जातश्च स्वयंवरः ।\nराजानो बहुदेशीयाः सङ्गतास्तत्र मण्डपे ॥ २॥"
  },
  {
    "text": "तया वृतो नृपः कश्चिद्बलवान् रूपसंयुतः ।\nकुलशीलसमायुक्तः सर्वलक्षणसंयुतः ॥ ३॥"
  },
  {
    "text": "तदा कामातुरा जाता विटं वीक्ष्य नृपं तु सा ।\nचकमे दैवयोगात्तु शठं चातुर्यभूषितम् ॥ ४॥"
  },
  {
    "text": "पितरं प्राह तन्वङ्गी विवाहं कुरु मे पितः ।\nइच्छा मेऽद्य समुद्भूता दृष्ट्वा मद्राधिपं त्विह ॥ ५॥"
  },
  {
    "text": "चन्द्रसेनोऽपि तच्छ्रुत्वा पुत्र्या यद्भाषितं रहः ।\nप्रसन्नेन च मनसा तत्कार्ये तत्परोऽभवत् ॥ ६॥"
  },
  {
    "text": "तमाहूय नृपं गेहे विवाहविधिना ददौ ।\nकन्यां मन्दोदरीं तस्मै पारिबर्हं तथा बहु ॥ ७॥"
  },
  {
    "text": "चारुदेष्णोऽपि तां प्राप्य सुन्दरीं मुदितोऽभवत् ।\nजगाम स्वगृहं तुष्टो राजापि सहितः स्त्रिया ॥ ८॥"
  },
  {
    "text": "रेमे नृपतिशार्दूलः कामिन्या बहुवासरान् ।\nकदाचिद्दासपत्न्या स रममाणो रहः किल ॥ ९॥"
  },
  {
    "text": "सैरन्ध्र्या कथितं तस्यै तया दृष्टः पतिस्तथा ।\nउपालम्भं ददौ तस्मै स्मितपूर्वं रुषान्विता ॥ १०॥"
  },
  {
    "text": "कदाचिदपि सामान्यां रहो रूपवतीं नृपः ।\nक्रीडयँल्लालयन्दृष्टः खेदं प्राप तदैव सा ॥ ११॥"
  },
  {
    "text": "न ज्ञातोऽयं शठः पूर्वं यदा दृष्टः स्वयंवरे ।\nकिं कृतं तु मया मोहाद्वञ्चिताहं नृपेण ह ॥ १२॥"
  },
  {
    "text": "किं करोम्यद्य सन्तापं निर्लज्जे निर्घृणे शठे ।\nका प्रीतिरीदृशे पत्यौ धिगद्य मम जीवितम् ॥ १३॥"
  },
  {
    "text": "अद्यप्रभृति संसारे सुखं त्यक्तं मया खलु ।\nपतिसम्भोगजं सर्वं सन्तोषोऽद्य मया कृतः ॥ १४॥"
  },
  {
    "text": "अकर्तव्यं कृतं कार्यं तज्जातं दुःखदं मम ।\nदेहत्यागः क्रियते चेद्धत्यातीव दुरत्यया ॥ १५॥"
  },
  {
    "text": "पितृगेहं व्रजाम्याशु तत्रापि न सुखं भवेत् ।\nहास्ययोग्या सखीनां तु भवेयं नात्र संशयः ॥ १६॥"
  },
  {
    "text": "तस्मादत्रैव संवासो वैराग्ययुतया मया ।\nकर्तव्यः कालयोगेन त्यक्त्वा कामसुखं पुनः ॥ १७॥"
  },
  {
    "text": "महिष उवाच ।\nइति सञ्चिन्त्य सा नारी दुःखशोकपरायणा ।\nस्थिता पतिगृहं त्यक्त्वा सुखं संसारजं ततः ॥ १८॥"
  },
  {
    "text": "तस्मात्त्वमपि कल्याणि मामनादृत्य भूपतिम् ।\nअन्यं कापुरुषं मन्दं कामार्ता संश्रयिष्यसि ॥ १९॥"
  },
  {
    "text": "वचनं कुरु मे तथ्यं नारीणां परमं हितम् ।\nअकृत्वा परमं शोकं लप्स्यसे नात्र संशयः ॥ २०॥"
  },
  {
    "text": "देव्युवाच ।\nमन्दात्मन् गच्छ पातालं युद्धं वा कुरु साम्प्रतम् ।\nहत्वा त्वामसुरान्सर्वान्गमिष्यामि यथासुखम् ॥ २१॥"
  },
  {
    "text": "यदा यदा हि साधूनां दुःखं भवति दानव ।\nतदा तेषां च रक्षार्थं देहं सन्धारयाम्यहम् ॥ २२॥"
  },
  {
    "text": "अरूपायाश्च मे रूपमजन्मायाश्च जन्म च ।\nसुराणां रक्षणार्थाय विद्धि दैत्य विनिश्चितम् ॥ २३॥"
  },
  {
    "text": "सत्यं ब्रवीमि जानीहि प्रार्थिताहं सुरैः किल ।\nत्वद्वधार्थं हयारे त्वां हत्वा स्थास्यामि निश्चला ॥ २४॥"
  },
  {
    "text": "तस्माद्युध्यस्व वा गच्छ पातालमसुरालयम् ।\nसर्वथा त्वां हनिष्यामि सत्यमेतद् ब्रवीम्यहम् ॥ २५॥"
  },
  {
    "text": "व्यास उवाच ।\nइत्युक्तः स तया देव्या धनुरादाय दानवः ।\nयुद्धकामः स्थितस्तत्र सङ्ग्रामाङ्गणभूमिषु ॥ २६॥"
  },
  {
    "text": "मुमोच तरसा बाणान्कर्णाकृष्टाञ्छिलाशितान् ।\nदेवी चिच्छेद तान्बाणैः क्रोधान्मुक्तैरयोमुखैः ॥ २७॥"
  },
  {
    "text": "तयोः परस्परं युद्धं सम्बभूव भयप्रदम् ।\nदेवानां दानवानाञ्च परस्परजयैषिणाम् ॥ २८॥"
  },
  {
    "text": "मध्ये दुर्धर आगत्य मुमोच च शिलीमुखान् ।\nदेवीं प्रति विषासक्तान्कोपयन्नतिदारुणान् ॥ २९॥"
  },
  {
    "text": "ततो भगवती क्रुद्धा तं जघान शितैः शरैः ।\nदुर्धरस्तु पपातोर्व्यां गतासुर्गिरिश‍ृङ्गवत् ॥ ३०॥"
  },
  {
    "text": "तं तथा निहतं दृष्ट्वा त्रिनेत्रः परमास्त्रवित् ।\nआगत्य सप्तभिर्बाणैर्जघान परमेश्वरीम् ॥ ३१॥"
  },
  {
    "text": "अनागतांस्तु चिच्छेद देवी तान्विशिखैः शरान् ।\nत्रिशूलेन त्रिनेत्रं तु जघान जगदम्बिका ॥ ३२॥"
  },
  {
    "text": "अन्धकस्त्वाजगामाशु हतं दृष्ट्वा त्रिलोचनम् ।\nगदया लोहमय्याऽऽशु सिंहं विव्याध मस्तके ॥ ३३॥"
  },
  {
    "text": "सिंहस्तु नखघातेन तं हत्वा बलवत्तरम् ।\nचखाद तरसा मांसमन्धकस्य रुषान्वितः ॥ ३४॥"
  },
  {
    "text": "तान् रणे निहतान्वीक्ष्य दानवो विस्मयं गतः ।\nचिक्षेप तरसा बाणानतितीक्ष्णाञ्छिलाशितान् ॥ ३५॥"
  },
  {
    "text": "द्विधा चक्रे शरान्देवी तानप्राप्ताञ्छिलीमुखैः ।\nगदया ताडयामास दैत्यं वक्षसि चाम्बिका ॥ ३६॥"
  },
  {
    "text": "स गदाभिहतो मूर्च्छामवापामरबाधकः ।\nविषह्य पीडां पापात्मा पुनरागत्य सत्वरः ॥ ३७॥"
  },
  {
    "text": "जघान गदया सिंहं मूर्ध्नि क्रोधसमन्वितः ।\nसिंहोऽपि नखघातेन तं ददार महासुरम् ॥ ३८॥"
  },
  {
    "text": "विहाय पौरुषं रूपं सोऽपि सिंहो बभूव ह ।\nनखैर्विदारयामास देवीसिंहं मदोत्कटम् ॥ ३९॥"
  },
  {
    "text": "तञ्च केसरिणं वीक्ष्य देवी क्रुद्धा ह्ययोमुखैः ।\nशरैरवाकिरत्तीक्ष्णैः क्रूरैराशीविषैरिव ॥ ४०॥"
  },
  {
    "text": "त्यक्त्वा स हरिरूपं तु गजो भूत्वा मदस्रवः ।\nशैलश‍ृङ्गं करे कृत्वा चिक्षेप चण्डिकां प्रति ॥ ४१॥"
  },
  {
    "text": "आगच्छन्तं गिरेः श‍ृङ्गं देवी बाणैः शिलाशितैः ।\nचकार तिलशः खण्डाञ्जहास जगदम्बिका ॥ ४२॥"
  },
  {
    "text": "उत्पत्य च तदा सिंहस्तस्य मूर्ध्नि व्यवस्थितः ।\nनखैर्विदारयामास महिषं गजरूपिणम् ॥ ४३॥"
  },
  {
    "text": "विहाय गजरूपं च बभूवाष्टापदी तथा ।\nहन्तुकामो हरिं कोपाद्दारुणो बलवत्तरः ॥ ४४॥"
  },
  {
    "text": "तं वीक्ष्य शरभं देवी खड्गेन सा रुषान्विता ।\nउत्तमाङ्गे जघानाशु सोऽपि तां प्राहरत्तदा ॥ ४५॥"
  },
  {
    "text": "तयोः परस्परं युद्धं बभूवातिभयप्रदम् ।\nमाहिषं रूपमास्थाय श‍ृङ्गाभ्यां प्राहरत्तदा ॥ ४६॥"
  },
  {
    "text": "पुच्छप्रभ्रमणेनाशु श‍ृङ्गाघातैर्महासुरः ।\nताडयामास तन्वङ्गीं घोररूपो भयानकः ॥ ४७॥"
  },
  {
    "text": "पुच्छेन पर्वताञ्छृङ्गे गृहीत्वा भ्रामयन्बलात् ।\nप्रेषयामास पापात्मा प्रहसन्परया मुदा ॥ ४८॥"
  },
  {
    "text": "तामुवाच बलोन्मत्तस्तिष्ठ देवि रणाङ्गणे ।\nअद्याहं त्वां हनिष्यामि रूपयौवनभूषिताम् ॥ ४९॥"
  },
  {
    "text": "मूर्खासि मदमत्ताद्य यन्मया सह सङ्गरम् ।\nकरोषि मोहितातीव मृषा बलवती खरा ॥ ५०॥"
  },
  {
    "text": "हत्वा त्वां निहनिष्यामि देवान्कपटपण्डितान् ।\nये नारीं पुरतः कृत्वा जेतुमिच्छन्ति मां शठाः ॥ ५१॥"
  },
  {
    "text": "देव्युवाच ।\nमा गर्वं कुरु मन्दात्मंस्तिष्ठ तिष्ठ रणाङ्गणे ।\nकरिष्यामि निरातङ्कान्हत्वा त्वां सुरसत्तमान् ॥ ५२॥"
  },
  {
    "text": "पीत्वाद्य माधवीं मिष्टां शातयामि रणेऽधम ।\nदेवानां दुःखदं पापं मुनीनां भयकारकम् ॥ ५३॥"
  },
  {
    "text": "व्यास उवाच ।\nइत्युक्त्वा चषकं हैमं गहीत्वा सुरया युतम् ।\nपपौ पुनः पुनः क्रोधाद्धन्तुकामा महासुरम् ॥ ५४॥"
  },
  {
    "text": "पीत्वा द्राक्षासवं मिष्टं शूलमादाय सत्वरा ।\nदुद्राव दानवं देवी हर्षयन्देवतागणान् ॥ ५५॥"
  },
  {
    "text": "देवास्तां तुष्टुवुः प्रेष्णा चक्रुः कुसुमवर्षणम् ।\nजय जीवेति ते प्रोचुर्दुन्दुभीनाञ्च निःस्वनैः ॥ ५६॥"
  },
  {
    "text": "ऋषयः सिद्धगन्धर्वाः पिशाचोरगचारणाः ।\nकिन्नराः प्रेक्ष्य सङ्ग्रामं मुदिता गगने स्थिताः ॥ ५७॥"
  },
  {
    "text": "सोऽपि नानाविधान्देहान्कृत्वा कृत्वा पुनः पुनः ।\nमायामयाञ्जघानाजौ देवीं कपटपण्डितः ॥ ५८॥"
  },
  {
    "text": "चण्डिकापि च तं पापं त्रिशूलेन बलाद्धृदि ।\nताडयामास तीक्ष्णेन क्रोधादरुणलोचना ॥ ५९॥"
  },
  {
    "text": "ताडितोऽसौ पपातोर्व्यां मूर्च्छामाप मुहूर्तकम् ।\nपुनरुत्थाय चामुण्डां पद्भ्यां वेगादताडयत् ॥ ६०॥"
  },
  {
    "text": "विनिहत्य पदाघातैर्जहास च मुहुर्मुहुः ।\nरुराव दारुणं शब्दं देवानां भयकारकम् ॥ ६१॥"
  },
  {
    "text": "ततो देवी सहस्रारं सुनाभं चक्रमुत्तमम् ।\nकरे कृत्वा जगादोच्चैः संस्थितं महिषासुरम् ॥ ६२॥"
  },
  {
    "text": "पश्य चक्रं मदान्धाद्य तव कण्ठनिकृन्तनम् ।\nक्षणमात्रं स्थिरो भूत्वा यमलोकं व्रजाधुना ॥ ६३॥"
  },
  {
    "text": "इत्युक्त्वा दारुणं चक्रं मुमोच जगदम्बिका ।\nशिरश्छिन्नं रथाङ्गेन दानवस्य तदा रणे ॥ ६४॥"
  },
  {
    "text": "सुस्राव रुधिरं चोष्णं कण्ठनालाद् गिरेर्यथा ।\nगैरिकाद्यरुणं प्रौढं प्रवाहमिव नैर्झरम् ॥ ६५॥"
  },
  {
    "text": "कबन्धस्तस्य दैत्यस्य भ्रमन्वै पतितः क्षितौ ।\nजयशब्दश्च देवानां बभूव सुखवर्धनः ॥ ६६॥"
  },
  {
    "text": "सिंहस्त्वतिबलस्तत्र पलायनपरानथ ।\nदानवान्भक्षयामास क्षुधार्त इव सङ्गरे ॥ ६७॥"
  },
  {
    "text": "मृते च महिषे क्रूरे दानवा भयपीडिताः ।\nमृतशेषाश्च ये केचित्पातालं ते ययुर्नृप ॥ ६८॥"
  },
  {
    "text": "आनन्दं परमं जग्मुर्देवास्तस्मिन्निपातिते ।\nमुनयो मानवाश्चैव ये चान्ये साधवः क्षितौ ॥ ६९॥"
  },
  {
    "text": "चण्डिकापि रणं त्यक्त्वा शुभे देशेऽथ संस्थिता ।\nदेवास्तत्राययुः शीघ्रं स्तोतुकामाः सुखप्रदाम् ॥ ७०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां पञ्चमस्कन्धे\nमहिषासुरवधो नामाष्टादशोऽध्यायः ॥ ५.१८॥"
  },
  {
    "text": "५.१९ एकोनविंशोऽध्यायः । देवीसान्त्वनम् ।"
  },
  {
    "text": "व्यास उवाच ।\nअथ प्रमुदिताः सर्वे देवा इन्द्रपुरोगमाः ।\nमहिषं निहतं दृष्ट्वा तुष्टुवुर्जगदम्बिकाम् ॥ १॥"
  },
  {
    "text": "देवा ऊचुः ।\nब्रह्मा सृजत्यवति विष्णुरिदं महेशः\nशक्त्या तवैव हरते ननु चान्तकाले ॥"
  },
  {
    "text": "ईशा न तेऽपि च भवन्ति तया विहीना-\nस्तस्मात्त्वमेव जगतः स्थितिनाशकर्त्री ॥ २॥"
  },
  {
    "text": "कीर्तिर्मतिः स्मृतिगती करुणा दया त्वं\nश्रद्धा धृतिश्च वसुधा कमलाजपा च ।\nपुष्टिः कलाथ विजया गिरिजा जया त्वं\nतुष्टिः प्रमा त्वमसि बुद्धिरुमा रमा च ॥ ३॥"
  },
  {
    "text": "विद्या क्षमा जगति कान्तिरपीह मेधा\nसर्वं त्वमेव विदिता भुवनत्रयेऽस्मिन् ।\nआभिर्विना तव तु शक्तिभिराशु कर्तुं\nको वा क्षमः सकललोकनिवासभूमे ॥ ४॥"
  },
  {
    "text": "त्वं धारणा ननु न चेदसि कूर्मनागौ\nधर्तुं क्षमौ कथमिलामपि तौ भवेताम् ।\nपृथ्वी न चेत्त्वमसि वा गगने कथं स्था-\nस्यत्येतदम्ब निखिलं बहुभारयुक्तम् ॥ ५॥"
  },
  {
    "text": "ये वा स्तुवन्ति मनुजा अमरान्विमूढा\nमायागुणैस्तव चतुर्मुखविष्णुरुद्रान् ।\nशुभ्रांशुवह्नियमवायुगणेशमुख्यान्\nकिं त्वामृते जननि ते प्रभवन्ति कार्ये ॥ ६॥"
  },
  {
    "text": "ये जुह्वति प्रविततेऽल्पधियोऽम्ब यज्ञे\nवह्नौ सुरान्समधिकृत्य हविः समृद्धम् ।\nस्वाहा न चेत्त्वमसि ते कथमापुरद्धा\nत्वामेव किं न हि यजन्ति ततो हि मूढाः ॥ ७॥"
  },
  {
    "text": "भोगप्रदासि भवतीह चराचराणां\nस्वांशैर्ददासि खलु जीवनमेव नित्यम् ।\nस्वीयान्सुराञ्जननि पोषयसीह यद्व-\nत्तद्वत्परानपि च पालयसीति हेतोः ॥ ८॥"
  },
  {
    "text": "मातः स्वयंविरचितान्विपिने विनोदा-\nद्वन्ध्यान्पलाशरहितांश्च कटूंश्च वृक्षान् ।\nनोच्छेदयन्ति पुरुषा निपुणाः कथञ्चि-\nत्तस्मात्त्वमप्यतितरां परिपासि दैत्यान् ॥ ९॥"
  },
  {
    "text": "यत्त्वं तु हंसि रणमूर्ध्नि शरैरराती-\nन्देवाङ्गनासुरतकेलिमतीन्विदित्वा ।\nदेहान्तरेऽपि करुणारसमाददाना\nतत्ते चरित्रमिदमीप्सितपूरणाय ॥ १०॥"
  },
  {
    "text": "चित्रं त्वमी यदसुभी रहिता न सन्ति\nत्वच्चिन्तितेन दनुजाः प्रथितप्रभावाः ।\nयेषां कृते जननि देहनिबन्धनं ते\nक्रीडारसस्तव न चान्यतरोऽत्र हेतुः ॥ ११॥"
  },
  {
    "text": "प्राप्ते कलावहह दुष्टतरे च काले\nन त्वां भजन्ति मनुजा ननु वञ्चितास्ते ।\nधूर्तैः पुराणचतुरैर्हरिशङ्कराणां\nसेवापराश्च विहितास्तव निर्मितानाम् ॥ १२॥"
  },
  {
    "text": "ज्ञात्वा सुरांस्तव वशानसुरार्दितांश्च\nये वै भजन्ति भुवि भावयुता विभग्नान् ।\nधृत्वा करे सुविमलं खलु दीपकं ते\nकूपे पतन्ति मनुजा विजलेऽतिघोरे ॥ १३॥"
  },
  {
    "text": "विद्या त्वमेव सुखदासुखदाप्यविद्या\nमातस्त्वमेव जननार्तिहरा नराणाम् ।\nमोक्षार्थिभिस्तु कलिता किल मन्दधीभि-\nर्नाराधिता जननि भोगपरैस्तथाज्ञैः ॥ १४॥"
  },
  {
    "text": "ब्रह्मा हरश्च हरिरप्यनिशं शरण्यं\nपादाम्बुजं तव भजन्ति सुरास्तथान्ये ।\nतद्वै न येऽल्पमतयो मनसा भजन्ति\nभ्रान्ताः पतन्ति सततं भवसागरे ते ॥ १५॥"
  },
  {
    "text": "चण्डि त्वदङ्घ्रिजलजोत्थरजःप्रसादै-\nर्ब्रह्मा करोति सकलं भुवनं भवादौ ।\nशौरिश्च पाति खलु संहरते हरस्तु\nत्वां सेवते न मनुजस्त्विह दुर्भगोऽसौ ॥ १६॥"
  },
  {
    "text": "वाग्देवता त्वमसि देवि सुरासुराणां\nवक्तुं न तेऽमरवराः प्रभवन्ति शक्ताः ।\nत्वं चेन्मुखे वससि नैव यदैव तेषां\nयस्माद्भवन्ति मनुजा न हि तद्विहीनाः ॥ १७॥"
  },
  {
    "text": "शप्तो हरिस्तु भृगुणा कुपितेन कामं\nमीनो बभूव कमठः खलु सूकरस्तु ।\nपश्चान्नृसिंह इति यश्छलकृद्धरायां\nतान्सेवतां जननि मृत्युभयं न किं स्यात् ॥ १८॥"
  },
  {
    "text": "शम्भोः पपात भुवि लिङ्गमिदं प्रसिद्धं\nशापेन तेन च भृगोर्विपिने गतस्य ।\nतं ये नरा भुवि भजन्ति कपालिनं तु\nतेषां सुखं कथमिहापि परत्र मातः ॥ १९॥"
  },
  {
    "text": "योऽभूद् गजाननगणाधिपतिर्महेशा-\nत्तं ये भजन्ति मनुजा वितथप्रपन्नाः ।\nजानन्ति ते न सकलार्थफलप्रदात्रीं\nत्वां देवि विश्वजननीं सुखसेवनीयाम् ॥ २०॥"
  },
  {
    "text": "चित्रं त्वयारिजनतापि दयार्द्रभावा-\nद्धत्वा रणे शितशरैर्गमिता द्युलोकम् ।\nनोचेत्स्वकर्मनिचिते निरये नितान्तं\nदुःखातिदुःखगतिमापदमापतेत्सा ॥ २१॥"
  },
  {
    "text": "ब्रह्मा हरश्च हरिरप्युत गर्वभावा-\nज्जानन्ति तेऽपि विबुधा न तव प्रभावम् ।\nकेऽन्ये भवन्ति मनुजा विदितुं समर्थाः\nसम्मोहितास्तव गुणैरमितप्रभावैः ॥ २२॥"
  },
  {
    "text": "क्लिश्यन्ति तेऽपि मुनयस्तव दुर्विभाव्यं\nपादाम्बुजं न हि भजन्ति विमूढचित्ताः ।\nसूर्याग्निसेवनपराः परमार्थतत्त्वं\nज्ञातं न तैः श्रुतिशतैरपि वेदसारम् ॥ २३॥"
  },
  {
    "text": "मन्ये गुणास्तव भुवि प्रथितप्रभावाः\nकुर्वन्ति ये हि विमुखान्ननु भक्तिभावात् ।\nलोकान्स्वबुद्धिरचितैर्विविधागमैश्च\nविष्ण्वीशभास्करगणेशपरान्विधाय ॥ २४॥"
  },
  {
    "text": "कुर्वन्ति ये तव पदाद्विमुखान्नराग्र्या-\nन्स्वोक्तागमैर्हरिहरार्चनभक्तियोगैः ।\nतेषां न कुप्यसि दयां कुरुषेऽम्बिके त्वं\nतान्मोहमन्त्रनिपुणान्प्रथयस्यलं च ॥ २५॥"
  },
  {
    "text": "तुर्ये युगे भवति चातिबलं गुणस्य\nतुर्यस्य तेन मथितान्यसदागमानि ।\nत्वां गोपयन्ति निपुणाः कवयः कलौ वै\nत्वत्कल्पितान्सुरगणानपि संस्तुवन्ति ॥ २६॥"
  },
  {
    "text": "ध्यायन्ति मुक्तिफलदां भुवि योगसिद्धां\nविद्यां पराञ्च मुनयोऽतिविशुद्धसत्त्वाः ।\nते नाप्नुवन्ति जननीजठरे तु दुःखं\nधन्यास्त एव मनुजास्त्वयि ये विलीनाः ॥ २७॥"
  },
  {
    "text": "चिच्छक्तिरस्ति परमात्मनि येन सोऽपि\nव्यक्तो जगत्सु विदितो भवकृत्यकर्ता ।\nकोऽन्यस्त्वया विरहितः प्रभवत्यमुष्मिन्\nकर्तुं विहर्तुमपि सञ्चलितुं स्वशक्त्या ॥ २८॥"
  },
  {
    "text": "तत्त्वानि चिद्विरहितानि जगद्विधातुं\nकिं वा क्षमाणि जगदम्ब यतो जडानि ।\nकिं चेन्द्रियाणि गुणकर्मयुतानि सन्ति\nदेवि त्वया विरहितानि फलं प्रदातुम् ॥ २९॥"
  },
  {
    "text": "देवा मखेष्वपि हुतं मुनिभिः स्वभागं\nगृह्णीयुरम्ब विधिवत्प्रतिपादितं किम् ।\nस्वाहा न चेत्त्वमसि तत्र निमित्तभूता\nतस्मात्त्वमेव ननु पालयसीव विश्वम् ॥ ३०॥"
  },
  {
    "text": "सर्वं त्वयेदमखिलं विहितं भवादौ\nत्वं पासि वै हरिहरप्रमुखान्दिगीशान् ।\nकालेऽत्सि विश्वमपि ते चरितं भवाद्यं\nजानन्ति नैव मनुजाः क्व नु मन्दभाग्याः ॥ ३१॥"
  },
  {
    "text": "हत्वासुरं महिषरूपधरं महोग्रं\nमातस्त्वया सुरगणः किल रक्षितोऽयम् ।\nकां ते स्तुतिं जननि मन्दधियो विदामो\nवेदा गतिं तव यथार्थतया न जग्मुः ॥ ३२॥"
  },
  {
    "text": "कार्यं कृतं जगति नो यदसौ दुरात्मा\nवैरी हतो भुवनकण्टकदुर्विभाव्यः ।\nकीर्तिः कृता ननु जगत्सु कृपा विधेया-\nप्यस्मांश्च पाहि जननि प्रथितप्रभावे ॥ ३३॥"
  },
  {
    "text": "व्यास उवाच ।\nएवं स्तुता सुरैर्देवी तानुवाच मृदुस्वरा ।\nअन्यत्कार्यं च दुःसाध्यं ब्रुवन्तु सुरसत्तमाः ॥ ३४॥"
  },
  {
    "text": "यदा यदा हि देवानां कार्यं स्यादतिदुर्घटम् ।\nस्मर्तव्याहं तदा शीघ्रं नाशयिष्यामि चापदम् ॥ ३५॥"
  },
  {
    "text": "देवा ऊचुः ।\nसर्वं कृतं त्वया देवि कार्यं नः खलु साम्प्रतम् ।\nयदयं निहतः शत्रुरस्माकं महिषासुरः ॥ ३६॥"
  },
  {
    "text": "स्मरिष्यामो यथा तेऽम्ब सदैव पदपङ्कजम् ।\nतथा कुरु जगन्मातर्भक्तिं त्वय्यप्यचञ्चलाम् ॥ ३७॥"
  },
  {
    "text": "अपराधसहस्राणि मातैव सहते सदा ।\nइति ज्ञात्वा जगद्योनिं न भजन्ते कुतो जनाः ॥ ३८॥"
  },
  {
    "text": "द्वौ सुपर्णो तु देहेऽस्मिंस्तयोः सख्यं निरन्तरम् ।\nनान्यः सखा तृतीयोऽस्ति योऽपराधं सहेत हि ॥ ३९॥"
  },
  {
    "text": "तस्माज्जीवः सखायं त्वां हित्वा किं नु करिष्यति ।\nपापात्मा मन्दभाग्योऽसौ सुरमानुषयोनिषु ॥ ४०॥"
  },
  {
    "text": "प्राप्य देहं सुदुष्प्रापं न स्मरेत्त्वां नराधमः ।\nमनसा कर्मणा वाचा ब्रूमः सत्यं पुनः पुनः ॥ ४१॥"
  },
  {
    "text": "सुखे वाप्यथवा दुःखे त्वं नः शरणमद्भुतम् ।\nपाहि नः सततं देवि सर्वैस्तव वरायुधैः ॥ ४२॥"
  },
  {
    "text": "अन्यथा शरणं नास्ति त्वत्पादाम्बुजरेणुतः ।\nव्यास उवाच ।\nएवं स्तुता सुरैर्देवी तत्रैवान्तरधीयत ।\nविस्मयं परमं जग्मुर्देवास्तां वीक्ष्य निर्गताम् ॥ ४३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां पञ्चमस्कन्धे\nदेवीसान्त्वनं नामैकोनविंशोऽध्यायः ॥ ५.१९॥"
  },
  {
    "text": "५.२० विंशोऽध्यायः । महिषवधानन्तरं पृथिवीसुखवर्णनम् ।"
  },
  {
    "text": "जनमेजय उवाच -\nअथाद्भुतं वीक्ष्य मुने प्रभावं\nदेव्या जगच्छान्तिकरं परञ्च ।\nन तृप्तिरस्ति द्विजवर्य श‍ृण्वतः\nकथामृतं ते मुखपद्मजातम् ॥ १॥"
  },
  {
    "text": "अन्तर्हितायां च तदा भवान्या\nचक्रुश्च किं देवपुरोगमास्ते ।\nदेव्याश्चरित्र परमं पवित्रं\nदुरापमेवाल्पपुण्यैर्नराणाम् ॥ २॥"
  },
  {
    "text": "कस्तृप्तिमाप्नोति कथामृतेन\nभिन्नोऽल्पभाग्यात्पटुकर्णरन्ध्रः ।\nपीतेन येनामरतां प्रयाति\nधिक्तान्नरान् ये न पिबन्ति सादरम् ॥ ३॥"
  },
  {
    "text": "लीलाचरित्रं जगदम्बिकाया\nरक्षान्वितं देवमहामुनीनाम् ।\nसंसारवार्धेस्तरणं नराणां\nकथं कृतज्ञा हि परित्यजेयुः ॥ ४॥"
  },
  {
    "text": "मुक्ताश्च ये चैव मुमुक्षवश्च\nसंसारिणो रोगयुताश्च केचित् ।\nतेषां सदा श्रोत्रपुटैश्च पेयं\nसर्वार्थदं वेदविदो वदन्ति ॥ ५॥"
  },
  {
    "text": "तथा विशेषेण मुने नृपाणां\nधर्मार्थकामेषु सदा रतानाम् ।\nमुक्ताश्च यस्मात्खलु तत्पिबन्ति\nकथं न पेयं रहितैश्च तेभ्यः ॥ ६॥"
  },
  {
    "text": "यैः पूजिता पूर्वभवे भवानी\nसत्कुन्दपुष्पैरथ चम्पकैश्च ।\nबैल्वैर्दलैस्ते भुवि भोगयुक्ता\nनृपा भवन्तीत्यनुमेयमेवम् ॥ ७॥"
  },
  {
    "text": "ये भक्तिहीना समवाप्य देहं\nतं मानुषं भारतभूमिभागे ।\nयैर्नार्चिता ते धनधान्यहीना\nरोगान्विताः सन्ततिवर्जिताश्च ॥ ८॥"
  },
  {
    "text": "भ्रमन्ति नित्यं किल दासभूता\nआज्ञाकराः केवलभारवाहाः ।\nदिवानिशं स्वार्थपराः कदापि\nनैवाप्नुवन्त्यौदरपूर्तिमात्रम् ॥ ९॥"
  },
  {
    "text": "अन्धाश्च मूका बधिराश्च खञ्जाः\nकुष्ठान्विता ये भुवि दुःखभाजः ।\nतत्रानुमानं कविभिर्विधेयं\nनाराधिता तैः सततं भवानी ॥ १०॥"
  },
  {
    "text": "ये राजभोगान्वितऋद्धिपूर्णाः\nसंसेव्यमाना बहुभिर्मनुष्यैः ।\nदृश्यन्ति ये वा विभवैः समेता-\nस्तैः पूजिताम्बेत्यनुमेयमेव ॥ ११॥"
  },
  {
    "text": "तस्मात्सत्यवतीसूनो देव्याश्चरितमुत्तमम् ।\nकथयस्व कृपां कृत्वा दयावानसि साम्प्रतम् ॥ १२॥"
  },
  {
    "text": "हत्वा तं महिषं पापं स्तुता सम्पूजिता सुरैः ।\nक्व गता सा महालक्ष्मीः सर्वतेजःसमुद्भवा ॥ १३॥"
  },
  {
    "text": "कथितं ते महाभाग गतान्तर्धानमाशु सा ।\nस्वर्गे वा मृत्युलोके वा संस्थिता भुवनेश्वरी ॥ १४॥"
  },
  {
    "text": "लयं गता वा तत्रैव वैकुण्ठे वा समाश्रिता ।\nअथवा हेमशैले सा तत्त्वतो मे वदाधुना ॥ १५॥"
  },
  {
    "text": "व्यास उवाच ।\nपूर्वं मया ते कथितं मणिद्वीपं मनोहरम् ।\nक्रीडास्थानं सदा देव्या वल्लभं परमं स्मृतम् ॥ १६॥"
  },
  {
    "text": "यत्र ब्रह्मा हरिः स्थाणुः स्त्रीभावं ते प्रपेदिरे ।\nपुरुषत्वं पुनः प्राप्य स्वानि कार्याणि चक्रिरे ॥ १७॥"
  },
  {
    "text": "यः सुधासिन्धुमध्येऽस्ति द्वीपः परमशोभनः ।\nनानारूपैः सदा तत्र विहारं कुरुतेऽम्बिका ॥ १८॥"
  },
  {
    "text": "स्तुता सम्पूजिता देवैः सा तत्रैव गता शिवा ।\nयत्र सङ्क्रीडते नित्यं मायाशक्तिः सनातनी ॥ १९॥"
  },
  {
    "text": "देवास्तां निर्गतां वीक्ष्य देवीं सर्वेश्वरीं तथा ।\nरविवंशोद्भवं चक्रुर्भूमिपालं महाबलम् ॥ २०॥"
  },
  {
    "text": "अयोध्याधिपतिं वीरं शत्रुघ्नं नाम पार्थिवम् ।\nसर्वलक्षणसम्पन्नं महिषस्यासने शुभे ॥ २१॥"
  },
  {
    "text": "दत्त्वा राज्यं तदा तस्मै देवा इन्द्रपुरोगमाः ।\nस्वकीयैर्वाहनैः सर्वे जग्मुः स्वान्यालयानि ते ॥ २२॥"
  },
  {
    "text": "गतेषु तेषु देवेषु पृथिव्यां पृथिवीपते ।\nधर्मराज्यं बभूवाथ प्रजाश्च सुखितास्तथा ॥ २३॥"
  },
  {
    "text": "पर्जन्यः कालवर्षी च धरा धान्यगुणावृता ।\nपादपाः फलपुष्पाढ्या बभूवुः सुखदाः सदा ॥ २४॥"
  },
  {
    "text": "गावश्च क्षीरसम्पना घटोध्न्यः कामदा नृणाम् ।\nनद्यः सुमार्गगाः स्वच्छाः शीतोदाः खगसंयुताः ॥ २५॥"
  },
  {
    "text": "ब्राह्मणा वेदतत्त्वाश्च यज्ञकर्मरतास्तथा ।\nक्षत्रिया धर्मसंयुक्ता दानाध्ययनतत्पराः ॥ २६॥"
  },
  {
    "text": "शस्त्रविद्यारता नित्यं प्रजारक्षणतत्पराः ।\nन्यायदण्डधराः सर्वे राजानः शमसंयुताः ॥ २७॥"
  },
  {
    "text": "अविरोधस्तु भूतानां सर्वेषां सम्बभूव ह ।\nआकरा धनदा नृणां व्रजा गोयूथसंयुताः ॥ २८॥"
  },
  {
    "text": "ब्राह्मणाः क्षत्रिया वैश्याः शूद्राश्च नृपसत्तम ।\nदेवीभक्तिपराः सर्वे सम्बभूवुर्धरातले ॥ २९॥"
  },
  {
    "text": "सर्वत्र यज्ञयूपाश्च मण्डपाश्च मनोहराः ।\nमखैः पूर्णा धराश्चासन् ब्राह्मणैः क्षत्रियैः कृतैः ॥ ३०॥"
  },
  {
    "text": "पतिव्रतधरा नार्यः सुशीलाः सत्यसंयुताः ।\nपितृभक्तिपराः पुत्रा आसन्धर्मपरायणाः ॥ ३१॥"
  },
  {
    "text": "न पाखण्डं न वाधर्मः कुत्रापि पृथिवीतले ।\nवेदवादा शास्त्रवादा नान्ये वादास्तथाभवन् ॥ ३२॥"
  },
  {
    "text": "कलहो नैव केषाञ्चिन्न दैन्यं नाशुभा मतिः ।\nसर्वत्र सुखिनो लोकाः काले च मरणं तथा ॥ ३३॥"
  },
  {
    "text": "सुहृदां न वियोगश्च नापदश्च कदाचन ।\nनानावृष्टिर्न दुर्भिक्षं न मारी दुःखदा नृणाम् ॥ ३४॥"
  },
  {
    "text": "न रोगो न च मात्सर्यं न विरोधः परस्परम् ।\nसर्वत्र सुखसम्पन्ना नरा नार्यः सुखान्विताः ॥ ३५॥"
  },
  {
    "text": "क्रीडन्ति मानवाः सर्वे स्वर्गे देवगणा इव ।\nन चौरा न च पाखण्डा वञ्चका दम्भकास्तथा ॥ ३६॥"
  },
  {
    "text": "पिशुना लम्पटाः स्तब्धा न बभूवुस्तदा नृप ।\nन वेदद्वेषिणः पापा मानवाः पृथिवीपते ॥ ३७॥"
  },
  {
    "text": "सर्वधर्मरता नित्यं द्विजसेवापरायणाः ।\nत्रिधात्वात्सृष्टिधर्मस्य त्रिविधा ब्राह्मणास्ततः ॥ ३८॥"
  },
  {
    "text": "सात्त्विका राजसाश्चैव तामसाश्च तथापरे ।\nसर्वे वेदविदो दक्षाः सात्त्विकाः सत्त्ववृत्तयः ॥ ३९॥"
  },
  {
    "text": "प्रतिग्रहविहीनाश्च दयादमपरायणाः ।\nयज्ञास्ते सात्त्विकैरन्नैः कुर्वाणा धर्मतत्पराः ॥ ४०॥"
  },
  {
    "text": "पुरोडाशविधानैश्च पशुभिर्न कदाचन ।\nदानमध्ययनञ्चैव यजनं तु तृतीयकम् ॥ ४१॥"
  },
  {
    "text": "त्रिकर्मरसिकास्ते वै सात्त्विका ब्राह्मणा नृप ।\nराजसा वेदविद्वांसः क्षत्रियाणां पुरोहिताः ॥ ४२॥"
  },
  {
    "text": "षट्कर्मनिरता सर्वे विधिवन्मांसभक्षकाः ।\nयजनं याजनं दानं तथैव च प्रतिग्रहः ॥ ४३॥"
  },
  {
    "text": "अध्ययनं तु वेदानां तथैवाध्यापनं तु षट् ।\nतामसाः क्रोधसंयुक्ता रागद्वेषपराः पुनः ॥ ४४॥"
  },
  {
    "text": "राज्ञां कर्मकरा नित्यं किञ्चिदध्ययने रताः ।\nमहिषे निहते सर्वे सुखिनो वेदतत्पराः ॥ ४५॥"
  },
  {
    "text": "बभूवुर्व्रतनिष्णाता दानधर्मपरास्तथा ।\nक्षत्रियाः पालने युक्ता वैश्या वणिजवृत्तयः ॥ ४६॥"
  },
  {
    "text": "कृषिवाणिज्यगोरक्षाकुसीदवृत्तयः परे ।\nएवं प्रमुदितो लोको महिषे विनिपातिते ॥ ४७॥"
  },
  {
    "text": "अनुद्वेगः प्रजानां वै सम्बभूव धनागमः ।\nबहुक्षीरा शुभा गावो नद्यश्चैव बहूदकाः ॥ ४८॥"
  },
  {
    "text": "वृक्षा बहुफलाश्चासन्मानवा रोगवर्जिताः ।\nनाधयो नेतयः क्वापि प्रजानां दुःखदायकाः ॥ ४९॥"
  },
  {
    "text": "न निधनमुपयान्ति प्राणिनस्तेऽप्यकाले\nसकलविभवयुक्ता रोगहीनाः सदैव ।\nनिगमविहितधर्मे तत्पराश्चण्डिकाया-\nश्चरणसरसिजानां सेवने दत्तचित्ताः ॥ ५०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां पञ्चमस्कन्धे महिषवधानन्तरं\nपृथिवीसुखवर्णनं नाम विशोऽध्यायः ॥ ५.२०॥"
  },
  {
    "text": "५.२१ एकविंशोऽध्यायः । शुम्भनिशुम्भद्वारा स्वर्गविजयवर्णनम् ।"
  },
  {
    "text": "व्यास उवाच ।\nश‍ृणु राजन् प्रवक्ष्यामि देव्याश्चरितमुत्तमम् ।\nसुखदं सर्वजन्तूनां सर्वपापप्रणाशनम् ॥ १॥"
  },
  {
    "text": "यथा शुम्भो निशुम्भश्च भ्रातरौ बलवत्तरौ ।\nबभूवतुर्महावीरौ अवध्यौ पुरुषैः किल ॥ २॥"
  },
  {
    "text": "बहुसेनावृतौ शूरौ देवानां दुःखदौ सदा\nदुराचारौ मदोत्सिक्तौ बहुदानवसंयुतौ ॥ ३॥"
  },
  {
    "text": "हतावम्बिकया तौ तु सङ्ग्रामेऽतीव दारुणे ।\nदेवानाञ्ज हितार्थाय सर्वैः परिचरैः सह ॥ ४॥"
  },
  {
    "text": "चण्डमुण्डौ महाबाहू रक्तबीजोऽतिदारुणः ।\nधूम्रलोचननामा च निहतास्ते रणाङ्गणे ॥ ५॥"
  },
  {
    "text": "तान्निहत्य सुराणां सा जहार भयमुत्तमम् ।\nस्तुता सम्पूजिता देवैर्गिरौ हेमाचले शुभे ॥ ६॥"
  },
  {
    "text": "राजोवाच ।\nकावेतावसुरावादौ कथं तौ बलिनां वरौ ।\nकेन संस्थापितौ चेह स्त्रीवध्यत्वं कुतो गतौ ॥ ७॥"
  },
  {
    "text": "तपसा वरदानेन कस्य जातौ महाबलौ ।\nकथञ्च निहतौ सर्वं कथयस्व सविस्तरम् ॥ ८॥"
  },
  {
    "text": "व्यास उवाच ।\nश‍ृणु राजन्कथां दिव्यां सर्वपापप्रणाशिनीम् ।\nदेव्याश्चरितसंयुक्तां सर्वार्थफलदां शुभाम् ॥ ९॥"
  },
  {
    "text": "पुरा शुम्भनिशुम्भौ द्वावसुरौ भूमिमण्डले ।\nपातालतश्च सम्प्राप्तौ भ्रातरौ शुभदर्शनौ ॥ १०॥"
  },
  {
    "text": "तौ प्राप्तयौवनौ चैव चेरतुस्तप उत्तमम् ।\nअन्नोदकं परित्यज्य पुष्करे लोकपावने ॥ ११॥"
  },
  {
    "text": "वर्षाणामयुतं यावद्योगविद्यापरायणौ ।\nएकत्रैवासनं कृत्वा तेपाते परमं तपः ॥ १२॥"
  },
  {
    "text": "तयोस्तुष्टोऽभवद् ब्रह्मा सर्वलोकपितामहः ।\nतत्रागतश्च भगवानारुह्य वरटापतिम् ॥ १३॥"
  },
  {
    "text": "तावुभौ च जगत्स्रष्टा दृष्ट्वा ध्यानपरौ स्थितौ ।\nउत्तिष्ठत महाभागौ तुष्टोऽहं तपसा किल ॥ १४॥"
  },
  {
    "text": "वाञ्छितं वां वरं कामं ददामि ब्रुवतामिह ।\nकामदोऽहं समायातो दृष्ट्वा वां तपसो बलम् ॥ १५॥"
  },
  {
    "text": "व्यास उवाच ।\nइति श्रुत्वा वचस्तस्य प्रबुद्धौ तौ समाहितौ ।\nप्रदक्षिणक्रियां कृत्वा प्रणामं चक्रतुस्तदा ॥ १६॥"
  },
  {
    "text": "दण्डवत्प्रणिपातञ्च कृत्वा तौ दुर्बलाकृती ।\nऊचतुर्मधुरां वाचं दीनौ गद्गदया गिरा ॥ १७॥"
  },
  {
    "text": "देवदेव दयासिन्धो भक्तानामभयप्रद ।\nअमरत्वञ्च नौ ब्रह्मन्देहि तुष्टोऽसि चेद्विभो ॥ १८॥"
  },
  {
    "text": "मरणादपरं किञ्चिद्भयं नास्ति धरातले ।\nतस्माद्भयाच्च सन्त्रस्तौ युष्माकं शरणं गतौ ॥ १९॥"
  },
  {
    "text": "त्राहि त्वं देवदेवेश जगत्कर्तः क्षमानिधे ।\nपरिस्फोटय विश्वात्मन् सद्यो मरणजं भयम् ॥ २०॥"
  },
  {
    "text": "ब्रह्मोवाच ।\nकिमिदं प्रार्थनीयं वो विपरीतं तु सर्वथा ।\nअदेयं सर्वथा सर्वैः सर्वेभ्यो भुवनत्रये ॥ २१॥"
  },
  {
    "text": "जातस्य हि ध्रुवो मृत्युर्ध्रुवं जन्म मृतस्य च ।\nमर्यादा विहिता लोके पूर्वं विश्वकृता किल ॥ २२॥"
  },
  {
    "text": "मर्तव्यं सर्वथा सर्वैः प्राणिभिर्नात्र संशयः ।\nअन्यं प्रार्थयतं कामं ददामि यच्च वाञ्छितम् ॥ २३॥"
  },
  {
    "text": "व्यास उवाच ।\nतदाकर्ण्य वचस्तस्य सुविमृश्य च दानवौ ।\nऊचतुः प्रणिपत्याथ ब्रह्माणं पुरतः स्थितम् ॥ २४॥"
  },
  {
    "text": "पुरुषैरमराद्यैश्च मानवैर्मृगपक्षिभिः ।\nअवध्यत्वं कृपासिन्धो देहि नौ वाञ्छितं वरम् ॥ २५॥"
  },
  {
    "text": "नारी बलवती कास्ति या नौ नाशं करिष्यति ।\nन बिभीवः स्त्रियः कामं त्रैलोक्ये सचराचरे ॥ २६॥"
  },
  {
    "text": "अवध्यौ भ्रातरौ स्यातां नरेभ्यः पङ्कजोद्भव ।\nभयं न स्त्रीजनेभ्यश्च स्वभावादबला हि सा ॥ २७॥"
  },
  {
    "text": "व्यास उवाच ।\nइति श्रुत्वा तयोर्वाक्यं प्रददौ वाञ्छितं वरम् ।\nब्रह्मा प्रसन्नमनसा जगामाथ स्वमालयम् ॥ २८॥"
  },
  {
    "text": "गतेऽथ भवने तस्मिन्दानवौ स्वगृहं गतौ ।\nभृगुं पुरोहितं कृत्वा चक्रतुः पूजनं तदा ॥ २९॥"
  },
  {
    "text": "शुभे दिने सुनक्षत्रे जातरूपमयं शुभम् ।\nकृत्वा सिंहासनं दिव्यं राज्यार्थं प्रददौ मुनिः ॥ ३०॥"
  },
  {
    "text": "शुम्भाय ज्येष्ठभूताय ददौ राज्यासनं शुभम् ।\nसेवनार्थं तदैवाशु सम्प्राप्ता दानवोत्तमाः ॥ ३१॥"
  },
  {
    "text": "चण्डमुण्डौ महावीरौ भ्रातरौ बलदर्पितौ ।\nसम्प्राप्तौ सैन्यसंयुक्तौ रथवाजिगजान्वितौ ॥ ३२॥"
  },
  {
    "text": "धूम्रलोचननामा च तद्रूपश्चण्डविक्रमः ।\nशुम्भञ्च भूपतिं श्रुत्वा तदागाद्बलसंयुतः ॥ ३३॥"
  },
  {
    "text": "रक्तबीजस्तथा शूरो वरदानबलाधिकः ।\nअक्षौहिणीभ्यां संयुक्तस्तत्रैवागत्य सङ्गतः ॥ ३४॥"
  },
  {
    "text": "तस्यैकं कारणं राजन् सङ्ग्रामे युध्यतः सदा ।\nदेहाद्रुधिरसम्पातस्तस्य शस्त्राहतस्य च ॥ ३५॥"
  },
  {
    "text": "जायते च यदा भूमावुत्पद्यन्ते ह्यनेकशः ।\nतादृशाः पुरुषाः क्रूरा बहवः शस्त्रपाणयः ॥ ३६॥"
  },
  {
    "text": "सम्भवन्ति तदाकारास्तद्रूपास्तत्पराक्रमाः ।\nयुद्धं पुनस्ते कुर्वन्ति पुरुषा रक्तसम्भवाः ॥ ३७॥"
  },
  {
    "text": "अतः सोऽपि महावीर्यः सङ्ग्रामेऽतीव दुर्जयः ।\nअवध्यः सर्वभूतानां रक्तबीजो महासुरः ॥ ३८॥"
  },
  {
    "text": "अन्ये च बहवः शूराश्चतुरङ्गसमन्विताः ।\nशुम्भञ्च नृपतिं मत्वा बभूवुस्तस्य सेवकाः ॥ ३९॥"
  },
  {
    "text": "असङ्ख्याता तदा जाता सेना शुम्भनिशुम्भयोः ।\nपृथिव्याः सकलं राज्यं गृहीतं बलवत्तया ॥ ४०॥"
  },
  {
    "text": "सेनायोगं तदा कृत्वा निशुम्भः परवीरहा ।\nजगाम तरसा स्वर्गे शचीपतिजयाय च ॥ ४१॥"
  },
  {
    "text": "चकारासौ महायुद्धं लोकपालैः समन्ततः ।\nवृत्रहा वज्रपातेन ताडयामास वक्षसि ॥ ४२॥"
  },
  {
    "text": "स वज्राभिहतो भूमौ पपात दानवानुजः ।\nभग्नं बलं तदा तस्य निशुम्भस्य महात्मनः ॥ ४३॥"
  },
  {
    "text": "भ्रातरं मूर्च्छितं श्रुत्वा शुम्भः परबलार्दनः ।\nतत्रागत्य सुरान्मर्वांस्ताडयामास सायकैः ॥ ४४॥"
  },
  {
    "text": "कृतं युद्धं महत्तेन शुम्भेनाक्लिष्टकर्मणा ।\nनिर्जितास्तु सुराः सर्वे सेन्द्राः पालाश्च सर्वशः ॥ ४५॥"
  },
  {
    "text": "ऐन्द्रं पदं तदा तेन गृहीतं बलवत्तया ।\nकल्पपादपसंयुक्तं कामधेनुसमन्वितम् ॥ ४६॥"
  },
  {
    "text": "त्रैलोक्यं यज्ञभागाश्च हृतास्तेन महात्मना ।\nनन्दनं च वनं प्राप्य मुदितोऽभून्महासुरः ॥ ४७॥"
  },
  {
    "text": "सुधायाश्चैव पानेन सुखमाप महासुरः ।\nकुबेरं स च निर्जित्य तस्य राज्यं चकार ह ॥ ४८॥"
  },
  {
    "text": "अधिकारं तथा भानोः शशिनश्च चकार ह ।\nयमञ्चैव विनिर्जित्य जग्राह तत्पदं तथा ॥ ४९॥"
  },
  {
    "text": "वरुणस्य तथा राज्यं चकार वह्निकर्म च ।\nवायोः कार्यं निशुम्भश्च चकार स्वबलान्वितः ॥ ५०॥"
  },
  {
    "text": "ततो देवा विनिर्धूता हृतराज्या हृतश्रियः ।\nसन्त्यज्य नन्दनं सर्वे निर्ययुर्गिरिगह्वरे ॥ ५१॥"
  },
  {
    "text": "हृताधिकारास्ते सर्वे बभ्रमुर्विजने वने ।\nनिरालम्बा निराधारा निस्तेजस्का निरायुधाः ॥ ५२॥"
  },
  {
    "text": "विचेरुरमराः सर्वे पर्वतानां गुहासु च ।\nउद्यानेषु च शून्येषु नदीनां गह्वरेषु च ॥ ५३॥"
  },
  {
    "text": "न प्रापुस्ते सुखं वापि स्थानभ्रष्टा विचेतसः ।\nलोकपाला महाराज दैवाधीनं सुखं किल ॥ ५४॥"
  },
  {
    "text": "बलवन्तो महाभागा बहुज्ञा धनसंयुताः ।\nकाले दुःखं तथा दैन्यमाप्नुवन्ति नराधिप ॥ ५५॥"
  },
  {
    "text": "चित्रमेतन्महाराज कालस्यैव विचेष्टितम् ।\nयः करोति नरं तावद्राजानं भिक्षुकं ततः ॥ ५६॥"
  },
  {
    "text": "दातारं याचकं चैव बलवन्तं तथाबलम् ।\nपण्डितं विकलं कामं शूरं चातीव कातरम् ॥ ५७॥"
  },
  {
    "text": "मखानाञ्च शतं कृत्वा प्राप्येन्द्रासनमुत्तमम् ।\nपुनर्दुःखं परं प्राप्तं कालस्य गतिरीदृशी ॥ ५८॥"
  },
  {
    "text": "कालः करोति धर्मिष्ठं पुरुषं ज्ञानसंयुतम् ।\nतमेवातीव पापिष्ठं ज्ञानलेशविवर्जितम् ॥ ५९॥"
  },
  {
    "text": "न विस्मयोऽत्र कर्तव्यः सर्वथा कालचेष्टिते ।\nब्रह्मविष्णुहरादीनामपीदृक्कष्टचेष्टितम् ॥ ६०॥"
  },
  {
    "text": "विष्णुर्जननमाप्नोति सूकरादिषु योनिषु ।\nहरः कपाली सञ्जातः कालेनैव बलीयसा ॥ ६१॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां पञ्चमस्कन्धे शुम्भनिशुम्भद्वारा\nस्वर्गविजयवर्णनं नामकविंशोऽध्यायः ॥ ५.२१॥"
  },
  {
    "text": "५.२२ द्वाविंशोऽध्यायः । देवकृतदेव्याराधनवर्णनम् ।"
  },
  {
    "text": "व्यास उवाच ।\nपराजिताः सुराः सर्वे राज्यं शुम्भः शशास ह ।\nएवं वर्षसहस्रं तु जगाम नृपसत्तम ॥ १॥"
  },
  {
    "text": "भ्रष्टराज्यास्ततो देवाश्चिन्तामापुः सुदुस्तराम् ।\nगुरुं दुःखातुरास्ते तु पप्रच्छुरिदमादृताः ॥ २॥"
  },
  {
    "text": "किं कर्तव्यं गुरो ब्रूहि सर्वज्ञस्त्वं महामुनिः ।\nउपायोऽस्ति महाभाग दुःखस्य विनिवृत्तये ॥ ३॥"
  },
  {
    "text": "उपचारपरा नूनं वेदमन्त्राः सहस्रशः ।\nवाच्छितार्थकरा नूनं सूत्रैः संलक्षिताः किल ॥ ४॥"
  },
  {
    "text": "इष्टयो विविधाः प्रोक्ताः सर्वकामफलप्रदाः ।\nताः कुरुष्व मुने नूनं त्वं जानासि च तत्क्रियाः ॥ ५॥"
  },
  {
    "text": "विधिः शत्रुविनाशाय यथोद्दिष्टः सदागमे ।\nतं कुरुष्वाद्य विधिवद्यथा नो दुःखसङ्क्षयः ॥ ६॥"
  },
  {
    "text": "भवेदाङ्गिरसाद्यैव तथा त्वं कर्तुमर्हसि ।\nदानवानां विनाशाय अभिचारं यथामति ॥ ७॥"
  },
  {
    "text": "बृहस्पतिरुवाच ।\nसर्वे मन्त्राश्च वेदोक्ता दैवाधीनफलाश्च ते ।\nन स्वतन्त्राः सुराधीश तथैकान्तफलप्रदाः ॥ ८॥"
  },
  {
    "text": "मन्त्राणां देवता यूयं ते तु दुःखैकभाजनम् ।\nजाताः स्म कालयोगेन किं करोमि प्रसाधनम् ॥ ९॥"
  },
  {
    "text": "इन्द्राग्निवरुणादीनां यजनं यज्ञकर्मसु ।\nते यूयं विपदं प्राप्ताः करिष्यन्ति किमिष्टयः ॥ १०॥"
  },
  {
    "text": "अवश्यम्भाविभावानां प्रतीकारो न विद्यते ।\nउपायस्त्वथ कर्तव्य इति शिष्टानुशासनम् ॥ ११॥"
  },
  {
    "text": "दैवं हि बलवत्केचित्प्रवदन्ति मनीषिणः ।\nउपायवादिनो दैवं प्रवदन्ति निरर्थकम् ॥ १२॥"
  },
  {
    "text": "दैवं चैवाप्युपायश्च द्वावेवाभिमतौ नृणाम् ।\nकेवलं दैवमाश्रित्य न स्थातव्यं कदाचन ॥ १३॥"
  },
  {
    "text": "उपायः सर्वथा कार्यो विचार्य स्वधिया पुनः ।\nतस्माद् ब्रवीमि वः सर्वान्संविचार्य पुनः पुनः ॥ १४॥"
  },
  {
    "text": "पुरा भगवती तुष्टा जघान महिषासुरम् ।\nयुष्माभिस्तु स्तुता देवी वरदानं ददावथ ॥ १५॥"
  },
  {
    "text": "आपदं नाशयिष्यामि संस्मृता वा सदैव हि ।\nयदा यदा वो देवेशा आपदो दैवसम्भवाः ॥ १६॥"
  },
  {
    "text": "प्रभवन्ति तदा कामं स्मर्तव्याहं सुरैः सदा ।\nस्मृताहं नाशयिष्यामि युष्माकं परमापदः ॥ १७॥"
  },
  {
    "text": "तस्माद्धिमाचले गत्वा पर्वते सुमनोहरे ।\nआराधनं चण्डिकायाः कुरुध्वं प्रेमपूर्वकम् ॥ १८॥"
  },
  {
    "text": "मायाबीजविधानज्ञास्तत्पुरश्चरणे रताः ।\nजानाम्यहं योगबलात्प्रसन्ना सा भविष्यति ॥ १९॥"
  },
  {
    "text": "दुःखस्यान्तोऽद्य युष्माकं दृश्यते नात्र संशयः ।\nतस्मिञ्छैले सदा देवी तिष्ठतीति मया श्रुतम् ॥ २०॥"
  },
  {
    "text": "स्तुता सम्पूजिता सद्यो वाञ्छितार्थान् प्रदास्यति ।\nनिश्चयं परमं कृत्वा गच्छध्वं वै हिमालयम् ॥ २१॥"
  },
  {
    "text": "सुराः सर्वाणि कार्याणि सा वः कामं विधास्यति ।\nव्यास उवाच ।\nइति तस्य वचः श्रुत्वा देवास्ते प्रययुर्गिरिम् ॥ २२॥"
  },
  {
    "text": "हिमालयं महाराज देवीध्यानपरायणाः ।\nमायाबीजं हृदा नित्यं जपन्तः सर्व एव हि ॥ २३॥"
  },
  {
    "text": "नमश्चक्रुर्महामायां भक्तानामभयप्रदाम् ।\nतुष्टुवुः स्तोत्रमन्त्रैश्च भक्त्या परमया युताः ॥ २४॥"
  },
  {
    "text": "नमो देवि विश्वेश्वरि प्राणनाथे\nसदानन्दरूपे सुरानन्ददे ते ।\nनमो दानवान्तप्रदे मानवाना-\nमनेकार्थदे भक्तिगम्यस्वरूपे ॥ २५॥"
  },
  {
    "text": "न ते नामसङ्ख्यां न ते रूपमीदृ-\nक्तथा कोऽपि वेदादिदेवस्वरूपे ।\nत्वमेवासि सर्वेषु शक्तिस्वरूपा\nप्रजासृष्टिसंहारकाले सदैव ॥ २६॥"
  },
  {
    "text": "स्मृतिस्त्वं धृतिस्त्वं त्वमेवासि बुद्धि-\nर्जरा पुष्टितुष्टी धृतिः कान्तिशान्ती ।\nसुविद्या सुलक्ष्मीर्गतिः कीर्तिमेधे\nत्वमेवासि विश्वस्य बीजं पुराणम् ॥ २७॥"
  },
  {
    "text": "यदा यैः स्वरूपैः करोषीह कार्यं\nसुराणां च तेभ्यो नमामोऽद्य शान्त्यै ।\nक्षमा योगनिद्रा दया त्वं विवक्षा\nस्थिता सर्वभूतेषु शस्तैः स्वरूपैः ॥ २८॥"
  },
  {
    "text": "कृतं कार्यमादौ त्वया यत्सुराणां\nहतोऽसौ महारिर्मदान्धो हयारिः ।\nदया ते सदा सर्वदेवेषु देवि\nप्रसिद्धा पुराणेषु वेदेषु गीता ॥ २९॥"
  },
  {
    "text": "किमत्रास्ति चित्रं यदम्बा सुतं स्वं\nमुदा पालयेत्पोषयेत्सम्यगेव ।\nयतस्त्वं जनित्री सुराणां सहाया\nकुरुष्वैकचित्तेन कार्यं समग्रम् ॥ ३०॥"
  },
  {
    "text": "न वा ते गुणानामियत्तां स्वरूपं\nवयं देवि जानीमहे विश्ववन्द्ये ।\nकृपापात्रमित्येव मत्वा तथास्मा-\nन्भयेभ्यः सदा पाहि पातुं समर्थे ॥ ३१॥"
  },
  {
    "text": "विना बाणपातैर्विना मुष्टिघातै-\nर्विनाशूलखड्गैर्विना शक्तिदण्डैः ।\nरिपून्हन्तुमेवासि शक्ता विनोदा-\nत्तथापीह लोकोपकाराय लीला ॥ ३२॥"
  },
  {
    "text": "इदं शाश्वतं नैव जानन्ति मूढा\nन कार्यं विना कारणं सम्भवेद्वा ।\nवयं तर्कयामोऽनुमानं प्रमाणं\nत्वमेवासि कर्तास्य विश्वस्य चेति ॥ ३३॥"
  },
  {
    "text": "अजः सृष्टिकर्ता मुकुन्दोऽवितायं\nहरो नाशकृद्वै पुराणे प्रसिद्धः ।\nन किं त्वत्प्रसूतास्त्रयस्ते युगादौ\nत्वमेवासि सर्वस्य तेनैव माता ॥ ३४॥"
  },
  {
    "text": "त्रिभिस्त्वं पुराराधिता देवि दत्ता\nत्वया शक्तिरुग्रा च तेभ्यः समग्रा ।\nत्वया संयुतास्ते प्रकुर्वन्ति कामं\nजगत्पालनोत्पत्तिसंहारमेव ॥ ३५॥"
  },
  {
    "text": "ते किं न मन्दमतयो यतयो विमूढा-\nस्त्वां ये न विश्वजननीं समुपाश्रयन्ति ।\nविद्यां परां सकलकामफलप्रदां तां\nमुक्तिप्रदां विबुधवृन्दसुवन्दिताङ्घ्रिम् ॥ ३६॥"
  },
  {
    "text": "ये वैष्णवाः पाशपताश्च सौरा\nदम्भास्त एव प्रतिभान्ति नूनम् ।\nध्यायन्ति न त्वां कमलाञ्च लज्जां\nकान्तिं स्थितिं कीर्तिमथापि पुष्टिम् ॥ ३७॥"
  },
  {
    "text": "हरिहरादिभिरप्यथ सेविता\nत्वमिह देववरैरसुरैस्तथा ।\nभुवि भजन्ति न येऽल्पधियो नरा\nजननि ते विधिना खलु वञ्चिताः ॥ ३८॥"
  },
  {
    "text": "जलधिजापदपङ्कजरञ्जनं\nजतुरसेन करोति हरिः स्वयम् ।\nत्रिनयनोऽपि धराधरजाङ्घ्रिपं-\nकजपरागनिषेवणतत्परः ॥ ३९॥"
  },
  {
    "text": "किमपरस्य नरस्य कथानकै-\nस्तव पदाब्जयुगं न भजन्ति के ।\nविगतरागगृहाश्च दयां क्षमां\nकृतधियो मुनयोऽपि भजन्ति ते ॥ ४०॥"
  },
  {
    "text": "देवि त्वदङ्घ्रिभजने न जना रता ये\nसंसारकूपपतिताः पतिताः किलामी ।\nते कुष्ठगुल्मशिराधियुता भवन्ति\nदारिद्र्यदैन्यसहिता रहिताः सुखौघैः ॥ ४१॥"
  },
  {
    "text": "ये काष्ठभारवहने यवसावहारे\nकार्ये भवन्ति निपुणा धनदारहीनाः ।\nजानीमहेऽल्पमतिभिर्भवदङ्घ्रिसेवा\nपूर्वे भवे जननि तैर्न कृता कदापि ॥ ४२॥"
  },
  {
    "text": "व्यास उवाच ।\nएवं स्तुता सुरैः सर्वैरम्बिका करुणान्विता ।\nप्रादुर्बभूव तरसा रूपयौवनसंयुता ॥ ४३॥"
  },
  {
    "text": "दिव्याम्बरधरा देवी दिव्यभूषणभूषिता ।\nदिव्यमाल्यसमायुक्ता दिव्यचन्दनचर्चिता ॥ ४४॥"
  },
  {
    "text": "जगन्मोहनलावण्या सर्वलक्षणलक्षिता ।\nअद्वितीयस्वरूपा सा देवानां दर्शनं गता ॥ ४५॥"
  },
  {
    "text": "जाह्नव्यां स्नातुकामा सा निर्गता गिरिगह्वरात् ।\nदिव्यरूपधरा देवी विश्वमोहनमोहिनी ॥ ४६॥"
  },
  {
    "text": "देवान्स्तुतिपरानाह मेघगम्भीरया गिरा ।\nप्रेमपूर्वं स्मितं कृत्वा कोकिलामञ्जुवादिनी ॥ ४७॥"
  },
  {
    "text": "देव्युवाच ।\nभो भोः सुरवराः कात्र भवद्भिः स्तूयते भृशम् ।\nकिमर्थं ब्रूत वः कार्यं चिन्ताविष्टाः कुतः पुनः ॥ ४८॥"
  },
  {
    "text": "व्यास उवाच ।\nतच्छ्रुत्वा भाषितं तस्या मोहिता रूपसम्पदा ।\nप्रेमपूर्वं हृदुत्साहास्तामूचुः सुरसत्तमाः ॥ ४९॥"
  },
  {
    "text": "देवा ऊचुः ।\nदेवि स्तुमस्त्वां विश्वेशि प्रणताः स्म कृपार्णवे ।\nपाहि नः सर्वदुःखेभ्यः संविग्नान्दैत्यतापितान् ॥ ५०॥"
  },
  {
    "text": "पुरा त्वया महादेवि निहत्यासुरकण्टकम् ।\nमहिषं नो वरो दत्तः स्मर्तव्याहं सदापदि ॥ ५१॥"
  },
  {
    "text": "स्मरणाद्दैत्यजां पीडां नाशयिष्याम्यसंशयम् ।\nतेन त्वं संस्मृता देवि नूनमस्माभिरित्यपि ॥ ५२॥"
  },
  {
    "text": "अद्य शुम्भनिशुम्भौ द्वावसुरौ घोरदर्शनौ ।\nउत्पन्नौ विघ्नकर्तारावहन्यौ पुरुषैः किल ॥ ५३॥"
  },
  {
    "text": "रक्तबीजश्च बलवांश्चण्डमुण्डौ तथासुरौ ।\nएतैरन्यैश्च देवानां हृतं राज्यं महाबलैः ॥ ५४॥"
  },
  {
    "text": "गतिरन्या न चास्माकं त्वमेवासि महाबले ।\nकुरु कार्यं सुराणां वै दुःखितानां सुमध्यमे ॥ ५५॥"
  },
  {
    "text": "देवास्त्वदङ्घ्रिभजने निरताः सदैव\nते दानवैरतिबलैर्विपदं सुनीताः ।\nतान्देवि दुःखरहितान् कुरु भक्तियुक्ता-\nन्मातस्त्वमेव शरणं भव दुःखितानाम् ॥ ५६॥"
  },
  {
    "text": "सकलभुवनरक्षा देवि कार्या त्वयाद्य\nस्वकृतमिति विदित्वा विश्वमेतद्युगादौ ।\nजननि जगति पीडां दानवा दर्पयुक्ताः\nस्वबलमदसमेतास्ते प्रकुर्वन्ति मातः ॥ ५७॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां पञ्चमस्कन्धे\nदेवकृतदेव्याराधनवर्णनं नाम द्वाविंशोऽध्यायः ॥ ५.२२॥"
  },
  {
    "text": "५.२३ त्रयोविंशोऽध्यायः । देव्या सुग्रीवदूताय स्वव्रतकथनम् ।"
  },
  {
    "text": "व्यास उवाच ।\nएवं स्तुता तदा देवी दैवतैः शत्रुतापितैः ।\nस्वशरीरात्परं रूपं प्रादुर्भूतं चकार ह ॥ १॥"
  },
  {
    "text": "पार्वत्यास्तु शरीराद्वै निःसृता चाम्बिका यदा ।\nकौशिकीति समस्तेषु ततो लोकेषु पठ्यते ॥ २॥"
  },
  {
    "text": "निःसृतायां तु तस्यां सा पार्वती तनुव्यत्ययात् ।\nकृष्णरूपाथ सञ्जाता कालिका सा प्रकीर्तिता ॥ ३॥"
  },
  {
    "text": "मषीवर्णा महाघोरा दैत्यानां भयवर्धिनी ।\nकालरात्रीति सा प्रोक्ता सर्वकामफलप्रदा ॥ ४॥"
  },
  {
    "text": "अम्बिकायाः परं रूपं विरराज मनोहरम् ।\nसर्वभूषणसंयुक्तं लावण्यगुणसंयुतम् ॥ ५॥"
  },
  {
    "text": "ततोऽम्बिका तदा देवानित्युवाच ह सस्मिता ।\nतिष्ठन्तु निर्भया यूयं हनिष्यामि रिपूनिह ॥ ६॥"
  },
  {
    "text": "कार्यं वः सर्वथा कार्यं विहरिष्याम्यहं रणे ।\nनिशुम्भादीन्वधिष्यामि युष्माकं सुखहेतवे ॥ ७॥"
  },
  {
    "text": "इत्युक्त्वा सा तदा देवी सिंहारूढा मदोत्कटा ।\nकालिकां पार्श्वतः कृत्वा जगाम नगरे रिपोः ॥ ८॥"
  },
  {
    "text": "सा गत्वोपवने तस्थावम्बिका कालिकान्विता ।\nजगावथ कलं तत्र जगन्मोहनमोहनम् ॥ ९॥"
  },
  {
    "text": "श्रुत्वा तन्मधुरं गानं मोहमीयुः खगा मृगाः ।\nमुदञ्च परमां प्रापुरमरा गगने स्थिताः ॥ १०॥"
  },
  {
    "text": "तस्मिन्नवसरे तत्र दानवौ शुम्भसेवकौ ।\nचण्डमुण्डाभिधौ घोरौ रममाणौ यदृच्छया ॥ ११॥"
  },
  {
    "text": "आगतौ ददृशाते तु तां तदा दिव्यरूपिणीम् ।\nअम्बिकां गानसंयुक्तां कालिकां पुरतः स्थिताम् ॥ १२॥"
  },
  {
    "text": "दृष्ट्वा तां दिव्यरूपाञ्च दानवौ विस्मयान्वितौ ।\nजग्मतुस्तरसा पार्श्वं शुम्भस्य नृपसत्तम ॥ १३॥"
  },
  {
    "text": "तौ गत्वा तं समासीनं दैत्यानामधिपं गृहे ।\nऊचतुर्मधुरां वाणीं प्रणम्य शिरसा नृपम् ॥ १४॥"
  },
  {
    "text": "राजन् हिमालयात्कामं कामिनी काममोहिनी ।\nसम्प्राप्ता सिंहमारूढा सर्वलक्षणसंयुता ॥ १५॥"
  },
  {
    "text": "नेदृशी देवलोकेऽस्ति न गन्धर्वपुरे तथा ।\nन दृष्टा न श्रुता क्वापि पृथिव्यां प्रमदोत्तमा ॥ १६॥"
  },
  {
    "text": "गानञ्च तादृशं राजन् करोति जनरञ्जनम् ।\nमृगास्तिष्ठन्ति तत्पार्श्वे मथुरस्वरमोहिताः ॥ १७॥"
  },
  {
    "text": "ज्ञायतां कस्य पुत्रीयं किमर्थमिह चागता ।\nगृह्यतां राजशार्दूल तव योग्यास्ति कामिनी ॥ १८॥"
  },
  {
    "text": "ज्ञात्वाऽऽनय गृहे भार्यां कुरु कल्याणलोचनाम् ।\nनिश्चितं नास्ति संसारे नारी त्वेवंविधा किल ॥ १९॥"
  },
  {
    "text": "देवानां सर्वरत्नानि गृहीतानि त्वया नृप ।\nकस्मान्नेमां वरारोहां प्रगह्णासि नृपोत्तम ॥ २०॥"
  },
  {
    "text": "इन्द्रस्यैरावतः श्रीमान्पारिजाततरुस्तथा ।\nगृहीतोऽश्वः सप्तमुखस्त्वया नृप बलात्किल ॥ २१॥"
  },
  {
    "text": "विमानं वैधसं दिव्यं मरालध्वजसंयुतम् ।\nत्वयात्तं रत्नभूतं तद्बलेन नृप चाद्भुतम् ॥ २२॥"
  },
  {
    "text": "कुबेरस्य निधिः पद्मस्त्वया राजन् समाहृतः ।\nछत्रं जलपतेः शुभ्रं गृहीतं तत्त्वया बलात् ॥ २३॥"
  },
  {
    "text": "पाशश्चापि निशुम्भेन भ्रात्रा तव नृपोत्तम ।\nगृहीतोऽस्ति हठात्कामं वरुणस्य जितस्य च ॥ २४॥"
  },
  {
    "text": "अम्लानपङ्कजां तुभ्यं मालां जलनिधिर्ददौ ।\nभयात्तव महाराज रत्नानि विविधानि च ॥ २५॥"
  },
  {
    "text": "मृत्योः शक्तिर्यमस्यापि दण्डः परमदारुणः ।\nत्वया जित्वा हृतः कामं किमन्यद्वर्ण्यते नृप ॥ २६॥"
  },
  {
    "text": "कामधेनुर्गहीताद्य वर्तते सागरोद्भवा ।\nमेनकाद्या वशे राजंस्तव तिष्ठन्ति चाप्सराः ॥ २७॥"
  },
  {
    "text": "एवं सर्वाणि रत्नानि त्वयात्तानि बलादपि ।\nकस्मान्न गृह्यते कान्तारत्नमेषा वराङ्गना ॥ २८॥"
  },
  {
    "text": "सर्वाणि ते गृहस्थानि रत्नानि विशदान्यथ ।\nअनया सम्भविष्यन्ति रत्नभूतानि भूपते ॥ २९॥"
  },
  {
    "text": "त्रिषु लोकेषु दैत्येन्द्र नेदृशी वर्तते प्रिया ।\nतस्मात्तामानयाशु त्वं कुरु भार्यां मनोहराम् ॥ ३०॥"
  },
  {
    "text": "व्यास उवाच ।\nइति श्रुत्वा तयोर्वाक्यं मधुरं मधुराक्षरम् ।\nप्रसन्नवदनः प्राह सुग्रीवं सनिधौ स्थितम् ॥ ३१॥"
  },
  {
    "text": "गच्छ सुग्रीव दूतत्वं कुरु कार्यं विचक्षण ।\nवक्तव्यञ्च तथा तत्र यथाभ्येति कृशोदरी ॥ ३२॥"
  },
  {
    "text": "उपायौ द्वौ प्रयोक्तव्यौ कान्तासु सुविचक्षणैः ।\nसामदाने इति प्राहुः श‍ृङ्गाररसकोविदाः ॥ ३३॥"
  },
  {
    "text": "भेदे प्रयुज्यमानेऽपि रसाभासस्तु जायते ।\nनिग्रहे रसभङ्गः स्यात्तस्मात्तौ दूषितौ बुधैः ॥ ३४॥"
  },
  {
    "text": "सामदानमुखैर्वाक्यैः श्लक्ष्णैर्नर्मयुतैस्तथा ।\nका न याति वशे दूत कामिनी कामपीडिता ॥ ३५॥"
  },
  {
    "text": "व्यास उवाच ।\nसुग्रीवस्तु वचः श्रुत्वा शुम्भोक्तं सुप्रियं पटु ।\nजगाम तरसा तत्र यत्रास्ते जगदम्बिका ॥ ३६॥"
  },
  {
    "text": "सोऽपश्यत्सुमुखीं कान्तां सिंहस्योपरिसंस्थिताम् ।\nप्रणम्य मधुरं वाक्यमुवाच जगदम्बिकाम् ॥ ३७॥"
  },
  {
    "text": "दूत उवाच ।\nवरोरु त्रिदशारातिः शुम्भः सर्वाङ्गसुन्दरः ।\nत्रैलोक्याधिपतिः शूरः सर्वजिद्राजते नृपः ॥ ३८॥"
  },
  {
    "text": "तेनाहं प्रेषितः कामं त्वत्सकाशं महात्मना ।\nत्वद्रूपश्रवणासक्तचित्तेनातिविदूयता ॥ ३९॥"
  },
  {
    "text": "वचनं तस्य तन्वङ्गि श‍ृणु प्रेमपुरःसरम् ।\nप्रणिपत्य यथा प्राह दैत्यानामधिपस्त्वयि ॥ ४०॥"
  },
  {
    "text": "देवा मया जिताः सर्वे त्रैलोक्याधिपतिस्त्वहम् ।\nयज्ञभागानहं कान्ते गह्णामीह स्थितः सदा ॥ ४१॥"
  },
  {
    "text": "हृतसारा कृता नूनं द्यौर्मया रत्नवर्जिता ।\nयानि रत्नानि देवानां तानि चाहृतवानहम् ॥ ४२॥"
  },
  {
    "text": "भोक्ताहं सर्वरत्नानां त्रिषु लोकेषु भामिनि ।\nवशानुगाः सुराः सर्वे मम दैत्याश्च मानवाः ॥ ४३॥"
  },
  {
    "text": "त्वद्गुणैः कर्णमागत्य प्रविश्य हृदयान्तरम् ।\nत्वदधीनः कृतः कामं किङ्करोऽस्मि करोमि किम् ॥ ४४॥"
  },
  {
    "text": "त्वमाज्ञापय रम्भोरु तत्करोमि वशानुगः ।\nदासोऽहं तव चार्वङ्गि रक्ष मां कामबाणतः ॥ ४५॥"
  },
  {
    "text": "भज मां त्वं मरालाक्षि तवाधीनं स्मराकुलम् ।\nत्रैलोक्यस्वामिनी भूत्वा भुङ्क्ष्व भोगाननुत्तमान् ॥ ४६॥"
  },
  {
    "text": "तव चाज्ञाकरः कान्ते भवामि मरणावधि ।\nअवध्योऽस्मि वरारोहे सदेवासुरमानुषैः ॥ ४७॥"
  },
  {
    "text": "सदा सौभाग्यसंयुक्ता भविष्यसि वरानने ।\nयत्र ते रमते चित्तं तत्र क्रीडस्व सुन्दरि ॥ ४८॥"
  },
  {
    "text": "इति तस्य वचश्चित्ते विमृश्य मदमन्थरे ।\nवक्तव्यं यद्भवेत्प्रेम्णा तद् ब्रूहि मधुरं वचः ॥ ४९॥"
  },
  {
    "text": "शुम्भाय चञ्चलापाङ्गि तद्ब्रवीम्यहमाशु वै ।\nव्यास उवाच ।\nतद्दूतवचनं श्रुत्वा स्मितं कृत्वा सुपेशलम् ॥ ५०॥"
  },
  {
    "text": "तं प्राह मधुरां वाचं देवी देवार्थसाधिका ।\nदेव्युवाच ।\nजानाम्यहं निशुम्भं च शुम्भं चातिबलं नृपम् ॥ ५१॥"
  },
  {
    "text": "जेतारं सर्वदेवानां हन्तारञ्चैव विद्विषाम् ।\nराशिं सर्वगुणानाञ्च भोक्तारं सर्वसम्पदाम् ॥ ५२॥"
  },
  {
    "text": "दातारं चातिशूरं च सुन्दरं मन्मथाकृतिम् ।\nद्वात्रिंशल्लक्षणैर्युक्तमवध्यं सुरमानुषैः ॥ ५३॥"
  },
  {
    "text": "ज्ञात्वा समागतास्स्म्यत्र द्रष्टुकामा महासुरम् ।\nरत्नं कनकमायाति स्वशोभाधिकवृद्धये ॥ ५४॥"
  },
  {
    "text": "तत्राहं स्वपतिं द्रष्टुं दूरादेवागतास्मि वै ।\nदृष्टा मया सुराः सर्वे मानवा भुवि मानदाः ॥ ५५॥"
  },
  {
    "text": "गन्धर्वा राक्षसाश्चान्ये ये चातिप्रियदर्शनाः ।\nसर्वे शुम्भभयाद्भीता वेपमाना विचेतसः ॥ ५६॥"
  },
  {
    "text": "श्रुत्वा शुम्भगुणानत्र प्राप्तास्म्यद्य दिदृक्षया ।\nगच्छ दूत महाभाग ब्रूहि शुम्भं महाबलम् ॥ ५७॥"
  },
  {
    "text": "निर्जने श्लक्ष्णया वाचा वचनं वचनान्मम ।\nत्वां ज्ञात्वा बलिनां श्रेष्ठं सुन्दराणां च सुन्दरम् ॥ ५८॥"
  },
  {
    "text": "दातारं गुणिनं शूरं सर्वविद्याविशारदम् ।\nजेतारं सर्वदेवानां दक्षं चोग्रं कुलोत्तरम् ॥ ५९॥"
  },
  {
    "text": "भोक्तारं सर्वरत्नानां स्वाधीनं स्वबलोन्नतम् ।\nपतिकामास्म्यहं सत्यं तव योग्या नराधिप ॥ ६०॥"
  },
  {
    "text": "स्वेच्छया नगरे तेऽत्र समायाता महामते ।\nममास्ति कारणं किञ्चिद्विवाहे राक्षसोत्तम ॥ ६१॥"
  },
  {
    "text": "बालभावाद्व्रतं किञ्चित्कृतं राजन्मया पुरा ।\nक्रीडन्त्या च वयस्याभिः सहैकान्ते यदृच्छया ॥ ६२॥"
  },
  {
    "text": "स्वदेहबलदर्पेण सखीनां पुरतो रहः ।\nमत्समानबलः शूरो रणे मां जेष्यति स्फुटम् ॥ ६३॥"
  },
  {
    "text": "तं वरिष्याम्यहं कामं ज्ञात्वा तस्य बलाबलम् ।\nजहसुर्वचनं श्रुत्वा सख्यो विस्मितमानसाः ॥ ६४॥"
  },
  {
    "text": "किमेतया कृतं क्रूरं व्रतमद्भुतमाशु वै ।\nतस्मात्त्वमपि राजेन्द्र ज्ञात्वा मे हीदृशं बलं । ६५॥"
  },
  {
    "text": "जित्वा मां स्वबलेनात्र वाञ्छितं कुरु चात्मनः ।\nत्वं वा तवानुजो भ्राता समेत्य समराङ्गणे ।\nजित्वा मां समरेणात्र विवाहं कुरु सुन्दर ॥ ६६॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां पञ्चमस्कन्धे देव्या सुग्रीवदूताय\nस्वव्रतकथनं नाम त्रयोविंशोऽध्यायः ॥ ५.२३॥"
  },
  {
    "text": "५.२४ चतुर्विंशोऽध्यायः । देवीमाहात्म्ये देवीपार्श्वे धूम्रलोचनदूतप्रेषणम् ।"
  },
  {
    "text": "व्यास उवाच ।\nदेव्यास्तद्वचनं श्रुत्वा स दूतः प्राह विस्मितः ।\nकिं ब्रूषे रुचिरापाङ्गि स्त्रीस्वभावाद्धि साहसात् ॥ १॥"
  },
  {
    "text": "इन्द्राद्या निर्जिता येन देवा दैत्यास्तथापरे ।\nतं कथं समरे देवि जेतुमिच्छसि भामिनि ॥ २॥"
  },
  {
    "text": "त्रैलोक्ये तादृशो नास्ति यः शुम्भं समरे जयेत् ।\nका त्वं कमलपत्राक्षि तस्याग्रे युधि साम्प्रतम् ॥ ३॥"
  },
  {
    "text": "अविचार्य न वक्तव्यं वचनं चापि सुन्दरि ।\nबलं स्वपरयोर्ज्ञात्वा वक्तव्यं समयोचितम् ॥ ४॥"
  },
  {
    "text": "त्रैलोक्याधिपतिः शुम्भस्तव रूपेण मोहितः ।\nत्वाञ्च प्रार्थयते राजा कुरु तस्येप्सितं प्रिये ॥ ५॥"
  },
  {
    "text": "त्यक्त्वा मूर्खस्वभावं त्वं सम्मान्य वचनं मम ।\nभज शुम्भं निशुम्भं वा हितमेतद् ब्रवीमि ते ॥ ६॥"
  },
  {
    "text": "श‍ृङ्गारः सर्वथा सर्वैः प्राणिभिः परया मुदा ।\nसेवनीयो बुद्धिमद्भिर्नवानामुत्तमो यतः ॥ ७॥"
  },
  {
    "text": "नागमिष्यसि चेद् बाले सङ्क्रुद्धः पृथिवीपतिः ।\nअन्यानाज्ञाकरान्प्रेष्य बलान्नेष्यति साम्प्रतम् ॥ ८॥"
  },
  {
    "text": "केशेष्वाकृष्य ते नूनं दानवा बलदर्पिताः ।\nत्वां नयिष्यन्ति वामोरु तरसा शुम्भसन्तिधौ ॥ ९॥"
  },
  {
    "text": "स्वलज्जां रक्ष तन्वङ्गि साहसं सर्वथा त्यज ।\nमानिता गच्छ तत्पार्श्वे मानपात्रं यतोऽसि वै ॥ १०॥"
  },
  {
    "text": "क्व युद्धं निशितैर्बाणैः क्व सुखं रतिसङ्गजम् ।\nसारासारं परिच्छेद्य कुरु मे वचनं पटु ॥ ११॥"
  },
  {
    "text": "भज शुम्भं निशुम्भं वा लब्धासि परमं सुखम् ।\nदेव्युवाच ।\nसत्यं दूत महाभाग प्रवक्तुं निपुणो ह्यसि ॥ १२॥"
  },
  {
    "text": "निशुम्भशुम्भौ जानामि बलवन्ताविति ध्रुवम् ।\nप्रतिज्ञा मे कृता बाल्यादन्यथा सा कथं भवेत् ॥ १३॥"
  },
  {
    "text": "तस्माद् ब्रूहि निशुम्भञ्च शुम्भं वा बलवत्तरम् ।\nविना युद्धं न मे भर्ता भविता कोऽपि सौष्ठवात् ॥ १४॥"
  },
  {
    "text": "जित्वा मां तरसा कामं करं गृह्णातु साम्प्रतम् ।\nयुद्धेच्छया समायातां विद्धि मामबलां नृप ॥ १५॥"
  },
  {
    "text": "युद्धं देहि समर्थोऽसि वीरधर्मं समाचर ।\nबिभेषि मम शूलाच्चेत्पातालं गच्छ मा चिरम् ॥ १६॥"
  },
  {
    "text": "त्रिदिवं च धरां त्यक्त्वा जीवितेच्छा यदस्ति ते ।\nइति दूत वदाशु त्वं गत्वा स्वपतिमादरात् ॥ १७॥"
  },
  {
    "text": "स विचार्य यथायुक्तं करिष्यति महाबलः ।\nसंसारे दूतधर्मोऽयं यत्सत्यं भाषणं किल ॥ १८॥"
  },
  {
    "text": "शत्रौ पत्यौ च धर्मज्ञ तथा त्वं कुरु मा चिरम् ।\nव्यास उवाच ।\nअथ तद्वचनं श्रुत्वा नीतिमद्बलसंयुतम् ॥ १९॥"
  },
  {
    "text": "हेतुयुक्तं प्रगल्पञ्च विस्मितः प्रययौ तदा ।\nगत्वा दैत्यपतिं दूतो विचार्य च पुनः पुनः ॥ २०॥"
  },
  {
    "text": "प्रणम्य पादयोः प्रह्वः प्रत्युवाच नृपञ्ज तम् ।\nराजनीतिकरं वाक्यं मृदुपूर्वं प्रियं वचः ॥ २१॥"
  },
  {
    "text": "दूत उवाच ।\nसत्यं प्रियं च वक्तव्यं तेन चिन्तापरो ह्यहम् ।\nसत्यं प्रियं च राजेन्द्र वचनं दुर्लभं किल ॥ २२॥"
  },
  {
    "text": "अप्रियं वदतां कामं राजा कुप्यति सर्वथा ।\nसाक्षात्कुतः समायाता कस्य वा किम्बलाबला ॥ २३॥"
  },
  {
    "text": "न ज्ञानगोचरं किञ्चित्किं ब्रवीमि विचेष्टितम् ।\nयुद्धकामा मया दृष्टा गर्विता कटुभाषिणी ॥ २४॥"
  },
  {
    "text": "तया यत्कथितं सम्यक् तच्छृणुष्व महामते ।\nमया बाल्यात्प्रतिज्ञेयं कृता पूर्वं विनोदतः ॥ २५॥"
  },
  {
    "text": "सखीनां पुरतः कामं विवाहं प्रति सर्वथा ।\nयो मां युद्धे जयेदद्धा दर्पञ्च विधुनोति वै ॥ २६॥"
  },
  {
    "text": "तं वरिष्याम्यहं कामं पतिं समबलं किल ।\nन मे प्रतिज्ञा मिथ्या सा कर्तव्या नृपसत्तम ॥ २७॥"
  },
  {
    "text": "तस्माद्युध्यस्व धर्मज्ञ जित्वा मां स्ववशं कुरु ।\nतयेति व्याहृतं वाक्यं श्रुत्वाहं समुपागतः ॥ २८॥"
  },
  {
    "text": "यथेच्छसि महाराज तथा कुरु तव प्रियम् ।\nसा युद्धार्थं कृतमतिः सायुधा सिंहगामिनी ॥ २९॥"
  },
  {
    "text": "निश्चला वर्तते भूप यद्योग्यं तद्विधीयताम् ।\nव्यास उवाच ।\nइत्याकर्ण्य वचस्तस्य सुग्रीवस्य नराधिपः ॥ ३०॥"
  },
  {
    "text": "पप्रच्छ भ्रातरंशूरं समीपस्थं महाबलम् ।\nशुम्भ उवाच ।\nभ्रातः किमत्र कर्तव्यं ब्रूहि सत्यं महामते ॥ ३१॥"
  },
  {
    "text": "नार्येका योद्धुकामास्ति समाह्वयति साम्प्रतम् ।\nअहं गच्छामि सङ्ग्रामे त्वं वा गच्छ बलान्वितः ॥ ३२॥"
  },
  {
    "text": "यद्रोचते निशुम्भात्र तत्कर्तव्यं मया किल ।\nनिशुम्भ उवाच ।\nन मया न त्वया वीर गन्तव्यं रणमूर्धनि ॥ ३३॥"
  },
  {
    "text": "प्रेषयस्व महाराज त्वरितं धूम्रलोचनम् ।\nस गत्वा तां रणे जित्वा गृहीत्वा चारुलोचनाम् ॥ ३४॥"
  },
  {
    "text": "आगमिष्यति शुम्भात्र विवाहः संविधीयताम् ।\nव्यास उवाच ।\nतन्निशम्य वचस्तस्य शुम्भो भ्रातुः कनीयसः ॥ ३५\nकोपात्सम्प्रेषयामास पार्श्वस्थं धूम्रलोचनम् ।\nशुम्भ उवाच ।\nधूम्रलोचन गच्छाशु सैन्येन महताऽऽवृतः ॥ ३६॥"
  },
  {
    "text": "गृहीत्वाऽऽनय तां मुग्धां स्ववीर्यमदमोहिताम् ।\nदेवो वा दानवो वापि मनुष्यो वा महाबलः ॥ ३७॥"
  },
  {
    "text": "तत्पार्ष्णिग्राहतां प्राप्तो हन्तव्यस्तरसा त्वया ।\nतत्पार्श्ववर्तिनीं कालीं हत्वा सङ्गृह्य तां पुनः ॥ ३८॥"
  },
  {
    "text": "शीघ्रमत्र समागच्छ कृत्वा कार्यमनुत्तमम् ।\nरक्षणीया त्वया साध्वी मुञ्चन्ती मृदुमार्गणान् ॥ ३९॥"
  },
  {
    "text": "यत्नेन महता वीर मृदुदेहा कृशोदरी ।\nतत्सहायाश्च हन्तव्या ये रणे शस्त्रपाणयः ॥ ४०॥"
  },
  {
    "text": "सर्वथा सा न हन्तव्या रक्षणीया प्रयत्नतः ।\nव्यास उवाच ।\nइत्यादिष्टस्तदा राज्ञा तरसा धूम्रलोचनः ॥ ४१॥"
  },
  {
    "text": "प्रणम्य शुम्भं सैन्येन भूतः शीघ्रं ययौ रणे ।\nअसाधूनां सहस्राणां षष्ट्या तेषां वृतस्तथा ॥ ४२॥"
  },
  {
    "text": "स ददर्श ततो देवीं रम्योपवनसंस्थिताम् ।\nदृष्ट्वा तां मृगशावाक्षीं विनयेन समन्वितः ॥ ४३॥"
  },
  {
    "text": "उवाच वचनं श्लक्ष्णं हेतुमद्रसभूषितम् ।\nश‍ृणु देवि महाभागे शुम्भस्त्वद्विरहातुरः ॥ ४४॥"
  },
  {
    "text": "दूतं प्रेषितवान्पार्श्वे तव नीतिविशारदः ।\nरसभङ्गभयोद्विग्नः सामपूर्वं त्वयि स्वयम् ॥ ४५॥"
  },
  {
    "text": "तेनागत्य वचः प्रोक्तं विपरीतं वरानने ।\nवचसा तेन मे भर्ता चिन्ताविष्टमना नृपः ॥ ४६॥"
  },
  {
    "text": "बभूव रसमार्गज्ञे शुम्भः कामविमोहितः ।\nदूतेन तेन न ज्ञातं हेतुगर्भं वचस्तव ॥ ४७॥"
  },
  {
    "text": "यो मां जयति सङ्ग्रामे यदुक्तं कठिनं वचः ।\nन ज्ञातस्तेन सङ्ग्रामो द्विविधः खलु मानिनि ॥ ४८॥"
  },
  {
    "text": "रतिजोऽथोत्साहजश्च पात्रभेदे विवक्षितः ।\nरतिजस्त्वयि वामोरु शत्रोरुत्साहजः स्मृतः ॥ ४९॥"
  },
  {
    "text": "सुखदः प्रथमः कान्ते दुःखदश्चारिजः स्मृतः ।\nजानाम्यहं वरारोहे भवत्या मानसं किल ॥ ५०॥"
  },
  {
    "text": "रतिसङ्ग्रामभावस्ते हृदये परिवर्तते ।\nइति तज्ज्ञं विदित्वा मां त्वत्सकाशं नराधिपः ॥ ५१॥"
  },
  {
    "text": "प्रेषयामास शुम्भोऽद्य बलेन महताऽऽवृतम् ।\nचतुरासि महाभागे श‍ृणु मे वचनं मृदु ॥ ५२॥"
  },
  {
    "text": "भज शुम्भं त्रिलोकेशं देवदर्पनिबर्हणम् ।\nपट्टराज्ञी प्रिया भूत्वा भुङ्क्ष्व भोगाननुत्तमान् ॥ ५३॥"
  },
  {
    "text": "जेष्यति त्वां महाबाहुः शुम्भः कामबलार्थवित् ।\nविचित्रान्कुरु हावांस्त्वं सोऽपि भावान्करिष्यति ॥ ५४॥"
  },
  {
    "text": "भविष्यति कालिकेयं तत्र वै नर्मसाक्षिणी ।\nएवं सङ्गरयोगेन पतिर्मे परमार्थवित् ॥ ५५॥"
  },
  {
    "text": "जित्वा त्वां सुखशय्यायां परिश्रान्तां करिष्यति ।\nरक्तदेहां नखाघातैर्दन्तैश्च खण्डिताधराम् ॥ ५६॥"
  },
  {
    "text": "स्वेदक्लिन्नां प्रभग्नां त्वां संविधास्यति भूपतिः ।\nभविता मानसः कामो रतिसङ्ग्रामजस्तव ॥ ५७॥"
  },
  {
    "text": "दर्शनाद्वश एवास्ते शुम्भः सर्वात्मना प्रिये ।\nवचनं कुरु मे पथ्यं हितकृच्चापि पेशलम् ॥ ५८॥"
  },
  {
    "text": "भज शुम्भं गणाध्यक्षं माननीयातिमानिनी ।\nमन्दभाग्याश्च ते नूनं ह्यस्त्रयुद्धप्रियाश्च ये ॥ ५९॥"
  },
  {
    "text": "न तदर्हासि कान्ते त्वं सदा सुरतवल्लभे ।\nअशोकं कुरु राजानं पादाघातविकासितम् ॥ ६०॥"
  },
  {
    "text": "बकुलं सीधुसेकेन तथा कुरबकं कुरु ॥ ६१॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां पञ्चमस्कन्धे देवीमाहात्म्ये देवीपार्श्वे\nधूम्रलोचनदूतप्रेषणं नाम चतुर्विंशोऽध्यायः ॥ ५.२४॥"
  },
  {
    "text": "५.२५ पञ्चविंशोऽध्यायः । देव्यासह युद्धाय चण्डमुण्डप्रेषणम् ।"
  },
  {
    "text": "व्यास उवाच ।\nइत्युक्त्वा विररामासौ वचनं धूम्रलोचनः ।\nप्रत्युवाच तदा काली प्रहस्य ललितं वचः ॥ १॥"
  },
  {
    "text": "विदूषकोऽसि जाल्म त्वं शैलूष इव भाषसे ।\nवृथा मनोरथांश्चित्ते करोषि मधुरं वदन् ॥ २॥"
  },
  {
    "text": "बलवान्बलसंयुक्तः प्रेषितोऽसि दुरात्मना ।\nकुरु युद्धं वृथा वादं मुञ्च मूढमतेऽधुना ॥ ३॥"
  },
  {
    "text": "हत्वा शुम्भं निशुम्भञ्च त्वदन्यान्वा बलाधिकान् ।\nदेवी क्रुद्धा शराघातैर्व्रजिष्यति निजालयम् ॥ ४॥"
  },
  {
    "text": "क्वासौ मन्दमतिः शुम्भः क्व वा विश्वविमोहिनी ।\nअयुक्तः खलु संसारे विवाहविधिरेतयोः ॥ ५॥"
  },
  {
    "text": "सिंही किं त्वतिकामार्ता जम्बुकं कुरुते पतिम् ।\nकरिणी गर्दभं वापि गवयं सुरभिः किमु ॥ ६॥"
  },
  {
    "text": "गच्छ शुम्भं निशुम्भं च वद सत्यं वचो मम ।\nकुरु युद्धं न चेद्याहि पातालं तरसाधुना ॥ ७॥"
  },
  {
    "text": "व्यास उवाच ।\nकालिकायावचः श्रुत्वा स दैत्यो धूम्रलोचनः ।\nतामुवाच महाभाग क्रोधसंरक्तलोचनः ॥ ८॥"
  },
  {
    "text": "दुर्दर्शे त्वां निहत्याजौ सिंहञ्च मदगर्वितम् ।\nगृहीत्वैनां गमिष्यामि राजानं प्रत्यहं किल ॥ ९॥"
  },
  {
    "text": "रसभङ्गभयात्कालि बिभेमि त्विह साम्प्रतम् ।\nनोचेत्त्वां निशितैर्बाणैर्हन्म्यद्य कलहप्रिये ॥ १०॥"
  },
  {
    "text": "कालिकोवाच ।\nकिं विकत्थसि मन्दात्मन्नायं धर्मो धनुष्मताम् ।\nस्वशक्त्या मुञ्च विशिखान्गन्तासि यमसंसदि ॥ ११॥"
  },
  {
    "text": "व्यास उवाच ।\nतच्छ्रुत्वा वचनं दैत्यः सङ्गृह्य कार्मुकं दृढम् ।\nकालिकां तां शरासारैर्ववर्षातिशिलाशितैः ॥ १२॥"
  },
  {
    "text": "देवास्तु प्रेक्षकास्तत्र विमानवरसंस्थिताः ।\nतां स्तुवन्तो जयेत्यूचुर्देवीं शक्रपुरोगमाः ॥ १३॥"
  },
  {
    "text": "तयोः परस्परं युद्धं प्रवृत्तं चातिदारुणम् ।\nबाणखड्गगदाशक्तिमुसलादिभिरुत्कटम् ॥ १४॥"
  },
  {
    "text": "कालिका बाणपातैस्तु हत्वा पूर्वं खरानथ ।\nबभञ्ज तद्रथं व्यूढं जहास च मुहुर्मुहुः ॥ १५॥"
  },
  {
    "text": "स चान्यं रथमारूढः कोपेन प्रज्वलन्निव ।\nबाणवृष्टिं चकारोग्रां कालिकोपरि भारत ॥ १६॥"
  },
  {
    "text": "सापि चिच्छेद तरसा तस्य बाणानसङ्गतान् ।\nमुमोचान्यानुग्रवेगान्दानवोपरि कालिका ॥ १७॥"
  },
  {
    "text": "तैर्बाणैर्निहतास्तस्य पार्ष्णिग्राहा सहस्रशः ।\nबभञ्ज च रथं वेगात्सूतं हत्वा खरानपि ॥ १८॥"
  },
  {
    "text": "चिच्छेद तद्धनुः सद्यो बाणैरुरगसन्निभैः ।\nमुदं चक्रे सुराणां सा शङ्खनादं तथाकरोत् ॥ १९॥"
  },
  {
    "text": "विरथः परिघं गृह्य सर्वलोहमयं दृढम् ।\nआजगाम रथोपस्थं कुपितो धूम्रलोचनः ॥ २०॥"
  },
  {
    "text": "वाचा निर्भर्त्सयन्कालीं करालः कालसन्निभः ।\nअद्यैव त्वां हनिष्यामि कुरूपे पिङ्गलोचने ॥ २१॥"
  },
  {
    "text": "इत्युक्त्वा सहसाऽऽगत्य परिघं क्षिपते यदा ।\nहुङ्कारेणैव तं भस्म चकार तरसाम्बिका ॥ २२॥"
  },
  {
    "text": "दृष्ट्वा भस्मीकृतं दैत्यं सैनिका भयविह्वलाः ।\nचक्रुः पलायनं सद्यो हा तातेत्यब्रुवन्पथि ॥ २३॥"
  },
  {
    "text": "देवास्तं निहतं दृष्ट्वा दानवं धूम्रलोचनम् ।\nमुमुचुः पुष्पवृष्टिं ते मुदिता गगने स्थिताः ॥ २४॥"
  },
  {
    "text": "रणभूमिस्तदा राजन् दारुणा समपद्यत ।\nनिहतैर्दानवैरश्वैः खरैश्च वारणैस्तथा ॥ २५॥"
  },
  {
    "text": "गृध्राः काका वटाः श्येना वरफा जम्बुकास्तथा ।\nननृतुश्चुक्रुशुः प्रेतान्पतितान् रणभूमिषु ॥ २६॥"
  },
  {
    "text": "अम्बिका तद्रणस्थानं त्यक्त्वा दूरं स्थलान्तरे ।\nगत्वा चकार चाप्युग्रं शङ्खनादं भयप्रदम् ॥ २७॥"
  },
  {
    "text": "तं श्रुत्वा दरशब्दं तु शुम्भः सद्मनि संस्थितः ।\nदृष्ट्वाथ दानवान्भग्नानागतान् रुधिरोक्षितान् ॥ २८॥"
  },
  {
    "text": "छिन्नपादकराक्षांश्च मञ्चकारोपितानपि ।\nभग्नपृष्ठकटिग्रीवान्क्रन्दमानाननेकशः ॥ २९॥"
  },
  {
    "text": "वीक्ष्य शुम्भो निशुम्भश्च क्व गतो धूम्रलोचनः ।\nकथं भग्नाः समायाता नानीता किं वरानना ॥ ३०॥"
  },
  {
    "text": "सैन्यं कुत्र गतं मन्दाः कथयन्तु यथोचितम् ।\nकस्यायं शङ्खनादोऽद्य श्रूयते भयवर्धनः ॥ ३१॥"
  },
  {
    "text": "गणा ऊचुः ।\nबलञ्च पातितं सर्वं निहतो धूम्रलोचनः ।\nकृतं कालिकया कर्म रणभूमावमानुषम् ॥ ३२॥"
  },
  {
    "text": "शङ्खनादोऽम्बिकायास्तु गगनं व्याप्य राजते ।\nहर्षदः सुरसङ्घानां दानवानाञ्च शोककृत् ॥ ३३॥"
  },
  {
    "text": "यदा निपातिताः सर्वे तेन केसरिणा विभो ।\nरथा भग्ना हयाश्चैव बाणपातैर्विनाशिताः ॥ ३४॥"
  },
  {
    "text": "गगनस्थाः सुराश्चक्रुः पुष्पवृष्टिं मुदान्विताः ।\nदृष्ट्वा भग्नं बलं सर्वं पातितं धूम्रलोचनम् ॥ ३५॥"
  },
  {
    "text": "निश्चयस्तु कृतोऽस्माभिर्जयो नैव भवेदिति ।\nविचारं कुरु राजेन्द्र मन्त्रिभिर्मन्त्रवित्तमैः ॥ ३६॥"
  },
  {
    "text": "विस्मयोऽयं महाराज यदेका जगदम्बिका ।\nभवद्भिः सह युद्धाय संस्थिता सैन्यवर्जिता ॥ ३७॥"
  },
  {
    "text": "निर्भयैकाकिनी बाला सिंहारूढा मदोत्कटा ।\nचित्रमेतन्महाराज भासतेऽद्भुतमञ्जसा ॥ ३८॥"
  },
  {
    "text": "सन्धिर्वा विग्रहो वाद्य स्थानं निर्याणमेव च ।\nमन्त्रयित्वा महाराज कुरु कार्यं यथारुचि ॥ ३९॥"
  },
  {
    "text": "तत्सन्निधौ बलं नास्ति तथापि शत्रुतापन ।\nपार्ष्णिग्राहा सुराः सर्वे भविष्यन्ति किलापदि ॥ ४०॥"
  },
  {
    "text": "समये तत्समीपस्थौ ज्ञातौ च हरिशङ्करौ ।\nलोकपालाः समीपेऽद्य वर्तन्ते गगने स्थिताः ॥ ४१॥"
  },
  {
    "text": "रक्षोगणाश्च गन्धर्वाः किन्नरा मानुषास्तथा ।\nतत्सहायाश्च मन्तव्याः समये सुरतापन ॥ ४२॥"
  },
  {
    "text": "अस्माकं मतिमानेन ज्ञायते सर्वथेदृशम् ।\nअम्बिकायाः सहायाशा तत्कार्याशा न काचन ॥ ४३॥"
  },
  {
    "text": "एका नाशयितुं शक्ता जगत्सर्वं चराचरम् ।\nका कथा दानवानां तु सर्वेषामिति निश्चयः ॥ ४४॥"
  },
  {
    "text": "इति ज्ञात्वा महाभाग यथारुचि तथा कुरु ।\nहितं सत्यं मितं वाक्यं वक्तव्यमनुयायिभिः ॥ ४५॥"
  },
  {
    "text": "व्यास उवाच ।\nतच्छ्रुत्वा वचनं तेषां शुम्भः परबलार्दनः ।\nकनीयांसं समानीय पप्रच्छ रहसि स्थितः ॥ ४६॥"
  },
  {
    "text": "भ्रातः कालिकयाद्यैव निहतो धूम्रलोचनः ।\nबलञ्च शातितं सर्वं गणा भग्नाः समागताः ॥ ४७॥"
  },
  {
    "text": "अम्बिका शङ्खनादं वै करोति मदगर्विता ।\nज्ञानिनां चैव दुर्ज्ञेया गतिः कालस्य सर्वथा ॥ ४८॥"
  },
  {
    "text": "तृणं वज्रायते नूनं वज्रं चैव तृणायते ।\nबलवान्बलहीनः स्याद्दैवस्य गतिरीदृशी ॥ ४९॥"
  },
  {
    "text": "पृच्छामि त्वां महाभाग किं कर्तव्यमितः परम् ।\nअभोग्या चाम्बिका नूनं कारणादत्र चागता ॥ ५०॥"
  },
  {
    "text": "युक्तं पलायनं वीर युद्धं वा वद सत्वरम् ।\nलघुं ज्येष्ठं विजानामि त्वामहं कार्यसङ्कटे ॥ ५१॥"
  },
  {
    "text": "निशुम्भ उवाच ।\nन वा पलायनं युक्तं न दुर्गग्रहणं तथा ।\nयुद्धमेव परं श्रेयः सर्वथैवानयानघ ॥ ५२॥"
  },
  {
    "text": "ससैन्योऽहं गमिष्यामि रणे तु प्रवराश्रितः ।\nहत्वा तामागमिष्यामि तरसा त्वबलामिमाम् ॥ ५३॥"
  },
  {
    "text": "अथवा बलवद्दैवादन्यथा चेद्भविष्यति ।\nमृते मयि त्वया कार्यं विमृश्य च पुनः पुनः ॥ ५४॥"
  },
  {
    "text": "इति तस्य वचः श्रुत्वा शुम्भः प्रोवाच चानुजम् ।\nतिष्ठ त्वं चण्डमुण्डौ द्वौ गच्छेतां बलसंयुतौ ॥ ५५॥"
  },
  {
    "text": "शशकग्रहणायात्र न युक्तं गजमोचनम् ।\nचण्डमुण्डौ महावीरौ तां हन्तुं सर्वथा क्षमौ ॥ ५६॥"
  },
  {
    "text": "इत्युक्त्वा भ्रातरं शुम्भः सम्भाष्य च महाबलौ ।\nउवाच वचनं राजा चण्डमुण्डौ पुरःस्थितौ ॥ ५७॥"
  },
  {
    "text": "गच्छतं चण्डमुण्डौ द्वौ स्वसैन्यपरिवारितौ ।\nहन्तुं तामबलां शीघ्रं निर्लज्जां मदगर्विताम् ॥ ५८॥"
  },
  {
    "text": "गृहीत्वाथ निहत्याजौ कालिकां पिङ्गलोचनाम् ।\nआगम्यतां महाभागौ कृत्वा कार्यं महत्तरम् ॥ ५९॥"
  },
  {
    "text": "सा नायाति गृहीतापि गर्विता चाम्बिका यदि ।\nतदा बाणैर्महातीक्ष्णैर्हन्तव्याहवमण्डिता ॥ ६०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां पञ्चमस्कन्धे देव्यासह युद्धाय\nचण्डमुण्डप्रेषणं नाम पञ्चविंशोऽध्यायः ॥ ५.२५॥"
  },
  {
    "text": "५.२६ षड्विंशोऽध्यायः । चण्डमुण्डवधेन देव्याश्चामुण्डेतिनामवर्णनम् ।"
  },
  {
    "text": "व्यास उवाच ।\nइत्याज्ञप्तौ तदा वीरौ चण्डमुण्डौ महाबलौ ।\nजग्मतुस्तरसैवाजौ सैन्येन महतान्वितौ ॥ १॥"
  },
  {
    "text": "दृष्ट्वा तत्र स्थितां देवीं देवानां हितकारिणीम् ।\nऊचतुस्तौ महावीर्यौ तदा सामान्वितं वचः ॥ २॥"
  },
  {
    "text": "बाले त्वं किं न जानासि शुम्भं सुरबलार्दनम् ।\nनिशुम्भञ्च महावीर्यं तुराषाड्विजयोद्धतम् ॥ ३॥"
  },
  {
    "text": "त्वमेकासि वरारोहे कालिकासिंहसंयुता ।\nजेतुमिच्छसि दुर्बुद्धे शुम्भं सर्वबलान्वितम् ॥ ४॥"
  },
  {
    "text": "मतिदः कोऽपि ते नास्ति नारी वापि नरोऽपि वा ।\nदेवास्त्वां प्रेरयन्त्येव विनाशाय तवैव ते ॥ ५॥"
  },
  {
    "text": "विमृश्य कुरु तन्वङ्गि कार्यं स्वपरयोर्बलम् ।\nअष्टादशभुजत्वात्त्वं गर्वञ्च कुरुषे मृषा ॥ ६॥"
  },
  {
    "text": "किं भुजैर्बहुभिर्व्यर्थैरायुधैः किं श्रमप्रदैः ।\nशुम्भस्याग्रे सुराणां वै जेतुः समरशालिनः ॥ ७॥"
  },
  {
    "text": "ऐरावतकरच्छेत्तुर्दन्तिदारणकारिणः ।\nजयिनः सुरसङ्घानां कार्यं कुरु मनोगतम् ॥ ८॥"
  },
  {
    "text": "वृथा गर्वायसे कान्ते कुरु मे वचनं प्रियम् ।\nहितं तव विशालाक्षि सुखदं दुःखनाशनम् ॥ ९॥"
  },
  {
    "text": "दुःखदानि च कार्याणि त्याज्यानि दूरतो बुधैः ।\nसुखदानि च सेव्यानि शास्त्रतत्त्वविशारदैः ॥ १०॥"
  },
  {
    "text": "चतुरासि पिकालापे पश्य शुम्भबलं महत् ।\nप्रत्यक्षं सुरसङ्घानां मर्दनेन महोदयम् ॥ ११॥"
  },
  {
    "text": "प्रत्यक्षञ्च परित्यज्य वृथैवानुमितिः किल ।\nसन्देहसहिते कार्ये न विपश्चित्प्रवर्तते ॥ १२॥"
  },
  {
    "text": "शत्रुः सुराणां परमः शुम्भः समरदुर्जयः ।\nतस्मात्त्वां प्रेरयन्त्यत्र देवा दैत्येशपीडिताः ॥ १३॥"
  },
  {
    "text": "तस्मात्तद्वचनैः स्निग्धैर्वञ्चितासि शुचिस्मिते ।\nदुःखाय तव देवानां शिक्षा स्वार्थस्य साधिका ॥ १४॥"
  },
  {
    "text": "कार्यमित्रं परिक्षिप्य धर्ममित्रं समाश्रयेत् ।\nदेवाः स्वार्थपराः कामं त्वामहं सत्यमब्रुवम् ॥ १५॥"
  },
  {
    "text": "भज शुम्भं सुरेशानं जेतारं भुवनेश्वरम् ।\nचतुरं सुन्दरं शूरं कामशास्त्रविशारदम् ॥ १६\nऐश्वर्यं सर्वलोकानां प्राप्स्यसे शुम्भशासनात् ।\nनिश्चयं परमं कृत्वा भर्तारं भज शोभनम् ॥ १७॥"
  },
  {
    "text": "व्यास उवाच ।\nइति तस्य वचः श्रुत्वा चण्डस्य जगदम्बिका ।\nमेघगम्भीरनिनदं जगर्ज पुनरब्रवीत् ॥ १८॥"
  },
  {
    "text": "गच्छ जाल्म मृषा किं त्वं भाषसे वञ्चकं वचः ।\nत्यक्त्वा हरिहरादींश्च शुम्भं कस्माद्भजे पतिम् ॥ १९॥"
  },
  {
    "text": "न मे कश्चित्पतिः कार्यो न कार्यं पतिना सह ।\nस्वामिनी सर्वभूतानामहमेव निशामय ॥ २०॥"
  },
  {
    "text": "शुम्भा मे बहवो दृष्टा निशुम्भाश्च सहस्रशः ।\nघातिताश्च मया पूर्वं शतशो दैत्यदानवाः ॥ २१॥"
  },
  {
    "text": "ममाग्रे देववृन्दानि विनष्टानि युगे युगे ।\nनाशं यास्यन्ति दैत्यानां यूथानि पुनरद्य वै ॥ २२॥"
  },
  {
    "text": "काल एवागतोऽस्त्यत्र दैत्यसंहारकारकः ।\nवृथा त्वं कुरुषे यत्नं रक्षणायात्मसन्ततेः ॥ २३॥"
  },
  {
    "text": "कुरु युद्धं वीरधर्मरक्षायै त्वं महामते ।\nमरणं भावि दुस्त्याज्यं यशो रक्ष्यं महात्मभिः ॥ २४॥"
  },
  {
    "text": "किं ते कार्यं निशुम्भेन शुम्भेन च दुरात्मना ।\nवीरधर्मं परं प्राप्य गच्छ स्वर्गं सुरालयम् ॥ २५॥"
  },
  {
    "text": "शुम्भो निशुम्भश्चैवान्ये ये चात्र तव बान्धवाः ।\nसर्वे तवानुगाः पश्चादागमिष्यन्ति साम्प्रतम् ॥ २६॥"
  },
  {
    "text": "क्रमशः सर्वदैत्यानां करिष्याम्यद्य सङ्क्षयम् ।\nविषादं त्यज मन्दात्मन् कुरु युद्धं विशाम्पते ॥ २७॥"
  },
  {
    "text": "त्वामहं निहनिष्यामि भ्रातरं तव साम्प्रतम् ।\nततः शुम्भं निशुम्भं च रक्तबीजं मदोत्कटम् ॥ २८॥"
  },
  {
    "text": "अन्यांश्च दानवान्सर्वान्हत्वाहं समराङ्गणे ।\nगमिष्यामि यथास्थानं तिष्ठ वा गच्छ वा द्रुतम् ॥ २९॥"
  },
  {
    "text": "गृहाणास्त्रं वृथापुष्ट कुरु युद्धं मयाधुना ।\nकिं जल्पसि मृषा वाक्यं सर्वथा कातरप्रियम् ॥ ३०॥"
  },
  {
    "text": "व्यास उवाच ।\nतयेत्थं प्रेरितौ दैत्यौ चण्डमुण्डौ क्रुधान्वितौ ।\nज्याशब्दं तरसा घोरं चक्रतुर्बलदर्पितौ ॥ ३१॥"
  },
  {
    "text": "सापि शङ्खस्वनं चक्रे पूरयन्ती दिशो दश ।\nसिंहोऽपि कुपितस्तावन्नादं समकरोद्बली ॥ ३२॥"
  },
  {
    "text": "तेन नादेन शक्राद्या जहर्षुरमरास्तदा ।\nमुनयो यक्षगन्धर्वाः सिद्धाः साध्याश्च किन्नराः ॥ ३३॥"
  },
  {
    "text": "युद्धं परस्परं तत्र जातं कातरभीतिदम् ।\nचण्डिकाचण्डयोस्तीव्रं बाणखड्गगदादिभिः ॥ ३४॥"
  },
  {
    "text": "चण्डमुक्ताञ्छरान्देवी चिच्छेद निशितैः शरैः ।\nमुमोच पुनरुग्रान्सा बाणांश्च पन्नगानिव ॥ ३५॥"
  },
  {
    "text": "गगनं छादितं तत्र सङ्ग्रामे विशिखैस्तदा ।\nशलभैरिव मेघान्ते कर्षकाणां भयप्रदैः ॥ ३६॥"
  },
  {
    "text": "मुण्डोऽपि सैनिकैः सार्धं पपात तरसा रणे ।\nमुमोच बाणवृष्टिं वै क्रुद्धः परमदारुणः ॥ ३७॥"
  },
  {
    "text": "बाणजालं महद् दृष्ट्वा कुद्धा तत्राम्बिका भृशम् ।\nकोपेन वदनं तस्या बभूव घनसन्निभम् ॥ ३८॥"
  },
  {
    "text": "कदलीपुष्पनेत्रञ्च भृकुटीकुटिलं तदा ।\nनिष्क्रान्ता च तदा काली ललाटफलकाद्द्रुतम् ॥ ३९॥"
  },
  {
    "text": "व्याघ्रचर्माम्बरा क्रूरा गजचर्मोत्तरीयका ।\nमुण्डमालाधरा घोरा शुष्कवापीसमोदरा ॥ ४०॥"
  },
  {
    "text": "खड्गपाशधरातीव भीषणा भयदायिनी ।\nखट्वाङ्गधारिणी रौद्रा कालरात्रिरिवापरा ॥ ४१॥"
  },
  {
    "text": "विस्तीर्णवदना जिह्वां चालयन्ती मुहुर्मुहुः ।\nविस्तारजघना वेगाज्जघानासुरसैनिकान् ॥ ४२॥"
  },
  {
    "text": "करे कृत्वा महावीरांस्तरसा सा रुषान्विता ।\nमुखे चिक्षेप दैतेयान्पिपेष दशनैः शनैः ॥ ४३॥"
  },
  {
    "text": "गजान्घण्टान्वितान्हस्ते गृहीत्वा निदधौ मुखे ।\nसारोहान्भक्षयित्वाजौ साट्टहासं चकार ह ॥ ४४॥"
  },
  {
    "text": "तथैव तुरगानुष्ट्रांस्तथा सारथिभिः सह ।\nनिक्षिप्य वक्त्त्रे दशनैश्चर्वयत्यतिभैरवम् ॥ ४५॥"
  },
  {
    "text": "हन्यमानं बलं प्रेक्ष्य चण्डमुण्डौ महासुरौ ।\nछादयामासतुर्देवीं बाणासारैरनन्तरैः ॥ ४६॥"
  },
  {
    "text": "चण्डश्चण्डकरच्छायं चक्रं चक्रधरायुधम् ।\nचिक्षेप तरसा देवीं ननाद च मुहुर्मुहुः ॥ ४७॥"
  },
  {
    "text": "नदन्तं वीक्ष्य तं काली रथाङ्गञ्च रविप्रभम् ।\nबाणेनैकेन चिच्छेद सुप्रभं तत्सुदर्शनम् ॥ ४८॥"
  },
  {
    "text": "तं जघान शरैस्तीक्ष्णैश्चण्डं चण्डी शिलाशितैः ।\nमूर्च्छितोऽसौ पपातोर्व्यां देवीबाणार्दितो भृशम् ॥ ४९॥"
  },
  {
    "text": "पतितं भ्रातरं वीक्ष्य मुण्डो दुःखार्दितस्तदा ।\nचकार शरवृष्टिञ्च कालिकोपरि कोपतः ॥ ५०॥"
  },
  {
    "text": "चण्डिका मुण्डनिर्मुक्तां शरवृष्टिं सुदारुणाम् ।\nईषिकास्त्रैर्बलान्मुक्तैश्चकार तिलशः क्षणात् ॥ ५१॥"
  },
  {
    "text": "अर्धचन्द्रेण बाणेन ताडयामास तं पुनः ।\nपतितोऽसौ महावीर्यो मेदिन्यां मदवर्जितः ॥ ५२॥"
  },
  {
    "text": "हाहाकारो महानासीद्दानवानां बले तदा ।\nजहर्षुरमराः सर्वे गगनस्था गतव्यथाः ॥ ५३॥"
  },
  {
    "text": "विहाय मूर्च्छां चण्डस्तु सङ्गृह्य महतीं गदाम् ।\nतरसा ताडयामास कालिकां दक्षिणे भुजे ॥ ५४॥"
  },
  {
    "text": "वञ्चयित्वा गदाघातं तं बबन्ध महासुरम् ।\nतरसा बाणपाशेन मन्त्रमुक्तेन कालिका ॥ ५५॥"
  },
  {
    "text": "उत्थितस्तु तदा मुण्डो बद्धं दृष्ट्वानुजं बलात् ।\nआजगाम सुसन्नद्धः शक्तिं कृत्वा करे दृढाम् ॥ ५६॥"
  },
  {
    "text": "आगच्छन्तं तदा काली दानवं वीक्ष्य सत्वरम् ।\nबबन्ध तरसा तं तु द्वितीयं भ्रातरं भृशम् ॥ ५७॥"
  },
  {
    "text": "गृहीत्वा तौ महावीर्यौ चण्डमुण्डौ शशाविव ।\nकुर्वती विपुलं हासमाजगामाम्बिकां प्रति ॥ ५८॥"
  },
  {
    "text": "आगत्य तामथोवाच गृहाणेमौ पशू प्रिये ।\nरणयज्ञार्थमानीतौ दानवौ रणदुर्जयौ ॥ ५९॥"
  },
  {
    "text": "तावानीतौ तदा वीक्ष्य चण्डिका तौ वृकाविव ।\nअम्बिका कालिकां प्राह माधुरीसंयुतं वचः ॥ ६०॥"
  },
  {
    "text": "वधं मा कुरु मा मुञ्च चतुरासि रणप्रिये ।\nदेवानां कार्यसंसिद्धिः कर्तव्या तरसा त्वया ॥ ६१॥"
  },
  {
    "text": "व्यास उवाच ।\nइति तस्या वचः श्रुत्वा कालिका प्राह तां पुनः ।\nयुद्धयज्ञेऽतिविख्याते खड्गयूपे प्रतिष्ठिते ॥ ६२॥"
  },
  {
    "text": "आलम्भञ्च करिष्यामि यथा हिंसा न जायते ।\nइत्युक्त्वा सा तदा देवी खड्गेन शिरसी तयोः ॥ ६३॥"
  },
  {
    "text": "चकर्त तरसा काली पपौ च रुधिरं मुदा ।\nएवं दैत्यौ हतौ दृष्ट्वा मुदितोवाच चाम्बिका ॥ ६४॥"
  },
  {
    "text": "कृतं कार्यं सुराणां ते ददाम्यद्य वरं शुभम् ।\nचण्डमुण्डौ हतौ यस्मात्तस्मात्ते नाम कालिके ।\nचामुण्डेति सुविख्यातं भविष्यति धरातले ॥ ६५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां पञ्चमस्कन्धे चण्डमुण्डवधेन\nदेव्याश्चामुण्डेतिनामवर्णनं नाम षड्विंशोऽध्यायः ॥ ५.२६॥"
  },
  {
    "text": "५.२७ सप्तविंशोऽध्यायः । रक्तबीजद्वारा देवीसमीपे शुम्भनिशुम्भसंवादवर्णनम् ।"
  },
  {
    "text": "व्यास उवाच ।\nहतौ तौ दानवौ दृष्ट्वा हतशेषाश्च सैनिकाः ।\nपलायनं ततः कृत्वा जग्मुः सर्वे नृपं प्रति ॥ १॥"
  },
  {
    "text": "भिन्नाङ्गा विशिखैः केचित्केचिच्छिन्नकरास्तथा ।\nरुधिरस्रावदेहाश्च रुदन्तोऽभिययुः पुरे ॥ २॥"
  },
  {
    "text": "गत्वा दैत्यपतिं सर्वे चक्रुर्बुम्बारवं मुहुः ।\nरक्ष रक्ष महाराज भक्षयत्यद्य कालिका ॥ ३॥"
  },
  {
    "text": "तया हतौ महावीरौ चण्डमुण्डौ सुरार्दनौ ।\nभक्षिताः सैनिकाः सर्वे वयं भग्ना भयातुराः ॥ ४॥"
  },
  {
    "text": "भीतिदञ्च रणस्थानं कृतं कालिकया प्रभो ।\nपातितैर्गजवीराश्वैर्दासेरकपदातिभिः ॥ ५॥"
  },
  {
    "text": "शोणितौघवहा कुल्या कृता मांसातिकर्दमा ।\nकेशशैवलिनी भग्नरथचक्रविराजिता ॥ ६॥"
  },
  {
    "text": "छिन्नबाह्वादिमत्स्याढ्या शीर्षतुम्बीफलान्विता ।\nभयदा कातराणां वै सुराणां मोदवर्धिनी ॥ ७॥"
  },
  {
    "text": "कुलं रक्ष महाराज पातालं गच्छ सत्वरम् ।\nक्रुद्धा देवी क्षयं सद्यः करिष्यति न संशयः ॥ ८॥"
  },
  {
    "text": "सिंहोऽपि भक्षयत्याजौ दानवान्दनुजेश्वर ।\nतथैव कालिका देवी हन्ति बाणैरनेकधा ॥ ९॥"
  },
  {
    "text": "तस्मात्त्वमपि राजेन्द्र मरणाय मृषा मतिम् ।\nकरोषि सहितो भ्रात्रा शुम्भेन कुपिताशयः ॥ १०॥"
  },
  {
    "text": "किं करिष्यति नार्येषा क्रूरा कुलविनाशिनी ।\nयस्या हेतोर्महाराज हन्तुमिच्छसि बान्धवान् ॥ ११॥"
  },
  {
    "text": "दैवाधीनौ महाराज लोके जयपराजयौ ।\nअल्पार्थाय महद्दुःखं बुद्धिमान्न प्रकल्पयेत् ॥ १२॥"
  },
  {
    "text": "चित्रं पश्य विधेः कर्म यदधीनं जगत् प्रभो ।\nनिहता राक्षसाः सर्वे स्त्रिया पश्यैकयानया ॥ १३॥"
  },
  {
    "text": "जेता त्वं लोकपालानां सैन्ययुक्तो हि साम्प्रतम् ।\nएका प्रार्थयते बाला युद्धायेति सुसम्भ्रमः ॥ १४॥"
  },
  {
    "text": "पुरा त्वया तपस्तप्तं पुष्करे देवतायने ।\nवरदानाय सम्प्राप्तो ब्रह्मा लोकपितामहः ॥ १५॥"
  },
  {
    "text": "धात्रोक्तस्त्वं महाराज वरं वरय सुव्रत ।\nतदा त्वयामरत्वं च प्रार्थितं ब्रह्मणः किल ॥ १६॥"
  },
  {
    "text": "देवदैत्यमनुष्येभ्यो न भवेन्मरणं मम ।\nसर्पकिन्नरयक्षेभ्यः पुंल्लिङ्गवाचकादपि ॥ १७॥"
  },
  {
    "text": "तस्मात्त्वां हन्तुकामैषा प्राप्ता योषिद्वरा प्रभो ।\nयुद्धं मा कुरु राजेन्द्र विचार्यैवं धियाधुना ॥ १८॥"
  },
  {
    "text": "देवी ह्येषा महामाया प्रकृतिः परमा मता ।\nकल्पान्तकाले राजेन्द्र सर्वसंहारकारिणी ॥ १९॥"
  },
  {
    "text": "उत्पादयित्री लोकानां देवानामीश्वरी शुभा ।\nत्रिगुणा तामसी देवी सर्वशक्तिसमन्विता ॥ २०॥"
  },
  {
    "text": "अजय्या चाक्षया नित्या सर्वज्ञा च सदोदिता ।\nवेदमाता च गायत्री सन्ध्या सर्वसुरालया ॥ २१॥"
  },
  {
    "text": "निर्गुणा सगुणा सिद्धा सर्वसिद्धिप्रदाव्यया ।\nआनन्दानन्ददा गौरी देवानामभयप्रदा ॥ २२॥"
  },
  {
    "text": "एवं ज्ञात्वा महाराज वैरभावं त्यजानया ।\nशरणं व्रज राजेन्द्र देवी त्वां पालयिष्यति ॥ २३॥"
  },
  {
    "text": "आज्ञाकरो भवैतस्याः सञ्जीवय निजं कुलम् ।\nहतशेषाश्च ये दैत्यास्ते भवन्तु चिरायुषः ॥ २४॥"
  },
  {
    "text": "व्यास उवाच ।\nइति तेषां वचः श्रुत्वा शुम्भः सुरबलार्दनः ।\nउवाच वचनं तथ्यं वीरवर्यगुणान्वितम् ॥ २५॥"
  },
  {
    "text": "शुम्भ उवाच ।\nमौनं कुर्वन्तु भो मन्दा यूयं भग्ना रणाजिरात् ।\nशीघ्रं गच्छत पातालं जीविताशा बलीयसी ॥ २६॥"
  },
  {
    "text": "दैवाधीनं जगत्सर्वं का चिन्तात्र जये मम ।\nदेवास्तथैव ब्रह्माद्या दैवाधीना वयं यथा ॥ २७॥"
  },
  {
    "text": "ब्रह्मा विष्णुश्च रुद्रोऽयं यमोऽग्निर्वरुणस्तथा ।\nसूर्यश्चन्द्रस्तथा शक्रः सर्वे दैववशाः किल ॥ २८॥"
  },
  {
    "text": "का चिन्ता तर्हि मे मन्दा यद्भावि तद्भविष्यति ।\nउद्यमस्तादृशो भूयाद्यादृशी भवितव्यता ॥ २९॥"
  },
  {
    "text": "सर्वथैव विचार्यैव न शोचन्ति बुधाः क्वचित् ।\nस्वधर्मं न त्यजन्तीह ज्ञानिनो मरणाद्भयात् ॥ ३०॥"
  },
  {
    "text": "सुखं दुःखं तथैवायुर्जीवितं मरणं नृणाम् ।\nकाले भवति सम्प्राप्ते सर्वथा दैवनिर्मितम् ॥ ३१॥"
  },
  {
    "text": "ब्रह्मा पतति काले स्वे विष्णुश्च पार्वतीपतिः ।\nनाशं गच्छन्त्यायुषोऽन्ते सर्वे देवाः सवासवाः ॥ ३२॥"
  },
  {
    "text": "तथाहमपि कालस्य वशगः सर्वथाधुना ।\nनाशं जयं वा गन्तास्मि स्वधर्मपरिपालनात् ॥ ३३॥"
  },
  {
    "text": "आहूतोऽप्यनया कामं युद्धायाबलया किल ।\nकथं पलायनपरो जीवेयं शरदां शतम् ॥ ३४॥"
  },
  {
    "text": "करिष्याम्यद्य सङ्ग्रामं यद्भावि तद्भवत्विह ।\nजयो वा मरणं वापि स्वीकरोमि यथा तथा ॥ ३५॥"
  },
  {
    "text": "दैवं मिथ्येति विद्वांसो वदन्त्युद्यमवादिनः ।\nयुक्तियुक्तं वचस्तेषां ये जानन्त्यभिभाषितम् ॥ ३६॥"
  },
  {
    "text": "उद्यमेन विना कामं न सिध्यन्ति मनोरथाः ।\nकातरा एव जल्पन्ति यद्भाव्यं तद्भविष्यति ॥ ३७॥"
  },
  {
    "text": "अदृष्टं बलवन्मूढाः प्रवदन्ति न पण्डिताः ।\nप्रमाणं तस्य सत्त्वे किमदृश्यं दृश्यते कथम् ॥ ३८॥"
  },
  {
    "text": "अदृष्टं क्त्वापि दृष्टं स्यादेषा मूर्खविभीषिका ।\nअवलम्बं विनैवैषा दुःखे चित्तस्य धारणा ॥ ३९॥"
  },
  {
    "text": "चक्रीसमीपे संविष्टा संस्थिता पिष्टकारिणी ।\nउद्यमेन विना पिष्टं न भवत्येव सर्वथा ॥ ४०॥"
  },
  {
    "text": "उद्यमे च कृते कार्यं सिद्धिं यात्येव सर्वथा ।\nकदाचित्तस्य न्यूनत्वे कार्यं नैव भवेदपि ॥ ४१॥"
  },
  {
    "text": "देशं कालञ्च विज्ञाय स्वबलं शत्रुजं बलम् ।\nकृतं कार्यं भवत्येव बृहस्पतिवचो यथा ॥ ४२॥"
  },
  {
    "text": "व्यास उवाच ।\nइति निश्चित्य दैत्येन्द्रो रक्तबीजं महासुरम् ।\nप्रेषयामास सङ्ग्रामे सैन्येन महताऽऽवृतम् ॥ ४३॥"
  },
  {
    "text": "शुम्भ उवाच ।\nरक्तबीज महाबाहो गच्छ त्वं समराङ्गणे ।\nकुरु युद्धं महाभाग यथा ते बलमाहितम् ॥ ४४॥"
  },
  {
    "text": "रक्तबीज उवाच ।\nमहाराज न ते कार्या चिन्ता स्वल्पतरापि वा ।\nअहमेनां हनिष्यामि करिष्यामि वशे तव ॥ ४५॥"
  },
  {
    "text": "पश्य मे युद्धचातुर्यं क्वेयं बाला सुरप्रिया ।\nदासीं तेऽहं करिष्यामि जित्वेमां समरे बलात् ॥ ४६॥"
  },
  {
    "text": "व्यास उवाच ।\nइत्याभाष्य कुरुश्रेष्ठ रक्तबीजो महासुरः ।\nजगाम रथमारुह्य स्वसैन्यपरिवारितः ॥ ४७॥"
  },
  {
    "text": "हस्त्यश्वरथपादातवृन्दैश्च परिवेष्टितः ।\nनिर्जगाम रथारूढो देवीं शैलोपरिस्थिताम् ॥ ४८॥"
  },
  {
    "text": "तमागतं समालोक्य देवी शङ्खमवादयत् ।\nभयदं सर्वदैत्यानां देवानां मोदवर्धनम् ॥ ४९॥"
  },
  {
    "text": "श्रुत्वा शङ्खस्वनं चोग्रं रक्तबीजोऽतिवेगवान् ।\nगत्वा समीपे चामुण्डां बभाषे वचनं मृदु ॥ ५०॥"
  },
  {
    "text": "रक्तबीज उवाच ।\nबाले किं मां भीषयसि मत्वा त्वं कातरं किल ।\nशङ्खनादेन तन्वङ्गि वेत्सि किं धूम्रलोचनम् ॥ ५१॥"
  },
  {
    "text": "रक्तबीजोऽस्मि नाम्नाहं त्वत्सकाशमिहागतः ।\nयुद्धेच्छा चेत्पिकालापे सज्जा भव भयं न मे ॥ ५२॥"
  },
  {
    "text": "पश्याद्य मे बलं कान्ते दृष्टा ये कातरास्त्वया ।\nनाहं पङ्क्तिगतस्तेषां कुरु युद्धं यथेच्छसि ॥ ५३॥"
  },
  {
    "text": "वृद्धाश्च सेविताः पूर्वं नीतिशास्त्रं श्रुतं त्वया ।\nपतितं चार्थविज्ञानं विद्वद्गोष्ठी कृताथ वा ॥ ५४॥"
  },
  {
    "text": "साहित्यतन्त्रविज्ञानं चेदस्ति तव सुन्दरि ।\nश‍ृणु मे वचनं पथ्यं तथ्यं प्रमितिबृंहितम् ॥ ५५॥"
  },
  {
    "text": "रसानाञ्च नवानां वै द्वावेव मुख्यतां गतौ ।\nश‍ृङ्गारकः शान्तिरसो विद्वज्जनसभासु च ॥ ५६॥"
  },
  {
    "text": "तयोः श‍ृङ्गार एवादौ नृपभावे प्रतिष्ठितः ।\nविष्णुर्लक्ष्म्या सहास्ते वै सावित्र्या चतुराननः ॥ ५७॥"
  },
  {
    "text": "शच्येन्द्रः शैलसुतया शङ्करः सह शेरते ।\nवल्ल्या वृक्षो मृगो मृग्या कपोत्या च कपोतकः ॥ ५८॥"
  },
  {
    "text": "एवं सर्वे प्राणभृतः संयोगरसिका भृशम् ।\nअप्राप्तभोगविभवा ये चान्ये कातरा नराः ॥ ५९॥"
  },
  {
    "text": "भवन्ति यतयस्ते वै मूढा दैवेन वञ्चिताः ।\nअसंसाररसज्ञास्ते वञ्चिता वञ्चनापरैः ॥ ६०॥"
  },
  {
    "text": "मधुरालापनिपुणै रताः शान्तिरसे हि ते ।\nक्व ज्ञानं क्व च वैराग्यं वर्तमाने मनोभवे ॥ ६१॥"
  },
  {
    "text": "लोभे क्रोधे च दुर्धर्षे मोहे मतिविनाशके ।\nतस्मात्त्वमपि कल्याणि कुरु कान्तं मनोहरम् ॥ ६२॥"
  },
  {
    "text": "शुम्भं सुराणां जेतारं निशुम्भं वा महाबलम् ।\nव्यास उवाच ।\nइत्युक्त्वा रक्तबीजोऽसौ विरराम पुरःस्थितः ।\nश्रुत्वा जहास चामुण्डा कालिका चाम्बिका तथा ॥ ६३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां पञ्चमस्कन्धे\nरक्तबीजद्वारा देवीसमीपे शुम्भनिशुम्भसंवादवर्णनं नाम सस्तविंशोऽध्यायः ॥ ५.२७॥"
  },
  {
    "text": "५.२८ अष्टाविंशोऽध्यायः । रक्तबीजद्वारा देवीसमीपे शुम्भनिशुम्भसंवादवर्णनम् ।"
  },
  {
    "text": "व्यास उवाच ।\nकृत्वा हास्यं ततो देवी तमुवाच विशाम्पते ।\nमेघगम्भीरया वाचा युक्तियुक्तमिदं वचः ॥ १॥"
  },
  {
    "text": "पूर्वमेव मया प्रोक्तं मन्दात्मन् किं विकत्थसे ।\nदूतस्याग्रे यथायोग्यं वचनं हितसंयुतम् ॥ २॥"
  },
  {
    "text": "सदृशो मम रूपेण बलेन विभवेन च ।\nत्रिलोक्यां यदि कोऽपि स्यात्तं पतिं प्रवृणोम्यहम् ॥ ३॥"
  },
  {
    "text": "ब्रूहि शुम्भं निशुम्भञ्च प्रतिज्ञा मे पुरा कृता ।\nतस्माद्युध्यस्व जित्वा मां विवाहं विधिवत्कुरु ॥ ४॥"
  },
  {
    "text": "त्वं वै तदाज्ञया प्राप्तस्तस्य कार्यार्थसिद्धये ।\nसङ्ग्रामं कुरु पातालं गच्छ वा पतिना सह ॥ ५॥"
  },
  {
    "text": "व्यास उवाच ।\nतच्छ्रुत्वा वचनं देव्याः स दैत्योऽमर्षपूरितः ।\nमुमोच तरसा बाणान्सिंहस्योपरि दारुणान् ॥ ६॥"
  },
  {
    "text": "अम्बिका ताच्छरान्वीक्ष्य गगने पन्नगोपमान् ।\nचिच्छेद सायकैस्तीक्ष्णैर्लघुहस्ततया क्षणात् ॥ ७॥"
  },
  {
    "text": "अन्यैर्जघान विशिखै रक्तबीजं महासुरम् ।\nअम्बिकाचापनिर्मुक्तैः कर्णाकृष्टैः शिलाशितैः ॥ ८॥"
  },
  {
    "text": "देवीबाणहतः पापो मूर्च्छामाप रथोपरि ।\nपतिते रक्तबीजे तु हाहाकारो महानभूत् ॥ ९॥"
  },
  {
    "text": "सैनिकाश्चुक्रुशुः सर्वे हताः स्म इति चाब्रुवन् ।\nततो बुम्बारवं श्रुत्वा शुम्भः परमदारुणम् ॥ १०॥"
  },
  {
    "text": "उद्योगं सर्वसैन्यानां दैत्यानामादिदेश ह ।\nशुम्भ उवाच ।\nनिर्यान्तु दानवाः सर्वे काम्बोजाः स्वबलैर्वृताः ॥ ११॥"
  },
  {
    "text": "अन्येऽप्यतिबलाः शूराः कालकेया विशेषतः ।\nव्यास उवाच ।\nइत्याज्ञप्तं बलं सर्वं शुम्भेन च चतुर्विधम् ॥ १२॥"
  },
  {
    "text": "निर्जगाम मदाऽऽविष्टं देवीसमरमण्डले ।\nतमागतं समालोक्य चण्डिका दानवं बलम् ॥ १३॥"
  },
  {
    "text": "घण्टानादं चकाराशु भीषणं भयदं मुहुः ।\nज्यास्वनं शङ्खनादञ्च चकार जगदम्बिका ॥ १४॥"
  },
  {
    "text": "तेन नादेन सा जाता काली विस्तारितानना ।\nश्रुत्वा तन्निनदं घोरं सिंहो देव्याश्च वाहनम् ॥ १५॥"
  },
  {
    "text": "जगर्ज सोऽपि बलवाञ्जनयन्भयमद्भुतम् ।\nतन्निनादमुपश्रुत्य दानवाः क्रोधमूर्च्छिताः ॥ १६॥"
  },
  {
    "text": "सर्वे चिक्षिपुरस्त्राणि देवीं प्रति महाबलाः ।\nतस्मिन्नेवायते युद्धे दारुणे लोमहर्षणे ॥ १७॥"
  },
  {
    "text": "ब्रह्मादीनाञ्च देवानां शक्तयश्चण्डिकां ययुः ।\nयस्य देवस्य यद्रूपं यथा भूषणवाहनम् ॥ १८॥"
  },
  {
    "text": "तादृग्रूपास्तदा देव्यः प्रययुः समराङ्गणे ।\nब्रह्माणी वरटारूढा साक्षसूत्रकमण्डलुः ॥ १९॥"
  },
  {
    "text": "आगता ब्रह्मणः शक्तिर्ब्रह्माणीति प्रतिश्रुता ।\nवैष्णवी गरुडारूढा शङ्खचक्रगदाधरा ॥ २०॥"
  },
  {
    "text": "पद्महस्ता समायाता पीताम्बरविभूषिता ।\nशाङ्करी तु वृषारूढा त्रिशूलवरधारिणी ॥ २१॥"
  },
  {
    "text": "अर्धचन्द्रधरा देवी तथाहिवलया शिवा ।\nकौमारी शिखिसंरूढा शक्तिहस्ता वरानना ॥ २२॥"
  },
  {
    "text": "युद्धकामा समायाता कार्तिकेयस्वरूपिणी ।\nइन्द्राणी सुष्ठुवदना सुश्वेतगजवाहना ॥ २३॥"
  },
  {
    "text": "वज्रहस्तातिरोषाढ्या सङ्ग्रामाभिमुखी ययौ ।\nवाराही शूकराकारा प्रौढप्रेतासना मता ॥ २४॥"
  },
  {
    "text": "नारसिंही नृसिंहस्य बिभ्रती सदृशं वपुः ।\nयाम्या च महिषारूढा दण्डहस्ता भयप्रदा ॥ २५॥"
  },
  {
    "text": "समायाताथ सङ्ग्रामे यमरूपा शुचिस्मिता ।\nतथैव वारुणी शक्तिः कौबेरी च मदोत्कटा ॥ २६॥"
  },
  {
    "text": "एवंविधास्तथाऽऽकारा ययुः स्वस्वबलैर्वृताः ।\nआगतास्ताः समालोक्य देवी मुदमवाप च ॥ २७॥"
  },
  {
    "text": "स्वस्था मुमुदिरे देवा दैत्याश्च भयमाययुः ।\nताभिः परिवृतस्तत्र शङ्करो लोकशङ्करः ॥ २८॥"
  },
  {
    "text": "समागम्य च सङ्ग्रामे चण्डिकामित्युवाच ह ।\nहन्यन्तामसुराः शीघ्रं देवानां कार्यसिद्धये ॥ २९॥"
  },
  {
    "text": "निशुम्भं चैव शुम्भं च ये चान्ये दानवाः स्थिताः ।\nहत्वा दैत्यबलं सर्वं कृत्वा च निर्भयं जगत् ॥ ३०॥"
  },
  {
    "text": "स्वानि स्वानि च धिष्ण्यानि समागच्छन्तु शक्तयः ।\nदेवा यज्ञभुजः सन्तु ब्राह्मणा यजने रताः ॥ ३१॥"
  },
  {
    "text": "प्राणिनः सन्तु सन्तुष्टाः सर्वे स्थावरजङ्गमाः ।\nशमं यान्तु तथोत्पाता ईतयश्च तथा पुनः ॥ ३२॥"
  },
  {
    "text": "घनाः काले प्रवर्षन्तु कृषिर्बहुफला तथा ।\nव्यास उवाच ।\nएवं ब्रुवति देवेशे शङ्करे लोकशङ्करे ॥ ३३॥"
  },
  {
    "text": "चण्डिकाया शरीरात्तु निर्गता शक्तिरद्भुता ।\nभीषणातिप्रचण्डा च शिवाशतनिनादिनी ॥ ३४॥"
  },
  {
    "text": "घोररूपाथ पञ्चास्यमित्युवाच स्मितानना ।\nदेवदेव व्रजाशु त्वं दैत्यानामधिपं प्रति ॥ ३५॥"
  },
  {
    "text": "दूतत्वं कुरु कामारे ब्रूहि शुम्भं स्मराकुलम् ।\nनिशुम्भञ्च मदोत्सिक्तं वचनान्मम शङ्कर ॥ ३६॥"
  },
  {
    "text": "मुक्त्वा त्रिविष्टपं यात यूयं पातालमाशु वै ।\nदेवाः स्वर्गे सुखं यान्तु तुराषाट् स्वासनं शभम् ॥ ३७॥"
  },
  {
    "text": "प्राप्नोतु त्रिदिवं स्थानं यज्ञभागांश्च देवताः ।\nजीवितेच्छा च युष्माकं यदि स्यात्तु महत्तरा ॥ ३८॥"
  },
  {
    "text": "तर्हि गच्छत पातालं तरसा यत्र दानवाः ।\nअथवा बलमास्थाय युद्धेच्छा मरणाय चेत् ॥ ३९॥"
  },
  {
    "text": "तदाऽऽगच्छन्तु तृप्यन्तु मच्छिवाः पिशितेन वः ।\nव्यास उवाच ।\nतच्छ्रुत्वा वचनं तस्याः शूलपाणिस्त्वरान्वितः ॥ ४०॥"
  },
  {
    "text": "गत्वाऽऽह दैत्यराजानं शुम्भं सदसि संस्थितम् ।\nशिव उवाच ।\nराजन् दूतोऽहमम्बायास्त्रिपुरान्तकरो हरः ॥ ४१॥"
  },
  {
    "text": "त्वत्सकाशमिहायातो हितं कर्तुं तवाखिलम् ।\nत्यक्त्वा स्वर्गं तथा भूमिं यूयं गच्छत सत्वरम् ॥ ४२॥"
  },
  {
    "text": "पातालं यत्र प्रह्लादो बलिश्च बलिनां वरः ।\nअथवा मरणेच्छा चेत्तर्ह्यागच्छत सत्वरम् ॥ ४३॥"
  },
  {
    "text": "सङ्ग्रामे वो हनिष्यामि सर्वानेवाहमाशु वै ।\nइत्युवाच महाराज्ञी युष्मत्कल्याणहेतवे ॥ ४४॥"
  },
  {
    "text": "व्यास उवाच ।\nइति दैत्यवरान्देवीवाक्यं पीयूषसन्निभम् ।\nहितकृच्छ्रावयित्वा स प्रत्यायातश्च शूलभृत् ॥ ४५॥"
  },
  {
    "text": "ययासौ प्रेरितः शम्भुर्दूतत्वे दानवान्प्रति ।\nशिवदूतीति विख्याता जाता त्रिभुवनेऽखिले ॥ ४६॥"
  },
  {
    "text": "तेऽपि श्रुत्वा वचो देव्याः शङ्करोक्तं तुदुष्करम् ।\nयुद्धाय निर्ययुः शीघ्रं दंशिताः शस्त्रपाणयः ॥ ४७॥"
  },
  {
    "text": "तरसा रणमागत्य चण्डिकां प्रति दानवाः ।\nनिर्जघ्नुश्च शरैस्तीक्ष्णैः कर्णाकृष्टैः शिलाशितैः ॥ ४८॥"
  },
  {
    "text": "कालिका शूलपातैस्तान् गदाशक्तिविदारितान् ।\nकुर्वन्ती व्यचरत्तत्र भक्षयन्ती च दानवान् ॥ ४९॥"
  },
  {
    "text": "कमण्डलुजलाक्षेपगतप्राणान् महाबलान् ।\nब्रह्माणी चाकरोत्तत्र दानवान्समराङ्गणे ॥ ५०॥"
  },
  {
    "text": "माहेश्वरी वृषारूढा त्रिशूलेनातिरंहसा ।\nजघान दानवान्सङ्ख्ये पातयामास भूतले ॥ ५१॥"
  },
  {
    "text": "वैष्णवी चक्रपातेन गदापातेन दानवान् ।\nगतप्राणांश्चकाराशु चोत्तमाङ्गविवर्जितान् ॥ ५२॥"
  },
  {
    "text": "ऐन्द्री वज्रप्रहारेण पातयामास भूतले ।\nऐरावतकराघातपीडितान्दैत्यपुङ्गवान् ॥ ५३॥"
  },
  {
    "text": "वाराही तुण्डघातेन दंष्ट्राग्रपातनेन च ।\nजघान क्रोधसंयुक्ता शतशो दैत्यदानवान् ॥ ५४॥"
  },
  {
    "text": "नारसिंही नखैस्तीव्रैर्दारितान्दैत्यपुङ्गवान् ।\nभक्षयन्ती चचाराजौ ननाद च मुहुर्मुहुः ॥ ५५॥"
  },
  {
    "text": "शिवदूती अट्टहासैः पातयामास भूतले ।\nतांश्चखादाथ चामुण्डा कालिका च त्वरान्विता ॥ ५६॥"
  },
  {
    "text": "शिखिसंस्था च कौमारी कर्णाकृष्टैः शिलाशितैः ।\nनिजघान रणे शत्रून्देवानां च हिताय वै ॥ ५७॥"
  },
  {
    "text": "वारुणी पाशसम्बद्धान्दैत्यान्समरमस्तके ।\nपातयामास तत्पृष्ठे मूर्च्छितान्गतचेतनान् ॥ ५८॥"
  },
  {
    "text": "एवं मातृगणेनाजावतिवीर्यपराक्रमम् ।\nमर्दितं दानवं सैन्यं पलायनपरं ह्यभूत् ॥ ५९॥"
  },
  {
    "text": "बुम्बारवस्तु सुमहानभूत्तत्र बलार्णवे ।\nपुष्पवृष्टिं तदा देवाश्चक्रुर्देव्या गणोपरि ॥ ६०॥"
  },
  {
    "text": "तच्छ्रुत्वा निनदं घोरं जयशब्दं च दानवाः ।\nरक्तबीजश्चुकोपाशु दृष्ट्वा दैत्यान्पलायितान् ॥ ६१॥"
  },
  {
    "text": "गर्जमानांस्तथा देवान्वीक्ष्य दैत्यो महाबलः ।\nरक्तबीजस्तु तेजस्वी रणमभ्याययौ तदा ॥ ६२॥"
  },
  {
    "text": "सायुधो रथसंविष्टः कुर्वञ्ज्याशब्दमद्भुतम् ।\nआजगाम तदा देवीं क्रोधरक्तेक्षणोद्यतः ॥ ६३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां पञ्चमस्कन्धे रक्तबीजेन\nदेव्या युद्धवर्णनं नामाष्टाविशोऽध्यायः ॥ ५.२८॥"
  },
  {
    "text": "५.२९ एकोनत्रिंशोऽध्यायः । देव्यासह युद्धकरणाय निशुम्भप्रयाणम् ।"
  },
  {
    "text": "व्यास उवाच ।\nवरदानमिदं तस्य दानवस्य शिवार्पितम् ।\nअत्यद्भुततरं राजञ्छ्रुणु तत्प्रब्रवीम्यहम् ॥ १॥"
  },
  {
    "text": "तस्य देहाद्रक्तबिन्दुर्यदा पतति भूतले ।\nसमुत्पतन्ति दैतेयास्तद्रूपास्तत्पराक्रमाः ॥ २॥"
  },
  {
    "text": "असङ्ख्याता महावीर्या दानवा रक्तसम्भवाः ।\nप्रभवन्त्विति रुद्रेण दत्तोऽस्त्यत्यद्भुतो वरः ॥ ३॥"
  },
  {
    "text": "स तेन वरदानेन दर्पितः क्रोधसंयुतः ।\nअभ्यगात्तरसा सङ्ख्ये हन्तुं देवीं सकालिकाम् ॥ ४॥"
  },
  {
    "text": "स दृष्ट्वा वैष्णवीं शक्तिं गरुडोपरिसंस्थिताम् ।\nशक्त्या जघान दैत्येन्द्रस्तां वै कमललोचनाम् ॥ ५॥"
  },
  {
    "text": "गदया वारयामास शक्तिः सा शक्तिसंयुता ।\nअताडयच्च चक्रेण रक्तबीजं महासुरम् ॥ ६॥"
  },
  {
    "text": "रथाङ्गहतदेहात्तु बहु सुस्राव शोणितम् ।\nवज्राहतगिरेः श‍ृङ्गान्निर्झरा इव गैरिका ॥ ७॥"
  },
  {
    "text": "यत्र यत्र यदा भूमौ पतन्ति रक्तबिन्दवः ।\nसमुत्तस्थुस्तदाकाराः पुरुषाश्च सहस्रशः ॥ ८॥"
  },
  {
    "text": "ऐन्द्री तमसुरं घोरं वज्रेणाभिजघान च ।\nरक्तबीजं क्रुधाऽऽविष्टा निःससार च शोणितम् ॥ ९॥"
  },
  {
    "text": "ततस्तत्क्षतजाज्जाता रक्तबीजा ह्यनेकशः ।\nतद्वीर्याश्च तदाकारा सायुधा युद्धदुर्मदाः ॥ १०॥"
  },
  {
    "text": "ब्रह्माणी ब्रह्मदण्डेन कुपिता ह्यहनद् भृशम् ।\nमाहेश्वरी त्रिशूलेन दारयामास दानवम् ॥ ११॥"
  },
  {
    "text": "नारसिंही नखाघातैस्तं विव्याध महासुरम् ।\nअहनत्तुण्डघातेन क्रुद्धा तं राक्षसाधमम् ॥ १२॥"
  },
  {
    "text": "कौमारी च तथा शक्त्या वक्षस्येनमताडयत् ।\nसोऽपि क्रुद्धः शरासारैर्बिभेद निशितैश्च ताः ॥ १३॥"
  },
  {
    "text": "गदाशक्तिप्रहारैस्तु मातॄः सर्वाः पृथक्पृथक् ।\nशक्तयस्तं शराघातैर्विव्यधुस्तत्प्रकोपिताः ॥ १४॥"
  },
  {
    "text": "तस्य शस्त्राणि चिच्छेद चण्डिका स्वशरैः शितैः ।\nजघानान्यैश्च विशिखैस्तं देवी कुपिता भृशम् ॥ १५॥"
  },
  {
    "text": "तस्य देहाच्च सुस्राव रुधिरं बहुधा तु यत् ।\nतस्मात्तत्सदृशाः शूराः प्रादुरासन्सहस्रशः ॥ १६॥"
  },
  {
    "text": "रक्तबीजैर्जगद्व्याप्तं रुधिरौघसमुद्भवैः ।\nसन्नद्धैः सायुधैः कामं कुर्वद्भिर्युद्धमद्भुतम् ॥ १७॥"
  },
  {
    "text": "प्रहरन्तश्च तान्दृष्ट्वा रक्तबीजाननेकशः ।\nभयभीताः सुरास्त्रेसुर्विषण्णाः शोककर्षिताः ॥ १८॥"
  },
  {
    "text": "कथमद्य क्षयं दैत्या गमिष्यन्ति सहस्रशः ।\nमहाकाया महावीर्या दानवा रक्तसम्भवाः ॥ १९॥"
  },
  {
    "text": "एकैव चण्डिकात्रास्ति तथा काली च मातरः ।\nएताभिर्दानवाः सर्वे जेतव्याः कष्टमेव तत् ॥ २०॥"
  },
  {
    "text": "निशुम्भो वाथ शुम्भो वा सहसा बलसंवृतः ।\nआगमिष्यति सङ्ग्रामे ततोऽनर्थो महान्भवेत् ॥ २१॥"
  },
  {
    "text": "व्यास उवाच ।\nएवं देवा भयोद्विग्नाश्चिन्तामापुर्महत्तराम् ।\nयदा तदाम्बिका प्राह कालीं कमललोचनाम् ॥ २२॥"
  },
  {
    "text": "चामुण्डे कुरु विस्तीर्णं वदनं त्वरिता भृशम् ।\nमच्छस्त्रपातसम्भूतं रुधिरं पिब सत्वरा ॥ २३॥"
  },
  {
    "text": "भक्षयन्ती चर रणे दानवानद्य कामतः ।\nहनिष्यामि शरैस्तीक्ष्णैर्गदासिमुसलैस्तथा ॥ २४॥"
  },
  {
    "text": "तथा कुरु विशालाक्षि पानं तद्रुधिरस्य च ।\nबिन्दुमात्रं यथा भूम्यां न पतेदपि साम्प्रतम् ॥ २५॥"
  },
  {
    "text": "भक्ष्यमाणास्तदा दैत्या न चोत्पत्स्यन्ति चापरे ।\nएवमेषां क्षयो नूनं भविष्यति न चान्यथा ॥ २६॥"
  },
  {
    "text": "घातयिष्याम्यहं दैत्यं त्वं भक्षय च सत्वरा ।\nपिबन्ती क्षतजं सर्वं यतमानारिसङ्क्षये ॥ २७॥"
  },
  {
    "text": "इत्थं दैत्यक्षयं कृत्वा दत्त्वा राज्यं सुरालयम् ।\nइन्द्राय सुस्थिरं सर्वं गमिष्यामो यथासुखम् ॥ २८॥"
  },
  {
    "text": "व्यास उवाच ।\nइत्युक्ताम्बिकया देवी चामुण्डा चण्डविक्रमा ।\nपपौ च क्षतजं सर्वं रक्तबीजशरीरजम् ॥ २९॥"
  },
  {
    "text": "अम्बिका तं जघानाशु खड्गेन मुसलेन च ।\nचखाद देहशकलांश्चामुण्डा तान्कृशोदरी ॥ ३०॥"
  },
  {
    "text": "सोऽपि क्रुद्धो गदाघातैश्चामुण्डां समघातयत् ।\nतथापि सा पपावाशु क्षतजं तमभक्षयत् ॥ ३१॥"
  },
  {
    "text": "येऽन्ये रुधिरजाः क्रूरा रक्तबीजा महाबलाः ।\nतेऽपि निष्पातिताः सर्वे भक्षिता गतशोणिताः ॥ ३२॥"
  },
  {
    "text": "कृत्रिमा भक्षिताः सर्वे यस्तु स्वाभाविकोऽसुरः ।\nसोऽपि प्रपातितो हत्वा खड्गेनातिविखण्डितः ॥ ३३॥"
  },
  {
    "text": "रक्तबीजे हते रौद्रे ये चान्ये दानवा रणे ।\nपलायनं ततः कृत्वा गतास्ते भयकम्पिताः ॥ ३४॥"
  },
  {
    "text": "हाहेति विब्रुवन्तस्ते शुम्भं प्रोचुः सविह्वलाः ।\nरुथिरारक्तदेहाश्च विगतास्त्रा विचेतसः ॥ ३५॥"
  },
  {
    "text": "राजन्नम्बिकया रक्तबीजोऽसौ विनिपातितः ।\nचामुण्डा तस्य देहात्तु पपौ सर्वं च शोणितम् ॥ ३६॥"
  },
  {
    "text": "ये चान्ये दानवाः शूरा वाहनेनातिरंहसा ।\nसिंहेन निहताः सर्वे काल्या च भक्षिताः परे ॥ ३७॥"
  },
  {
    "text": "वयं त्वां कथितुं राजन्नागता युद्धचेष्टितम् ।\nचरितञ्च तथा देव्याः सङ्ग्रामे परमाद्भुतम् ॥ ३८॥"
  },
  {
    "text": "अजेयेयं महाराज सर्वथा दैत्यदानवैः ।\nगन्धर्वासुरयक्षैश्च पन्नगोरगराक्षसैः ॥ ३९॥"
  },
  {
    "text": "अन्यास्तत्रागता देव्य इन्द्राणीप्रमुखा भृशम् ।\nयुध्यमाना महाराज वाहनैरायुधैर्युताः ॥ ४०॥"
  },
  {
    "text": "ताभिः सर्वं हतं सैन्यं दानवानां वरायुधैः ।\nरक्तबीजोऽपि राजेन्द्र तरसा विनिपातितः ॥ ४१॥"
  },
  {
    "text": "एकापि दुःसहा देवी किं पुनस्ताभिरन्विता ।\nसिंहोऽपि हन्ति सङ्ग्रामे राक्षसानमितप्रभः ॥ ४२॥"
  },
  {
    "text": "अतो विचार्य सचिवैर्यद्युक्तं तद्विधीयताम् ।\nन वैरमनया युक्तं सन्धिरेव सुखप्रदः ॥ ४३॥"
  },
  {
    "text": "आश्चर्यमेतदखिलं यन्नारी हन्ति राक्षसान् ।\nरक्तबीजोऽपि निहतः पीतं तस्यापि शोणितम् ॥ ४४॥"
  },
  {
    "text": "अन्ये निपातिता दैत्याः सङ्ग्रामेऽम्बिकया नृप ।\nचामुण्डया च मांसं वै भक्षितं सकलं रणे ॥ ४५॥"
  },
  {
    "text": "वरं पातालगमनं तस्याः सेवाथवा वरा ।\nन तु युद्धं महाराज कार्यमम्बिकया सह ॥ ४६॥"
  },
  {
    "text": "न नारी प्राकृता ह्येषा देवकार्यार्थसाधिनी ।\nमायेयं प्रबला देवी क्षपयन्तीयमुत्थिता ॥ ४७॥"
  },
  {
    "text": "व्यास उवाच ।\nइति तेषां वचस्तथ्यं श्रुत्वा कालविमोहितः ।\nमुमूर्षुः प्रत्युवाचेदं शुम्भः प्रस्फुरिताधरः ॥ ४८॥"
  },
  {
    "text": "शुम्भ उवाच ।\nयूयं गच्छत पातालं शरणं वा भयातुराः ।\nहनिष्याम्यहमद्यैव ताञ्च ताश्च समुद्यतः ॥ ४९॥"
  },
  {
    "text": "जित्वा सर्वान्सुरानाजौ कृत्वा राज्यं सुपुष्कलम् ।\nकथं नारीभयोद्विग्नः पातालं प्रविशाम्यहम् ॥ ५०॥"
  },
  {
    "text": "निहत्य पार्षदान्सर्वान् रक्तबीजमुखान् रणे ।\nप्राणत्राणाय गच्छामि हित्वा किं विपुलं यशः ॥ ५१॥"
  },
  {
    "text": "मरणं त्वनिवार्यं वै प्राणिनां कालकल्पितम् ।\nतद्भयं जन्मनोपात्तं त्यजेत्को दुर्लभं यशः ॥ ५२॥"
  },
  {
    "text": "निशुम्भाहं गमिष्यामि रथारूढो रणाजिरे ।\nहत्वा तामागमिष्यामि नागमिष्यामि चान्यथा ॥ ५३॥"
  },
  {
    "text": "त्वं तु सेनायुतो वीर पार्ष्णिग्राहो भवस्व मे ।\nतरसा तां शरैस्तीक्ष्णैर्नारीं नय यमालये ॥ ५४॥"
  },
  {
    "text": "निशुम्भ उवाच ।\nअहमद्य हनिष्यामि गत्वा दुष्टाञ्च कालिकाम् ।\nआगमिष्याम्यहं शीघ्रं गृहीत्वा तामथाम्बिकाम् ॥ ५५॥"
  },
  {
    "text": "मा चिन्तां कुरु राजेन्द्र वराकायास्तु कारणे ।\nक्वैषा बाला क्व मे बाहुवीर्यं विश्ववशङ्करम् ॥ ५६॥"
  },
  {
    "text": "त्यक्त्वाऽऽर्तिं विपुलां भ्रातर्भुङ्क्ष भोगाननुत्तमान् ।\nआनयिष्याम्यहं कामं मानिनीं मानसंयुताम् ॥ ५७॥"
  },
  {
    "text": "मयि तिष्ठति ते राजन्न युक्तं गमनं रणे ।\nगत्वाहमानयिष्यामि तवार्थे वै जयश्रियम् ॥ ५८॥"
  },
  {
    "text": "व्यास उवाच ।\nइत्युक्त्वा भ्रातरं ज्येष्ठं कनीयान्बलगर्वितः ।\nरथमास्थाय विपुलं सन्नद्धः स्वबलावृतः ॥ ५९॥"
  },
  {
    "text": "जगाम तरसा तूर्णं सङ्गरे कृतमङ्गलः ।\nसंस्तुतो बन्दिसूतैश्च सायुधः सपरिष्करः ॥ ६०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां पञ्चमस्कन्धे देव्यासह युद्धकरणाय\nनिशुम्भप्रयाणं नामकोनत्रिंशोऽध्यायः ॥ ५.२९॥"
  },
  {
    "text": "५.३० त्रिंशोऽध्यायः । युद्धात्प्रत्यागतानां रक्षसां शुम्भाय वार्तावर्णनम् ।"
  },
  {
    "text": "व्यास उवाच ।\nनिशुम्भो निश्चयं कृत्वा मरणाय जयाय वा ।\nसोद्यमः सबलः शूरो रणे देवीमुपाययौ ॥ १॥"
  },
  {
    "text": "तमाजगाम शुम्भोऽपि स्वबलेन समावृतः ।\nप्रेक्षकोऽभूद्रणे राजा सङ्ग्रामरसपण्डितः ॥ २॥"
  },
  {
    "text": "गगने संस्थिता देवास्तदाभ्रपटलावृताः ।\nदिदृक्षवस्तु सङ्ग्रामे सेन्द्रा यक्षगणास्तथा ॥ ३॥"
  },
  {
    "text": "निशुम्भोऽथ रणे गत्वा धनुरादाय शार्ङ्गकम् ।\nचकार शरवृष्टिं स भीषयञ्जगदम्बिकाम् ॥ ४॥"
  },
  {
    "text": "मुञ्चन्तं शरजालानि निशुम्भं चण्डिका रणे ।\nवीक्ष्यादाय धनुः श्रेष्ठं जहास सुस्वरं मुहुः ॥ ५॥"
  },
  {
    "text": "उवाच कालिकां देवी पश्य मूर्खत्वमेतयोः ।\nमरणायागतौ कालि मत्समीपमिहाधुना ॥ ६॥"
  },
  {
    "text": "दृष्ट्वा दैत्यवधं घोरं रक्तबीजात्ययं तथा ।\nजयाशां कुरुतस्त्वेतौ मोहितौ मम मायया ॥ ७॥"
  },
  {
    "text": "आशा बलवती ह्येषा न जहाति नरं क्वचित् ।\nभग्नं हृतबलं नष्टं गतपक्षं विचेतनम् ॥ ८॥"
  },
  {
    "text": "आशापाशनिबद्धौ द्वौ युद्धाय समुपागतौ ।\nनिहन्तव्यौ मया कालि रणे शुम्भनिशुम्भकौ ॥ ९॥"
  },
  {
    "text": "आसन्नमरणावेतौ सम्प्राप्तौ दैवमोहितौ ।\nपश्यतां सर्वदेवानां हनिष्याम्यहमद्य तौ ॥ १०॥"
  },
  {
    "text": "व्यास उवाच ।\nइत्युक्त्वा कालिकां चण्डी कर्णाकृष्टशरोत्करैः ।\nछादयामास तरसा निशुम्भं पुरतः स्थितम् ॥ ११॥"
  },
  {
    "text": "दानवोऽपि शरांस्तस्याश्चिच्छेद निशितैः शरैः ।\nतयोः परस्परं युद्धं बभूवातिभयानकम् ॥ १२॥"
  },
  {
    "text": "केसरी केशजालानि धुन्वानः सैन्यसागरम् ।\nगाहयामास बलवान्सरसीं वारणो यथा ॥ १३॥"
  },
  {
    "text": "नखैर्दन्तप्रहारैस्तु दानवान्पुरतः स्थितान् ।\nचखाद च विशीर्णाङ्गान् गजानिव मदोत्कटान् ॥ १४॥"
  },
  {
    "text": "एवं विमथ्यमाने तु सैन्ये केसरिणा तदा ।\nअभ्यधावन्निशुम्भोऽथ विकृष्टवरकार्मुकः ॥ १५॥"
  },
  {
    "text": "अन्येऽपि क्रुद्धा दैत्येन्द्रा देवीं हन्तुमुपाययुः ।\nसन्दष्टदन्तरसना रक्तनेत्रा ह्यनेकशः ॥ १६॥"
  },
  {
    "text": "तत्राजगाम तरसा शुम्भः सैन्यसमावृतः ।\nनिहत्य कालिकां कोपाद्ग्रहीतुं जगदम्बिकाम् ॥ १७॥"
  },
  {
    "text": "तत्रागत्य ददर्शाजावम्बिकाञ्च पुरःस्थिताम् ।\nरौद्ररसयुतां कान्तां श‍ृङ्गाररससंयुताम् ॥ १८॥"
  },
  {
    "text": "तां वीक्ष्य विपुलापाङ्गीं त्रैलोक्यवरसुन्दरीम् ।\nसुरक्तनयनां रम्यां क्रोधरक्तेक्षणां तथा ॥ १९॥"
  },
  {
    "text": "विवाहेच्छां परित्यज्य जयाशां दूरतस्तथा ।\nमरणे निश्चयं कृत्वा तस्थावाहितकार्मुकः ॥ २०॥"
  },
  {
    "text": "तं तथा दानवं देवी स्मितपूर्वमिदं वचः ।\nबभाषे श‍ृण्वतां तेषां दैत्यानां रणमस्तके ॥ २१॥"
  },
  {
    "text": "गच्छध्वं पामरा यूयं पातालं वा जलार्णवम् ।\nजीविताशां स्थिरां कृत्वा त्यक्त्वात्रैवायुधानि च ॥ २२॥"
  },
  {
    "text": "अथवा मच्छराघातहतप्राणा रणाजिरे ।\nप्राप्य स्वर्गसुखं सर्वे क्रीडन्तु विगतज्वराः ॥ २३॥"
  },
  {
    "text": "कातरत्वं च शूरत्वं न भवत्येव सर्वथा ।\nददाम्यभयदानं वै यान्तु सर्वे यथासुखम् ॥ २४॥"
  },
  {
    "text": "व्यास उवाच ।\nइत्याकर्ण्य वचस्तस्या निशुम्भो मदगर्वितः ।\nनिशितं खड्गमादाय चर्म चैवाष्टचन्द्रकम् ॥ २५॥"
  },
  {
    "text": "धावमानस्तु तरसासिना सिंहं मदोत्कटम् ।\nजघानातिबलान्मूर्ध्नि भ्रामयञ्जगदम्बिकाम् ॥ २६॥"
  },
  {
    "text": "ततो देवी स्वगदया वञ्चयित्वासिपातनम् ।\nताडयामास तं बाहोर्मूले परशुना तदा ॥ २७॥"
  },
  {
    "text": "खड्गेन निहतः सोऽपि बाहुमूले महामदः ।\nसंस्तभ्य वेदनां भूयो जघान चण्डिकां तदा ॥ २८॥"
  },
  {
    "text": "सापि घण्टास्वनं घोरं चकार भयदं नृणाम् ।\nपपौ पुनः पुनः पानं निशुम्भं हन्तुमिच्छती ॥ २९॥"
  },
  {
    "text": "एवं परस्परं युद्धं बभूवातिभयप्रदम् ।\nदेवानां दानवानाञ्च परस्परजयैषिणाम् ॥ ३०॥"
  },
  {
    "text": "पलादाः पक्षिणः क्रूराः सारमेयाश्च जम्बुकाः ।\nननृतुश्चातिसन्तुष्टा गृध्राः कङ्काश्च वायसाः ॥ ३१॥"
  },
  {
    "text": "रणभूर्भाति भूयिष्ठपतितासुरवर्ष्मकैः ।\nरुधिरस्रावसंयुक्तैर्गजाश्वदेहसङ्कुला ॥ ३२॥"
  },
  {
    "text": "पतितान्दानवान्दृष्ट्वा निशुम्भोऽतिरुषान्वितः ।\nप्रययौ चण्डिकां तूर्णं गदामादाय दारुणाम् ॥ ३३॥"
  },
  {
    "text": "सिंहं जघान गदया मस्तके मदगर्वितः ।\nप्रहृत्य च स्मितं कृत्वा पुनर्देवीमताडयत् ॥ ३४॥"
  },
  {
    "text": "सापि तं कुपितातीव निशुम्भं पुरतः स्थितम् ।\nप्रहरन्तं समीक्ष्याथ देवी वचनमब्रवीत् ॥ ३५॥"
  },
  {
    "text": "देव्युवाच ।\nतिष्ठ मन्दमते तावद्यावत्खड्गमिदं तव ।\nग्रीवायां प्रेरयाम्यस्माद् गन्तासि यमसादनम् ॥ ३६॥"
  },
  {
    "text": "व्यास उवाच ।\nइत्युक्त्वा तरसा देवी कृपाणेन समाहिता ।\nचिच्छेद मस्तकं तस्य निशुम्भस्याथ चण्डिका ॥ ३७॥"
  },
  {
    "text": "सच्छिन्नमस्तको देव्या कबन्धोऽतीव दारुणः ।\nबभ्राम च गदापाणिस्त्रासयन्देवतागणान् ॥ ३८॥"
  },
  {
    "text": "देवी तस्य शितैर्बाणैश्चिच्छेद चरणौ करौ ।\nपपातोर्व्यां ततः पापी गतासुः पर्वतोपमः ॥ ३९॥"
  },
  {
    "text": "तस्मिन्निपतिते दैत्ये निशुम्भे भीमविक्रमे ।\nहाहाकारो महानासीत्तत्सैन्ये भयकम्पिते ॥ ४०॥"
  },
  {
    "text": "त्यक्त्वाऽऽयुधानि सर्वाणि सैनिकाः क्षतजाप्लुताः ।\nजग्मुर्बुम्बारवं सर्वे कुर्वाणा राजमन्दिरम् ॥ ४१॥"
  },
  {
    "text": "तानागतान्सुसम्प्रेक्ष्य शुम्भः शत्रुनिषूदनः ।\nपप्रच्छ क्व निशुम्भोऽसौ कथं भग्नाः पलायिताः ॥ ४२\nतच्छ्रुत्वा वचनं राज्ञस्ते प्रोचुः प्रणता भृशम् ।\nराजंस्ते निहतो भ्राता शेते समरमूर्धनि ॥ ४३॥"
  },
  {
    "text": "तया निपातिताः शूरा ये च तेऽप्यनुजानुगाः ।\nवयं त्वां कथितुं सर्वं वृत्तान्तं समुपागताः ॥ ४४॥"
  },
  {
    "text": "निशुम्भो निहतस्तत्र तया चण्डिकयाधुना ।\nन हि युद्धस्य कालोऽद्य तव राजन् रणाङ्गणे ॥ ४५॥"
  },
  {
    "text": "देवकार्यं समुद्दिश्य कापीयं परमाङ्गना ।\nहन्तुं दैत्यकुलं नूनं प्राप्तेति परिचिन्तय ॥ ४६॥"
  },
  {
    "text": "नैषा प्राकृतयोषैव देवी शक्तिरनुत्तमा ।\nअचिन्त्यचरिता क्वापि दुर्ज्ञेया दैवतैरपि ॥ ४७॥"
  },
  {
    "text": "नानारूपधरातीव मायामूलविशारदा ।\nविचित्रभूषणा देवी सर्वायुधधरा शुभा ॥ ४८॥"
  },
  {
    "text": "गहना गूढचरिता कालरात्रिरिवापरा ।\nअपारपारगा पूर्णा सर्वलक्षणसंयुता ॥ ४९॥"
  },
  {
    "text": "अन्तरिक्षस्थिता देवास्तां स्तुवन्त्यकुतोभयाः ।\nदेवकार्यञ्च कुर्वाणां श्रीदेवीं परमाद्भुताम् ॥ ५०॥"
  },
  {
    "text": "पलायनं परो धर्मः सर्वथा देहरक्षणम् ।\nरक्षिते किल देहेस्मिन्कालेऽस्मत्सुखताङ्गते ॥ ५१॥"
  },
  {
    "text": "सङ्ग्रामे विजयो राजन् भविता ते न संशयः ।\nकालः करोति बलिनं समये निर्बलं क्वचित् ॥ ५२॥"
  },
  {
    "text": "तं पुनः सबलं कृत्वा जयायोपदधाति हि ।\nदातारं याचकं कालः करोति समये क्वचित् ॥ ५३॥"
  },
  {
    "text": "भिक्षुकं धनदातारं करोति समयान्तरे ।\nविष्णुः कालवशे नूनं ब्रह्मा वा पार्वतीपतिः ॥ ५४॥"
  },
  {
    "text": "इन्द्राद्या निर्जराः सर्वे काल एव प्रभुः स्वयम् ।\nतस्मात्कालं प्रतीक्षस्व विपरीतं तवाधुना ॥ ५५॥"
  },
  {
    "text": "सम्मुखो देवतानाञ्च दैत्यानां नाशहेतुकः ।\nएकैव च गतिर्नास्ति कालस्य किल भूपते ॥ ५६॥"
  },
  {
    "text": "नानारूपधराप्यस्ति ज्ञातव्यं तस्य चेष्टितम् ।\nकदाचित्सम्भवो नॄणां कदाचित्प्रलयस्तथा ॥ ५७॥"
  },
  {
    "text": "उत्पत्तिहेतुः कालोऽन्यः क्षयहेतुस्तथापरः ।\nप्रत्यक्षं ते महाराज देवाः सर्वे सवासवाः ॥ ५८॥"
  },
  {
    "text": "करदास्ते कृताः पूर्वं कालेन सम्मुखेन च ।\nतेनैव विमुखेनाद्य बलिनोऽबलयासुराः ॥ ५९॥"
  },
  {
    "text": "निहता नितरां कालः करोति च शुभाशुभम् ।\nनैवात्र कारणं काली नैव देवाः सनातनाः ॥ ६०॥"
  },
  {
    "text": "यथा ते रोचते राजंस्तथा कुरु विमृश्य च ।\nकालोऽयं नात्र हेतुस्ते दानवानां तथा पुनः ॥ ६१॥"
  },
  {
    "text": "त्वदग्रतो गतः शक्रो भग्नः सङ्ख्ये निरायुधः ।\nतथा विष्णुस्तथा रुद्रो वरुणो धनदो यमः ॥ ६२॥"
  },
  {
    "text": "तथा त्वमपि राजेन्द्र वीक्ष्य कालवशं जगत् ।\nपातालं गच्छ तरसा जीवन्भद्रमवाप्स्यसि ॥ ६३॥"
  },
  {
    "text": "मृते त्वयि महाराज शत्रवस्ते मुदान्विताः ।\nमङ्गलानि प्रगायन्तो विचरिष्यन्ति सर्वतः ॥ ६४॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां पञ्चमस्कन्धे युद्धात्प्रत्यागतानां रक्षसां\nशुम्भाय वार्तावर्णनं नाम त्रिंशोऽध्यायः ॥ ५.३०॥"
  },
  {
    "text": "५.३१ एकत्रिंशोऽध्यायः । शुम्भवधः ।"
  },
  {
    "text": "व्यास उवाच ।\nइति तेषां वचः श्रुत्वा शुम्भो दैत्यपतिस्तथा ।\nउवाच सैनिकानाशु कोपाकुलितलोचनः ॥ १॥"
  },
  {
    "text": "शुम्भ उवाच ।\nजाल्माः किं श्रूत दुर्वाच्यं कृत्वा जीवितुमुत्सहे ।\nनिहत्य सचिवान्भ्रातॄन्निर्लज्जो विचरामि किम् ॥ २॥"
  },
  {
    "text": "कालः कर्ता शुभानां वाशुभानां बलवत्तरः ।\nका चिन्ता मम दुर्वारे तस्मिन्नीशेऽप्यरूपके ॥ ३॥"
  },
  {
    "text": "यद्भवति तद्भवतु यत्करोति करोतु तत् ।\nन मे चिन्तास्ति कुत्रापि मरणाज्जीवनात्तथा ॥ ४॥"
  },
  {
    "text": "स कालोऽप्यन्यथाकर्तुं भावितो नेशते क्वचित् ।\nन वर्षति च पर्जन्यः श्रावणे मासि सर्वथा ॥ ५॥"
  },
  {
    "text": "कदाचिन्मार्गशीर्षे वा पौषे माघेऽथ फाल्गुने ।\nअकाले वर्षतीवाशु तस्मान्मुख्यो न चास्त्वयम् ॥ ६॥"
  },
  {
    "text": "कालो निमित्तमात्रं तु दैवं हि बलवत्तरम् ।\nदैवेन निर्मितं सर्वं नान्यथा भवतीत्यदः ॥ ७\nदैवमेव परं मन्ये धिक्पौरुषमनर्थकम् ।\nजेता यः सर्वदेवानां निशुम्भोऽप्यनया हतः ॥ ८\nरक्तबीजो महाशूरः सोऽपि नाशं गतो यदा ।\nतदाहं कीर्तिमुत्सृज्य जीविताशां करोमि किम् ॥ ९॥"
  },
  {
    "text": "प्राप्ते काले स्वयं ब्रह्मा परार्धद्वयसम्मिते ।\nनिधनं याति तरसा जगत्कर्ता स्वयं प्रभुः ॥ १०॥"
  },
  {
    "text": "चतुर्युगसहस्रं तु ब्रह्मणो दिवसे किल ।\nपतन्ति भवनात्पञ्च नव चेन्द्रास्तथा पुनः ॥ ११॥"
  },
  {
    "text": "तथैव द्विगुणे विष्णुर्मरणायोपकल्पते ।\nतथैव द्विगुणे काले शङ्करः शान्तिमेति च ॥ १२॥"
  },
  {
    "text": "का चिन्ता मरणे मूढा निश्चले दैवनिर्मिते ।\nमही महीधराणाञ्च नाशः सूर्यशशाङ्कयोः ॥ १३॥"
  },
  {
    "text": "जातस्य हि ध्रुवं मृत्युर्धुवं जन्म मृतस्य च ।\nअध्रुवेऽस्मिञ्छरीरे तु रक्षणीयं यशः स्थिरम् ॥ १४॥"
  },
  {
    "text": "रथो मे कल्प्यतां शीघ्रं गमिष्यामि रणाजिरे ।\nजयो वा मरणं वापि भवत्वद्यैव दैवतः ॥ १५॥"
  },
  {
    "text": "इत्युक्त्वा सैनिकाञ्छुम्भो रथमास्थाय सत्वरः ।\nप्रययावम्बिका यत्र संस्थिता तु हिमाचले ॥ १६॥"
  },
  {
    "text": "सैन्यं प्रचलितं तस्य सङ्गे तत्र चतुर्विधम् ।\nहस्त्यश्वरथपादातिसंयुतं सायुधं बहु ॥ १७॥"
  },
  {
    "text": "तत्र गत्वाचले शुम्भः संस्थितां जगदम्बिकाम् ।\nत्रैलोक्यमोहिनीं कान्तामपश्यत्सिंहवाहिनीम् ॥ १८॥"
  },
  {
    "text": "सर्वाभरणभूषाढ्यां सर्वलक्षणसंवृताम् ।\nस्तूयमानां सुरैः खस्थैर्गन्धर्वयक्षकिन्नरैः ॥ १९॥"
  },
  {
    "text": "पुष्पैश्च पूज्यमानाञ्च मन्दारपादपोद्भवैः ।\nकुर्वाणां शङ्खनिनदं घण्टानादं मनोहरम् ॥ २०॥"
  },
  {
    "text": "दृष्ट्वा तां मोहमगमच्छुम्भः कामविमोहितः ।\nपञ्चबाणाहतः कामं मनसा समचिन्तयत् ॥ २१॥"
  },
  {
    "text": "अहो रूपमिदं सम्यगहो चातुर्यमद्भुतम् ।\nसौकुमार्यञ्ज धैर्यञ्च परस्परविरोधि यत् ॥ २२॥"
  },
  {
    "text": "सुकुमारातितन्वङ्गी सद्यः प्रकटयौवना ।\nचित्रमेतदसौ बाला कामभावविवर्जिता ॥ २३॥"
  },
  {
    "text": "कामकान्तासमा रूपे सर्वलक्षणलक्षिता ।\nअम्बिकेयं किमेतत्तु हन्ति सर्वान्महाबलान् ॥ २४॥"
  },
  {
    "text": "उपायः कोऽत्र कर्तव्यो येन मे वशगा भवेत् ।\nन मन्त्रा वा मरालाक्षीसाधने सन्निधौ मम ॥ २५॥"
  },
  {
    "text": "सर्वमन्त्रमयी ह्येषा मोहिनी मदगर्विता ।\nसुन्दरीयं कथं मे स्याद्वशगा वरवर्णिनी ॥ २६॥"
  },
  {
    "text": "पातालगमनं मेऽद्य न युक्तं समराङ्गणात् ।\nसामदानविभेदैश्च नेयं साध्या महाबला ॥ २७॥"
  },
  {
    "text": "किं कर्तव्यं च गन्तव्यं विषमे समुपस्थिते ।\nमरणं नोत्तमं चात्र स्त्रीकृतं तु यशोऽपहृत् ॥ २८॥"
  },
  {
    "text": "मरणमृषिभिः प्रोक्तं सङ्गरे मङ्गलास्पदम् ।\nयत्तत्समानबलयोर्योधयोर्युध्यतोः किल ॥ २९॥"
  },
  {
    "text": "प्राप्तेयं दैवरचिता नारी नरशतोत्तमा ।\nनाशायास्मत्कुलस्येह सर्वथातिबलाबला ॥ ३०॥"
  },
  {
    "text": "वृथा किं सामवाक्यानि मया योज्यानि साम्प्रतम् ।\nहननायागता ह्येषा किं नु साम्ना प्रसीदति ॥ ३१॥"
  },
  {
    "text": "न दानैश्चालितुं योग्या नानाशस्त्रविभूषिता ।\nभेदस्तु विफलः कामं सर्वदेववशानुगा ॥ ३२॥"
  },
  {
    "text": "तस्मात्तु मरणं श्रेयो न सङ्ग्रामे पलायनम् ।\nजयो वा मरणं वाद्य भवत्वेव यथाविधि ॥ ३३॥"
  },
  {
    "text": "व्यास उवाच ।\nइति सञ्चिन्त्य मनसा शुम्भः सत्त्वाश्रितोऽभवत् ।\nयुद्धाय सुस्थिरो भूत्वा तामुवाच पुरःस्थिताम् ॥ ३४॥"
  },
  {
    "text": "देवि युध्यस्व कान्तेऽद्य मृथायं ते परिश्रमः ।\nमूर्खासि किल नारीणां नायं धर्मः कदाचन ॥ ३५॥"
  },
  {
    "text": "नारीणां लोचने बाणा भ्रुवावेव शरासनम् ।\nहावभावास्तु शस्त्राणि पुमाँल्लक्ष्यं विचक्षणः ॥ ३६॥"
  },
  {
    "text": "सन्नाहश्चाङ्गरागोऽत्र रथश्चापि मनोरथः ।\nमन्दप्रजल्पितं भेरीशब्दो नान्यः कदाचन ॥ ३७॥"
  },
  {
    "text": "अन्यास्त्रधारणं स्त्रीणां विडम्बनमसंशयम् ।\nलज्जैव भूषणं कान्ते न च धार्ष्ट्यं कदाचन ॥ ३८॥"
  },
  {
    "text": "युध्यमाना वरा नारी कर्कशेवाभिदृश्यते ।\nस्तनौ सङ्गोपनीयौ वा धनुषः कर्षणे कथम् ॥ ३९॥"
  },
  {
    "text": "क्व मन्दगमनं कुत्र गदामादाय धावनम् ।\nबुद्धिदा कालिका तेऽत्र चामुण्डा परनायिका ॥ ४०॥"
  },
  {
    "text": "चण्डिका मन्त्रमध्यस्था लालनेऽसुस्वरा शिवा ।\nवाहनं मृगराडास्ते सर्वसत्त्वभयङ्करः ॥ ४१॥"
  },
  {
    "text": "वीणानादं परित्यज्य घण्टानादं करोषि यत् ।\nरूपयौवनयोः सर्वं विरोधि वरवर्णिनि ॥ ४२॥"
  },
  {
    "text": "यदि ते सङ्गरेच्छास्ति कुरूपा भव भामिनि ।\nलम्बोष्ठी कुनखी क्रूरा ध्वाङ्क्षवर्णा विलोचना ॥ ४३॥"
  },
  {
    "text": "लम्बपादा कुदन्ती च मार्जारनयनाकृतिः ।\nईदृशं रूपमास्थाय तिष्ठ युद्धे स्थिरा भव ॥ ४४॥"
  },
  {
    "text": "कर्कशं वचनं ब्रूहि ततो युद्धं करोम्यहम् ।\nईदृशीं सुदतीं दृष्ट्वा न मे पाणिः प्रसीदति ॥ ४५॥"
  },
  {
    "text": "हन्तुं त्वां मृगशावाक्षि कामकान्तोपमे मृधे ।\nव्यास उवाच ।\nइति ब्रुवाणं कामार्तं वीक्ष्य तं जगदम्बिका ॥ ४६॥"
  },
  {
    "text": "स्मितपूर्वमिदं वाक्यमुवाच भरतोत्तम ।\nदेव्युवाच ।\nकिं विषीदसि मन्दात्मन् कामबाणविमोहितः ॥ ४७॥"
  },
  {
    "text": "प्रेक्षिकाहं स्थिता मूढ कुरु कालिकया मृधम् ।\nचामुण्डया वा कुर्वेते तव योग्ये रणाङ्गणे ॥ ४८॥"
  },
  {
    "text": "प्रहरस्व यथाकामं नाहं त्वां योद्धमुत्सहे ।\nइत्युक्त्वा कालिकां प्राह देवी मधुरया गिरा ॥ ४९॥"
  },
  {
    "text": "जह्येनं कालिके क्रूरे कुरूपप्रियमाहवे ।\nव्यास उवाच ।\nइत्युक्ता कालिका कालप्रेरिता कालरूपिणी ॥ ५०॥"
  },
  {
    "text": "गदां प्रगृह्य तरसा तस्थावाजौ कृतोद्यमा ।\nतयोः परस्परं युद्धं बभूवातिभयानकम् ॥ ५१॥"
  },
  {
    "text": "पश्यतां सर्वदेवानां मुनीनाञ्च महात्मनाम् ।\nगदामुद्यम्य शुम्भोऽथ जघान कालिकां रणे ॥ ५२॥"
  },
  {
    "text": "कालिका दैत्यराजानं गदया न्यहनद् भृशम् ।\nबभञ्जास्य रथं चण्डी गदया कनकोज्ज्वलम् ॥ ५३॥"
  },
  {
    "text": "खरान्हत्वा जघानाशु दारुकं दारुणस्वना ।\nस पदातिर्गदां गुर्वीं समादाय क्रुधान्वितः ॥ ५४॥"
  },
  {
    "text": "कालिकाभुजयोर्मध्ये प्रहसन्नहनत्तदा ।\nवञ्चयित्वा गदाघातं खड्गमादाय सत्वरा ॥ ५५॥"
  },
  {
    "text": "चिच्छेदास्य भुजं सव्यं सायुधं चन्दनार्चितम् ।\nस छिन्नबाहुर्विरथो गदापाणिः परिप्लुतः ॥ ५६॥"
  },
  {
    "text": "अचिरेण समागम्य कालिकामहनत्तदा ।\nकाली च करवालेन भुजं तस्याथ दक्षिणम् ॥ ५७॥"
  },
  {
    "text": "चिच्छेद प्रहसन्ती सा सगदं किल साङ्गदम् ।\nकर्तुं पादप्रहारं स कुपितः प्रययौ जवात् ॥ ५८॥"
  },
  {
    "text": "काली चिच्छेद चरणौ खड्गेनास्य त्वरान्विता ।\nसच्छिन्नकरपादोऽपि तिष्ठ तिष्ठेति च ब्रुवन् ॥ ५९॥"
  },
  {
    "text": "धावमानो ययावाशु कालिकां भीषयन्निव ।\nतमागच्छन्तमालोक्य कालिका कमलोपमम् ॥ ६०॥"
  },
  {
    "text": "चकर्त मस्तकं कण्ठाद्रुधिरौघवहं भृशम् ।\nछिन्नेऽसौ मस्तके भूमौ पपात गिरिसन्निभः ॥ ६१॥"
  },
  {
    "text": "प्राणा विनिर्ययुस्तस्य देहादुत्क्रम्य सत्वरम् ।\nगतासुं पतितं दैत्यं दृष्ट्वा देवाः सवासवाः ॥ ६२॥"
  },
  {
    "text": "तुष्टुवुस्तां तदा देवीं चामुण्डां कालिकां तथा ।\nववुर्वाताः शिवास्तत्र दिशश्च विमला भृशम् ॥ ६३॥"
  },
  {
    "text": "बभूवुश्चाग्नयो होमे प्रदक्षिणशिखाः शुभाः ।\nहतशेषाश्च ये दैत्याः प्रणम्य जगदम्बिकाम् ॥ ६४॥"
  },
  {
    "text": "त्यक्त्वाऽऽयुधानि ते सर्वे पातालं प्रययुर्नृप ।\nएतत्ते सर्वमाख्यातं देव्याश्चरितमुत्तमम् ॥ ६५॥"
  },
  {
    "text": "शुम्भादीनां वधं चैव सुराणां रक्षणं तथा ।\nएतदाख्यानकं सर्वं पठन्ति भुवि मानवाः ॥ ६६॥"
  },
  {
    "text": "श‍ृण्वन्ति च सदा भक्त्या ते कृतार्था भवन्ति हि ।\nअपुत्रो लभते पुत्रान्निर्धनश्च धनं बहु ॥ ६७॥"
  },
  {
    "text": "रोगी च मुच्यते रोगात्सर्वान्कामानवाप्नुयात् ।\nशत्रुतो न भयं तस्य य इदं चरितं शुभम् ।\nश‍ृणोति पठते नित्यं मुक्तिमाञ्जायते नरः ॥ ६८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां पञ्चमस्कन्धे\nशुम्भवधो नामेकत्रिंशोऽध्यायः ॥ ५.३१॥"
  },
  {
    "text": "५.३२ द्वात्रिंशोऽध्यायः । सुरथराजसमाधिवैश्ययोर्मुनिसमीपे गमनम् ।"
  },
  {
    "text": "जनमेजय उवाच ।\nमहिमा वर्णितः सम्यक्चण्डिकायास्त्वया मुने ।\nकेन चाराधिता पूर्वं चरित्रत्रययोगतः ॥ १॥"
  },
  {
    "text": "प्रसन्ना कस्य वरदा केन प्राप्तं फलं महत् ।\nआराध्य कामदां देवीं कथयस्व कृपानिधे ॥ २॥"
  },
  {
    "text": "उपासनाविधिं ब्रह्मंस्तथा पूजाविधिं वद ।\nविस्तरेण महाभाग होमस्य च विधिं पुनः ॥ ३॥"
  },
  {
    "text": "सूत उवाच ।\nइति भूपवचः श्रुत्वा प्रीतः सत्यवतीसुतः ।\nप्रत्युवाच नृपं कृष्णो महामायाप्रपूजनम् ॥ ४॥"
  },
  {
    "text": "व्यास उवाच ।\nस्वारोचिषेऽन्तरे पूर्वं सुरथो नाम पार्थिवः ।\nबभूव परमोदारः प्रजापालनतत्परः ॥ ५॥"
  },
  {
    "text": "सत्यवादी कर्मपरो ब्राह्मणानाञ्च पूजकः ।\nगुरुभक्तिरतो नित्यं स्वदारगमने रतः ॥ ६॥"
  },
  {
    "text": "दानशीलोऽविरोधी च धनुर्वेदैकपारगः ।\nएवं पालयतो राज्यं म्लेच्छाः पर्वतवासिनः ॥ ७॥"
  },
  {
    "text": "बलाच्छत्रुत्वमापन्नाः सैन्यं कृत्वा चतुर्विधम् ।\nहस्त्यश्वरथपादातिसहितास्ते मदोत्कटाः ॥ ८॥"
  },
  {
    "text": "कोलाविध्वंसिनः प्राप्ताः पृथ्वीग्रहणतत्पराः ।\nसुरथः सैन्यमादाय सम्मुखः समपद्यत ॥ ९॥"
  },
  {
    "text": "युद्धं समभवद्घोरं तस्य तैरतिदारुणैः ।\nम्लेच्छानां तु बलं स्वल्पं राज्ञस्द्बलमद्भुतम् ॥ १०॥"
  },
  {
    "text": "तथापि तैर्जितो युद्धे दैवाद्राजा पराजितः ।\nभग्नश्च स्वपुरं प्राप्तः सुरक्षं दुर्गमण्डितम् ॥ ११॥"
  },
  {
    "text": "चिन्तयामास मेधावी राजा नीतिविचक्षणः ।\nप्रधानान्विमना दृष्ट्वा शत्रुपक्षसमाश्रितान् ॥ १२॥"
  },
  {
    "text": "स्थानं गृहीत्वा विपुलं परिखादुर्गमण्डितम् ।\nकालप्रतीक्षा कर्तव्या किं वा युद्धं वरं मतम् ॥ १३॥"
  },
  {
    "text": "मन्त्रिणः शत्रुवशगा मन्त्रयोग्या न ते किल ।\nकिं करोमीति मनसा भूपतिः समचिन्तयत् ॥ १४॥"
  },
  {
    "text": "कदाचित्ते गहीत्वा मां पापाचाराः पराश्रिताः ।\nशत्रुभ्योऽथ प्रदास्यन्ति तदा किं वा भविष्यति ॥ १५॥"
  },
  {
    "text": "पापबुद्धिषु विश्वासो न कर्तव्यः कदाचन ।\nकिन्न ते वै प्रकुर्वन्ति ये लोभवशगा नराः ॥ १६॥"
  },
  {
    "text": "भ्रातरं पितरं मित्रं सुहृदं बान्धवं तथा ।\nगुरुं पूज्यं द्विजं द्वेष्टि लोभाविष्टः सदा नरः ॥ १७॥"
  },
  {
    "text": "तस्मान्मया न कर्तव्यो विश्वासः सर्वथाधुना ।\nमन्त्रिवर्गेऽतिपापिष्ठे शत्रुपक्षसमाश्रिते ॥ १८॥"
  },
  {
    "text": "इति सञ्चिन्त्य मनसा राजा परमदुर्मनाः ।\nएकाकी हयमारुह्य निर्जगाम पुरात्ततः ॥ १९॥"
  },
  {
    "text": "असहायोऽथ निर्गत्य गहनं वनमाश्रितः ।\nचिन्तयामास मेधावी क्व गन्तव्यं मया पुनः ॥ २०॥"
  },
  {
    "text": "योजनत्रयमात्रे तु मुनेराश्रममुत्तमम् ।\nज्ञात्वा जगाम भूपालस्तापसस्य सुमेधसः ॥ २१॥"
  },
  {
    "text": "बहुवृक्षसमायुक्तं नदीपुलिनसंश्रितम् ।\nनिर्वैरश्वापदाकीर्णं कोकिलारावमण्डितम् ॥ २२॥"
  },
  {
    "text": "शिष्याध्ययनशब्दाढ्यं मृगयूथशतावृतम् ।\nनीवारान्नसुपक्वाढ्यं सुपुष्पफलपादपम् ॥ २३॥"
  },
  {
    "text": "होमधूमसुगन्धेन प्रीतिदं प्राणिनां सदा ।\nवेदध्वनिसमाक्रान्तं स्वर्गादपि मनोहरम् ॥ २४॥"
  },
  {
    "text": "दृष्ट्वा तमाश्रमं राजा बभूवासौ मुदान्वितः ।\nभयं त्यक्त्वा मतिं चक्रे विश्रामाय द्विजाश्रमे ॥ २५॥"
  },
  {
    "text": "आसज्य पादपेऽश्वं तु जगाम विनयान्वितः ।\nदृष्ट्वा तं मुनिमासीनं सालच्छायासु संश्रितम् ॥ २६॥"
  },
  {
    "text": "मृगाजिनासनं शान्तं तपसातिकृशं ऋजुम् ।\nअध्यापयन्तं शिष्यांश्च वेदशास्त्रार्थदर्शिनम् ॥ २७॥"
  },
  {
    "text": "रहितं क्रोधलोभाद्यैर्द्वन्द्वातीतं विमत्सरम् ।\nआत्मज्ञानरतं सत्यवादिनं शमसंयुतम् ॥ २८॥"
  },
  {
    "text": "तं वीक्ष्य भूपतिर्भूमौ पपात दण्डवत्तदा ।\nतदग्रेऽश्रुजलापूर्णनयनः प्रेमसंयुतः ॥ २९॥"
  },
  {
    "text": "उत्तिष्ठोत्तिष्ठ भद्रं ते तमुवाच तदा मुनिः ।\nशिष्यो ददौ बृसीं तस्मै गुरुणा नोदितस्तदा ॥ ३०॥"
  },
  {
    "text": "उत्थाय नृपतिस्तस्यां समासीनस्तदाज्ञया ।\nअर्ध्यपाद्यार्हणं चक्रे सुमेधा विधिपूर्वकम् ॥ ३१॥"
  },
  {
    "text": "पप्रच्छात्र कुतः प्राप्तः कस्त्वं चिन्तापरः कथम् ।\nकथयस्व यथाकामं संवृतं कारणं त्विह ॥ ३२॥"
  },
  {
    "text": "किमागमनकृत्यं ते ब्रूहि कार्यं मनोगतम् ।\nकरिष्ये वाञ्छितं काममसाध्यमपि यत्तव ॥ ३३॥"
  },
  {
    "text": "राजोवाच ।\nसुरथो नाम राजाहं शत्रुभिश्च पराजितः ।\nत्यक्त्वा राज्यं गृहं भार्यामहं ते शरणं गतः ॥ ३४॥"
  },
  {
    "text": "यदाज्ञापयसे ब्रह्मंस्तदहं भक्तितत्परः ।\nकरिष्यामि न मे त्राता त्वदन्यः पृथिवीतले ॥ ३५॥"
  },
  {
    "text": "शत्रुभ्यो मे भयं घोरं प्राप्तोऽस्म्यद्य तवान्तिकम् ।\nत्रायस्व मुनिशार्दूल शरणागतवत्सल ॥ ३६॥"
  },
  {
    "text": "ऋषिरुवाच ।\nनिर्भयं वस राजेन्द्र नात्र ते शत्रवः किल ।\nआगमिष्यन्ति बलिनो निश्चयं तपसो बलात् ॥ ३७॥"
  },
  {
    "text": "नात्र हिंसा प्रकर्तव्या वनवृत्त्वा नृपोत्तम ।\nकर्तव्यं जीवनं शस्तैर्नीवारफलमूलकैः ॥ ३८॥"
  },
  {
    "text": "व्यास उवाच ।\nइति तस्य वचः श्रुत्वा निर्भयः स नृपस्तदा ।\nउवासाश्रम एवासौ फलमूलाशनः शुचिः ॥ ३९॥"
  },
  {
    "text": "कदाचित्स नृपस्तत्र वृक्षच्छायां समाश्रितः ।\nचिन्तयामास चिन्तार्तो गृह एव गताशयः ॥ ४०॥"
  },
  {
    "text": "राज्यं मे शत्रुभिः प्राप्तं म्लेच्छैः पापरतैः सदा ।\nसम्पीडिताः स्युर्लोकास्तैर्दुराचारैर्गतत्रपैः ॥ ४१॥"
  },
  {
    "text": "गजाश्च तुरगाः सर्वे दुर्बला भक्ष्यवर्जिताः ।\nजाताः स्युर्नात्र सन्देहः शत्रुणा परिपीडिताः ॥ ४२॥"
  },
  {
    "text": "सेवका मम सर्वे ते शत्रूणां वशवर्तिनः ।\nदुःखिता एव जाताः स्युः पालिता ये मया पुरा ॥ ४३॥"
  },
  {
    "text": "धनं मे सुदुराचारैरसद्व्ययपरैः परैः ।\nद्यूतासवभुजिष्यादिस्थाने स्यात्प्रापितं किल ॥ ४४॥"
  },
  {
    "text": "कोशक्षयं करिष्यन्ति व्यसनैः पापबुद्धयः ।\nन पात्रदाननिपुणा म्लेच्छास्ते मन्त्रिणोऽपि मे ॥ ४५॥"
  },
  {
    "text": "इति चिन्तापरो राजा वृक्षमूलस्थितो यदा ।\nतदाऽऽजगाम वैश्यस्तु कश्चिदार्तिपरस्तथा ॥ ४६॥"
  },
  {
    "text": "नृपेण पुरतो दृष्टः पार्श्वे तत्रोपवेशितः ।\nपप्रच्छ तं नृपः कोऽसि कुत एवागतो वनम् ॥ ४७॥"
  },
  {
    "text": "कोऽसि कस्माच्च दीनोऽसि हरिणः शोकपीडितः ।\nब्रूहि सत्यं महाभाग मैत्री साप्तपदी मता ॥ ४८॥"
  },
  {
    "text": "व्यास उवाच ।\nतच्छ्रुत्वा वचनं राज्ञस्तमुवाच विशोत्तमः ।\nउपविश्य स्थिरो भूत्वा मत्वा साधुसमागमम् ॥ ४९॥"
  },
  {
    "text": "वैश्य उवाच ।\nमित्राहं वैश्यजातीयः समाधिर्नाम विश्रुतः ।\nधनवान्धर्मनिपुणः सत्यवागनसूयकः ॥ ५०॥"
  },
  {
    "text": "पुत्रदारैर्निरस्तोऽहं धनलुब्धैरसाधुभिः ।"
  },
  {
    "text": "स्वजनेन च सन्त्यक्तः प्राप्तोऽस्मि वनमाशु वै ॥ ५१॥"
  },
  {
    "text": "कोऽसि त्वं भाग्यवान्भासि कथयस्व प्रियाधुना ।\nराजोवाच ।\nसुरथो नाम राजाहं दस्युभिः पीडितोऽभवम् ॥ ५२॥"
  },
  {
    "text": "प्राप्तोऽस्मि गतराज्योऽत्र मन्त्रिभिः परिवञ्चितः ।\nदिष्ट्या त्वमत्र मित्रं मे मिलितोऽसि विशोत्तम ॥ ५३॥"
  },
  {
    "text": "सुखेन विहरिष्यावो वनेऽत्र शुभपादपे ।\nशोकं त्यज महाबुद्धे स्वस्थो भव विशोत्तम ॥ ५४॥"
  },
  {
    "text": "वैश्य उवाच ।\nकुटुम्बं मे निरालम्बं मया हीनं सुदुःखितम् ।\nभविष्यति च चिन्ताऽऽर्तं व्याधिशोकोपतापितम् ॥ ५५॥"
  },
  {
    "text": "भार्यादेहे सुखं नो वा पुत्रदेहे न वा सुखम् ।\nइति चिन्तातुरं चेतो न मे शाम्यति भूमिप ॥ ५६॥"
  },
  {
    "text": "कदा द्रक्ष्ये सुतं भार्यां गृहं स्वजनमेव च ।\nस्वस्थं न मन्मनो राजन् गृहचिन्ताकुलं भृशम् ॥ ५७॥"
  },
  {
    "text": "राजोवाव\nयैर्निरस्तोऽसि पुत्राद्यैरसद्वृत्तैः सुबालिशैः ।\nतान्दृष्ट्वा किं सुखं तेऽद्य भविष्यति महामते ॥ ५८॥"
  },
  {
    "text": "हितकारी वरः शत्रुर्दुःखदाः सुहृदः कुतः ।\nतस्मात्स्थिरं मनः कृत्वा विहरस्व मया सह ॥ ५९॥"
  },
  {
    "text": "वैश्य उवाच ।\nमनो मे न स्थिरं राजन् भवत्यद्य सुदुःखितम् ।\nचिन्तयात्र कुटुम्बस्य दुस्त्यजस्य दुरात्मभिः ॥ ६०॥"
  },
  {
    "text": "राजोवाच ।\nममापि राज्यजं दुःखं दुनोति किल मानसम् ।\nपृच्छावोऽद्य मुनिं शान्तं शोकनाशनमौषधम् ॥ ६१॥"
  },
  {
    "text": "व्यास उवाच ।\nइति कृत्वा मतिं तौ तु राजा वैश्यश्च जग्मतुः ।\nमुनिं तौ विनयोपेतौ प्रष्टुं शोकस्य कारणम् ॥ ६२॥"
  },
  {
    "text": "गत्वा तं प्रणिपत्याह राजा ऋषिमनुत्तमम् ।\nआसीनं सम्यगासीनः शान्तं शान्तिमुपागतः ॥ ६३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां पञ्चमस्कन्धे सुरथराजसमाधि-\nवैश्ययोर्मुनिसमीपे गमनं नाम द्वात्रिंशोऽध्यायः ॥ ५.३२॥"
  },
  {
    "text": "५.३३ त्रयस्त्रिंशोऽध्यायः । देवीमाहात्म्यवर्णनम् ।"
  },
  {
    "text": "राजोवाव\nमुने वैश्योऽयमधुना वने मे मित्रतां गतः ।\nपुत्रदारैर्निरस्तोऽयं प्राप्तोऽत्र मम सङ्गमम् ॥ १॥"
  },
  {
    "text": "(कुटुम्बविरहेणासौ दुःखितोऽतीव दुर्मनाः ।\nन शान्तिमुपयात्येष तथापि मम साम्प्रतम् ।\nगतराज्यस्य दुःखेन शोकार्तोऽस्मि महामते ।)\nनिष्कारणञ्च मे चिन्ता हृदयान्न निवर्तते ।\nहया मे दुर्बलाः स्युः किं गजाः शत्रुवशं गताः ॥ २॥"
  },
  {
    "text": "भृत्यवर्गस्तथा दुःखी जातः स्यात्तु मया विना ।\nकोशक्षयं करिष्यन्ति रिपवोऽतिबलात्क्षणात् ॥ ३॥"
  },
  {
    "text": "इत्येवं चिन्तयानस्य न मे निद्रा तनौ सुखम् ।\nजानामीदं जगन्मिथ्या स्वप्नवत्सर्वमेव हि ॥ ४॥"
  },
  {
    "text": "जानतोऽपि मनो भ्रान्तं न स्थिरं भवति प्रभो ।\nकोऽहं केऽश्वा गजाः केऽमी न ते मे च सहोदराः ॥ ५॥"
  },
  {
    "text": "न पुत्रा न च मित्राणि येषां दुःखं दुनोति माम् ।\nभ्रमोऽयमिति जानामि तथापि मम मानसः ॥ ६॥"
  },
  {
    "text": "मोहो नैवापसरति किं तत्कारणमद्भुतम् ।\nस्वामिंस्त्वमसि सर्वज्ञः सर्वसंशयनाशकृत् ॥ ७॥"
  },
  {
    "text": "कारणं ब्रूहि मोहस्य ममास्य च दयानिधे ।\nव्यास उवाच ।\nइति पृष्टस्तदा राज्ञा सुमेधा मुनिसत्तमः ॥ ८॥"
  },
  {
    "text": "तमुवाच परं ज्ञानं शोकमोहविनाशनम् ।\nऋषिरुवाच ।\nश‍ृणु राजन् प्रवक्ष्यामि कारणं बन्धमोक्षयोः ॥ ९॥"
  },
  {
    "text": "महामायेति विख्याता सर्वेषां प्राणिनामिह ।\nब्रह्मा विष्णुस्तथेशानस्तुराषाड् वरुणोऽनिलः ॥ १०॥"
  },
  {
    "text": "सर्वे देवा मनुष्याश्च गन्धर्वोरगराक्षसाः ।\nवृक्षाश्च विविधा वल्ल्यः पशवो मृगपक्षिणः ॥ ११॥"
  },
  {
    "text": "मायाधीनाश्च ते सर्वे भाजनं बन्धमोक्षयोः ।\nतया सृष्टमिदं सर्वं जगत्स्थावरजङ्गमम् ॥ १२॥"
  },
  {
    "text": "तद्वशे वर्तते नूनं मोहजालेन यन्त्रितम् ।\nत्वं कियान्मानुषेष्वेकः क्षत्रियो रजसाविलः ॥ १३॥"
  },
  {
    "text": "ज्ञानिनामपि चेतांसि मोहयत्यनिशं हि सा ।\nब्रह्मेशवासुदेवाद्या ज्ञाने सत्यपि शेषतः ॥ १४॥"
  },
  {
    "text": "तेऽपि रागवशाल्लोके भ्रमन्ति परिमोहिताः ।\nपुरा सत्ययुगे राजन् विष्णुर्नारायणः स्वयम् ॥ १५॥"
  },
  {
    "text": "श्वेतद्वीपं समासाद्य चकार विपुलं तपः ।\nवर्षाणामयुतं यावद् ब्रह्मविद्याप्रसक्तये ॥ १६॥"
  },
  {
    "text": "अनश्वरसुखायासौ चिन्तयानस्ततः परम् ।\nएकस्मिन्निर्जने देशे ब्रह्मापि परमाद्भुते ॥ १७॥"
  },
  {
    "text": "स्थितस्तपसि राजेन्द्र मोहस्य विनिवृत्तये ।\nकदाचिद्वासुदेवोऽसौ स्थलान्तरमतिर्हरिः ॥ १८॥"
  },
  {
    "text": "तस्माद्देशात्समुत्थाय जगामान्यद्दिदृक्षया ।\nचतुर्मुखोऽपि राजेन्द्र तथैव निःसृतः स्थलात् ॥ १९॥"
  },
  {
    "text": "मिलितौ मार्गमध्ये तु चतुर्मुखचतुर्भुजौ ।\nअन्योन्यं पृष्टवन्तौ तौ कस्त्वं कस्त्वमिति स्म ह ॥ २०॥"
  },
  {
    "text": "ब्रह्मा प्रोवाच तं देवं कर्ताहं जगतः किल ।\nविष्णस्तमाह भो मूर्ख जगत्कर्ताहमच्युतः ॥ २१॥"
  },
  {
    "text": "त्वं कियान्बलहीनोऽसि रजोगुणसमाश्रितः ।\nसत्त्वाश्रितं हि मां विद्धि वासुदेवं सनातनम् ॥ २२॥"
  },
  {
    "text": "मया त्वं रक्षितोऽद्यैव कृत्वा युद्धं सुदारुणम् ।\nशरणं मे समायातो दानवाभ्यां प्रपीडितः ॥ २३॥"
  },
  {
    "text": "मया तौ निहतौ कामं दानवौ मधुकैटभौ ।\nकथं गर्वायसे मन्द मोहोऽयं त्यज साम्प्रतम् ॥ २४॥"
  },
  {
    "text": "न मत्तोऽप्यधिकः कश्चित्संसारेऽस्मिन्प्रसारिते ।\nऋषिरुवाच ।\nएवं प्रवदमानौ तौ ब्रह्मविष्णू परस्परम् ॥ २५॥"
  },
  {
    "text": "स्फुरदोष्ठौ वेपमानौ लोहिताक्षौ बभूवतुः ।\nप्रादुर्बभूव सहसा तयोर्विवदमानयोः ॥ २६॥"
  },
  {
    "text": "मध्ये लिङ्गं सुधाश्वेतं विपुलं दीर्घमद्भुतम् ।\nआकाशे तरसा तत्र वागुवाचाशरीरिणी ॥ २७॥"
  },
  {
    "text": "तौ सम्बोध्य महाभागौ विवदन्तौ परस्परम् ।\nब्रह्मन् विष्णो विवादं मा कुरुतां वां परस्परम् ॥ २८॥"
  },
  {
    "text": "लिङ्गस्यास्य परं पारमधस्तादुपरि धुवम् ।\nयो याति युवयोर्मध्ये स श्रेष्ठो वां सदैव हि ॥ २९॥"
  },
  {
    "text": "एकः प्रयातु पातालमाकाशमपरोऽधुना ।\nप्रमाणं मे वचः कार्यं त्यक्त्वा वादं निरर्थकम् ॥ ३०॥"
  },
  {
    "text": "मध्यस्थः सर्वदा कार्यो विवादेऽस्मिन्द्वयोरिह ।\nऋषिरुवाच ।\nतच्छ्रुत्वा वचनं दिव्यं सज्जीभूतौ कृतोद्यमौ ॥ ३१॥"
  },
  {
    "text": "जग्मतुर्मातुमग्रस्थं लिङ्गमद्भुतदर्शनम् ।\nपातालमगमद्विष्णुर्ब्रह्माप्याकाशमेव च ॥ ३२॥"
  },
  {
    "text": "परिमातुं महालिङ्गं स्वमहत्त्वविवृद्धये ।\nविष्णुर्गत्वा कियद्देशं श्रान्तः सर्वात्मना यतः ॥ ३३॥"
  },
  {
    "text": "न प्रापान्तं स लिङ्गस्य परिवृत्य ययौ स्थलम् ।\nब्रह्मागच्छत्ततश्चोर्ध्वं पतितं केतकीदलम् ॥ ३४॥"
  },
  {
    "text": "शिवस्य मस्तकात्प्राप्य परावृत्तो मुदावृतः ।\nआगत्य तरसा ब्रह्मा विष्णवे केतकीदलम् ॥ ३५॥"
  },
  {
    "text": "दर्शयित्वा च वितथमुवाच मदमोहितः ।\nलिङ्गस्य मस्तकादेतद् गृहीतं केतकीदलम् ॥ ३६॥"
  },
  {
    "text": "अभिज्ञानाय चानीतं तव चित्तप्रशान्तये ।\nश्रुत्वा तद्ब्रह्मणोवाक्यं दृष्ट्वा च केतकीदलम् ॥ ३७॥"
  },
  {
    "text": "हरिस्तं प्रत्युवाचेदं साक्षी कः कथयाधुना ।\nयथार्थवादी मेधावी सदाचारः शुचि समः ॥ ३८॥"
  },
  {
    "text": "साक्षी भवति सर्वत्र विवादे समुपस्थिते ।\nब्रह्मोवाच ।\nदूरदेशात्समायाति साक्षी कः समयेऽधुना ॥ ३९॥"
  },
  {
    "text": "यत्सत्यं तद्वचः सेयं केतकी कथयिष्यति ।\nइत्युक्त्वा प्रेरिता तत्र ब्रह्मणा केतकी स्फुटम् ॥ ४०॥"
  },
  {
    "text": "वचनं प्राह तरसा शार्ङ्गिणं प्रत्यबोधयत् ।\nशिवमूर्ध्नि स्थितां ब्रह्मा गहीत्वा मां समागतः ॥ ४१॥"
  },
  {
    "text": "सन्देहोऽत्र न कर्तव्यस्त्वया विष्णो कदाचन ।\nमम वाक्यं प्रमाणं हि ब्रह्मा पारङ्गतोऽस्य ह ॥ ४२॥"
  },
  {
    "text": "गृहीत्वा मां समायातः शिवभक्तैः समर्पिताम् ।\nकेतक्या वचनं श्रुत्वा हरिराह स्मयन्निव ॥ ४३॥"
  },
  {
    "text": "महादेवः प्रमाणं मे यद्यसौ वचनं वदेत् ।\nऋषिरुवाच ।\nतदाकर्ण्य हरेर्वाक्यं महादेवः सनातनः ॥ ४४॥"
  },
  {
    "text": "कुपितः केतकीं प्राह मिथ्यावादिनि मा वद ।\nगच्छतो मध्यतः प्राप्ता पतिता मस्तकान्मम ॥ ४५॥"
  },
  {
    "text": "मिथ्याभिभाषिणी त्यक्ता मया त्वं सर्वदैव हि ।\nब्रह्मा लज्जापरो भूत्वा ननाम मधुसूदनम् ॥ ४६॥"
  },
  {
    "text": "शिवेन केतकी त्यक्ता तद्दिनात्कुसुमेषु वै ।\nएवं मायाबलं विद्धि ज्ञानिनामपि मोहदम् ॥ ४७॥"
  },
  {
    "text": "अन्येषां प्राणिनां राजन् का वार्ता विभ्रमं प्रति ।\nदेवानां कार्यसिद्ध्यर्थं सर्वदैव रमापतिः ॥ ४८॥"
  },
  {
    "text": "दैत्यान्वञ्चयते चाशु त्यक्त्वा पापभयं हरिः ।\nअवतारकरो देवो नानायोनिषु माधवः ॥ ४९॥"
  },
  {
    "text": "त्यक्त्वानन्दसुखं दैत्यैर्युद्धं चैवाकरोद्विभुः ।\nनूनं मायाबलं चैतन्माधवेऽपि जगद्गुरौ ॥ ५०॥"
  },
  {
    "text": "सर्वज्ञे देवकार्यांशे का वार्तान्यस्य भूपते ।\nज्ञानिनामपि चेतांसि परमा प्रकृतिः किल ॥ ५१॥"
  },
  {
    "text": "बलादाकृष्य मोहाय प्रयच्छति महीपते ।\nयया व्याप्तमिदं सर्वं भगवत्या चराचरम् ॥ ५२॥"
  },
  {
    "text": "मोहदा ज्ञानदा सैव बन्धमोक्षप्रदा सदा ।\nराजोवाच ।\nभगवन्ब्रूहि मे तस्याः स्वरूपं बलमुत्तमम् ॥ ५३॥"
  },
  {
    "text": "उत्पत्तिकारणं वापि स्थानं परमकं च यत् ।\nऋषिरुवाच ।\nन चोत्पत्तिरनादित्वान्नृप तस्याः कदाचन ॥ ५४॥"
  },
  {
    "text": "नित्यैव सा परा देवी कारणानां च कारणम् ।\nवर्तते सर्वभूतेषु शक्तिः सर्वात्मना नृप ॥ ५५॥"
  },
  {
    "text": "शववच्छक्तिहीनस्तु प्राणी भवति सर्वथा ।\nचिच्छक्तिः सर्वभूतेषु रूपं तस्यास्तदेव हि ॥ ५६॥"
  },
  {
    "text": "आविर्भावतिरोभावौ देवानां कार्यसिद्धये ।\nयदा स्तुवन्ति तां देवा मनुजाश्च विशाम्पते ॥ ५७॥"
  },
  {
    "text": "प्रादुर्भवति भूतानां दुःखनाशाय चाम्बिका ।\nनानारूपधरा देवी नानाशक्तिसमन्विता ॥ ५८॥"
  },
  {
    "text": "आविर्भवति कार्यार्थं स्वेच्छया परमेश्वरी ।\nदैवाधीना न सा देवी यथा सर्वे सुरा नृप ॥ ५९॥"
  },
  {
    "text": "न कालवशगा नित्यं पुरुषार्थप्रवर्तिनी ।\nअकर्ता पुरुषो द्रष्टा दृश्यं सर्वमिदं जगत् ॥ ६०॥"
  },
  {
    "text": "दृश्यस्य जननी सैव देवी सदसदात्मिका ।\nपुरुषं रञ्जयत्येका कृत्वा ब्रह्माण्डनाटकम् ॥ ६१॥"
  },
  {
    "text": "रञ्जिते पुरुषे सर्वं संहरत्यतिरंहसा ।\nतया निमित्तभूतास्ते ब्रह्मविष्णुमहेश्वराः ॥ ६२॥"
  },
  {
    "text": "कल्पिताः स्वस्वकार्येषु प्रेरिता लीलया त्वमी ।\nस्वांशं तेषु समारोप्य कृतास्ते बलवत्तराः ॥ ६३॥"
  },
  {
    "text": "दत्ताश्च शक्तयस्तेभ्यो गीर्लक्ष्मीर्गिरिजा तथा ।\nते तां ध्यायन्ति देवेशा पूजयन्ति परां मुदा ॥ ६४॥"
  },
  {
    "text": "ज्ञात्वा सर्वेश्वरीं शक्तिं सृष्टिस्थितिविनाशिनीम् ।\nएतत्ते सर्वमाख्यातं देवीमाहात्म्यमुत्तमम् ।\nमम बुद्ध्यनुसारेण नान्तं जानामि भूपते ॥ ६५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां पञ्चमस्कन्धे\nदेवीमाहात्म्यवर्णनं नाम त्रयस्त्रिंशोऽध्यायः ॥ ५.३३॥"
  },
  {
    "text": "५.३४ चतुस्त्रिंशोऽध्यायः । भगवत्याः पूजाराधनविधिवर्णनम् ।"
  },
  {
    "text": "राजोवाच ।\nभगवन्ब्रूहि मे सम्यक्तस्या आराधने विधिम् ।\nपूजाविधिञ्च मन्त्रांश्च तथा होमविधिं वद ॥ १॥"
  },
  {
    "text": "ऋषिरुवाच ।\nश‍ृणु राजन्प्रवक्ष्यामि तस्याः पूजाविधिं शुभम् ।\nकामदं मोक्षदं नॄणां ज्ञानदं दुःखनाशनम् ॥ २॥"
  },
  {
    "text": "आदौ स्नानविधिं कृत्वा शुचिः शुक्लाम्बरो नरः ।\nआचम्य प्रयतः कृत्वा शुभमायतनं निजम् ॥ ३॥"
  },
  {
    "text": "ततोऽवलिप्तभूम्यां तु संस्थाप्यासनमुत्तमम् ।\nतत्रोपविश्य विधिवत् त्रिराचम्य मुदान्वितः ॥ ४॥"
  },
  {
    "text": "पूजाद्रव्यं सुसंस्थाप्य यथाशक्त्यनुसारतः ।\nप्राणायामं ततः कृत्वा भूतशुद्धिं विधाय च ॥ ५॥"
  },
  {
    "text": "कुर्यात्प्राणप्रतिष्ठां तु सम्भारं प्रोक्ष्य मन्त्रतः ।\nकालज्ञानं ततः कृत्वा न्यासं कुर्याद्यथाविधि ॥ ६॥"
  },
  {
    "text": "शुभे ताम्रमये पात्रे चन्दनेन सितेन च ।\nषट्कोणं विलिखेद्यन्त्रं चाष्टकोणं ततो बहिः ॥ ७॥"
  },
  {
    "text": "नवाक्षरस्य मन्त्रस्य बीजानि विलिखेत्ततः ।\nकृत्वा यन्त्रप्रतिष्ठाञ्च वेदोक्ता संविधाय च ॥ ८॥"
  },
  {
    "text": "अर्चां वा धातवीं कुर्यात्पूजामन्त्रैः शिवोदितैः ।\nपूजनं पृथिवीपाल भगवत्याः प्रयत्नतः ॥ ९॥"
  },
  {
    "text": "कृत्वा वा विधिवत्पूजामागमोक्तां समाहितः ।\nजपेन्नवाक्षरं मन्त्रं सततं ध्यानपूर्वकम् ॥ १०॥"
  },
  {
    "text": "होमं दशांशतः कुर्याद्दशांशेन च तर्पणम् ।\nभोजनं ब्राह्मणानाञ्च तद्दशांशेन कारयेत् ॥ ११॥"
  },
  {
    "text": "चरित्रत्रयपाठञ्च नित्यं कुर्याद्विसर्जयेत् ।\nनवरात्रव्रतं चैव विधेयं विधिपूर्वकम् ॥ १२॥"
  },
  {
    "text": "आश्विने च तथा चैत्रे शुक्ले पक्षे नराधिप ।\nनवरात्रोपवासो वै कर्तव्यः शुभमिच्छता ॥ १३॥"
  },
  {
    "text": "होमः सुविपुलः कार्यो जप्यमन्त्रैः सुपायसैः ।\nशर्कराघृतमिश्रैश्च मधुयुक्तैः सुसंस्कृतैः ॥ १४॥"
  },
  {
    "text": "छागमांसेन वा कार्यो बिल्वपत्रैस्तथा शुभैः ।\nहयारिकुसुमै रक्तैस्तिलैर्वा शर्करायुतैः ॥ १५॥"
  },
  {
    "text": "अष्टम्याञ्च चतुर्दश्यां नवम्याञ्च विशेषतः ।\nकर्तव्यं पूजनं देव्या ब्राह्मणानाञ्च भोजनम् ॥ १६॥"
  },
  {
    "text": "निर्धनो धनमाप्नोति रोगी रोगात्प्रमुच्यते ।\nअपुत्रो लभते पुत्राञ्छुभांश्च वशवर्तिनः ॥ १७॥"
  },
  {
    "text": "राज्यभ्रष्टो नृपो राज्यं प्राप्नोति सार्वभौमिकम् ।\nशत्रुभिः पीडितो हन्ति रिपुं मायाप्रसादतः ॥ १८॥"
  },
  {
    "text": "विद्यार्थी पूजनं यस्तु करोति नियतेन्द्रियः ।\nअनवद्यां शुभा विद्यां विन्दते नात्र संशयः ॥ १९॥"
  },
  {
    "text": "ब्राह्मणः क्षत्रियो वैश्यः शूद्रो वा भक्तिसंयुतः ।\nपूजयेज्जगतां धात्रीं स सर्वसुखभाग्भवेत् ॥ २०॥"
  },
  {
    "text": "नवरात्रव्रतं कुर्यान्नरनारीगणश्च यः ।\nवाञ्छितं फलमाप्नोति सर्वदा भक्तितत्परः ॥ २१॥"
  },
  {
    "text": "आश्विने शुक्लपक्षे तु नवरात्रव्रतं शुभम् ।\nकरोति भावसंयुक्तः सर्वान्कामानवाप्नुयात् ॥ २२॥"
  },
  {
    "text": "विधिवन्मण्डलं कृत्वा पूजास्थानं प्रकल्पयेत् ।\nकलशं स्थापयेत्तत्र वेदमन्त्रविधानतः ॥ २३॥"
  },
  {
    "text": "यन्त्रं सुरुचिरं कृत्वा स्थापयेत्कलशोपरि ।\nवापयित्वा यवांश्चारून्पार्श्वतः परिवर्तितान् ॥ २४॥"
  },
  {
    "text": "कृत्वोपरि वितानञ्च पुष्पमालासमावृतम् ।\nधूपदीपसुसंयुक्तं कर्तव्यं चण्डिकागृहम् ॥ २५॥"
  },
  {
    "text": "त्रिकालं तत्र कर्तव्या पूजा शक्त्यनुसारतः ।\nवित्तशाठ्यं न कर्तव्यं चण्डिकायाश्च पूजने ॥ २६॥"
  },
  {
    "text": "धूपैर्दीपैः सुनैवेद्यैः फलपुष्पैरनेकशः ।\nगीतवाद्यैः स्तोत्रपाठैर्वेदपारायणैस्तथा ॥ २७॥"
  },
  {
    "text": "उत्सवस्तत्र कर्तव्यो नानावादित्रसंयुतैः ।\nकन्यकानां पूजनञ्च विधेयं विधिपूर्वकम् ॥ २८॥"
  },
  {
    "text": "चन्दनैर्भूषणैर्वस्त्रैर्भक्ष्यैश्च विविधैस्तथा ।\nसुगन्धतैलमाल्यैश्च मनसो रुचिकारकैः ॥ २९॥"
  },
  {
    "text": "एवं सम्पूजनं कृत्वा होमं मन्त्रविधानतः ।\nअष्टम्यां वा नवम्यां वा कारयेद्विधिपूर्वकम् ॥ ३०॥"
  },
  {
    "text": "ब्राह्मणान्भोजयेत्पश्चात्पारणं दशमीदिने ।\nकर्तव्यं शक्तितो दानं देयं भक्तिपरैर्नृपैः ॥ ३१॥"
  },
  {
    "text": "एवं यः कुरुते भक्त्या नवरात्रव्रतं नरः ।\nनारी वा सधवा भक्त्या विधवा वा पतिव्रता ॥ ३२॥"
  },
  {
    "text": "इह लोके सुखं भोगान्प्राप्नोति मनसेप्सितान् ।\nदेहान्ते परमं स्थानं प्राप्नोति व्रततत्परः ॥ ३३॥"
  },
  {
    "text": "जन्मान्तरेऽम्बिकाभक्तिर्भवत्यव्यभिचारिणी ।\nजन्मोत्तमकुले प्राप्य सदाचारो भवेद्धि सः ॥ ३४॥"
  },
  {
    "text": "नवरात्रव्रतं प्रोक्तं व्रतानामुत्तमं व्रतम् ।\nआराधनं शिवायास्तु सर्वसौख्यकरं परम् ॥ ३५॥"
  },
  {
    "text": "अनेन विधिना राजन् समाराधय चण्डिकाम् ।\nजित्वा रिपूनस्खलितं राज्यं प्राप्स्यस्यनुत्तमम् ॥ ३६॥"
  },
  {
    "text": "सुखञ्च परमं भूप देहेऽस्मिन्स्वगृहे पुनः ।\nपुत्रदारान्समासाद्य लप्स्यसे नात्र संशयः ॥ ३७॥"
  },
  {
    "text": "वैश्योत्तम त्वमेवाद्य समाराधय कामदाम् ।\nदेवीं विश्वेश्वरीं मायां सृष्टिसंहारकारिणीम् ॥ ३८॥"
  },
  {
    "text": "स्वजनानां च मान्यस्त्वं भविष्यसि गृहे गतः ।\nसुखं सांसारिकं प्राप्य यथाभिलषितं पुनः ॥ ३९॥"
  },
  {
    "text": "देवीलोके शुभे वासो भविता ते न संशयः ।\nनाराधिता भगवती यैस्ते नरकभागिनः ॥ ४०॥"
  },
  {
    "text": "इह लोकेऽतिदुःखार्ता नानारोगैः प्रपीडिताः ।\nभवन्ति मानवा राजञ्छत्रुभिश्च पराजिताः ॥ ४१॥"
  },
  {
    "text": "निष्कलत्रा ह्यपुत्राश्च तृष्णार्ताः स्तब्धबुद्धयः ।\nबिल्वीदलैः करवीरैः शतपत्रैश्च चम्पकैः ॥ ४२॥"
  },
  {
    "text": "अर्चिता जगतां धात्री यैस्तेऽतीव विलासिनः ।\nभवन्ति कृतपुण्यास्ते शक्तिभक्तिपरायणाः ॥ ४३॥"
  },
  {
    "text": "धनविभवसुखाढ्या मानवा मानवन्तः\nसकलगुणगणानां भाजनं भारतीशाः ।\nनिगमपठितमन्त्रैः पूजिता यैर्भवानी\nनृपतितिलकमुख्यास्ते भवन्तीह लोके ॥ ४४॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां पञ्चमस्कन्धे भगवत्याः\nपूजाराधनविधिवर्णनं नाम चतुस्त्रिंशोऽध्यायः ॥ ५.३४॥"
  },
  {
    "text": "५.३५ पञ्चत्रिंशोऽध्यायः । सुरथराजसमाधिवैश्ययोर्देवीभक्त्येष्टप्राप्तिवर्णनम् ।"
  },
  {
    "text": "व्यास उवाच ।\nइति तस्य वचः श्रुत्वा दुःखितौ वैश्यपार्थिवौ ।\nप्रणिपत्य मुनिं प्रीत्या प्रश्रयावनतौ भृशम् ॥ १॥"
  },
  {
    "text": "हर्षेणोत्फुल्लनयनावूचतुर्वाक्यकोविदौ ।\nकृताञ्जलिपुटौ शान्तौ भक्तिप्रवणचेतसौ ॥ २॥"
  },
  {
    "text": "भगवन्पावितावद्य शान्तौ दीनौ शुचान्वितौ ।\nतव सूक्तसरस्वत्या गङ्गयेव भगीरथः ॥ ३॥"
  },
  {
    "text": "साधवः सम्भवन्तीह परोपकृतितत्पराः ।\nअकृत्रिमगुणारामाः सुखदाः सर्वदेहिनाम् ॥ ४॥"
  },
  {
    "text": "पूर्वपुण्यप्रसङ्गेन प्राप्तोऽयमाश्रमः शुभः ।\nतवावाभ्यां महाभाग महादुःखविनाशकः ॥ ५॥"
  },
  {
    "text": "भवन्ति मानवा भूमौ बहवः स्वार्थतत्पराः ।\nपरार्थसाधने दक्षाः केचित्क्वापि भवादृशाः ॥ ६॥"
  },
  {
    "text": "दुःखितोऽहं मुनिश्रेष्ठ वैश्योऽयं चातिदुःखितः ।\nउभौ संसारसन्तप्तौ तवाश्रमपदे मुदा ॥ ७॥"
  },
  {
    "text": "दर्शनादेव हे विद्वन् गतं दुःखमिहावयोः ।\nदेहजं मानसं वाक्यश्रवणादेव साम्प्रतम् ॥ ८॥"
  },
  {
    "text": "धन्यावावां कृतकृत्यौ जातौ सूक्तिसुधारसात् ।\nपावितौ भवता ब्रह्मन् कृपया करुणार्णव ॥ ९॥"
  },
  {
    "text": "गृहाणास्मत्करौ साधो नय पारं भवार्णवे ।\nमग्नौ श्रान्ताविति ज्ञात्वा मन्त्रदानेन साम्प्रतम् ॥ १०॥"
  },
  {
    "text": "तपः कृत्वातिविपुलं समाराध्य सुखप्रदाम् ।\nसम्प्राप्य दर्शनं भूयो यास्यावो निजमन्दिरम् ॥ ११॥"
  },
  {
    "text": "वदनात्तव सम्प्राप्य देवीमन्त्रं नवाक्षरम् ।\nस्मरणञ्ज करिष्यावो निराहारौ धृतव्रतौ ॥ १२॥"
  },
  {
    "text": "व्यास उवाच ।\nइति सञ्चोदितस्ताभ्यां सुमेधा मुनिसत्तमः ।\nददौ मन्त्रं शुभं ताभ्यां ध्यानबीजपुरःसरम् ॥ १३॥"
  },
  {
    "text": "तौ च प्राप्य मुनेर्मन्त्रं सम्मन्त्र्य गुरुदैवतौ ।\nजग्मतुर्वैश्यराजानौ नदीतीरमनुत्तमम् ॥ १४॥"
  },
  {
    "text": "एकान्ते विजने स्थाने कृत्वाऽऽसनपरिग्रहम् ।\nउपविष्टौ स्थिरप्रज्ञौ तावतीव कृशोदरौ ॥ १५॥"
  },
  {
    "text": "मन्त्रजाप्यरतौ शान्तौ चरित्रत्रयपाठकौ ।\nनिन्यतुर्मासमेकं तु तत्र ध्यानपरायणौ ॥ १६॥"
  },
  {
    "text": "तयोर्मासव्रतेनैव जाता प्रीतिरनुत्तमा ।\nपादाम्बुजे भवान्यास्तु स्थिरा बुद्धिस्तथाप्यलम् ॥ १७॥"
  },
  {
    "text": "कदाचित्पादयोर्गत्वा मुनेस्तस्य महात्मनः ।\nकृतप्रणामावागत्य तस्थतुश्च कुशासने ॥ १८॥"
  },
  {
    "text": "नान्यकार्यपरौ क्वापि बभूवतुः कदाचन ।\nदेवीध्यानपरौ नित्यं जपमन्त्ररतौ सदा ॥ १९॥"
  },
  {
    "text": "एवं जाते तदा पूर्णे तत्र संवत्सरे नृप ।\nबभूवतुः फलाहारं त्यक्त्वा पर्णाशनौ नृप ॥ २०॥"
  },
  {
    "text": "वर्षमेकं तपस्तत्र चक्रतुर्वैश्यपार्थिवौ ।\nशुष्कपर्णाशनौ दान्तौ जपध्यानपरायणौ ॥ २१॥"
  },
  {
    "text": "पूर्णे वर्षद्वये जाते कदाचिद्दर्शनञ्च तौ ।\nप्रापतुः स्वप्नमध्ये तु भगवत्या मनोहरम् ॥ २२॥"
  },
  {
    "text": "रक्ताम्बरधरां देवीं चारुभूषणभूषिताम् ।\nकदाचिनॄपतिः स्वप्नेऽप्यपश्यज्जगदम्बिकाम् ॥ २३॥"
  },
  {
    "text": "वीक्ष्य स्वप्ने च तौ देवीं प्रीतियुक्तौ बभूवतुः ।\nजलाहारैस्तृतीये तु स्थितौ संवत्सरे तु तौ ॥ २४॥"
  },
  {
    "text": "एवं वर्षत्रयं कृत्वा ततस्तौ वैश्यपार्थिवौ ।\nचक्रतुस्तौ तदा चिन्तां चित्ते दर्शनलालसौ ॥ २५॥"
  },
  {
    "text": "प्रत्यक्षं दर्शनं देव्या न प्राप्तं शान्तिदं नृणाम् ।\nदेहत्यागं करिष्यावो दुःखितौ भृशमातुरौ ॥ २६॥"
  },
  {
    "text": "इति सञ्चिन्त्य मनसा राजा कुण्डं चकार ह ।\nत्रिकोणं सुस्थिरं सौम्यं हस्तमात्रप्रमाणतः ॥ २७॥"
  },
  {
    "text": "संस्थाप्य पावकं राजा तथा वैश्योऽतिभक्तिमान् ।\nजुहावासौ निजं मांसं छित्त्वा छित्त्वा पुनः पुनः ॥ २८॥"
  },
  {
    "text": "तथा वैश्योऽपि दीप्तेऽग्नौ स्वमांसं प्राक्षिपत्तदा ।\nरुधिरेण बलिं चास्यै ददतुस्तौ कृतोद्यमौ ॥ २९॥"
  },
  {
    "text": "तदा भगवती दत्त्वा प्रत्यक्षं दर्शनं तयोः ।\nप्राह प्रीतिभरोद्भ्रान्तौ दृष्ट्वा तौ दुःखितौ भृशम् ॥ ३०॥"
  },
  {
    "text": "देव्युवाच ।\nवरं वरय भो राजन् यत्ते मनसि वाञ्छितम् ।\nतुष्टाहं तपसा तेऽद्य भक्तोऽसि त्वं मतो मम ॥ ३१॥"
  },
  {
    "text": "वैश्यं प्राह तदा देवी प्रसन्नाहं महामते ।\nकिं तेऽभीष्टं ददाम्यद्य प्रार्थयाशु मनोगतम् ॥ ३२॥"
  },
  {
    "text": "व्यास उवाच ।\nतच्छ्रुत्वा वचनं राजा तामुवाच मुदान्वितः ।\nदेहि मेऽद्य निजं राज्यं हतशत्रुबलं बलात् ॥ ३३॥"
  },
  {
    "text": "तमुवाच तदा देवी गच्छ राजन् निजं गृहम् ।\nशत्रवः क्षीणसत्त्वास्ते गमिष्यन्ति पराजिताः ॥ ३४॥"
  },
  {
    "text": "मन्त्रिणस्ते समागम्य ते पतिष्यन्ति पादयोः ।\nकुरु राज्यं महाभाग नगरे स्वं यथासुखम् ॥ ३५॥"
  },
  {
    "text": "कृत्वा राज्यं सुविपुलं वर्षाणामयुतं नृप ।\nदेहान्ते जन्म सम्प्राप्य सूर्याच्च भविता मनुः ॥ ३६॥"
  },
  {
    "text": "व्यास उवाच ।\nवैश्यस्तामप्युवाचेदं कृताञ्जलिपुटः शुचिः ।\nन मे गृहेण कार्यं वै न पुत्रेण धनेन वा ॥ ३७॥"
  },
  {
    "text": "सर्वं बन्धकरं मातः स्वप्नवन्नश्वरं स्फुटम् ।\nज्ञानं मे देहि विशदं मोक्षदं बन्धनाशनम् ॥ ३८॥"
  },
  {
    "text": "असारेऽस्मिंश्च संसारे मूढा मज्जन्ति पामराः ।\nपण्डिताः सन्तरन्तीह तस्मान्नेच्छन्ति संसृतिम् ॥ ३९॥"
  },
  {
    "text": "व्यास उवाच ।\nतदाकर्ण्य महामाया वैश्यं प्राह पुरःस्थितम् ।\nवैश्यवर्य तव ज्ञानं भविष्यति न संशयः ॥ ४०॥"
  },
  {
    "text": "इति दत्त्वा वरं ताभ्यां तत्रैवान्तरधीयत ।\nअदर्शनं गतायां तु राजा तं मुनिसत्तमम् ॥ ४१॥"
  },
  {
    "text": "प्रणम्य हयमारुह्य गमनाय मनो दधे ।\nतदैव तस्य सचिवास्तत्रागत्य नृपं प्रजाः ॥ ४२॥"
  },
  {
    "text": "प्रणेमुर्विनयोपेतास्तमूचुः प्राञ्जलिस्थिताः ।\nराजंस्ते शत्रवः सर्वे पापाच्च निहता रणे ॥ ४३॥"
  },
  {
    "text": "राज्यं निष्कण्टकं भूप कुरुष्व पुरमास्थितः ।\nतच्छ्रुत्वा वचनं राजा नत्वा तं मुनिसत्तमम् ॥ ४४॥"
  },
  {
    "text": "आपूच्छ्य निर्ययौ तत्र मन्त्रिभिः परिवारितः ।\nसम्प्राप्य च निजं राज्यं दारान्स्वजनबान्धवान् ॥ ४५॥"
  },
  {
    "text": "बुभुजे पृथिवीं सर्वां ततः सागरमेखलाम् ।\nवैश्योऽपि ज्ञानमासाद्य मुक्तसङ्गः समन्ततः ॥ ४६॥"
  },
  {
    "text": "कालातिवाहनं तत्र मुक्तबन्धश्चकार ह ।\nतीर्थेषु विचरन्गायन्भगवत्या गुणानथ ॥ ४७॥"
  },
  {
    "text": "एतत्ते कथितं देव्याश्चरितं परमाद्भुतम् ।\nआराधनफलप्राप्तिर्यथावद्भूपवैश्ययोः ॥ ४८॥"
  },
  {
    "text": "दैत्यानां हननं प्रोक्तं प्रादुर्भावस्तथा शुभः ।\nएवम्प्रभावा सा देवी भक्तानामभयप्रदा ॥ ४९॥"
  },
  {
    "text": "यः श‍ृणोति नरो नित्यमेतदाख्यानमुत्तमम् ।\nसम्प्राप्नोति नरः सत्यं संसारसुखमद्भुतम् ॥ ५०॥"
  },
  {
    "text": "ज्ञानदं मोक्षदं चैव कीर्तिदं सुखदं तथा ।\nपावनं श्रवणान्नूनमेतदाख्यानमद्भुतम् ॥ ५१॥"
  },
  {
    "text": "अखिलार्थप्रदं न्नॄणां सर्वधर्मसमावृतम् ।\nधर्मार्थकाममोक्षाणां कारणं परमं मतम् ॥ ५२॥"
  },
  {
    "text": "सूत उवाच ।\nजनमेजयेन राज्ञासौ पृष्टः सत्यवतीसुतः ।\nउवाच संहितां दिव्यां व्यासः सर्वार्थतत्त्ववित् ॥ ५३॥"
  },
  {
    "text": "चरितं चण्डिकायास्तु शुम्भदैत्यवधाश्रितम् ।\nकथयामास भगवान्कृष्णः कारुणिको मुनिः ।\nइति वः कथितः सारः पुराणानां मुनीश्वराः ॥ ५४॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायां पञ्चमस्कन्धे सुरथराजसमाधिवैश्ययोर्देवी-\nभक्त्येष्टप्राप्तिवर्णनं नाम पञ्चत्रिंशोऽध्यायः ॥ ५.३५॥"
  },
  {
    "text": "॥ इति श्रीमद्देवीभागवते महापुराणे पञ्चमस्कन्धः समाप्तः ॥"
  }
]
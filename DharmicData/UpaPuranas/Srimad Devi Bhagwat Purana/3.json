[
  {
    "text": "३.१ प्रथमोऽध्यायः । भुवनेश्वरीवर्णनम् ।"
  },
  {
    "text": "जनमेजय उवाच -\nभगवन् भवता प्रोक्तं यज्ञमम्बाभिधं महत् ।\nसा का कथं समुत्पन्ना कुत्र कस्माच्च किङ्गुणा ॥ १॥"
  },
  {
    "text": "कीदृशश्च मखस्तस्याः स्वरूपं कीदृशं तथा ।\nविधानं विधिवद्ब्रूहि सर्वज्ञोऽसि दयानिधे ॥ २॥"
  },
  {
    "text": "ब्रह्माण्डस्य तथोत्पत्तिं वद विस्तरतस्तथा ।\nयथोक्तं यादृशं ब्रह्मन्नखिलं वेत्सि भूसुर ॥ ३॥"
  },
  {
    "text": "ब्रह्मा विष्णुश्च रुद्रश्च त्रयो देवा मया श्रुताः ।\nसृष्टिपालनसंहारकारकाः सगुणास्त्वमी ॥ ४॥"
  },
  {
    "text": "स्वतन्त्रास्ते महात्मानः पाराशर्य वदस्व मे ।\nआहोस्वित्परतन्त्रास्ते श्रोतुमिच्छामि साम्प्रतम् ॥ ५॥"
  },
  {
    "text": "मृत्युधर्माश्च ते नो वा सच्चिदानन्दरूपिणः ।\nअधिभूतादिभिर्युक्ता न वा दुःखैस्त्रिधात्मकैः ॥ ६॥"
  },
  {
    "text": "कालस्य वशगा नो वा ते सुरेन्द्रा महाबलाः ।\nकथं ते वै समुत्पन्ना कस्मादिति च संशयः ॥ ७॥"
  },
  {
    "text": "हर्षशोकयुतास्ते वै निद्रालस्यसमन्विताः ।\nसप्तधातुमयास्तेषां देहाः किं वान्यथा मुने ॥ ८॥"
  },
  {
    "text": "कैर्द्रव्यैर्निर्मितास्ते वै कैर्गुणैरिन्द्रियैस्तथा ।\nभोगश्च कीदृशस्तेषां प्रमाणमायुषस्तथा ॥ ९॥"
  },
  {
    "text": "निवासस्थानमप्येषां विभूतिं च वदस्व मे ।\nश्रोतुमिच्छाम्यहं ब्रह्मन् विस्तरेण कथामिमाम् ॥ १०॥"
  },
  {
    "text": "व्यास उवाच -\nदुर्गमः प्रश्नभारोऽयं कृतो राजंस्त्वयाऽधुना ।\nब्रह्मादीनां समुत्पत्तिः कस्मादिति महामते ॥ ११॥"
  },
  {
    "text": "एतदेव मया पूर्वं पृष्टोऽसौ नारदो मुनिः ।\nविस्मितः प्रत्युवाचेदमुत्थितः श‍ृणु भूपते ॥ १२॥"
  },
  {
    "text": "कस्मिंश्च समये चाहं गङ्गातीरे स्थितं मुनिम् ।\nअपश्यं नारदं शान्तं सर्वज्ञं वेदवित्तमम् ॥ १३॥"
  },
  {
    "text": "दृष्ट्वाहं मुदितो भूत्वा पादयोरपतं मुनेः ।\nतेजाज्ञप्तः समीपेऽस्य संविष्टश्च वरासने ॥ १४॥"
  },
  {
    "text": "श्रुत्वा कुशलवार्तां वै तमपृच्छं विधेः सुतम् ।\nनिर्विष्टं जाह्नवीतीरे निर्जने सूक्ष्मवालुके ॥ १५॥"
  },
  {
    "text": "मुनेऽतिविततस्यास्य ब्रह्माण्डस्य महामते ।\nकः कर्ता परमः प्रोक्तस्तन्मे ब्रूहि विधानतः ॥ १६॥"
  },
  {
    "text": "कस्मादेतत्समुत्पन्नं ब्रह्माण्डं मुनिसत्तम ।\nअनित्यं वा तथा नित्यं तदाचक्ष्व द्विजोत्तम ॥ १७॥"
  },
  {
    "text": "एककर्तृकमेतद्वा बहुकर्तृकमन्यथा ।\nअकर्तृकं न कार्यं स्याद्विरोधोऽयं विभाति मे ॥ १८॥"
  },
  {
    "text": "इति सन्देहसन्दोहे मग्नं मां तारयाधुना ।\nविकल्पकोटीः कृर्वाणं संसारेऽस्मिन् प्रविस्तरे ॥ १९॥"
  },
  {
    "text": "ब्रुवन्ति शङ्करं केचिन्मत्वा कारणकारणम् ।\nसदाशिवं महादेवं प्रलयोत्पत्तिवर्जितम् ॥ २०॥"
  },
  {
    "text": "आत्मारामं सुरेशं च त्रिगुणं निर्मलं हरम् ।\nसंसारतारकं नित्यं सृष्टिस्थित्यन्तकारणम् ॥ २१॥"
  },
  {
    "text": "अन्ये विष्णुं स्तुवन्त्येनं सर्वेषां प्रभुमीश्वरम् ।\nपरमात्मानमव्यक्तं सर्वशक्तिसमन्वितम् ॥ २२॥"
  },
  {
    "text": "भुक्तिदं मुक्तिदं शान्तं सर्वादिं सर्वतोमुखम् ।\nव्यापकं विश्वशरणमनादिनिधनं हरिम् ॥ २३॥"
  },
  {
    "text": "धातारं च तथा चान्ये ब्रुवन्ति सृष्टिकारणम् ।\nतमेव सर्ववेत्तारं सर्वभूतप्रवर्तकम् ॥ २४॥"
  },
  {
    "text": "चतुर्मुखं सुरेशानं नाभिपद्मभवं विभुम् ।\nस्रष्टारं सर्वलोकानां सत्यलोकनिवासिनम् ॥ २५॥"
  },
  {
    "text": "दिनेशं प्रवदन्त्यन्ये सर्वेशं वेदवादिनः ।\nस्तुवन्ति चैव गायन्ति सायं प्रातरतन्द्रिताः ॥ २६॥"
  },
  {
    "text": "यजन्ति च तथा यज्ञे वासवं च शतक्रतुम् ।\nसहस्राक्षं देवदेवं सर्वेषां प्रभुमुल्बणम् ॥ २७॥"
  },
  {
    "text": "यज्ञाधीशं सुराधीशं त्रिलोकेशं शचीपतिम् ।\nयज्ञानां चैव भोक्तारं सोमपं सोमपप्रियम् ॥ २८॥"
  },
  {
    "text": "वरुणं च तथा सोमं पावकं पवनं तथा ।\nयमं कुबेरं धनदं गणाधीशं तथापरे ॥ २९॥"
  },
  {
    "text": "हेरम्बं गजवक्त्रं च सर्वकार्यप्रसाधकम् ।\nस्मरणात्सिद्धिदं कामं कामदं कामगं परम् ॥ ३०॥"
  },
  {
    "text": "भवानीं केचनाचार्याः प्रवदन्त्यखिलार्थदाम् ।\nआदिमायां महाशक्तिं प्रकृतिं पुरुषानुगाम् ॥ ३१॥"
  },
  {
    "text": "ब्रह्मैकतासमापन्नां सृष्टिस्थित्यन्तकारिणीम् ।\nमातरं सर्वभूतानां देवतानां तथैव च ॥ ३२॥"
  },
  {
    "text": "अनादिनिधनां पूर्णां व्यापिकां सर्वजन्तुषु ।\nईश्वरीं सर्वलोकानां निर्गुणां सगुणां शिवाम् ॥ ३३॥"
  },
  {
    "text": "वैष्णवीं शाङ्करीं ब्राह्मीं वासवीं वारुणीं तथा ।\nवाराहीं नारसिंहीं च महालक्ष्मीं तथाद्भुताम् ॥ ३४॥"
  },
  {
    "text": "वेदमातरमेकां च विद्यां भवतरोः स्थिराम् ।\nसर्वदुःखनिहन्त्रीं च स्मरणात्सर्वकामदाम् ॥ ३५॥"
  },
  {
    "text": "मोक्षदां च मुमुक्षूणां कामदां च फलार्थिनाम् ।\nत्रिगुणातीतरूपां च गुणविस्तारकारकाम् ॥ ३६॥"
  },
  {
    "text": "निर्गुणां सगुणां तस्मात्तां ध्यायन्ति फलार्थिनः ।\nनिरञ्जनं निराकारं निर्लेपं निर्गुणं किल ॥ ३७॥"
  },
  {
    "text": "अरूपं व्यापकं ब्रह्म प्रवदन्ति मुनीश्वराः ।\nवेदोपनिषदि प्रोक्तस्तेजोमय इति क्वचित् ॥ ३८॥"
  },
  {
    "text": "सहस्रशीर्षा पुरुषः सहस्रनयनस्तथा ।\nसहस्रकरकर्णश्च सहस्रास्यः सहस्रपात् ॥ ३९॥"
  },
  {
    "text": "विष्णोः पादमथाकाशं परमं समुदाहृतम् ।\nविराजं विरजं शान्तं प्रवदन्ति मनीषिणः ॥ ४०॥"
  },
  {
    "text": "पुरुषोत्तमं तथा चान्ये प्रवदन्ति पुराविदः ।\nनैकोऽपीति वदन्त्यन्ये प्रभुरीशः कदाचन ॥ ४१॥"
  },
  {
    "text": "अनीश्वरमिदं सर्वं ब्रह्माण्डमिति केचन ।\nन कदापीशजन्यं यज्जगदेतदचिन्तितम् ॥ ४२॥"
  },
  {
    "text": "सदैवेदमनीशं च स्वभावोत्थं सदेदृशम् ।\nअकर्तासौ पुमान्प्रोक्तः प्रकृतिस्तु तथा च सा ॥ ४३॥"
  },
  {
    "text": "एवं वदन्ति साङ्ख्याश्च मुनयः कपिलादयः ।\nएते सन्देहसन्दोहाः प्रभवन्ति तथाऽपरे ॥ ४४॥"
  },
  {
    "text": "विकल्पोपहतं चेतः किं करोमि मुनीश्वर ।\nधर्माधर्मविवक्षायां न मनो मे स्थिरं भवेत् ॥ ४५॥"
  },
  {
    "text": "को धर्मः कीदृशोऽधर्मश्चिह्नं नैवोपलभ्यते ।\nदेवाः सत्त्वगुणोत्पन्नाः सत्यधर्मव्यवस्थिताः ॥ ४६॥"
  },
  {
    "text": "पीड्यन्ते दानवैः पापैः कुत्र धर्मव्यवस्थितिः ।\nधर्मस्थिताः सदाचाराः पाण्डवा मम वंशजाः ॥ ४७॥"
  },
  {
    "text": "दुःखं बहुविधं प्राप्तास्तत्र धर्मस्य का स्थितिः ।\nअतो मे हृदयं तात वेपतेऽतीव संशये ॥ ४८॥"
  },
  {
    "text": "कुरु मेऽसंशयं चेतः समर्थोऽसि महामुने ।\nत्राहि संसारवार्धेस्त्वं ज्ञानपोतेन मां मुने ॥ ४९॥"
  },
  {
    "text": "मज्जन्तं चोत्पतन्तं च मग्नं मोहजलाविले ॥ ५०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nतृतीयस्कन्धे भुवनेश्वरीवर्णनं नाम प्रथमोऽध्यायः ॥ ३.१॥"
  },
  {
    "text": "३.२ द्वितीयोऽध्यायः । ब्रह्मादीनाङ्गतिवर्णनम् ।"
  },
  {
    "text": "व्यास उवाच ।\nयत्त्वया च महाबाहो पृष्टोऽहं कुरुसत्तम ।\nतान्प्रश्नान्नारदः प्राह मया पृष्टो मुनीश्वरः ॥ १॥"
  },
  {
    "text": "नारद उवाच ।\nव्यास किं ते ब्रवीम्यद्य पुराऽयं संशयो मम ।\nउत्पन्नो हृदयेऽत्यर्थं सन्देहासारपीडितः ॥ २॥"
  },
  {
    "text": "गत्वाऽहं पितरं स्थाने ब्रह्माणममितौजसम् ।\nअपृच्छं यत्त्वया पृष्टं व्यासाद्य प्रश्नमुत्तमम् ॥ ३॥"
  },
  {
    "text": "पितः कुतः समुत्पन्नं ब्रह्माण्डमखिलं विभो ।\nभवत्कृतेन वा सम्यक् किं वा विष्णुकृतं त्विदम् ॥ ४॥"
  },
  {
    "text": "रुद्रकृतं वा विश्वात्मन् ब्रूहि सत्यं जगत्पते ।\nआराधनीयः कः कामं सर्वोत्कृष्टश्च कः प्रभुः ॥ ५॥"
  },
  {
    "text": "तत्सर्वं वद मे ब्रह्मन्सन्देहांश्छिन्धि चानघ ।\nनिमग्नो ह्यस्मि संसारे दुःखरूपेऽनृतोपमे ॥ ६॥"
  },
  {
    "text": "सन्देहान्दोलितं चेतो न प्रशाम्यति कुत्रचित् ।\nन तीर्थेषु न देवेषु साधनेष्वितरेषु च ॥ ७॥"
  },
  {
    "text": "अविज्ञाय परं तत्त्वं कुतः शान्तिः परन्तप ।\nविकीर्णं बहुधा चित्तं नैकत्र स्थिरतां व्रजेत् ॥ ८॥"
  },
  {
    "text": "कं स्मरामि यजे कं वा कं व्रजाम्यर्चयामि कम् ।\nस्तौमि कं नाभिजानामि देव सर्वेश्वरेश्वरम् ॥ ९॥"
  },
  {
    "text": "ततो मां प्रत्युवाचेदं ब्रह्मा लोकपितामहः ।\nमया सत्यवतीसूनो कृते प्रश्ने सुदुस्तरे ॥ १०॥"
  },
  {
    "text": "ब्रह्मोवाच ।\nकिं ब्रवीमि सुताद्याहं दुर्बोधं प्रश्नमुत्तमम् ।\nत्वयाशक्यं महाभाग विष्णोरपि सुनिश्चयात् ॥ ११॥"
  },
  {
    "text": "रागी कोऽपि न जानाति संसारेऽस्मिन्महामते ।\nविरक्तश्च विजानाति निरीहो यो विमत्सरः ॥ १२॥"
  },
  {
    "text": "एकार्णवे पुरा जाते नष्टे स्थावरजङ्गमे\nभूतमात्रे समुत्पन्ने सञ्जज्ञे कमलादहम् ॥ १३॥"
  },
  {
    "text": "नापश्यं तरणिं सोमं न वृक्षान्न च पर्वतान् ।\nकर्णिकायां समाविष्टश्चिन्तामकरवं तदा ॥ १४॥"
  },
  {
    "text": "कस्मादहं समुद्भूतः सलिलेऽस्मिन्महार्णवे ।\nको मे त्राता प्रभुः कर्ता संहर्ता वा युगात्यये ॥ १५॥"
  },
  {
    "text": "न च भूर्विद्यते स्पष्टा यदाधारं जलं त्विदम् ।\nपङ्कजं कथमुत्पन्नं प्रसिद्धं रूढियोगयोः ॥ १६॥"
  },
  {
    "text": "पश्याम्यद्यास्य पङ्कं तं मूलं वै पङ्कजस्य च ।\nभविष्यति धरा तत्र मूलं नास्त्यत्र संशयः ॥ १७॥"
  },
  {
    "text": "उत्तरन्सलिले तत्र यावद्वर्षसहस्रकम् ।\nअन्वेषमाणो धरणीं नावाप तां यदा तदा ॥ १८॥"
  },
  {
    "text": "तपस्तपेति चाकाशे वागभूदशरीरिणी ।\nततो मया तपस्तप्तं पद्मे वर्षसहस्रकम् ॥ १९॥"
  },
  {
    "text": "सृजेति पुनरुद्भूता वाणी तत्र श्रुता मया ।\nविमूढोऽहं तदाकर्ण्य कं सृजामि करोमि किम् ॥ २०॥"
  },
  {
    "text": "तदा दैत्यावपि प्राप्तौ दारुणौ मधुकैटभौ ।\nताभ्यां विभीषितश्चाहं युद्धाय मकरालये ॥ २१॥"
  },
  {
    "text": "ततोऽहं नालमालम्ब्य वारिमध्यमवातरम् ।\nतदा तत्र मया दृष्टः पुरुषः परमाद्भुतः ॥ २२॥"
  },
  {
    "text": "मेघश्यामशरीरस्तु पीतवासाश्चतुर्भुजः ।\nशेषशायी जगन्नाथो वनमालाविभूषितः ॥ २३॥"
  },
  {
    "text": "शङ्खचक्रगदापद्माद्यायुधैः सुविराजितः ।\nतमद्राक्षं महाविष्णुं शेषपर्यङ्कशायिनम् ॥ २४॥"
  },
  {
    "text": "योगनिद्रासमाक्रान्तमविस्पन्दिनमच्युतम् ।\nशयानं तं समालोक्य भोगिभोगोपरि स्थितम् ॥ २५॥"
  },
  {
    "text": "चिन्ता ममाद्भुता जाता किं करोमीति नारद ।\nमया स्मृता तदा देवी स्तुता निद्रास्वरूपिणी ॥ २६॥"
  },
  {
    "text": "देहान्निर्गत्य सा देवी गगने संस्थिता शिवा ।\nअवितर्क्यशरीरा सा दिव्याभरणमण्डिता ॥ २७॥"
  },
  {
    "text": "विष्णोर्देहं विहायाशु विरराज नभःस्थिता ।\nउदतिष्ठदमेयात्मा तया मुक्तो जनार्दनः ॥ २८॥"
  },
  {
    "text": "पञ्चवर्षसहस्राणि कृतवान् युद्धमुत्तमम् ।\nतदा विलोकितौ दैत्यौ हरिणा विनिपातितौ ॥ २९॥"
  },
  {
    "text": "उत्सङ्गं विमलं कृत्वा तत्रैव निहतौ च तौ ।\nरुद्रस्तत्रैव सम्प्राप्तो यत्रावां संस्थितावुभौ ॥ ३०॥"
  },
  {
    "text": "त्रिभिः संवीक्षितास्मामिः स्वस्था देवी मनोहरा ।\nसंस्तुता परमा शक्तिरुवाचास्मानवस्थितान् ॥ ३१॥"
  },
  {
    "text": "कृपावलोकनैः कृत्वा पावनैर्मुदितानथ ।\nदेव्युवाच ।\nकाजेशाः स्वानि कार्याणि कुरुध्वं समतन्द्रिताः ॥ ३२॥"
  },
  {
    "text": "सृष्टिस्थितिविशिष्टानि हतावेतौ महासुरौ ।\nकृत्वा स्वानि निकेतानि वसध्वं विगतज्वराः ॥ ३३॥"
  },
  {
    "text": "प्रजाश्चतुर्विधाः सर्वाः सृजध्वं स्वविभूतिभिः ।\nब्रह्मोवाच ।\nतच्छ्रुत्वा वचनं तस्याः पेशलं सुखदं मृदु ॥ ३४॥"
  },
  {
    "text": "अब्रूम तामशक्तिः स्मः कथं कुर्मस्त्विमाः प्रजाः ।\nन मही वितता मातः सर्वत्र विततं जलम् ॥ ३५॥"
  },
  {
    "text": "न भूतानि गुणाश्चापि तन्मात्राणीन्द्रियाणि च ।\nतदाकर्ण्य वचोऽस्माकं शिवा जाता स्मितानना ॥ ३६॥"
  },
  {
    "text": "झटित्येवागतं तत्र विमानं गगनाच्छुभम् ।\nसोवाचास्मिन्सुराः कामं विशध्वं गतसाध्वसाः ॥ ३७॥"
  },
  {
    "text": "विमाने ब्रह्मविष्ण्वीशा दर्शयाम्यद्य चाद्भुतम् ।\nतन्निशम्य वचस्तस्या ओमित्युक्त्वा पुनर्वयम् ॥ ३८॥"
  },
  {
    "text": "समारुह्योपविष्टाः स्मो विमाने रत्नमण्डिते ।\nमुक्तादामसुसंवीते किङ्किणीजालशब्दिते ॥ ३९॥"
  },
  {
    "text": "सुरसद्मनिभे रम्ये त्रयस्तत्राविशङ्किताः ।\nसोपविष्टांस्ततो दृष्ट्वा देव्यस्मान्विजितेन्द्रियान् ॥ ४०॥"
  },
  {
    "text": "स्वशक्त्या तद्विमानं वै नोदयामास चाम्बरे ॥ ४१॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nतृतीयस्कन्धे ब्रह्मादीनाङ्गतिवर्णनं नाम द्वितीयोऽध्यायः ॥ ३.२॥"
  },
  {
    "text": "३.३ तृतीयोऽध्यायः । विमानस्थैर्हरादिभिर्देवीदर्शनम् ।"
  },
  {
    "text": "ब्रह्मोवाच ।\nविमानं तन्मनोवेगं यत्र स्थानान्तरे गतम् ।\nन जलं तत्र पश्यामो विस्मिताः स्मो वयं तदा ॥ १॥"
  },
  {
    "text": "वृक्षाः सर्वफला रम्याः कोकिलारावमण्डिताः ।\nमही महीधराः कामं वनान्युपवनानि च ॥ २॥"
  },
  {
    "text": "नार्यश्च पुरुषाश्चैव पशवश्च सरिद्वराः ।\nवाप्यः कूपास्तडागाश्च पल्वलानि च निर्झराः ॥ ३॥"
  },
  {
    "text": "पुरतो नगरं रम्यं दिव्यप्राकारमण्डितम् ।\nयज्ञशालासमायुक्तं नानाहर्म्यविराजितम् ॥ ४॥"
  },
  {
    "text": "प्रत्यभिज्ञा तदा जाताप्यस्माकं प्रेक्ष्य तत्पुरम् ।\nस्वर्गोऽयमिति केनासौ निर्मितोस्ति तदाद्भुतम् ॥ ५॥"
  },
  {
    "text": "राजानं देवसङ्काशं व्रजन्तं मृगयां वने ।\nअस्माभिः संस्थिता दृष्टा विमानोपरि चाम्बिका ॥ ६॥"
  },
  {
    "text": "क्षणाच्चचाल गगने विमानं पवनेरितम् ।\nमुहूर्ताद्वा ततः प्राप्तं देशे चान्ये मनोहरे ॥ ७॥"
  },
  {
    "text": "नन्दनं च वनं तत्र दृष्टमस्माभिरुत्तमम् ।\nपारिजाततरुच्छायासंश्रिता सुरभिः स्थिता ॥ ८॥"
  },
  {
    "text": "चतुर्दन्तो गजस्तस्याः समीपे समवस्थितः ।\nअप्सरसां तत्र वृन्दानि मेनकाप्रभृतीनि च ॥ ९॥"
  },
  {
    "text": "क्रीडन्ति विविधैर्भावैर्गाननृत्यसमन्वितैः ।\nगन्धर्वाः शतशस्तत्र यक्षा विद्याधरास्तथा ॥ १०॥"
  },
  {
    "text": "मन्दारवाटिकामध्ये गायन्ति च रमन्ति च\nदृष्टः शतक्रतुस्तत्र पौलोम्या सहितः प्रभुः ॥ ११॥"
  },
  {
    "text": "वयं तु विस्मिताश्चास्म दृष्ट्वा त्रैविष्टपं तदा ।\nयादःपतिं कुबेरं च यमं सूर्यं विभावसुम् ॥ १२॥"
  },
  {
    "text": "विलोक्य विस्मिताश्चास्म वयं तत्र सुरान्स्थितान् ।\nतदा विनिर्गतो राजा पुरात्तस्मात्सुमण्डितात् ॥ १३॥"
  },
  {
    "text": "देवराज इवाक्षोभ्यो नरवाह्यावनौ स्थितः ।\nविमानस्था वयं तच्च चचाल तरसागतम् ॥ १४॥"
  },
  {
    "text": "ब्रह्मलोकं तदा दिव्यं सर्वदेवनमस्कृतम् ।\nतत्र ब्रह्माणमालोक्य विस्मितौ हरकेशवौ ॥ १५॥"
  },
  {
    "text": "सभायां तत्र वेदाश्च सर्वे साङ्गाः स्वरूपिणः ।\nसागराः सरितश्चैव पर्वताः पन्नगोरगाः ॥ १६॥"
  },
  {
    "text": "मामूचतुश्चतुर्वक्त्रः कोऽयं ब्रह्मा सनातनः ।\nताववोचमहं नैव जाने सृष्टिपतिं पतिम् ॥ १७॥"
  },
  {
    "text": "कोऽहं कोऽयं किमर्थं वा भ्रमोऽयं मम चेश्वरौ ।\nक्षणादथ विमानं तच्चचालाशु मनोजवम् ॥ १८॥"
  },
  {
    "text": "कैलासशिखरे प्राप्तं रम्ये यक्षगणान्विते ।\nमन्दारवाटिकारम्ये कीरकोकिलकूजिते ॥ १९॥"
  },
  {
    "text": "वीणामुरजवाद्यैश्च नादिते सुखदे शिवे ।\nयदा प्राप्तं विमानं तत्तदैव सदनाच्छुभात् ॥ २०॥"
  },
  {
    "text": "निर्गतो भगवाञ्छम्भुर्वृषारूढस्त्रिलोचनः ।\nपञ्चाननो दशभुजः कृतसोमार्धशेखरः ॥ २१॥"
  },
  {
    "text": "व्याघ्रचर्मपरीधानो गजचर्मोत्तरीयकः ।\nपार्ष्णिरक्षौ महावीरौ गजाननषडाननौ ॥ २२॥"
  },
  {
    "text": "शिवेन सह पुत्रौ द्वौ व्रजमानौ विरेजतुः ।\nनन्दिप्रभृतयः सर्वे गणपाश्च वराश्च ते ॥ २३॥"
  },
  {
    "text": "जयशब्दं प्रयुञ्जाना व्रजन्ति शिवपृष्ठगाः ।\nतं वीक्ष्य शङ्करं चान्यं विस्मितास्तत्र नारद ॥ २४॥"
  },
  {
    "text": "मातृभिः संशयाविष्टस्तत्राहं न्यवसं मुने ।\nक्षणात्तस्माद्गिरेः श‍ृङ्गाद्विमानं वातरंहसा ॥ २५॥"
  },
  {
    "text": "वैकुण्ठसदनं प्राप्तं रमारमणमन्दिरम् ।\nअसम्भाव्या विभूतिश्च तत्र दृष्टा मया सुत ॥ २६॥"
  },
  {
    "text": "विसिष्मिये तदा विष्णुर्दृष्ट्वा तत्पुरमुत्तमम् ।\nसदनाग्रे ययौ तावद्धरिः कमललोचनः ॥ २७॥"
  },
  {
    "text": "अतसीकुसुमाभासः पीतवासाश्चतुर्भुजः ।\nद्विजराजाधिरूढश्च दिव्याभरणभूषितः ॥ २८॥"
  },
  {
    "text": "वीज्यमानस्तदा लक्ष्म्या कामिन्या चामरैः शुभैः ।\nतं वीक्ष्य विस्मिताः सर्वे वयं विष्णुं सनातनम् ॥ २९॥"
  },
  {
    "text": "परस्परं निरीक्षन्तः स्थितास्तस्मिन् वरासने ।\nततश्चचाल तरसा विमानं वातरंहसा ॥ ३०॥"
  },
  {
    "text": "सुधासमुद्रः सम्प्राप्तौ मिष्टवारिमहोर्मिमान् ।\nयादोगणसमाकीर्णश्चलद्वीचिविराजितः ॥ ३१॥"
  },
  {
    "text": "मन्दारपारिजाताद्यैः पादपैरतिशोभितः ।\nनानास्तरणसंयुक्तो नानाचित्रविचित्रितः ॥ ३२॥"
  },
  {
    "text": "मुक्तादामपरिक्लिष्टो नानादामविराजितः ।\nअशोकबकुलाख्यैश्च वृक्षैः कुरुबकादिभिः ॥ ३३॥"
  },
  {
    "text": "संवृतः सर्वतः सौम्यैः केतकीचम्पकैर्वृतः ।\nकोकिलारावसङ्घुष्टो दिव्यगन्धसमन्वितः ॥ ३४॥"
  },
  {
    "text": "द्विरेफातिरणत्कारैरञ्जितः परमाद्भुतः ।\nतस्मिन्द्वीपे शिवाकारः पर्यङ्कः सुमनोहरः ॥ ३५॥"
  },
  {
    "text": "रत्नालिखचितोऽत्यर्थं नानारत्नविराजितः ।\nदृष्टोऽस्माभिर्विमानस्थैर्दूरतः परिमण्डितः ॥ ३६॥"
  },
  {
    "text": "नानास्तरणसञ्छन्न इन्द्रचापसमन्वितः ।\nपर्यङ्कप्रवरे तस्मिन्नुपविष्टा वराङ्गना ॥ ३७॥"
  },
  {
    "text": "रक्तमाल्याम्बरधरा रक्तगन्धानुलेपना ।\nसुरक्तनयना कान्ता विद्युत्कोटिसमप्रभा ॥ ३८॥"
  },
  {
    "text": "सुचारुवदना रक्तदन्तच्छदविराजिता ।\nरमाकोट्यधिका कान्त्या सूर्यबिम्बनिभाखिला ॥ ३९॥"
  },
  {
    "text": "वरपाशाङ्कुशाभीष्टधरा श्रीभुवनेश्वरी ।\nअदृष्टपूर्वा दृष्टा सा सुन्दरी स्मितभूषणा ॥ ४०॥"
  },
  {
    "text": "ह्रीङ्कारजपनिष्ठैस्तु पक्षिवृन्दैर्निषेविता ।\nअरुणा करुणामूर्तिः कुमारी नवयौवना ॥ ४१॥"
  },
  {
    "text": "सर्वश‍ृङ्गारवेषाढ्या मन्दस्मितमुखाम्बुजा ।\nउद्यत्पीनकुचद्वन्द्वनिर्जिताम्भोजकुड्मला ॥ ४२॥"
  },
  {
    "text": "नानामणिगणाकीर्णभूषणैरुपशोभिता ।\nकनकाङ्गदकेयूरकिरीटपरिशोभिता ॥ ४३॥"
  },
  {
    "text": "कनकच्छ्रीचक्रताटङ्कविटङ्कवदनाम्बुजा ।\nहृल्लेखा भुवनेशीति नामजापपरायणैः ॥ ४४॥"
  },
  {
    "text": "सखीवृन्दैः स्तुता नित्यं भुवनेशी महेश्वरी ।\nहृल्लेखाद्याभिरमरकन्याभिः परिवेष्टिता ॥ ४५॥"
  },
  {
    "text": "अनङ्गकुसुमाद्याभिर्देवीभिः परिवेष्टिता ।\nदेवी षट्कोणमध्यस्था यन्त्रराजोपरि स्थिता ॥ ४६॥"
  },
  {
    "text": "दृष्ट्वा तां विस्मिताः सर्वे वयं तत्र स्थिताऽभवन् ।\nकेयं कान्ता च किं नाम न जानीमोऽत्र संस्थिताः ॥ ४७॥"
  },
  {
    "text": "सहस्रनयना रामा सहस्रकरसंयुता ।\nसहस्रवदना रम्या भाति दूरादसंशयम् ॥ ४८॥"
  },
  {
    "text": "नाप्सरा नापि गन्धर्वी नेयं देवाङ्गना किल ।\nइति संशयमापन्नास्तत्र नारद संस्थिताः ॥ ४९॥"
  },
  {
    "text": "तदाऽसौ भगवान्विष्णुर्दृष्ट्वा तां चारुहासिनीम् ।\nउवाचाम्बां स्वविज्ञानात्कृत्वा मनसि निश्चयम् ॥ ५०॥"
  },
  {
    "text": "एषा भगवती देवी सर्वेषां कारणं हि नः ।\nमहाविद्या महामाया पूर्णा प्रकृतिरव्यया ॥ ५१॥"
  },
  {
    "text": "दुर्ज्ञेयाऽल्पधियां देवी योगगम्या दुराशया ।\nइच्छा परात्मनः कामं नित्यानित्यस्वरूपिणी ॥ ५२॥"
  },
  {
    "text": "दुराराध्याऽल्पभाग्यैश्च देवी विश्वेश्वरी शिवा ।\nवेदगर्भा विशालाक्षी सर्वेषामादिरीश्वरी ॥ ५३॥"
  },
  {
    "text": "एषा संहृत्य सकलं विश्वं क्रीडति सङ्क्षये ।\nलिङ्गानि सर्वजीवानां स्वशरीरे निवेश्य च ॥ ५४॥"
  },
  {
    "text": "सर्वबीजमयी ह्येषा राजते साम्प्रतं सुरौ ।\nविभूतयः स्थिताः पार्श्वे पश्यतां कोटिशः क्रमात् ॥ ५५॥"
  },
  {
    "text": "दिव्याभरणभूषाढ्या दिव्यगन्धानुलेपनाः ।\nपरिचर्यापराः सर्वाः पश्यतां ब्रह्मशङ्करौ ॥ ५६॥"
  },
  {
    "text": "धन्या वयं महाभागाः कृतकृत्याः स्म साम्प्रतम् ।\nयदत्र दर्शनं प्राप्तं भगवत्याः स्वयं त्विदम् ॥ ५७॥"
  },
  {
    "text": "तपस्तप्तं पुरा यत्नात्तस्येदं फलमुत्तमम् ।\nअन्यथा दर्शनं कुत्र भवेदस्माकमादरात् ॥ ५८॥"
  },
  {
    "text": "पश्यन्ति पुण्यपुञ्जा ये ये वदान्यास्तपस्विनः ।\nरागिणो नैव पश्यन्ति देवीं भगवतीं शिवाम् ॥ ५९॥"
  },
  {
    "text": "मूलप्रकृतिरेवैषा सदा पुरुषसङ्गता ।\nब्रह्माण्डं दर्शयत्येषा कृत्वा वै परमात्मने ॥ ६०॥"
  },
  {
    "text": "द्रष्टाऽसौ दृश्यमखिलं ब्रह्माण्डं देवताः सुरौ ।\nतस्यैषा कारणं सर्वा माया सर्वेश्वरी शिवा ॥ ६१॥"
  },
  {
    "text": "क्वाहं वा क्व सुराः सर्वे रम्भाद्याः सुरयोषितः ।\nलक्षांशेन तुलामस्या न भवामः कथञ्चन ॥ ६२॥"
  },
  {
    "text": "सैषा वराङ्गना नाम या वै दृष्टा महार्णवे ।\nबालभावे महादेवी दोलयन्तीव मां मुदा ॥ ६३॥"
  },
  {
    "text": "शयनं वटपत्रे च पर्यङ्के सुस्थिरे दृढे ।\nपादाङ्गुष्ठं करे कृत्वा निवेश्य मुखपङ्कजे ॥ ६४॥"
  },
  {
    "text": "लेलिहन्तञ्च क्रीडन्तमनेकैबालचेष्टितैः ।\nरममाणं कोमलाङ्गं वटपत्रपुटे स्थितम् ॥ ६५॥"
  },
  {
    "text": "गायन्ती दोलयन्ती च बालभावान्मयि स्थिते ।\nसेयं सुनिश्चितं ज्ञातं जातं मे दर्शनादिव ॥ ६६॥"
  },
  {
    "text": "कामं नो जननी सैषा श‍ृणु तं प्रवदाम्यहम् ।\nअनुभूतं मया पूर्वं प्रत्यभिज्ञा समुत्थिता ॥ ६७॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nतृतीयस्कन्धे विमानस्थैर्हरादिभिर्देवीदर्शनं नाम तृतीयोऽध्यायः ॥ ३.३॥"
  },
  {
    "text": "३.४ चतुर्थोऽध्यायः । विष्णुना कृतं देवीस्तोत्रम् ।"
  },
  {
    "text": "ब्रह्मोवाच ।\nइत्युक्त्वा भगवान्विष्णुः पुनराह जनार्दनः ।\nवयं गच्छेम पार्श्वेऽस्याः प्रणमन्तः पुनः पुनः ॥ १॥"
  },
  {
    "text": "सेयं वरा महामाया दास्यत्येषा वरान् हि नः ।\nस्तुवामः सन्निधिं प्राप्य निर्भयाश्चरणान्तिके ॥ २॥"
  },
  {
    "text": "यदि नो वारयिष्यन्ति द्वारस्थाः परिचारकाः ।\nपठिष्यामश्च तत्रस्थाः स्तुतिं देव्याः समाहिताः ॥ ३॥"
  },
  {
    "text": "ब्रह्मोवाच ।\nइत्युक्ते हरिणा वाक्ये सुप्रहृष्टौ सुसंस्थितौ ।\nजातौ प्रमुदितौ कामं निकटे गमनाय च ॥ ४॥"
  },
  {
    "text": "ओमित्युक्त्वा हरिं सर्वे विमानात्त्वरितास्त्रयः ।\nउत्तीर्य निर्गता द्वारि शङ्कमाना मनस्यलम् ॥ ५॥"
  },
  {
    "text": "द्वारस्थान् वीक्ष्य तान्सर्वान्देवी भगवती तदा ।\nस्मितं कृत्वा चकाराशु तांस्त्रीन्स्त्रीरूपधारिणः ॥ ६॥"
  },
  {
    "text": "वयं युवतयो जाताः सुरूपाश्चारुभूषणाः ।\nविस्मयै परमं प्राप्ता गतास्तत्सन्निधिं पुनः ॥ ७॥"
  },
  {
    "text": "सा दृष्ट्वा नः स्थितांस्तत्र स्त्रीरूपांश्चरणान्तिके ।\nव्यलोकयत चार्वङ्गी प्रेमसम्पूर्णया दृशा ॥ ८॥"
  },
  {
    "text": "प्रणम्य तां महादेवीं पुरतः संस्थिता वयम् ।\nपरस्परं लोकयन्तः स्त्रीरूपाश्चारुभूषणाः ॥ ९॥"
  },
  {
    "text": "पादपीठं प्रेक्षमाणा नानामणिविभूषितम् ।\nसूर्यकोटिप्रतीकाशं स्थितास्तत्र वयं त्रयः ॥ १०॥"
  },
  {
    "text": "काश्चिद्रक्ताम्बरास्तत्र सहचर्यः सहस्रशः ।\nकाश्चिन्नीलाम्बरा नार्यस्तथा पीताम्बराः शुभाः ॥ ११॥"
  },
  {
    "text": "देव्यः सर्वाः शुभाकारा विचित्राम्बरभूषणाः ।\nविरेजुः पार्श्वतस्तस्याः परिचर्यापराः किल ॥ १२॥"
  },
  {
    "text": "जगुश्च ननृतुश्चान्याः पर्युपासन्त ताः स्त्रियः ।\nवीणामारुतवाद्यानि वादयन्तो मुदान्विताः ॥ १३॥"
  },
  {
    "text": "श‍ृणु नारद वक्ष्यामि यद्दृष्टं तत्र चाद्भुतम् ।\nनखदर्पणमध्ये वै देव्याश्चरणपङ्कजे ॥ १४॥"
  },
  {
    "text": "ब्रह्माण्डमखिलं सर्वं तत्र स्थावरजङ्गमम् ।\nअहं विष्णुश्च रुद्रश्च वायुरग्निर्यमो रविः ॥ १५॥"
  },
  {
    "text": "वरुणः शीतगुस्त्वष्टा कुबेरः पाकशासनः ।\nपर्वताः सागरा नद्यो गन्धर्वाप्सरसस्तथा ॥ १६॥"
  },
  {
    "text": "विश्वावसुश्चित्रकेतुः श्वेतश्चित्राङ्गदस्तथा ।\nनारदस्तुम्बुरुश्चैव हाहाहूहूस्तथैव च ॥ १७॥"
  },
  {
    "text": "अश्विनौ वसवः साध्याः सिद्धाश्च पितरस्तथा ।\nनागाः शेषादयः सर्वे किन्नरोरगराक्षसाः ॥ १८॥"
  },
  {
    "text": "वैकुण्ठो ब्रह्मलोकश्च कैलासः पर्वतोत्तमः ।\nसर्वं तदखिलं दृष्टं नखमध्यस्थितं च नः ॥ १९॥"
  },
  {
    "text": "मज्जन्मपङ्कजं तत्र स्थितोऽहं चतुराननः ।\nशेषशायी जगन्नाथस्तथा च मधुकैटभौ ॥ २०॥"
  },
  {
    "text": "ब्रह्मोवाच ।\nएवं दृष्टं मया तत्र पादपद्मनखे स्थितम् ।\nविस्मतोऽहं ततो वीक्ष्य किमेतदिति शङ्कितः ॥ २१॥"
  },
  {
    "text": "विष्णुश्च विस्मयाविष्टः शङ्करश्च तथा स्थितः ।\nतां तदा मेनिरे देवीं वयं विश्वस्य मातरम् ॥ २२॥"
  },
  {
    "text": "ततो वर्षशतं पूर्णं व्यतिक्रान्तं प्रपश्यतः ।\nसुधामये शिवे द्वीपे विहारं विविधं तदा ॥ २३॥"
  },
  {
    "text": "सख्य इव तदा तत्र मेनिरेऽस्मानवस्थितान् ।\nदेव्यः प्रमुदिताकारा नानाभरणमण्डिताः ॥ २४॥"
  },
  {
    "text": "वयमप्यतिरम्यत्वाद्बभूविम विमोहिताः ।\nप्रहृष्टमनसः सर्वे पश्यन्भावान्मनोरमान् ॥ २५॥"
  },
  {
    "text": "एकदा तां महादेवीं देवीं श्रीभुवनेश्वरीम् ।\nतुष्टाव भगवान्विष्णुर्युवतीभावसंस्थितः ॥ २६॥"
  },
  {
    "text": "श्रीभगवानुवाच ।\nनमो देव्यै प्रकृत्यै च विधात्र्यै सततं नमः ।\nकल्याणै कामदायै च वृद्ध्यै सिद्ध्यै नमो नमः ॥ २७॥"
  },
  {
    "text": "सच्चिदानन्दरूपिण्यै संसारारणये नमः ।\nपञ्चकृत्यविधात्र्यै ते भुवनेश्यै नमो नमः ॥ २८॥"
  },
  {
    "text": "सर्वाधिष्टानरूपायै कूटस्थायै नमो नमः ।\nअर्धमात्रार्थभूतायै हृल्लेखायै नमो नमः ॥ २९॥"
  },
  {
    "text": "ज्ञातं मयाऽखिलमिदं त्वयि सन्निविष्टं\nत्वत्तोऽस्य सम्भवलयावपि मातरद्य ।\nशक्तिश्च तेऽस्य करणे विततप्रभावा\nज्ञाताऽधुना सकललोकमयीति नूनम् ॥ ३०॥"
  },
  {
    "text": "विस्तार्य सर्वमखिलं सदसद्विकारं\nसन्दर्शयस्यविकलं पुरुषाय काले ।\nतत्त्वैश्च षोडशभिरेव च सप्तभिश्च\nभासीन्द्रजालमिव नः किल रञ्जनाय ॥ ३१॥"
  },
  {
    "text": "न त्वामृते किमपि वस्तुगतं विभाति\nव्याप्यैव सर्वमखिलं त्वमवस्थिताऽसि ।\nशक्तिं विना व्यवहृतो पुरुषोऽप्यशक्तो\nवम्भण्यते जननि बुद्धिमता जनेन ॥ ३२॥"
  },
  {
    "text": "प्रीणासि विश्वमखिलं सततं प्रभावैः\nस्वैस्तेजसा च सकलं प्रकटीकरोषि ।\nअत्स्येव देवि तरसा किल कल्पकाले\nको वेद देवि चरितं तव वै भवस्य ॥ ३३॥"
  },
  {
    "text": "त्राता वयं जननि ते मधुकैटभाभ्यां\nलोकाश्च ते सुवितताः खलु दर्शिता वै ।\nनीताः सुखस्य भवने परमां च कोटिं\nयद्दर्शनं तव भवानि महाप्रभावम् ॥ ३४॥"
  },
  {
    "text": "नाहं भवो न च विरिञ्चि विवेद मातः\nकोऽन्यो हि वेत्ति चरितं तव दुर्विभाव्यम् ।\nकानीह सन्ति भुवनानि महाप्रभावे\nह्यस्मिन्भवानि रचिते रचनाकलापे ॥ ३५॥"
  },
  {
    "text": "अस्माभिरत्र भुवने हरिरन्य एव\nदृष्टः शिवः कमलजः प्रथितप्रभावः ।\nअन्येषु देवि भुवनेपु न सन्ति किं ते\nकिं विद्म देवि विततं तव सुप्रभावम् ॥ ३६॥"
  },
  {
    "text": "याचेऽम्ब तेऽङ्घ्रिकमलं प्रणिपत्य कामं\nचित्ते सदा वसतु रूपमिदं तवैतत् ।\nनामापि वक्त्रकुहरे सततं तवैव\nसन्दर्शनं तव पदाम्बुजयोः सदैव ॥ ३७॥"
  },
  {
    "text": "भृत्योऽयमस्ति सततं मयि भावनीयं\nत्वां स्वामिनीति मनसा ननु चिन्तयामि ।\nएषाऽऽवयोरविरता किल देवि भूया-\nद्व्याप्तिः सदैव जननी सुतयोरिवार्थे ॥ ३८॥"
  },
  {
    "text": "त्वं वेत्सि सर्वमखिलं भुवनप्रपञ्चं\nसर्वज्ञता परिसमाप्तिनितान्तभूमिः ।\nकिं पामरेण जगदम्ब निवेदनीयं\nयद्युक्तमाचर भवानि तवेङ्गितं स्यात् ॥ ३९॥"
  },
  {
    "text": "ब्रह्मा सृजत्यवति विष्णुरुमापतिश्च\nसंहारकारक इयं तु जने प्रसिद्धिः ।\nकिं सत्यमेतदपि देवि तवेच्छया वै\nकर्तुं क्षमा वयमजे तव शक्तियुक्ताः ॥ ४०॥"
  },
  {
    "text": "धात्री धराधरसुते न जगद्बिभर्ति\nआधारशक्तिरखिलं तव वै बिभर्ति ।\nसूर्योऽपि भाति वरदे प्रभया युतस्ते\nत्वं सर्वमेतदखिलं विरजा विभासि ॥ ४१॥"
  },
  {
    "text": "ब्रह्माऽहमीश्वरवरः किल ते प्रभावा-\nत्सर्वे वयं जनियुता न यदा तु नित्याः ।\nकेऽन्ये सुराः शतमखप्रमुखाश्च नित्या\nनित्या त्वमेव जननी प्रकृतिः पुराणा ॥ ४२॥"
  },
  {
    "text": "त्वं चेद्भवानि दयसे पुरुषं पुराणं\nजानेऽहमद्य तव सन्निधिगः सदैव ।\nनोचेदहं विभुरनादिरनीह ईशो\nविश्वात्मधीरिति तमःप्रकृतिः सदैव ॥ ४३॥"
  },
  {
    "text": "विद्या त्वमेव ननु बुद्धिमतां नराणां\nशक्तिस्त्वमेव किल शक्तिमतां सदैव ।\nत्वं कीर्तिकान्तिकमलामलतुष्टिरूपा\nमुक्तिप्रदा विरतिरेव मनुष्यलोके ॥ ४४॥"
  },
  {
    "text": "गायत्र्यसि प्रथमवेदकला त्वमेव\nस्वाहा स्वधा भगवती सगुणार्धमात्रा ।\nआम्नाय एव विहितो निगमो भवत्यै\nसञ्जीवनाय सततं सुरपूर्वजानाम् ॥ ४५॥"
  },
  {
    "text": "मोक्षार्थमेव रचयस्यखिलं प्रपञ्चं\nतेषां गताः खलु यतो ननु जीवभावम् ।\nअंशा अनादिनिधनस्य किलानघस्य\nपूर्णार्णवस्य वितता हि यथा तरङ्गाः ॥ ४६॥"
  },
  {
    "text": "जीवो यदा तु परिवेत्ति तवैव कृत्यं\nत्वं संहरस्यखिलमेतदिति प्रसिद्धम् ।\nनाट्यं नटेन रचितं वितथेऽन्तरङ्गे\nकार्ये कृते विरमसे प्रथितप्रभावा ॥ ४७॥"
  },
  {
    "text": "त्राता त्वमेव मम मोहमयाद्भवाब्धे-\nस्त्वामम्बिके सततमेमि महार्तिदे च ।\nरागादिभिर्विरचिते वितथे किलान्ते\nमामेव पाहि बहुदुःखकरे च काले ॥ ४८॥"
  },
  {
    "text": "नमो देवि महाविद्ये नमामि चरणौ तव ।\nसदा ज्ञानप्रकाशं मे देहि सर्वार्थदे शिवे ॥ ४९॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nतृतीयस्कन्धे विष्णुना कृतं देवीस्तोत्रं नाम चतुर्थोऽध्यायः ॥ ३.४॥"
  },
  {
    "text": "३.५ पञ्चमोऽध्यायः । हरब्रह्मकृतस्तुतिवर्णनम् ।"
  },
  {
    "text": "ब्रह्मोवाच ।\nइत्युक्त्वा विरते विष्णौ देवदेवे जनार्दने ।\nउवाच शङ्करः शर्वः प्रणतः पुरतः स्थितः ॥ १॥"
  },
  {
    "text": "शिव उवाच ।\nयदि हरिस्तव देवि विभावज-\nस्तदनु पद्मज एव तवोद्भवः ।\nकिमहमत्र तवापि न सद्गुणः\nसकललोकविधौ चतुरा शिवे ॥ २॥"
  },
  {
    "text": "त्वमसि भूः सलिलं पवनस्तथा\nखमपि वह्निगुणश्च तथा पुनः ।\nजननि तानि पुनः करणानि च\nत्वमसि बुद्धिमनोऽप्यथ हङ्कृतिः ॥ ३॥"
  },
  {
    "text": "न च विदन्ति वदन्ति च येऽन्यथा\nहरिहराजकृतं निखिलं जगत् ।\nतव कृतास्त्रय एव सदैव ते\nविरचयन्ति जगत्सचराचरम् ॥ ४॥"
  },
  {
    "text": "अवनिवायुखवह्निजलादिभिः\nसविषयैः सगुणैश्च जगद्भवेत् ।\nयदि तदा कथमद्य च तत्स्फुटं\nप्रभवतीति तवाम्ब कलामृते ॥ ५॥"
  },
  {
    "text": "भवसि सर्वमिदं सचराचरं\nत्वमजविष्णुशिवाकृतिकल्पितम् ।\nविविधवेषविलासकुतूहलै-\nर्विरमसे रमसेऽम्ब यथारुचि ॥ ६॥"
  },
  {
    "text": "सकललोकसिसृक्षुरहं हरिः\nकमलभूश्च भवाम यदाऽम्बिके ।\nतव पदाम्बुजपांसुपरिग्रहं\nसमधिगम्य तदा ननु चक्रिम ॥ ७॥"
  },
  {
    "text": "यदि दयार्द्रमना न सदाम्बिके\nकथमहं विहितश्च तमोगुणः ।\nकमलजश्च रजोगुणसम्भवः\nसुविहितः किमु सत्त्वगुणो हरिः ॥ ८॥"
  },
  {
    "text": "यदि न ते विषमा मतिरम्बिके\nकथमिदं बहुधा विहितं जगत् ।\nसचिवभूपतिभृत्यजनावृतं\nबहुधनैरधनैश्च समाकुलम् ॥ ९॥"
  },
  {
    "text": "तव गुणास्रय एव सदा क्षमाः\nप्रकटनावनसंहरणेषु वै ।\nहरिहरद्रुहिणाश्च क्रमात्त्वया\nविरचितास्त्रिजगतां किल कारणम् ॥ १०॥"
  },
  {
    "text": "परिचितानि मया हरिणा तथा\nकमलजेन विमानगतेन वै ।\nपथिगतैर्भुवनानि कृतानि वा\nकथय केन भवानि नवानि च ॥ ११॥"
  },
  {
    "text": "सृजसि पासि जगज्जगदम्बिके\nस्वकलया कियदिच्छसि नाशितुम् ।\nरमयसे स्वपतिं पुरुषं सदा\nतव गतिं न हि विद्म वयं शिवे ॥ १२॥"
  },
  {
    "text": "जननि देहि पदाम्बुजसेवनं\nयुवतिभागवतानपि नः सदा ।\nपुरुषतामधिगम्य पदाम्बुजा-\nद्विरहिताः क्व लभेम सुखं स्फुटम् ॥ १३॥"
  },
  {
    "text": "न रुचिरस्ति ममाम्ब पदाम्बुजं\nतव विहाय शिवे भुवनेष्वलम् ।\nनिवसितुं नरदेहमवाप्य च\nत्रिभुवनस्य पतित्वमवाप्य वै ॥ १४॥"
  },
  {
    "text": "सुदति नास्ति मनागपि मे रति-\nर्युवतिभावमवाप्य तवान्तिके ।\nपुरुषता क्व सुखाय भवत्यलं\nतव पदं न यदीक्षणगोचरम् ॥ १५॥"
  },
  {
    "text": "त्रिभुवनेषु भवत्वियमम्बिके\nमम सदैव हि कीर्तिरनाविला ।\nयुवतिभावमवाप्य पदाम्बुजं\nपरिचितं तव संसृतिनाशनम् ॥ १६॥"
  },
  {
    "text": "भुवि विहाय तवान्तिकसेवनं\nक इह वाञ्छति राज्यमकण्टकम् ।\nत्रुटिरसौ किल याति युगात्मतां\nन निकटं यदि तेऽङ्घ्रिसरोरुहम् ॥ १७॥"
  },
  {
    "text": "तपसि ये निरता मुनयोऽमला-\nस्तव विहाय पदाम्बुजपूजनम् ।\nजननि ते विधिना किल वञ्चिताः\nपरिभवो विभवे परिकल्पितः ॥ १८॥"
  },
  {
    "text": "न तपसा न दमेन समाधिना\nन च तथा विहितैः क्रतुभिर्यथा ।\nतव पदाब्जपरागनिषेवणा-\nद्भवति मुक्तिरजे भवसागरात् ॥ १९॥"
  },
  {
    "text": "कुरु दयां दयसे यदि देवि मां\nकथय मन्त्रमनाविलमद्भुतम् ।\nसमभवं प्रजपन्सुखितो ह्यहं\nसुविशदं च नवार्णमनुत्तमम् ॥ २०॥"
  },
  {
    "text": "प्रथमजन्मनि चाधिगतो मया\nतदधुना न विभाति नवाक्षरः ।\nकथय मां मनुमद्य भवार्णवा-\nज्जननि तारय तारय तारके ॥ २१॥"
  },
  {
    "text": "इत्युक्ता सा तदा देवी शिवेनाद्भुततेजसा ।\nउच्चचाराम्बिका मन्त्रं प्रस्फुटं च नवाक्षरम् ॥ २२॥"
  },
  {
    "text": "तं गृहीत्वा महादेवः परां मुदमवाप ह ।\nप्रणम्य चरणौ देव्यास्तत्रैवावस्थितः शिवः ॥ २३॥"
  },
  {
    "text": "जपन्नवाक्षरं मन्त्रं कामदं मोक्षदं तथा ।\nबीजयुक्तं शुभोच्चारं शङ्करस्तस्थिवांस्तदा ॥ २४॥"
  },
  {
    "text": "तं तथाऽवस्थितं दृष्ट्वा शङ्करं लोकशङ्करम् ।\nअवोचं तां महामायां संस्थितोऽहं पदान्तिके ॥ २५॥"
  },
  {
    "text": "न वेदास्त्वामेवं कलयितुमिहासन्नपटवो\nयतस्ते नोचुस्त्वां सकलजनधात्रीमविकलाम् ।\nस्वधाभूता देवी सकलमखहोमेषु विहिता\nतदा त्वं सर्वज्ञा जननि खलु जाता त्रिभुवने ॥ २६॥"
  },
  {
    "text": "कर्ताऽहं प्रकरोमि सर्वमखिलं ब्रह्माण्डमत्यद्भुतं\nकोऽन्योस्तीह चराचरे त्रिभुवने मत्तः समर्थः पुमान् ।\nधन्योऽस्म्यत्र न संशयः किल यदा ब्रह्माऽस्मि लोकातिगो\nमग्नोऽहं भवसागरे प्रवितते गर्वाभिवेशादिति ॥ २७॥"
  },
  {
    "text": "अद्याहं तव पादपङ्कजपरागादानगर्वेण वै\nधन्योऽस्मीति यथार्थवादनिपुणो जातः प्रसादाच्च ते ।\nयाचे त्वां भवभीतिनाशचतुरां मुक्तिप्रदां चेश्वरीं\nहित्वा मोहकृतं महार्तिनिगडं त्वद्भक्तियुक्तं कुरु ॥ २८॥"
  },
  {
    "text": "अतोऽहञ्च जातो विमुक्तः कथं स्यां\nसरोजादमेयात्त्वदाविष्कृताद्वै ।\nतवाज्ञाकरः किङ्करोऽस्मीति नूनं\nशिवे पाहि मां मोहमग्नं भवाब्धौ ॥ २९॥"
  },
  {
    "text": "न जानन्ति ये मानवास्ते वदन्ति\nप्रभुं मां तवाद्यं चरित्रं पवित्रम् ।\nयजन्तीह ये याजकाः स्वर्गकामा\nन ते ते प्रभावं विदन्त्येव कामम् ॥ ३०॥"
  },
  {
    "text": "त्वया निर्मितोऽहं विधित्वे विहारं\nविकर्तुं चतुर्धा विधायादिसर्गम् ।\nअहं वेद्मि कोऽन्यो विवेदातिमाये\nक्षमस्वापराधं त्वहङ्कारजं मे ॥ ३१॥"
  },
  {
    "text": "श्रमं येऽष्टधा योगमार्गे प्रवृत्ताः\nप्रकुर्वन्ति मूढाः समाधौ स्थिता वै ।\nन जानन्ति ते नाम मोक्षप्रदं वा\nसमुच्चारितं जातु मातर्मिषेण ॥ ३२॥"
  },
  {
    "text": "विचारे परे तत्त्वसङ्ख्याविधाने\nपदे मोहिता नाम ते संविहाय ।\nन किं ते विमूढा भवाब्धौ भवानि\nत्वमेवासि संसारमुक्तिप्रदा वै ॥ ३३॥"
  },
  {
    "text": "परं तत्त्वविज्ञानमाद्यैर्जनैर्यै-\nरजे चानुभूतं त्यजन्त्येव ते किम् ।\nनिमेषार्धमात्रं पवित्रं चरित्रं\nशिवा चाम्बिका शक्तिरीशेति नाम ॥ ३४॥"
  },
  {
    "text": "न किं त्वं समर्थाऽसि विश्वं विधातुं\nदृशैवाशु सर्वं चतुर्धा विभक्तम् ।\nविनोदार्थमेवं विधिं मां विधाया-\nदिसर्गे किलेदं करोषीति कामम् ॥ ३५॥"
  },
  {
    "text": "हरिः पालकः किं त्वयाऽसौ मधोर्वा\nतथा कैटभाद्रक्षितः सिन्धुमध्ये ।\nहरः संहृतः किं त्वयाऽसौ न काले\nकथं मे भ्रुवोर्मध्यदेशात्स जातः ॥ ३६॥"
  },
  {
    "text": "न ते जन्म कुत्रापि दृष्टं श्रुतं वा\nकुतः सम्भवस्ते न कोऽपीह वेद ।\nकिलाद्यासि शक्तिस्त्वमेका भवानि\nस्वतन्त्रैः समस्तैरतो बोधिताऽसि ॥ ३७॥"
  },
  {
    "text": "त्वया संयुतोऽहं विकर्तुं समर्थो\nहरिस्त्रातुमम्ब त्वया संयुतश्च ।\nहरः सम्प्रहर्तुं त्वयैवेह युक्तः\nक्षमा नाद्य सर्वे त्वया विप्रयुक्ताः ॥ ३८॥"
  },
  {
    "text": "यथाऽहं हरिः शङ्करः किं तथाऽन्ये\nन जाता न सन्तीह नो वाऽभविष्यन् ।\nन मुह्यन्ति केऽस्मिंस्तवात्यन्तचित्रे\nविनोदे विवादास्पदेऽल्पाशयानाम् ॥ ३९॥"
  },
  {
    "text": "अकर्ता गुणस्पष्ट एवाद्य देवो\nनिरीहोऽनुपाधिः सदैवाकलश्च ।\nतथापीश्वरस्ते वितीर्णं विनोदं\nसुसम्पश्यतीत्याहुरेवं विधिज्ञाः ॥ ४०॥"
  },
  {
    "text": "दृष्टादृष्टविभेदेऽस्मिन्प्राक्त्वत्तो वै पुमान्परः ।\nनान्यः कोऽपि तृतीयोऽस्ति प्रमेये सुविचारिते ॥ ४१॥"
  },
  {
    "text": "न मिथ्या वेदवाक्यं वै कल्पनीयं कदाचन ।\nविरोधोऽयं मयाऽत्यन्तं हृदये तु विशङ्कितः ॥ ४२॥"
  },
  {
    "text": "एकमेवाद्वितीयं यद्ब्रह्म वेदा वदन्ति वै ।\nसा किं त्वं वाप्यसौ वा किं सन्देहं विनिवर्तय ॥ ४३॥"
  },
  {
    "text": "निःसंशयं न मे चेतः प्रभवत्यविशङ्कितम् ।\nद्वित्वैकत्वविचारेऽस्मिन्निमग्नं क्षुल्लकं मनः ॥ ४४॥"
  },
  {
    "text": "स्वमुखेनापि सन्देहं छेत्तुमर्हसि मामकम् ।\nपुण्यभोगाच्च मे प्राप्ता सङ्गतिस्तव पादयोः ॥ ४५॥"
  },
  {
    "text": "पुमानसि त्वं स्त्री वासि वद विस्तरतो मम ।\nज्ञात्वाऽहं परमां शक्तिं मुक्तः स्यां भवसागरात् ॥ ४६॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nतृतीयस्कन्धे हरब्रह्मकृतस्तुतिवर्णनं पञ्चमोऽध्यायः ॥ ३.५॥"
  },
  {
    "text": "३.६ षष्ठोऽध्यायः । ब्रह्मणे श्रीदेव्या उपदेशवर्णनम् ।"
  },
  {
    "text": "ब्रह्मोवाच ।\nइति पृष्टा मया देवी विनयावनतेन च ।\nउवाच वचनं श्लक्ष्णमाद्या भगवती हि सा ॥ १॥"
  },
  {
    "text": "देव्युवाच ।\nसदैकत्वं न भेदोऽस्ति सर्वदैव ममास्य च ।\nयोऽसौ साहमहं योऽसौ भेदोऽस्ति मतिविभ्रमात् ॥ २॥"
  },
  {
    "text": "आवयोरन्तरं सूक्ष्मं यो वेद मतिमान्हि सः ।\nविमुक्तः स तु संसारान्मुच्यते नात्र संशयः ॥ ३॥"
  },
  {
    "text": "एकमेवाद्वितीयं वै ब्रह्म नित्यं सनातनम् ।\nद्वैतभावं पुनर्याति काल उत्पित्सुसंज्ञके ॥ ४॥"
  },
  {
    "text": "यथा दीपस्तथोपाधेर्योगात्सञ्जायते द्विधा ।\nछायेवादर्शमध्ये वा प्रतिबिम्बं तथावयोः ॥ ५॥"
  },
  {
    "text": "भेद उत्पत्तिकाले वै सर्गार्थं प्रभवत्यज ।\nदृश्यादृश्यविभेदोऽयं द्वैविध्ये सति सर्वथा ॥ ६॥"
  },
  {
    "text": "नाहं स्त्री न पुमांश्चाहं न क्लीबं सर्गसङ्क्षये ।\nसर्गे सति विभेदः स्यात्कल्पितोऽयं धिया पुनः ॥ ७॥"
  },
  {
    "text": "अहं बुद्धिरहं श्रीश्च धृतिः कीर्तिः स्मृतिस्तथा ।\nश्रद्धा मेधा दया लज्जा क्षुधा तृष्णा तथा क्षमा ॥ ८॥"
  },
  {
    "text": "कान्तिः शान्तिः पिपासा च निद्रा तन्द्रा जराजरा ।\nविद्याविद्या स्पृहा वाञ्छा शक्तिश्चाशक्तिरेव च ॥ ९॥"
  },
  {
    "text": "वसा मज्जा च त्वक्चाहं दृष्टिर्वागनृतानृता ।\nपरा मध्या च पश्यन्ती नाड्योऽहं विविधाश्च याः ॥ १०॥"
  },
  {
    "text": "किं नाहं पश्य संसारे मद्वियुक्तं किमस्ति हि ।\nसर्वमेवाहमित्येवं निश्चयं विद्धि पद्मज ॥ ११॥"
  },
  {
    "text": "एतैर्मे निश्चितै रूपैर्विहीनं किं वदस्व मे ।\nतस्मादहं विधे चास्मिन्सर्गे वै वितताभवम् ॥ १२॥"
  },
  {
    "text": "नूनं सर्वेषु देवेषु नानानामधरा ह्यहम् ।\nभवामि शक्तिरूपेण करोमि च पराक्रमम् ॥ १३॥"
  },
  {
    "text": "गौरी ब्राह्मी तथा रौद्री वाराही वैष्णवी शिवा ।\nवारूणी चाथ कौबेरी नारसिंही च वासवी ॥ १४॥"
  },
  {
    "text": "उत्पन्नेषु समस्तेषु कार्येषु प्रविशामि तान् ।\nकरोमि सर्वकार्याणि निमित्तं तं विधाय वै ॥ १५॥"
  },
  {
    "text": "जले शीतं तथा वह्नावौष्ण्यं ज्योतिर्दिवाकरे ।\nनिशानाथे हिमा कामं प्रभवामि यथा तथा ॥ १६॥"
  },
  {
    "text": "मया त्यक्तं विधे नूनं स्पन्दितुं न क्षमं भवेत् ।\nजीवजातं च संसारे निश्चयोऽयं ब्रुवे त्वयि ॥ १७॥"
  },
  {
    "text": "अशक्तः शङ्करो हन्तुं दैत्यान्किल मयोज्झितः ।\nशक्तिहीनं नरं ब्रूते लोकश्चैवातिदुर्बलम् ॥ १८॥"
  },
  {
    "text": "रुद्रहीनं विष्णुहीनं न वदन्ति जनाः किल ।\nशक्तिहीनं यथा सर्वे प्रवदन्ति नराधमम् ॥ १९॥"
  },
  {
    "text": "पतितः स्खलितो भीतः शान्तः शत्रुवशं गतः ।\nअशक्तः प्रोच्यते लोके नारुद्रः कोऽपि कथ्यते ॥ २०॥"
  },
  {
    "text": "तद्विद्धि कारणं शक्तिर्यथा त्वं च सिसृक्षसि ।\nभविता च यदा युक्तः शक्त्या कर्ता तदाखिलम् ॥ २१॥"
  },
  {
    "text": "तथा हरिस्तथा शम्भुस्तथेन्द्रोऽथ विभावसुः ।\nशशी सूर्यो यमस्त्वष्टा वरुणः पवनस्तथा ॥ २२॥"
  },
  {
    "text": "धरा स्थिरा तदा धर्तुं शक्तियुक्ता यदा भवेत् ।\nअन्यथा चेदशक्ता स्यात्परमाणोश्च धारणे ॥ २३॥"
  },
  {
    "text": "तथा शेषस्तथा कूर्मो येऽन्ये सर्वे च दिग्गजाः ।\nमद्युक्ता वै समर्थाश्च स्वानि कार्याणि साधितुम् ॥ २४॥"
  },
  {
    "text": "जलं पिबामि सकलं संहरामि विभावसुम् ।\nपवनं स्तम्भयाम्यद्य यदिच्छामि तथाचरम् ॥ २५॥"
  },
  {
    "text": "तत्त्वानां चैव सर्वेषां कदापि कमलोद्भव ।\nअसतां भावसन्देहः कर्तव्यो न कदाचन ॥ २६॥"
  },
  {
    "text": "कदाचित्प्रागभावः स्यात्प्रध्वंसाभाव एव वा ।\nमृत्पिण्डेषु कपालेषु घटाभावो यथा तथा ॥ २७॥"
  },
  {
    "text": "अद्यात्र पृथिवी नास्ति क्व गतेति विचारणे ।\nसञ्जाता इति विज्ञेया अस्यास्तु परमाणवः ॥ २८॥"
  },
  {
    "text": "शाश्वतं क्षणिकं शून्यं नित्यानित्यं सकर्तुकम् ।\nअहङ्काराग्रिमञ्चैव सप्तभेदैर्विवक्षितम् ॥ २९॥"
  },
  {
    "text": "गृहाणाज महतत्त्वमहङ्कारस्तदुद्भवः ।\nततः सर्वाणि भूतानि रचयस्व यथा पुरा ॥ ३०॥"
  },
  {
    "text": "व्रजन्तु स्वानि धिष्ण्यानि विरच्य निवसन्तु वः ।\nस्वानि स्वानि च कार्याणि कुर्वन्तु दैवभाविताः ॥ ३१॥"
  },
  {
    "text": "गृहाणेमां विधे शक्तिं सुरूपां चारुहासिनीम् ।\nमहासरस्वतीं नाम्ना रजोगुणयुतां वराम् ॥ ३२॥"
  },
  {
    "text": "श्वेताम्बरधरां दिव्यां दिव्यभूषणभूषिताम् ।\nवरासनसमारूढां क्रीडार्थं सहचारिणीम् ॥ ३३॥"
  },
  {
    "text": "एषा सहचरी नित्यं भविष्यति वराङ्गना ।\nमावमंस्था विभूतिं मे मत्वा पूज्यतमां प्रियाम् ॥ ३४॥"
  },
  {
    "text": "गच्छ त्वमनया सार्धं सत्यलोकं बताशु वै ।\nबीजाच्चतुर्विधं सर्वं समुत्पादय साम्प्रतम् ॥ ३५॥"
  },
  {
    "text": "लिङ्गकोशाश्च जीवैस्तैः सहिताः कर्मभिस्तथा ।\nवर्तन्ते संस्थिताः काले तान्कुरु त्वं यथा पुरा ॥ ३६॥"
  },
  {
    "text": "कालकर्मस्वभावाख्यैः कारणैः सकलं जगत् ।\nस्वभावस्वगुणैर्युक्तं पूर्ववत्सचराचरम् ॥ ३७॥"
  },
  {
    "text": "माननीयस्त्वया विष्णुः पूजनीयश्च सर्वदा ।\nसत्त्वगुणप्रधानत्वादधिकः सर्वतः सदा ॥ ३८॥"
  },
  {
    "text": "यदा यदा हि कार्यं वो भविष्यति दुरत्ययम् ।\nकरिष्यति पृथिव्यां वै अवतारं तदा हरिः ॥ ३९॥"
  },
  {
    "text": "तिर्यग्योनावथान्यत्र मानुषीं तनुमाश्रितः ।\nदानवानां विनाशं वै करिष्यति जनार्दनः ॥ ४०॥"
  },
  {
    "text": "भवोऽयं ते सहायश्च भविष्यति महाबलः ।\nसमुत्पाद्य सुरान्सर्वान्विहरस्व यथासुखम् ॥ ४१॥"
  },
  {
    "text": "ब्राह्मणाः क्षत्रिया वैश्या नानायज्ञैः सदक्षिणैः ।\nयजिष्यन्ति विधानेन सर्वान्वः सुसमाहिताः ॥ ४२॥"
  },
  {
    "text": "मन्नामोच्चारणात्सर्वे मखेषु सकलेषु च ।\nसदा तृप्ताश्च सन्तुष्टा भविष्यध्वं सुराः किल ॥ ४३॥"
  },
  {
    "text": "शिवश्च माननीयो वै सर्वथा यत्तमोगुणः ।\nयज्ञकार्येषु सर्वेषु पूजनीयः प्रयत्नतः ॥ ४४॥"
  },
  {
    "text": "यदा पुनः सुराणां वै भयं दैत्याद्भविष्यति ।\nशक्तयो मे तदोत्पन्ना हरिष्यन्ति सुविग्रहाः ॥ ४५॥"
  },
  {
    "text": "वाराही वैष्णवी गौरी नारसिंही सदाशिवा ।\nएताश्चान्याश्च कार्याणि कुरु त्वं कमलोद्भव ॥ ४६॥"
  },
  {
    "text": "नवाक्षरमिमं मन्त्रं बीजध्यानयुतं सदा ।\nजपन्सर्वाणि कार्याणि कुरु त्वं कमलोद्भव ॥ ४७॥"
  },
  {
    "text": "मन्त्राणामुत्तमोऽयं वै त्वं जानीहि महामते ।\nहृदये ते सदा धार्यः सर्वकामार्थसिद्धये ॥ ४८॥"
  },
  {
    "text": "इत्युक्त्वा मां जगन्माता हरिं प्राह शुचिस्मिता ।\nविष्णो व्रज गृहाणेमां महालक्ष्मीं मनोहराम् ॥ ४९॥"
  },
  {
    "text": "सदा वक्षःस्थले स्थाने भविता नात्र संशयः ।\nक्रीडार्थं ते मया दत्ता शक्तिः सर्वार्थदा शिवा ॥ ५०॥"
  },
  {
    "text": "त्वयेयं नावमन्तव्या माननीया च सर्वदा ।\nलक्ष्मीनारायणाख्योऽयं योगो वै विहितो मया ॥ ५१॥"
  },
  {
    "text": "जीवनार्थं कृता यज्ञा देवानां सर्वथा मया ।\nअविरोधेन सङ्गेन वर्तितव्यं त्रिभिः सदा ॥ ५२॥"
  },
  {
    "text": "त्वं च वेधाः शिवस्त्वेते देवा मद्गुणसम्भवाः ।\nमान्याः पूज्याश्च सर्वेषां भविष्यन्ति न संशयः ॥ ५३॥"
  },
  {
    "text": "ये विभेदं करिष्यन्ति मानवा मूढचेतसः ।\nनिरयं ते गमिष्यन्ति विभेदान्नात्र संशयः ॥ ५४॥"
  },
  {
    "text": "यो हरिः स शिवः साक्षाद्यः शिवः स स्वयं हरिः ।\nएतयोर्भेदमातिष्ठन्नरकाय भवेन्नरः ॥ ५५॥"
  },
  {
    "text": "तथैव द्रुहिणो ज्ञेयो नात्र कार्या विचारणा ।\nअपरो गुणभेदोऽस्ति श‍ृणु विष्णो ब्रवीमि ते ॥ ५६॥"
  },
  {
    "text": "मुख्यः सत्त्वगुणस्तेऽस्तु परमात्मविचिन्तने ।\nगौणत्वेऽपि परौ ख्यातौ रजोगुणतमोगुणौ ॥ ५७॥"
  },
  {
    "text": "लक्ष्म्या सह विकारेषु नानाभेदेषु सर्वदा ।\nरजोगुणयुतो भूत्वा विहरस्वानया सह ॥ ५८॥"
  },
  {
    "text": "वाग्बीजं कामराजं च मायाबीजं तृतीयकम् ।\nमन्त्रोऽयं त्वं रमाकान्त मद्दत्तः परमार्थदः ॥ ५९॥"
  },
  {
    "text": "गृहीत्वा जप तं नित्यं विहरस्व यथासुखम् ।\nन ते मृत्युभयं विष्णो न कालप्रभवं भयम् ॥ ६०॥"
  },
  {
    "text": "यावदेष विहारो मे भविष्यति सुनिश्चयः ।\nसंहरिष्याम्यहं सर्वं यदा विश्वं चराचरम् ॥ ६१॥"
  },
  {
    "text": "भवन्तोऽपि तदा नूनं मयि लीना भविष्यथ ।\nस्मर्तव्योऽयं सदा मन्त्रः कामदो मोक्षदस्तथा ॥ ६२॥"
  },
  {
    "text": "उद्गीथेन च संयुक्तः कर्तव्यः शुभमिच्छता ।\nकारयित्वाथ वैकुण्ठं वस्तव्यं पुरुषोत्तम ॥ ६३॥"
  },
  {
    "text": "विहरस्व यथाकामं चिन्तयन्मां सनातनीम् ।\nब्रह्मोवाच ।\nइत्युक्त्वा वासुदेवं सा त्रिगुणा प्रकृतिः परा ॥ ६४॥"
  },
  {
    "text": "निर्गुणा शङ्करं देवमवोचदमृतं वचः ।\nदेव्युवाच ।\nगृहाण हरगौरीं त्वं महाकालीं मनोहराम् ॥ ६५॥"
  },
  {
    "text": "कैलासं कारयित्वा च विहरस्व यथासुखम् ।\nमुख्यस्तमोगुणस्तेऽस्तु गौणौ सत्त्वरजोगुणौ ॥ ६६॥"
  },
  {
    "text": "विहरासुरनाशार्थं रजोगुणतमोगुणौ ।\nतपस्तप्तं तथा कर्तुं स्मरणं परमात्मनः ॥ ६७॥"
  },
  {
    "text": "सर्वसत्त्वगुणः शान्तो गृहीतव्यः सदानघ ।\nसर्वथा त्रिगुणा यूयं सृष्टिस्थित्यन्तकारकाः ॥ ६८॥"
  },
  {
    "text": "एभिर्विहीनं संसारे वस्तु नैवात्र कुत्रचित् ।\nवस्तुमात्रं तु यद्दृश्यं संसारे त्रिगुणं हि तत् ॥ ६९॥"
  },
  {
    "text": "दृश्यं च निर्गुणं लोके न भूतं नो भविष्यति ।\nनिर्गुणः परमात्मासौ न तु दृश्यः कदाचन ॥ ७०॥"
  },
  {
    "text": "सगुणा निर्गुणा चाहं समये शङ्करोत्तमा ।\nसदाहं कारणं शम्भो न च कार्यं कदाचन ॥ ७१॥"
  },
  {
    "text": "सगुणा कारणत्वाद्वै निर्गुणा पुरुषान्तिके ।\nमहत्तत्त्वमहङ्कारो गुणाः शब्दादयस्तथा ॥ ७२॥"
  },
  {
    "text": "कार्यकारणरूपेण संसरन्ते त्वहर्निशम् ॥"
  },
  {
    "text": "सदुद्भूतस्त्वहङ्कारस्तेनाहं कारणं शिवा ॥ ७३॥"
  },
  {
    "text": "अहङ्कारश्च मे कार्यं त्रिगुणोऽसौ प्रतिष्ठितः ।\nअहङ्कारान्महत्तत्त्वं बुद्धिः सा परिकीर्तिता ॥ ७४॥"
  },
  {
    "text": "महत्तत्त्वं हि कार्यं स्यादहङ्कारो हि कारणम् ।\nतन्मात्राणि त्वहङ्कारादुत्पद्यन्ते सदैव हि ॥ ७५॥"
  },
  {
    "text": "कारणं पञ्चभूतानां तानि सर्वसमुद्भवे ।\nकर्मेन्द्रियाणि पञ्चैव पञ्च ज्ञानेन्द्रियाणि च ॥ ७६॥"
  },
  {
    "text": "महाभूतानि पञ्चैव मनः षोडशमेव च ।\nकार्यञ्च कारणञ्चैव गणोऽयं षोडशात्मकः ॥ ७७॥"
  },
  {
    "text": "परमात्मा पुमानाद्यो न कार्यं न च कारणम् ।\nएवं समुद्भवः शम्भो सर्वेषामादिसम्भवे ॥ ७८॥"
  },
  {
    "text": "सङ्क्षेपेण मया प्रोक्तस्तव तत्र समुद्भवः ।\nव्रजन्त्वद्य विमानेन कार्यार्थं मम सत्तमाः ॥ ७९॥"
  },
  {
    "text": "स्मरणाद्दर्शनं तुभ्यं दास्येऽहं विषमे स्थिते ।\nस्मर्तव्याहं सदा देवाः परमात्मा सनातनः ॥ ८०॥"
  },
  {
    "text": "उभयोः स्मरणादेव कार्यसिद्धिरसंशयम् ।\nब्रह्मोवाच ।\nइत्युक्त्वा विससर्जास्मान्दत्त्वा शक्तीः सुसंस्कृताः ॥ ८१॥"
  },
  {
    "text": "विष्णवेऽथ महालक्ष्मीं महाकालीं शिवाय च ।\nमहासरस्वतीं मह्यं स्थानात्तस्माद्विसर्जिताः ॥ ८२॥"
  },
  {
    "text": "स्थलान्तरं समासाद्य ते जाताः पुरुषा वयम् ।\nचिन्तयन्तः स्वरूपं तत्प्रभावं परमाद्भुतम् ॥ ८३॥"
  },
  {
    "text": "विमानं तत्समासाद्य संरूढास्तत्र वै त्रयः ।\nन द्वीपोऽसौ न सा देवी सुधासिन्धुस्तथैव च ॥"
  },
  {
    "text": "पुनर्दृष्टं विमानं वै तत्रास्माभिर्न चान्यथा ॥ ८४॥"
  },
  {
    "text": "आसाद्य तस्मिन्वितते विमाने\nप्राप्ता वयं पङ्कजसन्निधौ च ।\nमहार्णवे यत्र हतौ दुरत्ययौ\nमुरारिणा तौ मधुकैटभाख्यौ ॥ ८५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nतृतीयस्कन्धे ब्रह्मणे श्रीदेव्या उपदेशवर्णनं नाम षष्ठोऽध्यायः ॥ ३.६॥"
  },
  {
    "text": "३.७ सप्तमोऽध्यायः । तत्त्वनिरूपणवर्णनम् ।"
  },
  {
    "text": "ब्रह्मोवाच ।\nएवम्प्रभावा सा देवी मया दृष्टाथ विष्णुना ।\nशिवेनापि महाभाग तास्ता देव्यः पृथक्पृथक् ॥ १॥"
  },
  {
    "text": "व्यास उवाच ।\nइत्याकर्ण्य पितुर्वाक्यं नारदो मुनिसत्तमः ।\nपप्रच्छ परमप्रीतः प्रजापतिमिदं वचः ॥ २॥"
  },
  {
    "text": "नारद उवाच ।\nपुमानाद्योऽविनाशी यो निर्गुणोऽच्युतिरव्ययः ।\nदृष्टश्चैवानुभूतश्च तद्वदस्व पितामह ॥ ३॥"
  },
  {
    "text": "त्रिगुणा वीक्षिता शक्तिर्निर्गुणा कीदृशी पितः ।\nतस्याः स्वरूपं मे ब्रूहि पुरुषस्य च पद्मज ॥ ४॥"
  },
  {
    "text": "यदर्थञ्च मया तप्तं श्वेतद्वीपे महातपः ।\nदृष्टाः सिद्धा महात्मानस्तापसा गतमन्यवः ॥ ५॥"
  },
  {
    "text": "परमात्मा न सम्प्राप्तो मयाऽसौ दृष्टिगोचरः ।\nपुनः पुनस्तपस्तीव्रं कृतं तत्र प्रजापते ॥ ६॥"
  },
  {
    "text": "भवता सगुणा शक्तिर्दृष्टा तात मनोरमा ।\nनिर्गुणा निर्गुणश्चैव कीदृशौ तौ वदस्व मे ॥ ७॥"
  },
  {
    "text": "व्यास उवाच ।\nइति पृष्ठः पिता तेन नारदेन प्रजापतिः ।\nउवाच वचनं तथ्यं स्मितपूर्वं पितामहः ॥ ८॥"
  },
  {
    "text": "ब्रह्मोवाच ।\nनिर्गुणस्य मुने रूपं न भवेद्दृष्टिगोचरम् ।\nदृश्यञ्च नश्वरं यस्मादरूपं दृश्यते कथम् ॥ ९॥"
  },
  {
    "text": "निर्गुणा दुर्गमा शक्तिर्निर्गुणश्च तथा पुमान् ।\nज्ञानगम्यौ मुनीनां तु भावनीयौ तथा पुनः ॥ १०॥"
  },
  {
    "text": "अनादिनिधनौ विद्धि सदा प्रकृतिपूरुषौ ।\nविश्वासेनाभिगम्यौ तौ नाविश्वासेन कर्हिचित् ॥ ११॥"
  },
  {
    "text": "चैतन्यं सर्वभूतेषु यत्तद्विद्धि परात्मकम् ।\nतेजः सर्वत्रगं नित्यं नानाभावेषु नारद ॥ १२॥"
  },
  {
    "text": "तञ्च ताञ्च महाभाग व्यापकौ विद्धि सर्वगौ ।\nताभ्यां विहीनं संसारे न किञ्चिद्वस्तु विद्यते ॥ १३॥"
  },
  {
    "text": "तौ विचिन्त्यौ सदा देहे मिश्रीभूतौ सदाव्ययौ ।\nएकरूपौ चिदात्मानौ निगुणौ निर्मलावुभौ ॥ १४॥"
  },
  {
    "text": "या शक्तिः परमात्माऽसौ सा योऽसौ सा परमा मता ।\nअन्तरं नैतयोः कोऽपि सूक्ष्मं वेद च नारद ॥ १५॥"
  },
  {
    "text": "अधीत्य सर्वशास्त्राणि वेदान्साङ्गांश्च नारद ।\nन जानाति तयोः सूक्ष्ममन्तरं विरतिं विना ॥ १६॥"
  },
  {
    "text": "अहङ्कारकृतं सर्वं विश्वं स्थावरजङ्गमम् ।\nकथं तद्रहितं पुत्र भवेत्कल्पशतैरपि ॥ १७॥"
  },
  {
    "text": "निर्गुणं सगुणः पुत्र कथं पश्यति चक्षुषा ।\nसगुणं च महाबुद्धे चेतसा संविचारय ॥ १८॥"
  },
  {
    "text": "पित्तेनाच्छादिता जिह्वा चक्षुश्च मुनिसत्तम ।\nकटु पित्तं विजानाति रसं रूपं न तत्तथा ॥ १९॥"
  },
  {
    "text": "गुणैः समावृतं चेतः कथं जानाति निर्गुणम् ।\nअहङ्कारोद्भवं तच्च तद्विहीनं कथं भवेत् ॥ २०॥"
  },
  {
    "text": "यावन्न गुणविच्छेदस्तावत्तद्दर्शनं कुतः ।\nतं पश्यति तदा चित्ते यदाऽहङ्कारवर्जितः ॥ २१॥"
  },
  {
    "text": "नारद उवाच ।\nस्वरूपं देवदेवेश त्रयाणामेव विस्तरात् ।\nगुणानां यत्स्वरूपोऽस्ति ह्यहङ्कारस्त्रिरूपकः ॥ २२॥"
  },
  {
    "text": "सात्त्विको राजसश्चैव तामसश्च तथापरः ।\nविभेदेन स्वरूपाणि वदस्व पुरुषोत्तम ॥ २३॥"
  },
  {
    "text": "यज्ज्ञात्वा विप्रमुच्येऽहं ज्ञानं तद्वद मे प्रभो ।\nगुणानां लक्षणान्येव विततानि विभागशः ॥ २४॥"
  },
  {
    "text": "ब्रह्मोवाच ।\nत्रयाणां शक्तयस्तिस्त्रस्तद्ब्रवीमि तवानघ ।\nज्ञानशक्तिः क्रियाशक्तिरर्थशक्तिस्तथापरा ॥ २५॥"
  },
  {
    "text": "सात्त्विकस्य ज्ञानशक्ती राजसस्य क्रियात्मिका ।\nद्रव्यशक्तिस्तामसस्य तिस्रश्च कथितास्तव ॥ २६॥"
  },
  {
    "text": "तेषां कार्याणि वक्ष्यामि श‍ृणु नारद तत्त्वतः ।\nतामस्या द्रव्यशक्तेश्च शब्दस्पर्शसमुद्भवः ॥ २७॥"
  },
  {
    "text": "रूपं रसश्च गन्धश्च तन्मात्राणि प्रचक्षते ।\nशब्दैकगुणमाकाशं वायुः स्पर्शगुणस्तथा ॥ २८॥"
  },
  {
    "text": "सुरूपैकगुणोऽग्निश्च जलं रसगुणात्मकम् ।\nपृथ्वी गन्धगुणा ज्ञेया सूक्ष्माण्येतानि नारद ॥ २९॥"
  },
  {
    "text": "दशैतानि मिलित्वा तु द्रव्यशक्तियुतानि वै ।\nतामसाहङ्कारजः स्यात्सर्गस्तदनुवृत्तिकः ॥ ३०॥"
  },
  {
    "text": "राजस्याश्च क्रियाशक्तेरुत्पन्नानि श‍ृणुष्व मे ।\nश्रोत्रं त्वग्रसना चक्षुर्घ्राणं चैव च पञ्चमम् ॥ ३१॥"
  },
  {
    "text": "ज्ञानेन्द्रियाणि चैतानि तथा कर्मेन्द्रियाणि च ।\nवाक्पाणिपादपायुश्च गुह्यान्तानि च पञ्च वै ॥ ३२॥"
  },
  {
    "text": "प्राणोऽपानश्च व्यानश्च समानोदानवायवः ।\nपञ्चदश मिलित्वैव राजसः सर्ग उच्यते ॥ ३३॥"
  },
  {
    "text": "साधनानि किलैतानि क्रियाशक्तिमयानि च ।\nउपादानं किलैतेषां चिदनुवृत्तिरुच्यते ॥ ३४॥"
  },
  {
    "text": "ज्ञानशक्तिसमायुक्ताः सात्त्विकाच्च समुद्भवाः ।\nदिशो वायुश्च सूर्यश्च वरुणश्चाश्विनावपि ॥ ३५॥"
  },
  {
    "text": "ज्ञानेन्द्रियाणां पञ्चानां पञ्चाधिष्ठातृदेवताः ।\nचन्द्रो ब्रह्मा तथा रुद्रः क्षेत्रज्ञश्च चतुर्थकः ॥ ३६॥"
  },
  {
    "text": "इत्यन्तःकरणाख्यस्य बुद्ध्यादेश्चाधिदैवतम् ।\nचत्वार्येव तथा प्रोक्ताः किलाधिष्ठातृदेवताः ॥ ३७॥"
  },
  {
    "text": "मनसा सह चैतानि नूनं पञ्चदशैव तु ।\nसात्त्विकस्य तु सर्गोऽयं सात्त्विकाख्यः प्रकीर्तितः ॥ ३८॥"
  },
  {
    "text": "स्थूलसूक्ष्मादिभेदेन द्वे रूपे परमात्मनः ।\nज्ञानरूपं निराकारं निदानं तत्प्रचक्षते ॥ ३९॥"
  },
  {
    "text": "साधकस्य तु ध्यानादौ स्थूलरूपं प्रचक्षते ।\nशरीरं सूक्ष्ममेवेदं पुरुषस्य प्रकीर्तितम् ॥ ४०॥"
  },
  {
    "text": "मम चैव शरीरं वै सूत्रमित्यभिधीयते ।\nस्थूलं शरीरं वक्ष्यामि ब्रह्मणः परमात्मनः ॥ ४१॥"
  },
  {
    "text": "श‍ृणु नारद यत्नेन यच्छ्रुत्वा विप्रमुच्यते ।\nतन्मात्राणि पुरोक्तानि भूतसूक्ष्माणि यानि वै ॥ ४२॥"
  },
  {
    "text": "पञ्चीकृत्य तु तान्येव पञ्चभूतसमुद्भवः ।\nपञ्चीकरणभेदोऽयं श‍ृणु संवदतः किल ॥ ४३॥"
  },
  {
    "text": "प्रथमं रसतन्मात्रामुपादाय मनस्यपि ।\nकल्पयेच्च तथा तद्वै यथा भवति चोदकम् ॥ ४४॥"
  },
  {
    "text": "शिष्टानां चैव भूतानामंशान्कृत्वा पृथक्पृथक् ।\nउदके मिश्रयेच्चांशान्कृते रसमये ततः ॥ ४५॥"
  },
  {
    "text": "तदा भूतविभागे च चैतन्ये च प्रकाशिते ।\nचैतन्यस्य प्रवेशात्तु तदाऽहमिति संशयः ॥ ४६॥"
  },
  {
    "text": "प्रतीयमाने तेनैव विशेषेणाभिमानतः ।\nआदिनारायणो देवो भगवानिति चोच्यते ॥ ४७॥"
  },
  {
    "text": "घनीभूतेऽथ भूतानां विभागे स्पष्टतां गते ।\nवृद्धिं प्राप्य गुणैश्चेत्थमेकैकगुणवृद्धितः ॥ ४८॥"
  },
  {
    "text": "आकाशस्य गुणश्चैकः शब्द एव न चापरः ।\nशब्दस्पर्शौ च वायोश्च द्वौ गुणौ परिकीर्तितौ ॥ ४९॥"
  },
  {
    "text": "अग्नेः शब्दश्च स्पर्शश्च रूपमेते त्रयो गुणाः ।\nशब्दस्पर्शरूपरसाश्चत्वारो वै जलस्य च ॥ ५०॥"
  },
  {
    "text": "स्पर्शशब्दरसा रूपं गन्धश्च पृथिवीगुणाः ।\nएवं मिलितयोगैश्च ब्रह्माण्डोत्पत्तिरुच्यते ॥ ५१॥"
  },
  {
    "text": "सर्वे जीवा मिलित्वैव ब्रह्माण्डांशसमुद्भवाः ।\nचतुरशीतिलक्षाश्च प्रोक्ता वै जीवजातयः ॥ ५२॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nतृतीयस्कन्धे तत्त्वनिरूपणवर्णनं नाम सप्तमोऽध्यायः ॥ ३.७॥"
  },
  {
    "text": "३.८ अष्टमोऽध्यायः । गुणानां रूपसंस्थानादिवर्णनम् ।"
  },
  {
    "text": "ब्रह्मोवाच ।\nसर्गोऽयं कथितस्तात यत्पृष्टोऽहं त्वयाऽधुना ।\nगुणानां रूपसंस्थां वै श‍ृणुष्वैकाग्रमानसः ॥ १॥"
  },
  {
    "text": "सत्त्वं प्रीत्यात्मकं ज्ञेयं सुखात्प्रीतिसमुद्भवः ।\nआर्जवं च तथा सत्यं शौचं श्रद्धा क्षमा धृतिः ॥ २॥"
  },
  {
    "text": "अनुकम्पा तथा लज्जा शान्तिः सन्तोष एव च ।\nएतैः सत्त्वप्रतीतिश्च जायते निश्चला सदा ॥ ३॥"
  },
  {
    "text": "श्वेतवर्णं तथा सत्त्वं धर्मे प्रीतिकरः सदा ।\nसच्छ्रद्धोत्पादकं नित्यमसच्छ्रद्धानिवारकम् ॥ ४॥"
  },
  {
    "text": "सात्त्विकी राजसी चैव तामसी च तथापरा ।\nश्रद्धा तु त्रिविधा प्रोक्ता मुनिभिस्तत्त्वदर्शिभिः ॥ ५॥"
  },
  {
    "text": "रक्तवर्णं रजः प्रोक्तमप्रीतिकरमद्भुतम् ।\nअप्रीतिर्दुःखयोगत्वाद्भवत्येव सुनिश्चिता ॥ ६॥"
  },
  {
    "text": "प्रद्वेषोऽथ तथा द्रोहो मत्सरः स्तम्भ एव च ।\nउत्कण्ठा च तथा निद्रा श्रद्धा तत्र च राजसी ॥ ७॥"
  },
  {
    "text": "मानो मदस्तथा गर्वो रजसा किल जायते ।\nप्रत्येतव्यं रजस्त्वेतैर्लक्षणैश्च विचक्षणैः ॥ ८॥"
  },
  {
    "text": "कृष्णवर्णं तमः प्रोक्तं मोहनं च विषादकृत् ।\nआलस्यं च तथाऽज्ञानं निद्रा दैन्यं भयं तथा ॥ ९॥"
  },
  {
    "text": "विवादश्चैव कार्पण्यं कौटिल्यं रोष एव च ।\nवैषम्यं वातिनास्तिक्यं परदोषानुदर्शनम् ॥ १०॥"
  },
  {
    "text": "प्रत्येतव्यं तमस्त्वेतैर्लक्षणैः सर्वथा बुधैः ।\nतामस्या श्रद्धया युक्तं परतापोपपादकम् ॥ ११॥"
  },
  {
    "text": "सत्त्वं प्रकाशयितव्यं नियन्तव्यं रजः सदा ।\nसंहर्तव्यं तमः कामं जनेन शुभमिच्छता ॥ १२॥"
  },
  {
    "text": "अन्योन्याभिभवाच्चैते विरुध्यन्ति परस्परम् ।\nतथोऽन्योन्याश्रयाः सर्वे न तिष्ठन्ति निराश्रयाः ॥ १३॥"
  },
  {
    "text": "सत्त्वं न केवलं क्वापि न रजो न तमस्तथा ।\nमिलिताश्च सदा सर्वे तेनान्योन्याश्रयाः स्मृताः ॥ १४॥"
  },
  {
    "text": "अन्योन्यमिथुनाच्चैव विस्तारं कथयाम्यहम् ।\nश‍ृणु नारद यज्ज्ञात्वा मुच्यते भवबन्धनात् ॥ १५॥"
  },
  {
    "text": "सन्देहोऽत्र न कर्तव्यो ज्ञात्वेत्युक्तं मया वचः ।\nज्ञातं तदनुभूतं यत्परिज्ञातं फले सति ॥ १६॥"
  },
  {
    "text": "श्रवणाद्दर्शनाच्चैव सपद्येव महामते ।\nसंस्कारानुभवाच्चैव परिज्ञातं न जायते ॥ १७॥"
  },
  {
    "text": "श्रुतं तीर्थं पवित्रञ्च श्रद्धोत्पन्ना च राजसी ।\nनिर्गतस्तत्र तीर्थे वै दृष्टं चैव यथाश्रुतम् ॥ १८॥"
  },
  {
    "text": "स्नातस्तत्र कृतं कृत्यं दत्तं दानं च राजसम् ।\nस्थितस्तत्र कियत्कालं रजोगुणसमावृतः ॥ १९॥"
  },
  {
    "text": "रागद्वेषान्न निर्मुक्तः कामक्रोधसमावृतः ।\nपुनरेव गृहं प्राप्तो यथापूर्वं तथा स्थितः ॥ २०॥"
  },
  {
    "text": "श्रुतं च नानुभूतं वै तेन तीर्थं मुनीश्वर ।\nन प्राप्तं च फलं यस्मादश्रुतं विद्धि नारद ॥ २१॥"
  },
  {
    "text": "निष्पापत्वं बलं विद्धि तीर्थस्य मुनिसत्तम ।\nकृषेः फलं यथा लोके निष्पन्नान्नस्य भक्षणम् ॥ २२॥"
  },
  {
    "text": "पापदेहविकारा ये कामक्रोधादयः परे ।\nलोभो मोहस्तथा तृष्णा द्वेषो रागस्तथा मदः ॥ २३॥"
  },
  {
    "text": "असूयेर्ष्याक्षमाशान्तिः पापान्येतानि नारद ।\nन निर्गतानि देहात्तु तावत्पापयुतो नरः ॥ २४॥"
  },
  {
    "text": "कृते तीर्थे यदैतानि देहान्न निर्गतानि चेत् ।\nनिष्फलः श्रम एवैकः कर्षकस्य यथा तथा ॥ २५॥"
  },
  {
    "text": "श्रमेणापीडितं क्षेत्रं कृष्टा भूमिः सुदुर्घटा ।\nउप्तं बीजं महार्घं च हिता वृत्तिरुदाहृता ॥ २६॥"
  },
  {
    "text": "अहोरात्रं परिक्लिष्टो रक्षणार्थं फलोत्सुकः ।\nकाले सुप्तस्तु हेमन्ते वने व्याघ्रादिभिर्भृशम् ॥ २७॥"
  },
  {
    "text": "भक्षितं शलभैः सर्वं निराशश्च कृतः पुनः ।\nतद्वत्तीर्थश्रमः पुत्र कष्टदो न फलप्रदः ॥ २८॥"
  },
  {
    "text": "सत्त्वं समुत्कटं जातं प्रवृद्धं शास्त्रदर्शनात् ।\nवैराग्यं तत्फलं जातं तामसार्थेषु नारद ॥ २९॥"
  },
  {
    "text": "प्रसह्याभिभवत्येव तद्रजस्तमसी उभे ।\nरजः समुत्कटं जातं प्रवृत्तं लोभयोगतः ॥ ३०॥"
  },
  {
    "text": "तत्तथाभिभवत्येव तमःसत्त्वे तथा उभे ।\nतमस्तथोत्कटं भूत्वा प्रवृद्धं मोहयोगतः ॥ ३१॥"
  },
  {
    "text": "तत्सत्त्वरजसी चोभे सङ्गम्याभिभवत्यपि ।\nविस्तरं कथयाम्यद्य यथाभिभवतीति वै ॥ ३२॥"
  },
  {
    "text": "यदा सत्त्वं प्रवृद्धं वै मतिर्धर्मे स्थिता तदा ।\nन चिन्तयति बाह्यार्थं रजस्तमःसमुद्भवम् ॥ ३३॥"
  },
  {
    "text": "अर्थं सत्त्वसमुद्भूतं गृह्णाति च न चान्यथा ।\nअनायासकृतं चार्थं धर्मं यज्ञं च वाञ्छति ॥ ३४॥"
  },
  {
    "text": "सात्त्विकेष्वेव भोगेषु कामं वै कुरुते तदा ।\nराजसेषु न मोक्षार्थं तामसेषु पुनः कुतः ॥ ३५॥"
  },
  {
    "text": "एवं जित्वा रजः पूर्वं ततश्च तमसो जयः ।\nसत्त्वं च केवलं पुत्र तदा भवति निर्मलम् ॥ ३६॥"
  },
  {
    "text": "यदा रजः प्रवृद्धं वै त्यक्त्वा धर्मान् सनातनान् ।\nअन्यथाकुरुते धर्माच्छ्रद्धां प्राप्य तु राजसीम् ॥ ३७॥"
  },
  {
    "text": "राजसादर्थसंवृद्धिस्तथा भोगस्तु राजसः ।\nसत्त्वं विनिर्गतं तेन तमसश्चापि निग्रहः ॥ ३८॥"
  },
  {
    "text": "यदा तमो विवृद्धं स्यादुत्कटं सम्बभूव ह ।\nतदा वेदे न विश्वासो धर्मशास्त्रे तथैव च ॥ ३९॥"
  },
  {
    "text": "श्रद्धां च तामसीं प्राप्य करोति च धनात्ययम् ।\nद्रोहं सर्वत्र कुरुते न शान्तिमधिगच्छति ॥ ४०॥"
  },
  {
    "text": "जित्वा सत्त्वं रजश्चैव क्रोधनो दुर्मतिः शठः ।\nवर्तते कामचारेण भावेषु विततेषु च ॥ ४१॥"
  },
  {
    "text": "एकं सत्त्वं न भवति रजश्चैकं तमस्तथा ।\nसहैवाश्रित्य वर्तन्ते गुणा मिथुनधर्मिणः ॥ ४२॥"
  },
  {
    "text": "रजो विना न सत्त्वं स्याद्रजः सत्त्वं विना क्वचित् ।\nतमो विना न चैवैते वर्तन्ते पुरुषर्षभ ॥ ४३॥"
  },
  {
    "text": "तमस्ताभ्यां विहीनं तु केवलं न कदाचन ।\nसर्वे मिथुनधर्माणो गुणाः कार्यान्तरेषु वै ॥ ४४॥"
  },
  {
    "text": "अन्योन्यसंश्रिताः सर्वे तिष्ठन्ति न वियोजिताः ।\nअन्योन्यजनकाश्चैव यतः प्रसवधर्मिणः ॥ ४५॥"
  },
  {
    "text": "सत्त्वं कदाचिच्च रजस्तमसी जनयत्युत ।\nकदाचित्तु रजः सत्त्वतमसी जनयत्यपि ॥ ४६॥"
  },
  {
    "text": "कदाचित्तु तमः सत्त्वरजसी जनयत्युभे ।\nजनयन्त्येवमन्योन्यं मृत्पिण्डश्च घटं यथा ॥ ४७॥"
  },
  {
    "text": "बुद्धिस्थास्ते गुणाः कामान्बोधयन्ति परस्परम् ।\nदेवदत्तविष्णुमित्रयज्ञदत्तादयो यथा ॥ ४८॥"
  },
  {
    "text": "यथा स्त्रीपुरुषश्चैव मिथुनौ च परस्परम् ।\nतथा गुणाः समायान्ति युग्मभावं परस्परम् ॥ ४९॥"
  },
  {
    "text": "रजसो मिथुने सत्त्वं सत्त्वस्य मिथुने रजः ।\nउभे ते सत्त्वरजसी तमसो मिथुने विदुः ॥ ५०॥"
  },
  {
    "text": "नारद उवाच ।\nइत्येतत्कथितं पित्रा गुणरूपमनुत्तमम् ।\nश्रुत्वाप्येतत्स एवाहं ततोऽपृच्छं पितामहम् ॥ ५१॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nतृतीयस्कन्धे गुणानां रूपसंस्थानादिवर्णनं नाम अष्टमोऽध्यायः ॥ ३.८॥"
  },
  {
    "text": "३.९ नवमोऽध्यायः । गुणानां गुणपरिज्ञानवर्णनम् ।"
  },
  {
    "text": "नारद उवाच ।\nगुणानां लक्षणं तात भवता कथितं किल ।\nन तृप्तोऽस्मि पिबन्मिष्टं त्वन्मुखात्प्रच्युतं रसम् ॥ १॥"
  },
  {
    "text": "गुणानां तु परिज्ञानं यथावदनुवर्णय ।\nयेनाहं परमां शान्तिमधिगच्छामि चेतसि ॥ २॥"
  },
  {
    "text": "व्यास उवाच ।\nइति पृष्टस्तु पुत्रेण नारदेन महात्मना ।\nउवाच च जगत्कर्ता रजोगुणसमुद्भवः ॥ ३॥"
  },
  {
    "text": "ब्रह्मोवाच ।\nश‍ृणु नारद वक्ष्यामि गुणानां परिवर्णनम् ।\nसम्यङ् नाहं विजानामि यथामति वदामि ते ॥ ४॥"
  },
  {
    "text": "सत्त्वं तु केवलं नैव कुत्रापि परिलक्ष्यते ।\nमिश्रीभावात्तु तेषां वै मिश्रत्वं प्रतिभाति वै ॥ ५॥"
  },
  {
    "text": "यथा काचिद्वरा नारी सर्वभूषणभूषिता ।\nहावभावयुता कामं भर्तुः प्रीतिकरी भवेत् ॥ ६॥"
  },
  {
    "text": "मातापित्रोस्तथा सैव बन्धुवर्गस्य प्रीतिदा ।\nदुःखं मोहं सपत्नीषु जनयत्यपि सैव हि ॥ ७॥"
  },
  {
    "text": "एवं सत्त्वेन तेनैव स्त्रीत्वमापादितेन च ।\nरजसस्तमसश्चैव जनिता वृत्तिरन्यथा ॥ ८॥"
  },
  {
    "text": "रजसा स्त्रीकृतेनैव तमसा च तथा पुनः ।\nअन्योन्यस्य समायोगादन्यथा प्रतिभाति वै ॥ ९॥"
  },
  {
    "text": "अवस्थानात्स्वभावेषु न वै जात्यन्तराणि च ।\nलक्ष्यते विपरीतानि योगान्नारद कुत्रचित् ॥ १०॥"
  },
  {
    "text": "यथा रूपवती नारी यौवनेन विभूषिता ।\nलज्जामाधुर्ययुक्ता च तथा विनयसंयुता ॥ ११॥"
  },
  {
    "text": "कामशास्त्रविधिज्ञा च धर्मशास्त्रेऽपि सम्मता ।\nभर्तुःप्रीतिकरी भूत्वा सपत्नीनां च दुःखदा ॥ १२॥"
  },
  {
    "text": "मोहदुःखस्वभावस्था सत्त्वस्थेत्युच्यते जनैः ।\nतथा सत्त्वं विकुर्वाणमन्यभावं विभाति वै ॥ १३॥"
  },
  {
    "text": "चोरैरुपद्रुतानां हि साधूनां सुखदा भवेत् ।\nदुःखा मूढा च दस्यूनां सैव सेना तथागुणा ॥ १४॥"
  },
  {
    "text": "विपरीतप्रतीतिं वै वर्जयन्ति स्वभावतः ।\nयथा च दुर्दिनं जातं महामेघघनावृतम् ॥ १५॥"
  },
  {
    "text": "विद्युत्स्तनितसंयुक्तं तिमिरेणावगुण्ठितम् ।\nसिञ्चद्भूमिं प्रवर्षद्वै तमोरूपमुदाहृतम् ॥ १६॥"
  },
  {
    "text": "यदेतत्कर्षकाणां वै तदेवातीव दुर्दिनम् ।\nबीजोपस्करयुक्तानां सुखदं प्रभवत्युत ॥ १७॥"
  },
  {
    "text": "अप्रच्छन्नगृहाणां च दुर्भगानां विशेषतः ।\nतृणकाष्ठगृहीतानां दुःखदं गृहमेधिनाम् ॥ १८॥"
  },
  {
    "text": "प्रोषितभर्तृकाणां वै मोहदं प्रवदन्त्यपि ।\nस्वभावस्था गुणाः सर्वे विपरीता विभान्ति वै ॥ १९॥"
  },
  {
    "text": "लक्षणानि पुनस्तेषां श‍ृणु पुत्र ब्रवीम्यहम् ।\nलघुप्रकाशकं सत्त्वं निर्मलं विशदं सदा ॥ २०॥"
  },
  {
    "text": "यदाङ्गानि लघून्येव नेत्रादीनीन्द्रियाणि च ।\nनिर्मलं च तथा चेतो गृह्णाति विषयान्न तान् ॥ २१॥"
  },
  {
    "text": "तदा सत्त्वं शरीरे वै मन्तव्यञ्च समुत्कटम् ।\nजृम्भां स्तम्भं च तन्द्रां च चलञ्चैव रजः पुनः ॥ २२॥"
  },
  {
    "text": "यदा तदुत्कटं जातं देहे यस्य च कस्यचित् ।\nकलिं मृगयते कर्तुं गन्तुं ग्रामान्तरं तथा ॥ २३॥"
  },
  {
    "text": "चलचित्तस्य सोऽत्यर्थं विवादे चोद्यतस्तथा ।\nगुरुमावरणं कामं तमो भवति तद्यदा ॥ २४॥"
  },
  {
    "text": "तदाङ्गानि गुरूण्याशु प्रभवन्त्यावृतानि च ।\nइन्द्रियाणि मनः शून्यं निद्रां नैवाभिवाञ्छति ॥ २५॥"
  },
  {
    "text": "गुणानां लक्षणान्येवं विज्ञेयानीह नारद ।\nनारद उवाच ।\nविभिन्नलक्षणाः प्रोक्ताः पितामह गुणास्त्रयः ॥ २६॥"
  },
  {
    "text": "कथमेकत्र संस्थाने कार्यं कुर्वन्ति शाश्वतम् ।\nपरस्परं मिलित्वा हि विभिन्नाः शत्रवः किल ॥ २७॥"
  },
  {
    "text": "एकत्रस्थाः कथं कार्यं कुर्वन्तीति वदस्व मे ।\nब्रह्मोवाच ।\nश‍ृणु पुत्र प्रवक्ष्यामि गुणास्ते दीपवृत्तयः ॥ २८॥"
  },
  {
    "text": "प्रदीपश्च यथा कार्यं प्रकरोत्यर्थदर्शनम् ।\nवर्तिस्तैलं यथार्चिश्च विरुद्धाश्च परस्परम् ॥ २९॥"
  },
  {
    "text": "विरुद्धं हि तथा तैलमग्निना सह सङ्गतम् ।\nतैलं वर्तिविरोध्येव पावकोऽपि परस्परम् ॥ ३०॥"
  },
  {
    "text": "एकत्रस्थाः पदार्थानां प्रकुर्वन्ति प्रदर्शनम् ।\nनारद उवाच ।\nएवं प्रकृतिजाः प्रोक्ता गुणाः सत्यवतीसुत ॥ ३१॥"
  },
  {
    "text": "विश्वस्य कारणं ते वै मया पूर्वं यथा श्रुतम् ।\nव्यास उवाच ।\nइत्युक्तं नारदेनाथ मम सर्वं सविस्तरम् ॥ ३२॥"
  },
  {
    "text": "गुणानां लक्षणं सर्वं कार्यं चैव विभागशः ।\nआराध्या परमा शक्तिर्यया सर्वमिदं ततम् ॥ ३३॥"
  },
  {
    "text": "सगुणा निर्गुणा चैव कार्यभेदे सदैव हि ।\nअकर्ता पुरुषः पूर्णो निरीहः परमोऽव्ययः ॥ ३४॥"
  },
  {
    "text": "करोत्येषा महामाया विश्वं सदसदात्मकम् ।\nब्रह्मा विष्णुस्तथा रुद्रःसूर्यश्चन्द्रः शचीपतिः ॥ ३५॥"
  },
  {
    "text": "अश्विनौ वसवस्त्वष्टा कुबेरो यादसां पतिः ।\nवह्निर्वायुस्तथा पूषा सेनानीश्च विनायकः ॥ ३६॥"
  },
  {
    "text": "सर्वे शक्तियुताः शक्ताः कर्तुं कार्याणि स्वानि च ।\nअन्यथा तेऽप्यशक्ता वै प्रस्पन्दितुमनीश्वराः ॥ ३७॥"
  },
  {
    "text": "सा चैव कारणं राजन् जगतः परमेश्वरी ।\nसमाराधय तां भूप कुरु यज्ञं जनाधिप ॥ ३८॥"
  },
  {
    "text": "पूजनं परया भक्त्या तस्या एव विधानतः ।\nमहालक्ष्मीर्महाकाली तथा महासरस्वती ॥ ३९॥"
  },
  {
    "text": "ईश्वरी सर्वभूतानां सर्वकारणकारणम् ।\nसर्वकामार्थदा शान्ता सुखसेव्या दयान्विता ॥ ४०॥"
  },
  {
    "text": "नामोच्चारणमात्रेण वाञ्छितार्थफलप्रदा ।\nदेवैराराधिता पूर्वं ब्रह्मविष्णुमहेश्वरैः ॥ ४१॥"
  },
  {
    "text": "मोक्षकामैश्च विविधैस्तापसैर्विजितात्मभिः ।\nअस्पष्टमपि यन्नाम प्रसङ्गेनापि भाषितम् ॥ ४२॥"
  },
  {
    "text": "ददाति वाञ्छितानर्थान्दुर्लभानपि सर्वथा ।\nऐ ऐ इति भयार्तेन दृष्ट्वा व्याघ्रादिकं वने ॥ ४३॥"
  },
  {
    "text": "बिन्दुहीनमपीत्युक्तं वाञ्छितं प्रददाति वै ।\nतत्र सत्यव्रतस्यैव दृष्टान्तो नृपसत्तम ॥ ४४॥"
  },
  {
    "text": "प्रत्यक्ष एव चास्माकं मुनीनां भावितात्मनाम् ।\nब्राह्मणानां समाजेषु तस्योदाहरणं बुधैः ॥ ४५॥"
  },
  {
    "text": "कथ्यमानं मया राजञ्छ्रुतं सर्वं सविस्तरम् ।\nअनक्षरो महामूर्खो नाम्ना सत्यव्रतो द्विजः ॥ ४६॥"
  },
  {
    "text": "श्रुत्वाऽक्षरं कोलमुखात्समुच्चार्य स्वयं ततः ।\nबिन्दुहीनं प्रसङ्गेन जातोऽसौ विबुधोत्तमः ॥ ४७॥"
  },
  {
    "text": "ऐकारोच्चारणाद्देवी तुष्टा भगवती तदा ।\nचकार कविराजं तं दयार्द्रा परमेश्वरी ॥ ४८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nतृतीयस्कन्धे गुणपरिज्ञानवर्णनं नाम नवमोऽध्यायः ॥ ३.९॥"
  },
  {
    "text": "३.१० दशमोऽध्यायः । सत्यव्रताख्यानवर्णनम् ।"
  },
  {
    "text": "जनमेजय उवाच ।\nकोऽसौ सत्यव्रतो नाम ब्राह्मणो द्विजसत्तमः ।\nकस्मिन्देशे समुत्पन्नः कीदृशश्च वदस्व मे ॥ १॥"
  },
  {
    "text": "कथं तेन श्रुतः शब्दः कथमुच्चारितः पुनः ।\nसिद्धिश्च कीदृशी जाता तस्य विप्रस्य तत्क्षणात् ॥ २॥"
  },
  {
    "text": "कथं तुष्टा भवानी सा सर्वज्ञा सर्वसंस्थिता ।\nविस्तरेण वदस्वाद्य कथामेतां मनोरमाम् ॥ ३॥"
  },
  {
    "text": "सूत उवाच ।\nइति पृष्टस्तदा राज्ञा व्यासः सत्यवतीसुतः ।\nउवाच परमोदारं वचनं रसवच्छुचि ॥ ४॥"
  },
  {
    "text": "व्यास उवाच ।\nश‍ृणु राजन् प्रवक्ष्यामि कथां पौराणिकीं शुभाम् ।\nश्रुता मुनिसमाजेषु मया पूर्वं कुरूद्वह ॥ ५॥"
  },
  {
    "text": "एकदाऽहं कुरुश्रेष्ठ कुर्वंस्तीर्थाटनं शुचि ।\nसम्प्राप्तो नैमिषारण्यं पावनं मुनिसेवितम् ॥ ६॥"
  },
  {
    "text": "प्रणम्याहं मुनीन्सर्वान् स्थितस्तत्र वराश्रमे ।\nविधिपुत्रास्तु यत्रासञ्जीवन्मुक्ता महाव्रताः ॥ ७॥"
  },
  {
    "text": "कथाप्रसङ्ग एवासीत्तत्र विप्रसमागमे ।\nजमदग्निस्तु पप्रच्छ मुनीनेवं समास्थितः ॥ ८॥"
  },
  {
    "text": "जमदग्निरुवाच ।\nसन्देहोऽस्ति महाभागा मम चेतसि तापसाः ।\nसमाजेषु मुनीनां वै निःसन्देहो भवाम्यहम् ॥ ९॥"
  },
  {
    "text": "ब्रह्मा विष्णुस्तथा रुद्रो मघवा वरुणोऽनलः ।\nकुबेरः पवनस्त्वष्टा सेनानीश्च गणाधिपः ॥ १०॥"
  },
  {
    "text": "सूर्योऽश्विनौ भगः पूषा निशानाथो ग्रहास्तथा ।\nआराधनीयतमः कोऽत्र वाञ्छितार्थफलप्रदः ॥ ११॥"
  },
  {
    "text": "सुखसेव्यश्च सततं चाशुतोषश्च मानदाः ।\nब्रुवन्तु मुनयः शीघ्रं सर्वज्ञाः संशितव्रताः ॥ १२॥"
  },
  {
    "text": "एवं प्रश्ने कृते तत्र लोमशो वाक्यमब्रवीत् ।\nजमदग्ने श‍ृणुष्वैतद्यत्पृष्टं वै त्वयाऽधुना ॥ १३॥"
  },
  {
    "text": "सेवनीयतमा शक्तिः सर्वेषां शुभमिच्छताम् ।\nपरा प्रकृतिराद्या च सर्वगा सर्वदा शिवा ॥ १४॥"
  },
  {
    "text": "देवानां जननी सैव ब्रह्मादीनां महात्मनाम् ।\nआदिप्रकृतिमूलं सा संसारपादपस्य वै ॥ १५॥"
  },
  {
    "text": "स्मृता चोच्चारिता देवी ददाति किल वाञ्छितम् ।\nसर्वदैवार्द्रचित्ता सा वरदानाय सेविता ॥ १६॥"
  },
  {
    "text": "इतिहासं प्रवक्ष्यामि श‍ृण्वन्तु मुनयः शुभम् ।\nअक्षरोच्चारणादेव यथा प्राप्तं द्विजेन वै ॥ १७॥"
  },
  {
    "text": "कोसलेषु द्विजः कश्चिद्देवदत्तेति विश्रुतः ।\nअनपत्यश्चकारेष्टिं पुत्राय विधिपूर्वकम् ॥ १८॥"
  },
  {
    "text": "तमसातीरमास्थाय कृत्वा मण्डपमुत्तमम् ।\nद्विजानाहूय वेदज्ञान्सत्रकर्मविशारदान् ॥ १९॥"
  },
  {
    "text": "कृत्वा वेदीं विधानेन स्थापयित्वा विभावसून् ।\nपुत्रेष्टिं विधिवत्तत्र चकार द्विजसत्तमः ॥ २०॥"
  },
  {
    "text": "ब्रह्माणं कल्पयामास सुहोत्रं मुनिसत्तमम् ।\nअध्वर्युं याज्ञवल्क्यं च होतारं च बृहस्पतिम् ॥ २१॥"
  },
  {
    "text": "प्रस्तोतारं तथा पैलमुद्गातारं च गोभिलम् ।\nसभ्यानन्यान्मुनीन्कृत्वा विधिवत्प्रददौ वसु ॥ २२॥"
  },
  {
    "text": "उद्गाता सामगः श्रेष्ठः सप्तस्वरसमन्वितम् ।\nरथन्तरमगायत्तु स्वरितेन समन्वितम् ॥ २३॥"
  },
  {
    "text": "तदाऽस्य स्वरभङ्गोऽभूत्कृते श्वासे मुहुर्मुहुः ।\nदेवदत्तश्चुकोपाशु गोभिलं प्रत्युवाच ह ॥ २४॥"
  },
  {
    "text": "मूर्खोऽसि मुनिमुख्याद्य स्वरभङ्गस्त्वया कृतः ।\nकाम्यकर्मणि सञ्जाते पुत्रार्थं यजतश्च मे ॥ २५॥"
  },
  {
    "text": "गोभिलस्तु तदोवाच देवदत्तं सुकोपितः ।\nमूर्खस्ते भविता पुत्रः शठः शब्दविवर्जितः ॥ २६॥"
  },
  {
    "text": "सर्वप्राणिशरीरे तु श्वासोच्छ्वासः सुदुर्ग्रहः ।\nन मेऽत्र दूषणं किञ्चित्स्वरभङ्गे महामते ॥ २७॥"
  },
  {
    "text": "तच्छ्रुत्वा वचनं तस्य गोभिलस्य महात्मनः ।\nशापाद्भीतो देवदत्तस्तमुवाचातिदुःखितः ॥ २८॥"
  },
  {
    "text": "कथं क्रुद्धोऽसि विप्रेन्द्र वृथा मयि निरागसि ।\nअक्रोधना हि मुनयो भवन्ति सुखदाः सदा ॥ २९॥"
  },
  {
    "text": "स्वल्पेऽपराधे विप्रेन्द्र कथं शप्तस्त्वया ह्यहम् ।\nअपुत्रोऽहं सुतप्तः प्राक् तापयुक्तः पुनः कृतः ॥ ३०॥"
  },
  {
    "text": "मूर्खपुत्रादपुत्रत्वं वरं वेदविदो विदुः ।\nतथापि ब्राह्मणो मूर्खः सर्वेषां निन्द्य एव हि ॥ ३१॥"
  },
  {
    "text": "पशुवच्छूद्रवच्चैव न योग्यः सर्वकर्मसु ।\nकिं करोमीह मूर्खेण पुत्रेण द्विजसत्तम ॥ ३२॥"
  },
  {
    "text": "यथा शूद्रस्तथा मूर्खो ब्राह्मणो नात्र संशयः ।\nन पूजार्हो न दानार्हो निन्द्यश्च सर्वकर्मसु ॥ ३३॥"
  },
  {
    "text": "देशे वै वसमानश्च ब्राह्मणो वेदवर्जितः ।\nकरदः शूद्रवच्चैव मन्तव्यः स च भूभुजा ॥ ३४॥"
  },
  {
    "text": "नासने पितृकार्येषु देवकार्येषु स द्विजः ।\nमूर्खः समुपवेश्यश्च कार्यश्च फलमिच्छता ॥ ३५॥"
  },
  {
    "text": "राज्ञा शूद्रसमो ज्ञेयो न योज्यः सर्वकर्मसु ।\nकर्षकस्तु द्विजः कार्यो ब्राह्मणो वेदवर्जितः ॥ ३६॥"
  },
  {
    "text": "विना विप्रेण कर्तव्यं श्राद्धं कुशचटेन वै ।\nन तु विप्रेण मूर्खेण श्राद्धं कार्यं कदाचन ॥ ३७॥"
  },
  {
    "text": "आहारादधिकं चान्नं न दातव्यमपण्डिते ।\nदाता नरकमाप्नोति ग्रहीता तु विशेषतः ॥ ३८॥"
  },
  {
    "text": "धिग्राज्यं तस्य राज्ञो वै यस्य देशेऽबुधा जनाः ।\nपूज्यन्ते ब्राह्मणा मूर्खा दानमानादिकैरपि ॥ ३९॥"
  },
  {
    "text": "आसने पूजने दाने यत्र भेदो न चाण्वपि ।\nमूर्खपण्डितयोर्भेदो ज्ञातव्यो विबुधेन वै ॥ ४०॥"
  },
  {
    "text": "मूर्खा यत्र सुगर्विष्ठा दानमानपरिग्रहैः ।\nतस्मिन्देशे न वस्तव्यं पण्डितेन कथञ्चन ॥ ४१॥"
  },
  {
    "text": "असतामुपकाराय दुर्जनानां विभूतयः ।\nपिचुमन्दः फलाढ्योऽपि काकैरेवोपभुज्यते ॥ ४२॥"
  },
  {
    "text": "भुक्त्वान्नं वेदविद्विप्रो वेदाभ्यासं करोति वै ।\nक्रीडन्ति पूर्वजास्तस्य स्वर्गे प्रमुदिताः किल ॥ ४३॥"
  },
  {
    "text": "गोभिलातः विमुक्तं वै त्वया वेदविदुत्तम ।\nसंसारे मूर्खपुत्रत्वं मरणादतिगर्हितम् ॥ ४४॥"
  },
  {
    "text": "कृपां कुरु महाभाग शापस्यानुग्रहं प्रति ।\nदीनोद्धारणशक्तोऽसि पतामि तव पादयोः ॥ ४५॥"
  },
  {
    "text": "लोमश उवाच ।\nइत्युक्त्वा देवदत्तस्तु पतितस्तस्य पादयोः ।\nस्तुवन्दीनहृदत्यर्थं कृपणः साश्रुलोचनः ॥ ४६॥"
  },
  {
    "text": "गोभिलस्तु तदा तत्र दृष्ट्वा तं दीनचेतसम् ।\nक्षणकोपा महान्तो वै पापिष्ठाः कल्पकोपनाः ॥ ४७॥"
  },
  {
    "text": "जलं स्वभावतः शीतं पावकातपयोगतः ।\nउष्णं भवति तच्छीघ्रं तद्विना शिशिरं भवेत् ॥ ४८॥"
  },
  {
    "text": "दयावान्गोभिलस्त्वाह देवदत्तं सुदुःखितम् ।\nमूर्खो भूत्वा सुतस्ते वै विद्वानपि भविष्यति ॥ ४९॥"
  },
  {
    "text": "इति दत्तवरः सोऽथ मुदितोऽभूद्द्विजर्षभः ।\nइष्टिं समाप्य विप्रान्वै विससर्ज यथाविधि ॥ ५०॥"
  },
  {
    "text": "कालेन कियता तस्य भार्या रूपमती सती ।\nगर्भं दधार काले सा रोहिणी रोहिणीसमा ॥ ५१॥"
  },
  {
    "text": "गर्भाधानादिकं कर्म चकार विधिवद्द्विजः ।\nपुंसवनविधानञ्च श‍ृङ्गारकरणं तथा ॥ ५२॥"
  },
  {
    "text": "सीमन्तोन्नयनञ्चैव कृतं वेदविधानतः ।\nददौ दानानि मुदितो मत्वेष्टिं सफलां तथा ॥ ५३॥"
  },
  {
    "text": "शुभेऽह्नि सुषुवे पुत्रं रोहिणी रोहिणीयुते ।\nदिने लग्ने शुभेऽत्यर्थं जातकर्म चकार सः ॥ ५४॥"
  },
  {
    "text": "पुत्रदर्शनकं कृत्वा नामकर्म चकार च ।\nउतथ्य इति पुत्रस्य कृतं नाम पुराविदा ॥ ५५॥"
  },
  {
    "text": "स चाष्टमे तथा वर्षे शुभे वै शुभवासरे ।\nतस्योपनयनं कर्म चकार विधिवत्पिता ॥ ५६॥"
  },
  {
    "text": "वेदमध्यापयामास गुरुस्तं वै व्रते स्थितम् ।\nनोच्चचार तथोतथ्यः संस्थितो मुग्धवत्तदा ॥ ५७॥"
  },
  {
    "text": "बहुधा पाठितः पित्रा न दधार मतिं शठः ।\nमूढवत्तिष्ठतेऽत्यर्थं तं शुशोच पिता तदा ॥ ५८॥"
  },
  {
    "text": "एवं कुर्वन्सदाऽभ्यासं जातो द्वादशवार्षिकः ।\nन वेद विधिवत्कर्तुं सन्ध्यावन्दनकं विधिम् ॥ ५९॥"
  },
  {
    "text": "मूर्खोऽभूदिति लोकेषु गता वार्ताऽतिविस्तरा ।\nब्राह्मणेषु च सर्वेषु तापसेष्वितरेषु च ॥ ६०॥"
  },
  {
    "text": "जहास लोकस्तं विप्रं यत्र तत्र गतं मुने ।\nपिता माता निनिन्दाथ मूर्खं तमतिभर्त्सयन् ॥ ६१॥"
  },
  {
    "text": "निन्दितोऽथ जनैः कामं पितृभ्यामथ बान्धवैः ।\nवैराग्यमगमद्विप्रो जगाम वनमप्यसौ ॥ ६२॥"
  },
  {
    "text": "अन्धो वरस्तथा पङ्गुर्न मूर्खस्तु वरः सुतः ।\nइत्युक्तोऽसौ पितृभ्यां वै विवेश काननं प्रति ॥ ६३॥"
  },
  {
    "text": "गङ्गातीरे शुभे स्थाने कृत्वोटजमनुत्तमम् ।\nवन्यां वृत्तिं च सङ्कल्प्य स्थितस्तत्र समाहितः ॥ ६४॥"
  },
  {
    "text": "नियमं च परं कृत्वा नासत्यं प्रब्रवीम्यहम् ।\nस्थितस्तत्राश्रमे रम्ये ब्रह्मचर्यव्रतो हि सः ॥ ६५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nतृतीयस्कन्धे सत्यव्रताख्यानवर्णनं नाम दशमोऽध्यायः ॥ ३.१०॥"
  },
  {
    "text": "३.११ एकादशोऽध्यायः । सत्यव्रताख्यानवर्णनम् ।"
  },
  {
    "text": "लोमश उवाच ।\nन वेदाध्ययनं किञ्चिज्जानाति न जपं तथा ।\nध्यानं न देवतानाञ्च न चैवाराधनं तथा ॥ १॥"
  },
  {
    "text": "नासनं वेद विप्रोऽसो प्राणायामं तथा पुनः ।\nप्रत्याहारं तु नो वेद भूतशुद्धिञ्च कारणम् ॥ २॥"
  },
  {
    "text": "न मन्त्रकीलकं जाप्यं गायत्रीञ्च न वेद सः ।\nशौचं स्नानविधिञ्चैव तथाचमनकं पुनः ॥ ३॥"
  },
  {
    "text": "प्राणाग्निहोत्रं नो वेद बलिदानं न चातिथिम् ।\nन सन्ध्यां समिधो होमं विवेद च तथा मुनिः ॥ ४॥"
  },
  {
    "text": "सोऽकरोत्प्रातरुत्थाय यत्किञ्चिद्दन्तधावनम् ।\nस्नानं च शूद्रवत्तत्र गङ्गायां मन्त्रवर्जितम् ॥ ५॥"
  },
  {
    "text": "फलान्यादाय वन्यानि मध्यान्हेऽपि यदृच्छया ।\nभक्ष्याभक्ष्यपरिज्ञानं न जानाति शठस्तथा ॥ ६॥"
  },
  {
    "text": "सत्यं ब्रूते स्थितस्तत्र नानृतं वदते पुनः ।\nजनैः सत्यतपा नाम कृतमस्य द्विजस्य वै ॥ ७॥"
  },
  {
    "text": "नाहितं कस्यचित्कुर्यान्न तथाऽविहितं क्वचित् ।\nसुखं स्वपिति तत्रैव निर्भयश्चिन्तयन्निति ॥ ८॥"
  },
  {
    "text": "कदा मे मरणं भावि दुःखं जीवामि कानने ।\nजीवितं धिक्च मूर्खस्य तरसा मरणं ध्रुवम् ॥ ९॥"
  },
  {
    "text": "दैवेनाहं कृतो मूर्खो नान्योऽत्र कारणं मम ।\nप्राप्य चैवोत्तमं जन्म वृथा जातं ममाधुना ॥ १०॥"
  },
  {
    "text": "यथा वन्ध्या सुरूपा च यथा वा निष्फलो द्रुमः ।\nअदुग्धदोहा धेनुश्च तथाऽहं निष्फलः कृतः ॥ ११॥"
  },
  {
    "text": "किं नु निन्दाम्यहं दैवं नूनं कर्म ममेदृशम् ।\nन दत्तं पुस्तकं कृत्वा ब्राह्मणाय महात्मने ॥ १२॥"
  },
  {
    "text": "न वै विद्या मया दत्ता पूर्वजन्मनि निर्मला ।\nतेनाहं कर्मयोगेन शठोऽस्मि च द्विजाधमः ॥ १३॥"
  },
  {
    "text": "न च तीर्थे तपस्तप्तं सेविता न च साधवः ।\nन द्विजाः पूजिता द्रव्यैस्तेन जातोऽस्मि दुष्टधीः ॥ १४॥"
  },
  {
    "text": "वर्तन्ते मुनिपुत्राश्च वेदशास्त्रार्थपारगाः ।\nअहं सुमूढः सञ्जातो दैवयोगेन केनचित् ॥ १५॥"
  },
  {
    "text": "न जानामि तपस्तप्तुं किं करोमि सुसाधनम् ।\nमिथ्यायं मेऽत्र सङ्कल्पो न मे भाग्यं शुभं किल ॥ १६॥"
  },
  {
    "text": "दैवमेव परं मन्ये धिक्पौरुषमनर्थकम् ।\nवृथा श्रमकृतं कार्यं दैवाद्भवति सर्वथा ॥ १७॥"
  },
  {
    "text": "ब्रह्मा विष्णुश्च रुद्रश्च शक्राद्याः किल देवताः ।\nकालस्य वशगाः सर्वे कालो हि दुरतिक्रमः ॥ १८॥"
  },
  {
    "text": "एवंविधान्वितर्कांस्तु कुर्वाणोऽहर्निशं द्विजः ।\nस्थितस्तत्राश्रमे तीरे जान्हव्याः पावने स्थले ॥ १९॥"
  },
  {
    "text": "विरक्तः स तु सञ्जातः स्थितस्तत्राश्रमे द्विजः ।\nकालातिवाहनं शान्तश्चकार विजने वने ॥ २०॥"
  },
  {
    "text": "एवं स्थितस्य तु वने विमलोदके वै\nवर्षाणि तत्र नवपञ्च गतानि कामम् ।\nनाराधनं न च जपं न विवेद मन्त्रं\nकालातिवाहनमसौ कृतवान् वने वै ॥ २१॥"
  },
  {
    "text": "जानाति तस्य विततं व्रतमेव लोकः\nसत्यं वदत्यपि मुनिः किल नामजातम् ।\nजातं यशश्च सकलेषु जनेषु कामं\nसत्यव्रतोऽयमनिशं न मृषाभिभाषी ॥ २२॥"
  },
  {
    "text": "तत्रैकदा तु मृगयां रममाण एव\nप्राप्तो निषादनिशठो धृतचापबाणः ।\nक्रीडन् वनेऽतिविपुले यमतुल्यदेहः\nक्रूराकृतिर्हननकर्मणि चातिदक्षः ॥ २३॥"
  },
  {
    "text": "तेनातिकृष्टेन शरेण विद्धः\nकोलः किरातेन धनुर्धरेण ।\nपलायमानो भयविह्वलश्च\nमुनेः समीपं विद्रुतो जगाम ॥ २४॥"
  },
  {
    "text": "विकम्पमानो रुधिरार्द्रदेहो\nयदा जगामाश्रममण्डलं वै ।\nकालस्तदातीव दयार्द्रभावं\nप्राप्तो मुनिस्तत्र समीक्ष्य दीनम् ॥ २५॥"
  },
  {
    "text": "अग्रे व्रजन्तं रुधिरार्द्रदेहं\nदृष्ट्वा मुनिः सूकरमाशु विद्धम् ।\nदयाभिवेशादतिकम्पमानः\nसारस्वतं बीजमथोच्चचार ॥ २६॥"
  },
  {
    "text": "अज्ञातपूर्वं च तथाश्रुतञ्च\nदैवान्मुखे वै समुपागतञ्च ।\nन ज्ञातवान्बीजमसौ विमूढो\nममज्ज शोके स मुनिर्महात्मा ॥ २७॥"
  },
  {
    "text": "कोलः प्रविश्याश्रममण्डलं तद्\nगतो निकुञ्जे प्रविलीय गूढम् ।\nअप्राप्तमार्गो दृढनिर्विण्णचेताः\nप्रवेपमानः शरपीडितत्वात् ॥ २८॥"
  },
  {
    "text": "ततः क्षणादाकरणान्तकृष्टं\nचापं दधानोऽतिकरालदेहः ।\nप्राप्तस्तदन्ते स च मृग्यमाणो\nनिषादराजः किल काल एव ॥ २९॥"
  },
  {
    "text": "दृष्ट्वा मुनिं तत्र कुशासने स्थितं\nनाम्ना तु सत्यव्रतमद्वितीयम् ।\nव्याधः प्रणम्य प्रमुखे स्थितोऽसौ\nपप्रच्छ कोलः क्व गतो द्विजेश ॥ ३०॥"
  },
  {
    "text": "जानामि तेऽहं सुव्रतं प्रसिद्धं\nतेनाद्य पृच्छे मम बाणविद्धः ।\nक्षुधार्दितं मे सकलं कुटुम्बं\nविभर्तुकामः किल आगतोऽस्मि ॥ ३१॥"
  },
  {
    "text": "वृत्तिर्ममैषा विहिता विधात्रा\nनान्याऽस्ति विप्रेन्द्र ऋतं ब्रवीमि ।\nभर्तव्यमेवेह कुटुम्बमञ्जसा\nकेनाप्युपायेन शुभाशुभेन ॥ ३२॥"
  },
  {
    "text": "सत्यं ब्रवीत्वद्य सत्यव्रतोऽसि\nक्षुधातुरो वर्तते पोष्यवर्गः ।\nक्वासो गतः सूकरो बाणविद्धः\nपृच्छाम्यहं वाडव ब्रूहि तूर्णम् ॥ ३३॥"
  },
  {
    "text": "तेनेति पृष्टः स मुनिर्महात्मा\nवितर्कमग्नः प्रबभूव कामम् ।\nसत्यव्रतं मेऽद्य भवेन्न भग्नं\nन दृष्ट इत्युच्चरितेन किं वै ॥ ३४॥"
  },
  {
    "text": "गतोऽत्र कोलः शरविद्धदेहः\nकथं ब्रवीम्यद्य मृषाऽमृषा वा ।\nक्षुधार्दितोऽयं परिपृच्छतीव\nदृष्ट्वा हनिष्यत्यपि सूकरं वै ॥ ३५॥"
  },
  {
    "text": "सत्यं न सत्यं खलु यत्र हिंसा\nदयान्वितं चानृतमेव सत्यम् ।\nहितं नराणां भवतीह येन\nतदेव सत्यं न तथाऽन्यथैव ॥ ३६॥"
  },
  {
    "text": "हितं कथं स्यादुभयोर्विरुद्धयो-\nस्तदुत्तरं किं न यथा मृषा वचः ।\nविचारयन्वाडव धर्मसङ्कटे\nन प्राप वक्तुं वचनं यथोचितम् ॥ ३७॥"
  },
  {
    "text": "बाणाहतं वीक्ष्य दयान्वितञ्च\nकोलं तदन्ते समुदाहृतं वचः ।\nतेन प्रसन्ना निजबीजतः शिवा\nविद्यां दुरापां प्रददौ च तस्मै ॥ ३८॥"
  },
  {
    "text": "बीजोच्चारणतो देव्या विद्या प्रस्फुरिताखिला ।\nवाल्मीकेश्च यथापूर्वं तथा स ह्यभवत्कविः ॥ ३९॥"
  },
  {
    "text": "तमुवाच द्विजो व्याधं सम्मुखस्थं धनुर्धरम् ।\nसत्यकामस्तु धर्मात्मा श्लोकमेकं दयापरः ॥ ४०॥"
  },
  {
    "text": "या पश्यति न सा ब्रूते या ब्रूते सा न पश्यति ।\nअहो व्याध स्वकार्यार्थिन् किं पृच्छसि पुनः पुनः ॥ ४१॥"
  },
  {
    "text": "इत्युक्तस्तु तदा तेन गतोऽसौ पशुहा पुनः ।\nनिराशः सूकरे तस्मिन्परावृत्तो निजालये ॥ ४२॥"
  },
  {
    "text": "ब्राह्मणस्तु कविर्जातः प्राचेतस इवापरः ।\nप्रसिद्धः सर्वलोकेषु नाम्ना सत्यव्रतो द्विजः ॥ ४३॥"
  },
  {
    "text": "सारस्वतं ततो बीजं जजाप विधिपूर्वकम् ।\nपण्डितश्चातिविख्यातो द्विजोऽसौ धरणीतले ॥ ४४॥"
  },
  {
    "text": "प्रतिपर्वसु गायन्ति ब्राह्मणा यद्यशः सदा ।\nआख्यानं चातिविस्तीर्ण स्तुवन्ति मुनयः किल ॥ ४५॥"
  },
  {
    "text": "तच्छ्रुत्वा सदनं तस्य समागम्य तदाश्रमे ।\nयेन त्यक्तः पुरा तेन गृहं नीतोऽतिमानितः ॥ ४६॥"
  },
  {
    "text": "तस्माद्राजन्सदा सेव्या पूजनीया च भक्तितः ।\nआदिशक्तिः परा देवी जगतां कारणं हि सा ॥ ४७॥"
  },
  {
    "text": "तस्या यज्ञं महाराज कुरु वेदविधानतः ।\nसर्वकामप्रदं नित्यं निश्चयं कथितं पुरा ॥ ४८॥"
  },
  {
    "text": "स्मृता सम्पूजिता भक्त्या ध्याता चोच्चारिता स्तुता ।\nददाति वाञ्छितानर्थान्कार्यदा तेन कीर्त्यते ॥ ४९॥"
  },
  {
    "text": "अनुभावमिदं राजन् कर्तव्यं सर्वथा बुधैः ।\nदृष्ट्वा रोगयुतान्दीनान्क्षुधितान्निर्धनाञ्छठान् ॥ ५०॥"
  },
  {
    "text": "जनानार्तांस्तथा मूर्खान्पीडितान्वैरिभिः सदा ।\nदासानाज्ञाकरान्क्षुद्रान्विकलान्विह्वलानथ ॥ ५१॥"
  },
  {
    "text": "अतृप्तान्भोजने भोगे सदार्तानजितेन्द्रियान् ।\nतृष्णाधिकानशक्तांश्च सदाधिपरिपीडितान् ॥ ५२॥"
  },
  {
    "text": "तथा विभवसम्पन्नान् पुत्रपौत्रविवर्धनान् ।\nपुष्टदेहांश्च सम्भोगैः संयुतान्वेदवादिनः ॥ ५३॥"
  },
  {
    "text": "राजलक्ष्म्या युताञ्छूरान्वशीकृतजनानथ ।\nस्वजनैरवियुक्तांश्च सर्वलक्षणलक्षितान् ॥ ५४॥"
  },
  {
    "text": "व्यतिरेकान्वयाभ्यां च विचेतव्यं विचक्षणैः ।\nएभिर्न पूजिता देवी सर्वार्थफलदा शिवा ॥ ५५॥"
  },
  {
    "text": "समाराधिता च तथा नृभिरेभिः सदाम्बिका ।\nयतोऽमी सुखिनः सर्वे संसारेऽस्मिन्न संशयः ॥ ५६॥"
  },
  {
    "text": "व्यास उवाच ।\nइति राजञ्छ्रुतं तत्र मया मुनिसमागमे ।\nलोमशस्य मुखात्कामं देवीमाहात्म्यमुत्तमम् ॥ ५७॥"
  },
  {
    "text": "इति सञ्चिन्त्य राजेन्द्र कर्तव्यं च सदार्चनम् ।\nभक्त्या परमया देव्याः प्रीत्या च पुरुषर्षभ ॥ ५८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nतृतीयस्कन्धे सत्यव्रताख्यानवर्णनं नामैकादशोऽध्यायः ॥ ३.११॥"
  },
  {
    "text": "३.१२ द्वादशोऽध्यायः । अम्बायज्ञविधिवर्णनम् ।"
  },
  {
    "text": "राजोवाच ।\nवद यज्ञविधिं सम्यग्देव्यास्तस्याः समन्ततः ।\nश्रुत्वा करोम्यहं स्वामिन्यथाशक्ति ह्यतन्द्रितः ॥ १॥"
  },
  {
    "text": "पूजाविधिं च मन्त्रांश्च होमद्रव्यमसंशयम् ।\nब्राह्मणाः कतिसङ्ख्याश्च दक्षिणाश्चतथा पुनः ॥ २॥"
  },
  {
    "text": "व्यास उवाच ।\nश‍ृणु राजन् प्रवक्ष्यामि देव्या यज्ञं विधानतः ।\nत्रिविधं तु सदा ज्ञेयं विधिदृष्टेन कर्मणा ॥ ३॥"
  },
  {
    "text": "सात्त्विकं राजसं चैव तामसं च तथापरम् ।\nमुनीनां सात्त्विकं प्रोक्तं नृपाणां राजसं स्मृतम् ॥ ४॥"
  },
  {
    "text": "तामसं राक्षसानां वै ज्ञानिनां तु गुणोज्झितम् ।\nविमुक्तानां ज्ञानमयं विस्तरात्प्रब्रवीमि ते ॥ ५॥"
  },
  {
    "text": "देशः कालस्तथा द्रव्यं मन्त्राश्च ब्राह्मणास्तथा ।\nश्रद्धा च सात्वकी यत्र तं यज्ञं सात्त्विकं विदुः ॥ ६॥"
  },
  {
    "text": "द्रव्यशुद्धिः क्रियाशुद्धिर्मन्त्रशुद्धिश्च भूमिप ।\nभवेद्यदि तदा पूर्णं फलं भवति नान्यथा ॥ ७॥"
  },
  {
    "text": "अन्यायोपार्जितेनैव कर्तव्यं सुकृतं कृतम् ।\nन कीर्तिरिह लोके च परलोके न तत्फलम् ॥ ८॥"
  },
  {
    "text": "तस्मान्न्यायार्जितेनैव कर्तव्यं सुकृतं सदा ।\nयशसे परलोकाय भवत्येव सुखाय च ॥ ९॥"
  },
  {
    "text": "प्रत्यक्षं तव राजेन्द्र पाण्डवैस्तु मखः कृतः ।\nराजसूयः क्रतुवरः समाप्तवरदक्षिणः ॥ १०॥"
  },
  {
    "text": "यत्र साक्षाद्धरिः कृष्णो यादवेन्द्रो महामनाः ।\nब्राह्मणाः पूर्णविद्याश्च भारद्वाजादयस्तथा ॥ ११॥"
  },
  {
    "text": "कृत्वा यज्ञं सुसम्पूर्णं मासमात्रेण पाण्डवैः ।\nप्राप्तं महत्तरं कष्टं वनवासश्च दारुणः ॥ १२॥"
  },
  {
    "text": "पीडनञ्चैव पाञ्चाल्यास्तथा द्यूते पराजयः ।\nवनवासो महत्कष्टं क्व गतं मखजं फलम् ॥ १३॥"
  },
  {
    "text": "दासत्वञ्च विराटस्य कृतं सर्वमहात्मभिः ।\nकीचकेन परिक्लिष्टा द्रौपदी च प्रमद्वरा ॥ १४॥"
  },
  {
    "text": "आशीर्वादा द्विजातीनां क्व गताः शुद्धचेतसाम् ।\nभक्तिर्वा वासुदेवस्य क्व गता तत्र सङ्कटे ॥ १५॥"
  },
  {
    "text": "न रक्षिता तदा बाला केनापि द्रुपदात्मजा ।\nप्राप्तकेशग्रहा काले साध्वी च वरवर्णिनी ॥ १६॥"
  },
  {
    "text": "किमत्र चिन्तनीयं वै धर्मवैगुण्यकारणम् ।\nकेशवे सति देवेशे धर्मपुत्रे युधिष्ठिरे ॥ १७॥"
  },
  {
    "text": "भवितव्यमिति प्रोक्ते निष्फलः स्यात्तदागमः ।\nवेदमन्त्रास्तथान्ये च वितथाः स्युरसंशयम् ॥ १८॥"
  },
  {
    "text": "साधनं निष्फलं सर्वमुपायश्च निरर्थकः ।\nभवितव्यं भवत्येव वचने प्रतिपादके ॥ १९॥"
  },
  {
    "text": "आगमोऽप्यर्थवादः स्यात्क्रियाः सर्वा निरर्थकाः ।\nस्वर्गार्थञ्च तपो व्यर्थं वर्णधर्मश्च वै तथा ॥ २०॥"
  },
  {
    "text": "सर्वं प्रमाणं व्यर्थं स्याद्भवितव्ये कृते हृदि ।\nउभयञ्चापि मन्तव्यं दैवं चोपाय एव च ॥ २१॥"
  },
  {
    "text": "कृते कर्मणि चेत्सिद्धिर्विपरिता यदा भवेत् ।\nवैगुण्यं कल्पनीयं स्यात्प्राज्ञैः पण्डितमौलिभिः ॥ २२॥"
  },
  {
    "text": "तत्कर्म बहुधा प्रोक्तं विद्वद्भिः कर्मकारिभिः ।\nकर्तृभेदान्मन्त्रभेदाद्द्रव्यभेदात्तथा पुनः ॥ २३॥"
  },
  {
    "text": "यथा मघवता पूर्वं विश्वरूपो वृतो गुरुः ।\nविपरीतं कृतं तेन कर्म मातृहिताय वै ॥ २४॥"
  },
  {
    "text": "देवेभ्यो दानवेभ्यस्तु स्वस्तीत्युक्त्वा पुनः पुनः ।\nअसुरा मातृपक्षीयाः कृतं तेषाञ्च रक्षणम् ॥ २५॥"
  },
  {
    "text": "दैत्यान् दृष्ट्वातिसम्पुष्टांश्चुकोप मघवा तदा ।\nशिरांसि तस्य वज्रेण चिच्छेद तरसा हरिः ॥ २६॥"
  },
  {
    "text": "क्रियावैगुण्यमत्रैव कर्तृभेदादसंशयम् ।\nनोचेत्पञ्चालराजेन रोषेणापि कृता क्रिया ॥ २७॥"
  },
  {
    "text": "भारद्वाजविनाशाय पुत्रस्योत्पादनाय च ।\nधृष्टद्युम्नः समुत्पन्नो वेदिमध्याच्च द्रौपदी ॥ २८॥"
  },
  {
    "text": "पुरा दशरथेनापि पुत्रेष्टिस्तु कृता यदा ।\nअपुत्रस्य सुतास्तस्य चत्वारः सम्प्रजज्ञिरे ॥ २९॥"
  },
  {
    "text": "अतः क्रिया कृता युक्त्या सिद्धिदा सर्वथा भवेत् ।\nअयुक्त्या विपरिता स्यात्सर्वथा नृपसत्तम ॥ ३०॥"
  },
  {
    "text": "पाण्डवानां यथा यज्ञे किञ्चिद्वैगुण्ययोगतः ।\nविपरीतं फलं प्राप्तं निर्जितास्ते दुरोदरे ॥ ३१॥"
  },
  {
    "text": "सत्यवादी तथा राजन् धर्मपुत्रो युधिष्ठिरः ।\nद्रौपदी च तथा साध्वी तथान्येप्यनुजाः शुभाः ॥ ३२॥"
  },
  {
    "text": "कुद्रव्ययोगाद्वैगुण्यं समुत्पन्नं मखेऽथवा ।\nसाभिमानैः कृताद्वापि दूषणं समुपस्थितम् ॥ ३३॥"
  },
  {
    "text": "सात्त्विकस्तु महाराज दुर्लभो वै मखः स्मृतः ।\nवैखानसमुनीनां हि विहितोऽसौ महामखः ॥ ३४॥"
  },
  {
    "text": "सात्त्विकं भोजनं ये वै नित्यं कुर्वन्ति तापसाः ।\nन्यायार्जितञ्च वन्यञ्च तथा ऋष्यं सुसंस्कृतम् ॥ ३५॥"
  },
  {
    "text": "पुरोडाशपरा नित्यं वियूपा मन्त्रपूर्वकाः ।\nश्रद्धाधिका मखा राजन् सात्त्विकाः परमाः स्मृताः ॥ ३६॥"
  },
  {
    "text": "राजसा द्रव्यबहुलाः सयूपाश्च सुसंस्कृताः ।\nक्षत्रियाणां विशाञ्चैव साभिमानाश्च वै मखाः ॥ ३७॥"
  },
  {
    "text": "तामसा दानवानां वै सक्रोधा मदवर्धकाः ।\nसामर्षाः संस्कृताः क्रूरा मखाः प्रोक्ता महात्मभिः ॥ ३८॥"
  },
  {
    "text": "मुनीनां मोक्षकामानां विरक्तानां महात्मनाम् ।\nमानसस्तु स्मृतो यागः सर्वसाधनसंयुतः ॥ ३९॥"
  },
  {
    "text": "अन्येषु सर्वयज्ञेषु किञ्चिन्न्यूनं भवेदपि ।\nद्रव्येण श्रद्धया वाऽपि क्रियया ब्राह्मणैस्तथा ॥ ४०॥"
  },
  {
    "text": "देशकालपृथग्द्रव्यसाधनैः सकलैस्तथा ।\nनान्यो भवति पूर्णे वै तथा भवति मानसः ॥ ४१॥"
  },
  {
    "text": "प्रथमं तु मनः शोध्यं कर्तव्यं गुणवर्जितम् ।\nशुद्धे मनसि देहो वै शुद्ध एव न संशयः ॥ ४२॥"
  },
  {
    "text": "इन्द्रियार्थपरित्यक्तं यदा जातं मनः शुचि ।\nतदा तस्य मखस्यासौ प्रभवेदधिकारवान् ॥ ४३॥"
  },
  {
    "text": "तदाऽसौ मण्डपं कृत्वा बहुयोजनविस्तृतम् ।\nस्तम्भैश्च विपुलैः श्लक्ष्णैर्यज्ञियद्रुमसम्भवैः ॥ ४४॥"
  },
  {
    "text": "वेदीं च विशदां तत्र मनसा परिकल्पयेत् ।\nअग्नयोऽपि तथा स्थाप्या विधिवन्मनसा किल ॥ ४५॥"
  },
  {
    "text": "ब्राह्मणानाञ्च वरणं तथैव प्रतिपाद्य च ।\nब्रह्माध्वर्युस्तथा होता प्रस्तोता विधिपूर्वकम् ॥ ४६॥"
  },
  {
    "text": "उद्गाता प्रतिहर्ता च सभ्याश्चान्ये यथाविधि ।\nपूजनीयाः प्रयत्नेन मनसैव द्विजोत्तमाः ॥ ४७॥"
  },
  {
    "text": "प्राणोऽपानस्तथा व्यानः समानोदान एव च ।\nपावकाः पञ्च एवैते स्थाप्या वेद्यां विधानतः ॥ ४८॥"
  },
  {
    "text": "गार्हपत्यस्तदा प्राणोऽपानश्चाहवनीयकः ।\nदक्षिणाग्निस्तथा व्यानः समानश्चावसथ्यकः ॥ ४९॥"
  },
  {
    "text": "सभ्योदानः स्मृता ह्येते पावकाः परमोत्कटाः ।\nद्रव्यञ्च मनसा भाव्यं निर्गुणं परमं शुचि ॥ ५०॥"
  },
  {
    "text": "मन एव तदा होता यजमानस्तथैव तत् ।\nयज्ञाधिदेवता ब्रह्म निर्गुणं च सनातनम् ॥ ५१॥"
  },
  {
    "text": "फलदा निर्गुणा शक्तिः सदा निर्वेददा शिवा ।\nब्रह्मविद्याखिलाधारा व्याप्य सर्वत्र संस्थिता ॥ ५२॥"
  },
  {
    "text": "तदुद्देशेन तद्द्रव्यं हुनेत्प्राणाग्निषु द्विजः ।\nपश्चाच्चित्तं निरालम्बं कृत्वा प्राणानपि प्रभो ॥ ५३॥"
  },
  {
    "text": "कुण्डलीमुखमार्गेण हुनेद्ब्रह्मणि शाश्वते ।\nस्वानुभूत्या स्वयं साक्षात्स्वात्मभूतां महेश्वरीम् ॥ ५४॥"
  },
  {
    "text": "समाधिनैव योगेन ध्यायेच्चेतस्यनाकुलः ।\nसर्वभूतस्थमात्मानं सर्वभूतानि चात्मनि ॥ ५५॥"
  },
  {
    "text": "यदा पश्यति भूतात्मा तदा पश्यति तां शिवाम् ।\nदृष्ट्वा तां ब्रह्मविद्भूयात्सच्चिदानन्दरूपिणीम् ॥ ५६॥"
  },
  {
    "text": "तदा मायादिकं सर्वं दग्धं भवति भूमिप ।\nप्रारब्धं कर्ममात्रं तु यावद्देहं च तिष्ठति ॥ ५७॥"
  },
  {
    "text": "जीवन्मुक्तस्तदा जातो मृतो मोक्षमवाप्नुयात् ।\nकृतकृत्यो भवेत्तात यो भजेज्जगदम्बिकाम् ॥ ५८॥"
  },
  {
    "text": "तस्मात्सर्वप्रयत्नेन ध्येया श्रीभुवनेश्वरी ।\nश्रोतव्या चैव मन्तव्या गुरुवाक्यानुसारतः ॥ ५९॥"
  },
  {
    "text": "राजन्नेवं कृतो यज्ञो मोक्षदो नात्र संशयः ।\nअन्ये यज्ञाः सकामास्तु प्रभवन्ति क्षयोन्मुखाः ॥ ६०॥"
  },
  {
    "text": "अग्निष्टोमेन विधिवत्स्वर्गकामो यजेदिति ।\nवेदानुशासनं चैतत्प्रवदन्ति मनीषिणः ॥ ६१॥"
  },
  {
    "text": "क्षीणे पुण्ये मृत्युलोकं विशन्ति च यथामति ।\nतस्मात्तु मानसः श्रेष्ठो यज्ञोऽप्यक्षय एव सः ॥ ६२॥"
  },
  {
    "text": "न राज्ञा साधितुं योग्यो मखोऽसौ जयमिच्छता ।\nतामसस्तु कृतः पूर्वं सर्पयज्ञस्त्वयाधुना ॥ ६३॥"
  },
  {
    "text": "वैरं निर्वाहितं राजंस्तक्षकस्य दुरात्मनः ।\nयत्कृते निहताः सर्पास्त्वयाऽग्नौ कोटिशः परे ॥ ६४॥"
  },
  {
    "text": "देवीयज्ञं कुरुष्वाद्य विततं विधिपूर्वकम् ।\nविष्णुना यः कृतः पूर्वं सृष्ट्यादौ नृपसत्तम ॥ ६५॥"
  },
  {
    "text": "तथा त्वं कुरु राजेन्द्र विधिं ते प्रब्रवीम्यहम् ।\nब्राह्मणाः सन्ति राजेन्द्र विधिज्ञा वेदवित्तमाः ॥ ६६॥"
  },
  {
    "text": "देवीबीजविधानज्ञा मन्त्रमार्गविचक्षणाः ।\nयाजकास्ते भविष्यन्ति यजमानस्त्वमेव हि ॥ ६७॥"
  },
  {
    "text": "कृत्वा यज्ञं विधानेन दत्त्वा पुण्यं मखार्जितम् ।\nसमुद्धर महाराज पितरं दुर्गतिङ्गतम् ॥ ६८॥"
  },
  {
    "text": "विप्रावमानजं पापं दुर्घटं नरकप्रदम् ।\nतथैव शापजो दोषः प्राप्तः पित्रा तवानघ ॥ ६९॥"
  },
  {
    "text": "तथा दुर्मरणं प्राप्तं सर्पदंशेन भूभुजा ।\nअन्तराले तथा मृत्यूर्न भूमौ कुशसंस्तरे ॥ ७०॥"
  },
  {
    "text": "न सङ्ग्रामे न गङ्गायां स्नानदानादिवर्जितम् ।\nमरणं ते पितुस्तत्र सौधे जातं कुरूद्वह ॥ ७१॥"
  },
  {
    "text": "कृपणानि च सर्वाणि नरकस्य नृपोत्तम ।\nतत्रैकं कारणं तस्य न जातं चातिदुर्लभम् ॥ ७२॥"
  },
  {
    "text": "यत्र यत्र स्थितःप्राणो ज्ञात्वा कालं समागतम् ।\nसाधनानामभावेऽपि ह्यवशश्चातिसङ्कटे ॥ ७३॥"
  },
  {
    "text": "यदा निर्वेदमायाति मनसा निर्मलेन वै ।\nपञ्चभूतात्मको देहो मम किञ्चात्र दुःखदम् ॥ ७४॥"
  },
  {
    "text": "पतत्वद्य यथाकामं मुक्तोऽहं निर्गुणोऽव्ययः ।\nनाशात्मकानि तत्त्वानि तत्र का परिदेवना ॥ ७५॥"
  },
  {
    "text": "ब्रह्मैवाहं न संसारी सदा मुक्तः सनातनः ।\nदेहेन मम सम्बन्धः कर्मणा प्रतिपादितः ॥ ७६॥"
  },
  {
    "text": "तानि सर्वाणि मुक्तानि शुभानि चेतराणि च ।\nमनुष्यदेहयोगेन सुखदुःखानुसाधनात् ॥ ७७॥"
  },
  {
    "text": "विमुक्तोऽतिभयाद्घोरादस्मात्संसारसङ्कटात् ।\nइत्येवं चिन्त्यमानस्तु स्नानदानविवर्जितः ॥ ७८॥"
  },
  {
    "text": "मरणं चेदवाप्नोति स मुच्च्येज्जन्मदुःखतः ।\nएषा काष्ठा परा प्रोक्ता योगिनामपि दुर्लभा ॥ ७९॥"
  },
  {
    "text": "पिता ते नृपशार्दूल श्रुत्वा शापं द्विजोदितम् ।\nदेहे ममत्वं कृतवान्न निर्वेदमवाप्तवान् ॥ ८०॥"
  },
  {
    "text": "नीरोगो मम देहोऽयं राज्यं निहतकण्टकम् ।\nकथं जीवाम्यहं कामं मन्त्रज्ञानानयन्तु वै ॥ ८१॥"
  },
  {
    "text": "औषधं मणिमन्त्रं च यन्त्रं परमकं तथा ।\nआरोहणं तथा सौधे कृतवान्नृपतिस्तदा ॥ ८२॥"
  },
  {
    "text": "न स्नानं न कृतं दानं न देव्याः स्मरणं कृतम् ।\nन भूमौ शयनं चैव दैवं मत्वा परं तथा ॥ ८३॥"
  },
  {
    "text": "मग्नो मोहार्णवे घोरे मृतः सौधेऽहिना हतः ।\nकृत्वा पापं कलेर्योगात्तापसस्यावमानजम् ॥ ८४॥"
  },
  {
    "text": "अवश्यमेव नरकमेतैराचरणैर्भवेत् ।\nतस्मात्तं पितरं पापात्समुद्धर नृपोत्तम ॥ ८५॥"
  },
  {
    "text": "सूत उवाच ।\nइति श्रुत्वा वचस्तस्य व्यासस्यामिततेजसः ।\nसाश्रुकण्ठोऽतिदुःखार्तो बभूव जनमेजयः ॥ ८६॥"
  },
  {
    "text": "धिगिदं जीवितं मेऽद्य पिता मे नरके स्थितः ।\nतत्करोमि यथैवाद्य स्वर्गं यात्युत्तरासुतः ॥ ८७॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nतृतीयस्कन्धे अम्बायज्ञविधिवर्णनं नाम द्वादशोऽध्यायः ॥ ३.१२॥"
  },
  {
    "text": "३.१३ त्रयोदशोऽध्यायः । विष्णुनानुष्ठानवर्णनम् ।"
  },
  {
    "text": "राजोवाच ।\nहरिणा तु कथं यज्ञः कृतः पूर्वं पितामह ।\nजगत्कारणरूपेण विष्णुना प्रभविष्णुना ॥ १॥"
  },
  {
    "text": "के सहायास्तु तत्रासन्ब्राह्मणाः के महामते ।\nऋत्विजो वेदतत्त्वज्ञास्तन्मे ब्रूहि परन्तप ॥ २॥"
  },
  {
    "text": "पश्चात्करोम्यहं यज्ञं विधिदृष्टेन कर्मणा ।\nश्रुत्वा विष्णुकृतं यागमम्बिकायाः समाहितः ॥ ३॥"
  },
  {
    "text": "व्यास उवाच ।\nराजञ्छृणु महाभाग विस्तरं परमाद्भुतम् ।\nयथा भगवता यज्ञः कृतश्च विधिपूर्वकः ॥ ४॥"
  },
  {
    "text": "विसर्जिता यदा देव्या दत्त्वा शक्तीश्च तास्त्रयः ।\nकाजेशाः पुरुषा जाता विमानवरमास्थिताः ॥ ५॥"
  },
  {
    "text": "प्राप्ता महार्णवं घोरं त्रयस्ते विबुधोत्तमाः ।\nचक्रुः स्थानानि वासार्थं समुत्पाद्य धरां स्थिताः ॥ ६॥"
  },
  {
    "text": "आधारशक्तिरचला मुक्ता देव्या स्वयं ततः ।\nतदाधारा स्थिता जाता धरा मेदःसमन्विता ॥ ७॥"
  },
  {
    "text": "मधुकैटभयोर्मेदः संयोगान्मेदिनी स्मृता ।\nधारणाच्च धरा प्रोक्ता पृथ्वी विस्तारयोगतः ॥ ८॥"
  },
  {
    "text": "मही चापि महीयस्त्वाद्धृता सा शेषमस्तके ।\nगिरयश्च कृताः सर्वे धारणार्थ प्रविस्तराः ॥ ९॥"
  },
  {
    "text": "लोहकीलं यथा काष्टे तथा ते गिरयः कृताः ।\nमहीधरो महाराज प्रोच्यते विबुधैर्जनैः ॥ १०॥"
  },
  {
    "text": "जातरूपमयो मेरुर्बहुयोजनविस्तरः ।\nकृतो मणिमयैः श‍ृङ्गैः शोभितः परमाद्भुतः ॥ ११॥"
  },
  {
    "text": "मरीचिर्नारदोऽत्रिश्च पुलस्त्यः पुलहः क्रतुः ।\nदक्षो वसिष्ठ इत्येते ब्रह्मणः प्रथिताः सुताः ॥ १२॥"
  },
  {
    "text": "मरीचेः कश्यपो जातो दक्षकन्यास्त्रयोदश ।\nताभ्यो देवाश्च दैत्याश्च समुत्पन्ना ह्यनेकशः ॥ १३॥"
  },
  {
    "text": "ततस्तु काश्यपी सृष्टिः प्रवृत्ता चातिविस्तरा ।\nमनुष्यपशुसर्पादिजातिभेदैरनेकधा ॥ १४॥"
  },
  {
    "text": "ब्रह्मणश्चार्धदेहात्तु मनुः स्वायम्भुवोऽभवत् ।\nशतरूपा तथा नारी सञ्जाता वामभागतः ॥ १५॥"
  },
  {
    "text": "प्रियव्रतोत्तानपादौ सुतौ तस्या बभूवतुः ।\nतिस्त्रः कन्या वरारोहा ह्यभवन्नतिसुन्दरीः ॥ १६॥"
  },
  {
    "text": "एवं सृष्टिं समुत्पाद्य भगवान्कमलोद्भवः ।\nचकार ब्रह्मलोकञ्च मेरुश‍ृङ्गे मनोहरम् ॥ १७॥"
  },
  {
    "text": "वैकुण्ठं भगवान्विष्णू रमारमणमुत्तमम् ।\nक्रीडास्थानं सुरम्यञ्च सर्वलोकोपरिस्थितम् ॥ १८॥"
  },
  {
    "text": "शिवोऽपि परमं स्थानं कैलासाख्यं चकार ह ।\nसमासाद्य भूतगणं विजहार यथारुचि ॥ १९॥"
  },
  {
    "text": "स्वर्गस्त्रिविष्टपो मेरुशिखरोपरि कल्पितः ।\nतच्च स्थानं सुरेन्द्रस्य नानारत्नविराजितम् ॥ २०॥"
  },
  {
    "text": "समुद्रमथनात्प्राप्तः पारिजातस्तरुत्तमः ।\nचतुर्दन्तस्तथा नागः कामधेनुश्च कामदा ॥ २१॥"
  },
  {
    "text": "उच्चैःश्रवास्तथाश्वो वै रम्भाद्यप्सरसस्तथा ।\nइन्द्रेणोपात्तमखिलं जातं वै स्वर्गभूषणम् ॥ २२॥"
  },
  {
    "text": "धन्वन्तरिश्चन्द्रमाश्च सागराच्च समुद्बभौ ।\nस्वर्गस्थितौ विराजेते देवौ बहुगणैर्वृतौ ॥ २३॥"
  },
  {
    "text": "एवं सृष्टिः समुत्पन्ना त्रिविधा नृपसत्तम ।\nदेवतिर्यङ्मनुष्यादिभेदैर्विविधकल्पिता ॥ २४॥"
  },
  {
    "text": "अण्डजाः स्वेदजाश्चैव चोद्भिज्जाश्च जरायुजाः ।\nचतुर्भेदैः समुत्पन्ना जीवाः कर्मयुताः किल ॥ २५॥"
  },
  {
    "text": "एवं सृष्टिं समासाद्य ब्रह्मविष्णुमहेश्वराः ।\nविहारं स्वेषु स्थानेषु चक्रुः सर्वे यथेप्सितम् ॥ २६॥"
  },
  {
    "text": "एवं प्रवर्तिते सर्गे भगवान्प्रभुरच्युतः ।\nमहालक्ष्म्या समं तत्र चिक्रीड भुवने स्वके ॥ २७॥"
  },
  {
    "text": "एकस्मिन्समये विष्णुर्वैकुण्ठे संस्थितः पुरा ।\nसुधासिन्धुस्थितं द्वीपं सस्मार मणिमण्डितम् ॥ २८॥"
  },
  {
    "text": "यत्र दृष्ट्वा महामायां मन्त्रश्चासादितः शुभः ।\nस्मृत्वा तां परमां शक्तिं स्त्रीभावं गमितो यथा ॥ २९॥"
  },
  {
    "text": "यज्ञं कर्तुं मनश्चक्रे अम्बिकाया रमापतिः ।\nउत्तीर्य भुवनात्तस्मात्समाहूय महेश्वरम् ॥ ३०॥"
  },
  {
    "text": "ब्रह्माणं वरुणं शक्रं कुबेरं पावकं यमम् ।\nवसिष्ठं कश्यपं दक्षं वामदेवं बृहस्पतिम् ॥ ३१॥"
  },
  {
    "text": "सम्भारं कल्पयामास यज्ञार्थं चातिविस्तरम् ।\nमहाविभवसंयुक्तं सात्त्विकञ्च मनोहरम् ॥ ३२॥"
  },
  {
    "text": "मण्डपं विततं तत्र कारयामास शिल्पिभिः ।\nऋत्विजो वरयामास सप्तविंशतिसुव्रतान् ॥ ३३॥"
  },
  {
    "text": "चितिञ्च कारयामास वेदीश्चैव सुविस्तराः ।\nप्रजेपुर्ब्राह्मणा मन्त्रान्देव्या बीजसमन्वितान् ॥ ३४॥"
  },
  {
    "text": "जुहुवुस्ते हविः कामं विधिवत्परिकल्पिते ।\nकृते तु वितते होमे वागुवाचाशरीरिणी ॥ ३५॥"
  },
  {
    "text": "विष्णुं तदा समाभाष्य सुस्वरा मधुराक्षरा ।\nविष्णो त्वं भव देवानां हरे श्रेष्ठतमः सदा ॥ ३६॥"
  },
  {
    "text": "मान्यश्च पूजनीयश्च समर्थश्च सुरेष्वपि ।\nसर्वे त्वामर्चयिष्यन्ति ब्रह्माद्याश्च सवासवाः ॥ ३७॥"
  },
  {
    "text": "प्रभविष्यन्ति भो भक्त्या मानवा भुवि सर्वतः ।\nवरदस्त्वं च सर्वेषां भविता मानवेषु वै ॥ ३८॥"
  },
  {
    "text": "कामदः सर्वदेवानां परमः परमेश्वरः ।\nसर्वयज्ञेषु मुख्यस्त्वं पूज्यः सर्वैश्च याज्ञिकैः ॥ ३९॥"
  },
  {
    "text": "त्वां जनाः पूजयिष्यन्ति वरदस्त्वं भविष्यसि ।\nश्रयिष्यन्ति च देवास्त्वां दानवैरतिपीडिताः ॥ ४०॥"
  },
  {
    "text": "शरणस्त्वञ्च सर्वेषां भविता पुरुषोत्तम ।\nपुराणेषु च सर्वेषु वेदेषु विततेषु च ॥ ४१॥"
  },
  {
    "text": "त्वं वै पूज्यतमः कामं कीर्तिस्तव भविष्यति ।\nयदा यदा हि धर्मस्य ग्लानिर्भवति भूतले ॥ ४२॥"
  },
  {
    "text": "तदांशेनावतीर्याशु कर्तव्यं धर्मरक्षणम् ।\nअवताराः सुविख्याताः पृथिव्यां तव भागशः ॥ ४३॥"
  },
  {
    "text": "भविष्यन्ति धरायां वै माननीया महात्मनाम् ।\nअवतारेषु सर्वेषु नानायोनिषु माधव ॥ ४४॥"
  },
  {
    "text": "विख्यातः सर्वलोकेषु भविता मधुसूदन ।\nअवतारेषु सर्वेषु शक्तिस्ते सहचारिणी ॥ ४५॥"
  },
  {
    "text": "भविष्यति ममांशेन सर्वकार्यप्रसाधिनी ।\nवाराही नारसिंही च नानाभेदैरनेकधा ॥ ४६॥"
  },
  {
    "text": "नानायुधाः शुभाकाराः सर्वाभरणमण्डीताः ।\nताभिर्युक्तः सदा विष्णो सुरकार्याणि माधव ॥ ४७॥"
  },
  {
    "text": "साधयिष्यसि तत्सर्वं मद्दत्तवरदानतः ।\nतास्त्वया नावमन्तव्याः सर्वदा गर्वलेशतः ॥ ४८॥"
  },
  {
    "text": "पूजनीयाः प्रयत्नेन माननीयाश्च सर्वथा ।\nनूनं ता भारते खण्डे शक्तयः सर्वकामदाः ॥ ४९॥"
  },
  {
    "text": "भविष्यन्ति मनुष्याणां पूजिताः प्रतिमासु च ।\nतासां तव च देवेश कीर्तिः स्यान्दखिलेष्वपि ॥ ५०॥"
  },
  {
    "text": "द्वीपेषु सप्तस्वपि च विख्याता भुवि मण्डले ।\nताश्च त्वां वै महाभाग मानवा भुवि मण्डले ॥ ५१॥"
  },
  {
    "text": "अर्चयिष्यन्ति वाञ्छार्थं सकामाः सततं हरे ।\nअर्चासु चोपहारैश्च नानाभावसमन्विताः ॥ ५२॥"
  },
  {
    "text": "पूजयिष्यन्ति वेदोक्तैर्मन्त्रैर्नामजपैस्तथा ।\nमहिमा तव भूर्लोके स्वर्गे च मधुसूदन ॥ ५३॥"
  },
  {
    "text": "पूजनाद्देवदेवेश वृद्धिमेष्यति मानवैः ।\nव्यास उवाच ।\nइति दत्त्वा वरान्वाणी विरराम खसम्भवा ॥ ५४॥"
  },
  {
    "text": "भगवानपि प्रीतात्मा ह्यभवच्छ्रवणादिव ।\nसमाप्य विधिवद्यज्ञं भगवान्हरिरीश्वरः ॥ ५५॥"
  },
  {
    "text": "विसर्जयित्वा तान्देवान्ब्रह्मपुत्रान्मुनीनथ ।\nजगामानुचरैः सार्धं वैकुण्ठं गरुडध्वजः ॥ ५६॥"
  },
  {
    "text": "स्वानि स्वानि च धिष्ण्यानि पुनः सर्वे सुरास्ततः ।\nमुनयो विस्मिता वार्तां कुर्वन्तस्ते परस्परं ।५७॥"
  },
  {
    "text": "ययुः प्रमुदिताः कामं स्वाश्रमान्पावनानथ ॥ ५८॥"
  },
  {
    "text": "श्रुत्वा वाणीं परमविशदां व्योमजां श्रोत्ररम्यां\nसर्वेषां वै प्रकृतिविषये भक्तिभावश्च जातः ।\nचक्रुः सर्वे द्विजमुनिगणाः पूजनं भक्तियुक्ता-\nस्तस्याः कामं निखिलफलदं चागमोक्तं मुनीन्द्राः ॥ ५९॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां तृतीयस्कन्धे\nअम्बिकामखस्य विष्णुनानुष्ठानवर्णनं त्रयोदशोऽध्यायः ॥ ३.१३॥"
  },
  {
    "text": "३.१४ चतुर्दशोऽध्यायः । युधाजिद्वीरसेनयोर्युद्धार्थं सज्जीभवनम् ।"
  },
  {
    "text": "जनमेजय उवाच ।\nश्रुतो वै हरिणा क्लृप्तो यज्ञो विस्तरतो द्विज ।\nमहिमानं तथाम्बाया वद विस्तरतो मम ॥ १॥"
  },
  {
    "text": "श्रुत्वा देव्याश्चरित्रं वै कुर्वे मखमनुत्तमम् ।\nप्रसादात्तव विप्रेन्द्र भविष्यामि च पावनः ॥ २॥"
  },
  {
    "text": "व्यास उवाच ।\nश‍ृणु राजन्प्रवक्ष्यामि देव्याश्चरितमुत्तमम् ।\nइतिहासं पुराणञ्च कथयामि सुविस्तरम् ॥ ३॥"
  },
  {
    "text": "कोसलेषु नृपश्रेष्ठः सूर्यवंशसमुद्भवः ।\nपुष्यपुत्रो महातेजा ध्रुवसन्धिरिति स्मृतः ॥ ४॥"
  },
  {
    "text": "धर्मात्मा सत्यसन्धश्च वर्णाश्रमहिते रतः ।\nअयोध्यायां समृद्धायां राज्यं चक्रे शुचिव्रतः ॥ ५॥"
  },
  {
    "text": "ब्राह्मणाः क्षत्रिया वैश्याः शूद्राश्चान्ये तथा द्विजाः ।\nस्वां स्वां वृत्तिं समास्थाय तद्राज्ये धर्मतोऽभवन् ॥ ६॥"
  },
  {
    "text": "न चौराः पिशुना धूर्तास्तस्य राज्ये च कुत्रचित् ।\nदम्भाः कृतघ्ना मूर्खाश्च वसन्ति किल मानवाः ॥ ७॥"
  },
  {
    "text": "एवं वै वर्तमानस्य नृपस्य कुरुसत्तम ।\nद्वे पत्न्यौ रूपसम्पन्ने ह्यासतुः कामभोगदे ॥ ८॥"
  },
  {
    "text": "मनोरमा धर्मपत्नी सुरूपाऽतिविचक्षणा ।\nलीलावती द्वितीया च साऽपि रूपगुणान्विता ॥ ९॥"
  },
  {
    "text": "विजहार सपत्नीभ्यां गृहेषूपवनेषु च ।\nक्रीडागिरौ दीर्घिकासु सौधेषु विविधेषु च ॥ १०॥"
  },
  {
    "text": "मनोरमा शुभे काले सुषुवे पुत्रमुत्तमम् ।\nसुदर्शनाभिधं पुत्रं राजलक्षणसंयुतम् ॥ ११॥"
  },
  {
    "text": "लीलावत्यपि तत्पत्नी मासेनैकेन भामिनी ।\nसुषुवे सुन्दरं पुत्रं शुभे पक्षे दिने तथा ॥ १२॥"
  },
  {
    "text": "चकार नृपतिस्तत्र जातकर्मादिकं द्वयोः ।\nददौ दानानि विप्रेभ्यः पुत्रजन्मप्रमोदितः ॥ १३॥"
  },
  {
    "text": "प्रीतिं तयोः समां राजा चकार सुतयोर्नृप ।\nनृपश्चकार सौहार्देष्वन्तरं न कदाचन ॥ १४॥"
  },
  {
    "text": "चूडाकर्म तयोश्चक्रे विधिना नृपसत्तमः ।\nयथाविभवमेवासौ प्रीतियुक्तः परन्तपः ॥ १५॥"
  },
  {
    "text": "कृतचूडौ सुतौ कामं जह्रतुर्नृपतेर्मनः ।\nक्रीडमानावुभौ कान्तौ लोकानामनुरञ्जकौ ॥ १६॥"
  },
  {
    "text": "तयोः सुदर्शनो ज्येष्ठो लीलावत्याः सुतः शुभः ।\nशत्रुजित्संज्ञकः कामं चाटुवाक्यो बभूव ह ॥ १७॥"
  },
  {
    "text": "नृपतेः प्रीतिजनको मञ्जुवाक्चारुदर्शनः ।\nप्रजानां वल्लभः सोऽभूत्तथा मन्त्रिजनस्य वै ॥ १८॥"
  },
  {
    "text": "तथा तस्मिन्नृपः प्रीतिञ्चकार गुणयोगतः ।\nमन्दभाग्यान्मन्दभावो न तथा वै सुदर्शने ॥ १९॥"
  },
  {
    "text": "एवं गच्छति काले तु ध्रुवसन्धिर्नृपोत्तमः ।\nजगाम वनमध्येऽसौ मृगयाभिरतः सदा ॥ २०॥"
  },
  {
    "text": "निघ्नन्मृगान् रुरून्कम्बून्सूकरान्गवयाञ्छशान् ।\nमहिषाञ्छरभान्खड्गांश्चिक्रीड नृपतिर्वने ॥ २१॥"
  },
  {
    "text": "क्रीडमाने नृपे तत्र वने घोरेऽतिदारुणे ।\nउदतिष्ठन्निकुञ्जात्तु सिंहः परमकोपनः ॥ २२॥"
  },
  {
    "text": "राज्ञा शिलीमुखेनादौ विद्धः क्रोधवशं गतः ।\nदृष्ट्वाग्रे नृपतिं सिंहो ननाद मेघनिःस्वनः ॥ २३॥"
  },
  {
    "text": "कृत्वा चोर्ध्वं स लाङ्गूलं प्रसारितबृहत्सटः ।\nहन्तुं नृपतिमाकाशादुत्पपातातिकोपनः ॥ २४॥"
  },
  {
    "text": "नृपतिस्तरसा वीक्ष्य दधारासिं करे तदा ।\nवामे चर्म समादाय स्थितः सिंह इवापरः ॥ २५॥"
  },
  {
    "text": "सेवकास्तस्य ये सर्वे तेऽपि बाणान्पृथक्पृथक् ।\nअमुञ्चन्कुपिताः कामं सिंहोपरि रुषान्विताः ॥ २६॥"
  },
  {
    "text": "हाहाकारो महानासीत्सम्प्रहारश्च दारुणः ।\nउत्पपात ततः सिंहो नृपस्योपरि दारुणः ॥ २७॥"
  },
  {
    "text": "तं पतन्तं समालोक्य खड्गेनाभ्यहनन्नृपः ।\nसोऽपि क्रूरैर्नखाग्रैश्च तत्रागत्य विदारितः ॥ २८॥"
  },
  {
    "text": "स नखैराहतो राजा पपात च ममार वै ।\nचुक्रुशुः सैनिकास्ते तु निर्जघ्नुर्विशिखैस्तदा ॥ २९॥"
  },
  {
    "text": "मृतः सिंहोऽपि तत्रैव भूपतिश्च तथा मृतः ।\nसैनिकैर्मन्त्रिमुख्याश्च तत्रागत्य निवेदिताः ॥ ३०॥"
  },
  {
    "text": "परलोकगतं भूपं श्रुत्वा ते मन्त्रिसत्तमाः ।\nसंस्कारं कारयामासुर्गत्वा तत्र वनान्तिके ॥ ३१॥"
  },
  {
    "text": "परलोकक्रियां सर्वां वसिष्ठो विधिपूर्वकम् ।\nकारयामास तत्रैव परलोकसुखावहम् ॥ ३२॥"
  },
  {
    "text": "प्रजाः प्रकृतयश्चैव वसिष्ठश्च महामुनिः ।\nसुदर्शनं नृपं कर्तुं मन्त्रं चक्रुः परस्परम् ॥ ३३॥"
  },
  {
    "text": "धर्मपत्नीसुतः शान्तः पुरुषश्च सुलक्षणः ।\nअयं नृपासनार्हश्च ह्यब्रुवन्मन्त्रिसत्तमाः ॥ ३४॥"
  },
  {
    "text": "वसिष्ठोऽपि तथैवाह योग्योऽयं नृपतेः सुतः ।\nबालोऽपि धर्मवान् राजा नृपासनमिहार्हति ॥ ३५॥"
  },
  {
    "text": "कृते मन्त्रे मन्त्रिवृद्धैर्युधाजिन्नाम पार्थिवः ।\nतत्राजगाम तरसा श्रुत्वा तूज्जयिनीपतिः ॥ ३६॥"
  },
  {
    "text": "मृतं जामातरं श्रुत्वा लीलावत्याः पिता तदा ।\nतत्राजगाम त्वरितो दौहित्रप्रियकाम्यया ॥ ३७॥"
  },
  {
    "text": "वीरसेनस्तथाऽऽयातः सुदर्शनहितेच्छया ।\nकलिङ्गाधिपतिश्चैव मनोरमापिता नृपः ॥ ३८॥"
  },
  {
    "text": "उभौ तौ सैन्यसंयुक्तौ नृपौ साध्वससंस्थितौ ।\nचक्रतुर्मन्त्रिमुख्यैस्तैर्मन्त्रं राज्यस्य कारणात् ॥ ३९॥"
  },
  {
    "text": "युधाजित्तु तदाऽपृच्छज्ज्येष्ठः कः सुततोर्द्वयोः ।\nराज्यं प्राप्नोति ज्येष्ठो वै न कनीयान्कदाचन ॥ ४०॥"
  },
  {
    "text": "वीरसेनोऽपि तत्राह धर्मपत्नीसुतः किल ।\nराज्यार्हः स यथा राजन् शास्त्रज्ञेभ्यो मया श्रुतम् ॥ ४१॥"
  },
  {
    "text": "युधाजित्पुनराहेदं ज्येष्ठोऽयं च यथा गुणैः ।\nराजलक्षणसंयुक्तो न तथायं सुदर्शनः ॥ ४२॥"
  },
  {
    "text": "विवादोऽत्र सुसम्पन्नो नृपयोस्तत्र लुब्धयोः ।\nकः सन्देहमपाकर्तुं क्षमः स्यादतिसङ्कटे ॥ ४३॥"
  },
  {
    "text": "युधाजिन्मन्त्रिणः प्राह यूयं स्वार्थपराः किल ।\nसुदर्शनं नृपं कृत्वा धनं भोक्तुं किलेच्छथ ॥ ४४॥"
  },
  {
    "text": "युष्माकं तु विचारोऽयं मया ज्ञातस्तथेङ्गितैः ।\nशत्रुजित्सबलस्तस्मात्सम्मतो वो नृपासने ॥ ४५॥"
  },
  {
    "text": "मयि जीवति कः कुर्यात्कनीयांसं नृपं किल ।\nत्यक्त्वा ज्येष्ठं गुणार्हञ्च सेनया च समन्वितम् ॥ ४६॥"
  },
  {
    "text": "नूनं युद्धं करिष्यामि तस्मिन्खड्गस्य मेदिनी ।\nधारया च द्विधा भूयाद्युष्माकं तत्र का कथा ॥ ४७॥"
  },
  {
    "text": "वीरसेनस्तु तच्छ्रुत्वा युधाजितमभाषत ।\nबालौ द्वौ सदृशप्रज्ञौ को भेदोऽत्र विचक्षण ॥ ४८॥"
  },
  {
    "text": "एवं विवदमानौ तौ संस्थितौ नृपती तदा ।\nप्रजाश्च ऋषयश्चैव बभूवुर्व्यग्रमानसाः ॥ ४९॥"
  },
  {
    "text": "समाजग्मुश्च सामन्ताः ससैन्याः क्लेशतत्पराः ।\nविग्रहञ्चाभिकाङ्क्षन्तः परस्परमतन्द्रिताः ॥ ५०॥"
  },
  {
    "text": "निषादा ह्याययुस्तत्र श‍ृङ्गवेरपुराश्रयाः ।\nराजद्रव्यमपाहर्तुं मृतं श्रुत्वा महीपतिम् ॥ ५१॥"
  },
  {
    "text": "पुत्रौ च बालकौ श्रुत्वा विग्रहं च परस्परम् ।\nचौरास्तत्र समाजग्मुर्देशदेशान्तरादपि ॥ ५२॥"
  },
  {
    "text": "सम्मर्दस्तत्र सञ्जातः कलहे समुपस्थिते ।\nयुधाजिद्वीरसेनश्च युद्धकामौ बभूवतुः ॥ ५३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां तृतीयस्कन्धे\nयुधाजिद्वीरसेनयोर्युद्धार्थं सज्जीभवनं नाम चतुर्दशोऽध्यायः ॥ ३.१४॥"
  },
  {
    "text": "३.१५ पञ्चदशोऽध्यायः । मनोरमया भारद्वाजाश्रमं प्रति गमनम् ।"
  },
  {
    "text": "व्यास उवाच ।\nसंयुगे च सति तत्र भूपयोराहवाय समुपात्तशस्त्रयोः ।\nक्रोधलोभवशयोः समं ततः सम्बभूव तुमुलस्तु विमर्दः ॥ १॥"
  },
  {
    "text": "संस्थितः स समरे धृतचापः पार्थिवः पृथुलबाहुयुधाजित् ।\nसंयुतः स्वबलवाहनादिकैराहवाय कृतनिश्चयो नृपः ॥ २॥"
  },
  {
    "text": "वीरसेन इह सैन्यसंयुतः क्षात्रधर्ममनुसृत्य सङ्गरे ।\nपुत्रिकात्मजहिताय पार्थिवः संस्थितः सुरपतेः समतेजाः ॥ ३॥"
  },
  {
    "text": "स बाणवृष्टिं विससर्ज पार्थिवो\nयुधाजितं वीक्ष्य रणे स्थितञ्च ।\nगिरिं तडित्वानिव तोयवृष्टिभिः\nक्रोधान्वितः सत्यपराक्रमोऽसौ ॥ ४॥"
  },
  {
    "text": "तं वीरसेनो विशिखैः शिलाशितैः\nसमावृणोदाशुगमैरजिह्मगैः ।\nचिच्छेद बाणैश्च शिलीमुखानसौ\nतेनैव मुक्तानतिवेगपातिनः ॥ ५॥"
  },
  {
    "text": "गजरथतुरगाणां सम्बभूवातियुद्धं\nसुरनरमुनिसङ्घैर्वीक्षितञ्चातिघोरम् ।\nविततविहगवृन्दैरावृतं व्योम सद्यः\nपिशितमशितुकामैः कामगृध्रादिभिश्च ॥ ६॥"
  },
  {
    "text": "तत्राद्भुता क्षतजसिन्धुरुवाह घोरा\nवृन्देभ्य एव गजवीरतुरङ्गमाणाम् ।\nत्रासावहा नयनमार्गगता नराणां\nपापात्मनां रविजमार्गभवेव कामम् ॥ ७॥"
  },
  {
    "text": "कीर्णानि भिन्नपुलिने नरमस्तकानि\nकेशावृतानि च विभान्ति यथैव सिन्धौ ।\nतुम्बीफलानि विहितानि विहर्तुकामै-\nर्बालैर्यथा रविसुताप्रभवैश्च नूनम् ॥ ८॥"
  },
  {
    "text": "वीरं मृतं भुवि गतं पतितं रथाद्वै\nगृध्रः पलार्थमुपरि भ्रमतीति मन्ये ।\nजीवोऽप्यसौ निजशरीरमवेक्ष्य कान्तं\nकाङ्क्षत्यहोऽतिविवशोऽपि पुनः प्रवेष्टुम् ॥ ९॥"
  },
  {
    "text": "आजौ हतोऽपि नृवरः सुविमानरूढः\nस्वाङ्के स्थितां सुरवधूं प्रवदत्यभीष्टम् ।\nपश्याधुना मम शरीरमिदं पृथिव्यां\nबाणाहतं निपतितं करभोरु कान्तम् ॥ १०॥"
  },
  {
    "text": "एको हतस्तु रिपुणैव गतोऽन्तरिक्षं\nदेवाङ्गनां समधिगम्य युतो विमाने ।\nतावत्प्रिया हुतवहे सुसमर्प्य देहं\nजग्राह कान्तमबला सबला स्वकीया ॥ ११॥"
  },
  {
    "text": "युद्धे मृतौ च सुभटौ दिवि सङ्गतौ ता-\nवन्योन्यशस्त्रनिहतौ सह सम्प्रयातौ ।\nतत्रैव जघ्नतुरलं परमाहितास्त्रा-\nवेकाप्सरोऽर्थविहतौ कलहाकुलौ च ॥ १२॥"
  },
  {
    "text": "कश्चिद्युवा समधिगम्य सुराङ्गनां वै\nरूपाधिकां गुणवतीं किल भक्तियुक्तः ।\nस्वीयान् गुणान्प्रविततान्प्रवदंस्तदाऽसौ\nतां प्रेमदामनुचकार च योगयुक्तः ॥ १३॥"
  },
  {
    "text": "भौमं रजोऽतिविततं दिवि संस्थितञ्च\nरात्रिं चकार तरणिञ्च समावृणोद्यत् ।\nमग्नं तदेव रुधिराम्बुनिधावकस्मात्\nप्रादुर्बभूव रविरप्यतिकान्तियुक्तः ॥ १४॥"
  },
  {
    "text": "कश्चिद्गतस्तु गगनं किल देवकन्यां\nसम्प्राप्य चारुवदनां किल भक्तियुक्ताम् ।\nनाङ्गीचकार चतुरो व्रतनाशभीतो\nयास्यत्ययं मम वृथा ह्यनुकूलशब्दः ॥ १५॥"
  },
  {
    "text": "सङ्ग्रामे संवृते तत्र युधाजित्पृथिवीपतिः ।\nजघान वीरसेनं तं बाणैस्तीव्रैः सुदारुणैः ॥ १६॥"
  },
  {
    "text": "निहतः स पपातोर्व्यां छिन्नमूर्धा महीपतिः ।\nप्रभग्नं तद्बलं सर्वं निर्गतं च चतुर्दिशम् ॥ १७॥"
  },
  {
    "text": "मनोरमा हतं श्रुत्वा पितरं रणमूर्धनि ।\nभयत्रस्ताथ सञ्जाता पितुर्वैरमनुस्मरन् ॥ १८॥"
  },
  {
    "text": "हनिष्यति युधाजिद्वै पुत्रं मम दुराशयः ।\nराज्यलोभेन पापात्मा सेति चिन्तापराभवत् ॥ १९॥"
  },
  {
    "text": "किं करोमि क्व गच्छामि पिता मे निहतो रणे ।\nभर्ता चापि मृतोऽद्यैव पुत्रोऽयं मम बालकः ॥ २०॥"
  },
  {
    "text": "लोभोऽतीव च पापिष्ठस्तेन को न वशीकृतः ।\nकिं न कुर्यात्तदाविष्टः पापं पार्थिवसत्तमः ॥ २१॥"
  },
  {
    "text": "पितरं मातरं भ्रातॄन्गुरून्स्वजनबान्धवान् ।\nहन्ति लोभसमाविष्टो जनो नात्र विचारणा ॥ २२॥"
  },
  {
    "text": "अभक्ष्यभक्षणं लोभादगम्यागमनं तथा ।\nकरोति किल तृष्णार्तो धर्मत्यागं तथा पुनः ॥ २३॥"
  },
  {
    "text": "न सहायोऽस्ति मे कश्चिन्नगरेऽत्र महाबलः ।\nयदाधारे स्थिता चाहं पालयामि सुतं शुभम् ॥ २४॥"
  },
  {
    "text": "हते पुत्रे नृपेणाद्य किं करिष्याम्यहं पुनः ।\nन मे त्राताऽस्ति भुवने येन वै सुस्थिता ह्यहम् ॥ २५॥"
  },
  {
    "text": "सापि वैरयुता कामं सपत्नी सर्वदा भवेत् ।\nलीलावती न मे पुत्रे भविष्यति दयावती ॥ २६॥"
  },
  {
    "text": "युधाजिति समायाते न मे निःसरणं भवेत् ।\nज्ञात्वा बालं सुतं सोऽद्य कारागारं नयिष्यति ॥ २७॥"
  },
  {
    "text": "श्रूयते हि पुरेन्द्रेण मातुर्गर्भगतः शिशुः ।\nकृन्तितः सप्तधा पश्चात्कृतास्ते सप्त सप्तधा ॥ २८॥"
  },
  {
    "text": "प्रविश्य चोदरं मातुः करे कृत्वाल्पकं पविम् ।\nएकोनपञ्चाशदपि तेऽभवन्मरुतो दिवि ॥ २९॥"
  },
  {
    "text": "सपत्न्यै गरलं दत्तं सपत्न्या नृपभार्यया ।\nगर्भनाशार्थमुद्दिश्य पुरैतद्वै मया श्रुतम् ॥ ३०॥"
  },
  {
    "text": "जातस्तु बालकः पश्चाद्देहे विषयुतः किल ।\nतेनासौ सगरो नाम विख्यातो भुवि मण्डले ॥ ३१॥"
  },
  {
    "text": "जीवमानोऽथ भर्ता वै कैकेय्या नृपभार्यया ।\nरामः प्रव्राजितो ज्येष्ठो मृतो दशरथो नृपः ॥ ३२॥"
  },
  {
    "text": "मन्त्रिणस्त्ववशाः कामं ये मे पुत्रं सुदर्शनम् ।\nराजानं कर्तुकामा वै युधाजिद्वशगाश्च ते ॥ ३३॥"
  },
  {
    "text": "न मे भ्राता तथा शूरो यो मां बन्धात्प्रमोचयेत् ।\nमहत्कष्टञ्च सम्प्राप्तं मया वै दैवयोगतः ॥ ३४॥"
  },
  {
    "text": "उद्यमः सर्वथा कार्यः सिद्धिर्दैवाद्धि जायते ।\nउपायं पुत्ररक्षार्थं करोम्यद्य त्वरान्विता ॥ ३५॥"
  },
  {
    "text": "इति सञ्चिन्त्य सा बाला विदल्लं चातिमानिनम् ।\nनिपुणं सर्वकार्येषु चिन्त्यं मन्त्रिवरोत्तमम् ॥ ३६॥"
  },
  {
    "text": "समाहूय तमेकान्ते प्रोवाच बहुदुःखिता ।\nगृहीत्वा बालकं हस्ते रुदती दीनमानसा ॥ ३७॥"
  },
  {
    "text": "पिता मे निहतः सङ्ख्ये पुत्रोऽयं बालकस्तथा ।\nयुधाजिद्बलवान् राजा किं विधेयं वदस्व मे ॥ ३८॥"
  },
  {
    "text": "तामुवाच विदल्लोऽसौ नात्र स्थातव्यमेव च ।\nगमिष्यामो वने कामं वाराणस्याः पुनः किल ॥ ३९॥"
  },
  {
    "text": "तत्र मे मातुलः श्रीमान्वर्तते बलवत्तरः ।\nसुबाहुरिति विख्यातो रक्षिता स भविष्यति ॥ ४०॥"
  },
  {
    "text": "युधाजिद्दर्शनोत्कण्ठमनसा नगराद्बहिः ।\nनिर्गत्य रथमारुह्य गन्तव्यं नात्र संशयः ॥ ४१॥"
  },
  {
    "text": "इत्युक्ता तेन सा राज्ञी गत्वा लीलावतीं प्रति ।\nउवाच पितरं द्रष्टुं गच्छाम्यद्य सुलोचने ॥ ४२॥"
  },
  {
    "text": "इत्युक्त्वा रथमारुह्य सैरन्ध्रीसंयुता तदा ।\nविदल्लेन च संयुक्ता निःसृता नगराद्बहिः ॥ ४३॥"
  },
  {
    "text": "त्रस्ता ह्यार्तातिकृपणा पितुः शोकसमाकुला ।\nदृष्ट्वा युधाजितं भूपं पितरं गतजीवितम् ॥ ४४॥"
  },
  {
    "text": "संस्कार्य च त्वरायुक्ता वेपमाना भयाकुला ।\nदिनद्वयेन सम्प्राप्ता राज्ञी भागीरथीतटम् ॥ ४५॥"
  },
  {
    "text": "निषादैलुण्ठिता तत्र गृहीतं सकलं वसु ।\nरथञ्चापि गृहीत्वा ते निर्गता दस्यवः शठाः ॥ ४६॥"
  },
  {
    "text": "रुदती सुतमादाय चारुवस्त्रा मनोरमा ।\nनिर्ययौ जाह्नवीतीरे सैरन्ध्रीकरलम्बिता ॥ ४७॥"
  },
  {
    "text": "आरुह्य च भयाच्छीघ्रमुडुपं सा भयाकुला ।\nतीर्त्वा भागीरथीं पुण्यां ययौ त्रिकूटपर्वतम् ॥ ४८॥"
  },
  {
    "text": "भारद्वाजाश्रमं प्राप्ता त्वरया च भयाकुला ।\nसंवीक्ष्य तापसांस्तत्र सञ्जाता निर्भया तदा ॥ ४९॥"
  },
  {
    "text": "मुनिना सा ततः पृष्टा काऽसि कस्य परिग्रहः ।\nकष्टेनात्र कथं प्राप्ता सत्यं ब्रूहि शुचिस्मिते ॥ ५०॥"
  },
  {
    "text": "देवी वा मानुषी वासि बालपुत्रा वने कथम् ।\nराज्यभ्रष्टेव वामोरु भासि त्वं कमलेक्षणे ॥ ५१॥"
  },
  {
    "text": "एवं सा मुनिना पृष्टा नोवाच वरवर्णिनी ।\nरुदती दुःखसन्तप्ता विदल्लं च समादिशत् ॥ ५२॥"
  },
  {
    "text": "विदल्लस्तमुवाचेदं ध्रुवसन्धिर्नृपोत्तमः ।\nतस्य भार्या धर्मपत्नी नाम्ना चेयं मनोरमा ॥ ५३॥"
  },
  {
    "text": "सिंहेन निहतो राजा सूर्यवंशी महाबलः ।\nपुत्रोऽयं नृपतेस्तस्य नाम्ना चैव सुदर्शनः ॥ ५४॥"
  },
  {
    "text": "अस्याः पितातिधर्मात्मा दौहित्रार्थं मृतो रणे ।\nयुधाजिद्भयसन्त्रस्ता सम्प्राप्ता विजने वने ॥ ५५॥"
  },
  {
    "text": "त्वामेव शरणं प्राप्ता बालपुत्रा नृपात्मजा ।\nत्राता भव महाभाग त्वमस्या मुनिसत्तम ॥ ५६॥"
  },
  {
    "text": "आर्तस्य रक्षणे पुण्यं यज्ञाधिकमुदाहृतम् ।\nभयतस्तस्य दीनस्य विशेषफलदं स्मृतम् ॥ ५७॥"
  },
  {
    "text": "ऋषिरुवाच ।\nनिर्भया वस कल्याणि पुत्रं पालय सुव्रते ।\nन ते भयं विशालाक्षि कर्तव्यं शत्रुसम्भवम् ॥ ५८॥"
  },
  {
    "text": "पालयस्व सुतं कान्तं राजा तेऽयं भविष्यति ।\nनात्र दुःखं तथा शोकः कदाचित्सम्भविष्यति ॥ ५९॥"
  },
  {
    "text": "व्यास उवाच ।\nइत्युक्ता मुनिना राज्ञी स्वस्था सा सम्बभूव ह ।\nउटजे मुनिना दत्ते वीतशोका तदावसत् ॥ ६०॥"
  },
  {
    "text": "सैरन्ध्रीसहिता तत्र विदल्लेन च संयुता ।\nसुदर्शनं पालयाना न्यवसत्सा मनोरमा ॥ ६१॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां तृतीयस्कन्धे\nमनोरमया भारद्वाजाश्रमं प्रति गमनं नाम पञ्चदशोऽध्यायः ॥ ३.१५॥"
  },
  {
    "text": "३.१६ षोडशोऽध्यायः । युधाजिद्भारद्वाजयोः संवादवर्णनम् ।"
  },
  {
    "text": "व्यास उवाच ।\nयुधाजित्त्वथ सङ्ग्रामाद्गत्वाऽयोध्यां महाबलः ।\nमनोरमां च पप्रच्छ सुदर्शनजिघांसया ॥ १॥"
  },
  {
    "text": "सेवकान् प्रेषयामास क्व गतेति मुहुर्वदन् ।\nशुभे दिनेऽथ दौहित्रं स्थापयामास चासने ॥ २॥"
  },
  {
    "text": "मन्त्रिभिश्च वसिष्ठेन मन्त्रैराथर्वणैः शुभैः ।\nअभिषिक्तश्च सम्पूर्णैः कलशैर्जलपूरितैः ॥ ३॥"
  },
  {
    "text": "भेरीशङ्खनिनादैश्च तूर्याणां चाथ निःस्वनैः ।\nउत्सवस्तु नगर्या वै सम्बभूव कुरूद्वह ॥ ४॥"
  },
  {
    "text": "विप्राणां वेदपाठैश्च बन्दिनां स्तुतिभिस्तथा ।\nअयोध्या मुदितेवासीज्जयशब्दैः सुमङ्गलैः ॥ ५॥"
  },
  {
    "text": "हृष्टपुष्टजनाकीर्णा स्तुतिवादित्रनिःस्वना ।\nनवे तस्मिन्महीपाले पूर्बभौ नूतनेव सा ॥ ६॥"
  },
  {
    "text": "केचित्साधुजना ये वै चक्रुः शोकं गृहे स्थिताः ।\nसुदर्शनं विचिन्त्याद्य क्व गतोऽसौ नृपात्मजः ॥ ७॥"
  },
  {
    "text": "मनोरमातिसाध्वी सा क्व गता सुतसंयुता ।\nपिताऽस्या निहतः सङ्ख्ये राज्यलोभेन वैरिणा ॥ ८॥"
  },
  {
    "text": "इत्येवं चिन्त्यमानास्ते साधवः समबुद्धयः ।\nअतिष्ठन्दुःखितास्तत्र शत्रुजिद्वशवर्तिनः ॥ ९॥"
  },
  {
    "text": "युधाजिदपि दौहित्रं स्थापयित्वा विधानतः ।\nराज्यञ्च मन्त्रिसात्कृत्वा चलितः स्वां पुरीं प्रति ॥ १०॥"
  },
  {
    "text": "श्रुत्वा सुदर्शनं तत्र मुनीनामाश्रमे स्थितम् ।\nहन्तुकामो जगामाशु चित्रकूटं स पर्वतम् ॥ ११॥"
  },
  {
    "text": "निषादाधिपतिं शूरं पुरस्कृत्य बलाभिधम् ।\nदुर्दर्शाख्यमगादाशु श‍ृङ्गवेरपुराधिपम् ॥ १२॥"
  },
  {
    "text": "श्रुत्वा मनोरमा तत्र बभूवातिसुदुःखिता ।\nआगच्छन्तं बालपुत्रा भयार्ता सैन्यसंयुतम् ॥ १३॥"
  },
  {
    "text": "तमुवाचातिशोकार्ता मुनिं साश्रुविलोचना ।\nकिं करोमि क्व गच्छामि युधाजित्समुपस्थितः ॥ १४॥"
  },
  {
    "text": "पिता मे निहतोऽनेन दौहित्रो भूपतिः कृतः ।\nसुतं मे हन्तुकामोऽत्र समायाति बलान्वितः ॥ १५॥"
  },
  {
    "text": "पुरा श्रुतं मया स्वामिन्पाण्डवा वै वने स्थिताः ।\nमुनीनामाश्रमे पुण्ये पाञ्चाल्या सहितास्तदा ॥ १६॥"
  },
  {
    "text": "गतास्ते मृगयां पार्था भ्रातरः पञ्च एव ते ।\nद्रौपदी संस्थिता तत्र मुनीनामाश्रमे शुभे ॥ १७॥"
  },
  {
    "text": "धौम्योऽत्रिर्गालवः पैलो जावालिर्गौतमो भृगुः ।\nच्यवनश्चात्रिगोत्रश्च कण्वश्चैव जतुः क्रतुः ॥ १८॥"
  },
  {
    "text": "वीतिहोत्रः सुमन्तुश्च यज्ञदत्तोऽथ वत्सलः ।\nराशासनः कहोडश्च यवक्रीर्यज्ञकृत्क्रतुः ॥ १९॥"
  },
  {
    "text": "एते चान्ये च मुनयो भारद्वाजादयः शुभाः ।\nवेदपाठयुताः सर्वे संस्थिताश्चाश्रमे स्थिताः ॥ २०॥"
  },
  {
    "text": "दासीभिः सहिता तत्र याज्ञसेनी स्थिता मुने ।\nआश्रमे चारुसर्वाङ्गी निर्भया मुनिसंवृते ॥ २१॥"
  },
  {
    "text": "पार्था मृगानुगास्तावत्प्रयाताश्च वनाद्वनम् ।\nधनुर्बाणधरा वीराः पञ्च वै शत्रुतापनाः ॥ २२॥"
  },
  {
    "text": "तावत्सिन्धुपतिः श्रीमान्मार्गस्थो बलसंयुतः ।\nआगतश्चाश्रमाभ्याशे श्रुत्वा तु निगमन्ध्वनिम् ॥ २३॥"
  },
  {
    "text": "श्रुत्वा वेदध्वनिं राजा मुनीनां भावितात्मनाम् ।\nउत्ततार रथात्तूर्णं दर्शनाकाङ्क्षया नृपः ॥ २४॥"
  },
  {
    "text": "यदा निरगमत्तत्र भृत्यद्वयसमन्वितः ।\nवेदपाठयुतान्वीक्ष्य मुनीनुद्यमसंस्थितः ॥ २५॥"
  },
  {
    "text": "कृताञ्जलिपुटः स्वामिन्संस्थितोऽथ जयद्रथः ।\nआश्रमे मुनिभिर्जुष्टे भूपतिः संविवेश ह ॥ २६॥"
  },
  {
    "text": "तत्रोपविष्टं राजानं द्रष्टुकामाः स्त्रियस्तदा ।\nआययुर्मुनिभार्याश्च कोऽयमित्यब्रुवन्नृपम् ॥ २७॥"
  },
  {
    "text": "तासां मध्ये वरारोहा याज्ञसेनी समागता ।\nजयद्रथेन दृष्टा सा रूपेण श्रीरिवापरा ॥ २८॥"
  },
  {
    "text": "तां विलोक्यासितापाङ्गीं देवकन्यामिवापराम् ।\nपप्रच्छ नृपतिर्धौम्यं केयं श्यामा वरानना ॥ २९॥"
  },
  {
    "text": "भार्या कस्य सुता कस्य नाम्ना का वरवर्णिनी ।\nरूपलावण्यसंयुक्ता शचीव वसुधाङ्गता ॥ ३०॥"
  },
  {
    "text": "बर्बूलवनमध्यस्था लवङ्गलतिका यथा ।\nराक्षसीवृन्दगा नूनं रम्भेवाभाति भामिनी ॥ ३१॥"
  },
  {
    "text": "सत्यं वद महाभाग कस्येयं वल्लभाबला ।\nराजपत्नीव चाभाति नैषा मुनिवधूर्द्विज ॥ ३२॥"
  },
  {
    "text": "धौम्य उवाच ।\nपाण्डवानां प्रिया भार्या द्रौपदी शुभलक्षणा ।\nपाञ्चाली सिन्धुराजेन्द्र वसत्यत्र वराश्रमे ॥ ३३॥"
  },
  {
    "text": "जयद्रथ उवाच ।\nक्व गताः पाण्डवाः पञ्च शूराः सम्प्रति विश्रुताः ।\nवसन्त्यत्र वने वीरा वीतशोका महाबलाः ॥ ३४॥"
  },
  {
    "text": "धौम्य उवाच ।\nमृगयार्थं गताः पञ्च पाण्डवा रथसंस्थिताः ।\nआगमिष्यन्ति मध्यान्हे मृगानादाय पार्थिवाः ॥ ३५॥"
  },
  {
    "text": "तच्छ्रुत्वा वचनं तस्य उदतिष्ठदसौ नृपः ।\nद्रौपदीसन्निधौ गत्वा प्रगम्येदमुवाच ह ॥ ३६॥"
  },
  {
    "text": "कुशलं ते वरारोहे क्व गताः पतयश्च ते ।\nएकादश गतान्यद्य वर्षाणि च वने किल ॥ ३७॥"
  },
  {
    "text": "द्रौपदी तु तदोवाच स्वस्ति तेऽस्तु नृपात्मज ।\nविश्रमस्वाश्रमाभ्याशे क्षणादायान्ति पाण्डवाः ॥ ३८॥"
  },
  {
    "text": "एवं ब्रुवन्त्यां तस्यां तु लोभाविष्टः स भूपतिः ।\nजहार द्रौपदीं वीरोऽनादृत्य मुनिसत्तमान् ॥ ३९॥"
  },
  {
    "text": "कस्यचिन्नैव विश्वासः कर्तव्यः सर्वथा बुधैः ।\nकुर्वन्दुःखमवाप्नोति दृष्टान्तस्त्वत्र वै बलिः ॥ ४०॥"
  },
  {
    "text": "वैरोचनसुतः श्रीमान्धर्मिष्ठः सत्यसङ्गरः ।\nयज्ञकर्ता च दाता च शरण्यः साधुसम्मतः ॥ ४१॥"
  },
  {
    "text": "नाधर्मे निरतः क्वापि प्रल्हादस्य च पौत्रकः ।\nएकोनशतयज्ञान्वै स चकार सदक्षिणान् ॥ ४२॥"
  },
  {
    "text": "सत्त्वमूर्त्तिः सदा विष्णुः सेव्यः स योगिनामपि ।\nनिर्विकारोऽपि भगवान्देवकार्यार्थसिद्धये ॥ ४३॥"
  },
  {
    "text": "कश्यपाच्च समुद्भूतो विष्णुः कपटवामनः ।\nराज्यं छलेन हृतवान्महीं चैव ससागराम् ॥ ४४॥"
  },
  {
    "text": "सोऽभवत्सत्यवाग्राजा बलिर्वैरोचनिस्तदा ।\nकपटं कृतवान्विष्णुरिन्द्रार्थे तु मया श्रुतम् ॥ ४५॥"
  },
  {
    "text": "अन्यः किं न करोत्येवं कृतं वै सत्त्वमूर्तिना ।\nवामनं रूपमास्थाय यज्ञपातं चिकीर्षता ॥ ४६॥"
  },
  {
    "text": "न च विश्वसितव्यं वै कदाचित्केनचित्तथा ।\nलोभश्चेतसि चेत्स्वामिन्कीदृक्पापकृतं भयम् ॥ ४७॥"
  },
  {
    "text": "लोभाहताः प्रकुर्वन्ति पापानि प्राणिनः किल ।\nपरलोकाद्भयं नास्ति कस्यचित्कर्हिचिन्मुने ॥ ४८॥"
  },
  {
    "text": "मनसा कर्मणा वाचा परस्वादानहेतुतः ।\nप्रपतन्ति नराः सम्यग्लोभोपहतचेतसः ॥ ४९॥"
  },
  {
    "text": "देवानाराध्य सततं वाञ्छन्ति च धनं नराः ।\nन देवास्तत्करे कृत्वा समर्था दातुमञ्जसा ॥ ५०॥"
  },
  {
    "text": "अन्यस्यानीयते वित्तं प्रयच्छन्ति मनीषितम् ।\nवाणिज्येनाथ दानेन चौर्येणापि बलेन वा ॥ ५१॥"
  },
  {
    "text": "विक्रयार्थं गृहीत्वा च धान्यवस्त्रादिकं बहु ।\nदेवानर्चयते वैश्यो महर्द्धिर्मे भवेदिति ॥ ५२॥"
  },
  {
    "text": "नात्र किं परवित्तेच्छा वाणिज्येन परन्तप ।\nग्रहणकाले तु सम्प्राप्ते महर्घञ्चापि काङ्क्षति ॥ ५३॥"
  },
  {
    "text": "एवं हि प्राणिनः सर्वे परस्वादानतत्पराः ।\nवर्तन्ते सततं ब्रह्मन् विश्वासः कीदृशः पुनः ॥ ५४॥"
  },
  {
    "text": "वृथा तीर्थं वृथा दानं वृथाऽध्ययनमेव च ।\nलोभमोहावृतानां वै कृतं तदकृतं भवेत् ॥ ५५॥"
  },
  {
    "text": "तस्मादेनं महाभाग विसर्जय गृहं प्रति ।\nसपुत्राऽहं वसिष्यामि जानकीवद्द्विजोत्तम ॥ ५६॥"
  },
  {
    "text": "इत्युक्तोऽसौ मुनिस्तावद्गत्वा युधाजितं नृपम् ।\nउवाच वचनं राज्ञे भारद्वाजः प्रतापवान् ॥ ५७॥"
  },
  {
    "text": "गच्छ राजन् यथाकामं स्वपुरं नृपसत्तम ।\nनेयं मनोरमाभ्येति बालपुत्रा सुदुःखिता ॥ ५८॥"
  },
  {
    "text": "युधाजिदुवाच ।\nमुने मुञ्च हठं सौम्य विसर्जय मनोरमाम् ।\nन च यास्याम्यहं मुक्त्वा नेष्याम्यद्य बलात्पुनः ॥ ५९॥"
  },
  {
    "text": "ऋषिरुवाच ।\nनयस्व यदि शक्तिस्ते बलेनाद्य ममाश्रमात् ।\nविश्वामित्रो यथा धेनुं वसिष्ठस्य मुनेः पुरा ॥ ६०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां तृतीयस्कन्धे\nयुधाजिद्भारद्वाजयोः संवादवर्णनं नाम षोडशोऽध्यायः ॥ ३.१६॥"
  },
  {
    "text": "३.१७ सप्तदशोऽध्यायः । विश्वामित्रकथोत्तरं राजपुत्रस्य कामबीजप्राप्तिवर्णनम् ।"
  },
  {
    "text": "व्यास उवाच ।\nइत्याकर्ण्य वचस्तस्य मुनेस्तत्रावनीपतिः ।\nमन्त्रिवृद्धं समाहूय पप्रच्छ तमतन्द्रितः ॥ १॥"
  },
  {
    "text": "किं कर्तव्यं सुबुद्धेऽत्र मयाऽद्य वद सुव्रत ।\nबलान्नयामि तां कामं सपुत्राञ्च सुभाषिणीम् ॥ २॥"
  },
  {
    "text": "रिपुरल्पोऽपि नोपेक्ष्यः सर्वथा शुभमिच्छता ।\nराजयक्ष्मेव संवृद्धो मृत्यवे परिकल्पयेत् ॥ ३॥"
  },
  {
    "text": "नात्र सैन्यं न योद्धास्ति यो मामत्र निवारयेत् ।\nगृहीत्वा हन्मि तं तत्र दौहित्रस्य रिपुं किल ॥ ४॥"
  },
  {
    "text": "निष्कण्टकं भवेद्राज्यं यताम्यद्य बलादहम् ।\nहते सुदर्शने नूनं निर्भयोऽसौ भवेदिति ॥ ५॥"
  },
  {
    "text": "प्रधान उवाच ।\nसाहसं न हि कर्तव्यं श्रुतं राजन् मुनेर्वचः ।\nविश्वामित्रस्य दृष्टान्तः कथितस्तेन मारिष ॥ ६॥"
  },
  {
    "text": "पुरा गाधिसुतः श्रीमान्विश्वामित्रोऽतिविश्रुतः ।\nविचरन्स नृपश्रेष्ठो वसिष्ठाश्रममभ्यगात् ॥ ७॥"
  },
  {
    "text": "नमस्कृत्य च तं राजा विश्वामित्रः प्रतापवान् ।\nउपविष्टो नृपश्रेष्ठो मुनिना दत्तविष्टरः ॥ ८॥"
  },
  {
    "text": "निमन्त्रितो वसिष्ठेन भोजनाय महात्मना ।\nससैन्यश्च स्थितो राजा गाधिपुत्रो महायशाः ॥ ९॥"
  },
  {
    "text": "नन्दिन्याऽऽसादितं सर्वं भक्ष्यभोज्यादिकं च यत् ।\nभुक्त्वा राजा ससैन्यश्च वाञ्छितं तत्र भोजनम् ॥ १०॥"
  },
  {
    "text": "प्रतापं तञ्च नन्दिन्याः परिज्ञाय स पार्थिवः ।\nययाचे नन्दिनीं राजा वसिष्ठं मुनिसत्तमम् ॥ ११॥"
  },
  {
    "text": "विश्वामित्र उवाच ।\nमुने धेनुसहस्रं ते घटोध्नीनां ददाम्यहम् ।\nनन्दिनीं देहि मे धेनुं प्रार्थयामि परन्तप ॥ १२॥"
  },
  {
    "text": "वसिष्ठ उवाच ।\nहोमधेनुरियं राजन्न ददामि कथञ्चन ।\nसहस्रञ्चापि धेनूनां तवेदं तव तिष्ठतु ॥ १३॥"
  },
  {
    "text": "विश्वामित्र उवाच ।\nअयुतं वाथ लक्ष्यं वा ददामि मनसेप्सितम् ।\nद्देहि मे नन्दिनीं साधो ग्रहीष्यामि बलादथ ॥ १४॥"
  },
  {
    "text": "वसिष्ठ उवाच ।\nकामं गृहाण नृपते बलादद्य यथारुचि ।\nनाहं ददामि ते राजन्स्वेच्छया नन्दिनीं गृहात् ॥ १५॥"
  },
  {
    "text": "तच्छ्रुत्वा नृपतिर्भृत्यानादिदेश महाबलान् ।\nनयघ्वं नन्दिनीं धेनुं बलदर्पसुसंस्थिताः ॥ १६॥"
  },
  {
    "text": "ते भृत्या जगृहुस्तां तु हठादाक्रम्य यन्त्रिताम् ।\nवेपमाना मुनिं प्राह सुरभिः साश्रुलोचना ॥ १७॥"
  },
  {
    "text": "मुने त्यजसि मां कस्मात्कर्षयन्ति सुयन्त्रिताम् ।\nमुनिस्तां प्रत्युवाचेदं त्यजे नाहं सुदुग्धदे ॥ १८॥"
  },
  {
    "text": "बलान्नयति राजाऽसौ पूजितोऽद्य मया शुभे ।\nकिं करोमि न चेच्छामि त्यक्तुं त्वां मनसा किल ॥ १९॥"
  },
  {
    "text": "इत्युक्ता मुनिना धेनुः क्रोधयुक्ता बभूव ह ।\nहम्भारवं चकाराशु क्रूरशब्दं सुदारुणम् ॥ २०॥"
  },
  {
    "text": "उद्गतास्तत्र देहात्तु दैत्या घोरतरास्तदा ।\nसायुधास्तिष्ठ तिष्ठेति ब्रुवन्तः कवचावृताः ॥ २१॥"
  },
  {
    "text": "सैन्यं सर्वं हतं तैस्तु नन्दिनी प्रतिमोचिता ।\nएकाकी निर्गतो राजा विश्वामित्रोऽतिदुःखितः ॥ २२॥"
  },
  {
    "text": "हन्त पापोऽतिदीनात्मा निन्दन् क्षात्रबलं महत् ।\nब्राह्मं बलं दुराराध्यं मत्वा तपसि संस्थितः ॥ २३॥"
  },
  {
    "text": "तप्त्वा बहूनि वर्षाणि तपो घोरं महावने ।\nऋषित्वं प्राप गाधेयस्त्यक्त्वा क्षात्रं विधिं पुनः ॥ २४॥"
  },
  {
    "text": "तस्मात्त्वमपि राजेन्द्र मा कृथा वैरमद्भुतम् ।\nकुलनाशकरं नूनं तापसैः सह संयुगम् ॥ २५॥"
  },
  {
    "text": "मुनिवर्यं व्रजाद्य त्वं समाश्वास्य तपोनिधिम् ।\nसुदर्शनोऽपि राजेन्द्र तिष्ठत्वत्र यथासुखम् ॥ २६॥"
  },
  {
    "text": "बालोऽयं निर्धनः किं ते करिष्यति नृपाहितम् ।\nवृथा ते वैरभावोऽयमनाथे दुर्बले शिशौ ॥ २७॥"
  },
  {
    "text": "दया सर्वत्र कर्तव्या दैवाधीनमिदं जगत् ।\nईर्ष्यया किं नृपश्रेष्ठ यद्भाव्यं तद्भविष्यति ॥ २८॥"
  },
  {
    "text": "वज्रं तृणायते राजन् दैवयोगान्न संशयः ।\nतृणं वज्रायते क्वापि समये दैवयोगतः ॥ २९॥"
  },
  {
    "text": "शशको हन्ति शार्दूलं मशको वै तथा गजम् ।\nसाहसं मुञ्च मेधाविन् कुरु मे वचनं हितम् ॥ ३०॥"
  },
  {
    "text": "व्यास उवाच ।\nतच्छ्रुत्वा वचनं तस्य युधाजिन्नृपसत्तमः ।\nप्रणम्य तं मुनिं मूर्घ्ना जगाम स्वपुरं नृपः ॥ ३१॥"
  },
  {
    "text": "मनोरमाऽपि स्वस्थाऽभूदाश्रमे तत्र संस्थिता ।\nपालयामास पुत्रं तं सुदर्शनमृतव्रतम् ॥ ३२॥"
  },
  {
    "text": "दिने दिने कुमारोऽसौ जगामोपचयं ततः ।\nमुनिबालगतः क्रीडन्निर्भयः सर्वतः शुभः ॥ ३३॥"
  },
  {
    "text": "एकस्मिन्समये तत्र विदल्लं समुपागतम् ।\nक्लीबेति मुनिपुत्रस्तमामन्त्रयत्तदन्तिके ॥ ३४॥"
  },
  {
    "text": "सुदर्शनस्तु तच्छ्रुत्वा दधारैकाक्षरं स्फुटम् ।\nअनुस्वारयुतं तच्च प्रोवाचापि पुनः पुनः ॥ ३५॥"
  },
  {
    "text": "बीजं वै कामराजाख्यं गृहीतं मनसा तदा ।\nजजाप बालकोऽत्यर्थं धृत्वा चेतसि सादरम् ॥ ३६॥"
  },
  {
    "text": "भावियोगान्महाराज कामराजाख्यमद्भुतम् ।\nस्वभावेनैव तेनेत्थं गृहीतं बालकेन वै ॥ ३७॥"
  },
  {
    "text": "तदाऽसौ पञ्चमे वर्षे प्राप्य मन्त्रमनुत्तमम् ।\nऋषिच्छन्दोविहीनञ्च ध्यानन्यासविवर्जितम् ॥ ३८॥"
  },
  {
    "text": "प्रजपन्मनसा नित्यं क्रीडत्यपि स्वपित्यपि ।\nविसस्मार न तं मन्त्रं ज्ञात्वा सारमिति स्वयम् ॥ ३९॥"
  },
  {
    "text": "वर्षे चैकादशे प्राप्ते कुमारोऽसौ नृपात्मजः ।\nमुनिना चोपनीतोऽथ वेदमध्यापितस्तथा ॥ ४०॥"
  },
  {
    "text": "धनुर्वेदं तथा साङ्गं नीतिशास्त्रं विधानतः ।\nअभ्यस्ताः सकला विद्यास्तेन मन्त्रबलादिना ॥ ४१॥"
  },
  {
    "text": "कदाचित्सोऽपि प्रत्यक्षं देवीरूपं ददर्श ह ।\nरक्ताम्बरं रक्तवर्णं रक्तसर्वाङ्गभूषणम् ॥ ४२॥"
  },
  {
    "text": "गरुडे वाहने संस्थां वैष्णवीं शक्तिमद्भुताम् ।\nदृष्ट्वा प्रसन्नवदनः स बभूव नृपात्मजः ॥ ४३॥"
  },
  {
    "text": "वने तस्मिंस्थितः सोऽथ सर्वविद्यार्थतत्त्ववित् ।\nमातरं सेवमानस्तु विजहार नदीतटे ॥ ४४॥"
  },
  {
    "text": "शरासनञ्च सम्प्राप्तं विशिखाश्च शिलाशिताः ।\nतूणीरकवचं तस्मै दत्तं चाम्बिकया वने ॥ ४५॥"
  },
  {
    "text": "एतस्मिन्समये पुत्री काशिराजस्य सुप्रिया ।\nनाम्ना शशिकला दिव्या सर्वलक्षणसंयुता ॥ ४६॥"
  },
  {
    "text": "शुश्राव नृपपुत्रं तं वनस्थञ्च सुदर्शनम् ।\nसर्वलक्षणसम्पन्नं शूरं काममिवापरम् ॥ ४७॥"
  },
  {
    "text": "बन्दीजनमुखाच्छ्रुत्वा राजपुत्रं सुसङ्गतम् ।\nचकमे मनसा तं वै वरं वरयितुं धिया ॥ ४८॥"
  },
  {
    "text": "स्वप्ने तस्याः समागम्य जगदम्बा निशान्तरे ।\nउवाच वचनं चेदं समाश्वास्य सुसंस्थिता ॥ ४९॥"
  },
  {
    "text": "वरं वरय सुश्रोणि मम भक्तः सुदर्शनः ।\nसर्वकामप्रदस्तेऽस्तु वचनान्मम भामिनि ॥ ५०॥"
  },
  {
    "text": "एवं शशिकला दृष्टा स्वप्ने रूपं मनोहरम् ।\nअम्बाया वचनं स्मृत्वा जहर्ष भृशभामिनी ॥ ५१॥"
  },
  {
    "text": "उत्थिता सा मुदा युक्ता पृष्टा मात्रा पुनः पुनः ।\nप्रमोदे कारणं बाला नोवाचातित्रपान्विता ॥ ५२॥"
  },
  {
    "text": "जहास मुदमापन्ना स्मृत्वा स्वप्नं मुहुर्मुहुः ।\nसखीं प्राह तदान्यां वै स्वप्नवृत्तं सविस्तरम् ॥ ५३॥"
  },
  {
    "text": "कदाचित्सा विहारार्थमवापोपवनं शुभम् ।\nसखीयुक्ता विशालाक्षी चम्पकैरुपशोभितम् ॥ ५४॥"
  },
  {
    "text": "पुष्पाणि चिन्वती बाला चम्पकाधःस्थिताबला ।\nअपश्यद्ब्राह्मणं मार्गे आगच्छन्तं त्वरान्वितम् ॥ ५५॥"
  },
  {
    "text": "तं प्रणम्य द्विजं श्यामा बभाषे मधुरं वचः ।\nकुतो देशान्महाभाग कृतमागमनं त्वया ॥ ५६॥"
  },
  {
    "text": "द्विज उवाच ।\nभारद्वाजाश्रमाद्बाले नूनमागमनं मम ।\nजातं वै कार्ययोगेन किं पृच्छसि वदस्व मे ॥ ५७॥"
  },
  {
    "text": "शशिकलोवाच ।\nतत्राश्रमे महाभाग वर्णनीयं किमस्ति वै ।\nलोकातिगं विशेषेण प्रेक्षणीयतमं किल ॥ ५८॥"
  },
  {
    "text": "ब्राह्मण उवाच ।\nध्रुवसन्धिसुतः श्रीमानास्ते सुदर्शनो नृपः ।\nयथार्थनामा सुश्रोणि वर्तते पुरुषोत्तमः ॥ ५९॥"
  },
  {
    "text": "तस्य लोचनमत्यन्तं निष्फलं प्रतिभाति मे ।\nयेन दृष्टो न वामोरु कुमारस्तु सुदर्शनः ॥ ६०॥"
  },
  {
    "text": "एकत्र निहिता धात्रा गुणाः सर्वे सिसृक्षुणा ।\nगुणानामाकरं द्रष्टुं मन्ये तेनैव कौतुकात् ॥ ६१॥"
  },
  {
    "text": "तव योग्यः कुमारोऽसौ भर्ता भवितुमर्हति ।\nयोगोऽयं विहितोऽप्यासीन्मणिकाञ्चनयोरिव ॥ ६२॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां तृतीयस्कन्धे\nविश्वामित्रकथोत्तरं राजपुत्रस्य कामबीजप्राप्तिवर्णनं नाम सप्तदशोऽध्यायः ॥ ३.१७॥"
  },
  {
    "text": "३.१८ अष्टादशोऽध्यायः । शशिकलया मातरं प्रति सन्देशप्रेषणम् ।"
  },
  {
    "text": "व्यास उवाच ।\nश्रुत्वा तद्वचनं श्यामा प्रेमयुक्ता बभूव ह ।\nप्रतस्थे ब्राह्मणस्तस्मात्स्थानादुक्त्वा समाहितः ॥ १॥"
  },
  {
    "text": "सा तु पूर्वानुरागाद्वै मग्ना प्रेम्णाऽतिचञ्चला ।\nकामबाणहतेवास गते तस्मिन्द्विजोत्तमे ॥ २॥"
  },
  {
    "text": "अथ कामार्दिता प्राह सखीं छन्दोऽनुवर्तिनीम् ।\nविकारश्च समुत्पन्नो देहे यच्छ्रवणादनु ॥ ३॥"
  },
  {
    "text": "अज्ञातरसविज्ञानं कुमारं कुलसम्भवम् ।\nदुनोति मदनः पापः किं करोमि क्व यामि च ॥ ४॥"
  },
  {
    "text": "स्वप्नेषु वा मया दृष्टः पञ्चबाण इवापरः ।\nतपते मे मनोऽत्यर्थं विरहाकुलितं मृदु ॥ ५॥"
  },
  {
    "text": "चन्दनं देहलग्नं मे विषवद्भाति भामिनि ।\nस्रगियं सर्पवच्चैव चन्द्रपादाश्च वह्निवत् ॥ ६॥"
  },
  {
    "text": "न च हर्म्ये वने शं मे दीर्घिकायां न पर्वते ।\nन दिवा न निशायां वा न सुखं सुखसाधनैः ॥ ७॥"
  },
  {
    "text": "न शय्या न च ताम्बूलं न गीतं न च वादनम् ।\nप्रीणयन्ति मनो मेऽद्य न तृप्ते मम लोचने ॥ ८॥"
  },
  {
    "text": "प्रयाम्यद्य वने तत्र यत्रासौ वर्तते शठः ।\nभीतास्मि कुललज्जायाः परतन्त्रा पितुस्तथा ॥ ९॥"
  },
  {
    "text": "स्वयंवरं पिता मेऽद्य न करोति करोमि किम् ।\nदास्यामि राजपुत्राय कामं सुदर्शनाय वै ॥ १०॥"
  },
  {
    "text": "सन्त्यन्ये पृथिवीपालाः शतशः सम्भृतर्द्धयः ।\nरमणीया न मे तेऽद्य राज्यहीनोऽप्यसौ मतः ॥ ११॥"
  },
  {
    "text": "व्यास उवाच ।\nएकाकी निर्धनश्चैव बलहीनः सुदर्शनः ।\nवनवासी फलाहारस्तस्याश्चित्ते सुसंस्थिता ॥ १२॥"
  },
  {
    "text": "वाग्बीजस्य जपात्सिद्धिस्तस्या एषाप्युपस्थिता ।\nसोपि ध्यानपरोऽत्यन्तं जजाप मन्त्रमुत्तमम् ॥ १३॥"
  },
  {
    "text": "स्वप्ने पश्यत्यसौ देवीं विष्णुमायामखण्डिताम् ।\nविश्वमातरमव्यक्तां सर्वसम्पत्कराम्बिकाम् ॥ १४॥"
  },
  {
    "text": "श‍ृङ्गवेरपुराध्यक्षो निषादः समुपेत्य तम् ।\nददौ रथवरं तस्मै सर्वोपस्करसंयुतम् ॥ १५॥"
  },
  {
    "text": "चतुर्भिस्तुरगैर्युक्तं पताकावरमण्डितम् ।\nजैत्रं राजसुतं ज्ञात्वा ददौ चोपायनं तदा ॥ १६॥"
  },
  {
    "text": "सोऽपि जग्राह तं प्रीत्या मित्रत्वेन सुसंस्थितम् ।\nवन्यैर्मूलफलैः सम्यगर्चयामास शम्बरम् ॥ १७॥"
  },
  {
    "text": "कृतातिथ्ये गते तस्मिन्निषादाधिपतौ तदा ।\nमुनयः प्रीतियुक्तास्ते तमूचुस्तापसा मिथः ॥ १८॥"
  },
  {
    "text": "राजपुत्र ध्रुवं राज्यं प्राप्स्यसि त्वं च सर्वथा ।\nस्वल्पैरहोभिरव्यग्रः प्रतापान्नात्र संशयः ॥ १९॥"
  },
  {
    "text": "प्रसन्ना तेऽम्बिका देवी वरदा विश्वमोहिनी ।\nसहायस्तु सुसम्पन्नो न चिन्तां कुरु सुव्रत ॥ २०॥"
  },
  {
    "text": "मनोरमां तथोचुस्ते मुनयः संशितव्रताः ।\nपुत्रस्तेऽद्य धराधीशो भविष्यति शुचिस्मिते ॥ २१॥"
  },
  {
    "text": "सा तानुवाच तन्वङ्गी वचनं वोऽस्तु सत्फलम् ।\nदासोऽयं भवतां विप्राः किं चित्रं सदुपासनात् ॥ २२॥"
  },
  {
    "text": "न सैन्यं सचिवाः कोशो न सहायश्च कश्चन ।\nकेन योगेन पुत्रो मे राज्यं प्राप्तुमिहार्हति ॥ २३॥"
  },
  {
    "text": "आशीर्वादैश्च वो नूनं पुत्रोऽयं मे महीपतिः ।\nभविष्यति न सन्देहो भवन्तो मन्त्रवित्तमाः ॥ २४॥"
  },
  {
    "text": "व्यास उवाच ।\nरथारूढः स मेधावी यत्र याति सुदर्शनः ।\nअक्षौहिणीसमावृत्त इवाभाति स तेजसा ॥ २५॥"
  },
  {
    "text": "प्रतापो मन्त्रबीजस्य नान्यः कश्चन भूपते ।\nएवं वै जपतस्तस्य प्रीतियुक्तस्य सर्वथा ॥ २६॥"
  },
  {
    "text": "सम्प्राप्य सद्गुरोर्बीजं कामराजाख्यमद्भुतम् ।\nजपेद्यस्तु शुचिः शान्तः सर्वान्कामानवाप्नुयात् ॥ २७॥"
  },
  {
    "text": "न तदस्ति पृथिव्यां वा दिवि वापि सुदुर्लभम् ।\nप्रसन्नायाः शिवायाश्च यदप्राप्यं नृपोत्तम ॥ २८॥"
  },
  {
    "text": "ते मन्दास्तेऽतिदुर्भाग्या रोगैस्ते समभिद्रुताः ।\nयेषां चित्ते न विश्वासो भवेदम्बार्चनादिषु ॥ २९॥"
  },
  {
    "text": "या माता सर्वदेवानां युगादौ परिकीर्तिता ।\nआदिमातेति विख्याता नाम्ना तेन कुरूद्वह ॥ ३०॥"
  },
  {
    "text": "बुद्धिः कीर्तिर्धृतिर्लक्ष्मीः शक्तिः श्रद्धा मतिः स्मृतिः ।\nसर्वेषां प्राणिनां सा वै प्रत्यक्षं वै विभासते ॥ ३१॥"
  },
  {
    "text": "न जानन्ति नरा ये वै मोहिता मायया किल ।\nन भजन्ति कुतर्कज्ञा देवीं विश्वेश्वरीं शिवाम् ॥ ३२॥"
  },
  {
    "text": "ब्रह्मा विष्णुस्तथा शम्भुर्वासवो वरुणो यमः ।\nवायुरग्निः कुबेरश्च त्वष्टा पूषाश्विनौ भगः ॥ ३३॥"
  },
  {
    "text": "आदित्या वसवो रुद्रा विश्वेदेवा मरुद्गणाः ।\nसर्वे ध्यायन्ति तां देवीं सृष्टिस्थित्यन्तकारिणीम् ॥ ३४॥"
  },
  {
    "text": "को न सेवेत विद्वान्वै तां शक्तिं परमात्मिकाम् ।\nसुदर्शनेन सा ज्ञाता देवी सर्वार्थदा शिवा ॥ ३५॥"
  },
  {
    "text": "ब्रह्मैव साऽतिदुष्प्राप्या विद्याविद्यास्वरूपिणी ।\nयोगगम्या परा शक्तिर्मुमुक्षूणां च वल्लभा ॥ ३६॥"
  },
  {
    "text": "परमात्मस्वरूपं को वेत्तुमर्हति तां विना ।\nया सृष्टिं त्रिविधां कृत्वा दर्शयत्यखिलात्मने ॥ ३७॥"
  },
  {
    "text": "सुदर्शनस्तु तां देवीं मनसा परिचिन्तयन् ।\nराज्यलाभात्परं प्राप्य सुखं वै कानने स्थितः ॥ ३८॥"
  },
  {
    "text": "सापि चन्द्रकलात्यर्थं कामबाणप्रपीडिता ।\nनानोपचारैरनिशं दधार दुःखितं वपुः ॥ ३९॥"
  },
  {
    "text": "तावत्तस्याः पिता ज्ञात्वा कन्यां पुत्रवरार्थिनीम् ।\nसुबाहुः कारयामास स्वयंवरमतन्द्रितः ॥ ४०॥"
  },
  {
    "text": "स्वयंवरस्तु त्रिविधो विद्वद्भिः परिकीर्तितः ।\nराज्ञां विवाहयोग्यौ वै नान्येषां कथितः किल ॥ ४१॥"
  },
  {
    "text": "इच्छास्वयंवरश्चैको द्वितीयश्च पणाभिधः ।\nयथा रामेण भग्नं वै त्र्यम्बकस्य शरासनम् ॥ ४२॥"
  },
  {
    "text": "तृतीयः शौर्यशुल्कश्च शूराणां परिकीर्तितः ।\nइच्छास्वयंवरं तत्र चकार नृपसत्तमः ॥ ४३॥"
  },
  {
    "text": "शिल्पिभिः कारिता मञ्चाः शुभैरास्तरणैर्युताः ।\nततश्च विविधाकाराः सुक्लृप्ताः सभ्यमण्डपाः ॥ ४४॥"
  },
  {
    "text": "एवं कृतेऽतिसम्भारे विवाहार्थं सुविस्तरे ।\nसखीं शशिकला प्राह दुःखिता चारुलोचना ॥ ४५॥"
  },
  {
    "text": "इदं मे मातरं ब्रूहि त्वमेकान्ते वचो मम ।\nमया वृतः पतिश्चित्ते ध्रुवसन्धिसुतः शुभः ॥ ४६॥"
  },
  {
    "text": "नान्यं वरं वरिष्यामि तमृते वै सुदर्शनम् ।\nस मे भर्ता नृपसुतो भगवत्या प्रतिष्ठितः ॥ ४७॥"
  },
  {
    "text": "व्यास उवाच ।\nइत्युक्ता सा सखी गत्वा मातरं प्राह सत्वरा ।\nवैदर्भीं विजने वाक्यं मधुरं मञ्जुभाषिणी ॥ ४८॥"
  },
  {
    "text": "पुत्री ते दुःखिता प्राह साध्वी त्वां मन्मुखेन यत् ।\nश‍ृणु त्वं कुरु कल्याणि तद्धितं त्वरिताऽधुना ॥ ४९॥"
  },
  {
    "text": "भारद्वाजाश्रमे पुण्ये ध्रुवसन्धिसुतोऽस्ति यः ।\nस मे भर्ता वृतश्चित्ते नान्यं भूपं वृणोम्यहम् ॥ ५०॥"
  },
  {
    "text": "व्यास उवाच ।\nराज्ञी तद्वचनं श्रुत्वा स्वपतौ गृहमागते ।\nनिवेदयामास तदा पुत्रीवाक्यं यथातथम् ॥ ५१॥"
  },
  {
    "text": "तच्छ्रुत्वा वचनं राजा विस्मितः प्रहसन्मुहुः ।\nभार्यामुवाच वैदर्भीं सुबाहुस्तु ऋतं वचः ॥ ५२॥"
  },
  {
    "text": "सुभ्रु जानासि बालोऽसौ राज्यान्निष्कासितो वने ।\nएकाकी सह मात्रा वै वसते निर्जने वने ॥ ५३॥"
  },
  {
    "text": "तत्कृते निहतो राजा वीरसेनो युधाजिता ।\nस कथं निर्धनो भर्ता योग्यः स्याच्चारुलोचने ॥ ५४॥"
  },
  {
    "text": "ब्रूहि पुत्रीं ततो वाक्यं कदाचिदपि विप्रियम् ।\nआगमिष्यन्ति राजानः स्थितिमन्तः स्वयंवरे ॥ ५५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां तृतीयस्कन्धे\nशशिकलया मातरं प्रति सन्देशप्रेषणं नामाष्टादशोऽध्यायः ॥ ३.१८॥"
  },
  {
    "text": "३.१९ एकोनविंशोऽध्यायः । राजसंवादवर्णनम् ।"
  },
  {
    "text": "व्यास उवाच ।\nभर्त्रा साऽभिहिता बालां पुत्रीं कृत्वाङ्कसंस्थिताम् ।\nउवाच वचनं श्लक्ष्णं समाश्वास्य शुचिस्मिताम् ॥ १॥"
  },
  {
    "text": "किं वृथा सुदति त्वं हि विप्रियं मम भाषसे ।\nपिता ते दुःखमाप्नोति वाक्येनानेन सुव्रते ॥ २॥"
  },
  {
    "text": "सुदर्शनोऽतिदुर्भाग्यो राज्यभ्रष्टो निराश्रयः ।\nबलकोशविहीनश्च परित्यक्तस्तु बान्धवैः ॥ ३॥"
  },
  {
    "text": "मात्रा सह वनं प्राप्तः फलमूलाशनः कृशः ।\nन ते योग्यो वरोऽयं वै वनवासी च दुर्भगः ॥ ४॥"
  },
  {
    "text": "राजपुत्राः कृतप्रज्ञा रूपवन्तः सुसम्मताः ।\nतवार्हाः पुत्रि सन्त्यन्ये राजचिह्नैरलङ्कृताः ॥ ५॥"
  },
  {
    "text": "भ्राताऽस्य वर्तते कान्तः स राज्यं कोसलेषु वै ।\nकरोति रूपसम्पन्नः सर्वलक्षणसंयुतः ॥ ६॥"
  },
  {
    "text": "अन्यच्च कारणं सुभ्रु श‍ृणु यच्च यथा श्रुतम् ।\nयुधाजित्सततं तस्य वधकामोऽस्ति भूमिपः ॥ ७॥"
  },
  {
    "text": "दौहित्रः स्थापितस्तेन राज्ये कृत्वाऽतिसङ्गरम् ।\nवीरसेनं नृपं हत्वा सम्मन्त्र्य सचिवैः सह ॥ ८॥"
  },
  {
    "text": "भारद्वाजाश्रमं प्राप्तं हन्तुकामः सुदर्शनम् ।\nमुनिना वारितः पश्चाज्जगाम निजमन्दिरम् ॥ ९॥"
  },
  {
    "text": "शशिकलोवाच ।\nमातर्ममेप्सितः कामं वनस्थोऽपि नृपात्मजः ।\nशर्यातिवचनेनैव सुकन्या च पतिव्रता ॥ १०॥"
  },
  {
    "text": "च्यवनञ्च यथा प्राप्य पतिशुश्रूषणे रता ।\nभर्तृशुश्रूषणं स्त्रीणां स्वर्गदं मोक्षदं तथा ॥ ११॥"
  },
  {
    "text": "अकैतवकृतं नूनं सुखदं भवति स्त्रियाः ।\nभगवत्या समादिष्टं स्वप्ने वरमनुत्तमम् ॥ १२॥"
  },
  {
    "text": "तमृतेऽहं कथं चान्यं संश्रयामि नृपात्मजम् ।\nमच्चित्तभित्तौ लिखितो भगवत्या सुदर्शनः ॥ १३॥"
  },
  {
    "text": "तं विहाय प्रियं कान्तं करिष्येऽहं न चापरम् ।\nव्यास उवाच ।\nप्रत्यादिष्टाऽथ वैदर्भी तया बहुनिदर्शनैः ॥ १४॥"
  },
  {
    "text": "भर्तारं सर्वमाचष्ट पुत्र्योक्तं वचनं भृशम् ।\nविवाहस्य दिनादर्वागाप्तं श्रुतसमन्वितम् ॥ १५॥"
  },
  {
    "text": "द्विजं शशिकला तत्र प्रेषयामास सत्वरम् ।\nयथा न वेद मे तातस्तथा गच्छ सुदर्शनम् ॥ १६॥"
  },
  {
    "text": "भारद्वाजाश्रमे ब्रूहि मद्वाक्यात्तरसा विभो ।\nपित्रा मे सम्भृतः कामं मदर्थेन स्वयंवरः ॥ १७॥"
  },
  {
    "text": "आगमिष्यन्ति राजानो बलयुक्ता ह्यनेकशः ।\nमया त्वं वै वृतश्चित्ते सर्वथा प्रीतिपूर्वकम् ॥ १८॥"
  },
  {
    "text": "भगवत्या समादिष्टः स्वप्ने मम सुरोपम ।\nविषमद्मि हुताशे वा प्रपतामि प्रदीपिते ॥ १९॥"
  },
  {
    "text": "वरये त्वदृते नान्यं पितृभ्यां प्रेरिताऽपि वा ।\nमनसा कर्मणा वाचा संवृतस्त्वं मया वरः ॥ २०॥"
  },
  {
    "text": "भगवत्याः प्रसादेन शर्मावाभ्यां भविष्यति ।\nआगन्तव्यं त्वयात्रैव दैवं कृत्वा परं बलम् ॥ २१॥"
  },
  {
    "text": "यदधीनं जगत्सर्वं वर्तते सचराचरम् ।\nभगवत्या यदादिष्टं न तन्मिथ्या भविष्यति ॥ २२॥"
  },
  {
    "text": "यद्वशे देवताः सर्वा वर्तन्ते शङ्करादयः ।\nवक्तव्योऽसौ त्वया ब्रह्मन्नेकान्ते वै नृपात्मजः ॥ २३॥"
  },
  {
    "text": "यथा भवति मे कार्यं तत्कर्तव्यं त्वयानघ ।\nइत्युक्त्वा दक्षिणां दत्त्वा मुनिर्व्यापारितस्तया ॥ २४॥"
  },
  {
    "text": "गत्वा सर्वं निवेद्याशु तत्र प्रत्यागतो द्विजः ।\nसुदर्शनस्तु तज्ज्ञात्वा निश्चयं गमने तदा ॥ २५॥"
  },
  {
    "text": "चकार मुनिना तेन प्रेरितः परमादरात् ।\nव्यास उवाच ।\nगमनायोद्यतं पुत्रं तमुवाच मनोरमा ॥ २६॥"
  },
  {
    "text": "वेपमानाऽतिदुःखार्ता जातत्रासाऽश्रुलोचना ।\nकुत्र गच्छसि पुत्राद्य समाजे भूभृतां किल ॥ २७॥"
  },
  {
    "text": "एकाकी कृतवैरश्च किं विचिन्त्य स्वयंवरे ।\nयुधाजिद्धन्तुकामस्त्वां समेष्यति महीपतिः ॥ २८॥"
  },
  {
    "text": "न तेऽन्योऽस्ति सहायश्च तस्मान्मा व्रज पुत्रक ।\nएकपुत्रातिदीनास्मि तवाधारा निराश्रया ॥ २९॥"
  },
  {
    "text": "नार्हसि त्वं महाभाग निराशां कर्तुम्मद्य माम् ।\nपिता ते निहतो येन सोऽपि तत्रागतो नृपः ॥ ३०॥"
  },
  {
    "text": "एकाकिनं गतं तत्र युधाजित्त्वां हनिष्यति ।\nसुदर्शन उवाच ।\nभवितव्यं भवत्येव नात्र कार्या विचारणा ॥ ३१॥"
  },
  {
    "text": "आदेशाच्च जगन्मातुर्गच्छाम्यद्य स्वयंवरे ।\nमा शोकं कुरु कल्याणि क्षत्रियाऽसि वरानने ॥ ३२॥"
  },
  {
    "text": "न बिभेमि प्रसादेन भगवत्या निरन्तरम् ।\nव्यास उवाच ।\nइत्युक्त्वा रथमारुह्य गन्तुकामं सुदर्शनम् ॥ ३३॥"
  },
  {
    "text": "दृष्ट्वा मनोरमा पुत्रमाशीर्भिश्चान्वमोदयत् ।\nअग्रतस्तेऽम्बिका पातु पार्वती पातु पृष्ठतः ॥ ३४॥"
  },
  {
    "text": "पार्वती पार्श्वयोः पातु शिवा सर्वत्र साम्प्रतम् ।\nवाराही विषमे मार्गे दुर्गा दुर्गेषु कर्हिचित् ।\nकालिका कलहे घोरे पातु त्वां परमेश्वरी ॥ ३५॥"
  },
  {
    "text": "मण्डपे तत्र मातङ्गी तथा सौम्या स्वयंवरे ।\nभवानी भूपमध्ये तु पातु त्वां भवमोचनी ॥ ३६॥"
  },
  {
    "text": "गिरिजा गिरिदुर्गेषु चामुण्डा चत्वरेषु च ।\nकामगा काननेष्वेवं रक्षतु त्वां सनातनी ॥ ३७॥"
  },
  {
    "text": "विवादे वैष्णवी शक्तिरवतात्त्वां रघूद्वह ।\nभैरवी चरणे सौम्य शत्रूणां वै समागमे ॥ ३८॥"
  },
  {
    "text": "सर्वदा सर्वदेशेषु पातु त्वां भुवनेश्वरी ।\nमहामाया जगद्धात्री सच्चिदानन्दरूपिणी ॥ ३९॥"
  },
  {
    "text": "व्यास उवाच ।\nइत्युक्त्वा तं तदा माता वेपमाना भयाकुला ।\nउवाचाहं त्वया सार्धमागमिष्यामि सर्वथा ॥ ४०॥"
  },
  {
    "text": "निमिषार्धं विना त्वां वै नाहं स्थातुमिहोत्सहे ।\nसहैव नय मां वत्स यत्र ते गमने मतिः ॥ ४१॥"
  },
  {
    "text": "इत्युक्त्वा निःसृता माता धात्रेयीसंयुता तदा ।\nविप्रैर्दत्ताशिषः सर्वे निर्ययुर्हर्षसंयुताः ॥ ४२॥"
  },
  {
    "text": "वाराणस्यां ततः प्राप्तो रथेनैकेन राघवः ।\nज्ञातः सुबाहुना तत्र पूजितश्चार्हणादिभिः ॥ ४३॥"
  },
  {
    "text": "निवेशार्थं गृहं दत्तमन्नपानादिकं तथा ।\nसेवकं समनुज्ञाप्य परिचर्यार्थमेव च ॥ ४४॥"
  },
  {
    "text": "मिलितास्त्वथ राजानो नानादेशाधिपाः किल ।\nयुधाजिदपि सम्प्राप्तो दौहित्रेण समन्वितः ॥ ४५॥"
  },
  {
    "text": "करूषाधिपतिश्चैव तथा मद्रेश्वरो नृपः ।\nसिन्धुराजस्तथा वीरो योद्धा माहिष्मतीपतिः ॥ ४६॥"
  },
  {
    "text": "पाञ्चालः पर्वतीयश्च कामरूपोऽतिवीर्यवान् ।\nकार्णाटश्चोलदेशीयो वैदर्भश्च महाबलः ॥ ४७॥"
  },
  {
    "text": "अक्षौहिणी त्रिषष्टिश्च मिलिता सङ्ख्यया तदा ।\nवेष्टिता नगरी सा तु सैन्यैः सर्वत्र संस्थितैः ॥ ४८॥"
  },
  {
    "text": "एते चान्ये च बहवः स्वयंवरदिदृक्षया ।\nमिलितास्तत्र राजानो वरवारणसंयुताः ॥ ४९॥"
  },
  {
    "text": "अन्योन्यं नृपपुत्रास्त इत्यूचुर्मिलितास्तदा ।\nसुदर्शनो नृपसुतो ह्यागतोऽस्ति निराकुलः ॥ ५०॥"
  },
  {
    "text": "एकाकी रथमारुह्य मात्रा सह महामतिः ।\nविवाहार्थमिहायातः काकुत्स्थः किं नु साम्प्रतम् ॥ ५१॥"
  },
  {
    "text": "एतान् राजसुतांस्त्यक्त्वा ससैन्यान्सायुधानथ ।\nकिमेनं राजपुत्री सा वरिष्यति महाभुजम् ॥ ५२॥"
  },
  {
    "text": "युधाजिदथ राजेशस्तानुवाच महीपतीन् ।\nअहमेनं हनिष्यामि कन्यार्थे नात्र संशयः ॥ ५३॥"
  },
  {
    "text": "केरलाधिपतिः प्राह तं तदा नीतिसत्तमः ।\nनात्र युद्धं प्रकर्तव्यं राजन्निच्छास्वयंवरे ॥ ५४॥"
  },
  {
    "text": "बलेन हरणं नास्ति नात्र शुल्कस्वयंवरः ।\nकन्येच्छयाऽत्र वरणं विवादः कीदृशस्त्विह ॥ ५५॥"
  },
  {
    "text": "अन्यायेन त्वया पूर्वमसौ राज्यात्प्रवासितः ।\nदौहित्रायार्पितं राज्यं बलवन्नृपसत्तम ॥ ५६॥"
  },
  {
    "text": "काकुत्स्थोऽयं महाभाग कोसलाधिपतेः सुतः ।\nकथमेनं राजपुत्रं हनिष्यसि निरागसम् ॥ ५७॥"
  },
  {
    "text": "लप्स्यसे तत्फलं नूनमनयस्य नृपोत्तम ।\nशास्तास्ति कश्चिदायुष्मञ्जगतोऽस्य जगत्पतिः ॥ ५८॥"
  },
  {
    "text": "धर्मो जयति नाधर्मः सत्यं जयति नानृतम् ।\nमानयं कुरु राजेन्द्र त्यज पापमतिं किल ॥ ५९॥"
  },
  {
    "text": "दौहित्रस्तव सम्प्राप्तः सोऽपि रूपसमन्वितः ।\nराज्ययुक्तस्तथा श्रीमान्कथं तं न वरिष्यति ॥ ६०॥"
  },
  {
    "text": "अन्ये राजसुताः कामं वर्तन्ते बलवत्तराः ।\nकन्यास्वयंवरे कन्या स्वीकरिष्यति साम्प्रतम् ॥ ६१॥"
  },
  {
    "text": "वृते तथा विवादः कः प्रवदन्तु महीभुजः ।\nपरस्परं विरोधोऽत्र न कर्तव्यो विजानता ॥ ६२॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nतृतीयस्कन्धे राजसंवादवर्णनं नामैकोनविंशोऽध्यायः ॥ ३.१९॥"
  },
  {
    "text": "३.२० विंशोऽध्यायः । स्वपितरं प्रति शशिकलावाक्यम् ।"
  },
  {
    "text": "व्यास उवाच ।\nइतिवादिनि भूपाले केरलाधिपतौ तदा ।\nप्रत्युवाच महाभाग युधाजिदपि पार्थिवः ॥ १॥"
  },
  {
    "text": "नीतिरेषा महीपाल यद्ब्रवीति भवानिह ।\nसमाजे पार्थिवानां वै सत्यवाग्विजितेन्द्रियः ॥ २॥"
  },
  {
    "text": "योग्येषु वर्तमानेषु कन्यारत्नं कुलोद्वह ।\nअयोग्योऽर्हति भूपाल न्यायोऽयं तव रोचते ॥ ३॥"
  },
  {
    "text": "भागं सिंहस्य गोमायुर्भोक्तुमर्हति वा कथम् ।\nतथा सुदर्शनोऽयं वै कन्यारत्नं किमर्हति ॥ ४॥"
  },
  {
    "text": "बलं वेदो हि विप्राणां भूभुजां चापजं बलम् ।\nकिमन्याय्यं महाराज ब्रवीम्यहमिहाधुना ॥ ५॥"
  },
  {
    "text": "बलं शुल्कं यथा राज्ञां विवाहे परिकीर्तितम् ।\nबलवानेव गृह्णातु नाबलस्तु कदाचन ॥ ६॥"
  },
  {
    "text": "तस्मात्कन्यापणं कृत्वा नीतिरत्र विधीयताम् ।\nअन्यथा कलहः कामं भविष्यति महीभुजाम् ॥ ७॥"
  },
  {
    "text": "एवं विवादे संवृत्ते राज्ञां तत्र परस्परम् ।\nआहूतस्तु सभामध्ये सुबाहुर्नृपसत्तमः ॥ ८॥"
  },
  {
    "text": "समाहूय नृपाः सर्वे तमूचुस्तत्त्वदर्शिनः ।\nराजन्नीतिस्त्वया कार्या विवाहेऽत्र समाहिता ॥ ९॥"
  },
  {
    "text": "किं ते चिकीर्षितं राजंस्तद्वदस्व समाहितः ।\nपुत्र्याः प्रदानं कस्मै ते रोचते नृप चेतसि ॥ १०॥"
  },
  {
    "text": "सुबाहुरुवाच ।\nपुत्र्या मे मनसा कामं वृतः किल सुदर्शनः ।\nमया निवारितोऽत्यर्थं न सा प्रत्येति मे वचः ॥ ११॥"
  },
  {
    "text": "किं करोमि सुताया मे न वशे वर्तते मनः ।\nसुदर्शनस्तथैकाकी सम्प्राप्तोऽस्ति निराकुलः ॥ १२॥"
  },
  {
    "text": "व्यास उवाच ।\nसम्पन्ना भूभुजः सर्वे समाहूय सुदर्शनम् ।\nऊचुः समागतं शान्तमेकाकिनमतन्द्रिताः ॥ १३॥"
  },
  {
    "text": "राजपुत्र महाभाग केनाहूतोऽसि सुव्रत ।\nएकाकी यः समायातः समाजे भूभृतामिह ॥ १४॥"
  },
  {
    "text": "न वै सैन्यं न सचिवा न कोशो न बृहद्बलम् ।\nकिमर्थञ्च समायातस्तत्त्वं ब्रूहि महामते ॥ १५॥"
  },
  {
    "text": "युद्धकामा नृपतयो वर्तन्तेऽत्र समागमे ।\nकन्यार्थं सैन्यसम्पन्नाः किं त्वं कर्तुमिहेच्छसि ॥ १६॥"
  },
  {
    "text": "भ्राता ते सुबलः शूरः सम्प्राप्तोऽस्ति जिघृक्षया ।\nयुधाजिच्च महाबाहुः साहाय्यं कर्तुमागतः ॥ १७॥"
  },
  {
    "text": "गच्छ वा तिष्ठ राजेन्द्र याथातथ्यमुदाहृतम् ।\nत्वयि सैन्यविहीने च यथेष्टं कुरु सुव्रत ॥ १८॥"
  },
  {
    "text": "सुदर्शन उवाच ।\nन बलं न सहायो मे न कोशो दुर्गसंश्रयः ।\nन मित्राणि न सौहार्दी न नृपा रक्षका मम ॥ १९॥"
  },
  {
    "text": "अत्र स्वयंवरं श्रुत्वा द्रष्टुकाम इहागतः ।\nस्वप्ने देव्या प्रेरितोऽस्मि भगवत्या न संशयः ॥ २०॥"
  },
  {
    "text": "नान्यच्चिकीर्षितं मेऽद्य मामाह जगदीश्वरी ।\nतया यद्विहितं तच्च भविताऽद्य न संशयः ॥ २१॥"
  },
  {
    "text": "न शत्रुरस्ति संसारे कोऽप्यत्र जगतीश्वराः ।\nसर्वत्र पश्यतो मेऽद्य भवानीं जगदम्बिकाम् ॥ २२॥"
  },
  {
    "text": "यः करिष्यति शत्रुत्वं मया सह नृपात्मजाः ।\nशास्ता तस्य महाविद्या नाहं जानामि शत्रुताम् ॥ २३॥"
  },
  {
    "text": "यद्भावि तद्वै भविता नान्यथा नृपसत्तमाः ।\nका चिन्ता ह्यत्र कर्तव्या दैवाधीनोऽस्मि सर्वथा ॥ २४॥"
  },
  {
    "text": "देवभूतमनुष्येषु सर्वभूतेषु सर्वदा ।\nसर्वेषां तत्कृता भक्तिर्नान्यथा नृपसत्तमाः ॥ २५॥"
  },
  {
    "text": "सा यं चिकीर्षते भूपं तं करोति नृपाधिपाः ।\nनिर्धनं वा नरं कामं का चिन्ता वै तदा मम ॥ २६॥"
  },
  {
    "text": "तामृते परमां शक्तिं ब्रह्मविष्णुहरादयः ।\nन शक्ताः स्पन्दितुं देवाः का चिन्ता मे तदा नृपाः ॥ २७॥"
  },
  {
    "text": "अशक्तो वा सशक्तो वा यादृशस्तादृशस्त्वहम् ।\nतदाज्ञया नृपाद्यैव सम्प्राप्तोऽस्मि स्वयंवरे ॥ २८॥"
  },
  {
    "text": "सा यदिच्छति तत्कुर्यान्मम किं चिन्तनेन वै ।\nनात्र शङ्का प्रकर्तव्या सत्यमेतद्ब्रवीम्यहम् ॥ २९॥"
  },
  {
    "text": "जये पराजये लज्जा न मेऽत्राण्वपि पार्थिवाः ।\nभगवत्यास्तु लज्जास्ति तदधीनोऽस्मि सर्वथा ॥ ३०॥"
  },
  {
    "text": "व्यास उवाच ।\nइति तस्य तदाकर्ण्य वचनं राजसत्तमाः ।\nऊचुः परस्परं प्रेक्ष्य निश्चयज्ञा नराधिपाः ॥ ३१॥"
  },
  {
    "text": "सत्यमुक्तं त्वया साधो न मिथ्या कर्हिचिद्भवेत् ।\nतथाप्युज्जयनीनाथस्त्वां हन्तुं परिकाङ्क्षति ॥ ३२॥"
  },
  {
    "text": "त्वत्कृते न दयादिष्टा त्वां ब्रवीमो महामते ।\nयद्युक्तं तत्त्वया कार्यं विचार्य मनसाऽनघ ॥ ३३॥"
  },
  {
    "text": "सुदर्शन उवाच ।\nसत्यमुक्तं भवद्भिश्च कृपावद्भिः सुहृज्जनैः ।\nकिं ब्रवीमि पुनर्वाक्यमुक्त्वा नृपतिसत्तमाः ॥ ३४॥"
  },
  {
    "text": "न मृत्युः केनचिद्भाव्यः कस्यचिद्वा कदाचन ।\nदैवाधीनमिदं सर्वं जगत्स्थावरजङ्गमम् ॥ ३५॥"
  },
  {
    "text": "स्ववशोऽयं न जीवोऽस्ति स्वकर्मवशगः सदा ।\nतत्कर्म त्रिविधं प्रोक्तं विद्वद्भिस्तत्त्वदर्शिभिः ॥ ३६॥"
  },
  {
    "text": "सञ्चितं वर्तमानञ्च प्रारब्धञ्च तृतीयकम् ।\nकालकर्मस्वभावैश्च ततं सर्वमिदं जगत् ॥ ३७॥"
  },
  {
    "text": "न देवो मानुषं हन्तुं शक्तः कालागमं विना ।\nहतं निमित्तमात्रेण हन्ति कालः सनातनः ॥ ३८॥"
  },
  {
    "text": "यथा पिता मे निहतः सिंहेनामित्रकर्षणः ।\nतथा मातामहोऽप्येवं युद्धे युधाजिता हतः ॥ ३९॥"
  },
  {
    "text": "यत्नकोटिं प्रकुर्वाणो हन्यते दैवयोगतः ।\nजीवेद्वर्षसहस्राणि रक्षणेन विना नरः ॥ ४०॥"
  },
  {
    "text": "नाहं बिभेमि धर्मिष्ठाः कदाचिच्च युधाजितः ।\nदैवमेव परं मत्वा सुस्थितोऽस्मि सदा नृपाः ॥ ४१॥"
  },
  {
    "text": "स्मरणं सततं नित्यं भगवत्याः करोम्यहम् ।\nविश्वस्य जननी देवी कल्याणं सा करिष्यति ॥ ४२॥"
  },
  {
    "text": "पूर्वार्जितं हि भोक्तव्यं शुभं वाप्यशुभं तथा ।\nस्वकृतस्य च भोगेन कीदृक्शोको विजानताम् ॥ ४३॥"
  },
  {
    "text": "स्वकर्मफलयोगेन प्राप्य दुःखमचेतनः ।\nनिमित्तकारणे वैरं करोत्यल्पमतिः किल ॥ ४४॥"
  },
  {
    "text": "न तथाऽहं विजानामि वैरं शोकं भयं तथा ।\nनिःशङ्कमिह सम्प्राप्तः समाजे भूभृतामिह ॥ ४५॥"
  },
  {
    "text": "एकाकी द्रष्टुकामोऽहं स्वयंवरमनुत्तमम् ।\nभविष्यति च यद्भाव्यं प्राप्तोऽस्मि चण्डिकाज्ञया ॥ ४६॥"
  },
  {
    "text": "भगवत्याः प्रमाणं मे नान्यं जानामि संयतः ।\nतत्कृतञ्च सुखं दुःखं भविष्यति च नान्यथा ॥ ४७॥"
  },
  {
    "text": "युधाजित्सुखमाप्नोतु न मे वैरं नृपोत्तमाः ।\nयः करिष्यति मे वैरं स प्राप्स्यति फलं तथा ॥ ४८॥"
  },
  {
    "text": "व्यास उवाच ।\nइत्युक्तास्ते तथा तेन सन्तुष्टा भूभुजः स्थिताः ।\nसोऽपि स्वमाश्रमं प्राप्य सुस्थितः सम्बभूव ह ॥ ४९॥"
  },
  {
    "text": "अपरेऽह्नि शुभे काले नृपाः सम्मन्त्रिताः किल ।\nसुबाहुना नृपेणाथ रुचिरे वै स्वमण्डपे ॥ ५०॥"
  },
  {
    "text": "दिव्यास्तरणयुक्तेषु मञ्चेषु रचितेषु च ।\nउपविष्टाश्च राजानः शुभालङ्करणैर्युताः ॥ ५१॥"
  },
  {
    "text": "दिव्यवेषधराः कामं विमानेष्वमरा इव ।\nदीप्यमानाः स्थितास्तत्र स्वयंवरदिदृक्षया ॥ ५२॥"
  },
  {
    "text": "इति चिन्तापराः सर्वे कदा साप्यागमिष्यति ।\nभाग्यवन्तं नृपश्रेष्ठं श्रुतपुण्यं वरिष्यति ॥ ५३॥"
  },
  {
    "text": "यदा सुदर्शनं दैवात्स्रजा सम्भूषयेदिह ।\nविवादो वै नृपाणां च भविता नात्र संशयः ॥ ५४॥"
  },
  {
    "text": "इत्येवं चिन्त्यमानास्ते भूपा मञ्चेषु संस्थिताः ।\nवादित्रघोषः सुमहानुत्थितो नृपमण्डपे ॥ ५५॥"
  },
  {
    "text": "अथ काशीपतिः प्राह सुतां स्नातां स्वलङ्कृताम् ।\nमधूकमालासंयुक्तां क्षौमवासोविभूषिताम् ॥ ५६॥"
  },
  {
    "text": "विवाहोपस्करैर्युक्तां दिव्यां सिन्धुसुतोपमाम् ।\nचिन्तापरां सुवसनां स्मितपूर्वमिदं वचः ॥ ५७॥"
  },
  {
    "text": "उत्तिष्ठ पुत्रि सुनसे करे धृत्वा शुभां स्रजम् ।\nव्रज मण्डपमध्येऽद्य समाजं पश्य भूभुजाम् ॥ ५८॥"
  },
  {
    "text": "गुणवान् रूपसम्पन्नः कुलीनश्च नृपोत्तमः ।\nतव चित्ते वसेद्यस्तु तं वृणुष्व सुमध्यमे ॥ ५९॥"
  },
  {
    "text": "देशदेशाधिपाः सर्वे मञ्चेषु रचितेषु च ।\nसंविष्टाः पश्य तन्वङ्गि वरयस्व यथारुचि ॥ ६०॥"
  },
  {
    "text": "व्यास उवाच ।\nतं तथा भाषमाणं वै पितरं मितभाषिणी ।\nउवाच वचनं बाला ललितं धर्मसंयुतम् ॥ ६१॥"
  },
  {
    "text": "शशिकलोवाच ।\nनाहं दृष्टिपथे राज्ञां गमिष्यामि पितः किल ।\nकामुकानां नरेशानां गच्छन्त्यन्याश्च योषितः ॥ ६२॥"
  },
  {
    "text": "धर्मशास्त्रे श्रुतं तात मयेदं वचनं किल ।\nएक एव वरो नार्या निरीक्ष्यः स्यान्न चापरः ॥ ६३॥"
  },
  {
    "text": "सतीत्वं निर्गतं तस्या या प्रयाति बहूनथ ।\nसङ्कल्पयन्ति ते सर्वे दृष्ट्वा मे भवतात्त्विति ॥ ६४॥"
  },
  {
    "text": "स्वयंवरे स्रजं धृत्वा यदागच्छति मण्डपे ।\nसामान्या सा तदा जाता कुलटेवापरा वधूः ॥ ६५॥"
  },
  {
    "text": "वारस्त्री विपणे गत्वा यथा वीक्ष्य नरांस्थितान् ।\nगुणागुणपरिज्ञानं करोति निजमानसे ॥ ६६॥"
  },
  {
    "text": "नैकभावा यथा वेश्या वृथा पश्यति कामुकम् ।\nतथाऽहं मण्डपे गत्वा कुर्वे वारस्त्रिया कृतम् ॥ ६७॥"
  },
  {
    "text": "वृद्धैरेतैः कृतं धर्मं न करिष्यामि साम्प्रतम् ।\nपत्नीव्रतं तथा कामं चरिष्येऽहं धृतव्रता ॥ ६८॥"
  },
  {
    "text": "सामान्या प्रथमं गत्वा कृत्वा सङ्कल्पितं बहु ।\nवृणोति चैकं तद्वद्वै वृणोमि कथमद्य वै ॥ ६९॥"
  },
  {
    "text": "सुदर्शनो मया पूर्वं वृतः सर्वात्मना पितः ।\nतमृते नान्यथा कर्तुमिच्छामि नृपसत्तम ॥ ७०॥"
  },
  {
    "text": "विवाहविधिना देहि कन्यादानं शुभे दिने ।\nसुदर्शनाय नृपते यदीच्छसि शुभं मम ॥ ७१॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां तृतीयस्कन्धे\nस्वपितरं प्रति शशिकलावाक्यं नामविंशोऽध्यायः ॥ ३.२०॥"
  },
  {
    "text": "३.२१ एकविंशोऽध्यायः । कन्यया स्वपितरं प्रति सुदर्शनेन सह विवाहार्थकथनम् ।"
  },
  {
    "text": "व्यास उवाच ।\nसुबाहुरपि तच्छ्रुत्वा युक्तमुक्तं तया तदा ।\nचिन्ताविष्टो बभूवाशु किं कर्तव्यमतः परम् ॥ १॥"
  },
  {
    "text": "सङ्गताः पृथिवीपालाः ससैन्याः सपरिग्रहाः ।\nउपविष्टाश्च मञ्चेषु योद्धुकामा महाबलाः ॥ २॥"
  },
  {
    "text": "यदि ब्रवीमि तान्सर्वान्सुता नायाति साम्प्रतम् ।\nतथापि कोपसंयुक्ता हन्युर्मा दुष्टबुद्धयः ॥ ३॥"
  },
  {
    "text": "न मे सैन्यबलं तादृङ्न दुर्गबलमद्भुतम् ।\nयेनाहं नृपतीन्सर्वान् प्रत्यादेष्टुमिहोत्सहे ॥ ४॥"
  },
  {
    "text": "सुदर्शनस्तथैकाकी ह्यसहायोऽधनः शिशुः ।\nकिं कर्तव्यं निमग्नोऽहं सर्वथा दुःखसागरे ॥ ५॥"
  },
  {
    "text": "इति चिन्तापरो राजा जगाम नृपसन्निधौ ।\nप्रणम्य तानुवाचाथ प्रश्रयावनतो नृपः ॥ ६॥"
  },
  {
    "text": "किं कर्तव्यं नृपाः कामं नैति मे मण्डपे सुता ।\nबहुशः प्रेर्यमाणाऽपि सा मात्राऽपि मयाऽपि च ॥ ७॥"
  },
  {
    "text": "मूर्घ्ना पतामि पादेषु राज्ञां दासोऽस्मि साम्प्रतम् ।\nपूजादिकं गृहीत्वाऽद्य व्रजन्तु सदनानि वः ॥ ८॥"
  },
  {
    "text": "ददामि बहुरत्नानि वस्त्राणि च गजान् रथान् ।\nगृहीत्वाऽद्य कृपां कृत्वा व्रजन्तु भवनान्युत ॥ ९॥"
  },
  {
    "text": "न वशे मे सुता बाला म्रियते यदि खेदिता ।\nतदा मे स्यान्महद्दुःखं तेन चिन्तातुरोऽस्म्यहम् ॥ १०॥"
  },
  {
    "text": "भवन्तः करुणावन्तो महाभाग्या महौजसः ।\nकिं मे तया दुहित्रा तु मन्दया दुर्विनीतया ॥ ११॥"
  },
  {
    "text": "अनुग्राह्योऽस्मि वः कामं दासोऽहमिति सर्वथा ।\nसुता सुतेव मन्तव्या भवद्भिः सर्वथा मम ॥ १२॥"
  },
  {
    "text": "व्यास उवाच ।\nश्रुत्वा सुबाहुवचनं नोचुः केचन भूमिपाः ।\nयुधाजित्क्रोधताम्राक्षस्तमुवाच रुषान्वितः ॥ १३॥"
  },
  {
    "text": "राजन्मूर्खोऽसि किं ब्रूषे कृत्वा कार्य सुनिन्दितम् ।\nस्वयंवरः कथं मोहाद्रचितः संशये सति ॥ १४॥"
  },
  {
    "text": "मिलिता भूभुजः सर्वे त्वयाहूताः स्वयंवरे ।\nकथमद्य नृपा गन्तुं योग्यास्ते स्वगृहान्प्रति ॥ १५॥"
  },
  {
    "text": "अवमान्य नृपान्सर्वांस्त्वं किं सुदर्शनाय वै ।\nदातुमिच्छसि पुत्रीञ्च किमनार्यमतः परम् ॥ १६॥"
  },
  {
    "text": "विचार्य पुरुषेणादौ कार्यं वै शुभमिच्छता ।\nआरब्धव्यं त्वया तत्तु कृतं राजन्नजानता ॥ १७॥"
  },
  {
    "text": "एतान्विहाय नृपतीन्बलवाहनसंयुतान् ।\nवरं सुदर्शनं कर्तुं कथमिच्छसि साम्प्रतम् ॥ १८॥"
  },
  {
    "text": "अहं त्वां हन्मि पापिष्ठं तथा पश्चात्सुदर्शनम् ।\nदौहित्रायाद्य ते कन्यां दास्यामीति विनिश्चयः ॥ १९॥"
  },
  {
    "text": "मयि तिष्ठति कोऽन्योस्ति यः कन्यां हर्तुमिच्छति ।\nसुदर्शनः कियानद्य निर्धनो निर्बलः शिशुः ॥ २०॥"
  },
  {
    "text": "भारद्वाजाश्रमे पूर्वं मुक्तो मुनिकृते मया ।\nनाद्याहं मोचयिष्यामि सर्वथा जीवितं शिशोः ॥ २१॥"
  },
  {
    "text": "तस्माद्विचार्य सम्यक्त्वं पुत्र्या च भार्यया सह ।\nदौहित्राय प्रियां कन्यां देहि मे सुभ्रुवं किल ॥ २२॥"
  },
  {
    "text": "सम्बन्धी भव दत्त्वा त्वं पुत्रीमेतां मनोरमाम् ।\nउच्चाश्रयः प्रकर्तव्यः सर्वदा शुभमिच्छता ॥ २३॥"
  },
  {
    "text": "सुदर्शनाय दत्त्वा त्वं पुत्रीं प्राणप्रियां शुभाम् ।\nएकाकिनेऽप्यराज्याय किं सुखं प्राप्तुमिच्छसि ॥ २४॥"
  },
  {
    "text": "(कुलं वित्तं बलं रूपं राज्यं दुर्गं सुहृज्जनम् ।\nदृष्ट्वा कन्या प्रदातव्या नान्यथा सुखमृच्छति)॥"
  },
  {
    "text": "परिचिन्तय धर्मं त्वं राजनीतिञ्च शाश्वतीम् ।\nकुरु कार्यं यथायोग्यं मा कृथा मतिमन्यथा ॥ २५॥"
  },
  {
    "text": "सुहृदसि ममात्यर्थं हितं ते प्रब्रवीम्यहम् ।\nसमानय सुतां राजन् मण्डपे तां सखीवृताम् ॥ २६॥"
  },
  {
    "text": "सुदर्शनमृते चेयं वरिष्यति यदाऽप्यसौ ।\nविग्रहो मे तदा न स्याद्विवाहोऽस्तु तवेप्सितः ॥ २७॥"
  },
  {
    "text": "अन्ये नृपतयः सर्वे कुलीनाः सबलाः समाः ।\nविरोधः कीदृशस्त्वेनं वृणोद्यदि नृपोत्तम ॥ २८॥"
  },
  {
    "text": "अन्यथाऽहं हरिष्येऽद्य बलात्कन्यामिमां शुभाम् ।\nमा विरोधं सुदुःसाध्यं गच्छ पार्थिवसत्तम ॥ २९॥"
  },
  {
    "text": "व्यास उवाच ।\nयुधाजिता समादिष्टः सुबाहुः शोकसंयुतः ।\nनिःश्वसन्भवनं गत्वा भार्यां प्राह शुचावृतः ॥ ३०॥"
  },
  {
    "text": "पुत्रीं ब्रूहि सुधर्मज्ञे कलहे समुपस्थिते ।\nकिं कर्त्तव्यं मया शक्यं त्वद्वशोऽस्मि सुलोचने ॥ ३१॥"
  },
  {
    "text": "व्यास उवाच ।\nसा श्रुत्वा पतिवाक्यं तु गत्वा प्राह सुतान्तिकम् ।\nवत्से राजातिदुःखार्तः पिता तेऽद्यापि वर्तते ॥ ३२॥"
  },
  {
    "text": "त्वदर्थे विग्रहः कामं समुत्पन्नोऽद्य भूभृताम् ।\nअन्यं वरय सुश्रोणि सुदर्शनमृते नृपम् ॥ ३३॥"
  },
  {
    "text": "यदि सुदर्शनं वत्से हठात्त्वं वै वरिष्यसि ।\nयुधाजित्त्वां च मां चैव हनिष्यति बलान्वितः ॥ ३४॥"
  },
  {
    "text": "सुदर्शनं च राजाऽसौ बलमत्तः प्रतापवान् ।\nद्वितीयस्ते पतिः पश्चाद्भविता कलहे सति ॥ ३५॥"
  },
  {
    "text": "तस्मात्सुदर्शनं त्यक्त्वा वरयान्यं नृपोत्तमम् ।\nसुखमिच्छसि चेन्मह्यं तुभ्यं वा मृगलोचने ।\nइति मात्रा बोधितां तां पश्चाद्राजाप्यबोधयत् ॥ ३६॥"
  },
  {
    "text": "उभयोर्वचनं श्रुत्वा निर्भयोवाच कन्यका\nकन्योवाच ।\nसत्यमुक्तं नृपश्रेष्ठ जानासि च व्रतं मम ॥ ३७॥"
  },
  {
    "text": "नान्यं वृणोमि भूपाल सुदर्शनमृते क्वचित् ।\nबिभेषि यदि राजेन्द्र नृपेभ्यः किल कातरः ॥ ३८॥"
  },
  {
    "text": "सुदर्शनाय दत्त्वा मां विसर्जय पुराद्बहिः ।\nस मां रथे सामारोप्य निर्गमिष्यति ते पुरात् ॥ ३९॥"
  },
  {
    "text": "भवितव्यं तु पश्चाद्वै भविष्यति न चान्यथा ।\nनात्र चिन्ता त्वया कार्या भवितव्ये नृपोत्तम ॥ ४०॥"
  },
  {
    "text": "यद्भावि तद्भवत्येव सर्वथात्र न संशयः ।\nराजोवाच ।\nन पुत्रि साहसं कार्यं मतिमद्भिः कदाचन ॥ ४१॥"
  },
  {
    "text": "बहुभिर्न विरोद्धव्यमिति वेदविदो विदुः ।\nविस्रक्ष्यामि कथं कन्यां दत्त्वा राजसुताय च ॥ ४२॥"
  },
  {
    "text": "राजानो वरसंयुक्ताः किं न कुर्युरसाम्प्रतम् ।\nयदि ते रोचते वत्से पणं संविदधाम्यहम् ॥ ४३॥"
  },
  {
    "text": "जनकेन यथा पूर्वं कृतः सीतास्वयंवरे ।\nशैवं धनुर्यथा तेन धृतं कृत्वा पणं तथा ॥ ४४॥"
  },
  {
    "text": "तथाहमपि तन्वङ्गि करोम्यद्य दुरासदम् ।\nविवादो येन राज्ञां वै कृते सति शमं व्रजेत् ॥ ४५॥"
  },
  {
    "text": "पालयिष्यति यः कामं स ते भर्ता भविष्यति ।\nसुदर्शनस्तथाऽन्यो वा यः कश्चिद्बलवत्तरः ॥ ४६॥"
  },
  {
    "text": "पालयित्वा पणं त्वां वै वरयिष्यति सर्वथा ।\nएवं कृते नृपाणां तु विवादः शमितो भवेत् ॥ ४७॥"
  },
  {
    "text": "सुखेनाहं विवाहं ते करिष्यामि ततः परम् ।\nकन्योवाच ।\nसन्देहे नैव मज्जामि मूर्खकृत्यमिदं यतः ॥ ४८॥"
  },
  {
    "text": "मया सुदर्शनः पूर्वं धृतश्चेतसि नान्यथा ।\nकारणं पुण्यपापानां मन एव महीपते ॥ ४९॥"
  },
  {
    "text": "मनसा विधृतं त्यक्त्वा कथमन्यं वृणे पितः ।\nकृते पणे महाराज सर्वेषां वशगा ह्यहम् ॥ ५०॥"
  },
  {
    "text": "एकः पालयिता द्वौ वा बहवो वा भवन्ति चेत् ।\nकिं कर्तव्यं तदा तात विवादे समुपस्थिते ॥ ५१॥"
  },
  {
    "text": "संशयाधिष्ठिते कार्ये मतिं नाहं करोम्यतः ।\nमा चिन्तां कुरु राजेन्द्र देहि सुदर्शनाय माम् ॥ ५२॥"
  },
  {
    "text": "विवाहं विधिना कृत्वा शं विधास्यति चण्डिका ।\nयन्नामकीर्तनादेव दुःखौघो विलयं व्रजेत् ॥ ५३॥"
  },
  {
    "text": "तां स्मृत्वा परमां शक्तिं कुरु कार्यमतन्द्रितः ।\nगत्वा वद नृपेभ्यस्त्वं कृताञ्जलिपुटोऽद्य वै ॥ ५४॥"
  },
  {
    "text": "आगन्तव्यञ्च श्वः सर्वैरिह भूपैः स्वयंवरे ।\nइत्युक्त्वा त्वं विसृज्याशु सर्वं नृपतिमण्डलम् ॥ ५५॥"
  },
  {
    "text": "विवाहं कुरु रात्रौ मे वेदोक्तविधिना नृप ।\nपारिबर्हं यथायोग्यं दत्त्वा तस्मै विसर्जय ॥ ५६॥"
  },
  {
    "text": "गमिष्यति गृहीत्वा मां ध्रुवसन्धिसुतः किल ।\nकदाचित्ते नृपाः क्रुद्धाः सङ्ग्रामं कर्त्तुमुद्यताः ॥ ५७॥"
  },
  {
    "text": "भविष्यति तदा देवी साहाय्यं नः करिष्यति ।\nसोऽपि राजसुतस्तैस्तु सङ्ग्रामं संविधास्यति ॥ ५८॥"
  },
  {
    "text": "दैवान्मृधे मृते तस्मिन्मरिष्याम्यहमप्युत ।\nस्वस्ति तेस्तु गृहे तिष्ठ दत्त्वा मां सहसैन्यकः ॥ ५९॥"
  },
  {
    "text": "एकैवाहं गमिष्यामि तेन सार्धं रिरंसया ।\nव्यास उवाच ।\nइति तस्या वचः श्रुत्वा राजाऽसौ कृतनिश्चयः ।\nमतिं चक्रे तथा कर्तुं विश्वासं प्रतिपद्य च ॥ ६०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां तृतीयस्कन्धे\nकन्यया स्वपितरं प्रति सुदर्शनेन सह विवाहार्थकथनं नामैकविंशोऽध्यायः ॥ ३.२१॥"
  },
  {
    "text": "३.२२ द्वाविंशोऽध्यायः । सुदर्शनशशिकलयोर्विवाहवर्णनम् ।"
  },
  {
    "text": "व्यास उवाच ।\nश्रुत्वा सुतावाक्यमनिन्दितात्मा\nनृपांश्च गत्वा नृपतिर्जगाद ।\nव्रजन्तु कामं शिविराणि भूपाः\nश्वो वा विवाहं किल संविधास्ये ॥ १॥"
  },
  {
    "text": "भक्ष्याणि पेयानि मयाऽर्पितानि\nगृह्णन्तु सर्वे मयि सुप्रसन्नाः ।\nश्वो भावि कार्यं किल मण्डपेऽत्र\nसमेत्य सर्वैरिह संविधेयम् ॥ २॥"
  },
  {
    "text": "नायाति पुत्री किल मण्डपेऽद्य\nकरोमि किं भूपतयोऽत्र कामम् ।\nप्रातः समाश्वास्य सुतां नयिष्ये\nगच्छन्तु तस्माच्छिविराणि भूपाः ॥ ३॥"
  },
  {
    "text": "न विग्रहो बुद्धिमतां निजाश्रिते\nकृपा विधेया सततं ह्यपत्ये ।\nविधाय तां प्रातारिहानयिष्ये\nसुतां तु गच्छन्तु नृपा यथेष्टम् ॥ ४॥"
  },
  {
    "text": "इच्छापणं वा परिचिन्त्य चित्ते\nप्रातः करिष्याम्यथ संविवाहम् ।\nसर्वैः समेत्यात्र नृपैः समेतैः\nस्वयंवरः सर्वमतेन कार्यः ॥ ५॥"
  },
  {
    "text": "श्रुत्वा नृपास्तेऽवितथं विदित्वा\nवचो ययुः स्वानि निकेतनानि ।\nविधाय पार्श्वे नगरस्य रक्षां\nचक्रुः क्रिया मध्यदिनोदिताश्च ॥ ६॥"
  },
  {
    "text": "सुबाहुरप्यार्यजनैः समेत-\nश्चकार कार्याणि विवाहकाले ।\nपुत्रीं समाहूय गृहे सुगुप्ते\nपुरोहितैर्वेदविदां वरिष्ठैः ॥ ७॥"
  },
  {
    "text": "स्नानादिकं कर्म वरस्य कृत्वा\nविवाहभूषाकरणं तथैव ।\nआनाय्य वेदीरचिते गृहे वै\nतस्यार्हणां भूमिपतिश्चकार ॥ ८॥"
  },
  {
    "text": "सविष्टरं चाचमनीयमर्घ्यं\nवस्त्रद्वयं गामथ कुण्डले द्वे ।\nसमर्प्य तस्मै विधिवन्नरेन्द्र\nऐच्छत्सुतादानमहीनसत्त्वः ॥ ९॥"
  },
  {
    "text": "सोऽप्यग्रहीत्सर्वमदीनचेताः\nशशाम चिन्ताऽथ मनोरमायाः ।\nकन्यां सुकेशीं निधिकन्यकासमां\nमेने तदाऽऽत्मानमनुत्तमञ्च ॥ १०॥"
  },
  {
    "text": "सुपूजितं भूषणवस्त्रदानै-\nर्वरोत्तमं तं सचिवास्तदानीम् ।\nनिन्युश्च ते कौतुकमण्डपान्त-\nर्मुदान्विता वीतभयाश्च सर्वे ॥ ११॥"
  },
  {
    "text": "समाप्तभूषां विधिवद्विधिज्ञाः\nस्त्रियश्च तां राजसुतां सुयाने ।\nआरोप्य निन्युर्वरसन्निधानण्\nचतुष्कयुक्ते किल मण्डपे वै ॥ १२॥"
  },
  {
    "text": "अग्निं समाधाय पुरोहितः स\nहुत्वा यथावच्च तदन्तराले ।\nआह्वाययत्तौ कृतकौतुकौ तु\nवधूवरौ प्रेमयुतौ निकामम् ॥ १३॥"
  },
  {
    "text": "लाजाविसर्गं विधिवद्विधाय\nकृत्वा हुताशस्य प्रदक्षिणाञ्च ।\nतौ चक्रतुस्तत्र यथोचित्तं तत्\nसर्वं विधानं कुलगोत्रजातम् ॥ १४॥"
  },
  {
    "text": "शतद्वयं चाश्चयुजां रथानां\nसुभूषितं चापि शरौघसंयुतम् ।\nददौ नृपेन्द्रस्तु सुदर्शनाय\nसुपूजितं पारिबर्हं विवाहे ॥ १५॥"
  },
  {
    "text": "मदोत्कटान्हेमविभूषितांश्च\nगजान्गिरेः श‍ृङ्गसमानदेहान् ।\nशतं सपादं नृपसूनवेऽसौ\nददावथ प्रेमयुतो नृपेन्द्रः ॥ १६॥"
  },
  {
    "text": "दासीशतं काञ्चनभूषितं च\nकरेणुकानां च शतं सुचारु ।\nसमर्पयामास वराय राजा\nविवाहकाले मुदितोऽनुवेलम् ॥ १७॥"
  },
  {
    "text": "अदात्पुनर्दाससहस्रमेकं\nसर्वायुधैः सम्भृतभूषितञ्च ।\nरत्नानि वासांसि यथोचितानि\nदिव्यानि चित्राणि तथाविकानि ॥ १८॥"
  },
  {
    "text": "ददौ पुनर्वासगृहाणि तस्मै\nरम्याणि दीर्घाणि विचित्रितानि ।\nसिन्धूद्भवानां तुरगोत्तमाना-\nमदात्सहस्रद्वितयं सुरम्यम् ॥ १९॥"
  },
  {
    "text": "क्रमेलकानाञ्च शतत्रयं वै\nप्रत्यादिशद्भारभृतां सुचारु ।\nशतद्वयं वै शकटोत्तमानां\nतस्मै ददौ धान्यरसैः प्रपूरितम् ॥ २०॥"
  },
  {
    "text": "मनोरमां राजसुतां प्रणम्य\nजगाद वाक्यं विहिताञ्जलिः पुरः ।\nदासोऽस्मि ते राजसुते वरिष्ठे\nतद्ब्रूहि यत्स्यात्तु मनोगतं ते ॥ २१॥"
  },
  {
    "text": "तं चारुवाक्यं निजगाद सापि\nस्वस्त्यस्तु ते भूप कुलस्य वृद्धिः ।\nसम्मानिताऽहं मम सूनवे त्वया\nदत्ता यतो रत्नवरा स्वकन्या ॥ २२॥"
  },
  {
    "text": "न बन्दिपुत्री नृप मागधी वा\nस्तौमीह किं त्वां स्वजनं महत्तरम् ।\nसुमेरुतुल्यस्तु कृतः सुतोऽद्य मे\nसम्बन्धिना भूपतिनोत्तमेन ॥ २३॥"
  },
  {
    "text": "अहोऽतिचित्रं नृपतेश्चरित्रं\nपरं पवित्रं तव किं वदामि ।\nयद्भ्रष्टराज्याय सुताय मेऽद्य\nदत्ता त्वया पूज्यसुता वरिष्ठा ॥ २४॥"
  },
  {
    "text": "वनाधिवासाय किलाधनाय\nपित्रा विहीनाय विसैन्यकाय ।\nसर्वानिमान्भूमिपतीन्विहाय\nफलाशनायार्थविवर्जिताय ॥ २५॥"
  },
  {
    "text": "समानवित्तेऽथ कुले बले च\nददाति पुत्रीं नृपतिश्च भूयः ।\nन कोऽपि मे भूपसुतेऽर्थहीने\nगुणान्वितां रूपवतीञ्च दद्यात् ॥ २६॥"
  },
  {
    "text": "वैरं तु सर्वैः सह संविधाय\nनृपैर्वरिष्ठैर्बलसंयुतैश्च ।\nसुदर्शनायाथ सुताऽर्पिता मे\nकिं वर्णये धैर्यमिदं त्वदीयम् ॥ २७॥"
  },
  {
    "text": "निशम्य वाक्यानि नृपः प्रहृष्टः\nकृताञ्जलिर्वाक्यमुवाच भूयः ।\nगृहाण राज्यं मम सुप्रसिद्धं\nभवामि सेनापतिरद्य चाहम् ॥ २८॥"
  },
  {
    "text": "नोचेत्तदर्धं प्रतिगृह्य चात्र\nसुतान्वितो राज्यफलानि भुङ्क्ष्व ।\nविहाय वाराणसिकानिवासं\nवने पुरे वासमतो न मेऽस्ति ॥ २९॥"
  },
  {
    "text": "नृपास्तु सन्त्येव रुषान्विता वै\nगत्वा करिष्ये प्रथमं तु सान्त्वनम् ।\nततः परं द्वावपरावुपायौ\nनोचेत्ततो युद्धमहं करिष्ये ॥ ३०॥"
  },
  {
    "text": "जयाजयो दैववशो तथापि\nधर्मे जयो नैव कृतेऽप्यधर्मे ।\nतेषां किलाधर्मवतां नृपाणां\nकथं भविष्यत्यनुचिन्तितं वै ॥ ३१॥"
  },
  {
    "text": "आकर्ण्य तद्भाषितमर्थवच्च\nजगाद वाक्यं हितकारकं तम् ।\nमनोरमा मानमवाप्य तस्मात्\nसर्वात्मना मोदयुता प्रसन्ना ॥ ३२॥"
  },
  {
    "text": "राजञ्छिवं तेऽस्तु कुरुष्व राज्यं\nत्यक्त्वा भयं त्वं स्वसुतैः समेतः ।\nसुतोऽपि मे नूनमवाप्य राज्यं\nसाकेतपुर्यां प्रचरिष्यतीह ॥ ३३॥"
  },
  {
    "text": "विसर्जयास्मान्निजसद्म गन्तुं\nशिवं भवानी तव संविधास्यति ।\nन काऽपि चिन्ता मम भूप वर्तते\nसञ्चिन्तयन्त्या परमाम्बिकां वै ॥ ३४॥"
  },
  {
    "text": "दोषा गता विविधवाक्यपदै रसालै-\nरन्योन्यभाषणपदैरमृतोपमैश्च ।\nप्रातर्नृपाः समधिगम्य कृतं विवाहं\nरोषान्विता नगरबाह्यगतास्तथोचुः ॥ ३५॥"
  },
  {
    "text": "अद्यैव तं नृपकलङ्कधरञ्च हत्वा\nबालं तथैव किल तं न विवाहयोग्यम् ।\nगृह्णीम तां शशिकलां नृपतेश्च लक्ष्मीं\nलज्जामवाप्य निजसद्म कथं व्रजेम ॥ ३६॥"
  },
  {
    "text": "श‍ृण्वन्तु तूर्यनिनदान्किल वाद्यमाना-\nञ्छङ्खस्वनानभिभवन्ति मृदङ्गशब्दाः ।\nगीतध्वनिं च विविधं निगमस्वनञ्च\nमन्यामहे नृपतिनाऽत्र कृतो विवाहः ॥ ३७॥"
  },
  {
    "text": "अस्मान्प्रतार्य वचनैर्विधिवच्चकार\nवैवाहिकेन विधिना करपीडनं वै ।\nकर्तव्यमद्य किमहो प्रविचिन्तयन्तु\nभूपाः परस्परमतिं च समर्थयन्तु ॥ ३८॥"
  },
  {
    "text": "एवं वदत्सु नृपतिष्वथ कन्याकायाः\nकृत्वा विवाहविधिमप्रतिमप्रभावः ।\nभूपान्निमन्त्रयितुमाशु जगाम राजा\nकाशीपतिः स्वसुहृदैः प्रथितप्रभावैः ॥ ३९॥"
  },
  {
    "text": "आगच्छन्तं च तं दृष्ट्वा नृपाः काशीपतिं तदा ।\nनोचुः किञ्चिदपि क्रोधान्मौनमाधाय संस्थिताः ॥ ४०॥"
  },
  {
    "text": "स गत्वा प्रणिपत्याह कृताञ्जलिरभाषत ।\nआगन्तव्यं नृपैः सर्वैर्भोजनार्थं गृहे मम ॥ ४१॥"
  },
  {
    "text": "कन्ययाऽसौ वृतो भूपः किं करोमि हिताहितम् ।\nभवद्भिस्तु शुभः कार्यो महान्तो हि दयालवः ॥ ४२॥"
  },
  {
    "text": "तन्निशम्य वचस्तस्य नृपाः क्रोधपरिप्लुताः ।\nप्रत्यूचुर्भुक्तमस्माभिः स्वगृहं नृपते व्रज ॥ ४३॥"
  },
  {
    "text": "कुरु कार्याण्यशेषाणि यथेष्टं सुकृतं कृतम् ।\nनृपाः सर्वे प्रयान्त्वद्य स्वानि स्वानि गृहाणि वै ॥ ४४॥"
  },
  {
    "text": "सुबाहुरपि तच्छ्रुत्वा जगाम शङ्कितो गृहम् ।\nकिं करिष्यन्ति संविग्नाः क्रोधयुक्ता नृपोत्तमाः ॥ ४५॥"
  },
  {
    "text": "गते तस्मिन्महीपालाश्चक्रुश्च समयं पुनः ।\nरुद्ध्वा मार्गं ग्रहीष्यामः कन्यां हत्वा सुदर्शनम् ॥ ४६॥"
  },
  {
    "text": "केचनोचुः किमस्माकं हन्त तेन नृपेण वै ।\nदृष्ट्वा तु कौतुकं सर्वं गमिष्यामो यथागतम् ॥ ४७॥"
  },
  {
    "text": "इत्युक्त्वा ते नृपाः सर्वे मार्गमाक्रम्य संस्थिताः ।\nचकारोत्तरकार्याणि सुबाहुः स्वगृहं गतः ॥ ४८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां तृतीयस्कन्धे\nसुदर्शनशशिकलयोर्विवाहवर्णनं नाम द्वाविंशोऽध्यायः ॥ ३.२२॥"
  },
  {
    "text": "३.२३ त्रयोविंशोऽध्यायः । सुबाहुकृतदेवीस्तुतिवर्णनम् ।"
  },
  {
    "text": "व्यास उवाच ।\nतस्मै गौरवभोज्यानि विधाय विधिवत्तदा ।\nवासराणि च षड्राजा भोजयामास भक्तितः ॥ १॥"
  },
  {
    "text": "एवं विवाहकार्याणि कृत्वा सर्वाणि पार्थिवः ।\nपारिबर्हं प्रदत्वाऽथ मन्त्रयन्सचिवैः सह ॥ २॥"
  },
  {
    "text": "दूतैस्तु कथितं श्रुत्वा मार्गसंरोधनं कृतम् ।\nबभूव विमना राजा सुबाहुरमितद्युतिः ॥ ३॥"
  },
  {
    "text": "सुदर्शनस्तदोवाच श्वशुरं संशितव्रतः ।\nअस्मान्विसर्जयाशु त्वं गमिष्यामो ह्यशङ्किताः ॥ ४॥"
  },
  {
    "text": "भारद्वाजाश्रमं पुण्यं गत्वा तत्र समाहिताः ।\nनिवासाय विचारो वै कर्तव्यः सर्वथा नृप ॥ ५॥"
  },
  {
    "text": "नृपेभ्यश्च न कर्तव्यं भयं किञ्चित्त्वयाऽनघ ।\nजगन्माता भवानी मे साहाय्यं वै करिष्यति ॥ ६॥"
  },
  {
    "text": "व्यास उवाच ।\nतस्येति मतमाज्ञाय जामातुर्नुपसत्तमः ।\nविससर्ज धनं दत्वा प्रतस्थे सोऽपि सत्वरः ॥ ७॥"
  },
  {
    "text": "बलेन महताऽऽविष्टो ययावनु नृपोत्तमः ।\nसुदर्शनो वृतस्तत्र चचाल पथि निर्भयः ॥ ८॥"
  },
  {
    "text": "रथैः परिवृतः शूरः सदारो रथसंस्थितः ।\nगच्छन्ददर्श सैन्यानि नृपाणां रघुनन्दनः ॥ ९॥"
  },
  {
    "text": "सुबाहुरपि तान्वीक्ष्य चिन्ताविष्टो बभूव ह ।\nविधिवत्स शिवां चित्ते जगाम शरणं मुदा ॥ १०॥"
  },
  {
    "text": "जजापैकाक्षरं मन्त्रं कामराजमनुत्तमम् ।\nनिर्भयो वीतशोकश्च पत्न्या सह नवोढया ॥ ११॥"
  },
  {
    "text": "ततः सर्वे महीपालाः कृत्वा कोलाहलं तदा ।\nउत्थिताः सैन्यसंयुक्ता हन्तुकामास्तु कन्यकाम् ॥ १२॥"
  },
  {
    "text": "काशिराजस्तु तान्दृष्ट्वा हन्तुकामो बभूव ह ।\nनिवारितस्तदाऽत्यर्थं राघवेण जिगीषता ॥ १३॥"
  },
  {
    "text": "तत्रापि नेदुः शङ्खाश्च भेर्यश्चानकदुन्दुभिः ।\nसुबाहोश्च नृपाणाञ्च परस्परजिघांसताम् ॥ १४॥"
  },
  {
    "text": "शत्रुजित्तु सुसंवृत्तः स्थितस्तत्र जिघांसया ।\nयुधाजित्तत्सहायार्थं सन्नद्धः प्रबभूव ह ॥ १५॥"
  },
  {
    "text": "केचिच्च प्रेक्षकास्तस्य सहानीकैः स्थितास्तदा ।\nयुधाजिदग्रतो गत्वा सुदर्शनमुपस्थितः ॥ १६॥"
  },
  {
    "text": "शत्रुजित्तेन सहितो हन्तुं भ्रातरमानुजः ।\nपरस्परं ते बाणौघैस्ततक्षुः क्रोधमूर्छिताः ॥ १७॥"
  },
  {
    "text": "सम्मर्दः सुमहांस्तत्र सम्प्रवृत्तः सुमार्गणैः ।\nकाशीपतिस्तदा तूर्णं सैन्येन बहुना वृतः ॥ १८॥"
  },
  {
    "text": "साहाय्यार्थं जगामाशु जामातरमनिन्दितम् ।\nएवं प्रवृत्ते सङ्ग्रामे दारुणे लोमहर्षणे ॥ १९॥"
  },
  {
    "text": "प्रादुर्बभूव सहसा देवी सिंहोपरि स्थिता ।\nनानायुधधरा रम्या वराभूषणभूषिता ॥ २०॥"
  },
  {
    "text": "दिव्याम्बरपरीधाना मन्दारस्रक्सुसंयुता ।\nतां दृष्ट्वा तेऽथ भूपाला विस्मयं परमं गताः ॥ २१॥"
  },
  {
    "text": "केयं सिंहसमारूढा कुतो वेति समुत्थिता ।\nसुदर्शनस्तु तां वीक्ष्य सुबाहुमिति चाब्रवीत् ॥ २२॥"
  },
  {
    "text": "पश्य राजन्महादेवीमागतां दिव्यदर्शनाम् ।\nअनुग्रहाय मे नूनं प्रादुर्भूता दयान्विता ॥ २३॥"
  },
  {
    "text": "निर्भयोऽहं महाराज जातोऽस्मि निर्भयादपि ।\nसुदर्शनः सुबाहुश्च तामालोक्य वराननाम् ॥ २४॥"
  },
  {
    "text": "प्रणामं चक्रतुस्तस्या मुदितौ दर्शनेन च ।\nननाद च तदा सिंहो गजास्त्रस्ताश्चकम्पिरे ॥ २५॥"
  },
  {
    "text": "ववुर्वाता महाघोरा दिशश्चासन्सुदारुणाः ।\nसुदर्शनस्तदा प्राह निजं सेनापतिं प्रति ॥ २६॥"
  },
  {
    "text": "मार्गे व्रज त्वं तरसा भूपाला यत्र संस्थिताः ।\nकिं करिष्यन्ति राजानः कुपिता दुष्टचेतसः ॥ २७॥"
  },
  {
    "text": "शरणार्थञ्च सम्प्राप्ता देवी भगवती हि नः ।\nनिरातङ्कैश्च गन्तव्यं मार्गेऽस्मिन्भूपसङ्कुले ॥ २८॥"
  },
  {
    "text": "स्मृता मया महादेवी रक्षणार्थमुपागता ।\nतच्छ्रुत्वा वचनं सेनापतिस्तेन पथाऽव्रजत् ॥ २९॥"
  },
  {
    "text": "युधाजित्तु सुसङ्क्रुद्धस्तानुवाच महीपतीन् ।\nकिं स्थिता भयसन्त्रस्ता निघ्नन्तु कन्यकान्वितम् ॥ ३०॥"
  },
  {
    "text": "अवमन्य च नः सर्वान्बलहीनो बलाधिकान् ।\nकन्यां गृहीत्वा संयाति निर्भयस्तरसा शिशुः ॥ ३१॥"
  },
  {
    "text": "किं भीताः कामिनीं वीक्ष्य सिंहोपरि सुसंस्थिताम् ।\nनोपेक्ष्यो हि महाभागा हन्तव्योऽत्र समाहितैः ॥ ३२॥"
  },
  {
    "text": "हत्वैनं सङ्ग्रहीष्यामः कन्यां चारुविभूषणाम् ।\nनायं केसरिणादत्तां छेत्तुमर्हति जम्बुकः ॥ ३३॥"
  },
  {
    "text": "इत्युक्त्वा सैन्यसंयुक्तः शत्रुजित्सहितस्तदा ।\nयोद्धुकामः सुसम्प्राप्तो युधाजित्क्रोधसंवृतः ॥ ३४॥"
  },
  {
    "text": "मुमोच विशिखांस्तूर्णं समपुङ्खाञ्छिलाशितान् ।\nधनुराकृष्य कर्णान्तं कर्मारपरिमार्जितान् ॥ ३५॥"
  },
  {
    "text": "हन्तुकामः सुदुर्मेधाः सुदर्शनमथोपरि ।\nसुदर्शनस्तु तान्बाणैश्चिच्छेदापततः क्षणात् ॥ ३६॥"
  },
  {
    "text": "एवं युद्धे प्रवृत्तेऽथ चुकोप चण्डिका भृशम् ।\nदुर्गादेवी मुमोचाथ बाणान् युधाजितं प्रति ॥ ३७॥"
  },
  {
    "text": "नानारूपा तदा जाता नानाशस्रधरा शिवा ।\nसम्प्राप्ता तुमुलं तत्र चकार जगदम्बिका ॥ ३८॥"
  },
  {
    "text": "शत्रुजिन्निहतस्तत्र युधाजिदपि पार्थिवः ।\nपतितौ तौ रथाभ्यां तु जयशब्दस्तदाऽभवत् ॥ ३९॥"
  },
  {
    "text": "विस्मयं परमं प्राप्ता भूपाः सर्वे विलोक्य ताम् ।\nनिधनं मातुलस्यापि भागिनेयस्य संयुगे ॥ ४०॥"
  },
  {
    "text": "सुबाहुरपि तद्दृष्ट्वा निधनं संयुगे तयोः ।\nतुष्टाव परमप्रीतो दुर्गां दुर्गार्तिनाशिनीम् ॥ ४१॥"
  },
  {
    "text": "सुबाहुरुवाच ।\nनमौ देव्यै जगद्धात्र्यै शिवायै सततं नमः ।\nदुर्गायै भगवत्यै ते कामदायै नमो नमः ॥ ४२॥"
  },
  {
    "text": "नमः शिवायै शान्त्यै ते विद्यायै मोक्षदे नमः ।\nविश्वव्याप्त्यै जगन्मातर्जगद्धात्र्यै नमः शिवे ॥ ४३॥"
  },
  {
    "text": "नाहं गतिं तव धिया परिचिन्तयन् वै\nजानामि देवि सगुणः किल निर्गुणायाः ।\nकिं स्तौमि विश्वजननीं प्रकटप्रभावां\nभक्तार्तिनाशनपरां परमाञ्च शक्तिम् ॥ ४४॥"
  },
  {
    "text": "वाग्देवता त्वमसि सर्वगतैव बुद्धि-\nर्विद्या मतिश्च गतिरप्यसि सर्वजन्तोः ।\nत्वां स्तौमि किं त्वमसि सर्वमनोनियन्त्री\nकिं स्तूयते हि सततं खलु चात्मरूपम् ॥ ४५॥"
  },
  {
    "text": "ब्रह्मा हरश्च हरिरप्यनिशं स्तुवन्तो\nनान्तं गताः सुरवराः किल ते गुणानाम् ।\nक्वाहं विभेदमतिरम्ब गुणैर्वृतो वै\nवक्तुं क्षमस्तव चरित्रमहोऽप्रसिद्धः ॥ ४६॥"
  },
  {
    "text": "सत्सङ्गतिः कथमहो न करोति कामं\nप्रासङ्गिकापि विहिता खलु चित्तशुद्धिः ।\nजामातुरस्य विहितेन समागमेन\nप्राप्तं मयाऽद्भुतमिदं तव दर्शनं वै ॥ ४७॥"
  },
  {
    "text": "ब्रह्माऽपि वाञ्छति सदैव हरो हरिश्च\nसेन्द्राः सुराश्च मुनयो विदितार्थतत्त्वाः ।\nयद्दर्शनं जननि तेऽद्य मया दुरापं\nप्राप्तं विना दमशमादिसमाधिभिश्च ॥ ४८॥"
  },
  {
    "text": "क्वाहं सुमन्दमतिराशु तवावलोकं\nक्वेदं भवानि भवभेषजमद्वितीयम् ।\nज्ञाताऽसि देवि सततं किल भावयुक्ता\nभक्तानुकम्पनपरामरवर्गपूज्या ॥ ४९॥"
  },
  {
    "text": "किं वर्णयामि तव देवि चरित्रमेतद्\nयद्रक्षितोऽस्ति विषमेऽत्र सुदर्शनोऽयम् ।\nशत्रू हतौ सुबलिनौ तरसा त्वयाद्य\nभक्तानुकम्पि चरितं परमं पवित्रम् ॥ ५०॥"
  },
  {
    "text": "नाश्चर्यमेतदिति देवि विचारितेऽर्थे\nत्वं पासि सर्वमखिलं स्थिरजङ्गमं वै ।\nत्रातस्त्वया च विनिहत्य रिपुर्दयातः\nसंरक्षितोऽयमधुना ध्रुवसन्धिसूनुः ॥ ५१॥"
  },
  {
    "text": "भक्तस्य सेवनपरस्य स्वयशोऽतिदीप्तं\nकर्तुं भवानि रचितं चरितं त्वयैतत् ।\nनोचेत्कथं सुपरिगृह्य सुतां मदीयां\nयुद्धे भवेत्कुशलवाननवद्यशीलः ॥ ५२॥"
  },
  {
    "text": "शक्ताऽसि जन्ममरणादिभयान्विहन्तुं\nकिं चित्रमत्र किल भक्तजनस्य कामम् ।\nत्वं गीयसे जननि भक्तजनैरपारा\nत्वं पापपुण्यरहिता सगुणाऽगुणा च ॥ ५३॥"
  },
  {
    "text": "त्वद्दर्शनादहमहो सुकृती कृतार्थो\nजातोऽस्मि देवि भुवनेश्वरि धन्यजन्मा ।\nबीजं न ते न भजनं किल वेद्मि मात-\nर्ज्ञातस्तवाद्य महिमा प्रकटप्रभावः ॥ ५४॥"
  },
  {
    "text": "व्यास उवाच ।\nएवं स्तुता तदा देवी प्रसन्नवदना शिवा ।\nउवाच च नृपं देवी वरं वरय सुव्रत ॥ ५५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां तृतीयस्कन्धे\nसुबाहुकृतदेवीस्तुतिवर्णनं नाम त्रयोविंशोऽध्यायः ॥ ३.२३॥"
  },
  {
    "text": "३.२४ चतुर्विंशोऽध्यायः । देवीमहिमवर्णनम् ।"
  },
  {
    "text": "व्यास उवाच ।\nतस्यास्तद्वचनं श्रुत्वा भवान्याः स नृपोत्तमः ।\nप्रोवाच वचनं तत्र सुबाहुर्भक्तिसंयुतः ॥ १॥"
  },
  {
    "text": "सुबाहुरुवाच ।\nएकतो देवलोकस्य राज्यं भूमण्डलस्य च ।\nएकतो दर्शनं ते वै न च तुल्यं कदाचन ॥ २॥"
  },
  {
    "text": "दर्शनात्सदृशं किञ्चित्त्रिषु लोकेषु नास्ति मे ।\nकं वरं देवि याचेऽहं कृतार्थोऽस्मि धरातले ॥ ३॥"
  },
  {
    "text": "एतदिच्छाम्यहं मातर्याचितुं वाञ्छितं वरम् ।\nतव भक्तिः सदा मेऽस्तु निश्चला ह्यनपायिनी ॥ ४॥"
  },
  {
    "text": "नगरेऽत्र त्वया मातः स्थातव्यं मम सर्वदा ।\nदुर्गादेवीति नाम्ना वै त्वं शक्तिरिह संस्थिता ॥ ५॥"
  },
  {
    "text": "रक्षा त्वया च कर्तव्या सर्वदा नगरस्य ह ।\nयथा सुदर्शनस्त्रातो रिपुसङ्घादनामयः ॥ ६॥"
  },
  {
    "text": "तथाऽत्र रक्षा कर्तव्या वाराणस्यास्त्वयाम्बिके ।\nयावत्पुरी भवेद्भूमौ सुप्रतिष्ठा सुसंस्थिता ॥ ७॥"
  },
  {
    "text": "तावत्त्वयाऽत्र स्थातव्यं दुर्गे देवि कृपानिधे ।\nवरोऽयं मम ते देयः किमन्यत्प्रार्थयाम्यहम् ॥ ८॥"
  },
  {
    "text": "विविधान्सकलान्कामान्देहि मे विद्विषो जहि ।\nअभद्राणां विनाशञ्च कुरु लोकस्य सर्वदा ॥ ९॥"
  },
  {
    "text": "व्यास उवाच ।\nइति सम्प्रार्थिता देवी दुर्गा दुर्गार्तिनाशिनी ।\nतमुवाच नृपं तत्र स्तुत्वा वै संस्थितं पुरः ॥ १०॥"
  },
  {
    "text": "दुर्गोवाच ।\nराजन्सदा निवासो मे मुक्तिपुर्यां भविष्यति ।\nरक्षार्थं सर्वलोकानां यावत्तिष्ठति मेदिनी ॥ ११॥"
  },
  {
    "text": "अथो सुदर्शनस्तत्र समागत्य मुदान्वितः ।\nप्रणम्य परया भक्त्या तुष्टाव जगदम्बिकाम् ॥ १२॥"
  },
  {
    "text": "अहो कृपा ये कथयाम्यहं किं\nत्रातस्त्वया यत्किल भक्तिहीनः ।\nभक्तानुकम्पी सकलो जनोऽस्ति\nविमुक्तभक्तेरवनं व्रतं ते ॥ १३॥"
  },
  {
    "text": "त्वं देवि सर्वं सृजसि प्रपञ्चं\nश्रुतं मया पालयसि स्वसृष्टम् ।\nत्वमत्सि संहारपरे च काले\nन तेऽत्र चित्रं मम रक्षणं वै ॥ १४॥"
  },
  {
    "text": "करोमि किं ते वद देवि कार्यं\nक्व वा व्रजामीत्यनुमोदयाशु ।\nकार्ये विमूढोऽस्मि तवाज्ञयाऽहं\nगच्छामि तिष्ठे विहरामि मातः ॥ १५॥"
  },
  {
    "text": "व्यास उवाच ।\nतं तथा भाषमाणं तु देवी प्राह दयान्विता ।\nगच्छायोध्यां महाभाग कुरु राज्यं कुलोचितम् ॥ १६॥"
  },
  {
    "text": "स्मरणीया सदाऽहं ते पूजनीया प्रयत्नतः ।\nशं विधास्याम्यहं नित्यं राज्यं ते नृपसत्तम ॥ १७॥"
  },
  {
    "text": "अष्टम्याञ्च चतुर्दश्यां नवम्याञ्च विशेषतः ।\nमम पूजा प्रकर्तव्या बलिदानविधानतः ॥ १८॥"
  },
  {
    "text": "अर्चा मदीया नगरे स्थापनीया त्वयाऽनघ ।\nपूजनीया प्रयत्नेन त्रिकालं भक्तिपूर्वकम् ॥ १९॥"
  },
  {
    "text": "शरत्काले महापूजा कर्तव्या मम सर्वदा ।\nनवरात्रविधानेन भक्तिभावयुतेन च ॥ २०॥"
  },
  {
    "text": "चैत्रेऽश्विने तथाऽऽषाढे माघे कार्यो महोत्सवः ।\nनवरात्रे महाराज पूजा कार्या विशेषतः ॥ २१॥"
  },
  {
    "text": "कृष्णपक्षे चतुर्दश्यां मम भक्तिसमन्वितैः ।\nकर्तव्या नृपशार्दूल तथाऽष्टम्यां सदा बुधैः ॥ २२॥"
  },
  {
    "text": "व्यास उवाच ।\nइत्युक्त्वान्तर्हिता देवी दुर्गा दुर्गार्तिनाशिनी ।\nनता सुदर्शनेनाथ स्तुता च बहुविस्तरम् ॥ २३॥"
  },
  {
    "text": "अन्तर्हितां तु तां दृष्ट्वा राजानः सर्व एव ते ।\nप्रणेमुस्तं समागम्य यथा शक्रं सुरास्तथा ॥ २४॥"
  },
  {
    "text": "सुबाहुरपि तं नत्वा स्थितश्चाग्रे मुदान्वितः ।\nऊचुः सर्वे महीपाला अयोध्याधिपतिं तदा ॥ २५॥"
  },
  {
    "text": "त्वमस्माकं प्रभुः शास्ता सेवकास्ते वयं सदा ।\nकुरु राज्यमयोध्यायां पालयास्मान्नृपोत्तम ॥ २६॥"
  },
  {
    "text": "त्वत्प्रसादान्महाराज दृष्टा विश्वेश्वरी शिवा ।\nआदिशक्तिर्भवानी सा चतुर्वर्गफलप्रदा ॥ २७॥"
  },
  {
    "text": "धन्यस्त्वं कृतकृत्योऽसि बहुपुण्यो धरातले ।\nयस्माच्च त्वत्कृते देवी प्रादुर्भूता सनातनी ॥ २८॥"
  },
  {
    "text": "न जानीमो वयं सर्वे प्रभावं नृपसत्तम ।\nचण्डिकायास्तमोयुक्ता मायया मोहिताः सदा ॥ २९॥"
  },
  {
    "text": "धनदारसुतानां च चिन्तनेऽभिरताः सदा ।\nमग्ना महार्वणे घोरे कामक्रोधझषाकुले ॥ ३०॥"
  },
  {
    "text": "पृच्छामस्त्वां महाभाग सर्वज्ञोऽसि महामते ।\nकेयं शक्तिः कुतो जाता किं प्रभावा वदस्व तत् ॥ ३१॥"
  },
  {
    "text": "भव त्वं नौश्च संसारे साधवोऽति दयापराः ।\nतस्मान्नो वद काकुत्स्थ देवीमाहात्म्यमुत्तमम् ॥ ३२॥"
  },
  {
    "text": "यत्प्रभावा च सा देवी यत्स्वरुपा यदुद्भवा ।\nसत्सर्वं श्रोतुमिच्छामस्त्वं ब्रूहि नृवरोत्तम ॥ ३३॥"
  },
  {
    "text": "व्यास उवाच ।\nइति पृष्टस्तदा तैस्तु ध्रुवसन्धिसुतो नृपः ।\nविचिन्त्य मनसा देवीं तानुवाच मुदान्वितः ॥ ३४॥"
  },
  {
    "text": "सुदर्शन उवाच ।\nकिं ब्रवीमि महीपालास्तस्याश्चरितमुत्तमम् ।\nब्रह्मादयो न जानन्ति सेशाः सुरगणास्तथा ॥ ३५॥"
  },
  {
    "text": "सर्वस्याद्या महालक्ष्मीर्वरेण्या शक्तिरुत्तमा ।\nसात्त्विकीयं महीपाला जगत्पालनतत्परा ॥ ३६॥"
  },
  {
    "text": "सृजते या रजोरूपा सत्त्वरूपा च पालने ।\nसंहारे च तमोरूपा त्रिगुणा सा सदा मता ॥ ३७॥"
  },
  {
    "text": "निर्गुणा परमा शक्तिः सर्वकामफलप्रदा ।\nसर्वेषां कारणं सा हि ब्रह्मादीनां नृपोत्तमाः ॥ ३८॥"
  },
  {
    "text": "निर्गुणा सर्वथा ज्ञातुमशक्या योगिभिर्नृपाः ।\nसगुणा सुखसेव्या सा चिन्तनीया सदा बुधैः ॥ ३९॥"
  },
  {
    "text": "राजान ऊचुः ।\nबाल एव वनं प्राप्तस्त्वं तु नूनं भयातुरः ।\nकथं ज्ञाता त्वया देवी परमा शक्तिरुत्तमा ॥ ४०॥"
  },
  {
    "text": "उपासिता कथं चैव पूजिता च कथं नृप ।\nया प्रसन्ना तु साहाय्यं चकार त्वरयान्विता ॥ ४१॥"
  },
  {
    "text": "सुदर्शन उवाच ।\nबालभावान्मया प्राप्तं बीजं तस्याः सुसम्मतम् ।\nस्मरामि प्रजपन्नित्यं कामबीजाभिधं नृपाः ॥ ४२॥"
  },
  {
    "text": "ऋषिभिः कथ्यमाना सा मया ज्ञाताम्बिका शिवा ।\nस्मरामि तां दिवारात्रं भक्त्या परमया पराम् ॥ ४३॥"
  },
  {
    "text": "व्यास उवाच ।\nतन्निशम्य वचस्तस्य राजानो भक्तितत्पराः ।\nतां मत्वा परमां शक्तिं निर्ययुः स्वगृहान्प्रति ॥ ४४॥"
  },
  {
    "text": "सुबाहुरगमत्काश्यां तमापृच्छ्य सुदर्शनम् ।\nसुदर्शनोऽपि धर्मात्मा निर्ज्जगाम सुकोसलान् ॥ ४५॥"
  },
  {
    "text": "मन्त्रिणस्तु नृपं श्रुत्वा हतं शत्रुजितं मृधे ।\nजितं सुदर्शनञ्चैव बभूवुः प्रेमसंयुताः ॥ ४६॥"
  },
  {
    "text": "आगच्छन्तं नृपं श्रुत्वा तं साकेतनिवासिनः ।\nउपायनान्युपादाय प्रययुः सम्मुखे जनाः ॥ ४७॥"
  },
  {
    "text": "तथा प्रकृतयः सर्वे नानोपायनपाणयः ।\nध्रुवसन्धिसुतं दत्त्वा मुदिताः प्रययुः प्रजाः ॥ ४८॥"
  },
  {
    "text": "स्त्रियोपसंयुतः सोऽथ प्राप्यायोध्यां सुदर्शनः ।\nसम्मान्य सर्वलोकांश्च ययौ राजा निवेशनम् ॥ ४९॥"
  },
  {
    "text": "वन्दिभिः स्तूयमानस्तु वन्द्यमानश्च मन्त्रिभिः ।\nकन्याभिः कीर्यमाणश्च लाजैः सुमनसैस्तथा ॥ ५०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां सुदर्शनेन\nदेवीमहिमवर्णनं नाम तृतीयस्कन्धे चतुर्विशोऽध्यायः ॥ ३.२४॥"
  },
  {
    "text": "३.२५ पञ्चविंशोऽध्यायः । देवीस्थापनवर्णनम् ।"
  },
  {
    "text": "व्यास उवाच ।\nगत्वाऽयोध्यां नृपश्रेष्ठो गृहं राज्ञः सुहृद्वृतः ।\nशत्रुजिन्मातरं प्राह प्रणम्य शोकसङ्कुलाम् ॥ १॥"
  },
  {
    "text": "मातर्न ते मया पुत्रः सङ्ग्रामे निहतः किल ।\nन पिता ते युधाजिच्च शपे ते चरणौ तथा ॥ २॥"
  },
  {
    "text": "दुर्गया तौ हतौ सङ्ख्ये नापराधो ममात्र वै ।\nअवश्यम्भाविभावेषु प्रतीकारो न विद्यते ॥ ३॥"
  },
  {
    "text": "न शोकोऽत्र त्वया कार्यो मृतपुत्रस्य मानिनि ।\nस्वकर्मवशगो जीवो भुङ्क्ते भोगान्सुखासुखान् ॥ ४॥"
  },
  {
    "text": "दासोऽस्मि तव भो मातर्यथा मम मनोरमा ।\nतथा त्वमपि धर्मज्ञे न भेदोऽस्ति मनागपि ॥ ५॥"
  },
  {
    "text": "अवश्यमेव भोक्तव्यं कृतं कर्म शुभाशुभम् ।\nतस्मान्न शोचितव्यं ते सुखे दुःखे कदाचन ॥ ६॥"
  },
  {
    "text": "दुःखे दुःखाधिकान्पश्येत्सुखे पश्येत्सुखाधिकम् ।\nआत्मानं शोकहर्षाभ्यां शत्रुभ्यामिव नार्पयेत् ॥ ७॥"
  },
  {
    "text": "दैवाधीनमिदं सर्वं नात्माधीनं कदाचन ।\nन शोकेन तदाऽऽत्मानं शोषयेन्मतिमान्नरः ॥ ८॥"
  },
  {
    "text": "यथा दारुमयी योषा नटादीनां प्रचेष्टते ।\nतथा स्वकर्मवशगो देही सर्वत्र वर्तते ॥ ९॥"
  },
  {
    "text": "अहं वनगतो मातर्नाभवं दुःखमानसः ।\nचिन्तयन्स्वकृतं कर्म भोक्तव्यमिति वेद्मि च ॥ १०॥"
  },
  {
    "text": "मृतो मातामहोऽत्रैव विधुरा जननी मम ।\nभयातुरा गृहीत्वा मां निर्ययौ गहनं वनम् ॥ ११॥"
  },
  {
    "text": "लुण्ठिता तस्करैर्मार्गे वस्त्रहीना तथा कृता ।\nपाथेयञ्च हृतं सर्वं बालपुत्रा निराश्रया ॥ १२॥"
  },
  {
    "text": "माता गृहीत्वा मां प्राप्ता भारद्वाजाश्रमं प्रति ।\nविदल्लोऽयं समायातस्तथा धात्रेयिकाऽबला ॥ १३॥"
  },
  {
    "text": "मुनिभिर्मुनिपत्नीभिर्दयायुक्तैः समन्ततः ।\nपोषिताः फलनीवारैर्वयं तत्र स्थितास्त्रयः ॥ १४॥"
  },
  {
    "text": "दुःखं नमे तदा ह्यासीत्सुखं नाद्य धनागमे ।\nन वैरं न च मात्सर्यं मम चित्ते तु कर्हिचित् ॥ १५॥"
  },
  {
    "text": "नीवारभक्षणं श्रेष्ठं राजभोगात्परन्तपे ।\nतदाशी नरकं याति न नीवाराशनः क्वचित् ॥ १६॥"
  },
  {
    "text": "धर्मस्याचरणं कार्यं पुरुषेण विजानता ।\nसञ्जित्येन्द्रियवर्गं वै यथा न नरकं व्रजेत् ॥ १७॥"
  },
  {
    "text": "मानुष्यं दुर्लभं मातः खण्डेऽस्मिन्भारते शुभे ।\nआहारादि सुखं नूनं भवेत्सर्वासु योनिषु ॥ १८॥"
  },
  {
    "text": "प्राप्य तं मानुषं देहं कर्तव्यं धर्मसाधनम् ।\nस्वर्गमोक्षप्रदं नॄणां दुर्लभं चान्ययोनिषु ॥ १९॥"
  },
  {
    "text": "व्यास उवाच ।\nइत्युक्ता सा तदा तेन लीलावत्यतिलज्जिता ।\nपुत्रशोकं परित्यज्य तमाहाश्रुविलोचना ॥ २०॥"
  },
  {
    "text": "सापराधाऽस्मि पुत्राहं कृता पित्रा युधाजिता ।\nहत्या मातामहं तेऽत्र हृतं राज्यं तु येन वै ॥ २१॥"
  },
  {
    "text": "न तं वारयितुं शक्ता तदाऽहं न सुतं मम ।\nयत्कृतं कर्म तेनैव नापराधोऽस्ति मे सुत ॥ २२॥"
  },
  {
    "text": "तौ मृतौ स्वकृतेनैव कारणं त्वं तयोर्न च ।\nनाहं शोचामि तं पुत्रं सदा शोचामि तत्कृतम् ॥ २३॥"
  },
  {
    "text": "पुत्र त्वमसि कल्याण भगिनी मे मनोरमा ।\nन क्रोधो न च शोको मे त्वयि पुत्र मनागपि ॥ २४॥"
  },
  {
    "text": "कुरु राज्यं महाभाग प्रजाः पालय सुव्रत ।\nभगवत्याः प्रसादेन प्राप्तमेतदकण्टकम् ॥ २५॥"
  },
  {
    "text": "तदाकर्ण्य वचो मातुर्नत्वा तां नृपनन्दनः ।\nजगाम भवनं रम्यं यत्र पूर्वं मनोरमा ॥ २६॥"
  },
  {
    "text": "न्यवसत्तत्र गत्वा तु सर्वानाहूय मन्त्रिणः ।\nदैवज्ञानथ पप्रच्छ मुहूर्तं दिवसं शुभम् ॥ २७॥"
  },
  {
    "text": "सिंहासनं तथा हैमं कारयित्वा मनोहरम् ।\nसिंहासने स्थितां देवीं पूजयिष्ये सदाऽप्यहम् ॥ २८॥"
  },
  {
    "text": "स्थापयित्वाऽऽसने देवीं धर्मार्थकाममोक्षदाम् ।\nराज्यं पश्चात्करिष्यामि यथा रामादिभिः कृतम् ॥ २९॥"
  },
  {
    "text": "पूजनीया सदा देवी सर्वैर्नागरिकैर्जनैः ।\nमाननीया शिवा शक्तिः सर्वकामार्थसिद्धिदा ॥ ३०॥"
  },
  {
    "text": "इत्युक्ता मन्त्रिणस्ते तु चक्रुर्वै राजशासनम् ।\nप्रासादं कारयामासुः शिल्पिभिः सुमनोरमम् ॥ ३१॥"
  },
  {
    "text": "प्रतिमां कारयित्वाऽथ मुहूर्तेऽथ शुभे दिने ।\nद्विजानाहूय वेदज्ञान्स्थापयामास भूपतिः ॥ ३२॥"
  },
  {
    "text": "हवनं विधिवत्कृत्वा पूजयित्वाऽथ देवताम् ।\nप्रासादे मतिमान् देव्याः स्थापयामास भूमिपः ॥ ३३॥"
  },
  {
    "text": "उत्सवस्तत्र संवृत्तो वादित्राणाञ्च निःस्वनैः ।\nब्राह्मणानां वेदघोषैर्गानैस्तु विधिधैर्नृप ॥ ३४॥"
  },
  {
    "text": "व्यास उवाच ।\nप्रतिष्ठाप्य शिवां देवीं विधिवद्वेदवादिभिः ।\nपूजां नानाविधां राजा चकारातिविधानतः ॥ ३५॥"
  },
  {
    "text": "कृत्वा पूजाविधिं राजा राज्यं प्राप्य स्वपैतृकम् ।\nविख्यातश्चाम्बिका देवी कोसलेषु बभूव ह ॥ ३६॥"
  },
  {
    "text": "राज्यं प्राप्य नृपः सर्वं सामन्तकनृपानथ ।\nवशे चक्रेऽतिधर्मिष्ठान्सद्धर्मविजयी नृपः ॥ ३७॥"
  },
  {
    "text": "यथा रामः स्वराज्येऽभूद्दिलीपस्य रघुर्यथा ।\nप्रजानां वै सुखं तद्वन्मर्यादाऽपि तथाऽभवत् ॥ ३८॥"
  },
  {
    "text": "धर्मो वर्णाश्रमाणां च चतुष्पादभवत्तथा ।\nनाधर्मे रमते चित्तं केषामपि महीतले ॥ ३९॥"
  },
  {
    "text": "ग्रामे ग्रामे च प्रासादांश्चक्रुः सर्वे जनाधिपाः ।\nदेव्याः पूजा तदा प्रीत्या कोसलेषु प्रवर्तिता ॥ ४०॥"
  },
  {
    "text": "सुबाहुरपि काश्यां तु दुर्गायाः प्रतिमां शुभाम् ।\nकारयित्वा च प्रासादं स्थापयामास भक्तितः ॥ ४१॥"
  },
  {
    "text": "तत्र तस्या जनाः सर्वे प्रेमभक्तिपरायणाः ।\nपूजां चक्रुर्विधानेन यथा विश्वेश्वरस्य ह ॥ ४२॥"
  },
  {
    "text": "विख्याता सा बभूवाथ दुर्गादेवी धरातले ।\nदेशे देशे महाराज तस्या भक्तिर्व्यवर्धत ॥ ४३॥"
  },
  {
    "text": "सर्वत्र भारते लोके सर्ववर्णेषु सर्वथा ।\nभजनीया भवानी तु सर्वेषामभवत्तदा ॥ ४४॥"
  },
  {
    "text": "शक्तिभक्तिरताः सर्वे मानिनश्चाभवन्नृप ।\nआगमोक्तैरथ स्तोत्रैर्जपध्यानपरायणाः ॥ ४५॥"
  },
  {
    "text": "नवरात्रेषु सर्वेषु चक्रुः सर्वे विधानतः ।\nअर्चनं हवनं यागं देव्या भक्तिपरा जनाः ॥ ४६॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nतृतीयस्कन्धे देवीस्थापनवर्णनं नाम पञ्चविंशोऽध्यायः ॥ ३.२५॥"
  },
  {
    "text": "३.२६ षड्विंशोऽध्यायः । कुमारीपूजावर्णनम् ।"
  },
  {
    "text": "जनमेजय उवाच ।\nनवरात्रे तु सम्प्राप्ते किं कर्तव्यं द्विजोत्तम ।\nविधानं विधिवद्ब्रूहि शरत्काले विशेषतः ॥ १॥"
  },
  {
    "text": "किं फलं खलु कस्तत्र विधिः कार्यो महामते ।\nएतद्विस्तरतो ब्रूहि कृपया द्विजसत्तम ॥ २॥"
  },
  {
    "text": "व्यास उवाच ।\nश‍ृणु राजन्प्रवक्ष्यामि नवरात्रव्रतं शुभम् ।\nशरत्काले विशेषेण कर्तव्यं विधिपूर्वकम् ॥ ३॥"
  },
  {
    "text": "वसन्ते च प्रकर्तव्यं तथैव प्रेमपूर्वकम् ।\nद्वावृतू यमदंष्ट्राख्यौ नूनं सर्वजनेषु वै ॥ ४॥"
  },
  {
    "text": "शरद्वसन्तनामानौ दुर्गमौ प्राणिनामिह ।\nतस्माद्यत्नादिदं कार्यं सर्वत्र शुभमिच्छता ॥ ५॥"
  },
  {
    "text": "द्वावेव सुमहाघोरावृतू रोगकरौ नृणाम् ।\nवसन्तशरदावेव सर्वनाशकरावुभौ ॥ ६॥"
  },
  {
    "text": "तस्मात्तत्र प्रकर्तव्यं चण्डिकापूजनं बुधैः ।\nचैत्राश्विने शुभे मासे भक्तिपूर्वं नराधिप ॥ ७॥"
  },
  {
    "text": "अमावास्यां च सम्प्राप्य सम्भारं कल्पयेच्छुभम् ।\nहविष्यं चाशनं कार्यमेकभुक्तं तु तद्दिने ॥ ८॥"
  },
  {
    "text": "मण्डपस्तु प्रकर्तव्यः समे देशे शुभे स्थले ।\nहस्तषोडशमानेन स्तम्भध्वजसमन्वितः ॥ ९॥"
  },
  {
    "text": "गौरमृद्गोमयाभ्यां च लेपनं कारयेत्ततः ।\nतन्मध्ये वेदिका शुभ्रा कर्तव्या च समा स्थिरा ॥ १०॥"
  },
  {
    "text": "चतुर्हस्ता च हस्तोच्छ्रा पीठार्थं स्थानमुत्तमम् ।\nतोरणानि विचित्राणि वितानञ्च प्रकल्पयेत् ॥ ११॥"
  },
  {
    "text": "रात्रौ द्विजानथामन्त्र्य देवीतत्त्वविशारदान् ।\nआचारनिरतान्दान्तान्वेदवेदाङ्गपारगान् ॥ १२॥"
  },
  {
    "text": "प्रतिपद्दिवसे कार्यं प्रातःस्नानं विधानतः ।\nनद्यां नदे तडागे वा वाप्यां कूपे गृहेऽथवा ॥ १३॥"
  },
  {
    "text": "प्रातर्नित्यं पुरः कृत्वा द्विजानां वरणं ततः ।\nअर्घ्यपाद्यादिकं सर्वं कर्तव्यं मधुपूर्वकम् ॥ १४॥"
  },
  {
    "text": "वस्त्रालङ्करणादीनि देयानि च स्वशक्तितः ।\nवित्तशाठ्यं न कर्तव्यं विभवे सति कर्हिचित् ॥ १५॥"
  },
  {
    "text": "विप्रैः सन्तोषितैः कार्यं सम्पूर्णं सर्वथा भवेत् ।\nनव पञ्च त्रयश्चैको देव्याः पाठे द्विजाः स्मृताः ॥ १६॥"
  },
  {
    "text": "वरयेद्ब्राह्मणं शान्तं पारायणकृते तदा ।\nस्वस्तिवाचनकं कार्यं वेदमन्त्रविधानतः ॥ १७॥"
  },
  {
    "text": "वेद्यां सिंहासनं स्थाप्य क्षौमवस्त्रसमन्वितम् ।\nतत्र स्थाप्याऽम्बिका देवी चतुर्हस्तायुधान्विता ॥ १८॥"
  },
  {
    "text": "रत्नभूषणसंयुक्ता मुक्ताहारविराजिता ।\nदिव्याम्बरधरा सौम्या सर्वलक्षणसंयुता ॥ १९॥"
  },
  {
    "text": "शङ्खचक्रगदापद्मधरा सिंहे स्थिता शिवा ।\nअष्टादशभुजा वाऽपि प्रतिष्ठाप्या सनातनी ॥ २०॥"
  },
  {
    "text": "अर्चाभावे तथा यन्त्रं नवार्णमन्त्रसंयुतम् ।\nस्थापयेत्पीठपूजार्थं कलशं तत्र पार्श्वतः ॥ २१॥"
  },
  {
    "text": "पञ्चपल्लवसंयुक्तं वेदमन्त्रैः सुसंस्कृतम् ।\nसुतीर्थजलसम्पूर्णं हेमरत्नैः समन्वितम् ॥ २२॥"
  },
  {
    "text": "पार्श्वे पूजार्थसम्भारान्परिकल्प्य समन्ततः ।\nगीतवादित्रनिर्घोषान्कारयेन्मङ्गलाय वै ॥ २३॥"
  },
  {
    "text": "तिथौ हस्तान्वितायां च नन्दायां पूजनं वरम् ।\nप्रथमे दिवसे राजन् विधिवत्कामदं नृणाम् ॥ २४॥"
  },
  {
    "text": "नियमं प्रथमं कृत्वा पश्चात्पूजां समाचरेत् ।\nउपवासेन नक्तेन चैकभुक्तेन वा पुनः ॥ २५॥"
  },
  {
    "text": "करिष्यामि व्रतं मातर्नवरात्रमनुत्तमम् ।\nसाहाय्यं कुरु मे देवि जगदम्ब ममाखिलम् ॥ २६॥"
  },
  {
    "text": "यथाशक्ति प्रकर्तव्यो नियमो व्रतहेतवे ।\nपश्चात्पूजा प्रकर्तव्या विधिवन्मन्त्रपूर्वकम् ॥ २७॥"
  },
  {
    "text": "चन्दनागुरुकर्पूरैः कुसुमैश्च सुगन्धिभिः ।\nमन्दारकरजाशोकचम्पकैः करवीरकैः ॥ २८॥"
  },
  {
    "text": "मालतीब्रह्मकापुष्पैस्तथा बिल्वदलैः शुभैः ।\nपूजयेज्जगतां धात्रीं धूपैर्दीपैर्विधानतः ॥ २९॥"
  },
  {
    "text": "फलैर्नानाविधैरर्घ्यं प्रदातव्यं च तत्र वै ।\nनारिकेलैर्मातुलुङ्गैर्दाडिमीकदलीफलैः ॥ ३०॥"
  },
  {
    "text": "नारङ्गैः पनसैश्चैव तथा पूर्णफलैः शुभैः ।\nअन्नदानं प्रकर्तव्यं भक्तिपूर्वं नराधिप ॥ ३१॥"
  },
  {
    "text": "मांसाशनं ये कुर्वन्ति तैः कार्यं पशुहिंसनम् ।\nमहिषाजवराहाणां बलिदानं विशिष्यते ॥ ३२॥"
  },
  {
    "text": "देव्यग्रे निहता यान्ति पशवः स्वर्गमव्ययम् ।\nन हिंसा पशुजा तत्र निघ्नतां तत्कृतेऽनघ ॥ ३३॥"
  },
  {
    "text": "अहिंसा याज्ञिकी प्रोक्ता सर्वशास्त्रविनिर्णये ।\nदेवतार्थे विसृष्टानां पशूनां स्वर्गतिर्ध्रुवा ॥ ३४॥"
  },
  {
    "text": "होमार्थं चैव कर्तव्यं कुण्डं चैव त्रिकोणकम् ।\nस्थण्डिलं वा प्रकर्तव्यं त्रिकोणं मानतः शुभम् ॥ ३५॥"
  },
  {
    "text": "त्रिकालं पूजनं नित्यं नानाद्रव्यैर्मनोहरैः ।\nगीतवादित्रनृत्यैश्च कर्तव्यश्च महोत्सवः ॥ ३६॥"
  },
  {
    "text": "नित्यं भूमौ च शयनं कुमारीणां च पूजनम् ।\nवस्त्रालङ्करणैर्दिव्यैर्भोजनैश्च सुधामयैः ॥ ३७॥"
  },
  {
    "text": "एकैकां पूजयेन्नित्यमेकवृद्ध्या तथा पुनः ।\nद्विगुणं त्रिगुणं वाऽपि प्रत्येकं नवकं च वा ॥ ३८॥"
  },
  {
    "text": "विभवस्यानुसारेण कर्तव्यं पूजनं किल ।\nवित्तशाठ्यं न कर्तव्यं राजञ्छक्तिमखे सदा ॥ ३९॥"
  },
  {
    "text": "एकवर्षा न कर्तव्या कन्या पूजाविधौ नृप ।\nपरमज्ञा तु भोगानां गन्धादीनां च बालिका ॥ ४०॥"
  },
  {
    "text": "कुमारिका तु सा प्रोक्ता द्विवर्षा या भवेदिह ।\nत्रिमूर्तिश्च त्रिवर्षा च कल्याणी चतुरब्दिका ॥ ४१॥"
  },
  {
    "text": "रोहिणी पञ्चवर्षा च षड्वर्षा कालिका स्मृता ।\nचण्डिका सप्तवर्षा स्यादष्टवर्षा च शाम्भवी ॥ ४२॥"
  },
  {
    "text": "नववर्षा भवेद्दुर्गा सुभद्रा दशवार्षिकी ।\nअत ऊर्ध्वं न कर्तव्या सर्वकार्यविगर्हिता ॥ ४३॥"
  },
  {
    "text": "एभिश्च नामभिः पूजा कर्तव्या विधिसंयुता ।\nतासां फलानि वक्ष्यामि नवानां पूजने सदा ॥ ४४॥"
  },
  {
    "text": "कुमारी पूजिता कुर्याद्दुःखदारिद्रयनाशनम् ।\nशत्रुक्षयं धनायुष्यं बलवृद्धिं करोति वै ॥ ४५॥"
  },
  {
    "text": "त्रिमूर्तिपूजनादायुस्त्रिवर्गस्य फलं भवेत् ।\nधनधान्यागमश्चैव पुत्रपौत्रादिवृद्धयः ॥ ४६॥"
  },
  {
    "text": "विद्यार्थी विजयार्थी च राज्यार्थी यश्च पार्थिवः ।\nसुखार्थी पूजयेन्नित्यं कल्याणीं सर्वकामदाम् ॥ ४७॥"
  },
  {
    "text": "कालिकां शत्रुनाशार्थं पूजयेद्भक्तिपूर्वकम् ।\nऐश्वर्यधनकामश्च चण्डिकां परिपूजयेत् ॥ ४८॥"
  },
  {
    "text": "पूजयेच्छाम्भवीं नित्यं नृपसम्मोहनाय च ।\nदुःखदारिद्र्यनाशाय सङ्ग्रामे विजयाय च ॥ ४९॥"
  },
  {
    "text": "क्रूरशत्रुविनाशार्थं तथोग्रकर्मसाधने ।\nदुर्गाञ्च पूजयेद्भक्त्या परलोकसुखाय च ॥ ५०॥"
  },
  {
    "text": "वाञ्छितार्थस्य सिद्ध्यर्थं सुभद्रां पूजयेत्सदा ।\nरोहिणीं रोगनाशाय पूजयेद्विधिवन्नरः ॥ ५१॥"
  },
  {
    "text": "श्रीरस्त्विति च मन्त्रेण पूजयेद्भक्तितत्परः ।\nश्रीयुक्तमन्त्रैरथवा बीजमन्त्रैरथापि वा ॥ ५२॥"
  },
  {
    "text": "कुमारस्य च तत्त्वानि या सृजत्यपि लीलया ।\nकादीनपि च देवांस्तां कुमारीं पूजयाम्यहम् ॥ ५३॥"
  },
  {
    "text": "सत्त्वादिभिस्त्रिमूर्तिर्या तैर्हि नानास्वरूपिणी ।\nत्रिकालव्यापिनी शक्तिस्त्रिमूर्तिं पूजयाम्यहम् ॥ ५४॥"
  },
  {
    "text": "कल्याणकारिणी नित्यं भक्तानां पूजिताऽनिशम् ।\nपूजयामि च तां भक्त्या कल्याणीं सर्वकामदाम् ॥ ५५॥"
  },
  {
    "text": "रोहयन्ती च बीजानि प्राग्जन्मसञ्चितानि वै ।\nया देवी सर्वभूतानां रोहिणीं पूजयाम्यहम् ॥ ५६॥"
  },
  {
    "text": "काली कालयते सर्वं ब्रह्माण्डं सचराचरम् ।\nकल्पान्तसमये या तां कालिकां पूजयाम्यहम् ॥ ५७॥"
  },
  {
    "text": "तां चण्डपापहरणीं चण्डिकां पूजयाम्यहम् ॥ ५८॥"
  },
  {
    "text": "अकारणात्समुत्पत्तिर्यन्मयैः परिकीर्तिता ।\nयस्यास्तां सुखदां देवीं शाम्भवीं पूजयाम्यहम् ॥ ५९॥"
  },
  {
    "text": "दुर्गात्त्रायति भक्तं या सदा दुर्गातिनाशिनी ।\nदुर्ज्ञेया सर्वदेवानां तां दुर्गां पूजयाम्यहम् ॥ ६०॥"
  },
  {
    "text": "सुभद्राणि च भक्तानां कुरुते पूजिता सदा ।\nअभद्रनाशिनीं देवीं सुभद्रां पूजयाम्यहम् ॥ ६१॥"
  },
  {
    "text": "एभिर्मन्त्रैः पूजनीयाः कन्यकाः सर्वदा बुधैः ।\nवस्त्रालङ्करणैर्माल्यैर्गन्धैरुच्चावचैरपि ॥ ६२॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nतृतीयस्कन्धे कुमारीपूजावर्णनं नाम षड्विंशोऽध्यायः ॥ ३.२६॥"
  },
  {
    "text": "३.२७ सप्तविंशोऽध्यायः । देवीपूजामहत्त्ववर्णनम् ।"
  },
  {
    "text": "व्यास उवाच ।\nहीनाङ्गीं वर्जयेत्कन्यां कुष्ठयुक्तां व्रणाङ्किताम् ।\nगन्धस्फुरितहीनाङ्गीं विशालकुलसम्भवाम् ॥ १॥"
  },
  {
    "text": "जात्यन्धां केकरां काणां कुरूपां बहुरोमशाम् ।\nसन्त्यजेद्रोगिणीं कन्यां रक्तपुष्पादिनाङ्किताम् ॥ २॥"
  },
  {
    "text": "क्षामां गर्भसमुद्भूतां गोलकां कन्यकोद्भवाम् ।\nवर्जनीयाः सदा चैताः सर्वपूजादिकर्मसु ॥ ३॥"
  },
  {
    "text": "अरोगिणीं सुरूपाङ्गीं सुन्दरीं व्रणवर्जिताम् ।\nएकवंशसमुद्भूतां कन्यां सम्यक्प्रपूजयेत् ॥ ४॥"
  },
  {
    "text": "ब्राह्मणी सर्वकार्येषु जयार्थे नृपवंशजा ।\nलाभार्थे वैश्यवंशोत्था मता वा शूद्रवंशजा ॥ ५॥"
  },
  {
    "text": "ब्राह्मणैर्ब्रह्मजाः पूज्या राजन्यैर्ब्रह्मवंशजाः ।\nवैश्यैस्त्रिवर्गजाः पूज्याश्चतस्रः पादसम्भवैः ॥ ६॥"
  },
  {
    "text": "कारुभिश्चैव वंशोत्था यथायोग्यं प्रपूजयेत् ।\nनवरात्रविधानेन भक्तिपूर्वं सदैव हि ॥ ७॥"
  },
  {
    "text": "अशक्तो नियतं पूजां कर्तुञ्चेन्नवरात्रके ।\nअष्टम्यां च विशेषेण कर्तव्यं पूजनं सदा ॥ ८॥"
  },
  {
    "text": "पुराऽष्टम्यां भद्रकाली दक्षयज्ञविनाशिनी ।\nप्रादुर्भूता महाघोरा योगिनी कोटिभिः सह ॥ ९॥"
  },
  {
    "text": "अतोऽष्टम्यां विशेषेण कर्तव्यं पूजनं सदा ।\nनानाविधोपहारैश्च गन्धमाल्यानुलेपनैः ॥ १०॥"
  },
  {
    "text": "पायसैरामिषैर्होमैर्ब्राह्मणानां च भोजनैः ।\nफलपुष्पोपहारैश्च तोषयेज्जगदम्बिकाम् ॥ ११॥"
  },
  {
    "text": "उपवासे ह्यशक्तानां नवरात्रव्रते पुनः ।\nउपोषणत्रयं प्रोक्तं यथोक्तफलदं नृप ॥ १२॥"
  },
  {
    "text": "सप्तम्यां च तथाऽष्टम्यां नवम्यां भक्तिभावतः ।\nत्रिरात्रकरणात्सर्वं फलं भवति पूजनात् ॥ १३॥"
  },
  {
    "text": "पूजाभिश्चैव होमैश्च कुमारिपूजनैस्तथा ।\nसम्पूर्णं तद्व्रतं प्रोक्तं विप्राणां चैव भोजनैः ॥ १४॥"
  },
  {
    "text": "व्रतानि यानि चान्यानि दानानि विविधानि च ।\nनवरात्रव्रतस्यास्य नैव तुल्यानि भूतले ॥ १५॥"
  },
  {
    "text": "धनधान्यप्रदं नित्यं सुखसन्तानवृद्धिदम् ।\nआयुरारोग्यदं चैव स्वर्गदं मोक्षदं तथा ॥ १६॥"
  },
  {
    "text": "विद्यार्थी वा धनार्थी वा पुत्रार्थी वा भवेन्नरः ।\nतेनेदं विधिवत्कार्यं व्रतं सौभाग्यदं शिवम् ॥ १७॥"
  },
  {
    "text": "विद्यार्थी सर्वविद्यां वै प्राप्नोति व्रतसाधनात् ।\nराजभ्रष्टो नृपो राज्यं समवाप्नोति सर्वदा ॥ १८॥"
  },
  {
    "text": "पूर्वजन्मनि यैर्नूनं न कृतं व्रतमुत्तमम् ।\nते व्याधिनो दरिद्राश्च भवन्ति पुत्रवर्जिताः ॥ १९॥"
  },
  {
    "text": "वन्ध्या च या भवेन्नारी विधवा धनवर्जिता ।\nअनुमा तत्र कर्तव्या नेयं कृतवती व्रतम् ॥ २०॥"
  },
  {
    "text": "नवरात्रव्रतं प्रोक्तं न कृतं येन भूतले ।\nस कथं विभवं प्राप्य मोदते च तथा दिवि ॥ २१॥"
  },
  {
    "text": "रक्तचन्दनसम्मिश्रैः कोमलैर्बिल्वपत्रकैः ।\nभवानी पूजिता येन स भवेन्नृपतिः क्षितौ ॥ २२॥"
  },
  {
    "text": "नाराधिता येन शिवा सनातनी\nदुःखार्तिहा सिद्धिकरी जगद्वरा ।\nदुःखावृतः शत्रुयुतश्च भूतले\nनूनं दरिद्रो भवतीह मानवः ॥ २३॥"
  },
  {
    "text": "यां विष्णुरिन्द्रो हरपद्मजौ तथा\nवह्निः कुबेरो वरुणो दिवाकरः ।\nध्यायन्ति सर्वार्थसमाप्तिनन्दिता-\nस्तां किं मनुष्या न भजन्ति चण्डिकाम् ॥ २४॥"
  },
  {
    "text": "स्वाहा स्वधा नाम मनुप्रभावै-\nस्तृप्यन्ति देवाः पितरस्तथैव ।\nयज्ञेषु सर्वेषु मुदा हरन्ति\nयन्नाम युग्मश्रुतिभिर्मुनीन्द्राः ॥ २५॥"
  },
  {
    "text": "यस्येच्छया सृजति विश्वमिदं प्रजेशो\nनानावतारकलनं कुरुते हरिश्च ।\nनूनं करोति जगतः किल भस्म शम्भु-\nस्तां शर्मदां न भजते नु कथं मनुष्यः ॥ २६॥"
  },
  {
    "text": "नैकोऽस्ति सर्वभुवनेषु तया विहीनो\nदेवो नरोऽथ विहगः किल पन्नगो वा ।\nगन्धर्वराक्षसपिशाचनगेषु नूनं\nयः स्पन्दितुं भवति शक्तियुतो यथेच्छम् ॥ २७॥"
  },
  {
    "text": "तां न सेवेत कश्चण्डीं सर्वकामार्थदां शिवाम् ।\nव्रतं तस्या न कः कुर्याद्वाञ्छन्नर्थचतुष्टयम् ॥ २८॥"
  },
  {
    "text": "महापातकसंयुक्तो नवरात्रव्रतं चरेत् ।\nमुच्यते सर्वपापेभ्यो नात्र कार्या विचारणा ॥ २९॥"
  },
  {
    "text": "पुरा कश्चिद्वणिग्दीनो धनहीनः सुदुःखितः ।\nकुटुम्बी चाभवत्कश्चित् कोसले नृपसत्तम ॥ ३०॥"
  },
  {
    "text": "अपत्यानि बहून्यस्याभवन्क्षुत्पीडितानि च ।\nभक्ष्यं किञ्चित्तु सायाह्ने प्रापुस्तस्य च बालकाः ॥ ३१॥"
  },
  {
    "text": "भुङ्क्ते स्म कार्यकर्ताऽसौ परस्याथ बुभुक्षितः ।\nकुटुम्बभरणं तत्र चकारातिनिराकुलः ॥ ३२॥"
  },
  {
    "text": "सदा धर्मरतः शान्तः सदाचारश्च सत्यवाक् ।\nअक्रोधनश्च धृतिमान्निर्मदश्चानसूयकः ॥ ३३॥"
  },
  {
    "text": "सम्पूज्य देवता नित्यं पितॄनप्यतिथींस्तथा ।\nभुञ्जाने पोष्यवर्गेऽथ कृतवान्भोजनं वणिक् ॥ ३४॥"
  },
  {
    "text": "एवं गच्छति काले वै सुशिलो नामतो गुणैः ।\nदारिद्र्यार्तो द्विजं शान्तं पप्रच्छातिबुभुक्षितः ॥ ३५॥"
  },
  {
    "text": "सुशील उवाच ।\nभो भूदेव कृपां कृत्वा वदस्वाद्य महामते ।\nकथं दारिद्र्यनाशः स्यादिति मे निश्चयेन वै ॥ ३६॥"
  },
  {
    "text": "धनैषणा मे नैवास्ति धनी स्यामिति मानद ।\nकुटुम्बभरणार्थं वै पृच्छामि त्वां द्विजोत्तम ॥ ३७॥"
  },
  {
    "text": "पुत्री सुतस्तु मे बालो भक्षार्थी रोदते भृशम् ।\nतावन्मात्रं गृहे नान्नं मुष्टिमेकां ददाम्यहम् ॥ ३८॥"
  },
  {
    "text": "विसर्जितो यतो गेहाद्गतो बालो रुदन्मया ।\nअतो मे दह्यतेऽत्यर्थं किं करोमि धनं विना ॥ ३९॥"
  },
  {
    "text": "विवाहोऽस्ति सुताया मे नास्ति वित्तं करोमि किम् ।\nदशवर्षाधिकायास्तु दानकालोऽपि यात्यलम् ॥ ४०॥"
  },
  {
    "text": "तेन शोचामि विप्रेन्द्र सर्वज्ञोऽसि दयानिधे ।\nतपो दानं व्रतं किञ्चिद्ब्रूहि मन्त्रजपं तथा ॥ ४१॥"
  },
  {
    "text": "येनाहं पोष्यवर्गस्य करोमि द्विज पोषणम् ।\nतावन्मे स्याद्धनप्राप्तिर्नाधिकं प्रार्थये किल ॥ ४२॥"
  },
  {
    "text": "त्वत्प्रसादात्कुटुम्बं मे सुखितं प्रभवेदिह ।\nतत्कुरुष्व महाभाग ज्ञानेन परिचिन्त्य च ॥ ४३॥"
  },
  {
    "text": "व्यास उवाच ।\nइति पृष्टस्तथा तेन ब्राह्मणः संशितव्रतः ।\nउवाच परमप्रीतस्तं वैश्यं नृपसत्तम ॥ ४४॥"
  },
  {
    "text": "वैश्यवर्य कुरुष्वाद्य नवरात्रव्रतं शुभम् ।\nपूजनं भगवत्याश्च हवनं भोजनं तथा ॥ ४५॥"
  },
  {
    "text": "वेदपारायणं शक्तिजपहोमादिकं तथा ।\nकुरुष्वाद्य यथाशक्ति तव कार्यं भविष्यति ॥ ४६॥"
  },
  {
    "text": "एतस्मादपरं किञ्चिद्व्रतं नास्ति धरातले ।\nनवरात्राभिधं वैश्य पावनं सुखदं तथा ॥ ४७॥"
  },
  {
    "text": "ज्ञानदं मोक्षदं चैव सुखसन्तानवर्धनम् ।\nशत्रुनाशकरं कामं नवरात्रव्रतं सदा ॥ ४८॥"
  },
  {
    "text": "राज्यभ्रष्टेन रामेण सीताविरहितेन च ।\nकिष्किन्धायां व्रतं चैतत्कृतं दुःखातुरेण वै ॥ ४९॥"
  },
  {
    "text": "प्रतप्तेनापि रामेण सीताविरहवह्निना ।\nविधिवत्पूजिता देवी नवरात्रव्रतेन वै ॥ ५०॥"
  },
  {
    "text": "तेन प्राप्ताऽथ वैदेही कृत्वा सेतुं महार्णवे ।\nहत्वा मन्दोदरीनाथं कुम्भकर्णं महाबलम् ॥ ५१॥"
  },
  {
    "text": "मेघनादं सुतं हत्वा कृत्वा भूपं बिभीषणम् ।\nपश्चादयोध्यामागत्य प्राप्तं राज्यमकण्टकम् ॥ ५२॥"
  },
  {
    "text": "नवरात्रव्रतस्यास्य प्रभावेण विशांवर ।\nसुखं भूमितले प्राप्तं रामेणामिततेजसा ॥ ५३॥"
  },
  {
    "text": "व्यास उवाच ।\nइति विप्रवचः श्रुत्वा स वैश्यस्तं द्विजं गुरुम् ।\nकृत्वा जग्राह सन्मन्त्रं मायाबीजाभिधं नृप ॥ ५४॥"
  },
  {
    "text": "जजाप परया भक्त्या नवरात्रमतन्द्रितः ।\nनानाविधोपहारैश्च पूजयामास सादरम् ॥ ५५॥"
  },
  {
    "text": "नवसंवत्सरं चैव मायाबीजपरायणः ।\nनवमे वत्सरान्ते तु महाष्टम्यां महेश्वरी ॥ ५६॥"
  },
  {
    "text": "अर्धरात्रे तु सञ्जाते प्रत्यक्षं दर्शनं ददौ ।\nनानावरप्रदानैश्च कृतकृत्यञ्चकार तम् ॥ ५७॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nतृतीयस्कन्धे देवीपूजामहत्त्ववर्णनं नाम सप्तविंशोऽध्यायः ॥ ३.२७॥"
  },
  {
    "text": "३.२८ अष्टाविंशोऽध्यायः । रामचरित्रवर्णनम् ।"
  },
  {
    "text": "जनमेजय उवाच ।\nकथं रामेण तच्चीर्णं व्रतं देव्याः सुखप्रदम् ।\nराज्यभ्रष्टः कथं सोऽथ कथं सीता हृता पुनः ॥ १॥"
  },
  {
    "text": "व्यास उवाच ।\nराजा दशरथः श्रीमानयोध्याधिपतिः पुरा ।\nसूर्यवंशधरश्चासीद्देवब्राह्मणपूजकः ॥ २॥"
  },
  {
    "text": "चत्वारो जज्ञिरे तस्य पुत्रा लोकेषु विश्रुताः ।\nरामलक्ष्मणशत्रुघ्ना भरतश्चेति नामतः ॥ ३॥"
  },
  {
    "text": "राज्ञः प्रियकराः सर्वे सदृशा गुणरूपतः ।\nकौसल्यायाः सुतो रामः कैकेय्या भरतः स्मृतः ॥ ४॥"
  },
  {
    "text": "सुमित्रातनयौ जातौ यमलौ द्वौ मनोहरौ ।\nते जाता वै किशोराश्च धनुर्बाणधराः किल ॥ ५॥"
  },
  {
    "text": "सूनवः कृतसंस्कारा भूपतेः सुखवर्धकाः ।\nकौशिकेन तदाऽऽगत्य प्रार्थितो रघुनन्दनः ॥ ६॥"
  },
  {
    "text": "राघवं मखरक्षार्थं सूनुं षोडशवार्षिकम् ।\nतस्मै सोऽयं ददौ रामं कौशिकाय सलक्ष्मणम् ॥ ७॥"
  },
  {
    "text": "तौ समेत्य मुनिं मार्गे जग्मतुश्चारुदर्शनौ ।\nताटका निहता मार्गे राक्षसी घोरदर्शना ॥ ८॥"
  },
  {
    "text": "रामेणैकेन बाणेन मुनीनां दुःखदा सदा ।\nयज्ञरक्षा कृता तत्र सुबाहुर्निहतः शठः ॥ ९॥"
  },
  {
    "text": "मारीचोऽथ मृतप्रायो निक्षिप्तो बाणवेगतः ।\nएवं कृत्वा महत्कर्म यज्ञस्य परिरक्षणम् ॥ १०॥"
  },
  {
    "text": "गतास्ते मिथिलां सर्वे रामलक्ष्मणकौशिकाः ।\nअहल्या मोचिता शापान्निष्पापा सा कृताऽबला ॥ ११॥"
  },
  {
    "text": "विदेहनगरे तौ तु जग्मतुर्मुनिना सह ।\nबभञ्ज शिवचापञ्च जनकेन पणीकृतम् ॥ १२॥"
  },
  {
    "text": "उपयेमे ततः सीतां जानकीञ्च रमांशजाम् ।\nलक्ष्मणाय ददौ राजा पुत्रीमेकां तथोर्मिलाम् ॥ १३॥"
  },
  {
    "text": "कुशध्वजसुते कन्ये प्रापतुर्भ्रातरावुभौ ।\nतथा भरतशत्रुघ्नौ सुशिलौ शुभलक्षणौ ॥ १४॥"
  },
  {
    "text": "एवं दारक्रियास्तेषां भ्रातॄणां चाभवन्नृप ।\nचतुर्णां मिथिलायां तु यथाविधि विधानतः ॥ १५॥"
  },
  {
    "text": "राज्ययोग्यं सुतं दृष्ट्वा राजा दशरथस्तदा ।\nराघवाय धुरं दातुं मनश्चक्रे निजाय वै ॥ १६॥"
  },
  {
    "text": "सम्भारं विहितं दृष्ट्वा कैकेयी पूर्वकल्पितौ ।\nवरौ सम्प्रार्थयामास भर्तारं वशवर्तिनम् ॥ १७॥"
  },
  {
    "text": "राज्यं सुताय चैकेन भरताय महात्मने ।\nरामाय वनवासञ्च चतुर्दशसमास्तथा ॥ १८॥"
  },
  {
    "text": "रामस्तु वचनात्तस्याः सीतालक्ष्मणसंयुतः ।\nजगाम दण्डकारण्यं राक्षसैरुपसेवितम् ॥ १९॥"
  },
  {
    "text": "राजा दशरथः पुत्रविरहेण प्रपीडितः ।\nजहौ प्राणानमेयात्मा पूर्वशापमनुस्मरन् ॥ २०॥"
  },
  {
    "text": "भरतः पितरं दृष्ट्वा मृतं मातृकृतेन वै ।\nराज्यमृद्धं न जग्राह भ्रातुः प्रियचिकीर्षया ॥ २१॥"
  },
  {
    "text": "पञ्चवट्यां वसन् रामो रावणावरजां वने ।\nशूर्पणखां विरूपां वै चकारातिस्मरातुराम् ॥ २२॥"
  },
  {
    "text": "खरादयस्तु तां दृष्ट्वा छिन्ननासां निशाचराः ।\nचक्रुः सङ्ग्राममतुलं रामेणामिततेजसा ॥ २३॥"
  },
  {
    "text": "स जघान खरादींश्च दैत्यानतिबलान्वितान् ।\nमुनीनां हितमन्विच्छन् रामः सत्यपराक्रमः ॥ २४॥"
  },
  {
    "text": "गत्वा शूर्पणखा लङ्कां खरदूषणघातनम् ।\nदूषिता कथयामास रावणाय च राघवात् ॥ २५॥"
  },
  {
    "text": "सोऽपि श्रुत्वा विनाशं तं जातः क्रोधवशः खलः ।\nजगाम रथमारुह्य मारीचस्याश्रमं तदा ॥ २६॥"
  },
  {
    "text": "कृत्वा हेममृगं नेतुं प्रेषयामास रावणः ।\nसीताप्रलोभनार्थाय मायाविनमसम्भवम् ॥ २७॥"
  },
  {
    "text": "सोऽथ हेममृगो भूत्वा सीतादृष्टिपथं गतः ।\nमायावी चातिचित्राङ्गश्चरन्प्रबलमन्तिके ॥ २८॥"
  },
  {
    "text": "तं दृष्ट्वा जानकी प्राह राघवं दैवनोदिता ।\nचर्मानयस्व कान्तेति स्वाधीनपतिका यथा ॥ २९॥"
  },
  {
    "text": "अविचार्याथ रामोऽपि तत्र संस्थाप्य लक्ष्मणम् ।\nसशरं धनुरादाय ययौ मृगपदानुगः ॥ ३०॥"
  },
  {
    "text": "सारङ्गोऽपि हरिं दृष्ट्वा मायाकोटिविशारदः ।\nदृश्यादृश्यो बभूवाथ जगाम च वनान्तरम् ॥ ३१॥"
  },
  {
    "text": "मत्वा हस्तगतं रामः क्रोधाकृष्टधनुः पुनः ।\nजघान चातितीक्ष्णेन शरेण कृत्रिमं मृगम् ॥ ३२॥"
  },
  {
    "text": "स हतोऽतिबलात्तेन चुक्रोश भृशदुःखितः ।\nहा लक्ष्मण हतोऽस्मीति मायावी नश्वरः खलः ॥ ३३॥"
  },
  {
    "text": "स शब्दस्तुमुलस्तावज्जानक्या संश्रुतस्तदा ।\nराघवस्येति सा मत्वा दीना देवरमब्रवीत् ॥ ३४॥"
  },
  {
    "text": "गच्छ लक्ष्मण तूर्णं त्वं हतोऽसौ रघुनन्दनः ।\nत्वामाह्वयति सौमित्रे साहाय्यं कुरु सत्वरम् ॥ ३५॥"
  },
  {
    "text": "तत्राह लक्ष्मणः सीतामम्ब रामवधादपि ।\nनाहं गच्छेऽद्य मुक्त्वा त्वामसहायामिहाश्रमे ॥ ३६॥"
  },
  {
    "text": "आज्ञा मे राघवस्यात्र तिष्ठेति जनकात्मजे ।\nतदतिक्रमभीतोऽहं न त्यजामि तवान्तिकम् ॥ ३७॥"
  },
  {
    "text": "दूरं वै राघवं दृष्ट्वा वने मायाविना किल ।\nत्यक्त्वा त्वां नाधिगच्छामि पदमेकं शुचिस्मिते ॥ ३८॥"
  },
  {
    "text": "कृरु धैर्यं न मन्येऽद्य रामं हन्तुं क्षमं क्षिप्तौ ।\nनाहं त्यक्त्वा गमिष्यामि विलङ्घ्य रामभाषितम् ॥ ।३९॥"
  },
  {
    "text": "व्यास उवाच ।\nरुदती सुदती प्राह ते तदा विधिनोदिता ।\nअक्रूरा वचनं क्रूरं लक्ष्मणं शुभलक्षणम् ॥ ४०॥"
  },
  {
    "text": "अहं जानामि सौमित्रे सानुरागं च मां प्रति ।\nप्रेरितं भरतेनैव मदर्थमिह सङ्गतम् ॥ ४१॥"
  },
  {
    "text": "नाहं तथाविधा नारी स्वैरिणी कुहकाधम ।\nमृते रामे पतिं त्वां न कर्तुमिच्छामि कामतः ॥ ४२॥"
  },
  {
    "text": "नागमिष्यति चेद्रामो जीवितं सन्त्यजाम्यहम् ।\nविना तेन न जीवामि विधुरा दुःखिता भृशम् ॥ ४३॥"
  },
  {
    "text": "गच्छ वा तिष्ठ सौमित्रे न जानेऽहं तवेप्सितम् ।\nक्व गतं तेऽद्य सौहार्दं ज्येष्ठे धर्मरते किल ॥ ४४॥"
  },
  {
    "text": "तच्छ्रुत्वा वचनं तस्या लक्ष्मणो दीनमानसः ।\nप्रोवाच रुद्धकण्ठस्तु तां तदा जनकात्मजाम् ॥ ४५॥"
  },
  {
    "text": "किमात्थ क्षितिजे वाक्यं मयि क्रूरतरं किल ।\nकिं वदस्यत्यनिष्टं ते भावि जाने धिया ह्यहम् ॥ ४६॥"
  },
  {
    "text": "इत्युक्त्वा निर्ययौ वीरस्तां त्यक्त्वा प्ररुदन्भृशम् ।\nअग्रजस्य ययौ पश्यञ्छोकार्तः पृथिवीपते ॥ ४७॥"
  },
  {
    "text": "गतेऽथ लक्ष्मणे तत्र रावणः कपटाकृतिः ।\nभिक्षुवेषं ततः कृत्वा प्रविवेश तदाश्रमे ॥ ४८॥"
  },
  {
    "text": "जानकी तं यतिं मत्वा दत्त्वार्घ्यं वन्यमादरात् ।\nभैक्ष्यं समर्पयामास रावणाय दुरात्मने ॥ ४९॥"
  },
  {
    "text": "तां पप्रच्छ स दुष्टात्मा नम्रपूर्वं मृदुस्वरम् ।\nकाऽसि पद्मपलाशाक्षि वने चैकाकिनी प्रिये ॥ ५०॥"
  },
  {
    "text": "पिता कस्तेऽथ वामोरु भ्राता कः कः पतिस्तव ।\nमूढेवैकाकिनी चात्र स्थिताऽसि वरवर्णिनि ॥ ५१॥"
  },
  {
    "text": "निर्जने विपिने किं त्वं सौधार्हा त्वमसि प्रिये ।\nउटजे मुनिपत्नीवद्देवकन्यासमप्रभा ॥ ५२॥"
  },
  {
    "text": "व्यास उवाच ।\nइति तद्वचनं श्रुत्वा प्रत्युवाच विदेहजा ।\nदिव्यं दिष्ट्या यतिं ज्ञात्वा मन्दोदर्याः पतिं तदा ॥ ५३॥"
  },
  {
    "text": "राजा दशरथः श्रीमांश्चत्वारस्तस्य वै सुताः ।\nतेषां ज्येष्ठः पतिर्मेऽस्ति रामनामेति विश्रुतः ॥ ५४॥"
  },
  {
    "text": "विवासितोऽथ कैकेय्या कृते भूपतिना वरे ।\nचतुर्दश समा रामो वसतेऽत्र सलक्ष्मणः ॥ ५५॥"
  },
  {
    "text": "जनकस्य सुता चाहं सीतानाम्नीति विश्रुता ।\nभङ्क्त्वा शैवं धनुः कामं रामेणाहं विवाहिता ॥ ५६॥"
  },
  {
    "text": "रामबाहुबलेनात्र वसामो निर्भया वने ।\nकाञ्चनं मृगमालोक्य हन्तुं मे निर्गतः पतिः ॥ ५७॥"
  },
  {
    "text": "लक्ष्मणोऽपि पुनः श्रुत्वा रवं भ्रातुर्गतोऽधुना ।\nतयोर्बाहुबलादत्र निर्भयाऽहं वसामि वै ॥ ५८॥"
  },
  {
    "text": "मयेदं कथितं सर्वं वृत्तान्तं वनवासके ।\nतेऽत्रागत्यार्हणां ते वै करिष्यन्ति यथाविधि ॥ ५९॥"
  },
  {
    "text": "यतिर्विष्णुस्वरूपोऽसि तस्मात्त्वं पूजितो मया ।\nआश्रमो विपिने घोरे कृतोऽस्ति रक्षसां कुले ॥ ६०॥"
  },
  {
    "text": "तस्मात्त्वां परिपृच्छामि सत्यं ब्रूहि ममाग्रतः ।\nकोऽसि त्रिदण्डिरूपेण विपिने त्वं समागतः ॥ ६१॥"
  },
  {
    "text": "रावण उवाच ।\nलङ्केशोऽहं मरालाक्षि श्रीमान्मन्दोदरीपतिः ।\nत्वत्कृते तु कृतं रूपं मयेत्थं शोभनाकृते ॥ ६२॥"
  },
  {
    "text": "आगतोऽहं वरारोहे भगिन्या प्रेरितोऽत्र वै ।\nजनस्थाने हतौ श्रुत्वा भ्रातरौ खरदूषणौ ॥ ६३॥"
  },
  {
    "text": "अङ्गीकुरु नृपं मां त्वं त्यक्त्वा तं मानुषं पतिम् ।\nहृतराज्यं गतश्रीकं निर्बलं वनवासिनम् ॥ ६४॥"
  },
  {
    "text": "पट्टराज्ञी भव त्वं मे मन्दोदर्युपरि स्फुटम् ।\nदासोऽस्मि तव तन्वङ्गि स्वामिनी भव भामिनि ॥ ६५॥"
  },
  {
    "text": "जेताऽहं लोकपालानां पतामि तव पादयोः ।\nकरं गृहाण मेऽद्य त्वं सनाथं कुरु जानकि ॥ ६६॥"
  },
  {
    "text": "पिता ते याचितः पूर्वं मया वै त्वत्कृतेऽबले ।\nजनको मामुवाचेत्थं पणबन्धो मया कृतः ॥ ६७॥"
  },
  {
    "text": "रुद्रचापभयान्नाहं सम्प्राप्तस्तु स्वयंवरे ।\nमनो मे संस्थितं तावन्निमग्नं विरहातुरम् ॥ ६८॥"
  },
  {
    "text": "वनेऽत्र संस्थितां श्रुत्वा पूर्वानुरागमोहितः ।\nआगतोऽस्म्यसितापाङ्गि सफलं कुरु मे श्रमम् ॥ ६९॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nतृतीयस्कन्धे रामचरित्रवर्णनं नाम अष्टाविंशोऽध्यायः ॥ ३.२८॥"
  },
  {
    "text": "३.२९ एकोनत्रिंशोऽध्यायः । लक्ष्मणकृतरामशोकसान्त्वनम् ।"
  },
  {
    "text": "व्यास उवाच ।\nतदाकर्ण्य वचो दुष्टं जानकी भयविह्वला ।\nवेपमाना स्थिरं कृत्वा मनो वाचमुवाच ह ॥ १॥"
  },
  {
    "text": "पौलस्त्य किमसद्वाक्यं त्वमात्थ स्मरमोहितः ।\nनाहं वै स्वैरिणी किन्तु जनकस्य कुलोद्भवा ॥ २॥"
  },
  {
    "text": "गच्छ लङ्कां दशास्य त्वं राम त्वां वै हनिष्यति ।\nमत्कृते मरणं तत्र भविष्यति न संशयः ॥ ३॥"
  },
  {
    "text": "इत्युक्त्वा पर्णशालायां गता सा वह्निसन्निधौ ।\nगच्छ गच्छेति वदती रावणं लोकरावणम् ॥ ४॥"
  },
  {
    "text": "सोऽथ कृत्वा निजं रूपं जगामोटजमन्तिकम् ।\nबलाज्जग्राह तां बालां रुदती भयविह्वलाम् ॥ ५॥"
  },
  {
    "text": "रामरामेति क्रन्दन्ती लक्ष्मणेति मुहुर्मुहुः ।\nगृहीत्वा निर्गतः पापो रथमारोप्य सत्वरः ॥ ६॥"
  },
  {
    "text": "गच्छन्नरुणपुत्रेण मार्गे रुद्धो जटायुषा ।\nसङ्ग्रामोऽभून्महारौद्रस्तयोस्तत्र वनान्तरे ॥ ७॥"
  },
  {
    "text": "हत्वा तं तां गृहीत्वा च गतोऽसौ राक्षसाधिपः ।\nलङ्कायां क्रन्दती तात कुररीव दुरात्मनः ॥ ८॥"
  },
  {
    "text": "अशोकवनिकायां सा स्थापिता राक्षसीयुता ।\nस्ववृत्तान्नैव चलिता सामदानादिभिः किल ॥ ९॥"
  },
  {
    "text": "रामोऽपि तं मृगं हत्वा जगामादाय निर्वृतः ।\nआयान्तं लक्ष्मणं वीक्ष्य किं कृतं तेऽनुजासमम् ॥ १०॥"
  },
  {
    "text": "एकाकिनीं प्रियां हित्वा किमर्थं त्वमिहागतः ।\nश्रुत्वा स्वनं तु पापस्य राघवस्त्वब्रवीदिदम् ॥ ११॥"
  },
  {
    "text": "सौमित्रिस्त्वब्रवीद्वाक्यं सीतावाग्बाणपीडितः ।\nप्रभोऽत्राहं समायातः कालयोगान्न संशयः ॥ १२॥"
  },
  {
    "text": "तदा तौ पर्णशालायां गत्वा वीक्ष्यातिदुःखितौ ।\nजानक्यन्वेषणे यत्नमुभौ कर्तुं समुद्यतौ ॥ १३॥"
  },
  {
    "text": "मार्गमाणौ तु सम्प्राप्तौ यत्रासौ पतितः खगः ।\nजटायुः प्राणशेषस्तु पतितः पृथिवीतले ॥ १४॥"
  },
  {
    "text": "तेनोक्तं रावणेनाद्य हृताऽसौ जनकात्मजा ।\nमया निरुद्धः पापात्मा पातितोऽहं मृधे पुनः ॥ १५॥"
  },
  {
    "text": "इत्युक्त्वाऽसौ गतप्राणः संस्कृतो राघवेण वै ।\nकृत्वौर्घ्वदैहिकं रामलक्ष्मणौ निर्गतौ ततः ॥ १६॥"
  },
  {
    "text": "कबन्धं घातयित्वासौ शापाच्चामोचयत्प्रभुः ।\nवचनात्तस्य हरिणा सख्यं चक्रेऽथ राघवः ॥ १७॥"
  },
  {
    "text": "हत्वा च वालिनं वीरं किष्किन्धाराज्यमुत्तमम् ।\nसुग्रीवाय ददौ रामः कृतसख्याय कार्यतः ॥ १८॥"
  },
  {
    "text": "तत्रैव वार्षिकान्मासांस्तस्थौ लक्ष्मणसंयुतः ।\nचिन्तयञ्जानकीं चित्ते दशाननहृतां प्रियाम् ॥ १९॥"
  },
  {
    "text": "लक्ष्मणं प्राह रामस्तु सीताविरहपीडितः ।\nसौमित्रे कैकयसुता जाता पूर्णमनोरथा ॥ २०॥"
  },
  {
    "text": "न प्राप्ता जानकी नूनं नाहं जीवामि तां विना ।\nनागमिष्याम्ययोध्यायामृते जनकनन्दिनीम् ॥ २१॥"
  },
  {
    "text": "गतं राज्यं वने वासो मृतस्तातो हृता प्रिया ।\nपीडयन्मां स दुष्टात्मा दैवोऽग्रे किं करिष्यति ॥ २२॥"
  },
  {
    "text": "दुर्ज्ञेयं भवितव्यं हि प्राणिनां भरतानुज ।\nआवयोः का गतिस्तात भविष्यति सुदुःखदा ॥ २३॥"
  },
  {
    "text": "प्राप्य जन्म मनोर्वंशे राजपुत्रावुभौ किल ।\nवनेऽतिदुःखभोक्तारौ जातौ पूर्वकृतेन च ॥ २४॥"
  },
  {
    "text": "त्यक्त्वा त्वमपि भोगांस्तु मया सह विनिर्गतः ।\nदैवयोगाच्च सौमित्रे भुङ्क्ष्व दुःखं दुरत्ययम् ॥ २५॥"
  },
  {
    "text": "न कोऽप्यस्मत्कुले पूर्वं मत्समो दुःखभाङ्नरः ।\nअकिञ्चनोऽक्षमः क्लिष्टो न भूतो न भविष्यति ॥ २६॥"
  },
  {
    "text": "किं करोम्यद्य सौमित्रे मग्नोऽस्मि दुःखसागरे ।\nन चास्ति तरणोपायो ह्यसहायस्य मे किल ॥ २७॥"
  },
  {
    "text": "न वित्तं न बलं वीर त्वमेकः सहचारकः ।\nकोपं कस्मिन्करोम्यद्य भोगेस्मिन्स्वकृतेऽनुज ॥ २८॥"
  },
  {
    "text": "गतं हस्तगतं राज्यं क्षणादिन्द्रासनोपमम् ।\nवने वासस्तु सम्प्राप्तः को वेद विधिनिर्मितम् ॥ २९॥"
  },
  {
    "text": "बालभावाच्च वैदेही चलिता चावयोः सह ।\nनीता दैवेन दुष्टेन श्यामा दुःखतरां दशाम् ॥ ३०॥"
  },
  {
    "text": "लङ्केशस्य गृहे श्यामा कथं दुःखं भविष्यति ।\nपतिव्रता सुशीला च मयि प्रीतियुता भृशम् ॥ ३१॥"
  },
  {
    "text": "न च लक्ष्मण वैदेही सा तस्य वशगा भवेत् ।\nस्वैरिणीव वरारोहा कथं स्याज्जनकात्मजा ॥ ३२॥"
  },
  {
    "text": "त्यजेत्प्राणान्नियन्तृत्वे मैथिली भरतानुज ।\nन रावणस्य वशगा भवेदिति सुनिश्चितम् ॥ ३३॥"
  },
  {
    "text": "मृता चेज्जानकी वीर प्राणांस्त्यक्ष्याम्यसंशयम् ।\nमृता चेदसितापाङ्गीं किं मे देहेन लक्ष्मण ॥ ३४॥"
  },
  {
    "text": "एवं विलपमानं तं रामं कमललोचनम् ।\nलक्ष्मणः प्राह धर्मात्मा सान्त्वयन्नृतया गिरा ॥ ३५॥"
  },
  {
    "text": "धैर्यं कुरु महाबाहो त्यक्त्वा कातरतामिह ।\nआनयिष्यामि वैदेहीं हत्वा तं राक्षसाधमम् ॥ ३६॥"
  },
  {
    "text": "आपदि सम्पदि तुल्या धैर्याद्भवन्ति ते धीराः ।\nअल्पधियस्तु निमग्नाः कष्टे भवन्ति विभवेऽपि ॥ ३७॥"
  },
  {
    "text": "संयोगो विप्रयोगश्च दैवाधीनावुभावपि ।\nशोकस्तु कीदृशस्तत्र देहेनात्मनि च क्वचित् ॥ ३८॥"
  },
  {
    "text": "राज्याद्यथा वने वासो वैदेह्या हरणं यथा ।\nतथा काले समीचीने संयोगोऽपि भविष्यति ॥ ३९॥"
  },
  {
    "text": "प्राप्तव्यं सुखदुःखानां भोगान्निर्वर्तनं क्वचित् ।\nनान्यथा जानकीजाने तस्माच्छोकं त्यजाधुना ॥ ४०॥"
  },
  {
    "text": "वानराः सन्ति भूयांसो गमिष्यन्ति चतुर्दिशम् ।\nशुद्धिं जनकनन्दिन्या आनयिष्यन्ति ते किल ॥ ४१॥"
  },
  {
    "text": "ज्ञात्वा मार्गस्थितिं तत्र गत्वा कृत्वा पराक्रमम् ।\nहत्वा तं पापकर्माणमानयिष्यामि मैथिलीम् ॥ ४२॥"
  },
  {
    "text": "ससैन्यं भरतं वाऽपि समाहूय सहानुजम् ।\nहनिष्यामो वयं शत्रुं किं शोचसि वृथाग्रज ॥ ४३॥"
  },
  {
    "text": "रघुणैकरथेनैव जिताः सर्वा दिशः पुरा ।\nतद्वंशजः कथं शोकं कर्तुमर्हसि राघव ॥ ४४॥"
  },
  {
    "text": "एकोऽहं सकलाञ्जेतुं समर्थोऽस्मि सुरासुरान् ।\nकिं पुनः ससहायो वै रावणं कुलपांसनम् ॥ ४५॥"
  },
  {
    "text": "जनकं वा समानीय साहाय्ये रघुनन्दन ।\nहनिष्यामि दुराचारं रावणं सुरकण्टकम् ॥ ४६॥"
  },
  {
    "text": "सुखस्यानन्तरं दुःखं दुःखस्यानन्तरं सुखम् ।\nचक्रनेमिरिवैकं यन्न भवेद्रघुनन्दन ॥ ४७॥"
  },
  {
    "text": "मनोऽतिकातरं यस्य सुखदुःखसमुद्भवे ।\nस शोकसागरे मग्नो न सुखी स्यात्कदाचन ॥ ४८॥"
  },
  {
    "text": "इन्द्रेण व्यसनं प्राप्तं पुरा वै रघुनन्दन ।\nनहुषः स्थापितो देवैः सर्वैर्मघवतः पदे ॥ ४९॥"
  },
  {
    "text": "स्थितः पङ्कजमध्ये च बहुवर्षगणानपि ।\nअज्ञातवासं मघवा भीतस्त्यक्त्वा निजं पदम् ॥ ५०॥"
  },
  {
    "text": "पुनः प्राप्तं निजस्थानं काले विपरिवर्तिते ।\nनहुषः पतितो भूमौ शापादजगराकृतिः ॥ ५१॥"
  },
  {
    "text": "इन्द्राणीं कामयानस्तु ब्राह्मणानवमन्य च ।\nअगस्तिकोपात्सञ्जातः सर्पदेहो महीपतिः ॥ ५२॥"
  },
  {
    "text": "तस्माच्छोको न कर्तव्यो व्यसने सति राघव ।\nउद्यमे चित्तमास्थाय स्थातव्यं वै विपश्चिता ॥ ५३॥"
  },
  {
    "text": "सर्वज्ञोऽसि महाभाग समर्थोऽसि जगत्पते ।\nकिं प्राकृत इवात्यर्थं कुरुषे शोकमात्मनि ॥ ५४॥"
  },
  {
    "text": "व्यास उवाच ।\nइति लक्ष्मणवाक्येन बोधितो रघुनन्दनः ।\nत्यक्त्वा शोकं तथात्यर्थं बभूव विगतज्वरः ॥ ५५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां तृतीयस्कन्धे\nलक्ष्मणकृतरामशोकसान्त्वनं नामैकोनत्रिंशोऽध्यायः ॥ ३.२९॥"
  },
  {
    "text": "३.३० त्रिंशोऽध्यायः । रामाय देवीवरदानम् ।"
  },
  {
    "text": "व्यास उवाच ।\nएवं तौ संविदं कृत्वा यावत्तूष्णीं बभूवतुः ।\nआजगाम तदाऽऽकाशान्नारदो भगवानृषिः ॥ १॥"
  },
  {
    "text": "रणयन्महतीं वीणां स्वरग्रामविभूषिताम् ।\nगायन्बृहद्रथं साम तदा तमुपतस्थिवान् ॥ २॥"
  },
  {
    "text": "दृष्ट्वा तं राम उत्थाय ददावथ वृषं शुभम् ।\nआसनं चार्घ्यपाद्यञ्च कृतवानमितद्युतिः ॥ ३॥"
  },
  {
    "text": "पूजां परमिकां कृत्वा कृताञ्जलिरुपस्थितः ।\nउपविष्टः समीपे तु कृताज्ञो मुनिना हरिः ॥ ४॥"
  },
  {
    "text": "उपविष्टं तदा रामं सानुजं दुःखमानसम् ।\nपप्रच्छ नारदः प्रीत्या कुशलं मुनिसत्तमः ॥ ५॥"
  },
  {
    "text": "कथं राघव शोकार्तो यथा वै प्राकृतो नरः ।\nहृतां सीतां च जानामि रावणेन दुरात्मना ॥ ६॥"
  },
  {
    "text": "सुरसद्मगतश्चाहं श्रुतवाञ्जनकात्मजाम् ।\nपौलस्त्येन हृतां मोहान्मरणं स्वमजानता ॥ ७॥"
  },
  {
    "text": "तव जन्म च काकुत्स्थ पौलस्त्यनिधनाय वै ।\nमैथिलीहरणं जातमेतदर्थं नराधिप ॥ ८॥"
  },
  {
    "text": "पूर्वजन्मनि वैदेही मुनिपुत्री तपस्विनी ।\nरावणेन वने दृष्टा तपस्यन्ती शुचिस्मिता ॥ ९॥"
  },
  {
    "text": "प्रार्थिता रावणेनासौ भव भार्येति राघव ।\nतिरस्कृतस्तयाऽसौ वै जग्राह कबरं बलात् ॥ १०॥"
  },
  {
    "text": "शशाप तत्क्षणं राम रावणं तापसी भृशम् ।\nकुपिता त्यक्तुमिच्छन्ती देहं संस्पर्शदूषितम् ॥ ११॥"
  },
  {
    "text": "दुरात्मंस्तव नाशार्थं भविष्यामि धरातले ।\nअयोनिजा वरा नारी त्यक्त्वा देहं जहावपि ॥ १२॥"
  },
  {
    "text": "सेयं रमांशसम्भूता गृहीता तेन रक्षसा ।\nविनाशार्थं कुलस्यैव व्याली स्रगिव सम्भ्रमात् ॥ १३॥"
  },
  {
    "text": "तव जन्म च काकुत्स्थ तस्य नाशाय चामरैः ।\nप्रार्थितस्य हरेरंशादजवंशेऽप्यजन्मनः ॥ १४॥"
  },
  {
    "text": "कुरु धैर्यं महाबाहो तत्र सा वर्ततेऽवशा ।\nसती धर्मरता सीता त्वां ध्यायन्ती दिवानिशम् ॥ १५॥"
  },
  {
    "text": "कामधेनुपयः पात्रे कृत्वा मघवता स्वयम् ।\nपानार्थं प्रेषितं तस्याः पीतं चैवामृतं यथा ॥ १६॥"
  },
  {
    "text": "सुरभीदुग्धपानात्सा क्षुत्तुड्दुःखविवर्जिता ।\nजाता कमलपत्राक्षी वर्तते वीक्षिता मया ॥ १७॥"
  },
  {
    "text": "उपायं कथयाम्यद्य तस्य नाशाय राघव ।\nव्रतं कुरुष्व श्रद्धावानाश्विने मासि साम्प्रतम् ॥ १८॥"
  },
  {
    "text": "नवरात्रोपवासञ्च भगवत्याः प्रपूजनम् ।\nसर्वसिद्धिकरं राम जपहोमविधानतः ॥ १९॥"
  },
  {
    "text": "मेघ्यैश्च पशुभिर्देव्या बलिं दत्त्वा विशंसितैः ।\nदशांशं हवनं कृत्वा सशक्तस्त्वं भविष्यसि ॥ २०॥"
  },
  {
    "text": "विष्णुना चरितं पूर्वं महादेवेन ब्रह्मणा ।\nतथा मघवता चीर्णं स्वर्गमध्यस्थितेन वै ॥ २१॥"
  },
  {
    "text": "सुखिना राम कर्तव्यं नवरात्रव्रतं शुभम् ।\nविशेषेण च कर्तव्यं पुंसा कष्टगतेन वै ॥ २२॥"
  },
  {
    "text": "विश्वामित्रेण काकुत्स्थ कृतमेतन्न संशयः ।\nभृगुणाऽथ वसिष्ठेन कश्यपेन तथैव च ॥ २३॥"
  },
  {
    "text": "गुरुणा हृतदारेण कृतमेतन्महाव्रतम् ।\nतस्मात्त्वं कुरु राजेन्द्र रावणस्य वधाय च ॥ २४॥"
  },
  {
    "text": "इन्द्रेण वृत्रनाशाय कृतं व्रतमनुत्तमम् ।\nत्रिपुरस्य विनाशाय शिवेनापि पुरा कृतम् ॥ २५॥"
  },
  {
    "text": "हरिणा मधुनाशाय कृतं मेरौ महामते ।\nविधिवत्कुरु काकुत्स्थ व्रतमेतदतन्द्रितः ॥ २६॥"
  },
  {
    "text": "श्रीराम उवाच ।\nका देवी किं प्रभावा सा कुतो जाता किमाह्वया ।\nव्रतं किं विधिवद्ब्रूहि सर्वज्ञोऽसि दयानिधे ॥ २७॥"
  },
  {
    "text": "नारद उवाच ।\nश‍ृणु राम सदा नित्या शक्तिराद्या सनातनी ।\nसर्वकामप्रदा देवी पूजिता दुःखनाशिनी ॥ २८॥"
  },
  {
    "text": "कारणं सर्वजन्तूनां ब्रह्मादीनां रघूद्वह ।\nतस्याः शक्तिं विना कोऽपि स्पन्दितुं न क्षमो भवेत् ॥ २९॥"
  },
  {
    "text": "विष्णोः पालनशक्तिः सा कर्तृशक्तिः पितुर्मम ।\nरुद्रस्य नाशशक्तिः सा त्वन्याशक्तिः परा शिवा ॥ ३०॥"
  },
  {
    "text": "यच्च किञ्चित्क्वचिद्वस्तु सदसद्भुवनत्रये ।\nतस्य सर्वस्य या शक्तिस्तदुत्पत्तिः कुतो भवेत् ॥ ३१॥"
  },
  {
    "text": "न ब्रह्मा न यदा विष्णुर्न रुद्रो न दिवाकरः ।\nन चेन्द्राद्याः सुराः सर्वे न धरा न धराधराः ॥ ३२॥"
  },
  {
    "text": "तदा सा प्रकृतिः पूर्णा पुरुषेण परेण वै ।\nसंयुता विहरत्येव युगादौ निर्गुणा शिवा ॥ ३३॥"
  },
  {
    "text": "सा भूत्वा सगुणा पश्चात्करोति भुवनत्रयम् ।\nपूर्वं संसृज्य ब्रह्मादीन्दत्त्वा शक्तीश्च सर्वशः ॥ ३४॥"
  },
  {
    "text": "तां ज्ञात्वा मुच्यते जन्तुर्जन्मसंसारबन्धनात् ।\nसा विद्या परमा ज्ञेया वेदाद्या वेदकारिणी ॥ ३५॥"
  },
  {
    "text": "असङ्ख्यातानि नामानि तस्या ब्रह्मादिभिः किल ।\nगुणकर्मविधानैस्तु कल्पितानि च किं ब्रुवे ॥ ३६॥"
  },
  {
    "text": "अकारादिक्षकारान्तैः स्वरैर्वर्णैस्तु योजितैः ।\nअसङ्ख्येयानि नामानि भवन्ति रघुनन्दन ॥ ३७॥"
  },
  {
    "text": "राम उवाच ।\nविधिं मे ब्रूहि विप्रर्षे व्रतस्यास्य समासतः ।\nकरोम्यद्यैव श्रद्धावाञ्छ्रीदेव्याः पूजनं तथा ॥ ३८॥"
  },
  {
    "text": "नारद उवाच ।\nपीठं कृत्वा समे स्थाने संस्थाप्य जगदम्बिकाम् ।\nउपवासान्नवैव त्वं कुरु राम विधानतः ॥ ३९॥"
  },
  {
    "text": "आचार्योऽहं भविष्यामि कर्मण्यस्मिन्महीपते ।\nदेवकार्यविधानार्थमुत्साहं प्रकरोम्यहम् ॥ ४०॥"
  },
  {
    "text": "व्यास उवाच ।\nतच्छ्रुत्वा वचनं सत्यं मत्वा रामः प्रतापवान् ।\nकारयित्वा शुभं पीठं स्थापयित्वाम्बिकां शिवाम् ॥ ४१॥"
  },
  {
    "text": "विधिवत्पूजनं तस्याश्चकार व्रतवान् हरिः ।\nसम्प्राप्ते चाश्विने मासि तस्मिन्गिरिवरे तदा ॥ ४२॥"
  },
  {
    "text": "उपवासपरो रामः कृतवान्व्रतमुत्तमम् ।\nहोमञ्च विधिवत्तत्र बलिदानञ्च पूजनम् ॥ ४३॥"
  },
  {
    "text": "भ्रातरौ चक्रतुः प्रेम्णा व्रतं नारदसम्मतम् ।\nअष्टम्यां मध्यरात्रे तु देवी भगवती हि सा ॥ ४४॥"
  },
  {
    "text": "सिंहारूढा ददौ तत्र दर्शनं प्रतिपूजिता ।\nगिरिश‍ृङ्गे स्थितोवाच राघवं सानुजं गिरा ॥ ४५॥"
  },
  {
    "text": "मेघगम्भीरया चेदं भक्तिभावेन तोषिता ।\nदेव्युवाच ।\nराम राम महाबाहो तुष्टाऽस्म्यद्म व्रतेन ते ॥ ४६॥"
  },
  {
    "text": "प्रार्थयस्व वरं कामं यत्ते मनसि वर्तते ।\nनारायणांशसम्भूतस्त्वं वंशे मानवेऽनघे ॥ ४७॥"
  },
  {
    "text": "रावणस्य वधायैव प्रार्थितस्त्वमरैरसि ।\nपुरा मत्स्यतनुं कृत्वा हत्वा घोरञ्च राक्षसम् ॥ ४८॥"
  },
  {
    "text": "त्वया वै रक्षिता वेदाः सुराणां हितमिच्छता ।\nभूत्वा कच्छपरूपस्तु धृतवान्मन्दरं गिरिम् ॥ ४९॥"
  },
  {
    "text": "अकूपारं प्रमन्थानं कृत्वा देवानपोषयः ।\nकोलरूपं परं कृत्वा दशनाग्रेण मेदिनीम् ॥ ५०॥"
  },
  {
    "text": "धृतवानसि यद्राम हिरण्याक्षं जघान च ।\nनारसिंहीं तनुं कृत्वा हिरण्यकशिपुं पुरा ॥ ५१॥"
  },
  {
    "text": "प्रह्लादं राम रक्षित्वा हतवानसि राघव ।\nवामनं वपुरास्थाय पुरा छलितवान्बलिम् ॥ ५२॥"
  },
  {
    "text": "भूत्वेन्द्रस्यानुजः कामं देवकार्यप्रसाधकः ।\nजमदग्निसुतस्त्वं मे विष्णोरंशेन सङ्गतः ॥ ५३॥"
  },
  {
    "text": "कृत्वान्तं क्षत्रियाणां तु दानं भूमेरदाद्द्विजे ।\nतथेदानीं तु काकुत्स्थ जातो दशरथात्मज ॥ ५४॥"
  },
  {
    "text": "प्रार्थितस्तु सुरैः सर्वै रावणेनातिपीडितैः ।\nकपयस्ते सहाया वै देवांशा बलवत्तराः ॥ ५५॥"
  },
  {
    "text": "भविष्यन्ति नरव्याघ्र मच्छक्तिसंयुता ह्यमी ।\nशेषांशोऽप्यनुजस्तेऽयं रावणात्मजनाशकः ॥ ५६॥"
  },
  {
    "text": "भविष्यति न सन्देहः कर्तव्योऽत्र त्वयाऽनघ ।\nवसन्ते सेवनं कार्यं त्वया तत्रातिश्रद्धया ॥ ५७॥"
  },
  {
    "text": "हत्वाऽथ रावणं पापं कुरु राज्यं यथासुखम् ।\nएकादश सहस्राणि वर्षाणि पृथिवीतले ॥ ५८॥"
  },
  {
    "text": "कृत्वा राज्यं रघुश्रेष्ठ गन्ताऽसि त्रिदिवं पुनः ।\nव्यास उवाच ।\nइत्युक्त्वान्तर्दधे देवी रामस्तु प्रीतमानसः ॥ ५९॥"
  },
  {
    "text": "समाप्य तद्व्रतं चक्रे प्रयाणं दशमीदिने ।\nविजयापूजनं कृत्वा दत्त्वा दानान्यनेकशः ॥ ६०॥"
  },
  {
    "text": "कपिपतिबलयुक्तः सानुजः श्रीपतिश्च\nप्रकटपरमशक्त्या प्रेरितः पूर्णकामः ।\nउदधितटगतोऽसौ सेतुबन्धं विधाया-\nप्यहनदमरशत्रुं रावणं गीतकीर्तिः ॥ ६१॥"
  },
  {
    "text": "यः श‍ृणोति नरो भक्त्या देव्याश्चरितमुत्तमम् ।\nस भुक्त्वा विपुलान्भोगान्प्राप्नोति परमं पदम् ॥ ६२॥"
  },
  {
    "text": "सन्त्यन्यानि पुराणानि विस्तराणि बहूनि च ।\nश्रीमद्भागवतस्यास्य न तुल्यानीति मे मतिः ॥ ६३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायां\nतृतीयस्कन्धे रामाय देवीवरदानं नाम त्रिंशोऽध्यायः ॥ ३.३०॥"
  },
  {
    "text": "॥ इति श्रीमद्देवीभागवते महापुराणे तृतीयस्कन्धः समाप्तः ॥"
  }
]
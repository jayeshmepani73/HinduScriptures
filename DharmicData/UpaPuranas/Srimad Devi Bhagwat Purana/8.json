[
  {
    "text": "८.१ प्रथमोऽध्यायः । भुवनकोशप्रसङ्गे देव्या मनवे वरदानवर्णनम् ।"
  },
  {
    "text": "जनमेजय उवाच ।\nसूर्यचन्द्रान्वयोत्थानां नृपाणां सत्कथाश्रितम् ।\nचरितं भवता प्रोक्तं श्रुतं तदमृतास्पदम् ॥ १॥"
  },
  {
    "text": "अधुना श्रोतुमिच्छामि सा देवी जगदम्बिका ।\nमन्वन्तरेषु सर्वेषु यद्यद्रूपेण पूज्यते ॥ २॥"
  },
  {
    "text": "यस्मिन्यस्मिंश्च वै स्थाने येन येन च कर्मणा ।\n(शरीरेण च देवेशी पूजनीया फलप्रदा ।\nयेनैव मन्त्रबीजेन यत्र यत्र च पूज्यते ॥)\nदेव्या विराट्स्वरूपस्य वर्णनं च यथातथम् ॥ ३॥"
  },
  {
    "text": "येन ध्यानेन तत्सूक्ष्मे स्वरूपे स्यान्मतेर्गतिः ।\nतत्सर्वं वद विप्रर्षे येन श्रेयोऽहमाप्नुयाम् ॥ ४॥"
  },
  {
    "text": "व्यास उवाच ।\nश‍ृणु राजन् प्रवक्ष्यामि देव्याराधनमुत्तमम् ।\nयत्कृतेन श्रुतेनापि नरः श्रेयोऽत्र विन्दते ॥ ५॥"
  },
  {
    "text": "एवमेतन्नारदेन पृष्टो नारायणः पुरा ।\nतस्मै यदुक्तवान्देवो योगचर्याप्रवर्तकः ॥ ६॥"
  },
  {
    "text": "एकदा नारदः श्रीमान्पर्यटन्पृथिवीमिमाम् ।\nनारायणाश्रमं प्राप्तो गतखेदश्च तस्थिवान् ॥ ७॥"
  },
  {
    "text": "तस्मै योगात्मने नत्वा ब्रह्मदेवतनूद्भवः ।\nपर्यपृच्छदिमं चार्थं यत्पृष्टो भवतानघ ॥ ८॥"
  },
  {
    "text": "नारद उवाच ।\nदेवदेव महादेव पुराणपुरुषोत्तम ।\nजगदाधार सर्वज्ञ श्लाघनीयोरुसद्गुण ॥ ९॥"
  },
  {
    "text": "जगतस्तत्त्वमाद्यं यत्तन्मे वद यथेप्सितम् ।\nजायते कुत एवेदं कुतश्चेदं प्रतिष्ठितम् ॥ १०॥"
  },
  {
    "text": "कुतोऽन्तं प्राप्नुयात्काले कुत्र सर्वफलोदयः ।\nकेन ज्ञातेन मायैषा मोहभूर्नाशमाप्नुयात् ॥ ११॥"
  },
  {
    "text": "कयार्चया किं जपेन किं ध्यानेनात्महृत्कजे ।\nप्रकाशो जायते देव तमस्यर्कोदयो यथा ॥ १२॥"
  },
  {
    "text": "एतत्प्रश्नोत्तरं देव ब्रूहि सर्वमशेषतः ।\nयथा लोकस्तरेदन्धतमसं त्वञ्जसैव हि ॥ १३॥"
  },
  {
    "text": "व्यास उवाच ।\nएवं देवर्षिणा पृष्टः प्राचीनो मुनिसत्तमः ।\nनारायणो महायोगी प्रतिनन्द्य वचोऽब्रवीत् ॥ १४॥"
  },
  {
    "text": "श्रीनारायण उवाच ।\nश‍ृणु देवर्षिवर्यात्र जगतस्तत्त्वमुत्तमम् ।\nयेन ज्ञातेन मर्त्यो हि जायते न जगद्भ्रमे ॥ १५॥"
  },
  {
    "text": "जगतस्तत्त्वमित्येव देवी प्रोक्ता मयापि हि ।\nऋषिभिर्देवगन्धर्वैरन्यैश्चापि मनीषिभिः ॥ १६॥"
  },
  {
    "text": "सा जगत्सृजते देवी तया च प्रतिपाल्यते ।\nतया च नाश्यते सर्वमिति प्रोक्तं गुणत्रयात् ॥ १७॥"
  },
  {
    "text": "तस्याः स्वरूपं वक्ष्यामि देव्याः सिद्धर्षिपूजितम् ।\nस्मरतां सर्वपापघ्नं कामदं मोक्षदं तथा ॥ १८॥"
  },
  {
    "text": "मनुः स्वायम्भुवस्त्वाद्यः पद्मपुत्रः प्रतापवान् ।\nशतरूपापतिः श्रीमान्सर्वमन्वन्तराधिपः ॥ १९॥"
  },
  {
    "text": "स मनुः पितरं देवं प्रजापतिमकल्मषम् ।\nभक्त्या पर्यचरत्पूर्वं तमुवाचात्मभूः सुतम् ॥ २०॥"
  },
  {
    "text": "पुत्र पुत्र त्वया कार्यं देव्याराधनमुत्तमम् ।\nतत्प्रसादेन ते तात प्रजासर्गः प्रसिद्ध्यति ॥ २१॥"
  },
  {
    "text": "एवमुक्तः प्रजास्रष्ट्रा मनुः स्वायम्भुवो विराट् ।\nजगद्योनिं तदा देवीं तपसातर्पयद् विभुः ॥ २२॥"
  },
  {
    "text": "तुष्टाव देवीं देवेशीं समाहितमतिः किल ।\nआद्यां मायां सर्वशक्तिं सर्वकारणकारणाम् ॥ २३॥"
  },
  {
    "text": "मनुरुवाच ।\nनमो नमस्ते देवेशि जगत्कारणकारणे ।\nशङ्खचक्रगदाहस्ते नारायणहृदाश्रिते ॥ २४॥"
  },
  {
    "text": "वेदमूर्त्ते जगन्मातः कारणस्थानरूपिणि ।\nवेदत्रयप्रमाणज्ञे सर्वदेवनुते शिवे ॥ २५॥"
  },
  {
    "text": "माहेश्वरि महाभागे महामाये महोदये ।\nमहादेवप्रियावासे महादेवप्रियङ्करि ॥ २६॥"
  },
  {
    "text": "गोपेन्द्रस्य प्रिये ज्येष्ठे महानन्दे महोत्सवे ।\nमहामारीभयहरे नमो देवादिपूजिते ॥ २७॥"
  },
  {
    "text": "सर्वमङ्गलमाङ्गल्ये शिवे सर्वार्थसाधिके ।\nशरण्ये त्र्यम्बके गौरि नारायणि नमोऽस्तु ते ॥ २८॥"
  },
  {
    "text": "यतश्चेदं यया विश्वमोतं प्रोतं च सर्वदा ।\nचैतन्यमेकमाद्यन्तरहितं तेजसां निधिम् ॥ २९॥"
  },
  {
    "text": "ब्रह्मा यदीक्षणात्सर्वं करोति च हरिः सदा ।\nपालयत्यपि विश्वेशः संहर्ता यदनुग्रहात् ॥ ३०॥"
  },
  {
    "text": "मधुकैटभसम्भूतभयार्तः पद्मसम्भवः ।\nयस्याः स्तवेन मुमुचे घोरदैत्यभवाम्बुधेः ॥ ३१॥"
  },
  {
    "text": "त्वं ह्रीः कीर्तिः स्मृतिः कान्तिः कमला गिरिजा सती ।\nदाक्षायणी वेदगर्भा सिद्धिदात्री सदाभया ॥ ३२॥"
  },
  {
    "text": "स्तोष्ये त्वां च नमस्यामि पूजयामि जपामि च ।\nध्यायामि भावये वीक्षे श्रोष्ये देवि प्रसीद मे ॥ ३३॥"
  },
  {
    "text": "ब्रह्मा वेदनिधिः कृष्णो लक्ष्यावासः पुरन्दरः ।\nत्रिलोकाधिपतिः पाशी यादसाम्पतिरुत्तमः ॥ ३४॥"
  },
  {
    "text": "कुबेरो निधिनाथोऽभूद्यमो जातः परेतराट् ।\nनैरृतो रक्षसां नाथः सोमो जातो ह्यपोमयः ॥ ३५॥"
  },
  {
    "text": "त्रिलोकवन्द्ये लोकेशि महामाङ्गल्यरूपिणि ।\nनमस्तेऽस्तु पुनर्भूयो जगन्मातर्नमो नमः ॥ ३६॥"
  },
  {
    "text": "श्रीनारायण उवाच ।\nएवं स्तुता भगवती दुर्गा नारायणी परा ।\nप्रसन्ना प्राह देवर्षे ब्रह्मपुत्रमिदं वचः ॥ ३७॥"
  },
  {
    "text": "देव्युवाच ।\nवरं वरय राजेन्द्र ब्रह्मपुत्र यदिच्छसि ।\nप्रसन्नाहं स्तवेनात्र भक्त्या चाराधनेन च ॥ ३८॥"
  },
  {
    "text": "मनुरुवाच ।\nयदि देवि प्रसन्नासि भक्त्या कारुणिकोत्तमे ।\nतदा निर्विघ्नतः सृष्टिः प्रजायाः स्यात्तवाज्ञया ॥ ३९॥"
  },
  {
    "text": "देव्युवाच ।\nप्रजासर्गः प्रभवतु ममानुग्रहतः किल ।\nनिर्विघ्नेन च राजेन्द्र वृद्धिश्चाप्युत्तरोत्तरम् ॥ ४०॥"
  },
  {
    "text": "यः कश्चित्पठते स्तोत्रं मद्भक्त्या त्वत्कृतं सदा ।\nतेषां विद्या प्रजासिद्धिः कीर्तिः कान्त्युदयः खलु ॥ ४१॥"
  },
  {
    "text": "जायन्ते धनधान्यानि शक्तिरप्रहता नृणाम् ।\nसर्वत्र विजयो राजन् सुखं शत्रुपरिक्षयः ॥ ४२॥"
  },
  {
    "text": "श्रीनारायण उवाच ।\nएवं दत्त्वा वरान् देवी मनवे ब्रह्मसूनवे ।\nअन्तर्धानं गता चासीत्पश्यतस्तस्य धीमतः ॥ ४३॥"
  },
  {
    "text": "अथ लब्धवरो राजा ब्रह्मपुत्रः प्रतापवान् ।\nब्रह्माणमब्रवीत्तात स्थानं मे दीयतां रहः ॥ ४४॥"
  },
  {
    "text": "यत्राहं समधिष्ठाय प्रजाः स्रक्ष्यामि पुष्कलाः ।\nयक्ष्यामि यज्ञैर्देवेशं तत्समादिश माचिरम् ॥ ४५॥"
  },
  {
    "text": "इति पुत्रवचः श्रुत्वा प्रजापतिपतिर्विभुः ।\nचिन्तयामास सुचिरं कथं कार्यं भवेदिदम् ॥ ४६॥"
  },
  {
    "text": "सृजतो मे गतः कालो विपुलोऽनन्तसङ्ख्यकः ।\nधरा वार्भिः स्तुता मग्ना रसं याताखिलाश्रया ॥ ४७॥"
  },
  {
    "text": "इदं मच्चिन्तितं कार्यं भगवानादिपूरुषः ।\nकरिष्यति सहायो मे यदादेशेऽहमाश्रितः ॥ ४८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायामष्टमस्कन्धे भुवनकोशप्रसङ्गे\nदेव्या मनवे वरदानवर्णनं नाम प्रधमोऽध्यायः ॥ ८.१॥"
  },
  {
    "text": "८.२ द्वितीयोऽध्यायः । धरण्युद्धारवर्णनम् ।"
  },
  {
    "text": "श्रीनारायण उवाच ।\nएवं मीमांसतस्तस्य पद्मयोनेः परन्तप ।\nमन्वादिभिर्मुनिवरैर्मरीच्याद्यैः समन्ततः ॥ १॥"
  },
  {
    "text": "ध्यायतस्तस्य नासाग्राद्विरञ्चेः सहसानघ ।\nवराहपोतो निरगादेकाङ्गुलप्रमाणतः ॥ २॥"
  },
  {
    "text": "तस्यैव पश्यतः खस्थः क्षणेन किल नारद ।\nकरिमात्रं प्रववृधे तदद्भुततमं ह्यभूत् ॥ ३॥"
  },
  {
    "text": "मरीचिमुख्यैर्विप्रेन्द्रैः सनकाद्यैश्च नारद ।\nतद् दृष्ट्वा सौकरं रूपं तर्कयामास पद्मभूः ॥ ४॥"
  },
  {
    "text": "किमेतत्सौकरव्याजं दिव्यं सत्त्वमवस्थितम् ।\nअत्याश्चर्यमिदं जातं नासिकाया विनिःसृतम् ॥ ५॥"
  },
  {
    "text": "दृष्टोऽङ्गुष्ठशिरोमात्रः क्षणाच्छैलेन्द्रसन्तिभः ।\nआहोस्विद्भगवान्किं वा यज्ञो मे खेदयन्मनः ॥ ६॥"
  },
  {
    "text": "इति तर्कयतस्तस्य ब्रह्मणः परमात्मनः ।\nवराहरूपो भगवाञ्जगर्जाचलसन्निभः ॥ ७॥"
  },
  {
    "text": "विरञ्चिं हर्षयामास संहतांश्च द्विजोत्तमान् ।\nस्वगर्जशब्दमात्रेण दिक्प्रान्तमनुनादयन् ॥ ८॥"
  },
  {
    "text": "ते निशम्य स्वखेदस्य क्षयितुं घुर्घुरस्वनम् ।\nजनस्तपःसत्यलोकवासिनोऽमरवर्यकाः ॥ ९॥"
  },
  {
    "text": "छन्दोमयैः स्तोत्रवरैरृक्सामाथर्वसम्भवैः ।\nवचोभिः पुरुषं त्वाद्यं द्विजेन्द्राः पर्यवाकिरन् ॥ १०॥"
  },
  {
    "text": "तेषां स्तोत्रं निशम्याद्यो भगवान् हरिरीश्वरः ।\nकृपावलोकमात्रेणानुगृहीत्वाऽऽप आविशत् ॥ ११॥"
  },
  {
    "text": "तस्यान्तर्विशतः क्रूरसटाघातप्रपीडितः ।\nसमुद्रोऽथाब्रवीद्देव रक्ष मां शरणार्तिहन् ॥ १२॥"
  },
  {
    "text": "इत्याकर्ण्य समुद्रोक्तं वचनं हरिरीश्वरः ।\nविदारयञ्जलचराञ्जगामान्तर्जले विभुः ॥ १३॥"
  },
  {
    "text": "इतस्ततोऽभिधावन्सन् विचिन्वन्पृथिवीं धराम् ।\nआघ्रायाघ्राय सर्वेशो धरामासादयच्छनैः ॥ १४॥"
  },
  {
    "text": "अन्तर्जलगतां भूमिं सर्वसत्त्वाश्रयां तदा ।\nभूमिं स देवदेवेशो दंष्ट्रयोदाजहार ताम् ॥ १५॥"
  },
  {
    "text": "तां समुद्धृत्य दंष्ट्राग्रे यज्ञेशो यज्ञपूरूषः ।\nशुशुभे दिग्गजो यद्वदुद्धृत्याथ सुपद्मीनीम् ॥ १६॥"
  },
  {
    "text": "तं दृष्ट्वा देवदेवेशो विरञ्चिः समनुः स्वराट् ।\nतुष्टाव वाग्भिर्देवेशं दंष्ट्रोद्धतवसुन्धरम् ॥ १७॥"
  },
  {
    "text": "ब्रह्मोवाच ।\nजितं ते पुण्डरीकाक्ष भक्तानामार्तिनाशन ।\nखर्वीकृतसुराधार सर्वकामफलप्रद ॥ १८॥"
  },
  {
    "text": "इयं च धरणी देव शोभते वसुधा तव ।\nपद्मिनीव सुपत्राढ्या मतङ्गजकरोद्धृता ॥ १९॥"
  },
  {
    "text": "इदं च ते शरीरं वै शोभते भूमिसङ्गमात् ।\nउद्धृताम्बुजशुण्डाग्रकरीन्द्रतनुसन्निभम् ॥ २०॥"
  },
  {
    "text": "नमो नमस्ते देवेश सृष्टिसंहारकारक ।\nदानवानां विनाशाय कृतनानाकृते प्रभो ॥ २१॥"
  },
  {
    "text": "अग्रतश्च नमस्तेऽस्तु पृष्ठतश्च नमो नमः ।\nसर्वामराधारभूत बृहद्धाम नमोऽस्तु ते ॥ २२॥"
  },
  {
    "text": "त्वयाहं च प्रजासर्गे नियुक्तः शक्तिबृंहितः ।\nत्वदाज्ञावशतः सर्गं करोमि विकरोमि च ॥ २३॥"
  },
  {
    "text": "त्वत्सहायेन देवेशा अमराश्च पुरा हरे ।\nसुधां विभेजिरे सर्वे यथाकालं यथाबलम् ॥ २४॥"
  },
  {
    "text": "इन्द्रस्त्रिलोकीसाम्राज्यं लब्धवांस्तन्निदेशतः ।\nभुनक्ति लक्ष्मीं बहुलां सुरसङ्घप्रपूजितः ॥ २५॥"
  },
  {
    "text": "वह्निः पावकतां लब्ध्वा जाठरादिविभेदतः ।\nदेवासुरमनुष्याणां करोत्याप्यायनं तथा ॥ २६॥"
  },
  {
    "text": "धर्मराजोऽथ पितॄणामधिपः सर्वकर्मदृक् ।\nकर्मणां फलदातासौ त्वन्नियोगादधीश्वरः ॥ २७॥"
  },
  {
    "text": "नैरृतो रक्षसामीशो यक्षो विघ्नविनाशनः ।\nसर्वेषां प्राणिनां कर्मसाक्षी त्वत्तः प्रजायते ॥ २८॥"
  },
  {
    "text": "वरुणो यादसामीशो लोकपालो जलाधिपः ।\nत्वदाज्ञाबलमाश्रित्य लोकपालत्वमागतः ॥ २९॥"
  },
  {
    "text": "वायुर्गन्धवहः सर्वभूतप्राणनकारणम् ।\nजातस्तव निदेशेन लोकपालो जगद्गुरुः ॥ ३०॥"
  },
  {
    "text": "कुबेरः किन्नरादीनां यक्षाणां जीवनाश्रयः ।\nत्वदाज्ञान्तर्गतः सर्वलोकपेषु च मान्यभूः ॥ ३१॥"
  },
  {
    "text": "ईशानः सर्वरुद्राणामीश्वरान्तकरः प्रभुः ।\nजातो लोकेशवन्द्योऽसौ सर्वदेवाधिपालकः ॥ ३२॥"
  },
  {
    "text": "नमस्तुभ्यं भगवते जगदीशाय कुर्महे ।\nयस्यांशभागाः सर्वे हि जाता देवाः सहस्रशः ॥ ३३॥"
  },
  {
    "text": "नारद उवाच ।\nएवं स्तुतो विश्वसृजा भगवानादिपूरुषः ।\nलीलावलोकमात्रेणाप्यनुग्रहमवासृजत् ॥ ३४॥"
  },
  {
    "text": "तत्रैवाभ्यागतं दैत्यं हिरण्याक्षं महासुरम् ।\nरुन्धानमध्वनो भीमं गदयाताडयद्धरिः ॥ ३५॥"
  },
  {
    "text": "तद्रक्तपङ्कदिग्धाङ्गो भगवानादिपूरुषः ।\nउद्धृत्य धरणीं देवो दंष्ट्रया लीलयाप्सु ताम् ॥ ३६॥"
  },
  {
    "text": "निवेश्य लोकनाथेशो जगाम स्थानमात्मनः ।\nएतद्भगवतश्चित्रं धरण्युद्धरणं परम् ॥ ३७॥"
  },
  {
    "text": "श‍ृणुयाद्यः पुमान् यश्च पठेच्चरितमुत्तमम् ।\nसर्वपापविनिर्मुक्तो वैष्णवीं गतिमाप्नुयात् ॥ ३८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां\nसंहितायामष्टमस्कन्धे धरण्युद्धारवर्णनं नाम द्वितीयोऽध्यायः ॥ ८.२॥"
  },
  {
    "text": "८.३ तृतीयोऽध्यायः । भुवनकोशविस्तारे स्वायम्भुवमनुवंशकीर्तनम् ।"
  },
  {
    "text": "श्रीनारायण उवाच ।\nमहीं देवः प्रतिष्ठाप्य यथास्थाने च नारद ।\nवैकुण्ठलोकमगमद् ब्रह्मोवाच स्वमात्मजम् ॥ १॥"
  },
  {
    "text": "स्वायम्भूव महाबाहो पुत्र तेजस्विनांवर ।\nस्थाने महीमये तिष्ठ प्रजाः सृज यथोचितम् ॥ २॥"
  },
  {
    "text": "देशकालविभागेन यज्ञेशं पुरुषं यज ।\nउच्चावचपदार्थैश्च यज्ञसाधनकैर्विभो ॥ ३॥"
  },
  {
    "text": "धर्ममाचर शास्त्रोक्तं वर्णाश्रमनिबन्धनम् ।\nएतेन क्रमयोगेन प्रजावृद्धिर्भविष्यति ॥ ४॥"
  },
  {
    "text": "पुत्रानुत्पाद्य गुणतः कीर्त्या कान्त्यात्मरूपिणः ।\nविद्याविनयसम्पन्नान् सदाचारवतां वरान् ॥ ५॥"
  },
  {
    "text": "कन्याश्च दत्त्वा गुणवद्यशोवद्भ्यः समाहितः ।\nमनः सम्यक् समाधाय प्रधानपुरुषे परे ॥ ६॥"
  },
  {
    "text": "भक्तिसाधनयोगेन भगवत्परिचर्यया ।\nगतिमिष्टां सदा वन्द्यां योगिनां गमिता भवान् ॥ ७॥"
  },
  {
    "text": "इत्याश्वास्य मनुं पुत्र पद्मयोनिः प्रजापतिः ।\nप्रजासर्गे नियम्यामुं स्वधाम प्रत्यपद्यत ॥ ८॥"
  },
  {
    "text": "प्रजाः सृजत पुत्रेति पितुराज्ञां समादधत् ।\nस्वायम्भुवः प्रजासर्गमकरोत्पृथिवीपतिः ॥ ९॥"
  },
  {
    "text": "प्रियव्रतोत्तानपादौ मनुपुत्रौ महौजसौ ।\nकन्यास्तिस्रः प्रसूताश्च तासां नामानि मे श‍ृणु ॥ १०\nआकूतिः प्रथमा कन्या द्वितीया देवहूतिका ।\nतृतीया च प्रसूतिर्हि विख्याता लोकपावनी ॥ ११\nआकूतिं रुचये प्रादात्कर्दमाय च मध्यमाम् ।\nदक्षायादात्प्रसूतिं च यासां लोक इमाः प्रजाः ॥ १२\nरुचेः प्रजज्ञे भगवान् यज्ञो नामादिपूरुषः ।\nआकूत्यां देवहूत्यां च कपिलोऽसौ च कर्दमात् ॥ १३\nसाङ्ख्याचार्यः सर्वलोके विख्यातः कपिलो विभुः ।\nदक्षात्प्रसूत्यां कन्याश्च बहुशो जज्ञिरे प्रजाः ॥ १४\nयासां सन्तानसम्भूता देवतिर्यङ्नरादयः ।\nप्रसूता लोकविख्याता सर्वे सर्गप्रवर्तकाः ॥ १५\nयज्ञश्च भगवान् स्वायम्भुवमन्वन्तरे विभुः ।\nमनुं ररक्ष रक्षोभ्यो यामैर्देवगणैर्वृतः ॥ १६\nकपिलोऽपि महायोगी भगवान् स्वाश्रमे स्थितः ।\nदेवहूत्यै परं ज्ञानं सर्वाविद्यानिवर्तकम् ॥ १७\nसविशेषं ध्यानयोगमध्यात्मज्ञाननिश्चयम् ।\nकापिलं शास्त्रमाख्यातं सर्वाज्ञानविनाशनम् ॥ १८\nउपदिश्य महायोगी स ययौ पुलहाश्रमम् ।\nअद्यापि वर्तते देवः साङ्ख्याचार्यो महाशयः ॥ १९\nयन्नामस्मरणेनापि साङ्ख्ययोगश्च सिद्ध्यति ।\nतं वन्दे कपिलं योगाचार्यं सर्ववरप्रदम् ॥ २०\nएवमुक्तं मनोः कन्यावंशवर्णनमुत्तमम् ।\nपठतां श‍ृण्वतां चापि सर्वपापविनाशनम् ॥ २१\nअतः परं प्रवक्ष्यामि मनुपुत्रान्वयं शुभम् ।\nयदाकर्णनमात्रेण परं पदमवाप्नुयात् ॥ २२\nद्वीपवर्षसमुद्रादिव्यवस्था यत्सुतैः कृता ।\nव्यवहारप्रसिद्ध्यर्थं सर्वभूतसुखाप्तये ॥ २३"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे\nभुवनकोशविस्तारे स्वायम्भुवमनुवंशकीर्तनं नाम तृतीयोऽध्यायः ॥ ८.३॥"
  },
  {
    "text": "चतुऽर्थोऽध्यायः । भुवनकोशविषये प्रियव्रतवंशवर्णनम् ।"
  },
  {
    "text": "श्रीनारायण उवाच ।\nमनोः स्वायम्भुवस्यासीज्ज्येष्ठः पुत्रः प्रियव्रतः ।\nपितुः सेवापरो नित्यं सत्यधर्मपरायणः ॥ १॥"
  },
  {
    "text": "प्रजापतेर्दुहितरं सुरूपां विश्वकर्मणः ।\nबर्हिष्मतीं चोपयेमे समानां शीलकर्मभिः ॥ २॥"
  },
  {
    "text": "तस्यां पुत्रान्दश गुणैरन्वितान्भावितात्मनः ।\nजनयामास कन्यां चोर्जस्वतीं च यवीयसीम् ॥ ३॥"
  },
  {
    "text": "आग्नीध्रश्चेध्मजिह्वश्च यज्ञबाहुस्तृतीयकः ।\nमहावीरश्चतुर्थस्तु पञ्चमो रुक्मशुक्रकः ॥ ४॥"
  },
  {
    "text": "घृतपृष्ठश्च सवनो मेधातिथिरथाष्टमः ।\nवीतिहोत्रः कविश्चेति दशैते वह्निनामकाः ॥ ५॥"
  },
  {
    "text": "एतेषां दशपुत्राणां त्रयोऽप्यासन्विरागिणः ।\nकविश्च सवनश्चैव महावीर इति त्रयः ॥ ६॥"
  },
  {
    "text": "आत्मविद्यापरिष्णाताः सर्वे ते ह्यूर्ध्वरेतसः ।\nआश्रमे परहंसाख्ये निःस्पृहा ह्यभवन्मुदाः ॥ ७॥"
  },
  {
    "text": "अपरस्यां च जायायां त्रयः पुत्राश्च जज्ञिरे ।\nउत्तमस्तामसश्चैव रैवतश्चेति विश्रुताः ॥ ८॥"
  },
  {
    "text": "मन्वन्तराधिपतय एते पुत्रा महौजसः ।\nप्रियव्रतः स राजेन्द्रो बुभुजे जगतीमिमाम् ॥ ९॥"
  },
  {
    "text": "एकादशार्बुदाब्दानामव्याहतबलेन्द्रियः ।\nयदा सूर्यः पृथिव्याश्च विभागे प्रथमेऽतपत् ॥ १०॥"
  },
  {
    "text": "भागे द्वितीये तत्रासीदन्धकारोदयः किल ।\nएवं व्यतिकरं राजा विलोक्य मनसा चिरम् ॥ ११॥"
  },
  {
    "text": "प्रशास्ति मयि भूम्यां च तमः प्रादुर्भवेत्कथम् ।\nएवं निवारयिष्यामि भूमौ योगबलेन च ॥ १२॥"
  },
  {
    "text": "एवं व्यवसितो राजा पुत्रः स्वायम्भुवस्य सः ।\nरथेनादित्यवर्णेन सप्तकृत्वः प्रकाशयन् ॥ १३॥"
  },
  {
    "text": "तस्यापि गच्छतो राज्ञो भूमौ यद्रथनेमयः ।\nपतितास्ते समुद्राख्यां भेजिरे लोकहेतवे ॥ १४॥"
  },
  {
    "text": "जाताः प्रदेशास्ते सप्त द्वीपा भूमौ विभागशः ।\nरथनेमिसमुत्थास्ते परिखाः सप्त सिन्धवः ॥ १५॥"
  },
  {
    "text": "यत आसंस्ततः सप्त भुवो द्वीपा हि ते स्मृताः ।\nजम्बुद्वीपः प्लक्षद्वीपः शाल्मलीद्वीपसंज्ञकः ॥ १६॥"
  },
  {
    "text": "कुशद्वीपः क्रौञ्चद्वीपः शाकद्वीपश्च पुष्करः ।\nतेषां च परिमाणं तु द्विगुणं चोत्तरोत्तरम् ॥ १७॥"
  },
  {
    "text": "समन्ततश्चोपक्लृप्तं बहिर्भागक्रमेण च ।\nक्षारोदेक्षुरसोदौ च सुरोदश्च घृतोदकः ॥ १८॥"
  },
  {
    "text": "क्षीरोदो दधिमण्डोदः शुद्धोदश्चेति ते स्मृताः ।\nसप्तैते प्रतिविख्याताः पृथिव्यां सिन्धवस्तदा ॥ १९॥"
  },
  {
    "text": "प्रथमो जम्बुद्वीपाख्यो यः क्षारोदेन वेष्टितः ।\nतत्पतिं विदधे राजा पुत्रमाग्नीध्रसंज्ञकम् ॥ २०॥"
  },
  {
    "text": "प्लक्षद्वीपे द्वितीयेऽस्मिन्द्वीपेक्षुरससम्प्लुते ।\nजातस्तदधिपः प्रैयव्रत इध्मादिजिह्वकः ॥ २१॥"
  },
  {
    "text": "शाल्मलीद्वीप एतस्मिन्सुरोदधिपरिप्लुते ।\nयज्ञबाहुं तदधिपं करोति स्म प्रियव्रतः ॥ २२॥"
  },
  {
    "text": "कुशद्वीपेऽतिरम्ये च घृतोदेनोपवेष्टिते ।\nहिरण्यरेता राजाभूत्प्रियव्रततनूजनिः ॥ २३॥"
  },
  {
    "text": "क्रौञ्चद्वीपे पञ्चमे तु क्षीरोदपरिसम्प्लुते ।\nप्रैयव्रतो घृतपृष्ठः पतिरासीन्महाबलः ॥ २४॥"
  },
  {
    "text": "शाकद्वीपे चारुतरे दधिमण्डोदसङ्कुले ।\nमेधातिथिरभूद्राजा प्रियव्रतसुतो वरः ॥ २५॥"
  },
  {
    "text": "पुष्करद्वीपके शुद्धोदकसिन्धुसमाकुले ।\nवीतिहोत्रो बभूवासौ राजा जनकसम्मतः ॥ २६॥"
  },
  {
    "text": "कन्यामूर्जस्वतीनाम्नीं ददावुशनसे विभुः ।\nआसीत्तस्यां देवयानी कन्या काव्यस्य विश्रुता ॥ २७॥"
  },
  {
    "text": "एवं विभज्य पुत्रेभ्यः सप्तद्वीपान् प्रियव्रतः ।\nविवेकवशगो भूत्वा योगमार्गाश्रितोऽभवत् ॥ २८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे\nभुवनकोशविषये प्रियव्रतवंशवर्णनं नाम चतुर्थेऽध्यायः ॥ ८.४॥"
  },
  {
    "text": "८.५ पञ्चमोऽध्यायः । भुवनलोकवर्णने द्वीपवर्षविभेदवर्णनम् ।"
  },
  {
    "text": "श्रीनारायण उवाच ।\nदेवर्षे श‍ृणु विस्तारं द्वीपवर्षविभेदतः ।\nभूमण्डलस्य सर्वस्य यथा देवप्रकल्पितम् ॥ १॥"
  },
  {
    "text": "समासात्सम्प्रवक्ष्यामि नालं विस्तरतः क्वचित् ।\nजम्बुद्वीपः प्रथमतः प्रमाणे लक्षयोजनः ॥ २॥"
  },
  {
    "text": "विशालो वर्तुलाकारो यथाब्जस्य च कर्णिका ।\nनव वर्षाणि यस्मिंश्च नवसाहस्रयोजनैः ॥ ३॥"
  },
  {
    "text": "आयामैः परिसङ्ख्यानि गिरिभिः परितः श्रितैः ।\nअष्टाभिर्दीर्घरूपैश्च सुविभक्तानि सर्वतः ॥ ४॥"
  },
  {
    "text": "धनुर्वत्संस्थिते ज्ञेये द्वे वर्षे दक्षिणोत्तरे ।\nदीर्घाणि तत्र चत्वारि चतुरस्रमिलावृतम् ॥ ५॥"
  },
  {
    "text": "इलावृतं मध्यवर्षं यन्नाभ्यां सुप्रतिष्ठितः ।\nसौवर्णो गिरिराजोऽयं लक्षयोजनमुच्छ्रितः ॥ ६॥"
  },
  {
    "text": "कर्णिकारूप एवायं भूगोलकमलस्य च ।\nमूर्ध्नि द्वात्रिंशत्सहस्रयोजनैर्विततस्त्वयम् ॥ ७॥"
  },
  {
    "text": "मूले षोडशसाहस्रस्तावतान्तर्गतः क्षितौ ।\nइलावृतस्योत्तरतो नीलः श्वेतश्च श‍ृङ्गवान् ॥ ८॥"
  },
  {
    "text": "त्रयो वै गिरयः प्रोक्ता मर्यादावधयस्त्रिषु ।\nरम्यकाख्ये तथा वर्षे द्वितीये च हिरण्मये ॥ ९॥"
  },
  {
    "text": "कुरुवर्षे तृतीये तु मर्यादां व्यञ्जयन्ति ते ।\nप्रागायता उभयतः क्षारोदावधयस्तथा ॥ १०॥"
  },
  {
    "text": "द्विसहस्रपृथुतरास्तथा एकैकशः क्रमात् ।\nपूर्वात्पूर्वाच्चोत्तरस्यां दशांशादधिकांशतः ॥ ११॥"
  },
  {
    "text": "दैर्घ्य एव ह्रसन्तीमे नानानदनदीयुताः ।\nइलावृताद्दक्षिणतो निषधो हेमकूटकः ॥ १२॥"
  },
  {
    "text": "हिमालयश्चेति त्रयः प्राग्विस्तीर्णाः सुशोभनाः ।\nअयुतोत्सेधभाजस्ते योजनैः परिकीर्तिताः ॥ १३॥"
  },
  {
    "text": "हरिवर्षं किम्पुरुषं भारतं च यथातथम् ।\nविभागात्कथयन्त्येते मर्यादागिरयस्त्रयः ॥ १४॥"
  },
  {
    "text": "इलावृतात्पश्चिमतो माल्यवान्नामपर्वतः ।\nपूर्वेण च ततः श्रीमान् गन्धमादनपर्वतः ॥ १५॥"
  },
  {
    "text": "आनीलनिषधं त्वेतौ चायतौ द्विसहस्रतः ।\nयोजनैः पृथुतां यातौ मर्यादाकारकौ गिरी ॥ १६॥"
  },
  {
    "text": "केतुमालाख्यभद्राश्ववर्षयोः प्रथितौ च तौ ।\nमन्दरश्च तथा मेरुमन्दरश्च सुपार्श्वकः ॥ १७॥"
  },
  {
    "text": "कुमुदश्चेति विख्याता गिरयो मेरुपादकाः ।\nयोजनायुतविस्तारोन्नाहा मेरोश्चतुर्दिशम् ॥ १८॥"
  },
  {
    "text": "अवष्टम्भकरास्ते तु सर्वतोऽभिविराजिताः ।\nएतेषु गिरिषु प्राप्ताः पादपाश्चूतजम्बुनी ॥ १९॥"
  },
  {
    "text": "कदम्बन्यग्रोध इति चत्वारः पर्वताः स्थिताः ।\nकेतवो गिरिराजेषु एकादशशतोच्छ्रयाः ॥ २०॥"
  },
  {
    "text": "तावद्विटपविस्ताराः शताख्यपरिणाहिनः ।\nचत्वारश्च ह्रदास्तेषु पयोमध्विक्षुसज्जलाः ॥ २१॥"
  },
  {
    "text": "यदुपस्पर्शिनो देवा योगैश्वर्याणि विन्दते ।\nदेवोद्यानानि चत्वारि भवन्ति ललनासुखाः ॥ २२॥"
  },
  {
    "text": "नन्दनं चैत्ररथकं वैभ्राजं सर्वभद्रकम् ।\nयेषु स्थित्वामरगणा ललनायूथसंयुताः ॥ २३॥"
  },
  {
    "text": "उपदेवगणैर्गीतमहिमानो महाशयाः ।\nविहरन्ति स्वतन्त्रास्ते यथाकामं यथासुखम् ॥ २४॥"
  },
  {
    "text": "मन्दरोत्सङ्गसंस्थस्य देवचूतस्य मस्तकात् ।\nएकादशशतोच्छ्रायात्फलान्यमृतभाञ्जि च ॥ २५॥"
  },
  {
    "text": "गिरिकूटप्रमाणानि सुस्वादूनि मृदूनि च ।\nतेषां विशीर्यमाणानां फलानां सुरसेन च ॥ २६॥"
  },
  {
    "text": "अरुणोदसवर्णेन अरुणोदा प्रवर्तते ।\nनदी रम्यजला देवदैत्यराजप्रपूजिता ॥ २७॥"
  },
  {
    "text": "अरुणाख्या महाराज वर्तते पापहारिणी ।\nपूजयन्ति च तां देवीं सर्वकामफलप्रदाम् ॥ २८॥"
  },
  {
    "text": "नानोपहारबलिभिः कल्मषघ्न्यभयप्रदाम् ।\nतस्याः कृपावलोकेन क्षेमारोग्यं व्रजन्ति ते ॥ २९॥"
  },
  {
    "text": "आद्या मायातुलानन्ता पुष्टिरीश्वरमालिनी ।\nदुष्टनाशकरी कान्तिदायिनीति स्मृता भुवि ॥ ३०॥"
  },
  {
    "text": "अस्याः पूजाप्रभावेण जाम्बूनदमुदावहत् ॥ ३१॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे\nभुवनलोकवर्णने द्वीपवर्षविभेदवर्णनं नाम पञ्चमोऽध्यायः ॥ ८.५॥"
  },
  {
    "text": "८.६ षष्ठोऽध्यायः । भुवनकोशवर्णनेऽरुणोदादिनदीनां निसर्गस्थानवर्णनम् ।"
  },
  {
    "text": "श्रीनारायण उवाच ।\nअरुणोदा नदी या तु मया प्रोक्ता च नारद ।\nमन्दरान्निपतन्ती सा पूर्वेणेलावृतं प्लवेत् ॥ १॥"
  },
  {
    "text": "यज्जोषणाद्भवान्याश्चानुचरीणां स्त्रियामपि ।\nयक्षगन्धर्वपत्नीनां देहगन्धवहोऽनिलः ॥ २॥"
  },
  {
    "text": "वासयत्यभितो भूमिं दशयोजनसङ्ख्यया ।\nएवं जम्बूफलानां च तुङ्गदेशनिपातनात् ॥ ३॥"
  },
  {
    "text": "विशीर्यतामनस्थीनां कुञ्जराङ्गप्रमाणिनाम् ।\nरसेन च नदी जम्बूनाम्नी मेर्वाख्यमन्दरात् ॥ ४॥"
  },
  {
    "text": "पतन्ती भूमिभागे च दक्षिणेलावृतं गता ।\nदेवी जम्बूफलास्वादतुष्टा जम्ब्वादिनी स्मृता ॥ ५॥"
  },
  {
    "text": "तत्रत्यानां च लोकानां देवनागर्षिरक्षसाम् ।\nपूजनीयपदा मान्या सर्वभूतदयाकरी ॥ ६॥"
  },
  {
    "text": "पावनी पापिनां रोगनाशिनी स्मरतामपि ।\nकीर्तिता विघ्नसंहर्त्री माननीया दिवौकसाम् ॥ ७॥"
  },
  {
    "text": "कोकिलाक्षी कामकला करुणा कामपूजिता ।\nकठोरविग्रहा धन्या नाकिमान्या गभस्तिनी ॥ ८॥"
  },
  {
    "text": "एभिर्नामपदैः कामं जपनीया सदा नृणाम् ।\nजम्बूनदीरोधसोर्या मृत्तिकातीरवर्तिनी ॥ ९॥"
  },
  {
    "text": "जम्बूरसेनानुविद्ध्यमाना वाय्वर्कयोगतः ।\nविद्याधरामरस्त्रीणां भूषणं विविधं महत् ॥ १०॥"
  },
  {
    "text": "जाम्बूनदं सुवर्णं च प्रोक्तं देवविनिर्मितम् ।\nयत्सुवर्णं च विबुधा योषिद्भिः कामुकाः सदा ॥ ११॥"
  },
  {
    "text": "मुकुटं कटिसूत्रं च केयूरादीन्प्रकुर्वते ।\nमहाकदम्बः सम्प्रोक्तः सुपार्श्वगिरिसंस्थितः ॥ १२॥"
  },
  {
    "text": "तस्य कोटरदेशेभ्यः पञ्च धाराश्च याः स्मृताः ।\nसुपार्श्वगिरिमूर्ध्नीह पतन्त्येता भुवं गताः ॥ १३॥"
  },
  {
    "text": "मधुधाराः पञ्च तास्तु पश्चिमेलावृतं प्लुताः ।\nयाश्चोपभुज्यमानानां देवानां मुखगन्धभृत् ॥ १४॥"
  },
  {
    "text": "वायुः समन्ततोऽगच्छञ्छतयोजनवासनः ।\nधारेश्वरी महादेवी भक्तानां कार्यकारिणी ॥ १५॥"
  },
  {
    "text": "देवपूज्या महोत्साहा कालरूपा महानना ।\nवसते कर्मफलदा कान्तारग्रहणेश्वरी ॥ १६॥"
  },
  {
    "text": "करालदेहा कालाङ्गी कामकोटिप्रवर्तिनी ।\nइत्येतैर्नामभिः पूज्या देवी सर्वसुरेश्वरी ॥ १७॥"
  },
  {
    "text": "एवं कुमुदरूढो यो नाम्ना शतबलो वटः ।\nतत्स्कन्धेभ्योऽधोमुखाश्च नदाः कुमुदमूर्धतः ॥ १८॥"
  },
  {
    "text": "पयोदधिमधुघृतगुडान्नाद्यम्बरादिभिः ।\nशय्यासनाद्याभरणैः सर्वे कामदुघाश्च ते ॥ १९॥"
  },
  {
    "text": "उत्तरेणेलावृतं ते प्लावयन्ति समन्ततः ।\nमीनाक्षी तत्तले देवी देवासुरनिषेविता ॥ २०॥"
  },
  {
    "text": "नीलाम्बरा रौद्रमुखी नीलालकयुता च सा ।\nनाकिनां देवसङ्घानां फलदा वरदा च सा ॥ २१॥"
  },
  {
    "text": "अतिमान्यातिपूज्या च मत्तमातङ्गगामिनी ।\nमदनोन्मादिनी मानप्रिया मानप्रियान्तरा ॥ २२॥"
  },
  {
    "text": "मारवेगधरा मारपूजिता मारमादिनी ।\nमयूरवरशोभाढ्या शिखिवाहनगर्भभूः ॥ २३॥"
  },
  {
    "text": "एभिर्नामपदैर्वन्द्या देवी सा मीनलोचना ।\nजपतां स्मरतां मानदात्री चेश्वरसङ्गिनी ॥ २४॥"
  },
  {
    "text": "तेषां नदानां पानीयपानानुगतचेतसाम् ।\nप्रजानां न कदाचित्स्याद्वलीपलितलक्षणम् ॥ २५॥"
  },
  {
    "text": "क्लमस्वेदादिदौर्गन्ध्यं जरामयमृतिभ्रमाः ।\nशीतोष्णवातवैवर्ण्यमुखोपप्लवसञ्चयाः ॥ २६॥"
  },
  {
    "text": "नापदश्चैव जायन्ते यावज्जीवं सुखं भवेत् ।\nनैरन्तर्येण तत्स्याद्वै सुखं निरतिशायकम् ॥ २७॥"
  },
  {
    "text": "तत ऊर्ध्वं प्रवक्ष्यामि सन्निवेशं च तद्गिरेः ।\nसुवर्णमयनाम्नो वै सुमेरोः पर्वताः पृथक् ॥ २८॥"
  },
  {
    "text": "गिरयो विंशतिपराः कर्णिकाया इवेह ते ।\nकेसरीभूय सर्वेऽपि मेरोर्मूलविभागके ॥ २९॥"
  },
  {
    "text": "परितश्चोपक्लृप्तास्ते तेषां नामानि श‍ृण्वतः ।\nकुरङ्गः कुरगश्चैव कुसुम्भोऽथो विकङ्कतः ॥ ३०॥"
  },
  {
    "text": "त्रिकूटः शिशिरश्चैव पतङ्गो रुचकस्तथा ।\nनिषधश्च शिनीवासः कपिलः शङ्ख एव च ॥ ३१॥"
  },
  {
    "text": "वैदूर्यश्चारुधिश्चैव हंसो ऋषभ एव च ।\nनागः कालञ्जरश्चैव नारदश्चेति विंशतिः ॥ ३२॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे\nभुवनकोशवर्णनेऽरुणोदादिनदीनां निसर्गस्थानवर्णनं नाम षष्ठोऽध्यायः ॥ ८.६॥"
  },
  {
    "text": "८.७ सप्तमोऽध्यायः । भुवनकोशवर्णने पर्वतनदीवर्षादिवर्णनम् ।"
  },
  {
    "text": "श्रीनारायण उवाच ।\nगिरी मेरुं च पूर्वेण द्वौ चाष्टादशयोजनैः ।\nसहस्रैरायतौ चोदग्द्विसहस्रं पृथूच्चकौ ॥ १॥"
  },
  {
    "text": "जठरो देवकूटश्च तावेतौ गिरिवर्यकौ ।\nमेरोः पश्चिमतोऽद्री द्वौ पवमानस्तथापरः ॥ २॥"
  },
  {
    "text": "पारियात्रश्च तौ तावद्विख्यातौ तुङ्गविस्तरौ ।\nमेरोर्दक्षिणतः ख्यातौ कैलासकरवीरकौ ॥ ३॥"
  },
  {
    "text": "प्रागायतौ पूर्ववृत्तौ महापर्वतराजकौ ।\nएवं चोत्तरतो मेरोस्त्रिश‍ृङ्गमकरौ गिरी ॥ ४॥"
  },
  {
    "text": "एतैश्चाद्रिवरैरष्टसङ्ख्यैः परिवृतो गिरिः ।\nसुमेरुः काञ्चनगिरिः परिभ्राजन् रविर्यथा ॥ ५॥"
  },
  {
    "text": "मेरोर्मूर्धनि धातुर्हि पुरी पङ्कजजन्मनः ।\nमध्यतश्चोपक्लृप्तेयं दशसाहस्रयोजनैः ॥ ६॥"
  },
  {
    "text": "समानचतुरस्रां च शातकौम्भमयीं पुरीम् ।\nवर्णयन्ति महात्मानः परावरविदो बुधाः ॥ ७॥"
  },
  {
    "text": "तां पुरीमनुलोकानामष्टानामीशिषां पराः ।\nपुर्यः प्रख्यातसौवर्णरूपास्ताश्च यथादिशम् ॥ ८॥"
  },
  {
    "text": "यथारूपं सार्धनेत्रसहस्रप्रमिताः कृताः ।\nमेरोर्नव पुराणि स्युर्मनोवत्यमरावती ॥ ९॥"
  },
  {
    "text": "तेजोवती संयमनी तथा कृष्णाङ्गनापरा ।\nश्रद्धावती गन्धवती तथा चान्या महोदया ॥ १०॥"
  },
  {
    "text": "यशोवती च ब्रह्मेन्द्रवह्न्यादीनां यथाक्रमम् ।\nतत्रैव यज्ञलिङ्गस्य विष्णोर्भगवतो विभोः ॥ ११॥"
  },
  {
    "text": "वामपादाङ्गुष्ठनखनिर्भिन्नस्य च नारद ।\nअण्डोर्ध्वभागरन्ध्रस्य मध्यात्संविशती दिवः ॥ १२॥"
  },
  {
    "text": "मूर्धन्यवततारेयं गङ्गा संविशती विभो ।\nलोकानामखिलानां च पापहारिजलाकुला ॥ १३॥"
  },
  {
    "text": "इयं च साक्षाद्भगवत्पदी लोकेषु विश्रुता ।\nकालेन महता सा तु युगसाहस्रकेण तु ॥ १४॥"
  },
  {
    "text": "दिवो मूर्धानमागत्य देवी देवनदीश्वरी ।\nयत्तद्विष्णुपदं नाम स्थानं त्रैलोक्यविश्रुतम् ॥ १५॥"
  },
  {
    "text": "औत्तानपादिर्यत्रास्ते ध्रुवः परमपावनः ।\nभगवत्पादयुगलं पद्मकोशरजो दधत् ॥ १६॥"
  },
  {
    "text": "अद्याप्यास्ते स राजर्षिः पदवीमचलां श्रितः ।\nतत्र सप्तर्षयस्तस्य प्रभावज्ञा महाशयाः ॥ १७॥"
  },
  {
    "text": "प्रदक्षिणं प्रक्रमन्ति सर्वलोकहितेप्सवः ।\nआत्यन्तिकी सिद्धिरियं तपतां सिद्धिदायिनी ॥ १८॥"
  },
  {
    "text": "आद्रियन्ते च शिरसा जटाजूटोषितेन च ।\nततो विष्णुपदाद्देवी नैकसाहस्रकोटिभिः ॥ १९॥"
  },
  {
    "text": "विमानैराकुले देवयानेऽवतरती च सा ।\nचन्द्रमण्डलमाप्लाव्य पतन्ती ब्रह्यसद्यनि ॥ २०॥"
  },
  {
    "text": "चतुर्धा भिद्यमाना सा ब्रह्मलोके च नारद ।\nचतुर्भिर्नामभिर्देवी चतुर्दिशमभिसृता ॥ २१॥"
  },
  {
    "text": "सरितां च नदीनां च पतिमेवान्वपद्यत ।\nसीता चालकनन्दा च चतुर्भद्रेति नामभिः ॥ २२॥"
  },
  {
    "text": "सीता च ब्रह्मसदनाच्छिखरेभ्यः क्षमाभृताम् ।\nकेसराभिधनाम्ना च प्रस्रवन्ती च स्वर्णदी ॥ २३॥"
  },
  {
    "text": "गन्धमादनमूर्ध्नीह पतिता पापहारिणी ।\nअन्तरेण तु भद्राश्ववर्षं प्राच्यां समागता ॥ २४॥"
  },
  {
    "text": "क्षारोदधिं गता सा तु द्युनदी देवपूजिता ।\nततो माल्यवतः श‍ृङ्गाद् द्वितीया परिनिर्गता ॥ २५॥"
  },
  {
    "text": "ततो वेगवती भूत्वा केतुमालं समागता ।\nचक्षुर्नाम्नी देवनदी प्रतीच्यां दिश्युपागता ॥ २६॥"
  },
  {
    "text": "सरितां पतिमाविष्टा सा गङ्गा देववन्दिता ।\nततस्तृतीया धारा तु नाम्ना ख्याता च नारद ॥ २७॥"
  },
  {
    "text": "पुण्या चालकनन्दा वै दक्षिणेनाब्जभूपदात् ।\nवनानि गिरिकूटानि समतिक्रम्य चागता ॥ २८॥"
  },
  {
    "text": "हेमकूटं गिरिवरं प्राप्तातोऽपीह निर्गता ।\nअतिवेगवती भूत्वा भारतं चागतापरा ॥ २९॥"
  },
  {
    "text": "दक्षिणं जलधिं प्राप्ता तृतीया सा सरिद्वरा ।\nयस्याः स्नानाय सरतां मनुजानां पदे पदे ॥ ३०॥"
  },
  {
    "text": "राजसूयाश्वमेधादि फलं तु न हि दुर्लभम् ।\nततश्चतुर्थी धारा तु भृङ्गवत्पर्वतात्पुनः ॥ ३१॥"
  },
  {
    "text": "भद्राभिधा संस्रवन्ती कुरून्सन्तर्प्य चोत्तरान् ।\nसमुद्रं समनुप्राप्ता गङ्गा त्रैलोक्यपावनी ॥ ३२॥"
  },
  {
    "text": "अन्ये नदाश्च नद्यश्च वर्षे वर्षेऽपि सन्ति हि ।\nबहुशो मेरुमन्दारप्रसूताश्चैव नारद ॥ ३३॥"
  },
  {
    "text": "तत्रापि भारतं वर्षं कर्मक्षेत्रमुशन्ति हि ।\nअन्यानि चाष्टवर्षाणि भौमस्वर्गप्रदानि च ॥ ३४॥"
  },
  {
    "text": "स्वर्गिणां पुण्यशेषस्य भोगस्थानानि नारद ।\nपुरुषाणां चायुतायुर्वज्राङ्गा देवसन्निभाः ॥ ३५॥"
  },
  {
    "text": "पुरुषा नागसाहस्रैर्दशभिः परिकल्पिताः ।\nमहासौरतसन्तुष्टाः कलत्राढ्याः सुखान्विताः ॥ ३६॥"
  },
  {
    "text": "एकवर्षोनके चायुष्याप्तगर्भाः स्त्रियोऽपि हि ।\nत्रेतायुगसमः कालो वर्तते सर्वदैव हि ॥ ३७॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे\nभुवनकोशवर्णने पर्वतनदीवर्षादिवर्णनं नाम सप्तमोऽध्यायः ॥ ८.७॥"
  },
  {
    "text": "८.८ अष्टमोऽध्यायः । भुवनकोशवर्णने इलावृतभद्राश्ववर्षवर्णनम् ।"
  },
  {
    "text": "श्रीनारायण उवाच ।\nतेषु वर्षेषु देवेशाः पूर्वोक्तैः स्तवनैः सदा ।\nपूजयन्ति महादेवीं जपध्यानसमाधिभिः ॥ १॥"
  },
  {
    "text": "सर्वर्तुकुसुमश्रेणी शोभिता वनराजयः ।\nफलानां पल्लवानां च यत्र शोभा निरन्तरम् ॥ २॥"
  },
  {
    "text": "तेषु काननवर्षेषु वर्षपर्वतसानुषु ।\nगिरिद्रोणीषु सर्वासु निर्मलोदकराशिषु ॥ ३॥"
  },
  {
    "text": "विकचोत्पलमालासु हंससारससञ्चयैः ।\nविमिश्रितेषु तेष्वेव पक्षिभिः कूजितेषु च ॥ ४॥"
  },
  {
    "text": "जलक्रीडादिभिश्चित्रविनोदैः क्रीडयन्ति च ।\nसुन्दरीललितभ्रूणां विलासायतनेषु च ॥ ५॥"
  },
  {
    "text": "तत्रत्या विहरन्त्यत्र स्वैरं युवतिभिः सह ।\nनवस्वपि च वर्षेषु भगवानादिपूरुषः ॥ ६॥"
  },
  {
    "text": "देवीमाराधयन्नास्ते स च सर्वैश्च पूज्यते ।\nआत्मव्यूहेनेज्ययासौ सन्निधत्ते समाहितः ॥ ७॥"
  },
  {
    "text": "इलावृते तु भगवान् पद्मजाक्षिसमुद्भवः ।\nएक एव भवो देवो नित्यं वसति साङ्गनः ॥ ८॥"
  },
  {
    "text": "तत्क्षेत्रे नापरः कश्चित्प्रवेशं वितनोति च ।\nभवान्याः शापतस्तत्र पुमान्स्त्री भवति स्फुटम् ॥ ९॥"
  },
  {
    "text": "भवानीनाथकैः स्त्रीणामसङ्ख्यैर्गणकोटिभिः ।\nसंरुध्यमानो देवेशो देवं सङ्कर्षणं भजन् ॥ १०॥"
  },
  {
    "text": "आत्मना ध्यानयोगेन सर्वभूतहितेच्छया ।\nतां तामसीं तुरीयां च मूर्तिं प्रकृतिमात्मनः ॥ ११॥"
  },
  {
    "text": "उपधावते चैकाग्रमनसा भगवानजः ।\nश्रीभगवानुवाच ।\nओन्नमो भगवते महापुरुषाय\nसर्वगुणसङ्ख्यानायानन्तायाव्यक्ताय नम इति ॥ १२॥"
  },
  {
    "text": "भजे भजन्यारणपादपङ्कजं\nभगस्य कृत्स्नस्य परं परायणम् ।\nभक्तेष्वलं भावितभूतभावनं\nभवापहं त्वा भव भावमीश्वरम् ॥ १३॥"
  },
  {
    "text": "न यस्य मायागुणकर्मवृत्तिभि-\nर्निरीक्षितो ह्यण्वपि दृष्टिरज्यते ।\nईशे यथा नो जितमन्युरंहसा\nकस्तं न मन्येत जिगीषुरात्मनः ॥ १४॥"
  },
  {
    "text": "असद्दृशो यः प्रतिभाति मायया\nक्षीबेव मध्वासवतागम्रलोचनः ।\nन नागवध्वोऽर्हण ईशिरे ह्रिया\nयत्पादयोः स्पर्शनधर्षितेन्द्रियाः ॥ १५॥"
  },
  {
    "text": "यमाहुरस्य स्थितिजन्मसंयमं\nत्रिभिर्विहीनं यमनन्तमॄषयः ।\nन वेद सिद्धार्थमिव क्वचित्स्थितं\nभूमण्डलं मूर्धसहस्रधामसु ॥ १६॥"
  },
  {
    "text": "यस्याद्य आसीद् गुणविग्रहो महान्\nविज्ञानधिष्ण्यो भगवानजः किल ।\nयत्संवृतोऽहं त्रिवृता स्वतेजसा\nवैकारिकं तामसमैन्द्रियं सृजे ॥ १७॥"
  },
  {
    "text": "एते वयं यस्य वशे महात्मनः\nस्थिताः शकुन्ता इव सूत्रयन्त्रिताः ।\nमहानहंवैकृततामसेन्द्रियाः\nसृजाम सर्वे यदनुग्रहादिदम् ॥ १८॥"
  },
  {
    "text": "यन्निर्मितां कर्ह्यपि कर्मपर्वणीं\nमायां जनोऽयं गुरुसर्गमोहितः ।\nन वेद निस्तारणयोगमञ्जसा\nतस्मै नमस्ते विलयोदयात्मने ॥ १९॥"
  },
  {
    "text": "श्रीनारायण उवाच ।\nएवं स भगवान् रुद्रो देवं सङ्कर्षणं प्रभुम् ।\nइलावृतमुपासीत देवीगणसमाहितः ॥ २०॥"
  },
  {
    "text": "तथैव धर्मपुत्रोऽसौ नाम्ना भद्रश्रवा इति ।\nतत्कुलस्यापि पतयः पुरुषा भद्रसेवकाः ॥ २१॥"
  },
  {
    "text": "भद्राश्ववर्षे तां मूर्तिं वासुदेवस्य विश्रुताम् ।\nहयमूर्तिभिदा तां तु हयग्रीवपदाङ्किताम् ॥ २२॥"
  },
  {
    "text": "परमेण समाध्यन्यवारकेण नियन्त्रिताम् ।\nएवमेव च तां मूर्तिं गृणन्त उपयान्ति च ॥ २३॥"
  },
  {
    "text": "भद्रश्रवस ऊचुः ।\nॐ नमो भगवते धर्मायात्मविशोधनाय नम इति ।\nअहो विचित्रं भगवद्विचेष्टितं\nघ्नन्तं जनोऽयं हि मिषन्न पश्यति ।\nध्यायन्न सद्यर्हि विकर्म सेवितुं\nनिर्हृत्य पुत्रं पितरं जिजीविषुः ॥ २४॥"
  },
  {
    "text": "वदन्ति विश्वं कवयः स्म नश्वरं\nपश्यन्ति चाध्यात्मविदो विपश्चितः ।\nतथापि मुह्यन्ति तवाज मायया\nसुविस्मितं कृत्यमजं नतोऽस्मि तम् ॥ २५॥"
  },
  {
    "text": "विश्वोद्भवस्थाननिरोधकर्म ते\nह्यकर्तुरङ्गीकृतमप्यपावृतः ।\nयुक्तं न चित्रं त्वयि कार्यकारणे\nसर्वात्मनि व्यतिरिक्ते च वस्तुतः ॥ २६॥"
  },
  {
    "text": "वेदान् युगान्ते तमसा तिरस्कृतान्\nरसातलाद्यो नृतुरङ्गविग्रहः ।\nप्रत्याददे वै कवयेऽभियाचते\nतस्मै नमस्ते वितथेहिताय ते ॥ २७॥"
  },
  {
    "text": "एवं स्तुवन्ति देवेशं हयशीर्षं हरिं च ते ।\nभद्रश्रवसनामानो वर्णयन्ति च तद्गुणान् ॥ २८॥"
  },
  {
    "text": "एषां चरितमेतद्धि यः पठेच्छ्रावयेच्च यः ।\nपापकञ्चुकमुत्सृज्य देवीलोकं व्रजेच्च सः ॥ २९॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे\nभुवनकोशवर्णने इलावृतभद्राश्ववर्षवर्णनं नामाष्टमोऽध्यायः ॥ ८.८॥"
  },
  {
    "text": "८.९ नवमोऽध्यायः । भुवनकोशवर्णने हरिवर्षकेतुमालरम्यकवर्षवर्णनम् ।"
  },
  {
    "text": "श्रीनारायण उवाच ।\nहरिवर्षे च भगवान्नृहरिः पापनाशनः ।\nवर्तते योगयुक्तात्मा भक्तानुग्रहकारकः ॥ १॥"
  },
  {
    "text": "तस्य तद्दयितं रूपं महाभागवतोऽसुरः ।\nपश्यन्भक्तिसमायुक्तः स्तौति तद्गुणतत्त्ववित् ॥ २॥"
  },
  {
    "text": "प्रह्लाद उवाच ।\nॐ नमो भगवते नरसिंहाय नमस्तेजस्तेजसे\nआविराविर्भव वज्रदंष्ट्र कर्माशयान् रन्धय रन्धय\nतमो ग्रस ग्रस ॐ स्वाहा । अभयं ममात्मनि\nभूयिष्ठाः ॥ ॐ क्षौम् ॥"
  },
  {
    "text": "स्वस्त्यस्तु विश्वस्य खलः प्रसीदतां\nध्यायन्तु भूतानि शिवं मिथो धिया ।\nमनश्च भद्रं भजतादधोक्षजे\nआवेश्यतां नो मतिरप्यहैतुकी ॥ ३॥"
  },
  {
    "text": "मागारदारात्मजवित्तबन्धुषु\nसङ्गो यदि स्याद्भगवत्प्रियेषु नः ।\nयः प्राणवृत्त्या परितुष्ट आत्मवान्\nसिद्ध्यत्यदूरान्न तथेन्द्रियप्रियः ॥ ४॥"
  },
  {
    "text": "यत्सङ्गलब्धं निजवीर्यवैभवं\nतीर्थं मुहुः संस्पृशतां हि मानसम् ।\nहरत्यजोऽन्तः श्रुतिभिर्गतोऽङ्गजं\nको वै न सेवेत मुकुन्दविक्रमम् ॥ ५॥"
  },
  {
    "text": "यस्यास्ति भक्तिर्भगवत्यकिञ्चना\nसर्वैर्गुणैस्तत्र समासते सुराः ।\nहरावभक्तस्य कुतो महद्गुणा\nमनोरथेनासति धावतो बहिः ॥ ६॥"
  },
  {
    "text": "हरिर्हि साक्षाद्भगवाञ्छरीरिणा-\nमात्मा झषाणामिव तोयमीप्सितम् ।\nहित्वा महांस्तं यदि सज्जते गृहे\nतदा महत्त्वं वयसा दम्पतीनाम् ॥ ७॥"
  },
  {
    "text": "तस्माद्रजोरागविषादमन्यु-\nमानस्पृहाभयदैन्याधिमूलम् ।\nहित्वा गृहं संसृतिचक्रवालं\nनृसिंहपादं भजतां कुतो भयम् ॥ ८॥"
  },
  {
    "text": "एवं दैत्यपतिः सोऽपि भक्त्यानुदिनमीडते ।\nनृहरिं पापमातङ्गहरिं हृत्पद्मवासिनम् ॥ ९॥"
  },
  {
    "text": "केतुमाले च वर्षे हि भगवान्स्मररूपधृक् ।\nआस्ते तद्वर्षनाथानां पूजनीयश्च सर्वदा ॥ १०॥"
  },
  {
    "text": "एतेनोपासते स्तोत्रजालेन च रमाब्धिजा ।\nतद्वर्षनाथा सततं महतां मानदायिका ॥ ११॥"
  },
  {
    "text": "रमोवाच ।\nॐ ह्रां ह्रीं ह्रूं स्म नमो भगवते\nहृषीकेशाय सर्वगुणविशेषैर्विलक्षितात्मने\nआकूतीनां चित्तीनां चेतसां विशेषाणां चाधिपतये\nषोडशकलाय छन्दोमयायान्नमयायामृतमयाय\nसर्वमयाय महसे ओजसे बलाय कान्ताय\nकामाय नमस्ते उभयत्र भूयात् ।\nस्त्रियो व्रतैस्त्वां हृषीकेश्वरं स्वतो\nह्याराध्य लोके पतिमाशासतेऽन्यम् ।\nतासां न ते वै परिपान्त्यपत्यं\nप्रियं धनायूंषि यतोऽस्वतन्त्राः ॥ १२॥"
  },
  {
    "text": "स वै पतिः स्यादकुतोभयः स्वतः\nसमन्ततः पाति भयातुरं जनम् ।\nस एक एवेतरथा मिथो भयं\nनैवात्मलाभादधिमन्यते परम् ॥ १३॥"
  },
  {
    "text": "या तस्य ते पादसरोरुहार्हणं\nन कामयेत्साखिलकामलम्पटा ।\nतदेव रासीप्सितमीप्सितोऽर्चितो\nयद्भग्नयाञ्चा भगवन् प्रतप्यते ॥ १४॥"
  },
  {
    "text": "मत्प्राप्तयेऽजेशसुरासुरादय-\nस्तप्यन्त उग्रं तप ऐन्द्रिये धियः ।\nऋते भवत्पादपरायणान्न मां\nविदन्त्यहं त्वद्धृदया यतोऽजित ॥ १५॥"
  },
  {
    "text": "स त्वं ममाप्यच्युत शीर्ष्णि वन्दितं\nकराम्बुजं यत्त्वदधायि सात्वताम् ।\nबिभर्षि मां लक्ष्य वरेण्य मायया\nक ईश्वरस्येहितमूहितुं विभुः ॥ १६॥"
  },
  {
    "text": "एवं कामं स्तुवन्त्येव लोकबन्धुस्वरूपिणम् ।\nप्रजापतिमुखा वर्षनाथाः कामस्य सिद्धये ॥ १७॥"
  },
  {
    "text": "रम्यके नामवर्षे च मूर्तिं भगवतः पराम् ।\nमात्स्यां देवासुरैर्वन्द्यां मनुः स्तौति निरन्तरम् ॥ १८॥"
  },
  {
    "text": "मनुरुवाच ।\nॐ नमो भगवते मुख्यतमाय नमः सत्त्वाय\nप्राणायौजसे बलाय महामत्स्याय नमः ।\nअन्तर्बहिश्चाखिललोकपालकै-\nरदृष्टरूपो विचरस्युरुस्वनः ।\nस ईश्वरस्त्वं य इदं वशे नय-\nन्नाम्ना यथा दारुमयीं नरः स्त्रियम् ॥ १९॥"
  },
  {
    "text": "यं लोकपालाः किल मत्सरज्वरा\nहित्वा यतन्तोऽपि पृथक् समेत्य च ।\nपातुं न शेकुर्द्विपदश्चतुष्पदः\nसरीसृपं स्थाणु यदत्र दृश्यते ॥ २०॥"
  },
  {
    "text": "भवान् युगान्तार्णव ऊर्मिमालिनि\nक्षोणीमिमामोषधिवीरुधां निधिम् ।\nमया सहोरुक्रम तेऽज ओजसा\nतस्मै जगत्प्राणगणात्मने नमः ॥ २१॥"
  },
  {
    "text": "एवं स्तौति च देवेशं मनुः पार्थिवसत्तमः ।\nमत्स्यावतारं देवेशं संशयच्छेदकारणम् ॥ २२॥"
  },
  {
    "text": "ध्यानयोगेन देवस्य निर्धूताशेषकल्मषः ।\nआस्ते परिचरन्भक्त्या महाभागवतोत्तमः ॥ २३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे\nभुवनकोशवर्णने हरिवर्षकेतुमालरम्यकवर्षवर्णनं नाम नवमोऽध्यायः ॥ ८.९॥"
  },
  {
    "text": "८.१० दशमोऽध्यायः । भुवनकोशवर्णने हिरण्मयकिम्पुरुषवर्षवर्णनम् ।"
  },
  {
    "text": "श्रीनारायण उवाच ।\nहिरण्मये नाम वर्षे भगवान्कूर्मरूपधृक् ।\nआस्ते योगपतिः सोऽयमर्यम्णा पूज्य ईड्यते ॥ १॥"
  },
  {
    "text": "अर्यमोवाच ।\nॐ नमो भगवते अकूपाराय सर्वसत्त्वगुण-\nविशेषणाय नोपलक्षितस्थानाय नमो वर्ष्मणे\nनमो भूम्ने नमोऽवस्थानाय नमस्ते ।\nयद्रूपमेतन्निजमाययार्पित-\nमर्थस्वरूपं बहुरूपरूपितम् ।\nसङ्ख्या न यस्यास्त्ययथोपलम्भना-\nत्तस्मै नमस्तेऽव्यपदेशरूपिणे ॥ २॥"
  },
  {
    "text": "जरायुजं स्वेदजमण्डजोद्भिदं\nचराचरं देवर्षिपितृभूतमैन्द्रियम् ।\nद्यौः खं क्षितिः शैलसरित्समुद्रं\nद्वीपग्रहर्क्षेत्यभिधेय एकः ॥ ३॥"
  },
  {
    "text": "यस्मिन्नसङ्ख्येयविशेषनाम-\nरूपाकृतौ कविभिः कल्पितेयम् ।\nसङ्ख्या यया तत्त्वदृशापनीयते\nतस्मै नमः साङ्ख्यनिदर्शनाय ते ॥ ४॥"
  },
  {
    "text": "एवं स्तुवति देवेशमर्यमा सह वर्षपैः ।\nगीयते चापि भजते सर्वभूतभवं प्रभुम् ॥ ५॥"
  },
  {
    "text": "तथोत्तरेषु कुरुषु भगवान्यज्ञपूरुषः ।\nआदिवाराहरूपोऽसौ धरण्या पूज्यते सदा ॥ ६॥"
  },
  {
    "text": "सम्पूज्य विधिवद्देवं तद्भक्त्यार्द्रार्द्रहृत्कजा ।\nभूमिः स्तौति हरिं यज्ञवाराहं दैत्यमर्दनम् ॥ ७॥"
  },
  {
    "text": "भूरुवाच ।\nॐ नमो भगवते मन्त्रतत्त्वलिङ्गाय यज्ञक्रतवे\nमहाध्वरावयवाय महावराहाय नमः कर्मशुक्लाय\nत्रियुगाय नमस्ते ॥ ८॥"
  },
  {
    "text": "यस्य स्वरूपं कवयो विपश्चितो\nगुणेषु दारुष्विव जातवेदसम् ।\nमथ्नन्ति मथ्ना मनसा दिदृक्षवो\nगूढं क्रियार्थैर्नम ईरितात्मने ॥ ९॥"
  },
  {
    "text": "द्रव्यक्रियाहेत्वयनेशकर्तृभि-\nर्मायागुणैर्वस्तुभिरीक्षितात्मने ।\nअन्वीक्षयाङ्गातिशयात्मबुद्धिभि-\nर्निरस्तमायाकृतये नमोऽस्तु ते ॥ १०॥"
  },
  {
    "text": "करोति विश्वस्थितिसंयमोदयं\nयस्येप्सितं नेप्सितुमीक्षितुर्गुणैः ।\nमाया यथाऽयो भ्रमते तदाश्रयं\nग्राव्णो नमस्ते गुणकर्मसाक्षिणे ॥ ११॥"
  },
  {
    "text": "प्रमथ्य दैत्यं प्रतिवारणं मृधे\nयो मां रसाया जगदादिसूकरः ।\nकृत्वाग्रदंष्ट्रं निरगादुदन्वतः\nक्रीडन्निवेभः प्रणतास्मि तं विभुम् ॥ १२॥"
  },
  {
    "text": "किम्पुरुषे वर्षेऽस्मिन्भगवन्तं दाशरथिं च सर्वेशम् ।\nसीतारामं देवं श्रीहनुमानादिपूरुषं स्तौति ॥ १३॥"
  },
  {
    "text": "ॐ नमो भगवते उत्तमश्लोकाय नम इति ।\nआर्यलक्षणशीलव्रताय नम उपशिक्षितात्मने\nउपासितलोकाय नमः । साधुवादनिकषणाय नमो\nब्रह्मण्यदेवाय महापुरुषाय महाभागाय नम इति ।\nयत्तद्विशुद्धानुभवात्ममेकं\nस्वतेजसा ध्वस्तगुणव्यवस्थम् ।\nप्रत्यक् प्रशान्तं सुधियोपलम्भनं\nह्यनामरूपं निरहं प्रपद्ये ॥ १४॥"
  },
  {
    "text": "मर्त्यावतारस्त्विह मर्त्यशिक्षणं\nरक्षोवधायैव न केवलं विभो ।\nकुतोऽन्यथा स्याद्ऽऽरमतः स्व आत्मनः\nसीताकृतानि व्यसनानीश्वरस्य ॥ १५॥"
  },
  {
    "text": "न वै स आत्माऽऽत्मवतां सुहृत्तमः\nसक्तस्त्रिलोक्यां भगवान्वासुदेवः ।\nन स्त्रीकृतं कश्मलमश्नुवीत\nन लक्षणं चापि विहातुमर्हति ॥ १६॥"
  },
  {
    "text": "न जन्म नूनं महतो न सौभगं\nन वाङ् न बुद्धिर्नाकृतिस्तोषहेतुः ।\nतैर्यद्विसृष्टानपि नो वनौकस-\nश्चकार सख्ये बत लक्ष्मणाग्रजः ॥ १७॥"
  },
  {
    "text": "सुरोऽसुरो वाप्यथवा नरोऽनरः\nसर्वात्मना यः सुकृतज्ञमुत्तमम् ।\nभजेत रामं मनुजाकृतिं हरिं\nय उत्तराननयत्कोसलान् दिवम् ॥ १८॥"
  },
  {
    "text": "श्रीनारायण उवाच ।\nएवं किम्पुरुषे वर्षे सत्यसन्धं दृढव्रतम् ।\nरामं राजीवपत्राक्षं हनुमान् वानरोत्तमः ॥ १९॥"
  },
  {
    "text": "स्तौति गायति भक्त्या च सम्पूजयति सर्वशः ।\nय एतच्छृणुयाच्चित्रं रामचन्द्रकथानकम् ।\nसर्वपापविशुद्धात्मा याति रामसलोकताम् ॥ २०॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे\nभुवनकोशवर्णने हिरण्मयकिम्पुरुषवर्षवर्णनं नाम दशमोऽध्यायः ॥ ८.१०॥"
  },
  {
    "text": "८.११ एकादशोऽध्यायः । भुवनकोशवर्णने भारतवर्षवर्णनम् ।"
  },
  {
    "text": "श्रीनारायण उवाच ।\nभारताख्ये च वर्षेऽस्मिन्नहमादिजपूरुषः ।\nतिष्ठामि भवता चैव स्तवनं क्रियतेऽनिशम् ॥ १॥"
  },
  {
    "text": "नारद उवाच ।\nॐ नमो भगवते उपशमशीलायोपरतानात्म्याय\nनमोऽकिञ्चनवित्ताय ऋषिऋषभाय नरनारायणाय\nपरमहंसपरमगुरवे आत्मारामाधिपतये नमो नम इति ।\nकर्तास्य सर्गादिषु यो न बध्यते\nन हन्यते देहगतोऽपि दैहिकैः ।\nद्रष्टुर्न दृश्यस्य गुणैर्विदूष्यते\nतस्मै नमोऽसक्तविविक्तसाक्षिणे ॥ २॥"
  },
  {
    "text": "इदं हि योगेश्वरयोगनैपुणं\nहिरण्यगर्भो भगवाञ्जगाद यत् ।\nयदन्तकाले त्वयि निर्गुणे मनो\nभक्त्या दधीतोज्झितदुष्कलेवरः ॥ ३॥"
  },
  {
    "text": "यथैहिकामुष्मिककामलम्पटः\nसुतेषु दारेषु धनेषु चिन्तयन् ।\nशङ्केत विद्वान् कुकलेवरात्यया-\nद्यस्तस्य यत्नः श्रम एव केवलम् ॥ ४॥"
  },
  {
    "text": "तन्नः प्रभो त्वं कुकलेवरार्पितां\nत्वं माययाहं ममतामधोक्षज ।\nभिन्द्याम येनाशु वयं सुदुर्भिदां\nविधेहि योगं त्वयि नः स्वभावजम् ॥ ५॥"
  },
  {
    "text": "एवं स्तौति सदा देवं नारायणमनामयम् ।\nनारदो मुनिशार्दूलः प्रज्ञाताखिलसारदृक् ॥ ६॥"
  },
  {
    "text": "अस्मिन् वै भारते वर्षे सरिच्छैलास्तु सन्ति हि ।\nतान्प्रवक्ष्यामि देवर्षे श‍ृणुष्वैकाग्रमानसः ॥ ७॥"
  },
  {
    "text": "मलयो मङ्गलप्रस्थो मैनाकश्च त्रिकूटकः ।\nऋषभः कूटकः कोल्लः सह्यो देवगिरिस्तथा ॥ ८॥"
  },
  {
    "text": "ऋष्यमूकश्च श्रीशैलो व्यङ्कटाद्रिर्महेन्द्रकः ।\nवारिधारश्च विन्ध्यश्च मुक्तिमानृक्षपर्वतः ॥ ९॥"
  },
  {
    "text": "पारियात्रस्तथा द्रोणश्चित्रकूटगिरिस्तथा ।\nगोवर्धनो रैवतकः ककुभो नीलपर्वतः ॥ १०॥"
  },
  {
    "text": "गौरमुखश्चेन्द्रकीलो गिरिः कामगिरिस्तथा ।\nएते चान्येऽप्यसङ्ख्याता गिरयो बहुपुण्यदाः ॥ ११॥"
  },
  {
    "text": "एतदुत्पन्नसरितः शतशोऽथ सहस्रशः ।\nपानावगाहनस्नानदर्शनोत्कीर्तनैरपि ॥ १२॥"
  },
  {
    "text": "नाशयन्ति च पापानि त्रिविधानि शरीरिणाम् ।\nताम्रपर्णी चन्द्रवशा कृतमाला वटोदका ॥ १३॥"
  },
  {
    "text": "वैहायसी च कावेरी वेणा चैव पयस्विनी ।\nतुङ्गभद्रा कृष्णवेणा शर्करावर्तका तथा ॥ १४॥"
  },
  {
    "text": "गोदावरी भीमरथी निर्विन्ध्या च पयोष्णिका ।\nतापी रेवा च सुरसा नर्मदा च सरस्वती ॥ १५॥"
  },
  {
    "text": "चर्मण्वती च सिन्धुश्च अन्धशोणौ महानदौ ।\nऋषिकुल्या त्रिसामा च वेदस्मृतिर्महानदी ॥ १६॥"
  },
  {
    "text": "कौशिकी यमुना चैव मन्दाकिनी दृषद्वती ।\nगोमती सरयू रोधवती सप्तवती तथा ॥ १७॥"
  },
  {
    "text": "सुषोमा च शतद्रुश्च चन्द्रभागा मरुद्वृधा ।\nवितस्ता च असिक्नी च विश्वा चेति प्रकीर्तिताः ॥ १८॥"
  },
  {
    "text": "अस्मिन्वर्षे लब्धजन्मपुरुषैः स्वस्वकर्मभिः ।\nशुक्ललोहितकृष्णाख्यैर्दिव्यमानुषनारकाः ॥ १९॥"
  },
  {
    "text": "भवन्ति विविधा भोगाः सर्वेषां च निवासिनाम् ।\nयथा वर्णविधानेनापवर्गो भवति स्फुटम् ॥ २०॥"
  },
  {
    "text": "एतदेव च वर्षस्य प्राधान्यं कार्यसिद्धितः ।\nवदन्ति मुनयो वेदवादिनः स्वर्गवासिनः ॥ २१॥"
  },
  {
    "text": "अहो अमीषां किमकारि शोभनं\nप्रसन्न एषां स्विदुत स्वयं हरिः ।\nयैर्जन्म लब्धं नृषु भारताजिरे\nमुकुन्दसेवौपयिकं स्पृहा हि नः ॥ २२॥"
  },
  {
    "text": "किं दुष्करैर्नः क्रतुभिस्तपोव्रतै-\nर्दानादिभिर्वा द्युजयेन फल्गुना ।\nन यत्र नारायणपदपङ्कज-\nस्मृतिः प्रमुष्टातिशयेन्द्रियोत्सवात् ॥ २३॥"
  },
  {
    "text": "कल्पायुषां स्थानजयात्पुनर्भवा-\nत्क्षणायुषां भारतभूजयो वरम् ।\nक्षणेन मर्त्येन कृतं मनस्विनः\nसंन्यस्य संयान्त्यभयं पदं हरेः ॥ २४॥"
  },
  {
    "text": "न यत्र वैकुण्ठकथासुधापगा\nन साधवो भागवतास्तदाश्रयाः ।\nन यत्र यज्ञेशमखा महोत्सवाः\nसुरेशलोकोऽपि न वै स सेव्यताम् ॥ २५॥"
  },
  {
    "text": "प्राप्ता नृजातिं त्विह ये च जन्तवो\nज्ञानक्रियाद्रव्यकलापसम्भृताम् ।\nन वै यतेरन्न पुनर्भवाय ते\nभूयो वनौका इव यान्ति बन्धनम् ॥ २६॥"
  },
  {
    "text": "यैः श्रद्धया बर्हिषि भागशो हवि-\nर्निरुप्तमिष्टं विधिमन्त्रवस्तुतः ।\nएकः पृथङ्नामभिराहुतो मुदा\nगृह्णाति पूर्णः स्वयमाशिषां प्रभुः ॥ २७॥"
  },
  {
    "text": "सत्यं दिशत्यर्थितमर्थितो नृणां\nनैवार्थदो यत्पुनरर्थिता यतः ।\nस्वयं विधत्ते भजतामनिच्छता-\nमिच्छापिधानं निजपादपल्लवम् ॥ २८॥"
  },
  {
    "text": "(यद्यत्र नः स्वर्गसुखावशेषितं\nस्विष्टस्य पूर्तस्य कृतस्य शोभनम् ।\nतेनाब्जनाभे स्मृतिमज्जन्म नः स्या-\nद्वर्षे हरिर्भजतां शं तनोति ॥)\nश्रीनारायण उवाच ।\nएवं स्वर्गगता देवाः सिद्धाश्च परमर्षयः ।\nप्रवदन्ति च माहात्म्यं भारतस्य सुशोभनम् ॥ २९॥"
  },
  {
    "text": "जम्बुद्वीपस्य चाष्टौ हि उपद्वीपाः स्मृताः परे ।\nहयमार्गान्विशोधद्भिः सागरैः परिकल्पिताः ॥ ३०॥"
  },
  {
    "text": "स्वर्णप्रस्थश्चन्द्रशुक्र आवर्तनरमाणकौ ।\nमन्दरोपाख्यहरिणः पाञ्चजन्यस्तथैव च ॥ ३१॥"
  },
  {
    "text": "सिंहलश्चैव लङ्केति उपद्वीपाष्टकं स्मृतम् ।\nजम्बुद्वीपस्य मानं हि कीर्तितं विस्तरेण च ॥ ३२॥"
  },
  {
    "text": "अतः परं प्रवक्ष्यामि प्लक्षादिद्वीपषट्ककम् ॥ ३३॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे\nभुवनकोशवर्णने भारतवर्षवर्णनं नामैकादशोऽध्यायः ॥ ८.११॥"
  },
  {
    "text": "८.१२ द्वादशोऽध्यायः । भुवनकोशवर्णने प्लक्षद्वीपकुशद्वीपवर्णनम् ।"
  },
  {
    "text": "श्रीनारायण उवाच ।\nजम्बुद्वीपो यथा चायं यत्प्रमाणेन कीर्तितः ।\nतावता सर्वतः क्षारोदधिना परिवेष्टितः ॥ १॥"
  },
  {
    "text": "जम्ब्वाख्येन यथा मेरुस्तथा क्षारोदकेन च ।\nक्षारोदधिस्तु द्विगुणः प्लक्षाख्येनोपवेष्टितः ॥ २॥"
  },
  {
    "text": "यथैव परिखा बाह्योपवनेन हि वेष्ट्यते ।\nप्लक्षाख्यश्च स्वयं जम्बुप्रमाणो द्वीपरूपधृक् ॥ ३॥"
  },
  {
    "text": "हिरण्मयोऽग्निस्तत्रैव तिष्ठतीति विनिश्चयः ।\nप्रियव्रतात्मजस्तत्र सप्तजिह्व इति स्मृतः ॥ ४॥"
  },
  {
    "text": "अग्निस्तदधिपस्त्विध्मजिह्वः स्वं द्वीपमेव च ।\nविभज्य सप्तवर्षाणि स्वपुत्रेभ्यो ददौ विभुः ॥ ५॥"
  },
  {
    "text": "स्वयमात्मविदां मान्यां योगचर्यां समाश्रितः ।\nतेनैव चात्मयोगेन भगवन्तमुपागतः ॥ ६॥"
  },
  {
    "text": "शिवं च यवसं भद्रं शान्तं क्षेमामृते तथा ।\nअभयं चेति सप्तैव तद्वर्षाणि सदेक्षताम् ॥ ७॥"
  },
  {
    "text": "तेषु प्रोक्ता नदीः सप्त गिरयः सप्त चैव हि ।\nअरुणा नृम्णाङ्गिरसी सावित्री सुप्रभातिका ॥ ८॥"
  },
  {
    "text": "ऋतम्भरा सत्यम्भरा इति नद्यः प्रकीर्तिताः ।\nमणिकूटो वज्रकूट इन्द्रसेनस्तथैव च ॥ ९॥"
  },
  {
    "text": "ज्योतिष्मान्वै सुपर्णश्च हिरण्यष्ठीव एव च ।\nमेघमाल इति ख्याताः प्लक्षद्वीपस्य पर्वताः ॥ १०॥"
  },
  {
    "text": "नदीनां जलमात्रेण दर्शनस्पर्शनादिभिः ।\nनिर्धूताशेषरजसो निस्तमस्काः प्रजास्तथा ॥ ११॥"
  },
  {
    "text": "हंसश्चैव पतङ्गश्च ऊर्ध्वायन इतीव च ।\nसत्याङ्गसंज्ञाश्चत्वारो वर्णाः प्लक्षस्य द्वीपके ॥ १२॥"
  },
  {
    "text": "सहस्रायुप्रमाणाश्च विविधोपमदर्शनाः ।\nस्वर्गद्वारं त्रयीविद्याविधिनार्कं यजन्ति ते ॥ १३॥"
  },
  {
    "text": "प्रत्नस्य विष्णो रूपं च सत्यर्तस्य च ब्रह्मणः ।\nअमृतस्य च मृत्योश्च सूर्यमात्मानमीमहि ॥ १४॥"
  },
  {
    "text": "प्लक्षादिषु च सर्वेषु पञ्चद्वीपेषु नारद ।\nआयुरिन्द्रियमोजश्च बलं बुद्धिः सहोऽपि च ॥ १५॥"
  },
  {
    "text": "विक्रमः सर्वलोकानां सिद्धिरौत्पत्तिकी सदा ।\nप्लक्षद्वीपात्परं चेक्षुरसोदः सरिताम्पतिः ॥ १६॥"
  },
  {
    "text": "प्लक्षद्वीपं समग्रं च परिवार्यावतिष्ठते ।\nशाल्मलाख्यस्ततो द्वीपश्चास्माद् द्विगुणविस्तरः ॥ १७॥"
  },
  {
    "text": "समानेन सुरोदेन सिन्धुना परिवेष्टितः ।\nयत्र वै शाल्मलीवृक्षः प्लक्षायामः प्रकीर्तितः ॥ १८॥"
  },
  {
    "text": "स्थानं तत्पक्षिराजस्य गरुडस्य महात्मनः ।\nतस्य द्वीपस्य नाथो हि यज्ञबाहुः प्रियव्रतात् ॥ १९॥"
  },
  {
    "text": "जातः स एव सप्तभ्यः स्वपुत्रेभ्यो ददौ धराम् ।\nतद्वर्षाणां च नामानि कथितानि निबोधत ॥ २०॥"
  },
  {
    "text": "सुरोचनं सौमनस्यं रमणं देववर्षकम् ।\nपारिभद्रं तथा चाप्यायनं विज्ञातनामकम् ॥ २१॥"
  },
  {
    "text": "तेषु वर्षाद्रयः सप्त सप्तैव सरितः स्मृताः ।\nसरसः शतश‍ृङ्गश्च वामदेवश्च कन्दकः ॥ २२॥"
  },
  {
    "text": "कुमुदः पुष्पवर्षश्च सहस्रश्रुतिरेव च ।\nएते च पर्वताः सप्त नदीनामानि चोच्यते ॥ २३॥"
  },
  {
    "text": "अनुमतिः सिनीवाली सरस्वती कुहूस्तथा ।\nरजनी चैव नन्दा च राकेति परिकीर्तिताः ॥ २४॥"
  },
  {
    "text": "तद्वर्षपुरुषाः सर्वे चातुर्वर्ण्यसमाह्वयाः ।\nश्रुतधरो वीर्यधरो वसुन्धर इषुन्धरः ॥ २५॥"
  },
  {
    "text": "भगवन्तं वेदमयं यजन्ते सोममीश्वरम् ।\nस्वगोभिः पितृदेवेभ्यो विभजन्कृष्णशुक्लयोः ॥ २६॥"
  },
  {
    "text": "सर्वासां च प्रजानां च राजा सोमः प्रसीदतु ।\nएवं सुरोदाद् द्विगुणः स्वमानेन प्रकीर्तितः ॥ २७॥"
  },
  {
    "text": "घृतोदेनावृतः सोऽयं कुशद्वीपः प्रकाशते ।\nयस्मिन्नास्ते कुशस्तम्बो द्वीपाख्याकारणो ज्वलन् ॥ २८॥"
  },
  {
    "text": "स्वशष्परोचिषा काष्ठा भासयन्परितिष्ठते ।\nहिरण्यरेतास्तद्द्वीपपतिः प्रैयव्रत स्वराट् ॥ २९॥"
  },
  {
    "text": "स्वपुत्रेभ्यश्च सप्तभ्यस्तद्द्वीपं सप्तधाभजत् ।\nवसुश्च वसुदानश्च तथा दृढरुचिः परः ॥ ३०॥"
  },
  {
    "text": "नाभिगुप्तस्तुत्यव्रतौ विविक्तनामदेवकौ ।\nतेषां वर्षेषु सप्तैव सीमागिरिवराः स्मृताः ॥ ३१॥"
  },
  {
    "text": "नद्यः सप्तैव सन्तीह तन्नामानि निबोधत ।\nचक्रस्तथा चतुःश‍ृङ्गः कपिलश्चित्रकूटकः ॥ ३२॥"
  },
  {
    "text": "देवानीकश्चोर्ध्वरोमा द्रविणः सप्त पर्वताः ।\nरसकुल्या मधुकुल्या मित्रविन्दा तथैव च ॥ ३३॥"
  },
  {
    "text": "श्रुतविन्दा देवगर्भा घृतच्युन्मन्दमालिके ।\nयत्पयोभिः कुशद्वीपवासिनः सर्व एव ते ॥ ३४॥"
  },
  {
    "text": "कुशलः कोविदश्चैवाप्यभियुक्तस्तथैव च ।\nकुलकश्चेति संज्ञाभिश्चतुर्वर्णाः प्रकीर्तिताः ॥ ३५॥"
  },
  {
    "text": "जातवेदसरूपं तं देवं कर्मजकौशलैः ।\nयजन्ते देववर्याभाः सर्वे सर्वविदो जनाः ॥ ३६॥"
  },
  {
    "text": "परस्यब्रह्मणः साक्षाज्जातवेदोऽसि हव्यवाट् ।\nदेवानां पुरुषाङ्गानां यज्ञेन पुरुषं यज ।\nएवं यजन्ते ज्वलनं सर्वे द्वीपाधिवासिनः ॥ ३७॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे\nभुवनकोशवर्णने प्लक्षद्वीपकुशद्वीपवर्णनं नाम द्वादशोऽध्यायः ॥ ८.१२॥"
  },
  {
    "text": "८.१३ त्रयोदशोऽध्यायः । भुवनकोशवर्णने क्रौञ्चशाकपुष्करद्वीपवर्णनम् ।"
  },
  {
    "text": "नारद उवाच ।\nशिष्टद्वीपप्रमाणं च वद सर्वार्थदर्शन ।\nयेन विज्ञातमात्रेण परानन्दमयो भवेत् ॥ १॥"
  },
  {
    "text": "श्रीरानारायण उवाच ।\nकुशद्वीपस्य परितो घृतोदावरणं महत् ।\nततो बहिः क्रौञ्चद्वीपो द्विगुणः स्यात्स्वमानतः ॥ २॥"
  },
  {
    "text": "क्षीरोदेनावृतो भाति यस्मिन्क्रौञ्चाद्रिरस्ति च ।\nनामनिर्वर्तकः सोऽयं द्वीपस्य परिवर्तते ॥ ३॥"
  },
  {
    "text": "योऽसौ गुहस्य शक्त्या च भिन्नकुक्षिः पुराभवत् ।\nक्षीरोदेनासिच्यमानो वरुणेन च रक्षितः ॥ ४॥"
  },
  {
    "text": "घृतपृष्ठो नाम यस्य विभाति किल नायकः ।\nप्रियव्रतात्मजः श्रीमान् सर्वलोकनमस्कृतः ॥ ५॥"
  },
  {
    "text": "स्वद्वीपं तु विभज्यैव सप्तधा स्वात्मजान्ददौ ।\nपुत्रनामसु वर्षेषु वर्षपान्सन्निवेशयन् ॥ ६॥"
  },
  {
    "text": "स्वयं भगवतस्तस्य शरणं सञ्जगाम ह ।\nआमो मधुरुहश्चैव मेघपृष्ठः सुधामकः ॥ ७॥"
  },
  {
    "text": "भ्राजिष्ठो लोहितार्णश्च वनस्पतिरितीव च ।\nनगा नद्यश्च सप्तैव विख्याता भुवि सर्वतः ॥ ८॥"
  },
  {
    "text": "शुक्लो वै वर्धमानश्च भोजनश्चोपबर्हणः ।\nनन्दश्च नन्दनः सर्वतोभद्र इति कीर्तिताः ॥ ९॥"
  },
  {
    "text": "अभया अमृतौघा चार्यका तीर्थवतीति च ।\nवृत्तिरूपवती शुक्ला पवित्रवतिका तथा ॥ १०॥"
  },
  {
    "text": "एतासामुदकं पुण्यं चातुर्वर्ण्येन पीयते ।\nपुरुषऋषभौ तद्वद् द्रविणाख्यश्च देवकः ॥ ११॥"
  },
  {
    "text": "एते चतुर्वर्णजाताः पुरुषा निवसन्ति हि ।\nतत्रत्याः पुरुषा आपोमयं देवमपां पतिम् ॥ १२॥"
  },
  {
    "text": "पूर्णेनाञ्जलिना भक्त्या यजन्ते विविधक्रियाः ।\nआपः पुरुषवीर्याः स्थ पुनन्तीर्भूर्भुवः स्वरः ॥ १३॥"
  },
  {
    "text": "ता नः पुनीतामीवघ्नीः स्पृशतामात्मना भुवः ।\nइति मन्त्रजपान्ते च स्तुवन्ति विविधैः स्तवैः ॥ १४॥"
  },
  {
    "text": "एवं परस्तात्क्षीरोदात्परितश्चोपवेशितः ।\nद्वात्रिंशल्लक्षसङ्ख्याकयोजनायाममाश्रितः ॥ १५॥"
  },
  {
    "text": "स्वमानेन च द्वीपोऽयं दधिमण्डोदकेन च ।\nशाकद्वीपो विशिष्टोऽयं यस्मिच्छाको महीरुहः ॥ १६॥"
  },
  {
    "text": "स्वक्षेत्रव्यपदेशस्य कारणं स हि नारद ।\nप्रैयव्रतोऽधिपस्तस्य मेधातिथिरिति स्मृतः ॥ १७॥"
  },
  {
    "text": "विभज्य सप्त वर्षाणि पुत्रनामानि तेषु च ।\nसप्त पुत्रान्निजान् स्थाप्य स्वयं योगगतिं गतः ॥ १८॥"
  },
  {
    "text": "पुरोजवो मनःपूर्वजवोऽथ पवमानकः ।\nधूम्रानीकश्चित्ररेफो बहुरूपोऽथ विश्वधृक् ॥ १९॥"
  },
  {
    "text": "मर्यादागिरयः सप्त नद्यः सप्तैव कीर्तिताः ।\nईशान ऊरुश‍ृङ्गोऽथ बलभद्रः शतकेशरः ॥ २०॥"
  },
  {
    "text": "सहस्रस्रोतको देवपालोऽप्यन्ते महाशनः ।\nएतेऽद्रयः सप्त चोक्ताः सरिन्नामानि सप्त च ॥ २१॥"
  },
  {
    "text": "अनघा प्रथमाऽऽयुर्दा उभयस्पृष्टिरेव च ।\nअपराजिता पञ्चपदी सहस्रश्रुतिरेव च ॥ २२॥"
  },
  {
    "text": "ततो निजधृतिश्चोक्ताः सप्त नद्यो महोज्ज्वलाः ।\nतद्वर्षपुरुषाः सर्वे सत्यव्रतक्रतुव्रतौ ॥ २३॥"
  },
  {
    "text": "दानव्रतानुव्रतौ च चतुर्वर्णा उदीरिताः ।\nभगवन्तं प्राणवायुं प्राणायामेन संयुताः ॥ २४॥"
  },
  {
    "text": "यजन्ति निर्धूतरजस्तमसः परमं हरिम् ।\nअन्तः प्रविश्य भूतानि यो बिभर्त्यात्मकेतुभिः ॥ २५॥"
  },
  {
    "text": "अन्तर्यामीश्वरः साक्षात्पातु नो यद्वशे इदम् ।\nपरस्ताद्दधिमण्डोदात्ततस्तु बहुविस्तरः ॥ २६॥"
  },
  {
    "text": "पुष्करद्वीपनामायं शाकद्वीपद्विसङ्गुणः ।\nस्वसमानेन स्वादूदकेनायं परिवेष्टितः ॥ २७॥"
  },
  {
    "text": "यत्रास्ते पुष्करं भ्राजदग्निचूडानिभानि च ।\nपत्राणि विशदानीह स्वर्णपत्रायुतायुतम् ॥ २८॥"
  },
  {
    "text": "श्रीमद्भगवतश्चेदमासनं परमेष्ठिनः ।\nकल्पितं लोकगुरुणा सर्वलोकसिसृक्षया ॥ २९॥"
  },
  {
    "text": "तद्द्वीप एक एवायं मानसोत्तरनामकः ।\nअर्वाचीनपराचीनवर्षयोरवधिर्गिरिः ॥ ३०॥"
  },
  {
    "text": "उच्छ्रायायामयोः सङ्ख्यायुतयोजनसम्मिता ।\nयत्र दिक्षु च चत्वारि चतसृषु पुराणि ह ॥ ३१॥"
  },
  {
    "text": "इन्द्रादिलोकपालानां यदुपर्यर्कनिर्गमः ।\nमेरुं प्रदक्षिणीकुर्वन् भानुः पर्येति यत्र हि ॥ ३२॥"
  },
  {
    "text": "संवत्सरात्मकं चक्रं देवाहोरात्रतो भ्रमन् ।\nप्रैयव्रतोऽधिपो वीतिहोत्रः स्वात्मजकद्वयम् ॥ ३३॥"
  },
  {
    "text": "वर्षद्वये परिस्थाप्य वर्षनामधरं क्रमात् ।\nरमणो धातकिश्चैव तत्तद्वर्षपती उभौ ॥ ३४॥"
  },
  {
    "text": "कृताः स्वयं पूर्वजवद्भगवद्भक्तितत्पराः ।\nतद्वर्षपुरुषा ब्रह्मरूपिणं परमेश्वरम् ॥ ३५॥"
  },
  {
    "text": "सकर्मकेन योगेन यजन्ति परिशीलिताः ।\nयत्तत्कर्ममयं लिङ्ग ब्रह्मलिङ्गं जनोऽर्चयेत् ।\nएकान्तमद्वयं शान्तं तस्मै भगवते नमः ॥ ३६॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे\nभुवनकोशवर्णनं क्रौञ्चशाकपुष्करद्वीपवर्णनं नाम त्रयोदशोऽध्यायः ॥ ८.१३॥"
  },
  {
    "text": "८.१४ चतुर्दशोऽध्यायः । सूर्यगतिवर्णनम् ।"
  },
  {
    "text": "नारायण उवाच ।\nततः परस्तादचलो लोकालोकेति नामकः ।\nअन्तराले च लोकालोकयोर्यः परिकल्पितः ॥ १॥"
  },
  {
    "text": "यावदस्ति च देवर्षे ह्यन्तरं मानसोत्तरात् ।\nसुमेरोस्तावती शुद्धा काञ्चनी भूमिरस्ति हि ॥ २॥"
  },
  {
    "text": "दर्पणोदरतुल्या सा सर्वप्राणिविवर्जिता ।\nयस्यां पदार्थः प्रहितो न किञ्चित्प्रत्युदीयते ॥ ३॥"
  },
  {
    "text": "अतः सर्वप्राणिसङ्घरहिता सा च नारद ।\nलोकालोक इति व्याख्या यदत्र परिकल्पिता ॥ ४॥"
  },
  {
    "text": "लोकालोकान्तरे चास्य वर्तते सर्वदा स्थितिः ।\nईश्वरेण स लोकानां त्रयाणामन्तगः कृतः ॥ ५॥"
  },
  {
    "text": "सूर्यादीनां ध्रुवान्तानां रश्मयो यद्वशादिह ।\nअर्वाचीनाश्च त्रीँल्लोकानातन्वानाः कदापि हि ॥ ६॥"
  },
  {
    "text": "पराचीनत्वभाजो हि न भवन्ति च नारद ।\nतावदुन्नहनायामः पर्वतेन्द्रो महोदयः ॥ ७॥"
  },
  {
    "text": "एतावाँल्लोकविन्यासोऽयं संस्थामानलक्षणैः ।\nकविभिः स तु पञ्चाशत्कोटिभिर्गणितस्य च ॥ ८॥"
  },
  {
    "text": "भूगोलस्य चतुर्थांशो लोकालोकाचलो मुने ।\nतस्योपरि चतुर्दिक्षु ब्रह्मणा चात्मयोनिना ॥ ९॥"
  },
  {
    "text": "निवेशिता दिग्गजा ये तन्नामानि निबोधत ।\nऋषभः पुष्पचूडोऽथ वामनोऽथापराजितः ॥ १०॥"
  },
  {
    "text": "एते समस्तलोकस्य स्थितिहेतव ईरिताः ।\nतेषां च स्वविभूतीनां बहुवीर्योपबृंहणम् ॥ ११॥"
  },
  {
    "text": "विशुद्धसत्त्वं चैश्वर्यं वर्धयन्भगवान् हरिः ।\nआस्ते सिद्ध्यष्टकोपेतो विष्वक्सेनादिसंवृतः ॥ १२॥"
  },
  {
    "text": "निजायुधैः परिवृतो भुजदण्डैः समन्ततः ।\nआस्ते सकललोकस्य स्वस्तये परमेश्वरः ॥ १३॥"
  },
  {
    "text": "आकल्पमेवं वेषं स गतो विष्णुः सनातनः ।\nस्वमायारचितस्यास्य गोपीथायात्मसाधनः ॥ १४॥"
  },
  {
    "text": "योऽन्तर्विस्तार एतेन ह्यलोकपरिमाणकम् ।\nव्याख्यातं यद्बहिर्लोकालोकाचल इतीरणात् ॥ १५॥"
  },
  {
    "text": "ततः परस्ताद्योगेशगतिं शुद्धा वदन्ति हि ।\nअण्डमध्यगतः सूर्यो द्यावाभूम्योर्यदन्तरम् ॥ १६॥"
  },
  {
    "text": "सूर्याण्डगोलयोर्मध्ये कोट्यः स्युः पञ्चविंशतिः ।\nमृतेऽण्ड एष एतस्मिञ्जातो मार्तण्डशब्दभाक् ॥ १७॥"
  },
  {
    "text": "हिरण्यगर्भ इति यद्धिरण्याण्डसमुद्भवः ।\nसूर्येण हि विभज्यन्ते दिशः खं द्यौर्महीभिदा ॥ १८॥"
  },
  {
    "text": "स्वर्गापवर्गौ नरका रसौकांसि च सर्वशः ।\nदेवतिर्यङ्मनुष्याणां सरीसृपसवीरुधाम् ॥ १९॥"
  },
  {
    "text": "सर्वजीवनिकायानां सूर्य आत्मा दृगीश्वरः ।\nएतावान्भूमण्डलस्य सन्निवेश उदाहृतः ॥ २०॥"
  },
  {
    "text": "एतेन हि दिवो मानं वर्णयन्ति च तद्विदः ।\nद्विदलानां च निष्पावादीनां च दलयोर्यथा ॥ २१॥"
  },
  {
    "text": "अन्तरेण तयोरन्तरिक्षं तदुभयसन्धितम् ।\nयन्मध्यगश्च भगवान् भानुर्वै तपतां वरः ॥ २२॥"
  },
  {
    "text": "आतपेन त्रिलोकं च प्रतपत्येव भासयन् ।\nउत्तरायणमासाद्य गतिमान्द्यं वितन्वते ॥ २३॥"
  },
  {
    "text": "आरोहणस्थानमसौ गत्वाहो दैर्ध्यमाचरेत् ।\nदक्षिणायनमासाद्य गतिशैघ्र्यं वितन्वते ॥ २४॥"
  },
  {
    "text": "अवरोहस्थानमसौ गच्छन्ह्रस्वं दिनं चरेत् ।\nविषुवत्संज्ञमासाद्य गतिसाम्यं वितन्वते ॥ २५॥"
  },
  {
    "text": "समस्थानमथासाद्य दिनसाम्यं करोति च ।\nयदा च मेषतुलयोः सञ्चरेद्धि दिवाकरः ॥ २६॥"
  },
  {
    "text": "समानानि त्वहोरात्राण्यातनोति त्रयीमयः ।\nवृषादिपञ्चसु यदा राशिष्वर्को विरोचते ॥ २७॥"
  },
  {
    "text": "तदाहानि च वर्धन्ते रात्रयोऽपि ह्रसन्ति च ।\nवृश्चिकादिषु सूर्यो हि यदा सञ्चरते रविः ॥ २८॥"
  },
  {
    "text": "तदापीमान्यहोरात्राणि भवन्ति विपर्ययात् ॥ २९॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे\nसूर्यगतिवर्णनं नाम चतुर्दशोऽध्यायः ॥ ८.१४॥"
  },
  {
    "text": "८.१५ पञ्चदशोऽध्यायः । भुवनकोशवर्णने सूर्यगतिवर्णनम् ।"
  },
  {
    "text": "श्रीनारायण उवाच ।\nअतः परं प्रवक्ष्यामि भानोर्गमनमुत्तमम् ।\nशीघ्रमन्दादिगतिभिस्त्रिविधं गमनं रवेः ॥ १॥"
  },
  {
    "text": "सर्वग्रहाणां त्रीण्येव स्थानानि सुरसत्तम ।\nस्थानं जारद्गवं मध्यं तथैरावतमुत्तरम् ॥ २॥"
  },
  {
    "text": "वैश्वानरं दक्षिणतो निर्दिष्टमिति तत्त्वतः ।\nअश्विनी कृत्तिका याम्या नागवीथीति शब्दिता ॥ ३॥"
  },
  {
    "text": "रोहिण्यार्द्रा मृगशिरो गजवीथ्यभिधीयते ।\nपुष्याश्लेषा तथाऽऽदित्या वीथी चैरावती स्मृता ॥ ४॥"
  },
  {
    "text": "एतास्तु वीथयस्तिस्र उत्तरो मार्ग उच्यते ।\nतथा द्वे चापि फल्गुन्यौ मघा चैवार्षभी मता ॥ ५॥"
  },
  {
    "text": "हस्तश्चित्रा तथा स्वाती गोवीथीति तु शब्दिता ।\nज्येष्ठा विशाखानुराधा वीथी जारद्गवी मता ॥ ६॥"
  },
  {
    "text": "एतास्तु वीथयस्तिस्रो मध्यमो मार्ग उच्यते ।\nमूलाषाढोत्तराषाढा अजवीथ्यभिशब्दिता ॥ ७॥"
  },
  {
    "text": "श्रवणं च धनिष्ठा च मार्गी शतभिषक् तथा ।\nवैश्वानरी भाद्रपदे रेवती चैव कीर्तिता ॥ ८॥"
  },
  {
    "text": "एतास्तु वीथयस्तिस्रो दक्षिणो मार्ग उच्यते ।\nउत्तरायणमासाद्य युगाक्षान्तर्निबद्धयोः ॥ ९॥"
  },
  {
    "text": "कर्षणं पाशयोर्वायुबद्धयो रोहणं स्मृतम् ।\nतदाभ्यन्तरगान्मण्डलाद्रथस्य गतेर्भवेत् ॥ १०॥"
  },
  {
    "text": "मान्द्यं दिवसवृद्धिश्च जायते सुरसत्तम ।\nरात्रिह्रासश्च भवति सौम्यायनक्रमो ह्ययम् ॥ ११॥"
  },
  {
    "text": "दक्षिणायनके पाशे प्रेरणादवरोहणम् ।\nबहिर्मण्डलवेशेन गतिशैघ्र्यं तदा भवेत् ॥ १२॥"
  },
  {
    "text": "तदा दिनाल्पता रात्रिवृद्धिश्च परिकीर्तिता ।\nवैषुवे पाशसाम्यात्तु समावस्थानतो रवेः ॥ १३॥"
  },
  {
    "text": "मध्यमण्डलवेशश्च साम्यं रात्रिदिनादिके ।\nआकृष्येते यदा तौ तु ध्रुवेण समधिष्ठितौ ॥ १४॥"
  },
  {
    "text": "तदाभ्यन्तरतः सूर्यो भ्रमते मण्डलानि च ।\nध्रुवेण मुच्यमानेन पुना रश्मियुगेन तु ॥ १५॥"
  },
  {
    "text": "तथैव बाह्यतः सूर्यो भ्रमते मण्डलानि च ।\nतस्मिन्मेरौ पूर्वभागे पुर्यैन्द्री देवधानिका ॥ १६॥"
  },
  {
    "text": "दक्षिणे वै संयमनी नाम याम्या महापुरी ।\nपश्चान्निम्लोचनी नाम वारुणी वै महापुरी ॥ १७॥"
  },
  {
    "text": "तदुत्तरे पुरी सौम्या प्रोक्ता नाम विभावरी ।\nऐन्द्रपुर्यां रवेः प्रोक्त उदयो ब्रह्मवादिभिः ॥ १८॥"
  },
  {
    "text": "संयमन्यां च मध्याह्ने निम्लोचन्यां निमीलनम् ।\nविभावर्यां निशीथः स्यात्तिग्मांशोः सुरपूजितः ॥ १९॥"
  },
  {
    "text": "प्रवृत्तेश्च निमित्तानि भूतानां तानि सर्वशः ।\nमेरोश्चतुर्दिशं भानोः कीर्तितानि मया मुने ॥ २०॥"
  },
  {
    "text": "मेरुस्थानां सदा मध्यं गत एव विभाति हि ।\nसव्यं गच्छन्दक्षिणेन करोति स्वर्णपर्वतम् ॥ २१॥"
  },
  {
    "text": "उदयास्तमये चैव सर्वकालं तु सम्मुखे ।\nदिशास्वशेषासु तथा सुरर्षे विदिशासु च ॥ २२॥"
  },
  {
    "text": "यैर्यत्र दृश्यते भास्वान्स तेषामुदयः स्मृतः ।\nतिरोभावं च यत्रैति तत्रैवास्तमनं रवेः ॥ २३॥"
  },
  {
    "text": "नैवास्तमनमर्कस्य नोदयः सर्वदा सतः ।\nउदयास्तमनाख्यं हि दर्शनादर्शनं रवेः ॥ २४॥"
  },
  {
    "text": "शक्रादीनां पुरे तिष्ठन्स्पृशत्येष पुरत्रयम् ।\nविकर्णौ द्वौ विकर्णस्थस्त्रीन्कोणान्द्वे पुरे तथा ॥ २५॥"
  },
  {
    "text": "सर्वेषां द्वीपवर्षाणां मेरुरुत्तरतः स्थितः ।\nयैर्यत्र दृश्यते भानुः सैव प्राचीति चोच्यते ॥ २६॥"
  },
  {
    "text": "तद्वामभागतो मेरुर्वर्ततेति विनिर्णयः ।\nयदि चैन्द्र्याः प्रचलते घटिका दशपञ्चभिः ॥ २७॥"
  },
  {
    "text": "याम्यां तदा योजनानां सपादं कोटियुग्मकम् ।\nसार्धद्वादशलक्षाणि पञ्चनेत्रसहस्रकम् ॥ २८॥"
  },
  {
    "text": "प्रक्रामति सहस्रांशुः कालमार्गप्रदर्शकः ।\nएवं ततो वारुणीं च सौम्यामैन्द्रीं सहस्रदृक् ॥ २९॥"
  },
  {
    "text": "पर्येति कालचक्रात्मा द्युमणिः कालबुद्धये ।\nतथा चान्ये ग्रहाः सोमादयो ये दिग्विचारिणः ॥ ३०॥"
  },
  {
    "text": "नक्षत्रैः सह चोद्यन्ति सह चास्तं व्रजन्ति ते ।\nएवं मुहूर्तेन रथो भानोरष्टशताधिकम् ॥ ३१॥"
  },
  {
    "text": "योजनानां चतुस्त्रिंशल्लक्षाणि भ्रमति प्रभुः ।\nत्रयीमयश्चतुर्दिक्षु पुरीषु च समीरणात् ॥ ३२॥"
  },
  {
    "text": "प्रवहाख्यात्सदा कालचक्रं पर्येति भानुमान् ।\nयस्य चक्रं रथस्यैकं द्वादशारं त्रिनाभिकम् ॥ ३३॥"
  },
  {
    "text": "षण्नेमि कवयस्तं च वत्सरात्मकमूचिरे ।\nमेरुमूर्धनि तस्याक्षो मानसोत्तरपर्वते ॥ ३४॥"
  },
  {
    "text": "कृतेतरविभागो यः प्रोतं तत्र रथाङ्गकम् ।\nतैलकारकयन्त्रेण चक्रसाम्यं परिभ्रमन् । ३५॥"
  },
  {
    "text": "मानसोत्तरनाम्नीह गिरौ पर्येति चांशुमान् ।\nतस्मिन्नक्षे कृतं मूलं द्वितीयोऽक्षो ध्रुवे कृतः ॥ ३६॥"
  },
  {
    "text": "तुर्यमानेन तैलस्य यन्त्राक्षवदितीरितः ।\nकृतोपरितनो भागः सूर्यस्य जगतां पतेः ॥ ३७॥"
  },
  {
    "text": "रथनीडस्तु षट्त्रिंशल्लक्षयोजनमायतः ।\nतत्तुर्यभागतः सोऽयं परिणाहेन कीर्तितः ॥ ३८॥"
  },
  {
    "text": "तावानर्करथस्यात्र युगस्तस्मिन्हयाः शुभाः ।\nसप्तच्छन्दोऽभिधानाश्च सूरसूतेन योजिताः ॥ ३९॥"
  },
  {
    "text": "वहन्ति देवमादित्यं लोकानां सुखहेतवे ।\nपुरस्तात्सवितुः सूतोऽरुणः पश्चान्नियोजितः ॥ ४०॥"
  },
  {
    "text": "सौत्ये कर्मणि संयुक्तो वर्तते गरुडाग्रजः ।\nतथैव बालखिल्याख्या ऋषयोऽङ्गुष्ठपर्वकाः ॥ ४१॥"
  },
  {
    "text": "प्रमाणेन परिख्याताः षष्टिसाहस्रसङ्ख्यकाः ।\nस्तुवन्ति पुरतः सूर्यं सूक्तवाक्यैः सुशोभनैः ॥ ४२॥"
  },
  {
    "text": "तथा चान्ये च ऋषयो गन्धर्वा अप्सरोरगाः ।\nग्रामण्यो यातुधानाश्च देवाः सर्वे परेश्वरम् ॥ ४३॥"
  },
  {
    "text": "एकैकशः सप्त सप्त मासि मासि विरोचनम् ।\nसार्धलक्षोत्तरं कोटिनवकं भूमिमण्डलम् ॥ ४४॥"
  },
  {
    "text": "द्विसहस्रं योजनानां स गव्यूत्युत्तरं क्षणात् ।\nपर्येति देवदेवेशो विश्वव्यापी निरन्तरम् ॥ ४५॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे\nभुवनकोशवर्णने सूर्यगतिवर्णनं नाम पञ्चदशोऽध्यायः ॥ ८.१५॥"
  },
  {
    "text": "८.१६ षोडशोऽध्यायः । सोमादिगतिवर्णनम् ।"
  },
  {
    "text": "श्रीनारायण उवाच ।\nअथातः श्रूयतां चित्रं सोमादीनां गमादिकम् ।\nतद्गत्यनुसृता नॄणां शुभाशुभनिदर्शना ॥ १॥"
  },
  {
    "text": "यथा कुलालचक्रेण भ्रमता भ्रमतां सह ।\nतदाश्रयाणां च गतिरन्या कीटादिनां भवेत् ॥ २॥"
  },
  {
    "text": "एवं हि राशिवृन्देन कालचक्रेण तेन च ।\nमेरुं धुरं च सरतां प्रादक्षिण्येन सर्वदा ॥ ३॥"
  },
  {
    "text": "ग्रहाणां भानुमुख्यानां गतिरन्यैव दृश्यते ।\nनक्षत्रान्तरगामित्वाद्भान्तरे गमनं तथा ॥ ४॥"
  },
  {
    "text": "गतिद्वयं चाविरुद्धं सर्वत्रैष विनिर्णयः ।\nस एव भगवानादिपुरुषो लोकभावनः ॥ ५॥"
  },
  {
    "text": "नारायणोऽखिलाधारो लोकानां स्वस्तये भ्रमन् ।\nकर्मशुद्धिनिमित्तं तु आत्मानं वै त्रयीमयम् ॥ ६॥"
  },
  {
    "text": "कविभिश्चैव वेदेन विजिज्ञास्योऽर्कधाभवत् ।\nषट्सु क्रमेण ऋतुषु वसन्तादिषु च स्वयम् ॥ ७॥"
  },
  {
    "text": "यथोपजोषमृतुजान् गुणान् वै विदधाति च ।\nतमेनं पुरुषाः सर्वे त्रय्या च विद्यया सदा ॥ ८॥"
  },
  {
    "text": "वर्णाश्रमाचारपथा तथाम्नातैश्च कर्मभिः ।\nउच्चावचैः श्रद्धया च योगानां च वितानकैः ॥ ९॥"
  },
  {
    "text": "अञ्जसा च यजन्ते ये श्रेयो विन्दन्ति ते मतम् ।\nअथैष आत्मा लोकानां द्यावाभूम्यन्तरेण च ॥ १०॥"
  },
  {
    "text": "कालचक्रगतो भुङ्क्ते मासान्द्वादशराशिभिः ।\nसंवत्सरस्यावयवान्मासः पक्षद्वयं दिवा ॥ ११॥"
  },
  {
    "text": "नक्तं चेति स पादर्क्षद्वयमित्युपदिश्यते ।\nयावता षष्ठमंशं स भुञ्जीत ऋतुरुच्यते ॥ १२॥"
  },
  {
    "text": "संवत्सरस्यावयवः कविभिश्चोपवर्णितः ।\nयावतार्धेन चाकाशवीथ्यां प्रचरते रविः ॥ १३॥"
  },
  {
    "text": "तं प्राक्तना वर्णयन्ति अयनं मुनिपूजिताः ।\nअथ यावन्नभोमण्डलं सह प्रतिगच्छति ॥ १४॥"
  },
  {
    "text": "कार्त्स्न्येन सह भुञ्जीत कालं तं वत्सरं विदुः ।\nसंवत्सरं परिवत्सरमिडावत्सरमेव च ॥ १५॥"
  },
  {
    "text": "अनुवत्सरमिद्वत्सरमिति पञ्चकमीरितम् ।\nभानोर्मान्द्यशैघ्र्यसमगतिभिः कालवित्तमैः ॥ १६॥"
  },
  {
    "text": "एवं भानोर्गतिः प्रोक्ता चन्द्रादीनां निबोधत ।\nएवं चन्द्रोऽर्करश्मिभ्यो लक्षयोजनमूर्ध्वतः ॥ १७॥"
  },
  {
    "text": "उपलभ्यमानो मित्रस्य संवत्सरभुजिं च सः ।\nपक्षाभ्यां चौषधीनाथो भुङ्क्ते मासभुजिं च सः ॥ १८॥"
  },
  {
    "text": "सपादमाभ्यां दिवसभुक्तिं पक्षभुजिं चरेत् ।\nएवं शीघ्रगतिः सोमो भुङ्क्ते नूनं भचक्रकम् ॥ १९॥"
  },
  {
    "text": "पूर्यमाणकलाभिश्चामराणां प्रीतिमावहन् ।\nक्षीयमाणकलाभिश्च पितॄणां चित्तरञ्जकः ॥ २०॥"
  },
  {
    "text": "अहोरात्राणि तन्वानः पूर्वापरसुघस्रकैः ।\nसर्वजीवनिकायस्य प्राणो जीवः स एव हि ॥ २१॥"
  },
  {
    "text": "भुङ्क्ते चैकैकनक्षत्रं मुहूर्तत्रिंशता विभुः ।\nस एव षोडशकलः पुरुषोऽनादिसत्तमः ॥ २२॥"
  },
  {
    "text": "मनोमयोऽप्यन्नमयोऽमृतधामा सुधाकरः ।\nदेवपितृमनुष्यादिसरीसृपसवीरुधाम् ॥ २३॥"
  },
  {
    "text": "प्राणाप्यायनशीलत्वात्स सर्वमय उच्यते ।\nततो भचक्रं भ्रमति योजनानां त्रिलक्षतः ॥ २४॥"
  },
  {
    "text": "मेरुप्रदक्षिणेनैव योजितं चेश्वरेण तु ।\nअष्टाविंशतिसङ्ख्यानि गणितानि सहाभिजित् ॥ २५॥"
  },
  {
    "text": "ततः शुक्रो द्विलक्षेण योजनानामथोपरि ।\nपुरः पश्चात्सहैवासावर्कस्य परिवर्तते ॥ २६॥"
  },
  {
    "text": "शीघ्रमन्दसमानाभिर्गतिभिर्विचरन्विभुः ।\nलोकानामनुकूलोऽयं प्रायः प्रोक्तः शुभावहः ॥ २७॥"
  },
  {
    "text": "वृष्टिविष्टम्भशमनो भार्गवः सर्वदा मुने ।\nशुक्राद् बुधः समाख्यातो योजनानां द्विलक्षतः ॥ २८॥"
  },
  {
    "text": "शीघ्रमन्दसमानाभिर्गतिभिः शुक्रवत्सदा ।\nयदार्काद्व्यतिरिच्येत सौम्यः प्रायेण तत्र तु ॥ २९॥"
  },
  {
    "text": "अतिवाताभ्रपातानां वृष्ट्यादिभयसूचकः ।\nउपरिष्ठात्ततो भौमो योजनानां द्विलक्षतः ॥ ३०॥"
  },
  {
    "text": "पक्षैस्त्रिभिस्त्रिभिः सोऽयं भुङ्क्ते राशीनथैकशः ।\nद्वादशापि च देवर्षे यदि वक्रो न जायते ॥ ३१॥"
  },
  {
    "text": "प्रायेणाशुभकृत्सोऽयं ग्रहौघानां च सूचकः ।\nनतो द्विलक्षमानेन योजनानां च गीष्पतिः ॥ ३२॥"
  },
  {
    "text": "एकैकस्मिन्नथो राशौ भुङ्गे संवत्सरं चरन् ।\nयदि वक्रो भवेन्नैवानुकूलो ब्रह्मवादिनाम् ॥ ३३॥"
  },
  {
    "text": "ततः शनैश्चरो घोरो लक्षद्वयपरो मितः ।\nयोजनैः सूर्यपुत्रोऽयं त्रिंशन्मासैः परिभ्रमन् ॥ ३४॥"
  },
  {
    "text": "एकैकराशौ पर्येति सर्वान् राशीन्महाग्रहः ।\nसर्वेषामशुभो मन्दः प्रोक्तः कालविदां वरैः ॥ ३५॥"
  },
  {
    "text": "तत उत्तरतः प्रोक्तमेकादशसुलक्षकैः ।\nयोजनैः परिसङ्ख्यातं सप्तर्षीणां च मण्डलम् ॥ ३६॥"
  },
  {
    "text": "लोकानां शं भावयन्तो मुनयः सप्त ते मुने ।\nयत्तद्विष्णुपदं स्थानं दक्षिणं प्रक्रमन्ति ते ॥ ३७"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे\nसोमादिगतिवर्णनं नाम षोडशोऽध्यायः ॥ ८.१६॥"
  },
  {
    "text": "८.१७ सप्तदशोऽध्यायः । ध्रुवमण्डलसंस्थानवर्णनम् ।"
  },
  {
    "text": "श्रीनारायण उवाच ।\nअथर्षिमण्डलादूर्ध्वं योजनानां प्रमाणतः ।\nलक्षैस्त्रयोदशमितैः परमं वैष्णवं पदम् ॥ १॥"
  },
  {
    "text": "महाभागवतः श्रीमान् वर्तते लोकवन्दितः ।\nऔत्तानपादिरिन्द्रेण वह्निना कश्यपेन च ॥ २॥"
  },
  {
    "text": "धर्मेण सह चैवास्ते समकालयुजा ध्रुवः ।\nबहुमानं दक्षिणतः कुर्वद्भिः प्रेक्षकैः सदा ॥ ३॥"
  },
  {
    "text": "आजीव्यः कल्पजीविनामुपास्ते भगवत्पदम् ।\nज्योतिर्गणानां सर्वेषां ग्रहनक्षत्रभादिनाम् ॥ ४॥"
  },
  {
    "text": "कालेनानिमिषेणायं भ्राम्यतां व्यक्तरंहसा ।\nअवष्टम्भस्थाणुरिव विहितश्चेश्वरेण सः ॥ ५॥"
  },
  {
    "text": "भासते भासयन्भासा स्वीयया देवपूजितः ।\nमेढिस्तम्भे यथा युक्ताः पशवः कर्षणार्थकाः ॥ ६॥"
  },
  {
    "text": "मण्डलानि चरन्तीमे सवनत्रितयेन च ।\nएवं ग्रहादयः सर्वे भगणाद्या यथाक्रमम् ॥ ७॥"
  },
  {
    "text": "अन्तर्बहिर्विभागेन कालचक्रे नियोजिताः ।\nध्रुवमेवावलम्ब्याशु वायुनोदीरिताश्च ते ॥ ८॥"
  },
  {
    "text": "आकल्पान्तं च क्रमन्ति खे श्येनाद्याः खगा इव ।\nकर्मसारथयो वायुवशगाः सर्व एव ते ॥ ९॥"
  },
  {
    "text": "एवं ज्योतिर्गणाः सर्वे प्रकृतेः पुरुषस्य च ।\nसंयोगानुगृहीतास्ते भूमौ न निपतन्ति च ॥ १०॥"
  },
  {
    "text": "ज्योतिश्चक्रं केचिदेतच्छिशुमारस्वरूपकम् ।\nसोपयोगं भगवतो योगधारणकर्मणि ॥ ११॥"
  },
  {
    "text": "यस्यार्वाक्शिरसः कुण्डलीभूतवपुषो मुने ।\nपुच्छाग्रे कल्पितो योऽयं ध्रुव उत्तानपादजः ॥ १२॥"
  },
  {
    "text": "लाङ्गूलेऽस्य च सम्प्रोक्तः प्रजापतिरकल्मषः ।\nअग्निरिन्द्रश्च धर्मश्च तिष्ठन्ते सुरपूजिताः ॥ १३॥"
  },
  {
    "text": "धाता विधाता पुच्छान्ते कट्यां सप्तर्षयस्ततः ।\nदक्षिणावर्तभोगेन कुण्डलाकारमीयुषः ॥ १४॥"
  },
  {
    "text": "उत्तरायणभानीह दक्षपार्श्वेऽर्पितानि च ।\nदक्षिणायनभानीह सव्ये पार्श्वेऽर्पितानि च ॥ १५॥"
  },
  {
    "text": "कुण्डलाभोगवेशस्य पार्श्वयोरुभयोरपि ।\nसमसङ्ख्याश्चावयवा भवन्ति कजनन्दन ॥ १६॥"
  },
  {
    "text": "अजवीथी पृष्ठभागे आकाशसरिदौदरे ।\nपुनर्वसुश्च पुष्यश्च श्रोण्यौ दक्षिणवामयोः ॥ १७॥"
  },
  {
    "text": "आर्द्राश्लेषे पश्चिमयोः पादयोर्दक्षवामयोः ।\nअभिजिच्चोत्तराषाढा नासयोर्दक्षवामयोः ॥ १८॥"
  },
  {
    "text": "यथासङ्ख्यं च देवर्षे श्रुतिश्च जलभं तथा ।\nकल्पिते कल्पनाविद्भिर्नेत्रयोर्दक्षवामयोः ॥ १९॥"
  },
  {
    "text": "धनिष्ठा चैव मूलं च कर्णयोर्दक्षवामयोः ।\nमघादीन्यष्टभानीह दक्षिणायनगानि च ॥ २०॥"
  },
  {
    "text": "युञ्जीत वामपार्श्वीयवङ्क्रिषु क्रमतो मुने ।\nतथैव मृगशीर्षादीन्युदग्भानि च यानि हि ॥ २१॥"
  },
  {
    "text": "दक्षपार्श्वे वङ्क्रिकेषु प्रातिलोम्येन योजयेत् ।\nशततारा तथा ज्येष्ठा स्कन्धयोर्दक्षवामयोः ॥ २२॥"
  },
  {
    "text": "अगस्तिश्चोत्तरहनावधरायां हनौ यमः ।\nमुखेष्वङ्गारकः प्रोक्तो मन्दः प्रोक्त उपस्थके ॥ २३॥"
  },
  {
    "text": "बृहस्पतिश्च ककुदि वक्षस्यर्को ग्रहाधिपः ।\nनारायणश्च हृदये चन्द्रो मनसि तिष्ठति ॥ २४॥"
  },
  {
    "text": "स्तनयोरश्विनौ नाभ्यामुशनाः परिकीर्तितः ।\nबुधः प्राणापानयोश्च गले राहुश्च केतवः ॥ २५॥"
  },
  {
    "text": "सर्वाङ्गेषु तथा रोमकूपे तारागणाः स्मृताः ।\nएतद्भगवतो विष्णोः सर्वदेवमयं वपुः ॥ २६॥"
  },
  {
    "text": "सन्ध्यायां प्रत्यहं ध्यायेत्प्रयतो वाग्यतो मुनिः ।\nनिरीक्षमाणश्चोत्तिष्ठेन्मन्त्रेणानेन धीश्वरः ॥ २७॥"
  },
  {
    "text": "नमो ज्योतिर्लोकाय कालायानिमिषां\nपतये महापुरुषायाभिधीमहीति ॥ २८॥"
  },
  {
    "text": "ग्रहर्क्षतारामयमाधिदैविकं\nपापापहं मन्त्रकृतां त्रिकालम् ।\nनमस्यतः स्मरतो वा त्रिकालं\nनश्येत तत्कालजमाशु पापम् ॥ २९॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे\nध्रुवमण्डलसंस्थानवर्णनं नाम सप्तदशोऽध्यायः ॥ ८.१७॥"
  },
  {
    "text": "८.१८ अष्टादशोऽध्यायः । राहुमण्डलाद्यवस्थानवर्णनम् ।"
  },
  {
    "text": "श्रीनारायण उवाच ।\nअधस्तात्सवितुः प्रोक्तमयुतं राहुमण्डलम् ।\nनक्षत्रवच्चरति च सैंहिकेयोऽतदर्हणः ॥ १॥"
  },
  {
    "text": "सूर्याचन्द्रमसोरेव मर्दनः सिंहिकासुतः ।\nअमरत्वं च खेटत्वं लेभे यो विष्ण्वनुग्रहात् ॥ २॥"
  },
  {
    "text": "यददस्तरणेर्बिम्बं तपतो योजनायुतम् ।\nतच्छादकोऽसुरो ज्ञेयोऽप्यर्कसाहस्रविस्तरम् ॥ ३॥"
  },
  {
    "text": "त्रयोदशसहस्रं तु सोमस्याच्छादको ग्रहः ।\nयः पर्वसमये वैरानुबन्धी छादकोऽभवत् ॥ ४॥"
  },
  {
    "text": "सूर्याचन्द्रमसोर्दूराद्भवेच्छादनकारकः ।\nतन्निशम्योभयत्रापि विष्णुना प्रेरितं स्वकम् ॥ ५॥"
  },
  {
    "text": "चक्रं सुदर्शनं नाम ज्वालामालातिभीषणम् ।\nतत्तेजसा दुःसहेन समन्तात्परिवारितम् ॥ ६॥"
  },
  {
    "text": "मुहूर्तो द्विजमानस्तु दूराच्चकितमानसः ।\nआरान्निवर्तते सोऽयमुपराग इतीव ह ॥ ७॥"
  },
  {
    "text": "उच्यते लोकमध्ये तु देवर्षे अवबुध्यताम् ।\nततोऽधस्तात्समाख्याता लोकाः परमपावनाः ॥ ८॥"
  },
  {
    "text": "सिद्धानां चारणानां च विद्याध्राणां च सत्तम ।\nयोजनायुतविख्याता लोकाः पुण्यनिषेविताः ॥ ९॥"
  },
  {
    "text": "ततोऽप्यधस्ताद्देवर्षे यक्षाणां च सरक्षसाम् ।\nपिशाचप्रेतभूतानां विहाराजिरमुत्तमम् ॥ १०॥"
  },
  {
    "text": "अन्तरिक्षं च तत्प्रोक्तं यावद्वायुः प्रवाति हि ।\nयावन्मेघास्ततोद्यन्ति तत्प्रोक्तं ज्ञानकोविदैः ॥ ११॥"
  },
  {
    "text": "ततोऽधस्ताद्योजनानां शतं यावद् द्विजोत्तम ।\nपृथिवी परिसङ्ख्याता सुपर्णश्येनसारसाः ॥ १२॥"
  },
  {
    "text": "हंसादयः प्रोत्पतन्ति पार्थिवाः पृथिवीभवाः ।\nभूसन्निवेशावस्थानं यथावदुपवर्णितम् ॥ १३॥"
  },
  {
    "text": "अधस्तादवनेः सप्त देवर्षे विवराः स्मृताः ।\nएकैकशो योजनानामायामोच्छ्रायतः पुनः ॥ १४॥"
  },
  {
    "text": "अयुतान्तरविख्याताः सर्वर्तुसुखदायकाः ।\nअतलं प्रथमं प्रोक्तं द्वितीयं वितलं तथा ॥ १५॥"
  },
  {
    "text": "तृतीयं सुतलं प्रोक्तं चतुर्थं वै तलातलम् ।\nमहातलं पञ्चमं च षष्ठं प्रोक्तं रसातलम् ॥ १६॥"
  },
  {
    "text": "सप्तमं विप्र पातालं सप्तैते विवराः स्मृताः ।\nएतेषु बिलस्वर्गेषु दिवोऽप्यधिकमेव च ॥ १७॥"
  },
  {
    "text": "कामभोगैश्वर्यसुखसमृद्धभुवनेषु च ।\nनित्योद्यानविहारेषु सुखास्वादः प्रवर्तते ॥ १८॥"
  },
  {
    "text": "दैत्याश्च काद्रवेयाश्च दानवा बलशालिनः ।\nनित्यप्रमुदिता रक्ताः कलत्रापत्यबन्धुभिः ॥ १९॥"
  },
  {
    "text": "सुहृद्भिरनुजीवाद्यैः संयुताश्च गृहेश्वराः ।\nईश्वरादप्रतिहतकामा मायाविनश्च ते ॥ २०॥"
  },
  {
    "text": "निवसन्ति सदा हृष्टाः सर्वर्तुसुखसंयुताः ।\nमयेन मायाविभुना येषु येषु च निर्मिताः ॥ २१॥"
  },
  {
    "text": "पुरः प्रकामशो भक्ता मणिप्रवरशालिनः ।\nविचित्रभवनाट्टालगोपुराद्याः सहस्रशः ॥ २२॥"
  },
  {
    "text": "सभाचत्वरचैत्यादिशोभाढ्याः सुरदुर्लभाः ।\nनागासुराणां मिथुनैः सपारावतसारिकैः ॥ २३॥"
  },
  {
    "text": "कीर्णकृत्रिमभूमिश्च विवरेशगृहोत्तमैः ।\nअलङ्कृताश्चकासन्ति उद्यानानि महान्ति च ॥ २४॥"
  },
  {
    "text": "मनःप्रसन्नकारीणि फलपुष्पविशालिभिः ।\nललनानां विलासार्हस्थानैः शोभितभाञ्जि च ॥ २५॥"
  },
  {
    "text": "नानाविहङ्गमव्रातसंयुक्तजलराशिभिः ।\nस्वच्छार्णपूरितह्रदैः पाठीनसमलङ्कृतैः ॥ २६॥"
  },
  {
    "text": "जलजन्तुक्षुब्धनीरनीरजातैरनेकशः ।\nकुमुदोत्पलकह्लारनीलरक्तोत्पलैस्तथा ॥ २७॥"
  },
  {
    "text": "तेषु कृतनिकेतानां विहारैः सङ्कुलानि च ।\nइन्द्रियोत्सवकारैश्च तथैव विविधैः स्वरैः ॥ २८॥"
  },
  {
    "text": "अमराणां च परमां श्रियं चातिशयन्ति च ।\nयत्र नैव भयं क्वापि कालाङ्गैर्दिनरात्रिभिः ॥ २९॥"
  },
  {
    "text": "यत्राहिप्रवराणां च शिरःस्थैर्मणिरश्मिभिः ।\nनित्यं तमः प्रबाध्येत सदा प्रस्फुटकान्तिभिः ॥ ३०॥"
  },
  {
    "text": "न वा एतेषु वसतां दिव्यौषधिरसायनैः ।\nरसान्नपानस्नानाद्यैर्नाधयो न च व्याधयः ॥ ३१॥"
  },
  {
    "text": "वलीपलितजीर्णत्ववैवर्ण्यस्वेदगन्धताः ।\nअनुत्साहवयोऽवस्था न बाधन्ते कदाचन ॥ ३२॥"
  },
  {
    "text": "कल्याणानां सदा तेषां न च मृत्युभयं कुतः ।\nभगवत्तेजसोऽन्यत्र चक्राच्चैव सुदर्शनात् ॥ ३३॥"
  },
  {
    "text": "यस्मिन्प्रविष्टे दैतेयवधूनां गर्भराशयः ।\nप्रायो भयात्पतन्त्येव स्रवन्ति ब्रह्मपुत्रक ॥ ३४॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे\nराहुमण्डलाद्यवस्थानवर्णनं नामाष्टादशोऽध्यायः ॥ ८.१८॥"
  },
  {
    "text": "८.१९ एकोनविंशोऽध्यायः । अतलवितलसुतललोकवर्णनम् ।"
  },
  {
    "text": "श्रीनारायण उवाच ।\nप्रथमे विवरे विप्र अतलाख्ये मनोरमे ।\nमयपुत्रो बलो नाम वर्ततेऽखर्वगर्वकृत् ॥ १॥"
  },
  {
    "text": "षण्णवत्यो येन सृष्टा मायाः सर्वार्थसाधिकाः ।\nमायाविनो याश्च सद्यो धारयन्ति च काश्चन ॥ २॥"
  },
  {
    "text": "जृम्भमाणस्य यस्यैव बलस्य बलशालिनः ।\nस्त्रीगणा उपपद्यन्ते त्रयोलोकविमोहनाः ॥ ३॥"
  },
  {
    "text": "पुंश्चल्यश्चैव स्वैरिण्यः कामिन्यश्चेति विश्रुताः ।\nया वै बिलायनं प्रेष्ठं प्रविष्टं पुरुषं रहः ॥ ४॥"
  },
  {
    "text": "रसेन हाटकाख्येन साधयित्वा प्रयत्नतः ।\nस्वविलासावलोकानुरागस्मितविगूहनैः ॥ ५॥"
  },
  {
    "text": "संलापविभ्रमाद्यैश्च रमयन्त्यपि ताः स्त्रियः ।\nयस्मिन्नुपयुक्ते जनो मनुते बहुधा स्वयम् ॥ ६॥"
  },
  {
    "text": "ईश्वरोऽहमहं सिद्धो नागायुतबलो महान् ।\nआत्मानं मन्यमानः सन्मदान्ध इव कथ्यते ॥ ७॥"
  },
  {
    "text": "एवं प्रोक्ता स्थितिश्चात्र अतलस्य च नारद ।\nद्वितीयविवरस्यात्र वितलस्य निबोधत ॥ ८॥"
  },
  {
    "text": "भूतलाधस्तले चैव वितले भगवान्भवः ।\nहाटकेश्वरनामायं स्वपार्षदगणैर्वृतः ॥ ९॥"
  },
  {
    "text": "प्रजापतिकृतस्यापि सर्गस्य बृंहणाय च ।\nभवान्या मिथुनीभूय आस्ते देवाधिपूजितः ॥ १०॥"
  },
  {
    "text": "भवयोर्वीर्यसम्भूता हाटकी सरिदुत्तमा ।\nसमिद्धो मरुता वह्निरोजसा पिबतीव हि ॥ ११॥"
  },
  {
    "text": "तन्निष्ठ्यूतं हाटकाख्यं सुवर्णं दैत्यवल्लभम् ।\nदैत्याङ्गना भूषणार्हं सदा तं धारयन्ति हि ॥ १२॥"
  },
  {
    "text": "तद्बिलाधस्तलात्प्रोक्तं सुतलाख्यं बिलेश्वरम् ।\nपुण्यश्लोको बलिर्नामा आस्ते वैरोचनिर्मुने ॥ १३॥"
  },
  {
    "text": "महेन्द्रस्य च देवस्य चिकीर्षुः प्रियमुत्तमम् ।\nत्रिविक्रमोऽपि भगवान् सुतले बलिमानयत् ॥ १४॥"
  },
  {
    "text": "त्रैलोक्यलक्ष्मीमाक्षिप्य स्थापितः किल दैत्यराट् ।\nइन्द्रादिष्वप्यलब्धा या सा श्रीस्तमनुवर्तते ॥ १५॥"
  },
  {
    "text": "तमेव देवदेवेशमाराधयति भक्तितः ।\nव्यपेतसाध्वसोऽद्यापि वर्तते सुतलाधिपः ॥ १६॥"
  },
  {
    "text": "भूमिदानफलं ह्येतत्पात्रभूतेऽखिलेश्वरे ।\nवर्णयन्ति महात्मानो नैतद्युक्तं च नारद ॥ १७॥"
  },
  {
    "text": "वासुदेवे भगवति पुरुषार्थप्रदे हरौ ।\nएतद्दानफलं विप्र सर्वथा नहि युज्यते ॥ १८॥"
  },
  {
    "text": "यस्यैव देवदेवस्य नामापि विवशो गृणन् ।\nस्वकीयकर्मबन्धीयगुणान्विधुनुतेऽञ्जसा ॥ १९॥"
  },
  {
    "text": "यत्क्लेशबन्धहानाय साङ्ख्ययोगादिसाधनम् ।\nकुर्वते यतयो नित्यं भगवत्यखिलेश्वरे ॥ २०॥"
  },
  {
    "text": "न चायं भगवानस्माननुजग्राह नारद ।\nमायामयं च भोगानामैश्वर्यं व्यतनोत्परम् ॥ २१॥"
  },
  {
    "text": "सर्वक्लेशाधिहेतुं तदात्मानुस्मृतिमोषणम् ।\nयं साक्षाद्भगवान् विष्णुः सर्वोपायविदीश्वरः ॥ २२॥"
  },
  {
    "text": "याञ्जाछलेनापहृतं सर्वस्वं देहशेषकम् ।\nअप्राप्तान्योपाय ईशः पाशैर्वारुणसम्भवैः ॥ २३॥"
  },
  {
    "text": "बन्धयित्वावमुच्यापि गिरिदर्यामिवाब्रवीत् ।\nअसाविन्द्रो महामूढो यस्य मन्त्री बृहस्पतिः ॥ २४॥"
  },
  {
    "text": "प्रसन्नमिममत्यर्थमयाचल्लोकसम्पदम् ।\nत्रैलोक्यमिदमैश्वर्यं कियदेवातितुच्छकम् ॥ २५॥"
  },
  {
    "text": "आशिषां प्रभवं मुक्त्वा यो मूढो लोकसम्पदि ।\nअस्मत्पितामहः श्रीमान् प्रह्लादो भगवत्प्रियः ॥ २६॥"
  },
  {
    "text": "दास्यं वव्रे विभोस्तस्य सर्वलोकोपकारकः ।\nपित्र्यमैश्वर्यमतुलं दीयमानं च विष्णुना ॥ २७॥"
  },
  {
    "text": "पितर्युपरते वीरे नैवैच्छद्भगवत्प्रियः ।\nतस्यातुलानुभावस्य सर्वलोकोपधीमतः ॥ २८॥"
  },
  {
    "text": "अस्मद्विधो नाल्पपक्वेतरदोषोऽवगच्छति ।\nएवं दैत्यपतिः सोऽयं बलिः परमपूजितः ॥ २९॥"
  },
  {
    "text": "सुतले वर्तते यस्य द्वारपालो हरिः स्वयम् ।\nएकदा दिग्विजये राजा रावणो लोकरावणः ॥ ३०॥"
  },
  {
    "text": "प्रविशन्सुतले येन भक्तानुग्रहकारिणा ।\nपादाङ्गुष्ठेन प्रक्षिप्तो योजनायुतमत्र हि ॥ ३१॥"
  },
  {
    "text": "एवम्भूतानुभावोऽयं बलिः सर्वसुखैकभुक् ।\nआस्ते सुतलराजस्थो देवदेवप्रसादतः ॥ ३२॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे\nअतलवितलसुतललोकवर्णनं नामैकोनविंशोऽध्यायः ॥ ८.१९॥"
  },
  {
    "text": "८.२० विंशोऽध्यायः । तलातलादिलोकवर्णनेऽनन्तवर्णनम् ।"
  },
  {
    "text": "श्रीनारायण उवाच ।\nततोऽधस्ताद्विवरकं तलातलमुदीरितम् ।\nदानवेन्द्रो मयो नाम त्रिपुराधिपतिर्महान् ॥ १॥"
  },
  {
    "text": "त्रिलोक्याः शङ्करेणायं पालितो दग्धपूस्त्रयः ।\nदेवदेवप्रसादात्तु लब्धराज्यसुखास्पदः ॥ २॥"
  },
  {
    "text": "आचार्यो मायिनां सोऽयं नानामायाविशारदः ।\nपूज्यते राक्षसैर्घोरैः सर्वकार्यसमृद्धये ॥ ३॥"
  },
  {
    "text": "ततोऽधस्तास्तुविख्यातं महातलमिति स्फुटम् ।\nसर्पाणां काद्रवेयाणां गणः क्रोधवशो महान् ॥ ४॥"
  },
  {
    "text": "अनेकशिरसां विप्र प्रधानान्कीर्तयामि ते ।\nकुहकस्तक्षकश्चैव सुषेणः कालियस्तथा ॥ ५॥"
  },
  {
    "text": "महाभोगा महासत्त्वाः क्रूराः क्रूरस्वजातयः ।\nपतत्रिराजाधिपतेरुद्विग्नाः सर्व एव ते ॥ ६॥"
  },
  {
    "text": "स्वकलत्रापत्यसुहृत्कुटुम्बस्य च सङ्गताः ।\nप्रमत्ता विहरन्त्येव नानाक्रीडाविशारदाः ॥ ७॥"
  },
  {
    "text": "ततोऽधस्ताच्च विवरे रसातलसमाह्वये ।\nदैतेया निवसन्त्येव पणयो दानवाश्च ये ॥ ८॥"
  },
  {
    "text": "निवातकवचा नाम हिरण्यपुरवासिनः ।\nकालेया इति च प्रोक्ताः प्रत्यनीका हविर्भुजाम् ॥ ९॥"
  },
  {
    "text": "महौजसश्चोत्पत्त्यैव महासाहसिनस्तथा ।\nसकलेशस्य च हरेस्तेजसा हतविक्रमाः ॥ १०॥"
  },
  {
    "text": "बिलेशया इव सदा विवरे निवसन्ति हि ।\nये वै वाग्भिः सरमया शक्रदूत्या निरन्तरम् ॥ ११॥"
  },
  {
    "text": "मन्त्रवर्णाभिरसुरास्ताडिता बिभ्यति स्म ह ।\nततोऽप्यधस्तात्पाताले नागलोकाधिपालकाः ॥ १२॥"
  },
  {
    "text": "वासुकिप्रमुखाः शङ्खः कुलिकः श्वेत एव च ।\nधनञ्जयो महाशङ्खो धृतराष्ट्रस्तथैव च ॥ १३॥"
  },
  {
    "text": "शङ्खचूडः कम्बलाश्वतरो देवोपदत्तकः ।\nमहामर्षा महाभोगा निवसन्ति विषोल्बणाः ॥ १४॥"
  },
  {
    "text": "पञ्चमस्तकवन्तश्च फणासप्तकभूषिताः ।\nकेचिद्दशफणाः केचिच्छतशीर्षास्तथापरे ॥ १५॥"
  },
  {
    "text": "सहस्रशिरसः केऽपि रोचिष्णुमणिधारकाः ।\nपातालरन्ध्रतिमिरनिकरं स्वमरीचिभिः ॥ १६॥"
  },
  {
    "text": "विधमन्ति च देवर्षे सदा सञ्जातमन्यवः ।\nअस्य मूलप्रदेशे हि त्रिंशत्साहस्रकेऽन्तरे ॥ १७॥"
  },
  {
    "text": "योजनैः परिसङ्ख्याते तामसी भगवत्कला ।\nअनन्ताख्या समास्ते हि सर्वदेवप्रपूजिता ॥ १८॥"
  },
  {
    "text": "अहमित्यभिमानस्य लक्षणं यं प्रचक्षते ।\nसङ्कर्षणं सात्वतीयाः कर्षणं द्रष्ट्टदृश्ययोः ॥ १९॥"
  },
  {
    "text": "इदं भूमण्डलं यस्य सहस्रशिरसः प्रभोः ।\nअनन्तमूर्तेः शेषस्य ध्रियमाणं च शीर्षके ॥ २०॥"
  },
  {
    "text": "पृध्वीगोलमशेषं हि सिद्धार्थ इव लक्ष्यते ।\nयस्य कालेन देवस्य सञ्जिहीर्षोः समं विभोः ॥ २१॥"
  },
  {
    "text": "चराचरं भ्रुवोरन्तर्विवरादुदपद्यत ।\nसाङ्कर्षणो नाम रुद्रो व्यूहैकादशशोभितः ॥ २२॥"
  },
  {
    "text": "त्रिलोचनश्च त्रिशिखं शूलमुत्तम्भयन्स्वयम् ।\nउदतिष्ठन्महासत्त्वो महाभूतक्षयङ्करः ॥ २३॥"
  },
  {
    "text": "यस्याङ्घ्रिकमलद्वन्द्वशोणाच्छनखमण्डले ।\nविराजन्मणिबिम्बेषु महाहिपतयोऽनिशम् ॥ २४॥"
  },
  {
    "text": "एकान्तभक्तियोगेन सह सात्त्वतपुङ्गवैः ।\nप्रणमन्तः स्वमूर्ध्ना ते स्वमुखानि समीक्षते ॥ २५॥"
  },
  {
    "text": "स्फुरत्कुण्डलमाणिक्यप्रभामण्डलभाञ्ज्यपि ।\nसुकपोलानि चारूणि गण्डस्थलद्युमन्ति च ॥ २६॥"
  },
  {
    "text": "नागराजकुमार्योऽपि चार्वङ्गविलसत्त्विषः ।\nविशदैर्विपुलैस्तद्वद्धवलैः सुभगैस्तथा ॥ २७॥"
  },
  {
    "text": "रुचिरैर्भुजदण्डैश्च शोभमाना इतस्ततः ।\nचन्दनागुरुकाश्मीरपङ्कलेपेन भूषिताः ॥ २८॥"
  },
  {
    "text": "तदभिमर्षसञ्जातकामावेशसमायुताः ।\nललितस्मितसंयुक्ताः सव्रीडं लोकयन्ति च ॥ २९॥"
  },
  {
    "text": "अनुरागमदोन्मत्तविघूर्णारुणलोचनम् ।\nकरुणावलोकनेत्रं च आशासानास्तथाशिषः ॥ ३०॥"
  },
  {
    "text": "सोऽनन्तो भगवान्देवोऽनन्तसत्त्वो महाशयः ।\nअनन्तगुणवार्धिश्च आदिदेवो महाद्युतिः ॥ ३१॥"
  },
  {
    "text": "संहृतामर्षरोषादिवेगो लोकशुभाय च ।\nआस्ते महासत्त्वनिधिः सर्वदेवप्रपूजितः ॥ ३२॥"
  },
  {
    "text": "ध्यायमानः सुरैः सिद्धैरसुरैश्चोरगैस्तथा ।\nविद्याधरैश्च गन्धर्वैर्मुनिसङ्घैश्च नित्यशः ॥ ३३॥"
  },
  {
    "text": "अनारतमदोन्मत्तलोकविह्वललोचनः ।\nवाक्यामृतेन विबुधान्स्वपार्षदगणानपि ॥ ३४॥"
  },
  {
    "text": "आप्यायमानः स विभुर्वेजयन्तीं स्रजं दधत् ।\nअम्लानाभिनवैः स्वच्छैस्तुलसीदलसञ्चयैः ॥ ३५॥"
  },
  {
    "text": "माद्यन्मधुकरव्रातघोषश्रीसंयुतां सदा ।\nनीलवासा देवदेव एककुण्डलभूषितः ॥ ३६॥"
  },
  {
    "text": "हलस्य ककुदि न्यस्तसुपीवरभुजोऽव्ययः ।\nमहेन्द्रः काञ्चनीं यद्वद्वरत्रां च मतङ्गमः ।\nउदारलीलो देवेशो वर्णितः सात्त्वतर्षभैः ॥ ३७॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे\nतलातलादिलोकवर्णनेऽनन्तवर्णनं नाम विंशोऽध्यायः ॥ ८.२०॥"
  },
  {
    "text": "८.२१ एकविंशोऽध्यायः । नरकस्वरूपवर्णनम् ।"
  },
  {
    "text": "श्रीनारायण उवाच ।\nतस्यानुभावं भगवान् ब्रह्मपुत्रः सनातनः ।\nसभायां ब्रह्मदेवस्य गायमान उपासते ॥ १॥"
  },
  {
    "text": "उत्पत्तिस्थितिलयहेतवोऽस्य कल्पाः\nसत्त्वाद्याः प्रकृतिगुणा यदीक्षयाऽऽसन् ।\nयद्रूपं ध्रुवमकृतं यदेकमात्मन्-\nनानाधात्कथमुह वेद तस्य वर्त्म ॥ २॥"
  },
  {
    "text": "मूर्तिं नः पुरुकृपया बभार सत्त्वं\nसंशुद्धं सदसदिदं विभाति यत्र ।\nयल्लीलां मृगपतिराददेऽनवद्या-\nमादातुं स्वजनमनांस्युदारवीर्यः ॥ ३॥"
  },
  {
    "text": "यन्नाम श्रुतमनुकीर्तयेदकस्मा-\nदार्तो वा यदि पतितः प्रलम्भनाद्वा ।\nहन्त्यंहः सपदि नृणामशेषमन्यं\nकं शेषाद्भगवत आश्रयेत्युमुक्षुः ॥ ४॥"
  },
  {
    "text": "मूर्धन्यर्पितमणुवत्सहस्रमूर्ध्नो\nभूगोलं सगिरिसरित्समुद्रसत्त्वम् ।\nआनन्त्यादनमितविक्रमस्य भूम्नः\nको वीर्याण्यधिगणयेत्सहस्रजिह्वः ॥ ५॥"
  },
  {
    "text": "एवम्प्रभावो भगवाननन्तो\nदुरन्तवीर्योरुगुणानुभावः ।\nमूले रसायाः स्थित आत्मतन्त्रो\nयो लीलया क्ष्मां स्थितये बिभर्ति ॥ ६॥"
  },
  {
    "text": "एता ह्येवेह तु नृभिर्गतयो मुनिसत्तम ।\nगन्तव्या बहुशो यद्वद्यथाकर्मविनिर्मिताः ॥ ७॥"
  },
  {
    "text": "यथोपदेशं च कामान्सदा कामयमानकैः ।\nएतावतीर्हि राजेन्द्र मनुष्यमृगपक्षिषु ॥ ८॥"
  },
  {
    "text": "विपाकगतयः प्रोक्ता धर्मस्य वशगास्तथा ।\nउच्चावचा विसदृशा यथाप्रश्नं निबोधत ॥ ९॥"
  },
  {
    "text": "नारद उवाच ।\nवैचित्र्यमेतल्लोकस्य कथं भगवता कृतम् ।\nसमानत्वे कर्मणां च तन्नो ब्रूहि यथातथम् ॥ १०॥"
  },
  {
    "text": "श्रीनारायण उवाच ।\nकर्तुः श्रद्धावशादेव गतयोऽपि पृथग्विधाः ।\nत्रिगुणत्वात्सदा तासां फलं विसदृशं त्विह ॥ ११॥"
  },
  {
    "text": "सात्त्विक्या श्रद्धया कर्तुः सुखित्वं जायते सदा ।\nदुःखित्वं च तथा कर्तू राजस्या श्रद्धया भवेत् ॥ १२॥"
  },
  {
    "text": "दुःखित्वं चैव मूढत्वं तामस्या श्रद्धयोदितम् ।\nतारतम्यात्तु श्रद्धानां फलवैचित्र्यमीरितम् ॥ १३॥"
  },
  {
    "text": "अनाद्यविद्याविहितकर्मणां परिणामजाः ।\nसहस्रशः प्रवृत्तास्तु गतयो द्विजपुङ्गव ॥ १४॥"
  },
  {
    "text": "तद्भेदान्वर्णयिष्यामि प्राचुर्येण द्विजोत्तम ।\nत्रिजगत्या अन्तराले दक्षिणस्यां दिशीह वै ॥ १५॥"
  },
  {
    "text": "भूमेरधस्तादुपरि त्वतलस्य च नारद ।\nअग्निष्वात्ताः पितृगणा वर्तन्ते पितरश्च ह ॥ १६॥"
  },
  {
    "text": "वसन्ति यस्यां स्वीयानां गोत्राणां परमाशिषः ।\nसत्याः समाधिना शीघ्रं त्वाशासानाः परेण वै ॥ १७॥"
  },
  {
    "text": "पितृराजोऽपि भगवान् सम्परेतेषु जन्तुषु ।\nविषयं प्रापितेष्वेषु स्वकीयैः पुरुषैरिह ॥ १८॥"
  },
  {
    "text": "सगणो भगवत्प्रोक्ताज्ञापरो दमधारकः ।\nयथाकर्म यथादोषं विदधाति विचारदृक् ॥ १९॥"
  },
  {
    "text": "स्वान्गणान्धर्मतत्त्वज्ञान्सर्वानाज्ञाप्रवर्तकान् ।\nसदा प्रेरयति प्राज्ञो यथादेशनियोजितान् ॥ २०॥"
  },
  {
    "text": "नरकानेकविंशत्या सङ्ख्यया वर्णयन्ति हि ।\nअष्टाविंशमितान्केचित्ताननुक्रमतो ब्रुवे ॥ २१॥"
  },
  {
    "text": "तामिस्र अन्धतामिस्रो रौरवोऽपि तृतीयकः ।\nमहारौरवनामा च कुम्भीपाकोऽपरो मतः ॥ २२॥"
  },
  {
    "text": "कालसूत्रं तथा चासिपत्रारण्यमुदाहृतम् ।\nसूकरस्य मुखं चान्धकूपोऽथ कृमिभोजनः ॥ २३॥"
  },
  {
    "text": "सन्दंशस्तप्तमूर्तिश्च वज्रकण्टक एव च ।\nशाल्मली चाथ देवर्षे नाम्ना वैरतणी तथा ॥ २४॥"
  },
  {
    "text": "पूयोदः प्राणरोधश्च तथा विशसनं मतम् ।\nलालाभक्षः सारमेयादनमुक्तमतः परम् ॥ २५॥"
  },
  {
    "text": "अवीचिरप्ययः पानं क्षारकर्दम एव च ।\nरक्षोगणाख्यसम्भोजः शूलप्रोतोऽप्यतः परम् ॥ २६॥"
  },
  {
    "text": "दन्दशूकोऽवटारोधः पर्यावर्तनकः परम् ।\nसूचीमुखमिति प्रोक्ता अष्टाविंशतिनारकाः ॥ २७॥"
  },
  {
    "text": "इत्येते नारका नाम यातनाभूमयः पराः ।\nकर्मभिश्चापि भूतानां गम्याः पद्मजसम्भव ॥ २८॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे\nनरकस्वरूपवर्णनं नामैकविंशोऽध्यायः ॥ ८.२१॥"
  },
  {
    "text": "८.२२ द्वाविंशोऽध्यायः । नरकप्रदपातकवर्णनम् ।"
  },
  {
    "text": "नारद उवाच ।\nकर्मभेदाः कतिविधाः सनातनमुने मम ।\nश्रोतव्याः सर्वथैवैते यातनाप्राप्तिभूमयः ॥ १॥"
  },
  {
    "text": "श्रीनारायण उवाच ।\nयो वै परस्य वित्तानि दारापत्यानि चैव हि ।\nहरते स हि दुष्टात्मा यमानुचरगोचरः ॥ २॥"
  },
  {
    "text": "कालपाशेन सम्बद्धो याम्यैरतिभयानकैः ।\nतामिस्रनामनरके पात्यते यातनास्पदे ॥ ३॥"
  },
  {
    "text": "ताडनं दण्डनं चैव सन्तर्जनमतः परम् ।\nयाम्याः कुर्वन्ति पाशाढ्याः कश्मलं याति चैव हि ॥ ४॥"
  },
  {
    "text": "मूर्च्छामायाति विवशो नारकी पद्मभूसुत ।\nयः पतिं वञ्चयित्वा तु दारादीनुपभुज्यति ॥ ५॥"
  },
  {
    "text": "अन्धतामिस्रनरके पात्यते यमकिङ्करैः ।\nपात्यमानो यत्र जन्तुर्वेदनापरवान्भवेत् ॥ ६॥"
  },
  {
    "text": "नष्टदृष्टिर्नष्टमतिर्भवत्येवाविलम्बतः ।\nवनस्पतिर्भज्यमानमूलो यद्वद्भवेदिह ॥ ७॥"
  },
  {
    "text": "तस्मादप्यन्धतामिस्रनाम्ना प्रोक्तः पुरातनैः ।\nएतन्ममाहमिति यो भूतद्रोहेण केवलम् ॥ ८॥"
  },
  {
    "text": "पुष्णाति प्रत्यहं स्वीयं कुटुम्बं कार्यलम्पटः ।\nएतद्विहाय चात्रैव स्वाशुभेन पतेदिह ॥ ९॥"
  },
  {
    "text": "रौरवे नाम नरके सर्वसत्त्वभयावहे ।\nइह लोकेऽमुना ये तु हिंसिता जन्तवः पुरा ॥ १०॥"
  },
  {
    "text": "त एव रुरवो भूत्वा परत्र पीडयन्ति तम् ।\nतस्माद्रौरवमित्याहुः पुराणज्ञा मनीषिणः ॥ ११॥"
  },
  {
    "text": "रुरुः सर्पादतिक्रूरो जन्तुरुक्तः पुरातनैः ।\nएवं महारौरवाख्यो नरको यत्र पूरुषः ॥ १२॥"
  },
  {
    "text": "यातनां प्राप्यमाणो हि यः परं देहसम्भवः ।\nक्रव्यादा नाम रुरवस्तं क्रव्ये घातयन्ति च ॥ १३॥"
  },
  {
    "text": "य उग्रः पुरुषः क्रूरः पशुपक्षिगणानपि ।\nउपरन्धयते मूढो याम्यास्तं रन्धयन्ति च ॥ १४॥"
  },
  {
    "text": "कुम्भीपाके तप्ततैले उपर्यपि च नारद ।\nयावन्ति पशुरोमाणि तावद्वर्षसहस्रकम् ॥ १५॥"
  },
  {
    "text": "पितृविप्रब्राह्मणध्रुक्कालसूत्रे स नारके ।\nअग्न्यर्काभ्यां तप्यमाने नारकी विनिवेशितः ॥ १६॥"
  },
  {
    "text": "क्षुत्पिपासादह्यमानोऽन्तःशरीरस्तथा बहिः ।\nआस्ते शेते चेष्टते चावतिष्ठति च धावति ॥ १७॥"
  },
  {
    "text": "निजवेदपथाद्यो वै पाखण्डं चोपयाति च ।\nअनापद्यपि देवर्षे तं पापं पुरुषं भटाः ॥ १८॥"
  },
  {
    "text": "असिपत्रवनं नाम नरकं वेशयन्ति च ।\nकशया प्रहरन्त्येव नारकी तद्गतस्तदा ॥ १९॥"
  },
  {
    "text": "इतस्ततो धावमान उत्तालमतिवेगतः ।\nअसिपत्रैश्छिद्यमान उभयत्र च धारभिः ॥ २०॥"
  },
  {
    "text": "सञ्छिद्यमानसर्वाङ्गो हाहतोऽस्मीति मूर्च्छितः ।\nवेदनां परमां प्राप्तः पतत्येव पदे पदे ॥ २१॥"
  },
  {
    "text": "स्वधर्मानुगतं भुङ्क्ते पाखण्डफलमल्पधीः ।\nयो राजा राजपुरुषो दण्डयेद्वै त्वधर्मतः ॥ २२॥"
  },
  {
    "text": "द्विजे शरीरदण्डं च पापीयान्नारकी च सः ।\nनरके सूकरमुखे पात्यते यमकिङ्करैः ॥ २३॥"
  },
  {
    "text": "विनिष्यिष्टावयवको बलवद्भिस्तथेक्षुवत् ।\nआर्तस्वरेण स्वनयन्मूर्च्छितः कश्मलङ्गतः ॥ २४॥"
  },
  {
    "text": "स पीड्यमानो बहुधा वेदनां यात्यतीव हि ।\nविविक्तपरपीडो योऽप्यविविक्तपरव्यथाम् ॥ २५॥"
  },
  {
    "text": "ईश्वराङ्कितवृत्तीनां व्यथामाचरते स्वयम् ।\nस चान्धकूपे पतति तदभिद्रोहयन्त्रिते ॥ २६॥"
  },
  {
    "text": "तत्रासौ जन्तुभिः क्रूरैः पशुभिर्मृगपक्षिभिः ।\nसरीसृपैश्च मशकैर्यूकामत्कुणजातिभिः ॥ २७॥"
  },
  {
    "text": "मक्षिकाभिश्च तमसि दन्दशूकैश्च पीड्यते ।\nपरिक्रामति चैवात्र कुशरीरे च जन्तुवत् ॥ २८॥"
  },
  {
    "text": "यस्तु संविहितैः पञ्चयज्ञैः काकैश्च संस्तुतः ।\nअश्नाति चासंविभज्य यत्किंञ्चिदुपपद्यते ॥ २९॥"
  },
  {
    "text": "स पापपुरुषः क्रूरैर्याम्यैश्च कृमिभोजने ।\nनरकाधमके दुष्टकर्मणा परिपात्यते ॥ ३०॥"
  },
  {
    "text": "लक्षयोजनविस्तीर्णे कृमिकुण्डे भयङ्करे ।\nकृमिरूपं समासाद्य भक्ष्यमाणश्च तैः स्वयम् ॥ ३१॥"
  },
  {
    "text": "अप्रत्ताप्रहुतादो यः पातमाप्नोति तत्र वै ।\nयस्तु स्तेयेन च बलाद्धिरण्यं रत्नमेव च ॥ ३२॥"
  },
  {
    "text": "ब्राह्मणस्यापहरति अन्यस्यापि च कस्यचित् ।\nअनापदि च देवर्षे तममुत्र यमानुगाः ॥ ३३॥"
  },
  {
    "text": "अयस्मयैरग्निपिण्डैः सदृशैर्नित्कुषन्ति च ।\nयोऽगम्यां योषितं गच्छेदगम्यं पुरुषं च या ॥ ३४॥"
  },
  {
    "text": "तावमुत्रापि कशया ताडयन्तो यमानुगाः ।\nतिग्मया लोहमय्या च सूर्म्याप्यालिङ्गयन्ति तम् ॥ ३५॥"
  },
  {
    "text": "तां चापि योषितं सूर्म्यालिङ्गयन्ति यमानुगाः ।\nयस्तु सर्वाभिगमनः पुरुषः पापसञ्चयी ॥ ३६॥"
  },
  {
    "text": "निरयेऽमुत्र तं याम्याः शाल्मलीं रोपयन्ति तम् ।\nवज्रकण्टकसंयुक्तां शाल्मलीं तामयस्मयीम् ॥ ३७॥"
  },
  {
    "text": "राजन्या राजपुरुषा ये वा पाखण्डवर्तिनः ।\nधर्मसेतुं विभिन्दन्ति ते परेत्य गता नराः ॥ ३८॥"
  },
  {
    "text": "वैतरण्यां पतन्त्येव भिन्नमर्यादपातकाः ।\nनद्यां निरयदुर्गस्य परिखायां च नारद ॥ ३९॥"
  },
  {
    "text": "यादोगणैः समन्तात्तु भक्ष्यमाणा इतस्ततः ।\nनात्मना वियुजन्त्येव नासुभिश्चापि नारद ॥ ४०॥"
  },
  {
    "text": "स्वीयेन कर्मपाकेनोपतपन्ति च सर्वतः ।\nविण्मूत्रपूयरक्तैश्च केशास्थिनखमांसकैः ॥ ४१॥"
  },
  {
    "text": "मेदोवसासंयुतायां नद्यामुपपतन्ति ते ।\nवृषलीपतयो ये च नष्टशौचा गतत्रपाः ॥ ४२॥"
  },
  {
    "text": "आचारनियमैस्त्यक्ताः पशुचर्यापरायणाः ।\nतेऽत्रानुकष्टगतयो विण्मूत्रश्लेष्मरक्तकैः ॥ ४३॥"
  },
  {
    "text": "श्लेष्ममलसमापूर्णे निपतन्ति दुराग्रहाः ।\nतदेव खादयन्त्येतान्यमानुचरवर्गकाः ॥ ४४॥"
  },
  {
    "text": "ये श्वानगर्दभादीनां पतयो वै द्विजातयः ।\nमृगयारसिका नित्यमतीर्थे मृगघातकाः ॥ ४५॥"
  },
  {
    "text": "परेतांस्तान्यमभटा लक्षीभूतान्नराधमान् ।\nइषुभिश्च विभिन्दन्ति तांस्तान्दुर्नयमागतान् ॥ ४६॥"
  },
  {
    "text": "ये दम्भा दम्भयज्ञेषु पशून्घ्नन्ति नराधमाः ।\nतानमुष्मिन्यमभटा नरके वैशसे तदा ॥ ४७॥"
  },
  {
    "text": "निपात्य पीडयन्त्येव कशाघातैर्दुरासदैः ।\nयो भार्यां च सवर्णां वै द्विजो मदनमोहितः ॥ ४८॥"
  },
  {
    "text": "रेतः पाययति मूढोऽमुत्र तं यमकिङ्कराः ।\nरेतःकुण्डे पातयन्ति रेतः सम्पाययन्ति च ॥ ४९॥"
  },
  {
    "text": "ये दस्यवोऽग्निदाश्चैव गरदा सार्थघातकाः ।\nग्रामान्सार्थान्विलुम्पन्ति राजानो राजपूरुषाः ॥ ५०॥"
  },
  {
    "text": "तान्परेतान्यमभटा नयन्ति श्वानकादनम् ।\nविंशत्यथिकसङ्ख्याताः सारमेया महाद्भुताः ॥ ५१॥"
  },
  {
    "text": "सप्तशत्या समाख्याता रभसं खादयन्ति ते ।\nसारमेयादनं नाम नरकं दारुणं मुने ।\nअतः परं प्रवक्ष्यामि अवीचिप्रभुखान्मुने ॥ ५२॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे\nनरकप्रदपातकवर्णनं नाम द्वाविंशोऽध्यायः ॥ ८.२२॥"
  },
  {
    "text": "८.२३ त्रयोविंशोऽध्यायः । अवशिष्टनरकवर्णनम् ।"
  },
  {
    "text": "श्रीनारायण उवाच ।\nये नराः सर्वदा साक्ष्ये अनृतं भाषयन्ति च ।\nदाने विनिमयेऽर्थस्य देवर्षे पापबुद्धयः ॥ १॥"
  },
  {
    "text": "ते प्रेत्यामुत्र नरके अवीच्याख्येऽतिदारुणे ।\nयोजनानां शतोच्छ्रायाद्गिरिमूर्ध्नः पतन्ति हि ॥ २॥"
  },
  {
    "text": "अनाकाशेऽधःशिरसस्तदवीचीतिनामके ।\nयत्र स्थलं दृश्यते च जलवद्वीचिसंयुतम् ॥ ३॥"
  },
  {
    "text": "अवीचिमत्ततस्तत्र तिलशश्छिन्नविग्रहः ।\nम्रियते नैव देवर्षे पुनरेवाऽवरोप्यते ॥ ४॥"
  },
  {
    "text": "यो वा द्विजो वा राजन्यो वैश्यो वा ब्रह्मसम्भव ।\nसोमपीथस्तत्कलत्रं सुरां वा पिबतीव हि ॥ ५॥"
  },
  {
    "text": "प्रमादतस्तु तेषां वै निरये परिपातनम् ।\nकुर्वन्ति यमदूतास्ते पानं कार्ष्णायसो मुने ॥ ६॥"
  },
  {
    "text": "वह्निना द्रवमाणस्य नितरां ब्रह्मसम्भव ।\nसम्भावनेन स्वस्यैव योऽधमोऽपि नराधमः ॥ ७॥"
  },
  {
    "text": "विद्याजन्मतपोवर्णाश्रमाचारवतो नरान् ।\nवरीयसोऽपि न बहु मन्यते पुरुषाधमः ॥ ८॥"
  },
  {
    "text": "स नीयते यमभटैः क्षारकर्दमनामके ।\nनिरयेऽर्वाक्शिरा घोरा दुरन्तयातनाश्नुते ॥ ९॥"
  },
  {
    "text": "ये वै नरा यजन्त्यन्यं नरमेधेन मोहिताः ।\nस्त्रियोऽपि वा नरपशुं खादन्त्यत्र महामुने ॥ १०॥"
  },
  {
    "text": "पशवो निहितास्ते तु यमसद्यनि सङ्गताः ।\nसौनिका इव ते सर्वे विदार्य शितधारया ॥ ११॥"
  },
  {
    "text": "असृक्पिबन्ति नृत्यन्ति गायन्ति बहुधा मुने ।\nयथेह मांसभोक्तारः पुरुषादा दुरासदाः ॥ १२॥"
  },
  {
    "text": "अनागसोऽपि येऽरण्ये ग्रामे वा ब्रह्मपुत्रक ।\nवैश्रम्भकैरुपसृतान्विश्रम्भय्यजिजीविषून् ॥ १३॥"
  },
  {
    "text": "शूलसूत्रादिषु प्रोतान्क्रीडनोत्कारकानिव ।\nपातयन्ति च ते प्रेत्य शूलपाते पतन्ति ह ॥ १४॥"
  },
  {
    "text": "शूलादिषु प्रोतदेहाः क्षुत्तृड्भ्यां चातिपीडिताः ।\nतिग्मतुण्डैः कङ्कबकैरितश्चेतश्च ताडिताः ॥ १५॥"
  },
  {
    "text": "पीडिता आत्मशमलं बहुधा संस्मरन्ति हि ।\nये भूतानुद्वेजयन्ति नरा उल्बणवृत्तयः ॥ १६॥"
  },
  {
    "text": "यथा सर्पादिकास्तेऽपि नरके निपतन्ति हि ।\nदन्दशूकाभिधाने च यत्रोत्तिष्ठन्ति सर्वतः ॥ १७॥"
  },
  {
    "text": "पञ्चाननः सप्तमुखा ग्रसन्ति नरकागतान् ।\nयथा बिलेशया विप्र क्रूरबुद्धिसमन्विताः ॥ १८॥"
  },
  {
    "text": "येऽवटेषु कुसूलादिगुहादिषु निरुन्धते ।\nतानमुत्रोद्यतकराः कीनाशपरिसेवकाः ॥ १९\nतेष्वेवोपविशित्वा च सगरेण च वह्निना ।\nधूमेन च निरुन्धन्ति पापकर्मरतान्नरान् ॥ २०॥"
  },
  {
    "text": "योऽतिथीन्समयप्राप्तान्दिधक्षुरिव चक्षुषा ।\nपापेनेहालोकयेच्च स्वयं गृहपतिर्द्विजः ॥ २१॥"
  },
  {
    "text": "तस्यापि पापदृष्टेर्हि निरये यमकिङ्कराः ।\nअक्षिणी वज्रतुण्डा ये कङ्काः काकवटादयः ॥ २२॥"
  },
  {
    "text": "गृध्राः क्रूरतराश्चापि प्रसह्योत्पाटयन्ति हि ।\nय आढ्याभिमतिर्याति अहङ्कृत्यातिगर्वितः ॥ २३॥"
  },
  {
    "text": "तिर्यक्प्रेक्षण एवात्राभिविशङ्की नराधमः ।\nचिन्तयार्थस्य सर्वत्रायतिव्ययस्वरूपया ॥ २४॥"
  },
  {
    "text": "शुष्यद्धृदयवक्त्रश्च निर्वृतिं नैव गच्छति ।\nग्रहवद्रक्षते चार्थं स प्रेतो यमकिङ्करैः ॥ २५॥"
  },
  {
    "text": "सूचीमुखे च नरके पात्यते निजकर्मणा ।\nवित्तग्रहं च पुरुषं वायका इव याम्यकाः ॥ २६॥"
  },
  {
    "text": "किङ्कराः सर्वतोऽङ्गेषु सूत्रैः परिवयन्ति हि ।\nएते बहुविधा विप्र नरकाः पापकर्मणाम् ॥ २७॥"
  },
  {
    "text": "नराणां शतशः सन्ति यातनास्थानभूमयः ।\nसहस्रशोऽपि देवर्षे उक्तानुक्तांस्तथापि हि ॥ २८॥"
  },
  {
    "text": "विशन्ति नरकानेतान्यातनाबहुलान्मुने ।\nतथा धर्मपराश्चापि लोकान्यान्ति सुखोद्गतान् ॥ २९॥"
  },
  {
    "text": "स्वधर्मो बहुधा गीतो यथा तव महामुने ।\nदेवीपूजनरूपो हि देव्याराधनलक्षणः ॥ ३०॥"
  },
  {
    "text": "येनानुष्ठितमात्रेण नरो न नरकं व्रजेत् ।\nसा देवी भवपाथोधेरुद्धर्त्री पूजिता नृणाम् ॥ ३१॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे\nऽवशिष्टनरकवर्णनं नाम त्रयोविंशोऽध्यायः ॥ ८.२३॥"
  },
  {
    "text": "८.२४ चतुर्विंशोऽध्यायः । देवीपूजनविधिनिरूपणम् ।"
  },
  {
    "text": "नारद उवाच ।\nधर्मश्च कीदृशस्तात देव्याराधनलक्षणः ।\nकथमाराधिता देवी सा ददाति परं पदम् ॥ १॥"
  },
  {
    "text": "आराधनविधिः को वा कथमाराधिता कदा ।\nकेन सा दुर्गनरकाद्दुर्गा त्राणप्रदा भवेत् ॥ २॥"
  },
  {
    "text": "श्रीनारायण उवाच ।\nदेवर्षे श‍ृणु चित्तैकाग्र्येण मे विदुषां वर ।\nयथा प्रसीदते देवी धर्माराधनतः स्वयम् ॥ ३॥"
  },
  {
    "text": "स्वधर्मो यादृशः प्रोक्तस्तं च मे श‍ृणु नारद ।\nअनादाविह संसारे देवी सश‍ृजिता स्वयम् ॥ ४॥"
  },
  {
    "text": "परिपालयते घोरसङ्कटादिषु सा मुने ।\nसा देवी पूज्यते लोकैर्यथावत्तद्विधिं श‍ृणु ॥ ५॥"
  },
  {
    "text": "प्रतिपत्तिथिमासाद्य देवीमाज्येन पूजयेत् ।\nघृतं दद्याद् ब्राह्मणाय रोगहीनो भवेत्सदा ॥ ६॥"
  },
  {
    "text": "द्वितीयायां शर्करया पूजयेज्जगदम्बिकाम् ।\nशर्करां प्रददेद्विप्रे दीर्घायुर्जायते नरः ॥ ७॥"
  },
  {
    "text": "तृतीयादिवसे देव्यै दुग्धं पूजनकर्मणि ।\nक्षीरं दत्त्वा द्विजाग्र्याय सर्वदुःखातिगो भवेत् ॥ ८॥"
  },
  {
    "text": "चतुर्थ्यां पूजनेऽपूपा देया देव्यै द्विजाय च ।\nअपूपा एव दातव्या न विघ्नैरभिभूयते ॥ ९॥"
  },
  {
    "text": "पञ्चम्यां कदलीजातं फलं देव्यै निवेदयेत् ।\nतदेव ब्राह्मणे देयं मेधावान्पुरुषो भवेत् ॥ १०॥"
  },
  {
    "text": "षष्ठीतिथौ मधु प्रोक्तं देवीपूजनकर्मणि ।\nब्राह्मणाय च दातव्यं मधु कान्तिर्यतो भवेत् ॥ ११॥"
  },
  {
    "text": "सप्तम्यां गुडनैवेद्यं देव्यै दत्त्वा द्विजाय च ।\nगुडं दत्त्वा शोकहीनो जायते द्विजसत्तम ॥ १२॥"
  },
  {
    "text": "नारिकेलमथाष्टम्यां देव्यै नैवेद्यमर्पयेत् ।\nब्राह्मणाय प्रदातव्यं तापहीनो भवेन्नरः ॥ १३॥"
  },
  {
    "text": "नवम्यां लाजमम्बायै चार्पयित्वा द्विजाय च ।\nदत्त्वा सुखाधिको भूयादिह लोके परत्र च ॥ १४॥"
  },
  {
    "text": "दशम्यामर्पयित्वा तु देव्यै कृष्णतिलान्मुने ।\nब्राह्मणाय प्रदत्त्वा तु यमलोकाद्भयं न हि ॥ १५॥"
  },
  {
    "text": "एकादश्यां दधि तथा देव्यै चार्पयते तु यः ।\nददाति ब्राह्मणायैतद्देवीप्रियतमो भवेत् ॥ १६॥"
  },
  {
    "text": "द्वादश्यां पृथुकान्देव्यै दत्त्वाचार्याय यो ददेत् ।\nतानेव च मुनिश्रेष्ठ स देवीप्रियतां व्रजेत् ॥ १७॥"
  },
  {
    "text": "त्रयोदश्यां च दुर्गायै चणकान्प्रददाति च ।\nतानेव दत्त्वा विप्राय प्रजासन्ततिमान्भवेत् ॥ १८॥"
  },
  {
    "text": "चतुर्दश्यां च देवर्षे देव्यै सक्तून्प्रयच्छति ।\nतानेव दद्याद्विप्राय शिवस्य दयितो भवेत् ॥ १९॥"
  },
  {
    "text": "पायसं पूर्णिमातिथ्यामपर्णायै प्रयच्छति ।\nददाति च द्विजाग्र्याय पितृनुद्धरतेऽखिलान् ॥ २०॥"
  },
  {
    "text": "तत्तिथौ हवनं प्रोक्तं देवीप्रीत्यै महामुने ।\nतत्तत्तिथ्युक्तवस्तूनामशेषारिष्टनाशनम् ॥ २१॥"
  },
  {
    "text": "रविवारे पायसं च नैवेद्यं परिकीर्तितम् ।\nसोमवारे पयः प्रोक्तं भौमे च कदलीफलम् ॥ २२॥"
  },
  {
    "text": "बुधवारे च सम्प्रोक्तं नवनीतं नवं द्विज ।\nगुरुवारे शर्करां च सितां भार्गववासरे ॥ २३॥"
  },
  {
    "text": "शनिवारे घृतं गव्यं नैवेद्यं परिकीर्तितम् ।\nसप्तविंशतिनक्षत्रनैवेद्यं श्रूयतां मुने ॥ २४॥"
  },
  {
    "text": "घृतं तिलं शर्करां च दधि दुग्धं किलाटकम् ।\nदथिकूर्ची मोदकं च फेणिकां घृतमण्डकम् ॥ २५॥"
  },
  {
    "text": "कंसारं वटपत्रं च घृतपूरमतः परम् ।\nवटकं कोकरसकं पूरणं मधु सूरणम् ॥ २६॥"
  },
  {
    "text": "गुडं पृथुकद्राक्षे च खर्जूरं चैव चारकम् ।\nअपूपं नवनीतं च मुद्गं मोदक एव च ॥ २७॥"
  },
  {
    "text": "मातुलिङ्गमिति प्रोक्तं भनैवेद्यं च नारद ।\nविष्कम्भादिषु योगेषु प्रवक्ष्यामि निवेदनम् ॥ २८॥"
  },
  {
    "text": "पदार्थानां कृतेष्वेषु प्रीणाति जगदम्बिका ।\nगुडं मधु घृतं दुग्धं दधि तक्रं त्वपूपकम् ॥ २९॥"
  },
  {
    "text": "नवनीतं कर्कटीं च कूष्माण्डं चापि मोदकम् ।\nपनसं कदलं जम्बुफलमाम्रफलं तिलम् ॥ ३०॥"
  },
  {
    "text": "नारङ्गं दाडिमं चैव बदरीफलमेव च ।\nधात्रीफलं पायसञ्च पृथुकं चणकं तथा ॥ ३१॥"
  },
  {
    "text": "नारिकेलं जम्भफलं कसेरुं सूरणं तथा ।\nएतानि क्रमशो विप्र नैवेद्यानि शुभानि च ॥ ३२॥"
  },
  {
    "text": "विष्कम्भादिषु योगेषु निर्णीतानि मनीषिभिः ।\nअथ नैवेद्यमाख्यास्ये करणानां पृथङ्मुने ॥ ३३॥"
  },
  {
    "text": "कंसारं मण्डकं फेणी मोदकं वटपत्रकम् ।\nलड्डुकं घृतपूरं च तिलं दधि घृतं मधु ॥ ३४॥"
  },
  {
    "text": "करणानामिदं प्रोक्तं देवीनैवेद्यमादरात् ।\nअथान्यत्सम्प्रवक्ष्यामि देवीप्रीतिकरं परम् ॥ ३५॥"
  },
  {
    "text": "विधानं नारदमुने श‍ृणु तत्सर्वमादृतः ।\nचैत्रशुद्धतृतीयायां नरो मधुकवृक्षकम् ॥ ३६॥"
  },
  {
    "text": "पूजयेत्पञ्च खाद्यं च नैवेद्यमुपकल्पयेत् ।\nएवं द्वादशमासेषु तृतीयातिथिषु क्रमात् ॥ ३७॥"
  },
  {
    "text": "शुक्लपक्षे विधानेन नैवेद्यमभिदध्महे ।\nवैशाखमासे नैवेद्यं गुडयुक्तं च नारद ॥ ३८॥"
  },
  {
    "text": "ज्येष्ठमासे मधु प्रोक्तं देवीप्रीत्यर्थमेव तु ।\nआषाढे नवनीतं च मधुकस्य निवेदनम् ॥ ३९॥"
  },
  {
    "text": "श्रावणे दधि नैवेद्यं भाद्रमासे च शर्करा ।\nआश्विने पायसं प्रोक्तं कार्तिके पय उत्तमम् ॥ ४०॥"
  },
  {
    "text": "मार्गे फेण्युत्तमा प्रोक्ता पौषे च दधिकूर्चिका ।\nमाघे मासि च नैवेद्यं मृतं गव्यं समाहरेत् ॥ ४१॥"
  },
  {
    "text": "नारिकेलं च नैवेद्यं फाल्गुने परिकीर्तितम् ।\nएवं द्वादशनैवेद्यैर्मासे च क्रमतोऽर्चयेत् ॥ ४२॥"
  },
  {
    "text": "मङ्गला वैष्णवी माया कालरात्रिर्दुरत्यया ।\nमहामाया मतङ्गी च काली कमलवासिनी ॥ ४३॥"
  },
  {
    "text": "शिवा सहस्रचरणा सर्वमङ्गलरूपिणी ।\nएभिर्नामपदैर्देवीं मधूके परिपूजयेत् ॥ ४४॥"
  },
  {
    "text": "ततः स्तुवीत देवेशीं मधूकस्थां महेश्वरीम् ।\nसर्वकामसमृद्ध्यर्थं व्रतपूर्णत्वसिद्धये ॥ ४५॥"
  },
  {
    "text": "नमः पुष्करनेत्रायै जगद्धात्र्यै नमोऽस्तु ते ।\nमाहेश्वर्यं महादेव्यै महामङ्गलमूर्तये ॥ ४६॥"
  },
  {
    "text": "परमा पापहन्त्री च परमार्गप्रदायिनी ।\nपरमेश्वरी प्रजोत्पत्तिः परब्रह्मस्वरूपिणी ॥ ४७॥"
  },
  {
    "text": "मददात्री मदोन्मत्ता मानगम्या महोन्नता ।\nमनस्विनी मुनिध्येया मार्तण्डसहचारिणी ॥ ४८॥"
  },
  {
    "text": "जय लोकेश्वरि प्राज्ञे प्रलयाम्बुदसन्निभे ।\nमहामोहविनाशार्थं पूजितासि सुरासुरैः ॥ ४९॥"
  },
  {
    "text": "यमलोकाभावकर्त्री यमपूज्या यमाग्रजा ।\nयमनिग्रहरूपा च यजनीये नमो नमः ॥ ५०॥"
  },
  {
    "text": "समस्वभावा सर्वेशी सर्वसङ्गविवर्जिता ।\nसङ्गनाशकरी काम्यरूपा कारुण्यविग्रहा ॥ ५१॥"
  },
  {
    "text": "कङ्कालक्रूरा कामाक्षी मीनाक्षी मर्मभेदिनी ।\nमाधुर्यरूपशीला च मधुरस्वरपूजिता ॥ ५२॥"
  },
  {
    "text": "महामन्त्रवती मन्त्रगम्या मन्त्रप्रियङ्करी ।\nमनुष्यमानसगमा मन्मथारिप्रियङ्करी ॥ ५३॥"
  },
  {
    "text": "अश्वत्थवटनिम्बाम्रकपित्थबदरीगते ।\nपनसार्ककरीरादिक्षीरवृक्षस्वरूपिणी ॥ ५४॥"
  },
  {
    "text": "दुग्धवल्लीनिवासार्हे दयनीये दयाधिके ।\nदाक्षिण्यकरुणारूपे जय सर्वज्ञवल्लभे ॥ ५५॥"
  },
  {
    "text": "एवं स्तवेन देवेशीं पूजनान्ते स्तुवीत ताम् ।\nव्रतस्य सकलं पुण्यं लभते सर्वदा नरः ॥ ५६॥"
  },
  {
    "text": "नित्यं यः पठते स्तोत्रं देवीप्रीतिकरं नरः ।\nआधिव्याधिभयं नास्ति रिपुभीतिर्न तस्य हि ॥ ५७॥"
  },
  {
    "text": "अर्थार्थी चार्थमाप्नोति धर्मार्थी धर्ममाप्नुयात् ।\nकामानवाप्नुयात्कामी मोक्षार्थी मोक्षमाजप्नुयात् ॥ ५८॥"
  },
  {
    "text": "ब्राह्मणो वेदसम्पनो विजयी क्षत्रियो भवेत् ।\nवैश्यश्च धनधान्याढ्यो भवेच्छूद्रः सुखाधिकः ॥ ५९॥"
  },
  {
    "text": "स्तोत्रमेतच्छ्राद्धकाले यः पठेत्प्रयतो नरः ।\nपितॄणामक्षया तृप्तिर्जायते कल्पवर्तिनी ॥ ६०॥"
  },
  {
    "text": "एवमाराधनं देव्याः समुक्तं सुरपूजितम् ।\nयः करोति नरो भक्त्या स देवीलोकभाग्भवेत् ॥ ६१॥"
  },
  {
    "text": "देवीपूजनतो विप्र सर्वे कामा भवन्ति हि ।\nसर्वपापहतिः शुद्धा मतिरन्ते प्रजायते ॥ ६२॥"
  },
  {
    "text": "यत्र तत्र भवेत्पूज्यो मान्यो मानधनेषु च ।\nजायते जगदम्बायाः प्रसादेन विरञ्चिज ॥ ६३॥"
  },
  {
    "text": "नरकाणां न तस्यास्ति भयं स्वप्नेऽपि कुत्रचित् ।\nमहामायाप्रसादेन पुत्रपौत्रादिवर्धनः ॥ ६४॥"
  },
  {
    "text": "देवीभक्तो भवत्येव नात्र कार्या विचारणा ।\nइत्येवं ते समाख्यातं नरकोद्धारलक्षणम् ॥ ६५॥"
  },
  {
    "text": "पूजनं हि महादेव्याः सर्वमङ्गलकारकम् ।\nमधूकपूजनं तद्वन्मासानां क्रमतो मुने ॥ ६६॥"
  },
  {
    "text": "सर्वं समाचरेद्यस्तु पूजनं मधुकाह्वयम् ।\nन तस्य रोगबाधादिभयमुद्भवतेऽनघ ॥ ६७॥"
  },
  {
    "text": "अथान्यदपि वक्ष्यामि प्रकृतेः पञ्चकं परम् ।\nनाम्ना रूपेण चोत्पत्त्या जगदानन्ददायकम् ॥ ६८॥"
  },
  {
    "text": "साख्यानं च समाहात्म्यं प्रकृतेः पञ्चकं मुने ।\nकुतूहलकर चैव श‍ृणु मुक्तिविधायकम् ॥ ६९॥"
  },
  {
    "text": "इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे\nदेवीपूजनविधिनिरूपणं नाम चतुर्विंशोऽध्यायः ॥ ८.२४॥"
  },
  {
    "text": "॥ इति श्रीमद्देवीभागवते महापुराणे अष्टमस्कन्धः समाप्तः ॥"
  }
]
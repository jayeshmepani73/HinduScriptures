[
  {
    "text": "५.१ त्रिविधतपोवर्णनं नाम प्रथमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "शौनक उवाच ।\nश्रुतं मया महाख्यानं गजाननकथाश्रितम् ।\nसर्वसौख्यकरं तात ब्रह्मभूतपदप्रदम् ॥ १॥"
  },
  {
    "text": "तथा तृप्तिं न याम्येव पीत्वा ब्रह्मामृतं परम् ।\nगुणज्ञो गणराजस्य कस्तं मुञ्चति मानद ॥ २॥"
  },
  {
    "text": "धन्या वयं महाभाग त्वदासङ्गसमाश्रयात् ।\nयत्र योगप्रदा गाथा वर्तते त्वन्मुखे द्विज ॥ ३॥"
  },
  {
    "text": "लम्बोदरस्य माहात्म्यमधुना वद सर्वदम् ।\nकीदृशोऽयं गणेशानः कीदृशं ब्रह्म तस्य च ॥ ४॥"
  },
  {
    "text": "कति तस्यावताराश्च किङ्कर्मा सोऽपि विघ्नपः ।\nकिमर्थमागतो भूमौ तत् सर्वं वद विस्तरात् ॥ ५॥"
  },
  {
    "text": "सूत उवाच ।\nएवं दक्षेण संश्रुत्य गजाननचरित्रकम् ।\nपृष्टो योगीन्द्रमुख्यश्च गाणपत्योऽथ मुद्गलः ॥ ६॥"
  },
  {
    "text": "दक्ष उवाच ।\nगजाननस्य माहात्म्यं श्रुत्वा सङ्क्षेपतः परम् ।\nन तृप्तोऽहं महाभाग पायं पायं सुधामिव ॥ ७॥"
  },
  {
    "text": "अतो लम्बोदरस्य त्वं चरित्रं वद विस्तरात् ।\nसर्वसिद्धिप्रदं पूर्णं श्रवणात् पठनान्नृणाम् ॥ ८॥"
  },
  {
    "text": "गणेशस्य कथां योगिन् श‍ृण्वन्ति च पठन्ति ये ।\nश्रावयन्ति प्रपृच्छन्ति चत्वारः पुण्यभागिनः ॥ ९॥"
  },
  {
    "text": "धन्या ये पुरुषा लोके सादरा मुनिसत्तम ।\nकथायां कृतकृत्यास्ते योगिनो योगभूषणाः ॥ १०॥"
  },
  {
    "text": "सूत उवाच ।\nएवं तस्यादरं दृष्ट्वा हर्षितो मुद्गलो मुनिः ।\nजगाद तं महाभागं प्राजापत्येन्द्रमादरात् ॥ ११॥"
  },
  {
    "text": "मुद्गल उवाच ।\nसाक्षाद्ब्रह्मसुतस्त्वं च ब्रह्मतुल्यो न संशयः ।\nतत्र किं गणनाथे वै चित्रं रसयुतः प्रभो ॥ १२॥"
  },
  {
    "text": "येषां मुखारविन्देषु गणेशस्मरणं भवेत् ।\nइच्छामि तेषां दासत्वं नित्यं दक्ष प्रजापते ॥ १३॥"
  },
  {
    "text": "अधुना श‍ृणु वक्ष्यामि सङ्क्षेपण चरित्रकम् ।\nलम्बोदरस्य विस्तारे कः समर्थो भवेत् प्रभो ॥ १४॥"
  },
  {
    "text": "संवादं पूर्णसम्भूतमसितस्य महात्मनः ।\nनैध्रुवस्याऽत्र वक्ष्यामि सर्वसिद्धिप्रदायकम् ॥ १५॥"
  },
  {
    "text": "प्रणम्य मुनिशार्दूलो नैध्रुवो वत्सरं वनम् ।\nययौ तपःप्रसिद्ध्यर्थं महाभागो महामुनिम् ॥ १६॥"
  },
  {
    "text": "स तताप तपो घोरं दिव्यवर्षसहस्रकम् ।\nतपसा तस्य देवेन्द्रा भीताश्च प्रबभूविरे ॥ १७॥"
  },
  {
    "text": "किमयं तपसा साध्यं कर्तुमिच्छति वाडवः ।\nन तुल्यं तपसोऽस्यात्र ब्रह्माण्डे किं भविष्यति ॥ १८॥"
  },
  {
    "text": "ततस्तस्याऽऽश्रमेऽकस्मादसितोऽभवदागतः ।\nपितृव्यं मुनिरुत्थाय प्रणनाम कृताञ्जलिः ॥ १९॥"
  },
  {
    "text": "पुपूज भक्तिसंयुक्तः कृताञ्जलिपुटः स्थितः ।\nतस्याऽऽज्ञया विनीतः स आसने संस्थितोऽभवत् ॥ २०॥"
  },
  {
    "text": "तमुवाच महायोगी सोऽसितो हितकारकम् ।\nवचो भावेन सन्तुष्टो भ्रातृपुत्रं तपोधनम् ॥ २१॥"
  },
  {
    "text": "असित उवाच ।\nदेहं किं तपसा पुत्राऽतिशोषयसि तापस ।\nदेहशोषणरूपं यत्तपो मुख्यं न शास्त्रतः ॥ २२॥"
  },
  {
    "text": "अतो देहश्रमं त्यक्त्वा तपो मुख्यं समाचर ।\nयेन त्वं ब्राह्मणो भूत्वांऽते ब्रह्मणि गमिष्यसि ॥ २३॥"
  },
  {
    "text": "मुद्गल उवाच ।\nअसितस्य वचः श्रुत्वा नैध्रुवो भक्तिसंयुतः ।\nपुनः प्रपच्छ योगीद्रं संशयेन समन्वितः ॥ २४॥"
  },
  {
    "text": "नैध्रुव उवाच ।\nकृच्छ्रचान्द्रादिधर्मेण यथाविधि कृतं मुने ।\nतपो ब्रुवन्ति सर्वज्ञास्तत्र मुख्यं किमप्यहो ॥ २५॥"
  },
  {
    "text": "असित उवाच ।\nतपश्च त्रिविधं प्रोक्तं तापदं नात्र संशयः ।\nतच्छ्रुणुष्व विधानेन योगिवन्द्यो भविष्यसि ॥ २६॥"
  },
  {
    "text": "कृच्छ्रचान्द्रायणादीनि तपांसि प्रवदन्ति च ।\nपञ्चाग्निसाधनादीनि वायुभक्षात्मकानि च ॥ २७॥"
  },
  {
    "text": "इत्यादिभेदा बहवस्तपसो विविधस्य च ।\nतदेव बाह्यभावस्थं पुत्र जानीहि निश्चितम् ॥ २८॥"
  },
  {
    "text": "इहामुत्रप्रदं तात तपः फलमयं स्मृतम् ।\nफलं भुक्त्वा पुनः सोऽपि दीनरूपो भवेत् किल ॥ २९॥"
  },
  {
    "text": "अन्यच्छ्रुणु महाभाग तपः परमदुश्चरम् ।\nवायुरोधात्मकं देहे प्राणायामेन जायते ॥ ३०॥"
  },
  {
    "text": "तत्र प्राणस्य सन्तापो जायते नात्र संशयः ।\nदेहस्यापि तथा पुत्र तपस्तेन तदुच्यते ॥ ३१॥"
  },
  {
    "text": "षट्चक्रभेदने दक्षमन्तर्ध्यानपरायणः ।\nसहस्रारे गतं वायुं रोधयेत्तत्र लालसः ॥ ३२॥"
  },
  {
    "text": "तपःप्रभावेन तेन क्षुद्रसिद्धियुतो नरः ।\nभवति ज्ञानमार्गज्ञस्त्रिकालज्ञानसंयुतः ॥ ३३॥"
  },
  {
    "text": "दूरश्रवणसामीप्यं कुरुते कामगां गतिम् ।\nजले स्थलं स्थले तोयमाकाशे नगरादिकम् ॥ ३४॥"
  },
  {
    "text": "अहताज्ञश्च सर्वत्र भवते परमद्युतिः ।\nअपरायुः समायुक्तो ब्रह्माद्यांश्चालयत्यपि ॥ ३५॥"
  },
  {
    "text": "एककल्पस्य सर्वेषां वृत्तान्तं कथयत्यपि ।\nजानाति स तपो योगादन्तर्ध्यानपरायणः ॥ ३६॥"
  },
  {
    "text": "सोऽपि गत्वा विधेर्लोकं भुनक्ति विविधं सुखम् ।\nपुण्यान्ते पुनरत्रैव दीनो भवति निश्चितम् ॥ ३७॥"
  },
  {
    "text": "तृतीयं त्वं तपोरूपं श‍ृणु मत्तो सुयोगदम् ।\nद्विविधं च तपो येन साधितं गुरुमार्गतः ॥ ३८॥"
  },
  {
    "text": "तेनैकाग्रमयं चित्तं भवत्यत्र न संशयः ।\nसर्वत्रात्मस्वरूपं स पश्यति ज्ञानचक्षुषा ॥ ३९॥"
  },
  {
    "text": "तत्रानुभवमात्रेण शमदमपरायणः ।\nभवते तेन सन्तापो देहे मनसि जायते ॥ ४०॥"
  },
  {
    "text": "विषयान्निन्दयन् सोऽपि जडोन्मत्तपिशाचवत् ।\nचरति सर्वभावज्ञ आत्मनिष्ठतया सुत ॥ ४१॥"
  },
  {
    "text": "ततो निरोधयोगेन निवृत्तिषु परायणः ।\nचित्तं संरुध्य सर्वत्र निवृत्तिं लभते स्वयम् ॥ ४२॥"
  },
  {
    "text": "अहं ब्रह्मेति यत् प्रोक्तं कुतस्तत्र भयं भवेत् ।\nन जगज्जगदात्मा वै मनो वाणीविहीनकः ॥ ४३॥"
  },
  {
    "text": "स्वत उत्थानभावो नोत्थानं परत एव न ।\nन स्वतः परतस्तत्र उत्थानं वर्जितं भवेत् ॥ ४४॥"
  },
  {
    "text": "एवं निरोधयोगेन शमी दमपरायणः ।\nसन्तोषेण स्वयं योगी वर्तते नित्यदा सुत ॥ ४५॥"
  },
  {
    "text": "तत्र सन्तोषभावेन स्थितस्य देहचेतसोः ।\nसन्तापो जायते नित्यं तदेव तप उच्यते ॥ ४६॥"
  },
  {
    "text": "ततो निरोधभूमिं स त्यक्त्वा शान्तिपरायणः ।\nत्यक्त्वा पञ्चविधं चित्तमेवं ब्रह्मैव जायते ॥ ४७॥"
  },
  {
    "text": "ततो विधिनिषेधाभ्यां हीनो योगधरः स्वयम् ।\nरसहीनश्चरत्यत्र प्रारब्धानुभवेन सः ॥ ४८॥"
  },
  {
    "text": "यथा जलानि सर्वत्र सुत गच्छन्ति सागरे ।\nयदृच्छया तथा सोऽपि भोक्ता भोगेन नित्यदा ॥ ४९॥"
  },
  {
    "text": "तत्रांऽतरे शरीरेऽस्य तापः सञ्जायते सदा ।\nशान्त्या भोगपरत्वेन तदेव तप उच्यते ॥ ५०॥"
  },
  {
    "text": "एतद्योगात्मकं सुज्ञ तपस्ते कथितं मया ।\nतृतीयं ब्रह्मदं पूर्णं तदर्थं यत्नमाचर ॥ ५१॥"
  },
  {
    "text": "तपोधना महाभागा योगिनस्तत्परायणाः ।\nब्राह्मणास्तपसा युक्ता ब्रह्मभूता भवन्ति ते ॥ ५२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते असितनैध्रुवसंवादे\nत्रिविधतपोवर्णनं नाम प्रथमोऽध्यायः ॥ ५.१\n५.२ भस्मासुरवधो नाम द्वितीयोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nअसितस्य वचः श्रुत्वा नैध्रुवो विस्मितोऽभवत् ।\nप्रणम्य तं महाभागं जगाद विनयान्वितः ॥ १॥"
  },
  {
    "text": "नैध्रुव उवाच ।\nस्वामिन् वद महायोगं योगदं साधनं परम् ।\nतदर्थं कस्य भक्तिर्मे कर्तव्या योगिसत्तम ॥ २॥"
  },
  {
    "text": "असित उवाच ।\nश‍ृणु पुत्र प्रवक्ष्यामि लम्बोदरकथानकम् ।\nतेन सर्वं महायोगं लभसे नात्र संशयः ॥ ३॥"
  },
  {
    "text": "एकदाऽहं तथा पुत्र वत्सरस्ते पिता पुरा ।\nतपसा शुद्धभावेन भवावः स्म च निर्मलौ ॥ ४॥"
  },
  {
    "text": "ततो योगस्य प्राप्त्यर्थं यत्नवन्तौ सुसंस्थितौ ।\nअन्तर्ज्ञानसमायुक्तौ जडोन्मत्तादिसुप्रियौ ॥ ५॥"
  },
  {
    "text": "एकाग्रं साधयित्वा वै निरोधे संस्थितौ तथा ।\nसहजावस्थया युक्तौ सुखयुक्तौ भवावहे ॥ ६॥"
  },
  {
    "text": "तत्रैव मोहहीनत्वं दृष्ट्वा परमविस्मितौ ।\nशान्तिहीनौ ततो जातौ गतौ च ब्रह्मणोंऽतिकम् ॥ ७॥"
  },
  {
    "text": "तत्र स्पर्धासमायुक्तौ विश्वामित्रवसिष्ठकौ ।\nसमायातौ प्रणम्यैनं प्रतिष्ठन्तौ मदान्वितौ ॥ ८॥"
  },
  {
    "text": "क्रोधयुक्तौ विधातारं प्रपृच्छन्तौ विशेषतः ।\nकोऽधिको वद धातस्त्वं तपसा योगसेवया ॥ ९॥"
  },
  {
    "text": "तच्छ्रुत्वा तौ जगादाऽथ ब्रह्मा सर्वपितामहः ।\nयेन क्रोधो जितो नूनं तं जानाम्यधिकं मुनिम् ॥ १०॥"
  },
  {
    "text": "युवां क्रोधयुतौ पूर्णौ तत्र किं विद्यते तपः ।\nसर्वत्र शान्तिदं योगं तं यो जयति सोऽधिकः ॥ ११॥"
  },
  {
    "text": "ततः प्रणम्य विश्वेशं वदतः स्म तपोधनौ ।\nविनयेन समायुक्तौ तपस्पर्धापरायणौ ॥ १२॥"
  },
  {
    "text": "वसिष्ठविश्वामित्रावूचतुः ।\nकीदृशोऽयं प्रजानाथ क्रोधः सर्वभयङ्करः ।\nकुत्र तिष्ठति देवेश किंरूपः किंस्वभाववान् ॥ १३॥"
  },
  {
    "text": "जयन्ति केन योगेन तं दुष्टं योगिनः प्रभो ।\nसर्वं वद विभो तस्य तं जेष्यावो न संशयः ॥ १४॥"
  },
  {
    "text": "ब्रह्मोवाच ।\nअत्राऽहं कथयिष्यामीतिहासं सर्वसिद्धिदम् ।\nतेन क्रोधं च कामं चाभिमानं जयति प्रभुः ॥ १५॥"
  },
  {
    "text": "शकुनेरभवत् पुत्रः शुक्रं भस्मासुरोऽतपत् ।\nउपसङ्गम्य सङ्गृह्य विद्यां पञ्चाक्षरीं पुरा ॥ १६॥"
  },
  {
    "text": "दीक्षां गृह्य महादेवमुपासनविधानतः ।\nसाधयामास भावेन भस्मोद्धूलितविग्रहः ॥ १७॥"
  },
  {
    "text": "सहस्रे प्रगतेष्वेव प्रभुर्वर्षेषु शङ्करः ।\nतं ययौ वरदानार्थं सर्वदेवसमावृतः ॥ १८॥"
  },
  {
    "text": "आगतं शङ्करं दृष्ट्वा उत्थाय प्रणिपत्य तम् ।"
  },
  {
    "text": "पूजयित्वा प्रतुष्टाव स्तोत्रैः शैवैर्महासुरः ॥ १९॥"
  },
  {
    "text": "जगाद शङ्करो दैत्यं सन्तुष्टो भक्तमुत्तमम् ।\nवरं वरय दास्येऽहं भक्त्या ते तपसाऽसुर ॥ २०॥"
  },
  {
    "text": "भस्मासुर उवाच ।\nयस्य शम्भो महेशान मस्तकेऽहं धरामि सः ।\nहस्तं सद्यो मृतो भूत्वा ततो भवतु भस्मसात् ॥ २१॥"
  },
  {
    "text": "अन्येभ्यः सर्वभूतेभ्यो न भयं मे कदाचन ।\nभवेत् सर्वातिगा शक्तिस्तथा कुरु महेश्वर ॥ २२॥"
  },
  {
    "text": "तच्छ्रुत्वा विस्मितः शम्भुस्तं जगाद महासुरम् ।\nसर्वं च ते महादैत्य भविष्यति मदाज्ञया ॥ २३॥"
  },
  {
    "text": "हस्तस्ते यस्य शिरसि दक्षिणः सम्पतिष्यति ।\nस वै भस्ममयः सद्यो भविष्यति न संशयः ॥ २४॥"
  },
  {
    "text": "ततः शिवो ययौ स्थानं कैलासं गणसंवृतः ।\nदैत्यस्तत्रैव तिष्ठन् स विचारमकरोत् स्वयम् ॥ २५॥"
  },
  {
    "text": "अहो शिवस्य वामाङ्गे संस्थिता जगदम्बिका ।\nरूपलावण्यसंयुक्ता रत्नभूताऽतिसुन्दरी ॥ २६॥"
  },
  {
    "text": "एतादृशी मया कुत्र दृष्टा नैव सुरूपिणी ।\nनग्नः शम्भुरयं तस्याऽयोग्यो नैव भवेद्रतौ ॥ २७॥"
  },
  {
    "text": "अतोऽहं यत्नमास्थाय वरदानप्रभावतः ।\nशम्भुं भस्ममयं कृत्वा ग्रहीष्यामि च पार्वतीम् ॥ २८॥"
  },
  {
    "text": "एवं विचार्य दैत्येन्द्र आययौ शङ्करान्तिकम् ।\nकैलासे गिरिवर्ये स वेगमास्थाय दारुणः ॥ २९॥"
  },
  {
    "text": "दक्षिणं हस्तमूर्ध्वं स कृत्वा शङ्करसन्निधौ ।\nआययौ तं विलोक्यैव पपाल गिरिजापतिः ॥ ३०॥"
  },
  {
    "text": "नमस्कारादिचिह्नैश्च हीनं दृष्ट्वा स्वसन्निधौ ।\nअसुरं भावसंयुक्तं भयभीतः समन्ततः ॥ ३१॥"
  },
  {
    "text": "ततः सोऽपि महादैत्यः क्रोधयुक्तो विशेषतः ।\nधावयित्वा तमनु वै ग्रहीतुं प्रोद्यतोऽभवत् ॥ ३२॥"
  },
  {
    "text": "ततोऽतिवेगमास्थाय शिवो भीत्या पलायत ।\nअधावत् पृष्ठमास्थाय तं भस्मासुर एव च ॥ ३३॥"
  },
  {
    "text": "पलन्तं शङ्करं तत्र ददर्श कमलापतिः ।\nसस्मार गणपं चित्ते किं भविष्यति विह्वलः ॥ ३४॥"
  },
  {
    "text": "सोऽपि तुष्टाव चाथर्वशिरसा विघ्ननायकम् ।\nविष्णुः परमशोकार्तो महादेवस्य कारणात् ॥ ३५॥"
  },
  {
    "text": "शिवश्च भयसंयुक्तो गणेशं स्वयमस्तवीत् ।\nमहासङ्कटनाशार्थं शरणागतवत्सलम् ॥ ३६॥"
  },
  {
    "text": "शिव उवाच ।\nकिं पश्यसे नाथ विनायकस्त्वं दैत्येन सर्वत्र च मां सुत्रासितम् ।\nदक्षं भुजं मस्तकगं गणेश कृत्वा स मां भस्ममयं करिष्यति ॥ ३७॥"
  },
  {
    "text": "नानाजनैः सेवितपादपद्म किं विस्मृतो मां भयभङ्गकारिन् ।\nचिन्तामणे चित्तनिवासक त्वं संरक्ष विघ्नेश दयाघनात्र ॥ ३८॥"
  },
  {
    "text": "त्वदन्यदेवं शरणं गजास्य प्रभुं समर्थं न च यामि नाथ ।\nन कोऽपि हेरम्ब महानुभाव क्षमो हि मां रक्षितुमीश्वरः कः ॥ ३९॥"
  },
  {
    "text": "लम्बोदरामोघ सुचिन्तनं ते स्वानन्दवासिंश्च महोदरस्य ।\nरक्षस्व मां मृत्युमुपागतं त्वं त्वत्पादनिष्ठं भयभञ्जनाशु ॥ ४०॥"
  },
  {
    "text": "किं सिद्धिबुद्धिप्रविहारकेण सक्तः प्रजातोऽसि विनायक त्वम् ।\nभक्तानुकम्पीति तवैव नाम वेदे कथं सङ्कथितं महात्मन् ॥ ४१॥"
  },
  {
    "text": "किं लक्षलाभप्रभवार्थमेवं संसक्तभावैरसि विस्मरंश्च ।\nमां रक्ष नो चेन्निगमस्य देव व्यर्थं यशः सम्भविता परात्मन् ॥ ४२॥"
  },
  {
    "text": "यथा दिनेशः समकालयुक्तः प्रकाशदाता भवतीति नित्यम् ।\nतथा हि ते भक्तजनानपारान् क्षमोऽसि तान् रक्षितुमन्तरं किम् ॥ ४३॥"
  },
  {
    "text": "किं योगरूपातिविलम्बनेन रक्षस्व भीतं मरणे सुसंस्थम् ।\nहेरम्ब विघ्नेश विनायकाशु रक्षस्व रक्षस्व महेशपुत्र ॥ ४४॥"
  },
  {
    "text": "एवं स्तुवति शम्भौ स विष्णोर्हृदि गजाननः ।\nप्रविश्य बुद्धिसन्दाता बभूवे भक्तवत्सलः ॥ ४५॥"
  },
  {
    "text": "धृत्वा स्त्रीवेषकं विष्णुर्ययौ तं भस्मकारकम् ।\nमहासुरो मुमोहाऽसौ तां दृष्ट्वा मोहिनीं स्त्रियम् ॥ ४६॥"
  },
  {
    "text": "तां समागत्य पप्रच्छ दैत्येन्द्रो मोहसंयुतः ।\nकुत्र गच्छसि सुश्रोणि किं ते कार्यमुपस्थितम् ॥ ४७॥"
  },
  {
    "text": "वद मां तत् करिष्यामि त्वद्दासोऽहं न संशयः ।\nअहं सर्वेश्वरोऽत्रैव न समो मे प्रविद्यते ॥ ४८॥"
  },
  {
    "text": "भज मां भावसंयुक्ता भजन्तं ते च दासकम् ।\nत्वदधीनो भविष्यामि सदा वराङ्गने मतम् ॥ ४९॥"
  },
  {
    "text": "तस्य तद्वचनं श्रुत्वा स्मित्वा सा तं जगाद ह ।\nअहं मोहप्रदा नारी मोहिन्यत्र समागता ॥ ५०॥"
  },
  {
    "text": "मदाज्ञया दैत्य यदि वर्तसे त्वं निरन्तरम् ।\nतदा ते गृहगा भूत्वा तिष्ठाम्यत्र न संशयः ॥ ५१॥"
  },
  {
    "text": "तथेति दैत्यराजस्तां जगाद साऽब्रवीत् पुनः ।\nनृत्यं कुरु मदग्रे त्वं यथा नृत्यामि वै अहम् ॥ ५२॥"
  },
  {
    "text": "तथेति प्रतिपाद्यैव सा ननर्त कलान्विता ।\nतथा दैत्याधिपस्तत्र ननर्त काममोहितः ॥ ५३॥"
  },
  {
    "text": "तया दक्षिणहस्तश्च स्थापितः शिरसि स्वके ।\nतथा सोऽपि चकाराशु भ्रान्तो विघ्नेशमायया ॥ ५४॥"
  },
  {
    "text": "भस्मसादभवद्दैत्यो भस्मासुरश्च तत्क्षणात् ।\nततः सा विस्मिता भूत्वा तुष्टाव गणनायकम् ॥ ५५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते भस्मासुरवधो नाम द्वितीयोऽध्यायः ॥ ५.२\n५.३ क्रोधासुरराज्यप्राप्तिवर्णनं नाम तृतीयोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "ब्रह्मोवाच ।\nगाणेशैः स्तोत्रमुख्यैः सन्तुष्टाव विष्टरश्रवाः ।\nगणेशं सिद्धिदं पूर्णं भक्तेभ्यो भक्तवत्सलम् ॥ १॥"
  },
  {
    "text": "ततः स मोहिनीरूपमभूत् त्यक्तुं समुद्यतः ।\nएतस्मिन्नन्तरे तत्राऽमरैः सम्बोधितः शिवः ॥ २॥"
  },
  {
    "text": "ज्ञात्वा भस्मासुरं शम्भुर्मृतं विस्मितमानसः ।\nननर्त भक्तिसंयुक्तो जय विघ्नेश उच्चरन् ॥ ३॥"
  },
  {
    "text": "ततः सर्वैः समायुक्तो मुकुन्दकपुरं ययौ ।\nतत्र नारीस्वरूपस्थमदर्शत् केशवं शिवः ॥ ४॥"
  },
  {
    "text": "महामोहप्रदं रूपं दृष्ट्वा विष्णोः सुविस्मितः ।\nतदज्ञानो महादेवस्तां ययौ कामविह्वलः ॥ ५॥"
  },
  {
    "text": "तं दृष्ट्वा मोहितं विष्णुः पपाल स्त्रीस्वरूपधृक् ।\nतामन्वधावद्देवेशः शङ्करो विह्वलो भृशम् ॥ ६॥"
  },
  {
    "text": "ततस्तत्याज तद्रूपं विष्णुः स पुरुषोऽभवत् ।"
  },
  {
    "text": "शिवः खिन्नश्च तत्रैव स्खलितोऽभूत् सुविह्वलः ॥ ७॥"
  },
  {
    "text": "ततः सर्वे ययुर्देवाः स्वस्वस्थानं मुदा युताः ।\nस्तुत्वा विष्णुं महाभागं शिवः स्वस्थानगोऽभवत् ॥ ८॥"
  },
  {
    "text": "शिवस्य वीर्यसम्पातात्तद्वीर्यप्रभवोऽसुरः ।\nबभूव श्यामवर्णश्च ताम्रचक्षुः प्रतापवान् ॥ ९॥"
  },
  {
    "text": "स शुक्रमुपसङ्गम्योवाच तं विनयान्वितः ।\nप्रणम्य तेजसा युक्तः शिष्यं पालय मां मुने ॥ १०॥"
  },
  {
    "text": "ततो ध्यानेन स ज्ञात्वा तस्य सर्वं महामुनिः ।\nपुनस्तं प्रजगादैव वचनं हर्षयन्नरम् ॥ ११॥"
  },
  {
    "text": "शुक्र उवाच ।\nमोहिनीं शङ्करो दृष्ट्वा कामबाणप्रपीडितः ।\nपश्चाद्विष्णुं समालोक्य स्वचित्ते क्रोधमादधे ॥ १२॥"
  },
  {
    "text": "मनो मे चञ्चलं पूर्णं तद् ग्रहीष्यामि यत्नतः ।\nमनोग्रहणरूपश्च क्रोधस्तत्र प्रवर्तते ॥ १३॥"
  },
  {
    "text": "तस्मिन् काले च वीर्यस्य स्खलनं सहसाऽभवत् ।\nतस्माज्जातोऽसि तेन त्वं क्रोधनामा भविष्यसि ॥ १४॥"
  },
  {
    "text": "ततो दानवमुख्यैः स कारयामास विप्रप ।\nमौञ्ज्यन्तसर्वसंस्कारान् यथाविधि स शास्त्रवित् ॥ १५॥"
  },
  {
    "text": "क्रोधो वेदादिकं सर्वमभ्यस्य गुरुसन्निधौ ।\nशम्बरस्य सुतां तुल्यामुपयेमे महासुरः ॥ १६॥"
  },
  {
    "text": "प्रीतिनाम्नीं महारूपां सर्वावयवशालिनीम् ।\nरूपलावण्यसंयुक्तां विषयानां प्रवर्धिनीम् ॥ १७॥"
  },
  {
    "text": "ततः शुक्रं समागम्य जगाद प्रणिपत्य तम् ।\nकृताञ्जलिर्महातेजा दैत्येभ्यः सुखदं वचः ॥ १८॥"
  },
  {
    "text": "क्रोधासुर उवाच ।\nब्रह्माण्डविजयं स्वामिन् करिष्यामि त्वदाज्ञया ।\nमन्त्रं देहि तदर्थं मे सर्वं यशोविवर्धनम् ॥ १९॥"
  },
  {
    "text": "ब्रह्मोवाच ।\nतस्य तद्वचनं श्रुत्वा काव्यः सर्वज्ञसत्तमः ।\nदैत्यानां प्रहितार्थाय ददौ तस्मै महामनुम् ॥ २०॥"
  },
  {
    "text": "सूर्यस्य विधियुक्तं प्रणम्य सङ्गृह्य तं ययौ ।\nवनं व्याघ्रादिसङ्कीर्णं तपसे कृतनिश्चयः ॥ २१॥"
  },
  {
    "text": "एकपादेन तिष्ठन् समजपन् मन्त्रमुत्तमम् ।\nचित्ते ध्यायन्नर्यमाणमूर्ध्वदृष्टिर्महासुरः ॥ २२॥"
  },
  {
    "text": "निराहारेण देवेशं तोषयामास यत्नतः ।\nशीतोष्णादिभयं त्यक्त्वा काष्ठवत् संस्थितोऽभवत् ॥ २३॥"
  },
  {
    "text": "दिव्यवर्षसहस्रेण तुष्टो भानुस्तमाययौ ।\nवरं दातुं महादैत्यमुवाच घननिःस्वनः ॥ २४॥"
  },
  {
    "text": "रविरुवाच ।\nवरान् वृणु महाभाग क्रोधाऽहं ते ददामि तान् ।\nसन्तुष्टस्तपसोग्रेणेप्सितान् हृदि महामते ॥ २५॥"
  },
  {
    "text": "श्रुत्वा रवेर्वचो दैत्यो दृष्ट्वा तं पुरतः स्थितम् ।\nप्रणनाम महाभक्त्याऽपूजयत्तेजसां निधिम् ॥ २६॥"
  },
  {
    "text": "पुनः प्रणम्य तुष्टाव कृताञ्जलिपुटोऽसुरः ।\nसौरसूक्तेन देवेशं पुनः सन्नत आदरात् ॥ २७॥"
  },
  {
    "text": "तमुवाचार्यमा दैत्यं वरं वृणु महामते ।\nयं यमिच्छसि तं तं ते दास्याम्यत्र न संशयः ॥ २८॥"
  },
  {
    "text": "क्रोधासुर उवाच ।\nउत्पत्तिस्थितिसंहारयुक्ता ये देवनायकाः ।\nतेभ्यो मे मरणं भानो न भवेद्वै कदाचन ॥ २९॥"
  },
  {
    "text": "ब्रह्माण्डजयने शक्तं मां कुरुष्व विशेषतः ।\nराज्यं चराचरस्यैव देहि मेऽदितिनन्दन ॥ ३०॥"
  },
  {
    "text": "आरोग्यं मनसा यद्यच्चिन्तितं सफलं भवेत् ।\nन मे समो भवेत् कुत्र तथा कुरु दिवस्पते ॥ ३१॥"
  },
  {
    "text": "श्रुत्वा तस्य वचो रम्यं सर्वेभ्यो भयदायकम् ।"
  },
  {
    "text": "विस्मितस्तेजसां नाथस्तं जगाद सुयन्त्रितः ॥ ३२॥"
  },
  {
    "text": "भानुरुवाच ।\nक्रोध त्वया च यत् प्रोक्तं तदेव सफलं भवेत् ।\nतपसा यन्त्रितो दैत्य तस्माद्दत्तं मया परम् ॥ ३३॥"
  },
  {
    "text": "एवमुक्त्वार्यमा लोकमगमद्दुःखसंयुतः ।\nक्रोधो हर्षसमाविष्टः प्रययौ स्वगृहं ततः ॥ ३४॥"
  },
  {
    "text": "सुहृदो नन्दयामासासुरान् सर्वान् महायशाः ।\nकाव्यं प्रणम्य स्वस्थाने संस्थितोऽभून मदान्वितः ॥ ३५॥"
  },
  {
    "text": "हर्षः शोकश्च पुत्रौ द्वौ प्रीत्यामुत्पाद्य दैत्यपः ।\nनानाभोगान् प्रभुञ्जानो गर्वितोऽभूत्ततः परम् ॥ ३६॥"
  },
  {
    "text": "शुक्रं सकलनीतिज्ञं समानाय्य प्रपूज्य तम् ।\nतस्यानुमतमागृह्य नगरं निर्ममेऽसुरः ॥ ३७॥"
  },
  {
    "text": "आवेशनामकं रम्यं सर्वशोभासमन्वितम् ।\nतत्राजग्मुश्च विप्रर्षे दानवा दैत्यराक्षसाः ॥ ३८॥"
  },
  {
    "text": "चातुर्वर्ण्यसमायुक्ता निवासं चक्रिरे पुरा ।\nजना हर्षयुतास्तत्र मुमुदुः ससुहृद्गणाः ॥ ३९॥"
  },
  {
    "text": "ततः काव्यः समागत्य क्रोधं चकार विप्रपैः ।\nअभिषिक्तं स सर्वेषां दानवानां पदे प्रभुम् ॥ ४०॥"
  },
  {
    "text": "ततः क्रोधस्य तत्पुर्यां प्रधानाः पञ्च दारुणाः ।\nबभूवुः सर्वनीतिज्ञा महामाया महाबलाः ॥ ४१॥"
  },
  {
    "text": "बलिर्जृम्भस्तथा राहू रावणो माल्यवान् परः ।\nतैर्युक्तः शुशुभेऽत्यन्तं क्रोधः परमदारुणः ॥ ४२॥"
  },
  {
    "text": "अन्ये प्रहस्तमुख्याश्च राक्षसा दानवास्तथा ।\nसिषेविरे भावयुक्ता महाक्रोधं महाबलाः ॥ ४३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते क्रोधासुरराज्यप्राप्तिवर्णनं नाम तृतीयोऽध्यायः ॥ ५.३\n५.४ क्रोधासुरब्रह्माण्डविजयो नाम चतुर्थोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "ब्रह्मोवाच ।\nततः किञ्चिद्गते काले क्रोधो हर्षसमन्वितः ।\nउवाच बलिमुख्यांश्च दानवान् गर्वपूरितः ॥ १॥"
  },
  {
    "text": "क्रोधासुर उवाच ।\nश‍ृणुध्वं दानवाः सर्वे बलिमुख्या महाबलाः ।\nब्रह्माण्डं प्रजयिष्यामि भवद्भिः संयुतो ह्यहम् ॥ २॥"
  },
  {
    "text": "तस्य तद्वचनं श्रुत्वा दैत्याः संहर्षिता नृपम् ।\nजगुस्तं भक्तिसंयुक्ता कृत्वा करपुटं वचः ॥ ३॥"
  },
  {
    "text": "बल्याद्या ऊचुः ।\nसम्यगुक्तं त्वया नाथ प्रजेष्यामः सुराधिपान् ।\nत्वत्प्रसादेन दैत्येश आज्ञापय महासुरान् ॥ ४॥"
  },
  {
    "text": "पराक्रमतुलां ते न तिष्ठन्ति ब्रह्मगोलके ।\nनिर्भयोऽसि महाराज जय त्वं सर्वदेवपान् ॥ ५॥"
  },
  {
    "text": "तेषां वचनमाकर्ण्याऽसुरः क्रोधः प्रहर्षितः ।\nशुक्रं नत्वा समानाय्य बभौ तेनानुमोदितः ॥ ६॥"
  },
  {
    "text": "ततो दैत्यगणान् सर्वानाजुहाव नरैः स्वकैः ।\nते सर्वे हर्षसंयुक्ता आययुस्तं नराधिपम् ॥ ७॥"
  },
  {
    "text": "ततः सैन्यसमायुक्तो निर्जगाम महासुरः ।\nचतुरङ्गबलैर्युक्तोऽपारैः सर्वत्र सम्बभौ ॥ ८॥"
  },
  {
    "text": "रथस्थश्च स्वयं क्रोधो दैत्यपैः संवृतो बभौ ।\nतत्रादौ पृथिवीं जेतुं ययौ भूमण्डले नृपान् ॥ ९॥"
  },
  {
    "text": "बलिमुख्यैर्महावीरैः स्थितैर्यत्र च मानदौ ।\nतैर्युद्धं कः पुमान् भूमौ कर्तुं शक्तो भवेत्तदा ॥ १०॥"
  },
  {
    "text": "राजानः शरणं जग्मुर्दैत्येन्द्रभयपीडिताः ।\nकेचिन् मृताश्च तैर्युद्धं कृत्वाऽहङ्कारसंयुताः ॥ ११॥"
  },
  {
    "text": "केचिद्राज्यं परित्यज्य सुदारुणवनं ययुः ।\nएवं वसुन्धरां जित्वा मुमुदुः सप्तसागराम् ॥ १२॥"
  },
  {
    "text": "राज्ञस्ते करदांश्चक्रुर्दैत्याः शरणमागतान् ।\nमृतास्तेषां सुताः सर्वे करदान् स्थाप्य चक्रिरे ॥ १३॥"
  },
  {
    "text": "वनेषु ये गतास्तेषु दैत्याः संस्थापिताश्च तैः ।\nबभुः संस्थापिता दैत्याः सर्वत्र नगरेषु वै ॥ १४॥"
  },
  {
    "text": "ततः पाताललोकेषु ययुर्दैत्येन्द्रमुख्यकाः ।\nक्रोधासुरसमायुक्ता जेतुं नागान् महाबलान् ॥ १५॥"
  },
  {
    "text": "दूतमुखेन वृत्तान्तं ज्ञात्वा शेष उदारधीः ।\nवरगर्वसमायुक्तं क्रोधं ज्ञात्वा ययौ स्वयम् ॥ १६॥"
  },
  {
    "text": "समागतं महानागैः शेषं ज्ञात्वा समावृतम् ।\nक्रोधासुरः प्रसन्नात्मा मान्य तं सादरोऽभवत् ॥ १७॥"
  },
  {
    "text": "करभारं वार्षिकं स वृतः स्वीकृत्य नागपैः ।\nदत्त्वा रत्नादिकं शेषो ययौ स्वस्थानमेव च ॥ १८॥"
  },
  {
    "text": "ततः स दैत्यपैः सर्वैर्ययौ शुक्रेण पालितः ।\nदेवस्थानेषु सर्वेषु देवोद्यानान्यभञ्जयत् ॥ १९॥"
  },
  {
    "text": "ततो दूतं महादैत्यः प्रेषयामास हर्षितः ।\nजगाद मघवन्तं च स गत्वा चेष्टितं महत् ॥ २०॥"
  },
  {
    "text": "बृहस्पतिं च देवेन्द्रैस्तत इन्द्रः समाययौ ।\nतेन संज्ञापितः सर्वैः प्रपपाल गुहान्तरम् ॥ २१॥"
  },
  {
    "text": "तज्ज्ञात्वा दैत्यपैः सर्वैर्हर्षितः क्रोधकोऽसुरः ।\nआययावमरावत्यामिन्द्रासनस्थितोऽभवत् ॥ २२॥"
  },
  {
    "text": "देवस्थानानि सर्वाणि विभज्य प्रददौ स्वयम् ।\nअसुरेभ्यो महादैत्यस्तेषु दैत्याः स्थिता बभुः ॥ २३॥"
  },
  {
    "text": "नाना भोगान् प्रभुञ्जाना देवसौख्यकरान् मुनी ।\nअन्योन्यस्नेहसंयुक्ता बभूवुः साहसप्रियाः ॥ २४॥"
  },
  {
    "text": "गन्धर्वाश्चारणाद्याश्चाप्सरसस्तान् सिषेविरे ।\nदुःखयुक्ता विशेषेण देवैर्हीना महामुनी ॥ २५॥"
  },
  {
    "text": "ततः कदाचिद्दैत्येन्द्रो दैत्यपैः संवृतो ययौ ।\nसत्यलोकं सुविख्यातं ज्ञात्वा ब्रह्मा पपाल ह ॥ २६॥"
  },
  {
    "text": "तत्रैव संस्थितो दैत्यः क्रोधः परमदारुणः ।\nबुभुजे सत्यलोकोत्थान् भोगान् दैत्यैर्महाबलैः ॥ २७॥"
  },
  {
    "text": "ततो विकुण्ठमेवं स जगामासुरसंवृतः ।\nज्ञात्वा तत्र स्थितो विष्णुः पपाल क्रोधभीतितः ॥ २८॥"
  },
  {
    "text": "तत्र स्थित्वा विकुण्ठस्य भोगान् विष्णुकृतान् स्वयम् ।\nबुभुजे ज्ञातिभिः सार्धं क्रोधः परमदारुणः ॥ २९॥"
  },
  {
    "text": "ततः कैलासकं दैत्यः शङ्करं जेतुमाययौ ।\nमहादेवः पपालैव क्रोधसन्तापतापितः ॥ ३०॥"
  },
  {
    "text": "तत्रस्थः क्रोधको दैत्यो ननन्द हृदि चाद्भुतम् ।\nदैत्यैः समावृतः क्रूरस्तान् जगाद बलान्वितः ॥ ३१॥"
  },
  {
    "text": "क्रोधासुर उवाच ।\nबले रावणमुख्याश्च श‍ृणुध्वं मे वचो हितम् ।\nअधुना न जितं स्थानं वदताऽहं जयामि तत् ॥ ३२॥"
  },
  {
    "text": "दैत्येन्द्रा ऊचुः ।\nसर्वं जितं त्वया राजन् भानुरेकः सुराधिपः ।\nन जितः स तदर्थं त्वं प्रयतस्वाऽसुराधिप ॥ ३३॥"
  },
  {
    "text": "जगाद क्रोधको दैत्यस्ततस्तान् हर्षसंयुतः ।\nइष्टदेवं मदीयं तं भानुं त्यजत दैत्यपाः ॥ ३४॥"
  },
  {
    "text": "तस्य तद्वचनं श्रुत्वा क्षोभयुक्ता महासुराः ।\nजगुस्तं मायया युक्ताः क्रोधं भेदपरायणाः ॥ ३५॥"
  },
  {
    "text": "अस्माकमिष्टदेवोऽयं सूर्यः स्वामिन्न संशयः ।\nभजिष्यामो विशेषेण तं सदा भक्तिलालसम् ॥ ३६॥"
  },
  {
    "text": "देवानां पक्षमुत्सृज्येच्छत्यस्माकं हितं यदि ।\nतदा वन्द्योऽर्यमा नाथ नान्यथा जय तं बलात् ॥ ३७॥"
  },
  {
    "text": "परपक्षाश्रितं देवमस्मत्संहनने रतम् ।\nजयिष्यामो वयमतो हितं राजन् समाचर ॥ ३८॥"
  },
  {
    "text": "दैत्येशानां वचः श्रुत्वा क्रोधः संहर्षितोऽभवत् ।\nदूतं सम्प्रेषयामास रावणं गर्वसंयुतम् ॥ ३९॥"
  },
  {
    "text": "रावणात् सर्ववृत्तान्तं ज्ञात्वा भानुः प्रतापवान् ।\nतमुवाच तदा क्रुद्धो भयभीतश्च मानदौ ॥ ४०॥"
  },
  {
    "text": "रविरुवाच ।\nदेवानां पक्षमुत्सृज्य क्रोधासुरपरायणः ।\nन भविष्यामि भो दूत देवोऽहं नात्र संशयः ॥ ४१॥"
  },
  {
    "text": "उन्मत्तं वरसंयुक्तं क्रोधं वद महामते ।\nत्यक्त्वा राज्यं वने भानुर्गतो राज्यं कुरुष्व च ॥ ४२॥"
  },
  {
    "text": "एवमुक्त्वा रावणं स सूर्यः सर्वसमन्वितः ।\nपपाल लोकमुत्सृज्य रावणस्तं समाययौ ॥ ४३॥"
  },
  {
    "text": "ततोऽतिहर्षितो दैत्यः क्रोधो दुष्टैः समावृतः ।\nआययौ सौरलोकं तं मुमुदे प्राप्य दुर्जनः ॥ ४४॥"
  },
  {
    "text": "आत्मानं कृतकृत्यं स मानयामास दुर्मतिः ।\nब्रह्माण्डविजयी भूत्वा भोगांश्च बुभुजे परान् ॥ ४५॥"
  },
  {
    "text": "ततः संस्थाप्य दैत्येन्द्रान् तेषु स्वर्गेषु दैत्यपः ।\nपृथिव्यां नगरं मुख्यमाययौ प्रीतिसंज्ञकम् ॥ ४६॥"
  },
  {
    "text": "क्रोधासुरोऽसौ तत्रस्थः प्रशशास प्रतापवान् ।\nत्रैलोक्यं भोगसंयुक्तः सुहृदानन्ददायकः ॥ ४७॥"
  },
  {
    "text": "स्त्रीमांसमदिरासक्तो बभूव विषयप्रियः ।\nन बुबोध गतं कालं यथाकालेन वञ्चितः ॥ ४८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते क्रोधासुरब्रह्माण्डविजयो नाम चतुर्थोऽध्यायः ॥ ५.४\n५.५ देवर्षिवरप्रदानं नाम पञ्चमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "ब्रह्मोवाच ।\nततोऽतिमदसंयुक्तोऽसुरः क्रोधः प्रतापवान् ।\nदैत्यानाज्ञापयत् क्रूरान् कर्मणः खण्डनाय तान् ॥ १॥"
  },
  {
    "text": "तस्याज्ञया ययुर्दैत्या यत्र तत्र महीतले ।\nब्राह्मणांस्ताडयामासुर्वर्णाश्रमप्रवर्तकान् ॥ २॥"
  },
  {
    "text": "अन्यान् वर्णांस्तथा गृह्य कर्महीनांश्च चक्रिरे ।\nदेवतीर्थादिकं दैत्या बभञ्जुर्यज्ञवृक्षकान् ॥ ३॥"
  },
  {
    "text": "सर्वत्र त्रासिता लोकाः कर्महीना बभूविरे ।\nन स्वाहा न स्वधा कुत्र न वषट्कार एव च ॥ ४॥"
  },
  {
    "text": "ततो विप्रानुवाचाऽथ क्रोधासुरः प्रतापवान् ।\nमदीयनामसंयुक्तं कर्म कुर्वन्तु विप्रपाः ॥ ५॥"
  },
  {
    "text": "जगदीशो महाभागा अहं द्विजा न संशयः ।\nभजतां पादयोर्मे नो दुर्लभं किं भविष्यति ॥ ६॥"
  },
  {
    "text": "ततो द्विजास्तपोनिष्ठा गता वनेषु मानदौ ।\nत्यक्त्वा विषयजं सौख्यं सिंहव्याघ्रयुतेषु ते ॥ ७॥"
  },
  {
    "text": "केचिद् भ्रष्टास्तदाज्ञायां संस्थिता दुःखसंयुताः ।"
  },
  {
    "text": "वर्णाश्रमविहीनाश्च जनाः सर्वे बभूविरे ॥ ८॥"
  },
  {
    "text": "सर्वत्र क्रोधकस्यैव प्रतिमा स्थापिताऽभवत् ।\nगृहे गृहे तथा तस्याऽसुरैः पूजा प्रवर्तिता ॥ ९॥"
  },
  {
    "text": "एवं हा हा कृतं सर्वं त्रैलोक्यं तेन वैरिणा ।\nदेवाः सर्वे भयोद्विग्ना बभूवुः कर्मखण्डनात् ॥ १०॥"
  },
  {
    "text": "कर्मखण्डनभावेनोपोषणैः संयुताः सुराः ।\nततस्तस्य विनाशार्थं यत्नवन्तो बभूविरे ॥ ११॥"
  },
  {
    "text": "न प्रापुस्तस्य शान्त्यर्थमुपायं ते सुरेश्वराः ।\nततोऽतिखेदसंयुक्ता बभूवुस्त्रासकम्पिताः ॥ १२॥"
  },
  {
    "text": "एतस्मिन्नन्तरे तत्र वसिष्ठो योगिनां वरः ।\nजगाद तान् सुरेशानान्निःश्वस्य हितकारकः ॥ १३॥"
  },
  {
    "text": "वसिष्ठ उवाच ।\nउत्पत्तिस्थितिसंहारैर्वयं युक्ता न संशयः ।\nअस्मभ्यो मरणं तस्य न भविष्यति निश्चितम् ॥ १४॥"
  },
  {
    "text": "स्वानन्दवासकरणं गणेशं ब्रह्मनायकम् ।\nत्रिभिर्हीनं जगुर्वेदास्तं सेवध्वं सुरेश्वराः ॥ १५॥"
  },
  {
    "text": "हत्वा क्रोधासुरं सोऽपि स्वपदानि प्रदास्यति ।\nअस्मभ्यं नात्र सन्देहं कुर्वन्तु प्रयताः सुराः ॥ १६॥"
  },
  {
    "text": "वसिष्ठवचनं श्रुत्वा हर्षयुक्ताः सुरर्षयः ।\nसाधु साधु मुनि सर्वे जगुर्ज्ञाननिधिं परम् ॥ १७॥"
  },
  {
    "text": "ततस्ते मन्त्रराजं वै जेपुर्लम्बोदरस्य च ।\nभक्तियुक्तास्तपोनिष्ठा ध्यानसंस्था बभूविरे ॥ १८॥"
  },
  {
    "text": "नानानुष्ठानयोगैश्चातोषयंस्ते गजाननम् ।\nउपोषणपराः सर्वे विधियुक्ता महामुनी ॥ १९॥"
  },
  {
    "text": "एवं वर्षसहस्रे च प्रगते तोषसंयुतः ।\nलम्बोदरः प्रसन्नात्मा तान् ययौ वरदायकः ॥ २०॥"
  },
  {
    "text": "समागतं गणेशानं दृष्ट्वा देवर्षयः पुरः ।\nउत्थाय हर्षसंयुक्ताः प्रणेमुर्दण्डवद्भुवि ॥ २१॥"
  },
  {
    "text": "पुपूजुर्भक्तिसंयुक्ताः प्रभुं नानोपचारकैः ।\nपुनः प्रणम्य सन्तुष्टास्तुष्टुवुः करसम्पुटैः ॥ २२॥"
  },
  {
    "text": "देवर्षय ऊचुः ।\nनमस्ते गणनाथाय लम्बोदरधराय च ।\nगजवक्त्राय सर्वेषां नमः पूज्याय ते नमः ॥ २३॥"
  },
  {
    "text": "स्वानन्दपतये तुभ्यं सर्वस्वानन्ददायिने ।\nअनाथाय च सर्वेषां नायकाय नमो नमः ॥ २४॥"
  },
  {
    "text": "नमो विघ्नेश्वरायैव भक्तविघ्नविनाशिने ।\nअभक्तानां महाविघ्नकारकाय नमो नमः ॥ २५॥"
  },
  {
    "text": "उत्पत्तिस्थितिसंहारहीनाय सर्वरूपिणे ।\nअनादये परेशाय महोदर नमोऽस्तु ते ॥ २६॥"
  },
  {
    "text": "मायिनां मोहकायैव मायाविने परात्मने ।\nसर्वसिद्धिप्रदायैव नानाविद्याकलात्मने ॥ २७॥"
  },
  {
    "text": "अपाराननरूपायापारहस्तपदाय च ।\nगुणेशाय गुणानां ते चालकाय नमो नमः ॥ २८॥"
  },
  {
    "text": "आदिमध्यान्तरूपायादिमध्यान्तस्वरूपिणे ।\nअनाकाराय ते चाकारयुक्ताय नमो नमः ॥ २९॥"
  },
  {
    "text": "ज्येष्ठराजाय ज्येष्ठानां पतये सर्वदायिने ।\nआदिपूज्याय चान्ते ते संस्थिताय नमो नमः ॥ ३०॥"
  },
  {
    "text": "नानाविधं जगत् सर्वं ब्रह्म नानाविधं प्रभो ।\nसम्भूतमुदरात्ते वै तेन लम्बोदरो भवान् ॥ ३१॥"
  },
  {
    "text": "तवोदरभवाः सर्वे त्वं न कस्योदरोद्भवः ।\nतेन लम्बोदरोऽसि त्वं लम्बोदर नमोऽस्तु ते ॥ ३२॥"
  },
  {
    "text": "सर्वेषामुदराणां त्वं पारं जानासि विघ्नप ।\nउदरस्य न कस्तेऽपि पारं जानाति ते नमः ॥ ३३॥"
  },
  {
    "text": "एतादृशोऽयमानन्दानामानन्दप्रदायकः ।\nप्रत्यक्षं दृष्टिगो जातोऽस्माकं धन्या वयं ततः ॥ ३४॥"
  },
  {
    "text": "मनोवाणीविहीनो न मनोवाणीमयो न च ।\nलम्बोदरः समायात आश्चर्यं भाति ते नमः ॥ ३५॥"
  },
  {
    "text": "किं स्तुवीमः गणेशानं यत्र वेदादयः प्रभो ।\nशान्तिं प्राप्ता वयं तत्र नः प्रसीद नमो नमः ॥ ३६॥"
  },
  {
    "text": "एवमुक्त्वा सुराः सर्वे ननृतुर्मुनयस्तथा ।\nतानुवाच गणेशानो मेघगम्भीरनिःस्वनः ॥ ३७॥"
  },
  {
    "text": "लम्बोदर उवाच ।\nवरं ब्रूत महाभागा देवेन्द्रा मुनयोऽमलाः ।\nतपसा मनसाऽभीष्टं भक्त्या तुष्टो ददाम्यहम् ॥ ३८॥"
  },
  {
    "text": "भवत्कृतं मदीयं यत् स्तोत्रं सर्वप्रदं भवेत् ।\nपठते श‍ृण्वते चेहामुत्र सौख्यप्रदं परम् ॥ ३९॥"
  },
  {
    "text": "यद्यदिच्छति तत्तद्वै दास्यामि स्तोत्रपाठतः ।\nनानासिद्धिप्रदं चास्तु मम भक्तिविवर्धनम् ॥ ४०॥"
  },
  {
    "text": "ब्रह्मोवाच ।\nलम्बोदरवचः श्रुत्वा हृष्टा देवर्षयोऽभवन् ।\nजगुस्तं प्रणिपत्यैव सर्वेशं भक्तपालकम् ॥ ४१॥"
  },
  {
    "text": "देवर्षय ऊचुः ।\nयदि प्रसन्नभावेन वरदोऽसि गजानन ।\nतदा क्रोधासुरं नाथ मारयस्वाधुना प्रभो ॥ ४२॥"
  },
  {
    "text": "स्थानभ्रष्टा वयं तेन कृताः कर्मविहीनकाः ।\nऋषयश्च जगत् सर्वं स्वधास्वाहाविवर्जितम् ॥ ४३॥"
  },
  {
    "text": "अतो लम्बोदर स्वामिंस्तवोदरसमुद्भवान् ।\nएकं हत्वा तथा सर्वान् रक्ष स्वभक्तकान् प्रभो ॥ ४४॥"
  },
  {
    "text": "भक्तिं देहि त्वदीयां नः सर्वक्रोधविनाशिनीम् ।\nतया शान्तिसमायुक्ता भजिष्यामो विशेषतः ॥ ४५॥"
  },
  {
    "text": "तव भक्तिर्यदा प्राप्ता लम्बोदर तदा शुभम् ।\nभुनक्ति सर्वदा स्वामिन् ब्रह्मभूतः स वै स्मृतः ॥ ४६॥"
  },
  {
    "text": "सर्वं मुनीनां देवानां वचः श्रुत्वा महाप्रभुः ।\nलम्बोदरश्च तान् प्राह तथेति भक्तियन्त्रितः ॥ ४७॥"
  },
  {
    "text": "ततः सोंऽतर्हितो देवो देवास्तत्रैव संस्थिताः ।\nमुनयश्च भयोद्विग्नाः कालकाङ्क्षां प्रचक्रिरे ॥ ४८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते देवर्षिवरप्रदानं नाम पञ्चमोऽध्यायः ॥ ५.५\n५.६ देवासुरयुद्धवर्णनं नाम षष्ठोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "ब्रह्मोवाच ।\nविश्वामित्रवसिष्ठौ च श‍ृणुतं परमाद्भुतम् ।\nचरितं गणनाथस्य महाशान्तिप्रदायकम् ॥ १॥"
  },
  {
    "text": "कदाचित् क्रोधको दैत्यः सभासनगतोऽभवत् ।\nतत्राकाशभवां वाणीं शुश्राव भयदायिनीम् ॥ २॥"
  },
  {
    "text": "लम्बोदरश्च मुनिभिर्देवैः सार्धं वधाय ते ।\nप्रार्थितः स तु हत्वा त्वां जगत् सुखि करिष्यति ॥ ३॥"
  },
  {
    "text": "तच्छ्रुत्वा मूर्च्छितं क्रोधं सहसा भयविह्वलम् ।\nतं दैत्येन्द्राश्च विप्रर्षी सावधानं प्रचक्रिरे ॥ ४॥"
  },
  {
    "text": "शोकयुक्ता विशेषेण पप्रच्छुस्तं महासुराः ।\nबल्याद्या भयभीताश्च किं जातं वद मानद ॥ ५॥"
  },
  {
    "text": "दैत्येशानां वचः श्रुत्वा भययुक्तो महासुरः ।\nजगाद तान् स वृत्तान्तमाकाशे वाक्समुद्भवम् ॥ ६॥"
  },
  {
    "text": "तच्छ्रुत्वा कुपिता दैत्यास्तमूचुर्मदसंयुताः ।"
  },
  {
    "text": "देवान् मुनिगणान्नाथ हनिष्यामोऽद्य निश्चितम् ॥ ७॥"
  },
  {
    "text": "अस्माकं शत्रवो देवास्तैः कृतं दारुणं महत् ।\nआज्ञापय महाभाग सर्वान् देवजिघांसया ॥ ८॥"
  },
  {
    "text": "ततोऽतिहर्षितः क्रोधः स्वयं युद्धाय सज्जितः ।\nदैत्येशैः संवृतः सद्यो ययौ शैलेन्द्रमुख्यकम् ॥ ९॥"
  },
  {
    "text": "समागतं महाक्रोधं दैत्येशैः संवृतं ततः ।\nदेवाः सर्वे भयोद्विग्नाः सस्मरुर्गणनायकम् ॥ १०॥"
  },
  {
    "text": "तेषां स्मरणमात्रेण लम्बोदरः प्रतापवान् ।\nमूषकारूढ एवासावागतोऽभून् महाप्रभुः ॥ ११॥"
  },
  {
    "text": "पाशादिशस्त्रसंयुक्तं सिद्धिबुद्धिसमन्वितम् ।\nनाभिशेषं त्रिनेत्रं तं ददृशुश्च सुरर्षयः ॥ १२॥"
  },
  {
    "text": "ततस्तं ते प्रणेमुर्वै भयं त्यक्त्वा सुहर्षिताः ।\nस्तुत्वा वृत्तान्तमुग्रं तं कथयामासुरादृताः ॥ १३॥"
  },
  {
    "text": "श्रुत्वा वृत्तान्तमुग्रं स तान् जगाद सुराधिपान् ।\nलम्बोदरः प्रसन्नात्मा मुनीन् क्रोधयुतः प्रभुः ॥ १४॥"
  },
  {
    "text": "लम्बोदर उवाच ।\nमा भयं कुरुत प्राज्ञा हनिष्यामि महासुरम् ।\nस्वधर्मस्थान् जनान् सर्वान् करिष्यामि न संशयः ॥ १५॥"
  },
  {
    "text": "ततः क्रोधासुरस्तत्र समीपे समुपागतः ।\nदृष्ट्वा लम्बोदरं देवं भयभीतो बभूव ह ॥ १६॥"
  },
  {
    "text": "उवाच दैत्यपांस्तत्र सत्या वाक् सा न संशयः ।\nअयं लम्बोदरो नूनं देवैः सम्प्रार्थ्यतेऽसुराः ॥ १७॥"
  },
  {
    "text": "तस्य तद्वचनं श्रुत्वा दैत्याः क्रोधारुणेक्षणाः ।\nऊचुस्तं दैत्यनाथं ते गर्वयुक्ता बलान्विताः ॥ १८॥"
  },
  {
    "text": "दैत्येशा ऊचुः ।\nलम्बोदरयुतान् देवान् हनिष्यामो न संशयः ।\nमा कुरुष्व वृथा चिन्तां रक्ष पृष्ठं महामते ॥ १९॥"
  },
  {
    "text": "देहधारी गणाध्यक्ष आगतो नात्र संशयः ।\nउत्पत्तिनाशवान् देहः किं करिष्यति तेऽशुभम् ॥ २०॥"
  },
  {
    "text": "काव्यं दैत्यगणास्तत्र सस्मरुर्भक्तिसंयुताः ।\nतेषां स्मरणमात्रेण स चापि ह्यागतोऽभवत् ॥ २१॥"
  },
  {
    "text": "तं प्रणम्य गुरुं दैत्या वृत्तान्तं सर्वमञ्जसा ।\nकथयन्ति स्म तं श्रुत्वा शुक्रस्तान् प्रत्युवाच ह ॥ २२॥"
  },
  {
    "text": "शुक्र उवाच ।\nसिद्धिपतिं परित्यज्य सिद्धिमिच्छति दुर्मतिः ।\nतथा त्यक्त्वा बुद्धिपतिं स्फूर्तिमिच्छति मूर्खवत् ॥ २३॥"
  },
  {
    "text": "विघ्नराजं सदैकं यं तं त्यक्त्वा विघ्नहीनकाः ।\nकथं भवन्ति वदत दैत्येन्द्रा मां विनिश्चयात् ॥ २४॥"
  },
  {
    "text": "अतो युद्धं परित्यज्य शरणं तस्य शोभनम् ।\nभविष्यति न सन्देहो नोचेत् क्रोधो मरिष्यति ॥ २५॥"
  },
  {
    "text": "शुक्रस्य वचनं श्रुत्वा बलिस्तत्र जगाद तम् ।\nकर्मणा सिद्धिदाताऽयं स्फूर्तिदाता भवत्यहो ॥ २६॥"
  },
  {
    "text": "कर्मणा विघ्नहीनत्वं सविघ्नं प्रकरोति च ।\nअतो वयं महायोगिन् कर्मणा तं जयामहे ॥ २७॥"
  },
  {
    "text": "तस्य तद्वचनं श्रुत्वा सर्वे दैत्येन्द्रकादयः ।\nसाधु साध्वब्रुवंस्तत्र सङ्ग्रामायोद्यता बभुः ॥ २८॥"
  },
  {
    "text": "ततो भावि बलं वीक्ष्य काव्यस्तत्र मुनीश्वरौ ।\nतूष्णीम्भावं समाधृत्य संस्थितोऽभूत् स योगवित् ॥ २९॥"
  },
  {
    "text": "देवाः सर्वे महास्त्रैस्ते युक्ताः क्रोधसमन्विताः ।\nआययू रणभूमिं च दैत्येशाश्च तथा ययुः ॥ ३०॥"
  },
  {
    "text": "ततः परस्परं युद्धं बभूवे दारुणं महत् ।\nदैत्यानां चैव देवानां परस्परविनाशनम् ॥ ३१॥"
  },
  {
    "text": "देवा दैत्या युयुधिरे कृत्वा मरणनिश्चयम् ।"
  },
  {
    "text": "शस्त्रास्त्रैर्बलगर्वेण प्रेरिता रणदुर्मदाः ॥ ३२॥"
  },
  {
    "text": "वीराणामभवन्नादैर्वादित्राणां च वाजिनाम् ।\nबृंहितानां च शङ्खानां दिशो नादयुतास्ततः ॥ ३३॥"
  },
  {
    "text": "सैन्यपादभवो रेणुश्छादयामास भास्करम् ।\nनाभूत् स्वपरबोधोऽपि जघ्नुस्ते च परस्परम् ॥ ३४॥"
  },
  {
    "text": "ततो रक्तप्रवाहश्च सम्भूतः शस्त्रघाततः ।\nरजःकणास्तेन सर्वे मज्जिता अभवन् मृधे ॥ ३५॥"
  },
  {
    "text": "ततः परस्परं दृष्ट्वा जघ्निरे क्रोधसंयुताः ।\nदेवाश्च दानवास्तद्वत् परस्परजये रताः ॥ ३६॥"
  },
  {
    "text": "दिनत्रयमभूद्युद्धं घोरं सर्वभयावहम् ।\nततो दैत्यगणाः सर्वे पपलुस्त्राससंयुताः ॥ ३७॥"
  },
  {
    "text": "देवा हर्षयुतास्तत्र जय लम्बोदर प्रभो ।\nऊचुस्तान् हन्तुमायाता दैत्येशाः क्रोधसंयुताः ॥ ३८॥"
  },
  {
    "text": "बलिश्च रावणो जृम्भो माल्यवान् कुम्भकर्णकः ।\nराहुश्चान्ये महावीराः सङ्ख्यातुं न प्रशक्यते ॥ ३९॥"
  },
  {
    "text": "तैः शस्त्रनिचयैर्देवाः संहताः पपलुस्तदा ।\nहित्वा सङ्ग्रामभूमिं ते छिन्नभिन्नाः समन्ततः ॥ ४०॥"
  },
  {
    "text": "तत इन्द्रश्च सङ्क्रुद्धः शङ्करो विष्णुरेव च ।\nसूर्यश्चन्द्रश्च देवेन्द्रा आययुः क्रोधसंयुताः ॥ ४१॥"
  },
  {
    "text": "तैरस्त्राणां महावृष्टिः कृता परमदारुणा ।\nतया दैत्यगणाः सर्वे पपलुश्च दिशो दश ॥ ४२॥"
  },
  {
    "text": "ततोऽतिक्रोधसंयुक्ता रावणाद्याः समाययुः ।\nद्वन्द्वयुद्धमभूद्घोरं सर्वेभ्यो भयदायकम् ॥ ४३॥"
  },
  {
    "text": "जृम्भो ययौ महेन्द्रेण राहुः सूर्येण संयुगे ।\nबलिश्च विष्णुना क्रुद्धो रावणः शङ्करेण च ॥ ४४॥"
  },
  {
    "text": "कुम्भकर्णश्च चन्द्रेण नाना दैत्येन्द्रकादयः ।\nदेवेन्द्रैर्वायुमुख्यैश्च युयुधुर्जयकाङ्क्षिणः ॥ ४५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते देवासुरयुद्धवर्णनं नाम षष्ठोऽध्यायः ॥ ५.६\n५.७ क्रोधासुरसमागमो नाम सप्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "ब्रह्मोवाच ।\nएकरात्रं महाघोरं युद्धं बभूव दारुणम् ।\nततो रक्तप्रवाहैश्च नद्यो जाता जलौघवत् ॥ १॥"
  },
  {
    "text": "न जयः प्राप्यते देवैर्नासुरैर्यमसन्निभैः ।\nमघवा वज्रपातैस्तांश्चूर्णयामास दानवान् ॥ २॥"
  },
  {
    "text": "ततो जृम्भोऽतिसङ्क्रुद्धो गदामादाय दारुणाम् ।\nयुयुधे देवराजेन महाबलपराक्रमः ॥ ३॥"
  },
  {
    "text": "गदया देवराजं स मूर्च्छितं प्रचकार ह ।\nततो हाहाकृतं सर्वैर्देवसैन्यं पपाल तत् ॥ ४॥"
  },
  {
    "text": "इन्द्रः संज्ञासमायुक्तः पुनः संयुयुधे भृशम् ।\nवज्रेण पातयामास जृम्भं तं धरणीतले ॥ ५॥"
  },
  {
    "text": "त्रिशूलेन हतस्तत्र रावणः पतितो भुवि ।\nशङ्करेण ततः सर्वे पपलुर्दानवा मृधे ॥ ६॥"
  },
  {
    "text": "गदया विष्णुना तत्र बलिः सम्मूर्च्छितः कृतः ।\nकुम्भकर्णश्च चन्द्रेण पीडितो मूर्च्छितोऽभवत् ॥ ७॥"
  },
  {
    "text": "राहुः सूर्येण सङ्ग्रामे तेजसा पीडितो भृशम् ।\nपपात मूर्च्छया भूमौ हा हा कृत्वा महामुनी ॥ ८॥"
  },
  {
    "text": "द्वन्द्वयुद्धं परे ये ये ह्यकुर्वन्नमरैर्बलात् ।\nते ते सर्वे च देवेन्द्रैर्जिताः सर्वे पलायिताः ॥ ९॥"
  },
  {
    "text": "भक्तवत्सलभावेन शङ्करो विष्णुरञ्जसा ।\nरावणं च बलिं तत्र चक्रतुर्न मृतौ मृधे ॥ १०॥"
  },
  {
    "text": "ततोऽतिकोपसंयुक्ता देवेन्द्राः शस्त्रवृष्टिभिः ।\nअसुरान् मारयामासुः सर्वत्र भयसंयुतान् ॥ ११॥"
  },
  {
    "text": "प्रलयं मेनिरे तत्र दैत्यास्त्राससमाकुलाः ।\nदेवांस्ते शरणं जग्मुः केचित् प्राणपरीप्सया ॥ १२॥"
  },
  {
    "text": "जय लम्बोदर स्वामिन् जय विघ्नेश देवप ।\nहेरम्ब वक्रतुण्ड त्वं जयेत्यूचुः प्रहर्षिताः ॥ १३॥"
  },
  {
    "text": "दैत्यानां कदनं दृष्ट्वा क्रोधः परमविस्मितः ।\nनिःश्वस्य चिन्तया युक्तो बभूवे किं भविष्यति ॥ १४॥"
  },
  {
    "text": "पितुः शोकं विदित्वा तौ हर्षः शोकश्च संयुगे ।\nययतुः शस्त्रवर्षेण ववर्ष तौ घनौ यथा ॥ १५॥"
  },
  {
    "text": "तयोरमोघरूपैश्च शस्त्रैर्देवा हता मृधे ।\nछिन्नाङ्गाः पपलुस्तत्र दैत्यसन्त्रासतापिताः ॥ १६॥"
  },
  {
    "text": "इन्द्रं च सहसाऽऽगत्य शोकः परमदारुणः ।\nचकार मूर्च्छितं सद्यो गदया मूर्ध्नि घाततः ॥ १७॥"
  },
  {
    "text": "सङ्गृह्य स्वबले सोऽपि स्थापयामास देवपम् ।\nततः शुक्रेण दैत्येन्द्रा विद्यया नीरुजाः कृताः ॥ १८॥"
  },
  {
    "text": "बलिमुख्या ययुः सङ्ग्रामं पुनश्च महामुनी ।\nचक्रेण सहसा हर्षश्चन्द्रं चक्रे स मूर्च्छितम् ॥ १९॥"
  },
  {
    "text": "ततः कोपसमायुक्तः शङ्करो युयुधे भृशम् ।\nत्रिशूलेन महादैत्यान् जघान सकलान् प्रभुः ॥ २०॥"
  },
  {
    "text": "शङ्करस्य बलं वीक्ष्य हर्षस्तत्र समाययौ ।\nयुयुधे तेन दैत्येन्द्रपुत्रस्तेजस्विनां वरः ॥ २१॥"
  },
  {
    "text": "नानाविधं महाघोरं युद्धं बभूव दारुणम् ।\nहर्षस्य शङ्करस्यैव परस्परजयैषिणोः ॥ २२॥"
  },
  {
    "text": "ततस्त्रिशूलघातेन शङ्करस्तं जघान ह ।\nपतितं मूर्च्छितं हर्षं दृष्ट्वा दैत्या भयातुराः ॥ २३॥"
  },
  {
    "text": "पतितान् दैत्यपान् दृष्ट्वा काव्यस्तत्र समागतः ।\nहर्षं मूर्च्छाविहीनं वै चकार स्वेन तेजसा ॥ २४॥"
  },
  {
    "text": "ततो हर्षसमायुक्ता दैत्येन्द्रा युयुधुर्भृशम् ।\nविष्णुस्तेषां बलं वीक्ष्य चक्रं मुमोच दारुणम् ॥ २५॥"
  },
  {
    "text": "चक्रेण क्षुरधारेण हता दैत्या अनेकशः ।\nप्रपेलुर्भयसंयुक्ताश्छिन्नभिन्नाङ्गका मृधे ॥ २६॥"
  },
  {
    "text": "ततः शोकः समायातः शूलं मुमोच तैजसम् ।\nआगत्य सहसा विष्णोः पपात हृदि विप्रपौ ॥ २७॥"
  },
  {
    "text": "ततः सम्मूर्च्छितस्तत्र पपात च जनार्दनः ।\nदैत्या हर्षयुताः सर्वे नादं चक्रुर्महारणे ॥ २८॥"
  },
  {
    "text": "ततो हर्षो महाक्रोधाद्गदया मृत्युकल्पया ।\nचकार शङ्करं तत्र पतितं मूर्च्छया भृशम् ॥ २९॥"
  },
  {
    "text": "ततो हा हा रवं कृत्वा देवाः सर्वे पराजिताः ।\nप्रपेलुः सर्वदेवेन्द्रा दैत्याभ्यां त्रासिता बलात् ॥ ३०॥"
  },
  {
    "text": "तद् दृष्ट्वा परमाश्चर्यं लम्बोदरः प्रतापवान् ।\nअङ्कुशं क्रोधसंयुक्तो मुमोच दैत्यमण्डले ॥ ३१॥"
  },
  {
    "text": "तेजोरूपं महास्त्रं तद् दृष्ट्वा दैत्या विसिस्मिरे ।\nयावत्तावच्च दैत्येन्द्रौ हतौ हर्षश्च शोककः ॥ ३२॥"
  },
  {
    "text": "मायया गणनाथश्च शुक्रं गृह्य गुहान्तरे ।\nचिक्षेप च ततः सर्वे प्रपेलू राहुमुख्यकाः ॥ ३३॥"
  },
  {
    "text": "ततोऽतिकोपसंयुक्तः क्रोधः स्वयमुपागतः ।\nपुत्रशोकं हठात् गृह्य बाणवृष्टिं चकार ह ॥ ३४॥"
  },
  {
    "text": "तद्बाणैरपि तत्रस्था देवाः सर्वे महामुनी ।\nछिन्नाङ्गा अपलन् सद्यो हाहाकाररवा दिशः ॥ ३५॥"
  },
  {
    "text": "लम्बोदरः समाश्वास्य देवेशस्तान् प्रतापवान् ।\nआययौ रणभूमिं स पाशहस्तोऽसिधारकः ॥ ३६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते क्रोधासुरसमागमो नाम सप्तमोऽध्यायः ॥ ५.७\n५.८ क्रोधासुरशान्तिवर्णनं नामाऽष्टमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "ब्रह्मोवाच ।\nलम्बोदरं महादैत्यः समालोक्य रणं गतः ।\nजगाद क्रोधसंयुक्तः क्रोधः सर्वविचारवित् ॥ १॥"
  },
  {
    "text": "क्रोधासुर उवाच ।\nलम्बोदर महामूर्ख किमर्थं रणमागतः ।\nदेवानां हितमिच्छन् सन् मरिष्यसि च मेऽग्रतः ॥ २॥"
  },
  {
    "text": "येन ब्रह्माण्डगं पूर्णं जितं देवादयः कृताः ।\nपशुतुल्या वने संस्था जेतुमिच्छसि तं मुधा ॥ ३॥"
  },
  {
    "text": "मम क्रोधो दहेत् सर्वं त्रैलोक्यं सचराचरम् ।\nतत् पुरः कथमायातः सङ्ग्रामाय सुयन्त्रितः ॥ ४॥"
  },
  {
    "text": "त्वया मदीयकं सैन्यं हतं पुत्रौ हतौ तथा ।\nअधुना शोकसंयुक्तो हनिष्यामि मदान्वितम् ॥ ५॥"
  },
  {
    "text": "शरणं याहि मां नो चेन् मरिष्यसि गजानन ।\nउदरं स्फोटयिष्यामि बाणेनैकेन ते महत् ॥ ६॥"
  },
  {
    "text": "इत्यादि विविधैर्वाक्यैर्लम्बोदरं महासुरः ।\nभर्त्सयामास तं देवो जगाद मदसंयुतम् ॥ ७॥"
  },
  {
    "text": "लम्बोदर उवाच ।\nकिं मां वदसि दैत्येन्द्र हनिष्यामि महाखलम् ।\nत्वां धर्मस्य निहन्तारं स्वधर्मस्थापको ह्यहम् ॥ ८॥"
  },
  {
    "text": "सूर्यदत्ताद् वराद् दुष्ट दुष्टकर्मरतो भवान् ।\nअतिपापैश्च तत् सर्वं निष्फलं ते बभूव ह ॥ ९॥"
  },
  {
    "text": "उत्पत्तिनाशयुक्तेभ्यो मरणं नैव ते भवेत् ।\nनाऽहं जातो न दैत्येन्द मरिष्यामि कदाचन ॥ १०॥"
  },
  {
    "text": "ब्रह्मभूतं च मां विद्धि सदा स्वानन्दवासिनम् ।\nकथं जेष्यसि तं दुष्ट मनोवाणीविवर्जितम् ॥ ११॥"
  },
  {
    "text": "लम्बोदरस्य वचनं श्रुत्वा तत्तस्य धीमतः ।\nउवाच विस्मितो भूत्वा तं पुनर्दैत्यनायकः ॥ १२॥"
  },
  {
    "text": "क्रोधासुर उवाच ।\nन जातोऽसि यदा ब्रह्मन् कथं देहधरोऽसि वै ।\nमनोवाणीविहीनश्चेत् कथं पश्यामि मां वद ॥ १३॥"
  },
  {
    "text": "लम्बोदर उवाच ।\nइयं मदीयवामांऽगे सिद्धिर्भ्रान्तिस्वरूपिका ।\nसिद्ध्यर्थं सर्वलोकाश्च भ्रमन्ति भ्रान्तिसंयुताः ॥ १४॥"
  },
  {
    "text": "दक्षिणांऽगे स्वयं बुद्धिः संस्थिता भ्रान्ति धारिणी ।\nबुध्या बुध्या पुनस्तत्र भ्रान्तो भवति मानवः ॥ १५॥"
  },
  {
    "text": "चित्तरूपा स्वयं बुद्धिः पञ्चधा परिकीर्तिता ।\nपञ्चभ्रान्तिमयी सिद्धिस्तयोः पतिरहं किल ॥ १६॥"
  },
  {
    "text": "नाना विश्वं महादैत्य नाना ब्रह्म तथा सदा ।\nमदीयोदरगं विद्धि तेन लम्बोदरः स्मृतः ॥ १७॥"
  },
  {
    "text": "ममोदरात् समुत्पन्नं मया सम्पालितं तथा ।\nअन्ते उदरगं कृत्वा क्रीडयामि निरन्तरम् ॥ १८॥"
  },
  {
    "text": "अतो मां शरणं गच्छ जीवितुं यदि वाञ्छसि ।"
  },
  {
    "text": "शुक्रो मां वेत्ति तेन त्वं बोधितोऽपि न बुद्ध्यसे ॥ १९॥"
  },
  {
    "text": "नाऽहं दैत्यवधाकाङ्क्षी तथा देववधप्रियः ।\nस्वस्वधर्मयुतान् सर्वान् पालयामि न संशयः ॥ २०॥"
  },
  {
    "text": "पाताले दैत्यपाः सर्वे नरा भूमौ सुरा दिवि ।\nसंस्थिताश्चेदहं दैत्य स्वानन्दस्थो भवामि च ॥ २१॥"
  },
  {
    "text": "देवाः क्रोधसमाविष्टा जघ्नुर्दैत्यान् विशेषतः ।\nपातालस्थांस्ततोऽहं वै दैत्येभ्यः सिद्धिदोऽभवम् ॥ २२॥"
  },
  {
    "text": "पुनस्तपोयुता दैत्या जित्वा देवान् महाबलान् ।\nकर्मखण्डनभावेन हन्तुमिच्छां प्रचक्रिरे ॥ २३॥"
  },
  {
    "text": "तदाऽहं देवसङ्घेभ्यः सिद्धिदाताऽभवं पुरा ।\nतेन च्छिद्रज्ञका देवा जघ्नुः सर्वासुरान् पुनः ॥ २४॥"
  },
  {
    "text": "त्वया सर्वं जितं दैत्य देवमूलनिकृन्तनः ।\nसर्वेन्द्रस्तेन भवसि त्वां हनिष्यामि निश्चितम् ॥ २५॥"
  },
  {
    "text": "तस्य तद्वचनं रम्यं श्रुत्वा क्रोधासुरः पुनः ।\nविस्मितस्तं जगादैव हर्षनिर्भरमानसः ॥ २६॥"
  },
  {
    "text": "क्रोधासुर उवाच ।\nनमामि त्वां गणाध्यक्ष सुरासुरमयं परम् ।\nअधुना भक्तिसंयुक्तं पालयस्व शरण्यद ॥ २७॥"
  },
  {
    "text": "दर्शय स्वात्मरूपं मे सर्वसंशयनाशनम् ।\nलम्बोदरार्थसंयुक्तं ब्रह्माकारं गजाननम् ॥ २८॥"
  },
  {
    "text": "लम्बोदरस्तस्य वाक्यं समाकर्ण्य सुहर्षितः ।\nभक्तियुक्तं मनस्तस्य ज्ञात्वा रूपमदर्शयत् ॥ २९॥"
  },
  {
    "text": "ज्ञानचक्षुश्च सन्दत्तं तेन दैत्याय तं पुनः ।\nलम्बोदरं महाक्रोधोऽपश्यत् परमविस्मितः ॥ ३०॥"
  },
  {
    "text": "ब्रह्मेशं प्रणनामाऽथ सरोमाञ्चो महासुरः ।\nलम्बोदरः पुनस्तत्र पूर्वरूपो बभूव ह ॥ ३१॥"
  },
  {
    "text": "तत्र क्रोधासुरस्तं वै पूजयन् भक्तिसंयुतः ।\nनत्वा तुष्टाव संहृष्टः साश्रुनेत्रः प्रतापवान् ॥ ३२॥"
  },
  {
    "text": "क्रोधासुर उवाच ।\nलम्बोदर नमस्तुभ्यं शान्तियोगस्वरूपिणे ।\nसर्वशान्तिप्रदात्रे ते विघ्नेशाय नमो नमः ॥ ३३॥"
  },
  {
    "text": "असम्प्रज्ञातरूपेयं शुण्डा ते नात्र संशयः ।\nसम्प्रज्ञातमयो देहो देहधारिन्नमो नमः ॥ ३४॥"
  },
  {
    "text": "स्वानन्दे योगिभिर्नित्यं दृष्टस्त्वं ब्रह्मनायकः ।\nतेन स्वानन्दवासी त्वं नमः संयोगधारिणे ॥ ३५॥"
  },
  {
    "text": "समुत्पन्नं त्वदुदराज्जगन्नानाविधं प्रभो ।\nब्रह्म तद्वन्न सन्देहो लम्बोदर नमोऽस्तु ते ॥ ३६॥"
  },
  {
    "text": "त्वदीयकृपया देव मया ज्ञातं महोदर ।\nत्वत्तः परतरं नास्ति परेशाय नमो नमः ॥ ३७॥"
  },
  {
    "text": "हेरम्बाय नमस्तुभ्यं विघ्नहर्त्रे कृपालवे ।\nआदिमध्यान्तहीनाय तन्मयाय नमो नमः ॥ ३८॥"
  },
  {
    "text": "सिद्धिबुद्धिविहारज्ञ सिद्धिबुद्धिपते नमः ।\nसिद्धिबुद्धिप्रदात्रे ते वक्रतुण्डाय वै नमः ॥ ३९॥"
  },
  {
    "text": "सर्वात्मकाय सर्वादिपूज्याय ते नमो नमः ।\nसर्वपूज्याय वै तुभ्यं भक्तसंरक्षकाय च ॥ ४०॥"
  },
  {
    "text": "अतः प्रसीद विघ्नेश दासोऽहं ते गजानन ।\nलम्बोदराय नित्यं नमो नमस्ते महात्मने ॥ ४१॥"
  },
  {
    "text": "स्वत उत्थानपरत उत्थाने ब्रह्म धारयन् ।\nतवोदरात् समुत्पन्नं तं किं स्तौमि परात्परम् ॥ ४२॥"
  },
  {
    "text": "इति स्तुत्वा महादैत्यः प्रणनाम गजाननम् ।\nतमुवाच गणाध्यक्षो भक्तं भक्तजनप्रियः ॥ ४३॥"
  },
  {
    "text": "लम्बोदर उवाच ।\nवरं वृणु महाभाग क्रोधासुर हृदीप्सितम् ।\nदास्यामि भक्तिभावेन स्तोत्रेणाऽहं हि तोषितः ॥ ४४॥"
  },
  {
    "text": "त्वया कृतमिदं स्तोत्रं सर्वसिद्धिप्रदं भवेत् ।\nयः पठिष्यति तस्यैव क्रोधजं न भयं भवेत् ॥ ४५॥"
  },
  {
    "text": "श‍ृणुयात्तस्य तद्वच्च भविष्यति न संशयः ।\nयद्यदिच्छति तत्तद्वै दास्यामि स्तोत्रपाठतः ॥ ४६॥"
  },
  {
    "text": "क्रोधासुर उवाच ।\nयदि लम्बोदर त्वं मे प्रसन्नो वरदोऽसि भोः ।\nतदा त्वत्पादपद्मे च भक्तिं देहि दृढां प्रभो ॥ ४७॥"
  },
  {
    "text": "आज्ञां कुरु महाभाग सेवार्थं तां करोम्यहम् ।\nस्थानं वृत्तिं च मे देहि देहपोषणकारिणीम् ॥ ४८॥"
  },
  {
    "text": "ब्रह्मोवाच ।\nक्रोधासुरस्य वाक्यं तच्छ्रुत्वा हर्षसमन्वितः ।\nलम्बोदरस्तं जगाद स पुनर्दैत्यनायकम् ॥ ४९॥"
  },
  {
    "text": "लम्बोदर उवाच ।\nमदीया सुदृढा भक्तिः प्रभविष्यति तेऽनघ ।\nवस त्वं भयहीनश्च स्थाने ते नात्र संशयः ॥ ५०॥"
  },
  {
    "text": "यत्रारम्भे महादैत्य मदीयं स्मरणं न हि ।\nतत्र त्वं दैत्यभावेन कुरु राज्यं महामते ॥ ५१॥"
  },
  {
    "text": "तदीयपुण्यजं सर्वं भुङ्क्ष्व नित्यं सुकर्मजम् ।\nज्ञानादिसकलं तद्वत् त्वदीयं नात्र संशयः ॥ ५२॥"
  },
  {
    "text": "मद्भक्ता ये महादैत्य तान् रक्षस्व यथासुखम् ।\nगाणपत्यप्रियस्त्वं वै भविष्यसि न संशयः ॥ ५३॥"
  },
  {
    "text": "एवमुक्तो महादैत्यः क्रोधः परमहर्षितः ।\nलम्बोदरं प्रणम्यैव ययौ स्वस्थानमुत्तमम् ॥ ५४॥"
  },
  {
    "text": "दैत्या राहुमुखाः सर्वे तं त्यक्त्वा भयसंयुताः ।\nपातालं विविशुर्विप्रौ शुक्रः संहर्षितोऽभवत् ॥ ५५॥"
  },
  {
    "text": "एवं क्रोधासुरं शान्तं चकार गणनायकः ।\nक्रोधो गणेशभक्तिं वै कुर्वन् सन् संस्थितोऽभवत् ॥ ५६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते क्रोधासुरशान्तिवर्णनं नामाऽष्टमोऽध्यायः ॥ ५.८\n५.९ लम्बोदरदेवर्षिकृतस्तुतिवर्णनं नाम नवमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "ब्रह्मोवाच ।\nएवं क्रोधासुरं शान्तं दृष्ट्वा देवर्षयोऽमलाः ।\nहर्षयुक्ता विशेषेण पुपूजुर्गणनायकम् ॥ १॥"
  },
  {
    "text": "पूजयित्वा विधानेन नेमुर्लम्बोदरं पुनः ।\nततस्तं तुष्टुवुः सर्वे भक्तिनम्रात्मकन्धराः ॥ २॥"
  },
  {
    "text": "देवर्षय ऊचुः ।\nश्रेष्ठं प्रधानं सकलादिभूतं सर्वान्तगं पूर्णमनन्तभावम् ।\nनित्यं निजात्मानमचिन्त्यसंस्थं लम्बोदरं तं च वयं नताः स्मः ॥ ३॥"
  },
  {
    "text": "बोधेन हीनं स्वसुखे निमग्नं बीजात्मकं साङ्ख्यमनन्तवेद्यम् ।\nवैदेहयोगेन च लभ्यमेवं लम्बोदरं तं च वयं नताः स्मः ॥ ४॥"
  },
  {
    "text": "जीवं परानन्दमयं परेशं बोधस्वरूपं प्रकृतेर्लयस्थम् ।\nदेहैर्विहीनं च तदात्महीनं लम्बोदरं तं च वयं नताः स्मः ॥ ५॥"
  },
  {
    "text": "सोऽहं सदाभेदविवर्जितं वै देहात्मयोगं सकलावभासम् ।\nनित्यं पुराणं पुरुषं गणेशं लम्बोदरं तं च वयं नताः स्मः ॥ ६॥"
  },
  {
    "text": "बिन्दुस्वरूपं मनसाऽथ गम्यं पादैर्विहीनं च चतुष्पदं यम् ।\nनानात्मभेदाश्रितमेकदन्तं लम्बोदरं तं च वयं नताः स्मः ॥ ७॥"
  },
  {
    "text": "नादस्वरूपं च गुणेशमेकं सर्वत्र चक्षुः श्रुतितुण्डभूतम् ।"
  },
  {
    "text": "सर्वत्र हस्तोदरपादपद्मं लम्बोदरं तं च वयं नताः स्मः ॥ ८॥"
  },
  {
    "text": "संस्थं सुषुप्तौ समभावदं वै द्वन्द्वज्ञमाद्यं द्विविधावभासम् ।\nआनन्दकन्दं तमसा विभान्तं लम्बोदरं तं च वयं नताः स्मः ॥ ९॥"
  },
  {
    "text": "सूक्ष्मस्वरूपं च तथान्तरस्थं सर्वज्ञमाद्यं गणनायकं यम् ।\nविज्ञानकोशस्थविहारकारं लम्बोदरं तं च वयं नताः स्मः ॥ १०॥"
  },
  {
    "text": "स्थूलस्वरूपं सकलाभिमानं श्रेष्ठं रजोयुक्तमनन्तमाद्यम् ।\nअन्नात्मभोगेषु विहारसिद्धं लम्बोदरं तं च वयं नताः स्मः ॥ ११॥"
  },
  {
    "text": "अध्यात्मरूपं तमसा चरन्तं द्रव्यप्रकाशं परमार्थभूतम् ।\nदेहेन्द्रियज्ञानमयं च ढुण्ढिं लम्बोदरं तं च वयं नताः स्मः ॥ १२॥"
  },
  {
    "text": "नित्यं रजोदेहविकारगं वै कर्मस्वरूपं विविधेन्द्रियस्थम् ।\nतज्जाधिभूतात्मकमप्रमेयं लम्बोदरं तं च वयं नताः स्मः ॥ १३॥"
  },
  {
    "text": "ज्ञानस्वरूपं सकलामरस्थं सर्वेन्द्रियज्ञानकरं प्रभुं वै ।\nतज्जाधिदैवप्रचुरं महान्तं लम्बोदरं तं च वयं नताः स्मः ॥ १४॥"
  },
  {
    "text": "आकाशरूपं सकलावभासं नादप्रचुरं सकलादिभूतम् ।\nभूतैः सदा खेलकमादिनाथं लम्बोदरं तं च वयं नताः स्मः ॥ १५॥"
  },
  {
    "text": "वायुस्वरूपं जगदेकचालं प्राणादिसंस्थं स्वविभागदं यम् ।\nदेहप्रचारं दश नामभिश्च लम्बोदरं तं च वयं नताः स्मः ॥ १६॥"
  },
  {
    "text": "तेजःस्वरूपं सकलावभासं द्वन्द्वप्रचारं जठरे सुसंस्थम् ।\nसन्धौ सदा व्याप्य विभागकारं लम्बोदरं तं च वयं नताः स्मः ॥ १७॥"
  },
  {
    "text": "जलस्वरूपं रसयुक्तमेव पुष्टिप्रदं षड्रसगं परेशम् ।\nनित्यार्द्रभावस्य प्रकाशदं यं लम्बोदरं तं च वयं नताः स्मः ॥ १८॥"
  },
  {
    "text": "पृथ्वीस्वरूपं च धराधरेशं सर्वान्नमूलं विविधौषधिस्थम् ।\nआकाररूपं च गजाननं वै लम्बोदरं तं च वयं नताः स्मः ॥ १९॥"
  },
  {
    "text": "विराट्स्वरूपस्थमनन्तपारं सर्वत्रनेत्रं च सहस्रशीर्षम् ।\nसर्वत्र हस्ताननपादकादिं लम्बोदरं तं च वयं नताः स्मः ॥ २०॥"
  },
  {
    "text": "रजोयुतं सृष्टिकरं द्विजेशमादिस्वरूपं प्रपितामहं यम् ।\nसमानभावेन सुरासुरस्थं लम्बोदरं तं च वयं नताः स्मः ॥ २१॥"
  },
  {
    "text": "सत्त्वप्रचारं हरिरूपधारं यं तामसं शङ्करवेषसंस्थम् ।\nसूर्यप्रचारं जगदम्बिकागं लम्बोदरं तं च वयं नताः स्मः ॥ २२॥"
  },
  {
    "text": "इत्यादिभेदैः सुविराजमानं सर्वैविहीनं तु कथं स्तुवीमः ।\nदेवाः शिवाद्याश्च विकुण्ठिता वै लम्बोदरं तं च वयं नताः स्मः ॥ २३॥"
  },
  {
    "text": "ब्रह्मोवाच ।\nस्तुत्वा देवर्षयस्त्वेवं प्रणेमुस्ते गजाननम् ।\nलम्बोदरस्तानुवाच महाभागान् सुसिद्धिदः ॥ २४॥"
  },
  {
    "text": "भवत्कृतमिदं स्तोत्रं भवेन् मत्प्रीतिवर्धनम् ।\nपठतां श‍ृण्वतां सद्यः सर्वसिद्धिप्रदायकम् ॥ २५॥"
  },
  {
    "text": "धर्मार्थकाममोक्षाणां साधनं ब्रह्मदं परम् ।\nभविष्यति सदा मान्यं सर्वकार्येषु सर्वदा ॥ २६॥"
  },
  {
    "text": "मारणोच्चाटनादीनि स्तोत्रेणैव सुरर्षयः ।\nभविष्यति न सन्देहः परकृत्यविनाशनम् ॥ २७॥"
  },
  {
    "text": "पुत्रपौत्रादिकं सर्वं लभते स्तोत्रपाठतः ।\nधनधान्यकलत्रादि सुखं विन्दति मानवः ॥ २८॥"
  },
  {
    "text": "कारागृहगतं सद्यो मोचयेत् स्तोत्रपाठतः ।\nहृदीप्सितं लभेत् सर्वमेकविंशतिवारतः ॥ २९॥"
  },
  {
    "text": "एकविंशतिपाठांश्च स्तोत्रस्यास्य करिष्यति ।\nस सद्यो हि फलं भुङ्क्त एकविंशद्दिनावधि ॥ ३०॥"
  },
  {
    "text": "प्रसन्नोऽहं प्रदास्यामि स्तोत्रेण मुनयोऽमराः ।\nवरं ब्रूत महाभागा यद्यपि स्यात् सुदुर्लभम् ॥ ३१॥"
  },
  {
    "text": "लम्बोदरवचो देवर्षयः श्रुत्वा प्रणम्य तम् ।\nजगुः प्रहृष्टचित्तास्ते साश्रुनेत्राः सुयन्त्रिताः ॥ ३२॥"
  },
  {
    "text": "देवर्षय ऊचुः ।\nलम्बोदर प्रसन्नोऽसि वरदोऽसि महाप्रभो ।\nतव भक्तिं सुसम्पूर्णां देहि क्रोधविवर्जिताम् ॥ ३३॥"
  },
  {
    "text": "क्रोधासुरस्त्वया नाथ कृतः सुशान्तिधारकः ।\nतेन विश्वं गणाधीश वरयुक्तं कृतं प्रभो ॥ ३४॥"
  },
  {
    "text": "स्वस्वकर्मरताः सर्वे भविष्यन्ति सुधर्मिणः ।\nवयं च स्वाधिकारेषु स्थास्यामस्त्वत्प्रसादतः ॥ ३५॥"
  },
  {
    "text": "मुनयो भयहीनास्ते यथाऽऽचारकराः प्रभो ।\nभविष्यन्ति गणाधीश कं वरं तु वृणीमहे ॥ ३६॥"
  },
  {
    "text": "एवमुक्त्वा प्रणेमुस्ते लम्बोदरं सुखप्रदम् ।\nननृतुस्तत्पुरः सर्वे हर्षनिर्भरमानसाः ॥ ३७॥"
  },
  {
    "text": "लम्बोदरस्तानुवाच तथेत्येव प्रतापवान् ।\nअन्तर्धानं चकाराऽसौ पश्यताममरर्षिणाम् ॥ ३८॥"
  },
  {
    "text": "ततो देवा द्विजास्तत्र मूर्तिं कृत्वा सुशोभनाम् ।\nचतुर्भुजां गणेशस्य स्थापयामासुरादरात् ॥ ३९॥"
  },
  {
    "text": "पश्चिमे सागरे तीरे पुपूजुस्तां विशेषतः ।\nतदादि तत् समुद्भूतं क्षेत्रं लम्बोदरस्य च ॥ ४०॥"
  },
  {
    "text": "अंशेन स्वाधिकारेषु स्थिता देवर्षयोऽमलाः ।\nपूर्णभावेन तत्रैव भक्तिं कुर्वन्ति नित्यदा ॥ ४१॥"
  },
  {
    "text": "एतल्लम्बोदरस्यैव कथितं सुचरित्रकम् ।\nविश्वामित्रवसिष्ठौ च संश्रुतं क्रोधनाशनम् ॥ ४२॥"
  },
  {
    "text": "असद्ब्रह्ममयो लम्बोदरश्चायं गणेश्वरः ।\nस्वतः परत उत्थानं करोति लीलया प्रभुः ॥ ४३॥"
  },
  {
    "text": "तस्य रूपं परं केन वक्तुं नैव प्रशक्यते ।\nसर्वसंयोगयोगेन लभ्यते योगसेवया ॥ ४४॥"
  },
  {
    "text": "अयं लम्बोदरश्चैव पूर्णयोगप्रवाचकः ।\nसंयोगायोगयोर्योगे लभ्यते योगसेवया ॥ ४५॥"
  },
  {
    "text": "उदरात्तस्य सम्भूतौ संयोगायोगरूपकौ ।\nतेन लम्बोदरश्चायं कथ्यते वेदवादिभिः ॥ ४६॥"
  },
  {
    "text": "असित उवाच ।\nएवमुक्त्वा स्वयं ब्रह्मा विरराम महामते ।\nवसिष्ठस्तं प्रणम्यैव गतः स्वाश्रममण्डले ॥ ४७॥"
  },
  {
    "text": "विश्वामित्रश्च मेधावी निःश्वस्य स्वस्थलं गतः ।\nएवं गते मया तत्र पृष्टः सोऽपि पितामहः ॥ ४८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे गजाननचरिते लम्बोदरदेवर्षिकृतस्तुतिवर्णनं नाम नवमोऽध्यायः ॥ ५.९"
  },
  {
    "text": "५.१० वत्सराऽसितशान्तिवर्णनं नाम दशमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "नैध्रुव उवाच ।\nश्रुत्वा कथां महाभाग क्रोधशान्तिकरीं प्रभो ।\nन तृप्यामि पुनः स्वामिन् वद विघ्नेशचेष्टितम् ॥ १॥"
  },
  {
    "text": "त्वया पृष्टः कथं ब्रह्मा स जगाद किमप्यहो ।\nतद्वदस्व दयासिन्धो तात योगप्रदं हि चेत् ॥ २॥"
  },
  {
    "text": "मुद्गल उवाच ।\nएवं पृष्टो महातेजा नैध्रुवेण पितृव्यकः ।\nकथान्तरमुवाचेदं महायोगप्रदं महत् ॥ ३॥"
  },
  {
    "text": "असित उवाच ।\nश‍ृणु पुत्र प्रवक्ष्यामि योगशान्तिपदप्रदम् ।\nगणेशानस्य माहात्म्यं ब्रह्मेशस्य विचक्षण ॥ ४॥"
  },
  {
    "text": "ब्रह्माणं च प्रणम्यादावपृच्छं विनयान्वितः ।\nवद तात महायोगं शान्तिदं सर्वतारक ॥ ५॥"
  },
  {
    "text": "सहजे च महायोगिन् स्वाधीनत्वं प्रदृश्यते ।\nस्वेच्छामयं कथं नाथ भवति ब्रह्म ते नमः ॥ ६॥"
  },
  {
    "text": "अतः शान्तिविहीनौ त्वां समागतौ न संशयः ।\nशान्त्यर्थं वद किं सेव्यं करिष्यावस्त्वदाज्ञया ॥ ७॥"
  },
  {
    "text": "असित उवाच ।\nवत्सरेण मया तात पृष्टः सर्वविदां वरः ।\nउवाच प्रेमसंयुक्तो गाणपत्यः पितामहः ॥ ८॥"
  },
  {
    "text": "ब्रह्मोवाच ।\nकर्मज्ञानं समं ब्रह्म सहजं तु चतुर्थकम् ।\nतेषां संयोगभावे वै स्वानन्दो मौनधारकः ॥ ९॥"
  },
  {
    "text": "तत्र स्वाधीनगं ब्रह्म पराधीनं कुतस्त्रिधा ।\nस्वसंवेद्यमयेनैव सुतो योगेन लभ्यते ॥ १०॥"
  },
  {
    "text": "संयोगो मायया युक्तः सर्वसंयोगभावतः ।\nअयोगे सर्वसंयोगो नश्यति व्यतिरेकतः ॥ ११॥"
  },
  {
    "text": "निवृत्त्या स्वधिया ब्रह्म प्राप्यते नान्यथा क्वचित् ।\nस्वकीयाऽभेदतस्तत्र निवृत्तिर्योगिभिर्धृता ॥ १२॥"
  },
  {
    "text": "संयोगायोगयोर्योगे योगः शान्तिप्रदायकः ।\nशान्त्या स एव लभ्यश्च सुतौ भवति नान्यथा ॥ १३॥"
  },
  {
    "text": "शान्तिरूपधरं पूर्णं गणेशं संवदन्ति च ।\nवेदास्तं भावसंयुक्तो मुनी यदि भजिष्यथः ॥ १४॥"
  },
  {
    "text": "तदा शान्तियुतौ योगी भवन्तौ योगिसम्मतौ ।\nभविष्यथो महाभागौ नान्यथा मे वचोऽनृतम् ॥ १५॥"
  },
  {
    "text": "सम्प्रज्ञातमयो देहोऽसम्प्रज्ञातमयं शिरः ।\nगजाकारं तयोर्योगे गणेशो देहधारकः ॥ १६॥"
  },
  {
    "text": "गणाः समूहरूपाश्च समूहा ब्रह्मवाचकाः ।\nतेषां स्वामी न सन्देहो गणेशो नामधारकः ॥ १७॥"
  },
  {
    "text": "चित्तरूपा महाबुद्धिश्चित्तमोहकरी मता ।\nसिद्धिस्तयोः पतिः साक्षाद्गणेशो वेदवादतः ॥ १८॥"
  },
  {
    "text": "चित्तं मोहयुतं त्यक्त्वा चिन्तामणिं भजिष्यथः ।\nयोगशान्त्या महाभागौ नित्यं तं योगरूपकम् ॥ १९॥"
  },
  {
    "text": "असित उवाच ।\nएवमुक्त्वा विधाता वां विरराम महामते ।\nवत्सरेण समायुक्तस्तं प्रणम्य वनेऽगमम् ॥ २०॥"
  },
  {
    "text": "आवाभ्यां साधितं पुत्र यथोद्दिष्टं च वेधसा ।\nशमदमयुताभ्यां वै शान्तिः प्राप्ता सुनिश्चला ॥ २१॥"
  },
  {
    "text": "तथापि गणराजस्य भजने निरतौ पुरा ।\nगते वर्षे गणाध्यक्ष आययौ वरदायकः ॥ २२॥"
  },
  {
    "text": "तं दृष्ट्वा प्रणतौ देवं पुनः पूज्य यथाविधि ।\nगणेशानं तुष्टुविव भक्त्या नम्रात्मकन्धरौ ॥ २३॥"
  },
  {
    "text": "असितवत्सरावूचतुः ।\nलम्बोदर नमस्तुभ्यं सततं योगरूपिणे ।\nयोगाकारशरीराय योगशान्तिप्रदायिने ॥ २४॥"
  },
  {
    "text": "विघ्नेशाय महाभक्तानां विघ्नहरणाय च ।\nअभक्तानां महाविघ्नकारिणे ते नमो नमः ॥ २५॥"
  },
  {
    "text": "स्वानन्दवासिने तुभ्यं सदा स्वानन्ददायिने ।\nमूषकवाहनायैव मूषकध्वज वै नमः ॥ २६॥"
  },
  {
    "text": "अनाथाय गणेशाय सर्वेषां नाथरूपिणे ।\nनाथानां नाथरूपाय विनायक नमोऽस्तु ते ॥ २७॥"
  },
  {
    "text": "हेरम्बाय च सर्वेषां मात्रे पित्रे नमो नमः ।\nज्येष्ठराजाय ज्येष्ठाय ज्येष्ठानां ज्येष्ठ ते नमः ॥ २८॥"
  },
  {
    "text": "अमेयायाऽप्रेमयायाऽनन्तखेलकराय ते ।\nअनन्तानन्तरूपायानन्तदाय नमो नमः ॥ २९॥"
  },
  {
    "text": "सिद्धिबुद्धिपते नाथ भक्तसंरक्षकाय च ।\nनानाशक्तिप्रपालायानन्तमायाविहारिणे ॥ ३०॥"
  },
  {
    "text": "गजवक्त्राय सर्वेषामादिपूज्याय ते नमः ।\nसर्वपूज्याय सर्वेषां सिद्धिदाय नमो नमः ॥ ३१॥"
  },
  {
    "text": "वक्रतुण्डाय वीराय चैकदन्ताय ते नमः ।\nमहोदराय देवाय देवदेवेश ते नमः ॥ ३२॥"
  },
  {
    "text": "असुराणां सहायाय नानावरप्रदाय च ।\nअसुराणां निहन्त्रे त आसुराय नमो नमः ॥ ३३॥"
  },
  {
    "text": "ब्रह्मणां पतये तुभ्यं ब्रह्मणां ब्रह्मवादिने ।\nब्रह्माकाराय वै ढुण्ढे वेदवेद्याय ते नमः ॥ ३४॥"
  },
  {
    "text": "मनोवाणी विहीनाय मनोवाणीमयाय च ।\nयोगेशाय परेशाय सर्वामयविवर्जित ॥ ३५॥"
  },
  {
    "text": "किं स्तुवस्त्वां गणाधीश यत्र शान्तिं समागताः ।\nवेदा योगीन्द्रमुख्याश्चास्तुवन्तं प्रणमावहे ॥ ३६॥"
  },
  {
    "text": "एवं स्तुतो गणाधीशस्तौ जगाद महामुनी ।\nवरं संवृणुतं विप्रौ दास्यामि भक्तियन्त्रितः ॥ ३७॥"
  },
  {
    "text": "भवद्भ्यां यत् कृतं स्तोत्रं तदेव मे प्रियं भवेत् ।\nसर्वसिद्धिप्रदं पूर्णं तथा मद्भक्तिदायकम् ॥ ३८॥"
  },
  {
    "text": "एवमुक्तौ महायोगिनावूचतुर्गजाननम् ।\nभक्तिं देहि गणाध्यक्ष त्वत्पदे सुदृढां पराम् ॥ ३९॥"
  },
  {
    "text": "गाणपत्यप्रियत्वं नौ देहि नाथ नमोऽस्तु ते ।\nनान्यं वरं गणाधीश वृणुवः सुखदं कदा ॥ ४०॥"
  },
  {
    "text": "तथेति तावुवाचाथ गणेशोंऽतर्दधे स्वयम् ।\nआवां भक्तिसमायुक्तौ भजावो गणनायकम् ॥ ४१॥"
  },
  {
    "text": "इति ते कथितं वत्स ज्ञानं गणपतेर्मया ।\nशमदमपरो भूत्वा भज तं गणनायकम् ॥ ४२॥"
  },
  {
    "text": "एवमुक्त्वाऽसितस्तं वै नैध्रुवं गणपस्य सः ।\nमन्त्रं ददौ प्रजानाथ तस्मात् एकाक्षरं पुनः ॥ ४३॥"
  },
  {
    "text": "ततश्चान्तर्हितो योगी सोऽसितः परमार्थवित् ।\nगणेशं नैध्रुवस्तेपे तपः सम्पूज्य यत्नतः ॥ ४४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते वत्सराऽसितशान्तिवर्णनं नाम दशमोऽध्यायः ॥ ५.१०"
  },
  {
    "text": "५.११ लम्बोदरब्रह्मवर्णनं नाम एकादशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nनैध्रुवो योगमार्गेण शमदमपरायणः ।\nशान्तिं प्राप्तः क्रमेणैव योगिवन्द्यो बभूव ह ॥ १॥"
  },
  {
    "text": "ततः सोऽपि गणाधीशं न मुमोच तताप सः ।\nतपः सेवापरो भूत्वा गाणपत्यप्रियार्थतः ॥ २॥"
  },
  {
    "text": "एवं तस्य तपो ज्ञात्वा तं ययौ स गजाननः ।\nतं दृष्ट्वा सहसोत्थाय प्रणनाम कृताञ्जलिः ॥ ३॥"
  },
  {
    "text": "पुपूज भक्तिसंयुक्तः साश्रुनेत्रो महायशाः ।\nसरोमाञ्चः प्रतुष्टाव सूक्तैर्गाणेशकैः प्रभुम् ॥ ४॥"
  },
  {
    "text": "ततस्तुष्टो गणाधीशस्तस्मै भक्तिं ददौ दृढाम् ।\nगाणपत्यप्रियं कृत्वांऽतर्धानं स चकार वै ॥ ५॥"
  },
  {
    "text": "तदादि नैध्रुवो योगी गाणपत्यो बभूव ह ।\nभजते गणनाथं सोऽधुना सर्वत्र सम्मतः ॥ ६॥"
  },
  {
    "text": "इति ते कथितं दक्ष चरित्रं सर्वदं परम् ।\nलम्बोदरस्य माहात्म्यं सर्वशान्तिप्रदं प्रभो ॥ ७॥"
  },
  {
    "text": "क्रोधासुरचरित्रं तत्तथा ते कथितं मया ।\nन संशयो भवेत्तस्मै श्रवणात् क्रोधशान्तिदम् ॥ ८॥"
  },
  {
    "text": "स्वस्वखण्डेषु सर्वत्र पश्चिमान्तदिगन्तरे ।\nमुनिभिः स्थापितो लम्बोदरश्चैव गजाननः ॥ ९॥"
  },
  {
    "text": "तस्य दर्शनमात्रेण यथेप्सितफलं लभेत् ।\nसमुद्रतीरसंस्थस्य मूषकारूढकस्य वै ॥ १०॥"
  },
  {
    "text": "एवं लम्बोदरस्यांशा अनन्ता विविधाः स्मृताः ।\nस्वस्वधर्मप्ररक्षार्थं जनेभ्यः सर्वदाः प्रभो ॥ ११॥"
  },
  {
    "text": "तेषां चरित्रकोट्यंशो वक्तुं नैव प्रशक्यते ।\nब्रह्मादिभिर्महाभाग तत्र कोऽहं नराकृतिः ॥ १२॥"
  },
  {
    "text": "जगद्ब्रह्मक्रियार्थं स याचितस्तैः पुरा प्रभो ।\nशक्तिरूपावतारं च धृत्वा सर्वार्थदोऽभवत् ॥ १३॥"
  },
  {
    "text": "महिषासुरनाशार्थं याचितो मायया पुरा ।\nविघ्नराजः स्वयं सोऽपि बभूवे धर्मपालकः ॥ १४॥"
  },
  {
    "text": "मायाकरविनाशाय शेषपुत्रो बभूव ह ।\nलम्बोदरः स्वयं साक्षात् स वै मूषकगः स्मृतः ॥ १५॥"
  },
  {
    "text": "सावर्णिमनुना चैवाऽऽराधितो गणनायकः ।\nबभूव वै तत्र लम्बोदरः शक्तिविनायकः ॥ १६॥"
  },
  {
    "text": "ब्रह्म नानाविधं वेदे कथितं तु प्रजापते ।\nजगत्तेषां तथा भिन्नं विहारार्थं बभूव ह ॥ १७॥"
  },
  {
    "text": "तेषु स्वानन्दभावेन स्थितोऽयं ब्रह्मधारकः ।\nसंयोगाभेदयोगेन स वै लम्बोदरः स्मृतः ॥ १८॥"
  },
  {
    "text": "संयोगाभेदयोगेन समाधिना प्रजापते ।\nनानाविधं जगद्ब्रह्म भवन्नश्यति तद्गतम् ॥ १९॥"
  },
  {
    "text": "तेषां भेदा गणेशेन तथा सृष्टाश्च पालिताः ।\nहृतास्तेन समाख्यातो वेदे स ब्रह्मवाचकः ॥ २०॥"
  },
  {
    "text": "भेदा असत्यरूपाश्च तेषां ब्रह्म प्रकथ्यते ।\nशक्तिर्जानीहि तां लम्बोदरमेव गजाननम् ॥ २१॥"
  },
  {
    "text": "समुत्पन्नास्तदुदरादन्ते तत्र गता बभुः ।\nभेदा लम्बोदरस्तेन समाख्यातो ह्यसन्मयः ॥ २२॥"
  },
  {
    "text": "इदं लम्बोदराऽऽख्यानं कथितं ते प्रजापते ।\nश्रवणात् पठनात् सर्वदायकं सर्वसम्मतम् ॥ २३॥"
  },
  {
    "text": "श्रोतुमिच्छसि किं भूयस्तद्वदस्व प्रजापते ।\nकथयिष्यामि ते भावं प्रभो ज्ञात्वा गणेश्वरे ॥ २४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते लम्बोदरब्रह्मवर्णनं नाम एकादशोऽध्यायः ॥ ५.११"
  },
  {
    "text": "५.१२ शक्तिस्वरूपावतारवर्णनं नाम द्वादशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "शौनक उवाच ।\nलम्बोदरस्य माहात्म्यं त्वं जानासि सुखप्रदम् ।\nमुखाम्बुजात् स्रवति च यस्यैवं शान्तिदामृतम् ॥ १॥"
  },
  {
    "text": "लम्बोदरस्य माहात्म्यं श्रुतं क्रोधहरं परम् ।\nश्रोतुमिच्छा तथा मेऽपि वर्धते भावसंयुता ॥ २॥"
  },
  {
    "text": "अतो वद महाभाग पुनर्विघ्नेशसत्कथाम् ।\nदक्षेण संश्रुतां पुण्यां मुद्गलाद्योगसागरात् ॥ ३॥"
  },
  {
    "text": "सूत उवाच ।\nमुने शौनक धन्यस्त्वं महच्छृणु कथामृतम् ।\nदक्षेण संश्रुतं पूर्णं मुद्गलेन प्रभाषितम् ॥ ४॥"
  },
  {
    "text": "लम्बोदरकथां श्रुत्वा हृष्टरोमा प्रजापतिः ।\nप्रणम्य मुद्गलं विप्रमुवाच वचनं हितम् ॥ ५॥"
  },
  {
    "text": "दक्ष उवाच ।\nधन्योऽसि योगिवन्द्योऽसि मुद्गल त्वं न संशयः ।\nकथां वदसि कल्याणदायिनीं हर्षवर्धिनीम् ॥ ६॥"
  },
  {
    "text": "श्रुत्वा श्रुत्वा न मे तृप्तिर्जायतेऽमृतसन्निभाम् ।\nअधुना वद योगीन्द्र पुनर्गणपतेः कथाम् ॥ ७॥"
  },
  {
    "text": "लम्बोदरः कथं चायं शक्तिरूपो बभूव ह ।\nतस्य मुख्यं चरित्रं मे वद सर्वार्थदायकम् ॥ ८॥"
  },
  {
    "text": "शक्त्या संराधितो देवो महिषस्य वधाय च ।\nकथं प्रकटरूपोऽसौ बभूवे तद्वदस्व मे ॥ ९॥"
  },
  {
    "text": "शेषपुत्रः कथं साक्षाद्बभूव गणनायकः ।\nमायाकरविनाशाय कथं मूषकगः स्मृतः ॥ १०॥"
  },
  {
    "text": "सावर्णिमनुना चैव कथमाराधितोऽभवत् ।\nकथं शक्तिगणेशानोऽवतारः प्रबभूव ह ॥ ११॥"
  },
  {
    "text": "एतत्सर्वं सुविस्तीर्य वद मे करुणानिधे ।\nलम्बोदरावताराश्च सुखदाः श्रवणात् प्रभो ॥ १२॥"
  },
  {
    "text": "अन्यत्त्वं वद योगीन्द्र गाणपत्यस्वरूपकम् ।\nदीक्षायुक्तं विशेषेण कीदृशो गणपः स्मृतः ॥ १३॥"
  },
  {
    "text": "पूजा गणपतेश्चैव कीदृशी क्रियते जनैः ।\nमन्त्रः केन प्रकारेण गृह्यते गुरुवक्त्रतः ॥ १४॥"
  },
  {
    "text": "विधियुक्तं गाणपत्यमार्गं मे वद विस्तरात् ।\nयेनाहं गाणपत्यश्च भविष्यामि सुदीक्षया ॥ १५॥"
  },
  {
    "text": "गाणपत्यांश्च योगीन्द्र प्रभो ज्ञास्यामि दृष्टिगान् ।\nतदर्थं वद विप्रर्षे सर्वज्ञोऽसि न संशयः ॥ १६॥"
  },
  {
    "text": "महाभाग्येन ते विप्र दर्शनं मेऽभवत् किल ।\nतव पादस्य वैचित्र्यं सर्वसन्तोषकारकम् ॥ १७॥"
  },
  {
    "text": "सूत उवाच ।\nएवं पृष्टो महायोगी दक्षेण गणपप्रियः ।\nजगाद तं प्रजानाथं पुनर्भावेन तोषितः ॥ १८॥"
  },
  {
    "text": "मुद्गल उवाच ।\nधन्योऽसि कृतकृत्योऽसि दक्ष त्वं नात्र संशयः ।\nयेन प्रीतिर्गणपतावद्भुता ते प्रजापते ॥ १९॥"
  },
  {
    "text": "प्रष्टुः श्रोतुश्च वक्तुर्वै पावनीं सर्वदां पराम् ।\nगणेशं कथयिष्यामि भक्तिं दृष्ट्वा सुतोषितः ॥ २०॥"
  },
  {
    "text": "आदौ ब्रह्म च यत् प्रोक्तं तदेव ब्रह्मणि स्थितम् ।\nस्वेच्छा तत्र समुत्पन्ना माया तस्य प्रजायते ॥ २१॥"
  },
  {
    "text": "स्वेच्छया द्विविधं जातं तदेवात्र न संशयः ।\nस्वतः परत उत्थानात्तच्छृणुष्व सुयोगदम् ॥ २२॥"
  },
  {
    "text": "सदा स्वसुखनिष्ठं वै नानामायाविवर्जितम् ।\nतद्वै परत उत्थानवाचकं कथितं मया ॥ २३॥"
  },
  {
    "text": "मायाखेलकरं यच्च ब्रह्म स्वेच्छामयं प्रभो ।\nस्वत उत्थानकं प्रोक्तं पश्य वेदेषु मानद ॥ २४॥"
  },
  {
    "text": "स्वत उत्थानकं ब्रह्म विकल्पं प्रचकार ह ।\nविकल्पात्तत् द्विधा भूतमेकानेकमयत्वतः ॥ २५॥"
  },
  {
    "text": "एकं देहिस्वरूपं तद्बहुरूपं शरीरकम् ।\nताभ्यां चतुर्विधं सृष्टं जगदेतच्चराचरम् ॥ २६॥"
  },
  {
    "text": "एते ब्रह्मगणाः सर्वे क्रियासामर्थ्यहीनतः ।\nन शक्ताः स्वस्वकार्येषु तपोयुक्तास्ततोऽभवन् ॥ २७॥"
  },
  {
    "text": "स्वस्वरूपं च सर्वेषां भवेत्तु किल यादृशम् ।\nतादृशाय नमस्तुभ्यं मन्त्रं जेपुः परेश्वराः ॥ २८॥"
  },
  {
    "text": "दिव्यवर्षसहस्रेण प्रसन्नो गणनायकः ।\nनरकुञ्जररूपः स प्रकटोऽभूत् हृदि प्रभुः ॥ २९॥"
  },
  {
    "text": "तं दृष्ट्वा ज्ञानसम्पन्ना जाता ब्रह्मगणाः परम् ।\nततस्ते ध्यानशीलाश्च पुपूजुर्हृदि संस्थितम् ॥ ३०॥"
  },
  {
    "text": "तेषां पुरः स्वयं साक्षात् प्रकटोऽभूत् प्रजापते ।\nशक्तिरूपधरो भूत्वा प्रसन्नो वरदायकः ॥ ३१॥"
  },
  {
    "text": "चतुर्बाहुधरा देवी सर्वावयवसंयुता ।\nस्तनभारभराक्रान्ता शुशुभे परमात्मिका ॥ ३२॥"
  },
  {
    "text": "तां दृष्ट्वा विस्मिताः सर्वे पप्रच्छुः स्वहिते रताम् ।\nका त्वं कस्मादिहायाता वद नः सकलं परे ॥ ३३॥"
  },
  {
    "text": "श्रीदेव्युवाच ।\nगणेशोऽहं महाभागा यं ध्यायथ तपोन्विताः ।\nतपसा तुष्टभावेन वरदाता समागतः ॥ ३४॥"
  },
  {
    "text": "एवमुक्त्वा स्वयं तत्र शक्तिः सा परमाद्भुता ।\nगजवक्त्रयुतं रूपं दधे तेषां प्रपश्यताम् ॥ ३५॥"
  },
  {
    "text": "लम्बोदरं समालोक्य पुनर्विस्मितचेतसा ।\nस्तोत्रं तैर्वै समारब्धं तावत् स्त्रीरूपमादधे ॥ ३६॥"
  },
  {
    "text": "दृष्ट्वा ब्रह्मगणास्तां ते विस्मिता गणपे रताः ।\nगणेशकृपया सर्वे ज्ञानयुक्ता बभूविरे ॥ ३७॥"
  },
  {
    "text": "ततस्तैश्चेष्टितं तस्य ज्ञातं भक्त्या प्रजापते ।\nलम्बोदरः स्वयं शक्तिरूपोऽयं नात्र संशयः ॥ ३८॥"
  },
  {
    "text": "या शक्तिः स गणेशानो गणेशः शक्तिरुच्यते ।\nलम्बोदरात्मिका साक्षात् सर्वेषां जननी परा ॥ ३९॥"
  },
  {
    "text": "ततस्तां ते प्रणम्यादौ तुष्टुवुःकरसम्पुटैः ।\nप्रजानाथ ब्रह्मगणाः सरोमाञ्चा विशेषतः ॥ ४०॥"
  },
  {
    "text": "ब्रह्मगणा ऊचुः ।\nनमस्ते शक्तिरूपायै सर्वेषां च क्रियात्मने ।\nसर्वसत्ताप्रदात्र्यै ते जगदम्ब नमोऽस्तु ते ॥ ४१॥"
  },
  {
    "text": "अपारायै च सर्वेभ्यः सर्वदायै नमो नमः ।\nभक्त्या स्वाधीनरूपायै महामाये नमोऽस्तु ते ॥ ४२॥"
  },
  {
    "text": "सदा स्वानन्दसंस्थायै जगद्ब्रह्मप्रचालिके ।\nनानाभेदधरायै ते विघ्नेशायै नमो नमः ॥ ४३॥"
  },
  {
    "text": "अमेयायै नमस्तुभ्यं भक्तसंरक्षरूपिणि ।\nकर्त्र्यै पात्र्यै च संहर्त्र्यै गणेशायै नमो नमः ॥ ४४॥"
  },
  {
    "text": "समुत्पन्नं त्वदुदरात् जगद्ब्रह्म न संशयः ।\nतदेव सृष्टिरूपं त उदरं ते नमो नमः ॥ ४५॥"
  },
  {
    "text": "स्तनपानेन देवेशि पोषणं कुरुषे सदा ।\nस्थितिरूपं तदेवाङ्गे स्तनौ ते वै नमो नमः ॥ ४६॥"
  },
  {
    "text": "अन्ते प्रलयकालज्ञे त्वया ग्रस्तं मुखेन च ।\nसंहारकं तदेवाङ्गे मुखं ते वै नमो नमः ॥ ४७॥"
  },
  {
    "text": "मनोवाणीविहीना त्वं भक्तवत्सलभावतः ।\nस्वयं देहधरा जाता भक्तेशायै नमो नमः ॥ ४८॥"
  },
  {
    "text": "किं स्तुमस्त्वां महामाये शक्तिनामधरे परे ।\nसर्वत्र शक्तभावेषु संस्थितायै नमो नमः ॥ ४९॥"
  },
  {
    "text": "वेदानां योगिनां चैव शक्तत्वं तत्त्वदीयकम् ।\nत्वां स्तोतुं कः समर्थः स्यादतस्ते प्रणमामहे ॥ ५०॥"
  },
  {
    "text": "इति स्तुता जगन्माता ब्रह्मणां जननी प्रभो ।\nप्रसन्ना तानुवाचाऽथ भक्तिभावेन तोषिता ॥ ५१॥"
  },
  {
    "text": "शक्तिरुवाच ।\nवरान् ब्रह्माणि वृणुत येषां ये मनसीप्सिताः ।"
  },
  {
    "text": "दास्यामि तपसा तुष्टा भक्त्या स्तोत्रेण सर्वपाः ॥ ५२॥"
  },
  {
    "text": "भवत्कृतं मदीयं यत् स्तोत्रं सर्वार्थदं भवेत् ।\nभक्तिप्रदं महाभागाः सर्वसामर्थ्यदायकम् ॥ ५३॥"
  },
  {
    "text": "यद्यदिच्छति तत्तद्वै दास्यामि स्तोत्रपाठतः ।\nभुक्तिमुक्तिप्रदं पूर्णं भविष्यति न संशयः ॥ ५४॥"
  },
  {
    "text": "एवं शक्तेर्वचः श्रुत्वा तां ब्रह्माणि प्रणम्य च ।\nजगुः प्रहृष्टभावेन तां परां सर्वमातरम् ॥ ५५॥"
  },
  {
    "text": "ब्रह्माण्यूचुः ।\nवरान् दास्यसि सर्वेशि तदा ते भक्तिमुत्तमाम् ।\nदेहि शक्ते यया मोहो नश्यत्यत्र न संशयः ॥ ५६॥"
  },
  {
    "text": "किं कर्तव्यं महादेवि तत्र सामर्थ्यमुत्तमम् ।\nदेह्यस्मभ्यस्ततो मातः करिष्यामश्च ते प्रियम् ॥ ५७॥"
  },
  {
    "text": "तेषां वचनमाकर्ण्य सन्तुष्टा सर्वदायिनी ।\nतथेति तान्युवाचाथांऽतर्धानं सा चकार ह ॥ ५८॥"
  },
  {
    "text": "ततो वरबलेनैव सृष्ट्वा विश्वं चराचरम् ।\nस्वस्वभोगप्रदं भिन्नं तेषु क्रीडन्ति नित्यदा ॥ ५९॥"
  },
  {
    "text": "पालयन्ति च विश्वानि संहरन्ति प्रजापते ।\nस्वमहिम्नि स्थितान्येव ब्रह्माण्यत्र न संशयः ॥ ६०॥"
  },
  {
    "text": "इति ते कथितश्चायमवतारः पुरातनः ।\nलम्बोदरस्य भो दक्ष शक्तिरूपः सुखप्रदः ॥ ६१॥"
  },
  {
    "text": "यः श‍ृणोति नरो भक्त्या तस्मै सर्वार्थदो भवेत् ।\nब्रह्मभूतकरश्चापि भुक्तिमुक्तिप्रदः परः ॥ ६२॥"
  },
  {
    "text": "सूत उवाच ।\nश्रुत्वा मुद्गलवाक्यं वै दक्षो हृष्टमनाः स्वयम् ।\nजगाद तं पुनर्विप्र श‍ृणु संशयसंयुतः ॥ ६३॥"
  },
  {
    "text": "दक्ष उवाच ।\nत्वया मुद्गल माहात्म्यं कथितं शक्तिसम्भवम् ।\nश्रुतं मया महाभाग तथापि नुद संशयम् ॥ ६४॥"
  },
  {
    "text": "ब्रह्माणि देहहीनानि देहिहीनानि योगिप ।\nतपादिकं तेषु नाथ कथं भवति तद्वद ॥ ६५॥"
  },
  {
    "text": "साश्रुनेत्रादिकं सर्वं स्तुतिपूजादिकं प्रभो ।\nकथं तेषु भवेदेतद्भ्रान्तोऽहमधुना ह्यतः ॥ ६६॥"
  },
  {
    "text": "तस्य तद्वचनं श्रुत्वा हर्षयुक्तो महामुनिः ।\nजगाद तं प्रजानाथं सर्वज्ञानां शिरोमणिः ॥ ६७॥"
  },
  {
    "text": "मुद्गल उवाच ।\nब्रह्माणि ब्रह्मभूतानि तेषु नास्ति महामते ।\nदेहदेहिमयो भाव इति सत्यं श्रुतेर्मुखात् ॥ ६८॥"
  },
  {
    "text": "तथापि सर्वरूपाणि वदन्ते तानि निश्चितम् ।\nदेहविकारहीनानि देहरूपाणि सर्वतः ॥ ६९॥"
  },
  {
    "text": "देहिविकारहीनानि देहिरूपाणि सर्वतः ।\nताभ्यां हीनानि भो दक्ष द्वाभ्यां वै संयुतानि च ॥ ७०॥"
  },
  {
    "text": "ब्रह्माणि सर्वशास्त्रेषु विचारय महामते ॥"
  },
  {
    "text": "अतः सर्वं सदा तेषु सम्भवति न संशयः ॥ ७१॥"
  },
  {
    "text": "अन्यच्च श‍ृणु वाक्यं मे सर्वसंशयनाशनम् ।\nब्रह्मणि ब्रह्मभावश्च वक्तुं केन न शक्यते ॥ ७२॥"
  },
  {
    "text": "सर्वं भोगादिकं तेषां तप आदि महामते ।\nकथनीयं कथं शास्त्रैर्देहवद्वर्ण्यते ह्यतः ॥ ७३॥"
  },
  {
    "text": "शिष्यस्य बोधदानार्थं जानीहि त्वं प्रजापते ।\nमा कुरुष्व वृथा तत्र संशयं वा विकारकम् ॥ ७४॥"
  },
  {
    "text": "सूत उवाच ।\nमुद्गलस्य वचःश्रुत्वा हृष्टो दक्षस्तमब्रवीत् ।\nसंशयो मे गतःस्वामिंस्त्वदुक्तवचसाऽधुना ॥ ७५॥"
  },
  {
    "text": "लम्बोदरस्य माहात्म्यमधुना वद मानद ।\nसर्वज्ञस्त्वमतो निःसंशयं सर्वं करोषि वै ॥ ७६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते शक्तिस्वरूपावतारवर्णनं नाम द्वादशोऽध्यायः ॥ ५.१२\n५.१३ शक्तिवरप्रदानं नाम त्रयोदशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nपुरा दैत्याधिपः क्रूरो ब्रह्मणो वरदानतः ।\nमहिषासुरनामाऽथ बभूव भुवनाधिपः ॥ १॥"
  },
  {
    "text": "जित्वा देवगणान् सर्वांस्तथा स्वर्गेषु दैत्यपान् ।\nस्थापयामास दुर्बुद्धिरवध्यः सर्वभावतः ॥ २॥"
  },
  {
    "text": "ततः कर्मविहीनं वै चकार स धरातलम् ।\nअभवन्नमराः सर्वे उपोषणपरास्ततः ॥ ३॥"
  },
  {
    "text": "ततो देवर्षिभिस्तत्र तपसाऽऽराधिताऽभवत् ।\nशक्तिः सर्वमयी साक्षादसत्स्वानन्दवासिनी ॥ ४॥"
  },
  {
    "text": "प्रगतेषु सहस्रे वै वर्षेषु प्रकटाऽभवत् ।\nवरदानैर्वृता देवी वधाय महिषस्य सा ॥ ५॥"
  },
  {
    "text": "पुरुषात्तस्य भवति न भयं महिषस्य च ।\nजिता वयं महादेवि रक्ष नो महतो भयात् ॥ ६॥"
  },
  {
    "text": "तस्य नाशं कुरुष्व त्वं सर्वेषां सुखकारणात् ।\nपुत्रास्ते च वयं देवि रक्ष रक्ष महाभयात् ॥ ७॥"
  },
  {
    "text": "तथेति तानुवाचैव सिंहगा क्रोधसंयुता ।\nययौ दैत्यवधार्थं सा महामाया प्रजापते ॥ ८॥"
  },
  {
    "text": "स्थिता वनान्तरे धृत्वा मोहिनीरूपकं जगौ ।\nगानं रसयुतं शक्तिः शुश्रुवे तत्र कोऽसुरः ॥ ९॥"
  },
  {
    "text": "स आगत्य महाशक्तिं दृष्ट्वा मोहयुतोऽभवत् ।\nगत्वा दैत्याधिपं सद्यः कथयामास विस्तरात् ॥ १०॥"
  },
  {
    "text": "न ब्रह्माण्डे समं किञ्चित्तया रूपेण तेजसा ।\nस्त्रीरत्नं तद्विजानीहि राज्यभोगि गृहाण च ॥ ११॥"
  },
  {
    "text": "दैत्यस्य वचनं श्रुत्वा मोहयुक्तो महासुरः ।\nप्रधानं प्रेषयामास तां समानेतुमादरात् ॥ १२॥"
  },
  {
    "text": "प्रधानेन महामाया दृष्टा मोहविवर्धिनी ।\nमोहितः स उवाचाथ तां सर्वातिगरूपिणीम् ॥ १३॥"
  },
  {
    "text": "महिषो देवि सर्वस्य ब्रह्माण्डस्य पतिः परः ।\nमृत्युहीनः सदा यौवनशाली शोभया युतः ॥ १४॥"
  },
  {
    "text": "तेनाऽहं प्रेषितो नूनं त्वदर्थं रूपशालिनि ।\nभव पत्नी महाभागे दैत्येशस्य महात्मनः ॥ १५॥"
  },
  {
    "text": "तस्य तद्वचनं श्रुत्वा क्रोधयुक्ता बभूव ह ।\nजगाद तं मदोत्सिक्तं दैत्यामात्यं प्रजापते ॥ १६॥"
  },
  {
    "text": "शक्तिरुवाच ।\nपरस्याऽहं महादैत्य स्त्री किं वदसि मां वचः ।\nमूढवत्त्वां हनिष्यामि पुनर्भाषणसंयुतम् ॥ १७॥"
  },
  {
    "text": "तस्यास्तद्वचनं श्रुत्वा क्रोधयुक्तो महासुरः ।\nदैत्यानाज्ञापयामास तां समानेतुमादरात् ॥ १८॥"
  },
  {
    "text": "तदाज्ञया महादैत्याः समाजग्मुः समन्ततः ।\nतान् दृष्ट्वा क्रोधसंयुक्ता सा बभूव यशस्विनी ॥ १९॥"
  },
  {
    "text": "क्रोधानलेन सर्वान् सा ददाह च प्रजापते ।\nतद् दृष्ट्वा परमाश्चर्यं पपाल सचिवो भयात् ॥ २०॥"
  },
  {
    "text": "ज्ञात्वा वृत्तान्तमुग्रं स महिषो मोहसंयुतः ।\nस्वयं सैन्यसमायुक्त आययौ तां यशस्विनीम् ॥ २१॥"
  },
  {
    "text": "तां दृष्ट्वा कामबाणैः स विद्धो दैत्याधिपः स्वयम् ।\nसचिवान् प्रेषयामास धर्तुं समीपसंस्थिताम् ॥ २२॥"
  },
  {
    "text": "देव्या शस्त्रप्रहारेण हताः सर्वे प्रजापते ।\nततोऽतिकोपसंयुक्तः स्वयं रणसमागतः ॥ २३॥"
  },
  {
    "text": "समागतं महादैत्यं देवी क्रोधसमन्विता ।\nधनुः सज्जमथो कृत्वा बाणान् चिक्षेप दारुणान् ॥ २४॥"
  },
  {
    "text": "तद्बाणैरपि दैत्येशा मृताः केचिद्रणाजिरे ।\nकेचिच्छिन्नास्तथा केचिन् मूर्च्छिताः सम्बभूविरे ॥ २५॥"
  },
  {
    "text": "ततः कोपयुतो दैत्यो महिषासुरसंज्ञितः ।"
  },
  {
    "text": "युयुधे तां महाभागां नानाशस्त्रास्त्रकैः परैः ॥ २६॥"
  },
  {
    "text": "युद्धं तत्र महाघोरं जातं तद्भयदायकम् ।\nसर्वेषां च प्रजानाथ परस्परजयैषिणोः ॥ २७॥"
  },
  {
    "text": "एकवर्षं महादैत्यो युयुधे च तया पुरा ।\nततः कोपसमायुक्तः पर्वतं चिक्षिपेऽसुरः ॥ २८॥"
  },
  {
    "text": "पर्वताघातमात्रेण मूर्च्छितां जगदम्बिकाम् ।\nतादृशीं तां गृहीत्वा स गन्तुं यावन्मनो दधे ॥ २९॥"
  },
  {
    "text": "तावत् सा सावधानाऽभूत् दृष्ट्वा दैत्यं महाबलम् ।\nअन्तर्धाय स्वमात्मानं ययौ देवी हिमालयम् ॥ ३०॥"
  },
  {
    "text": "तत्र खेदसमायुक्ता सा चेतसि दधार ह ।\nअहोऽहं मनसा सर्वं भस्म कुर्यां क्षणार्धतः ॥ ३१॥"
  },
  {
    "text": "स्त्रीहस्तेन महादैत्यो मरिष्यति न संशयः ।\nतथाऽपि मां जिगायैव यशोयुक्तोऽभवत् कथम् ॥ ३२॥"
  },
  {
    "text": "अतो विघ्नेश्वरेणैव कृतो विघ्नो न संशयः ।\nभ्रान्ताऽहं तमपूज्याऽऽदौ गता सङ्ग्राममण्डले ॥ ३३॥"
  },
  {
    "text": "अहो शक्तिस्वरूपाऽहं मच्छक्त्या वर्ततेऽखिलम् ।\nजिता शक्तिविहीना च जाता कौतुकमुत्तमम् ॥ ३४॥"
  },
  {
    "text": "अतः शक्तिरशक्तत्वं ममाधीनं न वर्तते ।\nविघ्नराजस्य सत्ता या सत्या साऽन्यत्र भ्रान्तिजा ॥ ३५॥"
  },
  {
    "text": "यदा गणेश्वरस्तुष्टस्तदा जीवा महेश्वराः ।\nब्रह्माणि शक्तिरूपाणि शक्तं नान्यत् कदाचन ॥ ३६॥"
  },
  {
    "text": "एवं मनसि सन्धार्य सती सन्तापसंयुता ।\nत्यक्त्वा सर्वं तपस्तेपे निराहारपरायणा ॥ ३७॥"
  },
  {
    "text": "विन्ध्याचलं समासाद्य संस्थिता जगदम्बिका ।\nविघ्नराजं हृदि ध्यात्वा जजाप मन्त्रमुत्तमम् ॥ ३८॥"
  },
  {
    "text": "एवं वर्षसहस्रेणैकाक्षरं विधिना तथा ।\nतपसोग्रेण विघ्नेशः सन्तुष्टस्तां ययौ परम् ॥ ३९॥"
  },
  {
    "text": "अस्थिचर्मावशेषां तां वीक्ष्य विस्मितमानसः ।\nबोधयामास शक्तिं स विघ्नेशः करुणानिधिः ॥ ४०॥"
  },
  {
    "text": "विघ्नेश उवाच ।\nपश्य शक्ते च मां प्राप्तं यं ध्यायसि निरन्तरम् ।\nवरं दातुं वृणुष्व त्वं दास्यामि भक्तियन्त्रितः ॥ ४१॥"
  },
  {
    "text": "भक्त्या च तपसा देवि सन्तुष्टं ते विशेषतः ।\nतवाधीनं न सन्देहः पश्य मां वरदायिनम् ॥ ४२॥"
  },
  {
    "text": "तस्य तद्वचनं श्रुत्वा जगदम्बा बुबोध च ।\nअपश्यद्गणराजं तमुत्थाय प्रणनाम सा ॥ ४३॥"
  },
  {
    "text": "पुपूज भक्तिसंयुक्ता तुष्टाव करसम्पुटैः ।\nपुनः प्रणम्य विघ्नेशं सर्वसिद्धिप्रदायकम् ॥ ४४॥"
  },
  {
    "text": "शक्तिरुवाच ।\nविघ्नेशाय नमस्तुभ्यं भक्तविघ्नविनाशिने ।\nअभक्तानां विशेषेण विघ्नकर्त्रे नमो नमः ॥ ४५॥"
  },
  {
    "text": "गणेशाय गणानां वै पालकाय परात्मने ।\nगुणरूपाय सर्वत्र संस्थिताय नमो नमः ॥ ४६॥"
  },
  {
    "text": "अमेयशक्तये चैवामेयमायाप्रचालक ।\nमायाहीनस्वरूपाय मायिभ्यो मोहदायिने ॥ ४७॥"
  },
  {
    "text": "ब्रह्मभ्यो ब्रह्मदात्रे ते ब्रह्मणस्पतये नमः ।\nब्रह्मणे ब्रह्मरूपाय हेरम्बाय नमो नमः ॥ ४८॥"
  },
  {
    "text": "कर्मणां फलदात्रे ते कर्मणां कर्मधारक ।\nकर्मयोगस्वरूपाय परेशाय नमो नमः ॥ ४९॥"
  },
  {
    "text": "ज्ञानानां ज्ञानरूपाय ज्ञानिनां ज्ञानधारिणे ।\nसदा ज्ञानविहीनाय ज्ञानयोगाय ते नमः ॥ ५०॥"
  },
  {
    "text": "समाय च स्वरूपाय समेभ्यः साम्यदाय ते ।"
  },
  {
    "text": "आनन्दानन्दकन्दाय समहीनाय ते नमः ॥ ५१॥"
  },
  {
    "text": "सहजाय विहीनाय सहजैः सहजात्मने ।\nसहजानां तु योगाय निर्मोहाय नमो नमः ॥ ५२॥"
  },
  {
    "text": "स्वानन्दाय सदा स्वानन्दानां स्वानन्दमूर्तये ।\nमायायुक्ताय देवेश सर्वाधीशाय ते नमः ॥ ५३॥"
  },
  {
    "text": "अयोगाय सदा ब्रह्मनिवृत्तिं धारिणे नमः ।\nअसम्प्रज्ञातभावाय लम्बोदर नमो नमः ॥ ५४॥"
  },
  {
    "text": "शान्तिरूपाय योगाय योगेभ्यो योगदाय ते ।\nचित्तभूमिविहीनाय नमश्चिन्तामणे नमः ॥ ५५॥"
  },
  {
    "text": "क्षमापराधकं नाथ विस्मृत्या भ्रमसंयुता ।\nअप्रपूज्य गणाधीश गता योद्धुं परात्परम् ॥ ५६॥"
  },
  {
    "text": "अधुना मे वरं देहि त्वत्पादरसदायकम् ।\nमहाभक्तिप्रदं नाथ येनाऽहं तोषिता त्वया ॥ ५७॥"
  },
  {
    "text": "जयं देहि गणाधीश महिषस्य वधाय वै ।\nरतायै देवदेवेश नमस्ते परमेश्वर ॥ ५८॥"
  },
  {
    "text": "एवं तस्याः संस्तुवत्या भक्त्या रससमुद्भवः ।\nतेन युक्ता ननर्तैव साश्रुनेत्रा प्रजापते ॥ ५९॥"
  },
  {
    "text": "लम्बोदरस्तादृशीं स निरीक्ष्यैव जगाद ताम् ।\nत्वया यद्याचितं देवि तत् सर्वं सफलं भवेत् ॥ ६०॥"
  },
  {
    "text": "त्वया कृतमिदं स्तोत्रं भवेद् भक्तिरसप्रदम् ।\nअपराधस्य देवेशि सहने कारणं मयि ॥ ६१॥"
  },
  {
    "text": "भुक्तिं मुक्तिं प्रदास्यामि स्तोत्रेणाऽहं हि संस्तुतः ।\nयं यं चिन्तयसे कामं तं तं दास्यामि निश्चितम् ॥ ६२॥"
  },
  {
    "text": "एवमुक्त्वांऽतर्दधेऽसौ गणेशो ब्रह्मनायकः ।\nशक्तिः खिन्नेव तत्रैव संस्थिता ध्यानसंयुता ॥ ६३॥"
  },
  {
    "text": "स्थापयामास मूर्तिं सा ब्राह्मणैर्वेदपारगैः ।\nपूजयामास तां तत्र ततो योद्धुं समागता ॥ ६४॥"
  },
  {
    "text": "तदादि गणराजस्य स्थानं तत् पप्रथे भुवि ।\nसर्वसिद्धिकरं पूर्णं यात्राकारि जनस्य च ॥ ६५॥"
  },
  {
    "text": "ब्रह्मभूयप्रदं पूर्णं तत्रैव मरणे सति ।\nविघ्नेश्वरस्य दक्षैतद् बभूवे सर्वदा प्रियम् ॥ ६६॥"
  },
  {
    "text": "महिषासुरकं देवी जघान वरदानतः ।\nयुद्धं कृत्वा महाघोरं जगद्रक्षणलालसा ॥ ६७॥"
  },
  {
    "text": "पुनः समागता देवी विघ्नेशक्षेत्रके प्रभो ।\nतत्र नित्यं महाभक्त्या भजते गणनायकम् ॥ ६८॥"
  },
  {
    "text": "इदं लम्बोदरस्यैव चरित्रं सर्वदं परम् ।\nयः श‍ृणोति नरो भक्त्या पठेद्वा तस्य सम्भवेत् ॥ ६९॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते शक्तिवरप्रदानं नाम त्रयोदशोऽध्यायः ॥ ५.१३"
  },
  {
    "text": "५.१४ शिवविष्णुगर्वहरणं नाम चतुर्दशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nअन्यच्छृणु महाभाग लम्बोदरचरित्रकम् ।\nशक्त्यधीनस्वभावाख्यं सर्वसिद्धिप्रदायकम् ॥ १॥"
  },
  {
    "text": "एकदा मिलिता देवाः सर्वे तत्र प्रजापते ।\nविन्ध्ये देशे महाक्षेत्रे यात्रार्थं गणपस्य च ॥ २॥"
  },
  {
    "text": "तत्र वादः समुत्पन्नो मुनीनां सर्वसन्निधौ ।\nपञ्च देवाः समानाश्च सगुणा निर्गुणा मताः ॥ ३॥"
  },
  {
    "text": "कथं विघ्नेश्वरो देवः सर्वपूज्यो बभूव ह ।\nसर्वादौ पूजनीयः स चतुर्भिरपि निश्चितम् ॥ ४॥"
  },
  {
    "text": "अन्यदेवस्य भक्तैश्चेष्टदेवादौ गजाननः ।\nपूजनीयः प्रयत्नेन किमिदं विपरीतकम् ॥ ५॥"
  },
  {
    "text": "गणेशोच्छिष्टभोक्तारो देवा विष्णुशिवादयः ।\nइदं किं वेदवादेषु कथितमादिपूज्यतः ॥ ६॥"
  },
  {
    "text": "यथा देवाश्च चत्वारस्तथाऽयं गणनायकः ।\nस्वस्वभक्तविधानेन पूजनीयो यदा भवेत् ॥ ७॥"
  },
  {
    "text": "तदा सर्वं समीचीनं स्वस्वमार्गपरं भवेत् ।\nशुभाशुभे गणाधीशः सर्वादौ सम्मतः कथम् ॥ ८॥"
  },
  {
    "text": "इति प्राप्ते विवादे तु शक्तिः क्रोधसमन्विता ।\nजगाद तान् मुनीन् सर्वान् देवांस्तद्धितकाम्यया ॥ ९॥"
  },
  {
    "text": "शक्तिरुवाच ।\nलम्बोदरोऽयमेकश्च वेदे सङ्कथितोऽभवत् ।\nन वयं तादृशा विप्रा लम्बोदरप्रवाचकाः ॥ १०॥"
  },
  {
    "text": "तस्योदरात् समुत्पन्नं नाना विश्वं न संशयः ।\nनाना ब्रह्म तथेशाश्च तत्रान्ते संस्थिता बभुः ॥ ११॥"
  },
  {
    "text": "मध्ये कलांशरूपेण क्रीडते गणनायकः ।\nअतः सर्वादिपूज्यः स सर्वपूज्यो बभूव ह ॥ १२॥"
  },
  {
    "text": "सर्वेषां जनको माता तथा सर्वप्रदायकः ।\nतत्र किं संशयं विप्राः कुरुथ ब्रह्मणस्पतौ ॥ १३॥"
  },
  {
    "text": "तस्यास्तद्वचनं श्रुत्वा जगदम्बामुवाच ह ।\nशङ्करः क्रोधसंयुक्तस्तथा विष्णुश्च मानद ॥ १४॥"
  },
  {
    "text": "शिवविष्णू ऊचतुः ।\nकिं शक्ते वदसि प्रेम्णा गणेशे भक्तिभाविता ।\nवयं पञ्च समानाश्च तत्राधिक्यं न विद्यते ॥ १५॥"
  },
  {
    "text": "परस्परं च देवेशि भावयामो न संशयः ।\nआधिक्यं तेन किं देवे कत्थसे त्वं गणेश्वरे ॥ १६॥"
  },
  {
    "text": "यदि लम्बोदरश्चायमेको देवो न संशयः ।\nतस्योदरात् समुत्पन्ना वयं सर्वे सुनिश्चितम् ॥ १७॥"
  },
  {
    "text": "तदाधारास्तथांऽते वै तत्र लीना भवामहे ।\nतदा वयं सृजामश्च जगद्ब्रह्म कथं वद ॥ १८॥"
  },
  {
    "text": "पालयामो हरामश्चाधिकं भवति किं महः ।\nतथापि वेदवादेषु वयं लम्बोदरा नहि ॥ १९॥"
  },
  {
    "text": "अतो लम्बोदरस्यादौ सामर्थ्यं कीदृशं महत् ।\nपश्यामस्त्वत्सन्निधाने पश्चात्तं प्रभजामहे ॥ २०॥"
  },
  {
    "text": "यदाधिक्यं प्रपश्यामस्तदा सर्वादिपूज्यकम् ।\nसर्वपूज्यं करिष्यामो नान्यथा देवि निश्चितम् ॥ २१॥"
  },
  {
    "text": "ततः शिवश्च विष्णुश्च कल्पयित्वा ह्यपारकम् ।\nनैवेद्यं सत्यसङ्कल्पौ पूजायां संस्थितौ परौ ॥ २२॥"
  },
  {
    "text": "एककालसमाविष्टावावाह्य गणनायकम् ।\nपुपूजतुर्महाभक्त्या छलधर्मस्वरूपया ॥ २३॥"
  },
  {
    "text": "गणेश्वरस्तत्र साक्षात् समायातः प्रजापते ।\nदृष्ट्वाऽपारं स नैवेद्यं विस्मितोऽभूत् स्वेचतसि ॥ २४॥"
  },
  {
    "text": "ध्यानेनालोक्य विघ्नेशो ज्ञात्वा तयोर्हृदि स्थितम् ।\nसत्यसङ्कल्परूपां तां सिद्धिमाकृष्य संस्थितः ॥ २५॥"
  },
  {
    "text": "सिद्धिहीनौ विष्णुशिवौ पूजायां निरतौ मुदा ।"
  },
  {
    "text": "नैवेद्यं गणराजाय ददतुः परमं ततः ॥ २६॥"
  },
  {
    "text": "एकग्रासेन नैवेद्यमपारं गणनायकः ।\nबभक्ष पुनरूचे तौ क्षुधितोऽहं विशेषतः ॥ २७॥"
  },
  {
    "text": "तस्य तद्वचनं श्रुत्वा शिवो विष्णुः पुनः प्रभू ।\nनैवेद्यं सत्यसङ्कल्पात् कल्पयामासतुः पुरः ॥ २८॥"
  },
  {
    "text": "तथापि न च नैवेद्यं बभूवाणुस्वरूपकम् ।\nतेन खेदसमायुक्तौ परस्परमथोचतुः ॥ २९॥"
  },
  {
    "text": "सत्यसङ्कल्परूपं यदैश्वर्यं क्व गतं परम् ।\nआवां नरसमौ जातौ किं भविष्यति दैवतः ॥ ३०॥"
  },
  {
    "text": "ब्रह्माणामीश्वराणां च महत् ब्रह्मत्वमैश्वरम् ।\nसत्यसङ्कल्पभावाख्यं तेन हीना नराः स्मृताः ॥ ३१॥"
  },
  {
    "text": "अधुना किं करिष्यावो जीवतुल्यौ न संशयः ।\nअयं लम्बोदरः क्रोधान्नरके पातयिष्यति ॥ ३२॥"
  },
  {
    "text": "अथवा मृत्युलोके वै निश्चितं भयमागतम् ।\nकं यावः शरणं नाथं छलनायां परायणौ ॥ ३३॥"
  },
  {
    "text": "शक्त्या सम्बोधितं पूर्वं तत्राज्ञानसमन्वितौ ।\nवादं कृत्वा महाविघ्नमावाभ्यां प्रकटीकृतम् ॥ ३४॥"
  },
  {
    "text": "अधुना शरणं श्रेष्ठं शुभदं प्रभविष्यति ।\nगणेशश्च विशेषेण ब्रह्मनायक एव सः ॥ ३५॥"
  },
  {
    "text": "ततस्तौ भक्षितुं तत्र क्रोधयुक्तो गजाननः ।\nबभूवाद्भुतरूपश्च दृष्ट्वा तं सम्प्रपेलतुः ॥ ३६॥"
  },
  {
    "text": "शक्तेश्चरणमासाद्य पेततुर्भयविह्वलौ ।\nततः सा तौ समाश्वास्यागृह्य दूर्वां तमाययौ ॥ ३७॥"
  },
  {
    "text": "प्रणम्य गणनाथं सोवाच कृत्वा कराञ्जलिम् ।\nहृष्टरोमा च सर्वेशी भक्तिनम्रात्मकन्धरा ॥ ३८॥"
  },
  {
    "text": "शक्तिरुवाच ।\nक्षमापराधमत्युग्रं देवदेवेश ते नमः ।\nत्वन्मायागर्वसंयुक्तयोर्विष्णुशिवयोः प्रभो ॥ ३९॥"
  },
  {
    "text": "समुत्पन्नौ त्वदुदराद् बालभावधरौ तथा ।\nशिवविष्णुगणेशानतयोर्दण्डं च मा कुरु ॥ ४०॥"
  },
  {
    "text": "सर्वेषां पोषणे स्वामिंस्त्वं शक्तो नात्र संशयः ।\nत्वदीयपोषणं पूर्णं त्वमेव कुरुषे सदा ॥ ४१॥"
  },
  {
    "text": "एवमुक्त्वा महामाया तस्मै दूर्वाङ्कुरं ददौ ।\nमनसा कल्पयामासान्नं चतुर्विधमुत्तमम् ॥ ४२॥"
  },
  {
    "text": "ततो दूर्वाङ्कुरेणैव तृप्तोऽभूद्गणनायकः ।\nमहाभक्तिं ददौ तस्यै शक्तये भक्तवत्सलः ॥ ४३॥"
  },
  {
    "text": "प्रसन्नं तं गणाधीशं दृष्ट्वा तत्र समाययौ ।\nहरिश्च शङ्करो देवः प्रणम्य प्रोचतुर्वचः ॥ ४४॥"
  },
  {
    "text": "क्षमापराधमुग्रं नौ गणाधीश विशेषतः ।\nत्वन्मायया मोहितयोः सदा स्वानन्ददायक ॥ ४५॥"
  },
  {
    "text": "अधुना ते स्वरूपं यज्ज्ञातं पूर्णं महाप्रभो ।\nसर्वादिपूज्य एकस्त्वं सर्वपूज्यो यथातथम् ॥ ४६॥"
  },
  {
    "text": "एवमुक्त्वा तुष्टुवतुर्गणेशानं महेश्वरौ ।\nअथर्वशिरसा भक्त्या सन्तुष्टः स ततोऽभवत् ॥ ४७॥"
  },
  {
    "text": "शक्त्या सम्प्रार्थितस्तत्र भावयुक्तेन चेतसा ।\nयथापूर्वं शिवो विष्णुस्तादृशौ स चकार ह ॥ ४८॥"
  },
  {
    "text": "सङ्कल्पसिद्धिसंयुक्तौ सम्बभूवतुरीश्वरौ ।\nसदा भक्तिसमायुक्तौ भजतो गणनायकम् ॥ ४९॥"
  },
  {
    "text": "संशयेन विहीनाश्च जाता देवर्षयो जनाः ।\nपूर्णभावयुतं ढुण्ढिमभजंस्ते विमत्सराः ॥ ५०॥"
  },
  {
    "text": "न गणेशात् परं किञ्चित्तस्मादादौ गणेश्वरः ।\nअन्ते सोऽपि न सन्देहो मध्ये नानाविधः स्मृतः ॥ ५१॥"
  },
  {
    "text": "सर्वेषां बीजरूपोऽयमतः सर्वादिपूज्यकः ।"
  },
  {
    "text": "सर्वपूज्यो गणेशानो वेदेषु कथितोऽभवत् ॥ ५२॥"
  },
  {
    "text": "गाणपत्यस्वभावस्था बभूवुर्मुनयोऽमलाः ।\nयत्र तत्र गणेशानं भजन्ते तेऽधुना प्रभुम् ॥ ५३॥"
  },
  {
    "text": "एतल्लम्बोदरस्यैव चरित्रं यः श‍ृणोति वा ।\nपठते तस्य विघ्नेशः सर्वदः प्रभविष्यति ॥ ५४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते शिवविष्णुगर्वहरणं नाम चतुर्दशोऽध्यायः ॥ ५.१४\n५.१५ शक्तिविनायकमाहात्म्ये पञ्चदशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nसुरथो नाम राजर्षिः प्रधानैर्नयवर्जितैः ।\nबलिष्ठैः पीडितोऽत्यन्तं राज्यं त्यक्त्वा वनं ययौ ॥ १॥"
  },
  {
    "text": "तत्र मुनिवरेणैवोपदिष्टः शक्तिमाभजत् ।\nतस्याश्च कृपया राजा समर्थः प्रबभूव ह ॥ २॥"
  },
  {
    "text": "स्वराज्यं प्राप्य राजर्षिश्चक्रे तद्धर्मसंयुतः ।\nअभजच्छक्तिमत्यन्तं भावयुक्तेन चेतसा ॥ ३॥"
  },
  {
    "text": "ततो मृतः पुनः सोऽपि सावर्णिश्च बभूव ह ।\nमनुर्भानुसुतो दक्ष सर्वमान्य उदारधीः ॥ ४॥"
  },
  {
    "text": "पूर्वसंस्कारयोगेन शक्तिभक्तो बभूव ह ।\nवने गत्वा महाशक्तिं पूजयामास नित्यदा ॥ ५॥"
  },
  {
    "text": "उपोषणसमायुक्तस्तताप तप उत्तमम् ।\nध्यात्वा हृदि महामायां नवार्णजपकारकः ॥ ६॥"
  },
  {
    "text": "माहात्म्यमपठन्नित्यं शक्त्या भक्तिसमन्वितः ।\nएवं वर्षशते पूर्णे प्रसन्नाऽभून् महासती ॥ ७॥"
  },
  {
    "text": "अन्ते तत्तपसा युक्तं ज्ञानमार्गपरायणम् ।\nज्ञात्वा लम्बोदरस्तत्र वरदाता समाययौ ॥ ८॥"
  },
  {
    "text": "हृदि तस्य स्थितं ध्यानं शक्तेस्तत्र गणेश्वरः ।\nशुशुभे रक्तवर्णाभो दृष्ट्वा तं सोऽपि विस्मितः ॥ ९॥"
  },
  {
    "text": "ततः शक्तिस्वरूपं स ददर्श पुनरञ्जसा ।\nपुनर्लम्बोदरं देवं पुनः शक्तियुतं प्रभुम् ॥ १०॥"
  },
  {
    "text": "वामाङ्गे संस्थितां शक्तिं हावभावसमन्विताम् ।\nभक्तियुक्तां गणेशस्य ततोऽतिविस्मितोऽभवत् ॥ ११॥"
  },
  {
    "text": "लम्बोदरार्थजं दक्ष शक्तेश्च कृपया महत् ।\nज्ञानं प्रकटरूपं तद्बभूव हृदये मनोः ॥ १२॥"
  },
  {
    "text": "ततो मनुर्विशेषेण भक्तियुक्तो हृदि स्वयम् ।\nविचारमकरोत् पूर्णं तच्छृणु त्वं प्रजापते ॥ १३॥"
  },
  {
    "text": "लम्बोदरः स्वयं शक्तिः शक्तिर्लम्बोदरात्मिका ।\nशक्तेर्लम्बोदरस्यैव नान्तरं विद्यते कदा ॥ १४॥"
  },
  {
    "text": "शक्तिर्वामाङ्गसम्भूता दक्षिणाङ्गाद्गणेश्वरः ।\nतयोरभेदभावे यद्ब्रह्म स्वानन्दसंज्ञकम् ॥ १५॥"
  },
  {
    "text": "क्रीडार्थं भक्तरक्षार्थं देहाकृतिधराविमौ ।\nबभूवतुर्न सन्देहस्ततः सर्वमिदं बभौ ॥ १६॥"
  },
  {
    "text": "एवं विचारयुक्तः स मनुर्यावत् प्रतापवान् ।\nतावत्तौ बहिरायातौ वरदौ च प्रजापते ॥ १७॥"
  },
  {
    "text": "हृदि संस्थौ विस्मितः स क्व गतौ शक्तिविघ्नपौ ।\nपुनर्ध्यानबलेनैव चिन्तयामास भूमिपः ॥ १८॥"
  },
  {
    "text": "ततस्तं तावूचतुश्च वरं वरय सुव्रत ।\nतपसा भक्तिभावेन तुष्टौ दास्यावहे मुने ॥ १९॥"
  },
  {
    "text": "तयोर्वचनमाकर्ण्योन्मील्याऽपश्यद्वहिर्मनुः ।\nदृष्ट्वा शक्तियुतं देवं प्रणनाम मुदायुतः ॥ २०॥"
  },
  {
    "text": "पूजयित्वा विधानेन तुष्टाव भक्तिसंयुतः ।\nप्रणम्य तौ पुनर्देवौ कृत्वा करपुटं विधे ॥ २१॥"
  },
  {
    "text": "सावर्णिरुवाच ।\nनमस्ते गणनाथायै नमस्ते गणपालक ।\nचतुर्बाहुधरायैव चतुर्बाहुधराय ते ॥ २२॥"
  },
  {
    "text": "अनाद्यायै ह्यनाद्याय परेशायै परात्मने ।\nभक्तविघ्नहरायै ते भक्तविघ्नहराय च ॥ २३॥"
  },
  {
    "text": "हेरम्बायै नमस्तुभ्यं हेरम्बाय नमो नमः ।\nलम्बोदरस्वरूपायै नमो लम्बोदराय ते ॥ २४॥"
  },
  {
    "text": "नानारूपधरायैव नानारूपधराय च ।\nनमो नमो महादेव्यै देवाधिपतये नमः ॥ २५॥"
  },
  {
    "text": "गजवक्त्रधरायै ते गजवक्त्रधराय च ।\nशूर्पकर्णस्वरूपायै शूर्पकर्णाय ते नमः ॥ २६॥"
  },
  {
    "text": "एकदन्तधरायै चैकदन्तरूपिणे नमः ।\nमायामोहहरायैव मोहहर्त्रे नमो नमः ॥ २७॥"
  },
  {
    "text": "स्वानन्दपुरसंस्थायै नमः स्वानन्दवासिने ।\nपरश्वादिधरायै च परश्वादिधराय ते ॥ २८॥"
  },
  {
    "text": "नमः सर्वप्रबोधायै नमः सर्वप्रबोधक ।\nमायिभ्यो मोहदात्र्यै ते मायिभ्यो मोहदाय च ॥ २९॥"
  },
  {
    "text": "ढुण्ढिराज्ञ्यै नमस्तुभ्यं ढुण्ढिराजाय ते नमः ।\nवक्रतुण्डधरायै ते वक्रतुण्डाय ते नमः ॥ ३०॥"
  },
  {
    "text": "सर्वादिपूज्यकायै च सर्वादिपूज्यकाय ते ।\nनमस्ते सर्वपूज्यायै सर्वपूज्याय ते नमः ॥ ३१॥"
  },
  {
    "text": "अनन्तखेलकारिण्यै ह्यनन्तखेलकारिणे ।\nनमो नमो महाशक्ते नमः शक्तिधराय ते ॥ ३२॥"
  },
  {
    "text": "नानाभेदकरायै ते नानाभेदमयाय च ।\nनमो नमः परेशायै परेशाय नमो नमः ॥ ३३॥"
  },
  {
    "text": "या शक्तिः सैव विघ्नेशो नान्तरं विद्यते क्वचित् ।\nअज्ञानेन महाभागौ स्त्रीपुम्भावः प्रदृश्यते ॥ ३४॥"
  },
  {
    "text": "यत्र वेदादयो योगिनो देवेशा विसिस्मिरे ।\nतत्र स्तोतुं च कोऽहं तावल्पज्ञानप्रधारकः ॥ ३५॥"
  },
  {
    "text": "भवतोर्दर्शनेनैव बोधयुक्तोऽहमञ्जसा ।\nतेन स्तुतौ गणाध्यक्षौ योगशान्तिप्रदायकौ ॥ ३६॥"
  },
  {
    "text": "प्रयच्छतं महायोगमधुना मे नमाम्यहम् ।\nभक्तिं च भवतोर्मे तु सुदृढां दातुमर्हथः ॥ ३७॥"
  },
  {
    "text": "इत्युक्त्वा दण्डवद्भूमौ पपात पदयोस्तयोः ।\nमनुस्तौ हर्षसंयुक्तावूचतुस्तं महीपतिम् ॥ ३८॥"
  },
  {
    "text": "शक्तिविनायकावूचतुः ।\nशान्तियोगं महाभाग लभसे योगसेवया ।\nभक्तिं दृढां च नौ पादे सदाऽऽदित्यकुमारक ॥ ३९॥"
  },
  {
    "text": "भुक्त्वा मन्वन्तरं पूर्णं यशः स्थाप्य जगत्त्रये ।\nअन्ते स्वानन्दगो भूत्वा ब्रह्मभूतो भविष्यसि ॥ ४०॥"
  },
  {
    "text": "त्वया कृतमिदं स्तोत्रं सर्वसिद्धिप्रदायकम् ।\nपठते श‍ृण्वते चैव भविष्यति न संशयः ॥ ४१॥"
  },
  {
    "text": "एवमुक्त्वा गणाध्यक्षावन्तर्धानं प्रचक्रतुः ।\nमनुः स्वगृहमागत्याऽभजत्तौ भावसंयुतः ॥ ४२॥"
  },
  {
    "text": "मन्वन्तरसमा भुक्त्वा ब्रह्मभूतो बभूव ह ।\nगाणपत्यो महाभागः सावर्णिः प्रथितोऽभवत् ॥ ४३॥"
  },
  {
    "text": "मयाऽवतारः कथितो नाम्ना शक्तिविनायकः ।\nसर्वसिद्धिप्रदः पूर्णो लम्बोदरस्य भक्तितः ॥ ४४॥"
  },
  {
    "text": "मायया मोहितानां वै भिन्ना शक्तिः प्रदृश्यते ।\nया शक्तिः स स्वयं दक्ष लम्बोदरो न संशयः ॥ ४५॥"
  },
  {
    "text": "स्त्रीपुम्भावमयी माया त्यक्तव्या योगसेवया ।\nतदा लम्बोदरः प्राप्तो योगिभिर्ब्रह्मनायकः ॥ ४६॥"
  },
  {
    "text": "केचिच्छक्तिं वदन्त्येनं केचिल्लम्बोदरं परम् ।\nभक्त्या भिन्नं स्वरुच्यर्थं जानीह्यत्र न संशयः ॥ ४७॥"
  },
  {
    "text": "असत्स्वानन्दरूपा वै शक्तिर्वेदे प्रकीर्तिता ।\nस लम्बोदर आख्यातो गणेशस्यावतारभृत् ॥ ४८॥"
  },
  {
    "text": "शक्तिविनायकस्यैतच्चरित्रं यः श‍ृणोति वा ।\nपठते भविता तस्य भुक्तिर्मुक्तिर्न संशयः ॥ ४९॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते शक्तिविनायकमाहात्म्ये पञ्चदशोऽध्यायः ॥ ५.१५\n५.१६ शेषातिदुःखवर्णनं नाम षोडशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nशेषपुत्रस्य माहात्म्यं कथयामि समासतः ।\nतच्छृणुष्व प्रजानाथ योगशान्तिप्रदायकम् ॥ १॥"
  },
  {
    "text": "एकदा सत्यलोकस्थो ब्रह्मा ध्यानपरायणः ।\nबभूव सर्वजन्तूनां हितार्थं मोहितः स्वयम् ॥ २॥"
  },
  {
    "text": "सदा सृष्टिर्मदीयेयमखण्डा जायते कथम् ।\nतत्र तस्य स्वनिःश्वासात् पुरुषः सम्बभूव ह ॥ ३॥"
  },
  {
    "text": "स प्रणम्य विधातारं तुष्टाव विविधैः स्तवैः ।\nतमुवाच तदा ब्रह्मा किं वाञ्छसि वदाऽशु मे ॥ ४॥"
  },
  {
    "text": "ब्रह्मणो वचनं श्रुत्वा हर्षयुक्तः पुमानभूत् ।\nतं जगाद प्रजानाथं भक्तिनम्रात्मकन्धरः ॥ ५॥"
  },
  {
    "text": "पुमानुवाच ।\nतव निःश्वाससम्भूतं पुत्रं मां पालय प्रभो ।\nदेहि नाम तथा स्थानं भक्ष्यं नानाविधं विधे ॥ ६॥"
  },
  {
    "text": "अन्यत् सुखकरं सर्वं देहि नाथ नमोऽस्तु ते ।\nत्वं गतिः सर्वभूतानामधुना मे विशेषतः ॥ ७॥"
  },
  {
    "text": "तस्य तद्वचनं श्रुत्वा ब्रह्मा स्नेहयुतोऽभवत् ।\nस जगाद तमालिङ्ग्य चुचुम्बे पुत्रवत्सलः ॥ ८॥"
  },
  {
    "text": "ब्रह्मोवाच ।\nमायादर्शनमात्रेण वर्धसे त्वं महामते ।\nमायाकरस्ते विख्यातमतो नाम भविष्यति ॥ ९॥"
  },
  {
    "text": "यद्यदिच्छसि तत्तत्ते सफलं च भविष्यति ।\nत्रैलोक्ये वसतिः पुत्र गतिरव्याहता भवेत् ॥ १०॥"
  },
  {
    "text": "चतुःपदार्थसम्भूतं सदा वश्यं भविष्यति ।\nचतुर्विधमयेभ्यस्ते मरणं न कदा भवेत् ॥ ११॥"
  },
  {
    "text": "युद्धे चतुर्विधं सर्वं प्रजेष्यसि न संशयः ।\nसदाऽऽरोग्यादिसंयुक्तो भविष्यसि मदात्मज ॥ १२॥"
  },
  {
    "text": "ब्रह्मणो वचनं श्रुत्वा हर्षितोऽभूत् पुमान् स्वयम् ।\nमायाकरः प्रणम्यैव तं ययौ स्वेच्छया चरन् ॥ १३॥"
  },
  {
    "text": "ततो दानवमुख्यश्च विप्रचित्तिः प्रतापवान् ।\nतं दृष्ट्वा बलसंयुक्तं समागत्य ननाम सः ॥ १४॥"
  },
  {
    "text": "ज्ञात्वा वृत्तान्तमेतस्य मायाकरस्य दुर्मतिः ।\nजगाद तं पुनः सोऽपि विप्रचित्तिः प्रतापवान् ॥ १५॥"
  },
  {
    "text": "विप्रचित्तिरुवाच ।\nमायाकर महाभाग श‍ृणु मे परमं वचः ।\nवराः प्राप्तास्त्वया सर्वे दुर्लभा नात्र संशयः ॥ १६॥"
  },
  {
    "text": "तेषां भोगः प्रकर्तव्यस्त्वया नित्यं महामते ।\nतदा शोभायुता जाता वरास्ते नान्यथा प्रभो ॥ १७॥"
  },
  {
    "text": "यथा रूपवयोयुक्ता नारी स्वपतिना युता ।\nनित्यं भुक्ता विशेषेण शोभतेऽतीव मानद ॥ १८॥"
  },
  {
    "text": "मिलिता विविधा भोगा भुक्ताश्चेत् सार्थकं भवेत् ।\nनिक्षिप्ता भोगहीनास्ते शपन्ति पुरुषं सदा ॥ १९॥"
  },
  {
    "text": "अतो वरान् महाभाग साधयस्व विशेषतः ।\nनोचेत्ते त्वां शपिष्यन्ति वरा भोगविहीनतः ॥ २०॥"
  },
  {
    "text": "वयं दानवमुख्याश्च त्वदधीना भवामहे ।\nअस्माभिर्बलसंयुक्तैर्भुङ्क्ष्व भोगं महाबल ॥ २१॥"
  },
  {
    "text": "दानवा बलसंयुक्ता अजेयाः सर्वभावतः ।\nत्वदाज्ञावशगा नाथ चरिष्यन्ति न संशयः ॥ २२॥"
  },
  {
    "text": "एवं मायाकरस्तेन बोधितो दुष्टधीः स्वयम् ।\nतदधीनो बभूवाऽपि ययौ तेन रसातलम् ॥ २३॥"
  },
  {
    "text": "तत्र दानवमुख्यैश्च मिलितैर्यमसन्निभैः ।\nतैर्मानितो विधेः पुत्रो मायाकरस्तुतोष ह ॥ २४॥"
  },
  {
    "text": "ततः शुक्रं समानीय प्रणता दानवा विधे ।\nब्राह्मणैरभिषिक्तं तं कारयामासुरादरात् ॥ २५॥"
  },
  {
    "text": "असुराणां महाराजो बभूव ब्रह्मणः सुतः ।\nमायाकरोऽतिशुशुभे सर्वेभ्यो भयदायकः ॥ २६॥"
  },
  {
    "text": "नानाभोगान् प्रभुञ्जानो बलेन गर्वितोऽभवत् ।\nअमन्यतासुराधीश आत्मनः कृतकृत्यताम् ॥ २७॥"
  },
  {
    "text": "ततो दानवमुख्यैः स जित्वा पृथ्वीं ससागराम् ।\nततो देवगणान् जित्वेन्द्रासने संस्थितोऽभवत् ॥ २८॥"
  },
  {
    "text": "ततः सिषेविरे सर्वे दानवास्तं विशेषतः ।\nस्वर्गभोगकरा भूत्वा हर्षिताः स्वजनैः प्रभो ॥ २९॥"
  },
  {
    "text": "ततः शिवं समागम्य स युद्धायोद्यतोऽभवत् ।\nत्यक्त्वा कैलासमादौ स पपाल शङ्करः स्वयम् ॥ ३०॥"
  },
  {
    "text": "ततो विकुण्ठगो भूत्वा रराजे दानवाधिपः ।\nत्यक्त्वा विकुण्ठमेवं स विष्णुः पपाल भीतितः ॥ ३१॥"
  },
  {
    "text": "ततः शान्तिधरं वीक्ष्य तमूचुर्दानवाः पुनः ।\nजय त्वं सत्यलोकस्थं ब्रह्माणं देवनायकम् ॥ ३२॥"
  },
  {
    "text": "सुरेभ्यः सर्वदाता स पक्षगश्च पितामहः ।\nअसुराणामहो हन्ता न समो वर्तते कदा ॥ ३३॥"
  },
  {
    "text": "तमाश्रित्य महादेवादयोऽभूवंश्च संस्थिताः ।\nकालं प्राप्य महावेगा मारयिष्यन्ति नः खलु ॥ ३४॥"
  },
  {
    "text": "त्वया सर्वं जितं राजन् तदपि पश्य चेष्टितम् ।\nब्रह्मणा दूतवर्येण सत्कृतो न कदा भवान् ॥ ३५॥"
  },
  {
    "text": "मायाकरस्ततस्तेषां वचः श्रुत्वाऽसुरः स्वयम् ।\nसत्यं विचार्य धातारमभूत् जेतुं समुद्यतः ॥ ३६॥"
  },
  {
    "text": "दानवैर्ब्रह्मलोके तमागतं वीक्ष्य वै विधिः ।\nशोकयुक्तः पपालाऽसौ देवौघैः संवृतः प्रभुः ॥ ३७॥"
  },
  {
    "text": "ततः स सत्यलोकस्थः शुशुभेऽतीव तत्क्षणात् ।\nदानवान् मानयन् दैत्यः सह तैर्बुभुजे सुखम् ॥ ३८॥"
  },
  {
    "text": "ततः स सत्यलोके च कैलासे वैष्णवे पदे ।\nसौरे शाक्तेऽन्यदेवानां पदेष्वास्थापयत् स्वकान् ॥ ३९॥"
  },
  {
    "text": "पुनर्भूमौ समागम्य संस्थितो नगरे स्वके ।\nप्रपञ्चाख्ये महादैत्यो दैत्यपैः संवृतो बभौ ॥ ४०॥"
  },
  {
    "text": "ततो दानवमुख्यांश्च पातालजयने सुरः ।\nप्रास्थापयच्च ते सर्वे गताः सर्वे समन्विताः ॥ ४१॥"
  },
  {
    "text": "तैर्जिताः सर्पराजास्ते शेषस्ताञ्छरणं ययौ ।\nस्वीकृत्य करभारं स संस्थितो नागपैर्वृतः ॥ ४२॥"
  },
  {
    "text": "तथापि दानवास्तत्र संस्थिता भयदायकाः ।\nनागानधर्षयन् सर्वे यमकालनिभा बलात् ॥ ४३॥"
  },
  {
    "text": "ततोऽतिदुःखितः शेषः सस्मार गणनायकम् ।\nनिर्विघ्नार्थं प्रजानाथ पुत्रभावार्थमादरात् ॥ ४४॥"
  },
  {
    "text": "अन्तर्ध्यानेन विघ्नेशं तोषयामास नागपः ।\nततो वर्षे गते पूर्णे प्रकटोऽभूद् गजाननः ॥ ४५॥"
  },
  {
    "text": "हृदयाद् बहिरेवाऽसौ निर्गत्य तमुवाच ह ।\nपश्य शेष महाभाग ध्यानजं ते सुतं च माम् ॥ ४६॥"
  },
  {
    "text": "दक्ष उवाच ।\nस्वल्पायासेन हेरम्बः कथं पुत्रो बभूव ह ।\nकथयस्व महायोगिन् शेषस्य चरितं महत् ॥ ४७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते शेषातिदुःखवर्णनं नाम षोडशोऽध्यायः ॥ ५.१६\n५.१७ शेषयोगोपदेशवर्णनं नाम सप्तदशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nपुरा कश्यपविप्रेणाराधितौ तपसा प्रभू ।\nशिवविष्णू च पुत्रार्थं मन्त्रध्यानसमाधिना ॥ १॥"
  },
  {
    "text": "दश वर्षे गते तौ च वरदौ तं समागतौ ।\nसुतौ मुनिवरेणैव वरं दत्त्वा प्रजग्मतुः ॥ २॥"
  },
  {
    "text": "तयोरंशेन शेषश्च पुत्रस्तस्य बभूव ह ।\nधराधरणभावेन पालको विष्णुरेव सः ॥ ३॥"
  },
  {
    "text": "ब्रह्मणो दिवसान्ते स ज्वालया विष्टपं महत् ।\nददाह शङ्करांशश्च महानागः प्रतापवान् ॥ ४॥"
  },
  {
    "text": "सहस्रशीर्षा पुरुषः शेष एव स उच्यते ।\nमृत्युहीनो ह्यनन्तोऽयं सर्वेषामन्तकोऽभवत् ॥ ५॥"
  },
  {
    "text": "लय एकोऽवशेषश्च तेन शेषः प्रकीर्तितः ।\nब्रह्माण्डं धारयामास सर्वाधारो बभूव ह ॥ ६॥"
  },
  {
    "text": "उत्पन्नोऽभूत् स्वयं शेषः साक्षाद्धरिहरात्मकः ।\nब्रह्मणागत्य तत्रैवाऽभिषिक्तो राज्यकर्मणि ॥ ७॥"
  },
  {
    "text": "नागानामीश्वरो भूत्वा स्थितः सर्वत्र सम्मतः ।\nततः स कश्यपं नत्वा जगाद वचनं हितम् ॥ ८॥"
  },
  {
    "text": "शेष उवाच ।\nब्रह्माण्डं धारयामीश कथं सर्वसमाकुलम् ।\nतदर्थं मां महायोगिन् शाधि शिष्यं पितः प्रभो ॥ ९॥"
  },
  {
    "text": "ततस्तस्मै मुनिश्रेष्ठो ददौ मन्त्रं षडक्षरम् ।\nगणेशस्य यथान्यायं शोधयित्वा प्रजापते ॥ १०॥"
  },
  {
    "text": "ततस्तं प्रणिपत्यैव तताप तप उत्तमम् ।\nवने गत्वा गणेशं स ध्यात्वा जपपरायणः ॥ ११॥"
  },
  {
    "text": "निराहारेण विघ्नेशं तोषयामास नित्यदा ।\nपुपूज भक्तिसंयुक्तस्तुष्टाव विविधैः स्तवैः ॥ १२॥"
  },
  {
    "text": "एवं वर्षसहस्रेण प्रसन्नो गणनायकः ।\nअस्थिमात्रावशेषं तं त्वचायुक्तं समाययौ ॥ १३॥"
  },
  {
    "text": "तं दृष्ट्वा नागपः शेषः प्रणम्योत्थाय चादरात् ।\nपुपूज हर्षसंयुक्तस्तुष्टाव करसम्पुटैः ॥ १४॥"
  },
  {
    "text": "ततस्तं गणराजः स जगाद वृणु वाञ्छितम् ।\nदास्यामि तपसा तुष्टो यत्ते चित्ते भविष्यति ॥ १५॥"
  },
  {
    "text": "शेषः प्रणम्य विघ्नेशं जगाद हर्षसंयुतः ।\nब्रह्माण्डधारणे शक्तिं देहि नाथ नमोऽस्तु ते ॥ १६॥"
  },
  {
    "text": "भक्तिं देहि गणाधीश भुक्तिमुक्तिप्रदायिनीम् ।\nमृत्युहीनं दिशां नाथं मां कुरुष्व यशोतिगम् ॥ १७॥"
  },
  {
    "text": "तथेति गणराजस्तु तमुक्त्वांऽतरधात्ततः ।\nशेषो हृष्टः स्वयं दक्ष स्वस्थानं प्रजगाम ह ॥ १८॥"
  },
  {
    "text": "तदारभ्य स्वयं नागो धराधारो बभूव ह ।\nदिक्पालत्वं सदा लेभे मान्यः सर्वार्थदोऽभवत् ॥ १९॥"
  },
  {
    "text": "ततो योगबलेनैव नाना मायाविशारदः ।\nनाना रूपधरः शेषः शुशुभे सर्वमण्डले ॥ २०॥"
  },
  {
    "text": "एवं बहौ गते काले हिरण्यकशिपोर्भयात् ।\nऐश्वर्यं नश्वरं मत्वाऽभवत् ज्ञानार्थमुद्यतः ॥ २१॥"
  },
  {
    "text": "विपुलं स तपस्तप्त्वा शमदमपरायणः ।\nयोगभूमिस्थभावेनान्तर्निष्ठश्च बभूव ह ॥ २२॥"
  },
  {
    "text": "ततः क्रमेण नागेशः समस्वानन्दगोऽभवत् ।\nयोगेन तत्र शान्तिं च स दृष्ट्वा संस्थितोऽभवत् ॥ २३॥"
  },
  {
    "text": "विष्णुं ज्ञात्वा परं भावं तदर्थं संयतः स्वयम् ।\nवैष्णवेनैव मार्गेण तोषयामास केशवम् ॥ २४॥"
  },
  {
    "text": "ततस्तं वरदो विष्णुर्ययो शेषेण संस्तुतः ।\nयाचितो नित्यमेवं मे दर्शनं देहि केशव ॥ २५॥"
  },
  {
    "text": "मदीयदेहसंस्थस्त्वं भव नित्यं जनार्दन ।\nतथेति तमुवाचाऽसौ नारायणो बभूव ह ॥ २६॥"
  },
  {
    "text": "शेषशायी सदा तस्य स देहे संस्थितोऽभवत् ।\nतेन संहर्षितोऽत्यन्तं बभूवे नागपालकः ॥ २७॥"
  },
  {
    "text": "ततो योगबलेनाऽसौ मायामोहं ददर्श ह ।\nसमानन्दं द्वन्द्वमयमशान्तोऽपि बभूव ह ॥ २८॥"
  },
  {
    "text": "एवं बहौ गते काले योगमार्गरतोऽभवत् ।\nसमाधिना प्रजानाथ सहजं ब्रह्म संश्रितः ॥ २९॥"
  },
  {
    "text": "साहजं शङ्करं ज्ञात्वा शैवमार्गपरोऽभवत् ।\nब्रह्म स्वेच्छामयं दृष्ट्वा शान्तिं प्राप्य समास्थितः ॥ ३०॥"
  },
  {
    "text": "ततस्तं वरदः शम्भुराययौ तं प्रणम्य सः ।\nशेषस्तुष्टाव संहृष्टः शैवैः स्तोत्रैः सदाशिवम् ॥ ३१॥"
  },
  {
    "text": "प्रसन्नं शङ्करं दृष्ट्वा ययाचे भक्तिमुत्तमाम् ।\nसदा दर्शनभावार्थं सङ्गतिं शङ्करस्य सः ॥ ३२॥"
  },
  {
    "text": "तथेति शङ्करो देवः स चकार प्रजापते ।\nमस्तके तं बबन्धाऽथ नित्यदर्शनकाङ्क्षिणम् ॥ ३३॥"
  },
  {
    "text": "ततोऽतिहर्षितोऽनन्तः शम्भुमार्गपरायणः ।\nसिषेवे भावसंयुक्तः शङ्करं वृषभध्वजम् ॥ ३४॥"
  },
  {
    "text": "ततो योगबलेनैव शेषस्तत् सहजं परम् ।\nमोहहीनं विदित्वा स शान्तिहीनो बभूव ह ॥ ३५॥"
  },
  {
    "text": "मनसा शाङ्करं ब्रह्म नामन्यत परं प्रभुम् ।\nशिवं नत्वा महानागः पप्रच्छ योगशान्तिदम् ॥ ३६॥"
  },
  {
    "text": "पात्रं गणेशयोगे तं ज्ञात्वा शेषं सदाशिवः ।\nजगाद गणनाथस्य ज्ञानं सर्वहितावहम् ॥ ३७॥"
  },
  {
    "text": "शिव उवाच ।\nयोगशान्तिप्रदं पूर्णं गणेशं विद्धि मानद ।\nसत्यासत्यसमानानि सहजेन युतानि वै ॥ ३८॥"
  },
  {
    "text": "ब्रह्माणि यत्र लीयन्ते संयोगेन महामते ।\nस्वसंवेद्यं तद्वदन्ति ब्रह्म शान्तिप्रदं परम् ॥ ३९॥"
  },
  {
    "text": "संयोगे गणनाथस्य स्वसंवेद्यात्मकं परम् ।"
  },
  {
    "text": "दर्शनं जायते येनाऽभवत् स्वानन्दवासिकः ॥ ४०॥"
  },
  {
    "text": "सर्वसंयोगरूपश्च दोषस्तत्र महान् स्मृतः ।\nतेन शान्तिप्रदं पूर्णं न मतं योगिभिः कदा ॥ ४१॥"
  },
  {
    "text": "स्वसंवेद्यविहीनं यद्ब्रह्म योगमयं भवेत् ।\nतत्र सन्दर्शनं तस्य न भवेद्व्यतिरेकतः ॥ ४२॥"
  },
  {
    "text": "स्वकीयाऽभेदतस्तत्र निवृत्तिर्जायते नृणाम् ।\nतत्र शान्तिः समाख्याता सा न मुख्या मता बुधैः ॥ ४३॥"
  },
  {
    "text": "अयोगात्मकरूपश्च दोषः संवर्तते सदा ।\nमायाहीनप्रभावेण तिष्ठते गणनायकः ॥ ४४॥"
  },
  {
    "text": "संयोगायोगयोर्योगे योगः शान्तिप्रदायकः ।\nसा शान्तिः सर्वमान्या वै भवते वेदवादतः ॥ ४५॥"
  },
  {
    "text": "संयोगश्च गकारस्थो णकारो योगगः प्रभो ।\nतयोरीशो गणेशानो वेदे पश्य विचक्षण ॥ ४६॥"
  },
  {
    "text": "पञ्चभूमिमयं चित्तं तदेव बुद्धिभावगम् ।\nमोहो भ्रान्तिप्रदस्तेषु सा सिद्धिः सम्मता बुधैः ॥ ४७॥"
  },
  {
    "text": "तयोः स्वामी गणेशानः चिन्तामणिः प्रकथ्यते ।\nचित्तप्रकाशकः साक्षाच्छान्तिदो योगसेवया ॥ ४८॥"
  },
  {
    "text": "तं भजस्व महानाग ततः शान्तिमवाप्स्यसि ।\nनान्यथा कोटिवर्षैः कः शान्तिं प्रलभते नरः ॥ ४९॥"
  },
  {
    "text": "एवमुक्त्वा महादेवो विरराम स तं प्रभुः ।\nप्रणम्य शेषनागश्च ययौ तपोवनं परम् ॥ ५०॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते शेषयोगोपदेशवर्णनं नाम सप्तदशोऽध्यायः ॥ ५.१७\n५.१८ शेषाख्यानवर्णनं नामाष्टादशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nततः शेषः स्वयं तत्र तताप तप उत्तमम् ।\nशमदमपरो भूत्वा योगभूमिमशोधयत् ॥ १॥"
  },
  {
    "text": "क्रमेण पञ्चभूमीनां चित्तस्य पारमागतः ।\nशान्तिं प्राप्तो महानागोऽभजत्तं गणनायकम् ॥ २॥"
  },
  {
    "text": "गाणपत्यस्वभावेनाऽपूजयद् भक्तिसंयुतः ।\nएवं तपःप्रभावेण सन्तुष्टोऽभूद् गजाननः ॥ ३॥"
  },
  {
    "text": "तमाययौ महाभक्तं ध्यानस्तिमितलोचनम् ।\nजगाद स वृणुष्व त्वं वरान् मत्तो सुदुर्लभान् ॥ ४॥"
  },
  {
    "text": "तस्य तद्वचनं श्रुत्वा प्रबुद्धो गणनायकम् ।\nदृष्ट्वा लम्बोदरं देवं प्रणनाम कृताञ्जलिः ॥ ६॥"
  },
  {
    "text": "प्रणम्य विघ्नपं भक्तिसंयुक्तोऽपूजयत् पुनः ।\nतुष्टाव सुस्थिरो भूत्वा निबद्धकरसम्पुटः ॥ ६॥"
  },
  {
    "text": "शेष उवाच ।\nगणेशाय नमस्तुभ्यं सिद्धिबुद्धिपते नमः ।\nचिन्तामणे महाविघ्ननाशनाय नमो नमः ॥ ७॥"
  },
  {
    "text": "सर्वादिपूज्यरूपाय सर्वपूज्याय ते नमः ।\nज्येष्ठराजाय ज्येष्ठानां मात्रे पित्रे नमो नमः ॥ ८॥"
  },
  {
    "text": "विनायकाय सर्वेषां नायकाय नमो नमः ।\nनायकानां प्रचालाय नायकैः सेविताय ते ॥ ९॥"
  },
  {
    "text": "विघ्नेशाय च सर्वेषां पदभ्रंशकराय ते ।\nअभक्तानां सुभक्तानां विघ्नहन्त्रे नमो नमः ॥ १०॥"
  },
  {
    "text": "ढुण्ढिराजाय सर्वैश्च ढुण्ढिताय सुसिद्धिद ।\nढुण्ढितानां महाराज परेशाय नमो नमः ॥ ११॥"
  },
  {
    "text": "ब्रह्मणां पतये तुभ्यं ब्रह्मेभ्यो ब्रह्मदायिने ।\nब्रह्मभ्यः सुखदायाऽथ शान्तिरूपाय ते नमः ॥ १२॥"
  },
  {
    "text": "स्वानन्दवासिने तुभ्यं सदा स्वानन्दमूर्तये ।\nनाना विहारकर्त्रे ते समाधये नमो नमः ॥ १३॥"
  },
  {
    "text": "मूषकवाहनायैव मूषकप्रियमूर्तये ।\nमूषकध्वजिने तुभ्यं स्तेयरूपाय ते नमः ॥ १४॥"
  },
  {
    "text": "अयोगाय सदा ब्रह्मन् ब्रह्मणे ब्रह्ममूर्तये ।\nअसमाधिस्थ हेरम्ब मायाहीनाय ते नमः ॥ १५॥"
  },
  {
    "text": "योगाय योगनाथाय योगेभ्यो योगदायिने ।\nचित्तवृत्तिविहीनाय गणेशाय नमो नमः ॥ १६॥"
  },
  {
    "text": "किं स्तौमि त्वां गणाधीश मनोवाणीविवर्जितम् ।\nमनोवाणीमयं स्वामिन् द्वाभ्यां हीनतया स्थित ॥ १७॥"
  },
  {
    "text": "अतो वेदादयः सर्वे कुण्ठिता नात्र संशयः ।\nयोगिनः शुकमुख्याश्चातस्त्वां पश्यामि भाग्यतः ॥ १८॥"
  },
  {
    "text": "एवं संस्तुवतस्तस्य भक्तिरससमुद्भवः ।\nननर्त तेन शेषश्च हृष्टरोमाऽश्रुलोचनः ॥ १९॥"
  },
  {
    "text": "जगाद गणराजस्तु ततस्तं भक्तमुत्तमम् ।\nवरान् वरय शेष त्वं दास्यामि भक्तिभावितः ॥ २०॥"
  },
  {
    "text": "त्वया कृतमिदं स्तोत्रं शान्तियोगप्रदं भवेत् ।\nधर्मार्थकाममोक्षाणां दायकं सर्वसिद्धिदम् ॥ २१॥"
  },
  {
    "text": "यद्यदिच्छति तत्तद्वै दास्यामि स्तोत्रपाठतः ।\nश्रवणान्नाऽत्र सन्देहो भवेन् मद्भक्तिवर्धनम् ॥ २२॥"
  },
  {
    "text": "ततस्तं नागराजश्च जगाद वचनं हितम् ।\nप्रणम्य भावसंयुक्तो विघ्नेशं भक्तिलालसः ॥ २३॥"
  },
  {
    "text": "शेष उवाच ।\nभक्तिं देहि गणाधीश तव पादाम्बुजे पराम् ।\nसदा शान्तिस्थमत्यन्तं कुरुष्व गणनायक ॥ २४॥"
  },
  {
    "text": "चित्तं पञ्चविधं प्रोक्तं तत्र त्वं सततं प्रभो ।\nतिष्ठस्व स्फूर्तिरूपेण मदीयभ्रमनाशकः ॥ २५॥"
  },
  {
    "text": "मनश्चञ्चलभावेन संसारविषये रतम् ।\nभविष्यति न सन्देहोऽतस्त्वं मे तनयो भव ॥ २६॥"
  },
  {
    "text": "संसारे पुत्रभावेन भजिष्यामि निरन्तरम् ।\nहृदि शान्त्या तथा देव कुलदैवतरूपिणम् ॥ २७॥"
  },
  {
    "text": "गणेशक्षेत्रमत्रैव भवतु त्वत्प्रसादतः ।\nसर्वसिद्धिप्रदं नाथ भक्तेभ्यः शान्तिदायकम् ॥ २८॥"
  },
  {
    "text": "चित्तभूमिधरं वीक्ष्याऽहं शान्तोऽत्र गजानन ।\nधरणीधरसंज्ञं त्वां वदिष्यन्ति जनाः प्रभो ॥ २९॥"
  },
  {
    "text": "येनाऽहं वै गणाध्यक्ष त्वद्रूपो नाऽत्र संशयः ।\nअतो मदीयनाम्ना त्वं धरणीधरको भव ॥ ३०॥"
  },
  {
    "text": "अहं धराधरः प्रोक्तः स्थूलशब्दप्रधारकः ।\nत्वं चित्तभूमिगः स्वामिन् योगेन धरणीधरः ॥ ३१॥"
  },
  {
    "text": "एवमुक्त्वा गणेशानं विरराम च काश्यपः ।\nतमुवाच गणाधीशः सन्तुष्टो भक्तवत्सलः ॥ ३२॥"
  },
  {
    "text": "श्रीगणेश उवाच ।\nत्वयोक्तं सकलं शेष सफलं ते भविष्यति ।\nसदा शान्तिस्वरूपस्थो मां भजिष्यसि निश्चितम् ॥ ३३॥"
  },
  {
    "text": "योगशास्त्रस्य कर्ता वै त्वं भविष्यसि मानद ।\nन योगे त्वत्समः क्वापि भविष्यति महामते ॥ ३४॥"
  },
  {
    "text": "सदा भक्तिकरस्त्वं मे नाभौ तिष्ठ धराधर ।\nभ्रमहीनः स्वभावेन मां भजस्व विशेषतः ॥ ३५॥"
  },
  {
    "text": "धराधरणदुःखश्रमादिकं वै कदाचन ।\nन भविष्यति ते शेष सर्षपेण समा भवेत् ॥ ३६॥"
  },
  {
    "text": "तव विष्णुः शरीरस्थः शयिता नित्यमादरात् ।\nपुष्पतुल्यो भवेद्देवः सोऽपि ब्रह्माण्डनायकः ॥ ३७॥"
  },
  {
    "text": "सदा यज्ञेषु भागस्थो भविष्यसि न संशयः ।\nदिक्पालस्त्वं महाभाग सर्वमान्यो न संशयः ॥ ३८॥"
  },
  {
    "text": "एवमुक्त्वा गणाधीशो रूपं नानाविधं स्वकम् ।\nदर्शयामास शेषाय नाना योगधरं परम् ॥ ३९॥"
  },
  {
    "text": "समष्टिव्यष्टिरूपं च ददर्श नादरूपकम् ।\nबिन्दुं सोऽहं तथा बोधं विदेहं नागराट् प्रभो ॥ ४०॥"
  },
  {
    "text": "स्वस्वरूपमयोगस्थं योगशान्तिमयं तथा ।\nददर्श विस्मितः शेषोऽभवत् संशयवर्जितः ॥ ४१॥"
  },
  {
    "text": "अन्तर्धानं ययौ सद्यो गणेशो ब्रह्मनायकः ।\nशेषस्तत्र गणेशानं स्थापयामास विप्रपैः ॥ ४२॥"
  },
  {
    "text": "धरणीधरविघ्नेशोऽभवत्तत्रैव संस्थितः ।\nभक्तेभ्यः सिद्धिदाता स यात्रामात्रेण निश्चितम् ॥ ४३॥"
  },
  {
    "text": "शेषो जगाम दक्ष स्वभवनं हर्षसंयुतः ।\nविघ्नराजस्य नाभौ च स्वयं तिष्ठति नागराट् ॥ ४४॥"
  },
  {
    "text": "अनन्यभावसंयुक्तोऽभजत्तं गणनायकम् ।\nअथो व्यासावतारश्च बभूवे धर्मपालकः ॥ ४५॥"
  },
  {
    "text": "ब्रह्माणं शरणं गत्वा गाणेशं शुश्रुवे मुनिः ।\nपुराणं स तथा देवमभजत्तपसा युतः ॥ ४६॥"
  },
  {
    "text": "प्रसन्नो गणराजः स तस्मै दत्वा ययौ वरम् ।\nवेदशाखादिकं सर्वं चकार भिन्नमादरात् ॥ ४७॥"
  },
  {
    "text": "ततो बहौ गते काले मायया भ्रान्तिसंयुतः ।\nयोगभ्रष्टोऽभवद्योगी चित्तचञ्चलभावतः ॥ ४८॥"
  },
  {
    "text": "कदा नदीजले व्यासस्तर्पणं नित्यमाकरोत् ।\nतस्याञ्जलौ स्वयं शेषः पपात सूक्ष्मरूपधृक् ॥ ४९॥"
  },
  {
    "text": "तं दृष्ट्वा विस्मितो व्यासस्तत्याज स जले भयात् ।\nमुनिं तं प्रत्युवाचेदं सर्पोंऽगुष्ठप्रमाणकः ॥ ५०॥"
  },
  {
    "text": "सर्प उवाच ।\nजले सत्त्वा महोग्राश्च प्रग्रसिष्यन्ति मां प्रभो ।\nरक्षस्व त्वं महाभाग शरणं त्वां समागतम् ॥ ५१॥"
  },
  {
    "text": "तच्छ्रुत्वा विस्मितो व्यासस्तं प्रणम्य महायशाः ।\nजगाद हर्षसंयुक्तो वचनं स्वहितावहम् ॥ ५२॥"
  },
  {
    "text": "व्यास उवाच ।\nकस्त्वं वद महाभागाञ्जलौ मम समागतः ।\nनरवन्नाथ वदसि न त्वां जानामि भावतः ॥ ५३॥"
  },
  {
    "text": "तस्य तद्वचनं श्रुत्वा तं जगाद पतञ्जलिः ।\nहर्षयन् हेतुगर्भाभिर्वाग्भिर्हर्षसमन्वितः ॥ ५४॥"
  },
  {
    "text": "चिन्तनं यदि सन्त्यक्तं तदा कुत्र प्रवर्तते ।\nअपूर्वं मुनिशार्दूल मायया पृच्छसि प्रभो ॥ ५५॥"
  },
  {
    "text": "मायया सर्पजातिस्थो नरवद्भाषणं सदा ।\nकरोति नात्र सन्देहो न तया दुर्लभं भवेत् ॥ ५६॥"
  },
  {
    "text": "तस्य तद्वचनं श्रुत्वा तं प्रणम्य मुनिः पुनः ।\nपप्रच्छ ते स्वरूपं मे दर्शयस्व नमो नमः ॥ ५७॥"
  },
  {
    "text": "ततो नराकृतिर्भूत्वा संस्थितो भगवान् स्वयम् ।\nशेषो ब्राह्मणरूपस्थस्तं जगाद महामुनिम् ॥ ५८॥"
  },
  {
    "text": "पतञ्जलिरुवाच ।\nतवाञ्जलौ महाभाग पतितोऽहं हिताय ते ।"
  },
  {
    "text": "पतञ्जलिं च मां विद्धि मुने शेषं धराधरम् ॥ ५९॥"
  },
  {
    "text": "गणेशाऽनेन विप्रेश प्रेरितं मां विशेषतः ।\nभ्रान्तिनाशार्थमेवं ते जानीहि सहसाऽऽगतम् ॥ ६०॥"
  },
  {
    "text": "ज्ञात्वाऽतिहर्षितो व्यासः प्रणम्य तमुवाच ह ।\nचिन्तनं च कथं नाथ त्यक्तव्यं चित्तगेन तु ॥ ६१॥"
  },
  {
    "text": "नानाभावमिदं दृष्ट्वा तत्र तत्तादृशं भवेत् ।\nचित्तं नागेन्द्रवन्द्य त्वं वदस्वातिमहाद्भुतम् ॥ ६२॥"
  },
  {
    "text": "योगशास्त्रं स्वयं तस्मै जगाद स पतञ्जलिः ।\nयथा विघ्नेश्वरेणैव दर्शितं तादृशं परम् ॥ ६३॥"
  },
  {
    "text": "विप्रेशोंऽतर्हितो योगी शेषः सर्वार्थदायकः ।\nव्यासस्तत्र प्रजानाथ खेदयुक्तो बभूव ह ॥ ६४॥"
  },
  {
    "text": "शुश्राव स यथाशास्त्रं परं शेषमुखात् पुरा ।\nतथा चित्तं समागृह्य योगिवन्द्यो बभूव ह ॥ ६५॥"
  },
  {
    "text": "पञ्चधा चित्तभूमिस्थस्त्यक्त्वा तच्चिन्तनं स्वयम् ।\nचिन्तामणौ तदाकारो बभूव मुनिसत्तमः ॥ ६६॥"
  },
  {
    "text": "तस्य भाष्यं चकारापि व्यासो गूढार्थसिद्धये ।\nनराणां प्रहितार्थाय सुगमार्थं प्रजापते ॥ ६७॥"
  },
  {
    "text": "इदं शेषस्य माहात्म्यं कथितं योगशान्तिदम् ।\nअधुना श‍ृणु दक्ष त्वं प्रकृतं यत् कथानकम् ॥ ६८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते शेषाख्यानवर्णनं नामाष्टादशोऽध्यायः ॥ ५.१८\n५.१९ मूषकदेवसमागमो नाम एकोनविंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nहृदयाद्बहिरागत्य शेषस्य गणनायकः ।\nपुत्रभावेन संस्थोऽभून् मूषकारूढ आदरात् ॥ १॥"
  },
  {
    "text": "तत उत्थाय शेषस्तं प्रणनाम कृताञ्जलिः ।\nपूजयामास सर्वेशं पुनः स प्रणतोऽभवत् ॥ २॥"
  },
  {
    "text": "अथर्वोपनिषद्भिस्तं तुष्टाव करसम्पुटैः ।\nनागेशः प्रार्थयामास भक्तिनम्रात्मकन्धरः ॥ ३॥"
  },
  {
    "text": "शेष उवाच ।\nयोगेशस्त्वं गणाध्यक्ष ब्रह्मणां नायकः स्मृतः ।\nकथं मे पुत्रभावेन संस्थितोऽसि विडम्बनम् ॥ ४॥"
  },
  {
    "text": "ततो गजाननस्तं वै मोहयामास मायया ।\nमोहितो नागराजस्तं पुत्रं मेने गजाननम् ॥ ५॥"
  },
  {
    "text": "शेषः सस्त्रीक आगृह्य लालयामास बालकम् ।\nक्रमेण पञ्चवर्षस्थो बभूवे तद्गृहे प्रभुः ॥ ६॥"
  },
  {
    "text": "अथ श‍ृणु प्रजानाथ वृत्तान्तं दैत्यसम्भवम् ।\nमायाकरासुरो दुष्टश्चकार कर्मखण्डनम् ॥ ७॥"
  },
  {
    "text": "आसुरं कर्म सर्वत्र कृतं तेन दुरात्मना ।\nतेनोपोषणसंयुक्ता बभूवुर्देवनायकाः ॥ ८॥"
  },
  {
    "text": "ततो हाहाकृतं सर्वैर्वर्णाश्रमयुतैर्जनैः ।\nन स्वाहा न स्वधाद्यं वै कर्तुं केनाऽपि शक्यते ॥ ९॥"
  },
  {
    "text": "ततो मुनिवराः सर्वे देवाः शम्भुपुरोगमाः ।\nविचारं दैत्यनाशार्थं चक्रुर्भयसमन्विताः ॥ १०॥"
  },
  {
    "text": "तत्रोवाच महायोगी बृहस्पतिरुदारधीः ।"
  },
  {
    "text": "गणेशं भक्तिसंयुक्ता भजध्वं पदप्राप्तये ॥ ११॥"
  },
  {
    "text": "चतुःपदार्थसंयोगे गणेशो निजबोधकः ।\nचतुर्भिर्वर्जितश्चाऽयं हनिष्यति महाखलम् ॥ १२॥"
  },
  {
    "text": "श्रुत्वा ते गुरुसंयुक्तास्तपस्तेपुर्महत् प्रभो ।\nनिराहारादिसंयुक्ता नानाऽनुष्ठानतत्पराः ॥ १३॥"
  },
  {
    "text": "गते वर्षशते पूर्णे प्रसन्नोऽभूद् गजाननः ।\nआययौ तान् वरान् दातुं भक्त्या तुष्टो महायशाः ॥ १४॥"
  },
  {
    "text": "तं दृष्ट्वा हर्षसंयुक्ता देवा मुनय आदरात् ।\nप्रणेमुः पूजयामासुस्तुष्टुवुर्विविधैः स्तवैः ॥ १५॥"
  },
  {
    "text": "वरयामासुरादृत्य गणेशं सर्वनायकम् ।\nदैत्यं जहि गणाध्यक्ष प्रभो मायाकरासुरम् ॥ १६॥"
  },
  {
    "text": "तथा मायाविहीनां वै भक्तिं देहि त्वदीयकाम् ।\nदासास्ते पादपद्मस्य वयं सर्वे न संशयः ॥ १७॥"
  },
  {
    "text": "श्रुत्वा तान् गणराजस्तु जगाद हर्षसंयुतः ।\nमायाकरं हनिष्यामि शेषपुत्रोऽहमञ्जसा ॥ १८॥"
  },
  {
    "text": "यदि मे वाहनं तत्र मुख्यं भवति देवपाः ।\nचतुर्देवमयं विप्रास्तदाऽऽरोहं करोम्यहम् ॥ १९॥"
  },
  {
    "text": "मदीया भक्तिरुग्रा वो भविष्यति तु निश्चितम् ।\nसुदृढा मे सदा दासा भविष्यथ विशेषतः ॥ २०॥"
  },
  {
    "text": "एवमुक्त्वांऽतर्दधेऽसौ गणेशो देवनायकः ।\nशेषध्यानात् समुद्भूतो भक्तानां कार्यसिद्धये ॥ २१॥"
  },
  {
    "text": "अथो देवर्षिमुख्यास्ते विचारं चक्रुरञ्जसा ।\nचतुर्देवमयं तस्य वाहनं कीदृशं भवेत् ॥ २२॥"
  },
  {
    "text": "सर्वांस्तत्र शिवः साक्षादुक्तवान् वाक्यमुत्तमम् ।\nवेदमूर्तिमयो देवः सर्वेषां गुरुरञ्जसा ॥ २३॥"
  },
  {
    "text": "शिव उवाच ।\nअयं मूषकवाहश्च वेदेषु कथितोऽभवत् ।\nमूषस्तेये तथा धातुर्ज्ञातव्यः स्तेयबह्मधृक् ॥ २४॥"
  },
  {
    "text": "नामरूपात्मकं सर्वं तत्राऽसद्ब्रह्म वर्तते ।\nनामरूपेषु ये भोगास्तेषां भोक्ता स्वमायया ॥ २५॥"
  },
  {
    "text": "भोगेषु भोगभोक्ता यस्तदाकारेण वर्तते ।\nअहङ्कारयुतास्ते वै न जानन्ति विमोहिताः ॥ २६॥"
  },
  {
    "text": "वयं भोक्तार एवं ते मानयन्ति विशेषतः ।\nईश्वरः सर्वभोक्ता च चौर्यवृत्तिषु संस्थितः ॥ २७॥"
  },
  {
    "text": "स एव मूषकः प्रोक्तो मनुजानां प्रचालकः ।\nमायया गूढरूपो भोगान् भुनक्ति स चोरवत् ॥ २८॥"
  },
  {
    "text": "तद्वज्जीवनगो देवः सूर्य आत्मा विशेषतः ।\nनाना जीवेषु भोगान् भुनक्ति वै चौरवत् स्वयम् ॥ २९॥"
  },
  {
    "text": "समेषु सर्वभोक्ता च विष्णुस्तद्वन्न संशयः ।\nसदसन्मयरूपश्च चौरवन् मायया प्रभुः ॥ ३०॥"
  },
  {
    "text": "सहजेषु तथा देवः शिवो भोक्ता तुरीयगः ।\nचौरवन्नाऽत्र सन्देहो युतो निर्मोहमायया ॥ ३१॥"
  },
  {
    "text": "भोक्तारं चौरभावस्थं वाहनं कुरुत प्रियाः ।\nमूषकाकृतिरूपं वै दीयतां गणपाय तत् ॥ ३२॥"
  },
  {
    "text": "श्रुत्वा ते हर्षिताः सर्वे शिवं देवर्षयोऽब्रुवन् ।\nसाधु साधु त्वया प्रोक्तं सर्वज्ञस्त्वं सदाशिव ॥ ३३॥"
  },
  {
    "text": "ततो गणेश्वरं ध्यात्वा चतुर्भिः कल्पितं वपुः ।\nतत्र स्वांशं ददुर्देवा भोक्तृरूपं प्रजापते ॥ ३४॥"
  },
  {
    "text": "तदंशेन सजीवोऽभून मूषको बलसंयुतः ।\nब्रह्मा देवर्षिभिः सार्धमभिषेकं चकार ह ॥ ३५॥"
  },
  {
    "text": "अन्तर्बाह्यादिकं स्तेयं परं सर्वत्र वर्तते ।"
  },
  {
    "text": "नानाविधं तथैकं च तेषु राजाऽयमुच्यते ॥ ३६॥"
  },
  {
    "text": "अभिषिक्तः स्वयं तत्र मूषको हर्षितोऽभवत् ।\nयज्ञभागस्य भोक्ताऽसौ कृतो देवैः सवासवैः ॥ ३७॥"
  },
  {
    "text": "सङ्गृह्य सर्वदेवास्तं मुनयः शेषमन्दिरम् ।\nआजग्मुस्तान् समालोक्य शेषश्च विस्मितोऽभवत् ॥ ३८॥"
  },
  {
    "text": "पूजयामास सर्वान् स नागराजो महायशाः ।\nनानाऽऽसनेषु संस्थाप्य पुनस्तान् प्रत्युवाच ह ॥ ३९॥"
  },
  {
    "text": "शेष उवाच ।\nधन्यं मे जन्म दानं वै तपो ज्ञानं स्वभावजम् ।\nपितरो मुनयो देवा दर्शनाद्भवतां किल ॥ ४०॥"
  },
  {
    "text": "किमर्थमागताः सर्वे वदत मां सुरर्षयः ।\nभवतां कृपया युक्तः करिष्यामि सुभक्तितः ॥ ४१॥"
  },
  {
    "text": "तस्य तद्वचनं श्रुत्वा शङ्करः सर्वनायकः ।\nजगाद नागराजं तं हर्षयन् हर्षवर्धनः ॥ ४२॥"
  },
  {
    "text": "शिव उवाच ।\nशेष शेष महाभाग धन्यस्त्वं सर्वमण्डले ।\nतव पुत्रत्वमापन्नो ब्रह्मणां नायकः प्रभो ॥ ४३॥"
  },
  {
    "text": "मूषकगोऽवतारोऽयं पञ्चवर्षवयोन्वितः ।\nमा पुत्रं तं विजानीहि तपसा ध्यानजं प्रभुम् ॥ ४४॥"
  },
  {
    "text": "तस्येदं वाहनं मुख्यं चतुर्देवकलांशजम् ।\nस्तेयधर्मधरं पूर्णं सर्वेषां हृदि वर्तते ॥ ४५॥"
  },
  {
    "text": "अस्योपरि समारुह्य मूषकगः प्रतापवान् ।\nमायाकरासुरं सद्यो हनिष्यति गणेश्वरः ॥ ४६॥"
  },
  {
    "text": "एवं तेषां वचः श्रुत्वा खेदयुक्तः स नागराट् ।\nन किञ्चित् सञ्जगौ देवान् पुत्रवत्सलभावतः ॥ ४७॥"
  },
  {
    "text": "ततस्तं शङ्करो देव उवाच वचनं पुनः ।\nमा खेदं कुरु कल्याण विघ्नहा न मरिष्यति ॥ ४८॥"
  },
  {
    "text": "तपोभिर्विविधैर्देवैः मुनिभिः प्रार्थितोऽभवत् ।\nमायाकरविनाशाय तव पुत्रो गजाननः ॥ ४९॥"
  },
  {
    "text": "त्वयाऽऽदौ तपसा देव आराधितो गजाननः ।\nवरदानप्रभावेण तव पुत्रो बभूव ह ॥ ५०॥"
  },
  {
    "text": "एतस्मिन्नन्तरे मूषकगस्तत्र समागतः ।\nनागबालैर्महाभागैः क्रीडायुक्तो गजाननः ॥ ५१॥"
  },
  {
    "text": "समुत्तस्थुः प्रणेमुस्तं दृष्ट्वा विप्राः सदेवपाः ।\nतुष्टुवुः सामवेदस्थेन स्तोत्रेण गणेश्वरम् ॥ ५२॥"
  },
  {
    "text": "ततस्तान् गणराजो वै वचनं हितकारकम् ।\nउवाच वृणुत प्राज्ञा वरं मनेप्सितं परम् ॥ ५३॥"
  },
  {
    "text": "ततोऽतिहर्षसंयुक्तास्तमूचुस्ते सुरर्षयः ।\nमायाकरासुरं स्वामिन् जहि सर्वभयङ्करम् ॥ ५४॥"
  },
  {
    "text": "भक्तिं देहि गणाधीश तव पादे च निश्चलाम् ।\nदासा वयं गणेशान पालयस्व विशेषतः ॥ ५५॥"
  },
  {
    "text": "तथेति तानुवाचाऽथ वाहनं मे न वर्तते ।\nअतो योग्यं महादेवा वाहनं दीयतां परम् ॥ ५६॥"
  },
  {
    "text": "चतुःपदार्थरूपेभ्यो मरणं न प्रविद्यते ।\nमायाकरस्य दुष्टस्य कथं कार्यं मया सुराः ॥ ५७॥"
  },
  {
    "text": "चतुःपदार्थरूपं मे वाहनं यदि जायते ।\nतदाऽहं तं हनिष्यामि नाऽत्र कार्या विचारणा ॥ ५८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते मूषकदेवसमागमो नाम एकोनविंशतितमोऽध्यायः ॥ ५.१९"
  },
  {
    "text": "५.२० मूषकगमायाकरासुरसमागमो नाम विंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nमूषकगवचः श्रुत्वा देवेन्द्रा हर्षिता बभुः ।\nऊचुः प्राञ्जलयस्तं ते विघ्नेशं विघ्नवारणम् ॥ १॥"
  },
  {
    "text": "देवर्षय ऊचुः ।\nचतुर्ब्रह्ममयं देव वाहनं ते प्रवर्तते ।\nस्वानन्दे मूषकाख्यं च सर्वभोगकरं परम् ॥ २॥"
  },
  {
    "text": "अधुना भोगकारं तु चतुर्भिः शिवमुख्यकैः ।\nकृतं स्वस्वकलांशेन वाहनं ते गजानन ॥ ३॥"
  },
  {
    "text": "जीवेषु सर्वभोक्ता वै चौरवत् परमेश्वरः ।\nतदेव वाहनं तेऽभूद् गृहाण स्तेयरूपिणम् ॥ ४॥"
  },
  {
    "text": "एवमुक्त्वा गणेशानं देवा मुनिसमन्विताः ।\nतुष्टुवुस्तं महावीर्यं मूषकं मूषकाकृतिम् ॥ ५॥"
  },
  {
    "text": "देवर्षय ऊचुः ।\nनमस्ते स्तेयरूपाय सर्वहृत्स्थाय धीमते ।\nअन्तर्भोगकरायैव मूषकाय नमो नमः ॥ ६॥"
  },
  {
    "text": "मायया स्तेयरूपिण्या मोहयित्वा चराचरम् ।\nचौरवद्भोगकर्ता त्वं चौररूपाय ते नमः ॥ ७॥"
  },
  {
    "text": "चराचरमयायैव चराचरधराय ते ।\nसर्वाधीशाय लोकाय कालकालाय ते नमः ॥ ८॥"
  },
  {
    "text": "अनादये महेशाय चतुर्वर्गप्रदायिने ।\nगणेशवाहनायैव गणेशध्वजसंस्थित ॥ ९॥"
  },
  {
    "text": "सर्वत्रग गणाधीशस्त्वया हृत्स्थ न संशयः ।\nचालकात्मकवीर्यं यद्गणेशस्य त्वमञ्जसा ॥ १०॥"
  },
  {
    "text": "ब्रह्माकारशरीराय स्तेयानां स्वस्वरूपिणे ।\nनमो नमः परेशाय चतुर्मयस्वरूपिणे ॥ ११॥"
  },
  {
    "text": "चतुर्णां गणपः पाता त्वया तद्रूपधारिणा ।\nभव वाहनमुख्यं वै गणेशस्याऽधुना प्रभो ॥ १२॥"
  },
  {
    "text": "इति स्तुतः प्रसन्नात्मा मूषकस्तानुवाच ह ।\nभविष्यामि महाभागा वाहनं गणपस्य च ॥ १३॥"
  },
  {
    "text": "एवमुक्त्वा गणेशानं प्रभुं तुष्टाव लब्धधीः ।\nमूषको दर्शनेनैव हर्षयुक्तो महाद्युतिः ॥ १४॥"
  },
  {
    "text": "मूषक उवाच ।\nदेवाय योगरूपाय नमो मूषकगाय ते ।\nगणेशाय परेशाय परात्परतराय ते ॥ १५॥"
  },
  {
    "text": "अनन्ताय महेशाय महेशैः संस्तुताय च ।\nविघ्नेशाय महाविघ्नधारिणे ते नमो नमः ॥ १६॥"
  },
  {
    "text": "अनन्तसूनवे तुभ्यं दैत्यदानवमर्दिने ।\nदेवानां पालकायैव हेरम्बाय नमो नमः ॥ १७॥"
  },
  {
    "text": "स्वानन्दवासिने तुभ्यं भक्तस्वानन्ददायिने ।\nब्रह्मणे ब्रह्मणां चैव पतये ते नमो नमः ॥ १८॥"
  },
  {
    "text": "चतुर्णां चालकायैव चतुःसंयोगमूर्तये ।\nचतुर्णां पददात्रे ते तैर्हीनाय नमो नमः ॥ १९॥"
  },
  {
    "text": "योगेशयोगरूपाय योगिभ्यो योगदायिने ।\nशान्तिरूपाय वै तुभ्यं शान्तिदाय नमो नमः ॥ २०॥"
  },
  {
    "text": "मूषकवाहनायैव मूषकध्वजिने नमः ।\nसिद्धिबुद्धिपते नाथ भक्तेशाय नमो नमः ॥ २१॥"
  },
  {
    "text": "वेदवाक्यप्रमाणेन मां कुरुष्व गजानन ।\nवाहनं भक्तिसंयुक्तं सेवायै ते नमो नमः ॥ २२॥"
  },
  {
    "text": "इदं मूषकगो नाम मदीयं तु त्वया धृतम् ।\nअतोऽभेदमयीं भक्तिं देहि नाथ नमो नमः ॥ २३॥"
  },
  {
    "text": "मदीयनाथरूपेण नाम ते चाऽभवत् प्रभो ।\nततो मूषकगो भक्तं मां कुरुष्व महाद्भुतम् ॥ २४॥"
  },
  {
    "text": "एवं स्तुत्वा गणाधीशं प्रणनाम स दण्डवत् ।\nभक्तिसंयुतमुत्थाप्य गणाधीशो जगाद तम् ॥ २५॥"
  },
  {
    "text": "मूषकग उवाच ।\nवाहनं मे सदा साधो भविष्यसि महामते ।"
  },
  {
    "text": "मदीया भक्तिरत्यन्तं सुदृढा ते भविष्यति ॥ २६॥"
  },
  {
    "text": "त्वया कृतमिदं स्तोत्रं मदीयं भक्तिदं भवेत् ।\nधर्मार्थकाममोक्षाणां दायकं सर्वदं परम् ॥ २७॥"
  },
  {
    "text": "पठते श‍ृण्वते चैतत् पुत्रपौत्रादिकप्रदम् ।\nयद्यदिच्छति तत्तद्वै सफलं प्रभविष्यति ॥ २८॥"
  },
  {
    "text": "अन्यत्त्वं श‍ृणु मे वाक्यं देवैर्विप्रैः कृतं महत् ।\nस्तवनं सर्वमान्यं ते भविष्यति न संशयः ॥ २९॥"
  },
  {
    "text": "यस्त्वां स्तोष्यति चौरेशस्तोत्रेणानेन मानवः ।\nस सर्वं लभते नित्यमीप्सितं नाऽत्र संशयः ॥ ३०॥"
  },
  {
    "text": "अन्ते स्वानन्दगो भूत्वा ब्रह्मभूतो भविष्यति ।\nमदीयकृपया सोऽपि त्वत्समो मे प्रियो भवेत् ॥ ३१॥"
  },
  {
    "text": "एवमुक्त्वा महादेवं मूषकं गणनायकः ।\nतमारुह्य ययौ तत्र यत्र दैत्याधिपोऽभवत् ॥ ३२॥"
  },
  {
    "text": "ते देवराजास्तमनुदेवाश्च मुनयः प्रभो ।\nनागाः शेषमुखाः सर्वे ययुर्ब्रह्मसमन्विताः ॥ ३३॥"
  },
  {
    "text": "ब्रह्माणं प्रेषयामास मूषकगः प्रतापवान् ।\nदूतं मायाकरस्याऽग्रे बोधार्थं नीतिपालकः ॥ ३४॥"
  },
  {
    "text": "गत्वा तमसुरं ब्रह्मा जगाद वचनं हितम् ।\nआखुवाहं च शरणं याहि नो चेन् मरिष्यसि ॥ ३५॥"
  },
  {
    "text": "चतुर्णां ब्रह्मणां मूषकगो योगे प्रकीर्तितः ।\nस्वानन्दवासकारी स गणेशोऽयं विचारय ॥ ३६॥"
  },
  {
    "text": "सुरासुरमयश्चायं गच्छतं भक्तिसंयुतः ।\nमम पुत्रत्वमापन्नो हितं ते प्रवदाम्यहम् ॥ ३७॥"
  },
  {
    "text": "ब्रह्मणो वचनं श्रुत्वा क्रोधयुक्तस्तमब्रवीत् ।\nमायाकरासुरः पापी पापयुक्तेन चेतसा ॥ ३८॥"
  },
  {
    "text": "मायाकरासुर उवाच ।\nत्वं देवपक्षगो भूत्वा मोहनार्थं समागतः ।\nपञ्चमं ब्रह्म सर्वत्र योगरूपं प्रतिष्ठति ॥ ३९॥"
  },
  {
    "text": "तदेव नागतं कुत्र न गतं च प्रजापते ।\nसमागतं गणेशानं तं हनिष्यामि सामरम् ॥ ४०॥"
  },
  {
    "text": "त्वं गच्छ दूतरूपेणागतस्तस्मान् महामते ।\nसहामि तेऽपराधं वै नोचेद्धन्मि सुरप्रियम् ॥ ४१॥"
  },
  {
    "text": "ततो ब्रह्मा गणेशानमाययौ प्रणिपत्य तम् ।\nवृत्तान्तं कथयामास तच्छ्रुत्वा क्रोधमादधे ॥ ४२॥"
  },
  {
    "text": "देवानाज्ञापयामास जेतुं मूषकगोऽपि तम् ।\nततस्ते शस्त्रसङ्घातैर्जघ्नुर्दैत्यगणान् मृधे ॥ ४३॥"
  },
  {
    "text": "असुराः छिन्नभिन्नास्ते पपलुर्गुल्मसंस्थिताः ।\nसभासीनं समाचख्युर्वचो मायाकरासुरम् ॥ ४४॥"
  },
  {
    "text": "दैत्या ऊचुः ।\nकिं स्थितोऽसि महावीर देवाः क्रोधसमन्विताः ।\nआगता नगरं सर्वं तेषामस्त्रैः सुपीडितम् ॥ ४५॥"
  },
  {
    "text": "तेषां तद्वचनं श्रुत्वा क्रोधयुक्तः समाययौ ।\nप्रधानैरसुरैः सर्वैः संवृतो रणमण्डलम् ॥ ४६॥"
  },
  {
    "text": "मायाकरं समालोक्य पपलुर्देवसत्तमाः ।\nआगम्य तं मूषकगं शशंसुश्चेष्टितं महत् ॥ ४७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते मूषकगमायाकरासुरसमागमो नाम विंशोऽध्यायः ॥ ५.२०"
  },
  {
    "text": "५.२१ मूषकगावतारचरितं नाम एकविंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nमायाकरासुरं वीक्ष्य तुतोष गणनायकः ।\nमूषकं स समारुह्य ययौ सङ्ग्राममण्डलम् ॥ १॥"
  },
  {
    "text": "चतुरायुधसंयुक्तं दृष्ट्वा विघ्नेश्वरं खलः ।\nदैत्यानाज्ञापयामास देवानां हननाय सः ॥ २॥"
  },
  {
    "text": "ततो दैत्यगणाः सर्वे क्रोधयुक्ता महाबलाः ।\nववृषुः शस्त्रधाराभिर्मेघा इव सुदुर्मदाः ॥ ३॥"
  },
  {
    "text": "दृष्ट्वा देवगणाः क्रुद्धा युयुधुस्तान् समागतान् ।\nएवं युद्धं महाघोरं सैन्ययोरुभयोरभूत् ॥ ४॥"
  },
  {
    "text": "परस्परं मम्रुरेत्य सम्मुखं ते जयेप्सवः ।\nरक्तौघैः सरितस्तत्र सञ्जाता भयदायिकाः ॥ ५॥"
  },
  {
    "text": "कदाचिज्जयिनो दैत्याः कदाचिदमरा मृधे ।\nन रात्रौ विश्रमं ते तु चक्रिरे क्रोधसंयुताः ॥ ६॥"
  },
  {
    "text": "एवं दिनानि सप्तैव युयुधुः शस्त्रकोविदाः ।\nपलायन्तामरा भिन्ना हाहारवकरा भृशम् ॥ ७॥"
  },
  {
    "text": "तद् दृष्ट्वा शङ्करः क्रुद्ध आययौ रणमण्डले ।\nततो विष्णुमुखा देवा युयुधुः क्रोधसंयुताः ॥ ८॥"
  },
  {
    "text": "तेषां शस्त्रप्रहारेण मृता दैत्या अनेकशः ।\nप्रजापते पलायन्त भयभीता दिशो दश ॥ ९॥"
  },
  {
    "text": "मूर्च्छिता दैत्यराजास्ते सर्वे भूतलमाश्रिताः ।\nदृष्ट्वा सिंहरवं मायाकरः कृत्वा समागतः ॥ १०॥"
  },
  {
    "text": "क्रोधयुक्तो महादैत्यः शस्त्रवृष्टिं चकार ह ।\nतया देवाः क्षता भूमौ पेतुः सर्वे प्रजापते ॥ ११॥"
  },
  {
    "text": "अग्न्यस्त्रेण महादैत्यः पातयामास शङ्करम् ।\nअन्ये दाहयुताः सर्वे पलायन्त दिशो दश ॥ १२॥"
  },
  {
    "text": "एवं मूषकगस्तस्य बलं दृष्ट्वा तुतोष ह ।\nस्वयं समागतो हर्षाद्रणभूमौ महाबलः ॥ १३॥"
  },
  {
    "text": "दृष्ट्वा मूषकसंस्थं तमवोचद् दैत्यनायकः ।\nक्रोधयुक्तः प्रहस्याऽऽदौ वचनं मद्यपो यथा ॥ १४॥"
  },
  {
    "text": "मायाकरासुर उवाच ।\nकिं सङ्ग्रामाय विघ्नेश मया सह समागतः ।\nएकबाणेन हत्वा त्वां हनिष्यामि सुरान् मुनीन् ॥ १५॥"
  },
  {
    "text": "चतुःपदार्थरूपं वै जगत् सर्वं प्रवर्तते ।\nतस्मान्मे मरणं नास्ति किं करिष्यसि देवप ॥ १६॥"
  },
  {
    "text": "ब्रह्माण्डं निर्जितं येन तेन सार्धं गजानन ।\nयोद्धुमिच्छसि बालः सन् बालभावान्न संशयः ॥ १७॥"
  },
  {
    "text": "नत्वा मां स्वगृहं याहि न हनिष्यामि निश्चितम् ।\nत्वामज्ञानसमायुक्तं प्रेरकांस्तान्निहन्म्यहम् ॥ १८॥"
  },
  {
    "text": "नाम मूषकगस्तेचाखुतुल्यस्त्वं मतो मम ।\nमूर्खवन्नैव जानासि मां सर्वभयदायकम् ॥ १९॥"
  },
  {
    "text": "एवं मायाकरं वीक्ष्य ब्रुवन्तं स्वपराक्रमम् ।\nमूषकगस्तमेवं वै जगाद वचनं हितम् ॥ २०॥"
  },
  {
    "text": "मूषकग उवाच ।\nकिं मां वदसि दैत्येन्द्र नाऽहं बालोऽसुराधम ।\nस्वानन्दवासकारी वै त्वां हन्तुं रूपवान् परः ॥ २१॥"
  },
  {
    "text": "हनिष्यामि न सन्देहश्चतुर्भिर्वर्जितोऽधुना ।\nबालस्य पश्य मे मूर्ख पौरुषं दैत्यनायक ॥ २२॥"
  },
  {
    "text": "इत्युक्त्वा क्रोधसंयुक्तः कमलं निजहस्तगम् ।\nबिन्दुब्रह्ममयं ज्योतिस्तत्याज मूषकेशगः ॥ २३॥"
  },
  {
    "text": "आगतं कमलं दृष्ट्वा ज्योतीरूपमयं महत् ।\nमायाकरासुरस्तद्वै जग्राह बलगर्वितः ॥ २४॥"
  },
  {
    "text": "गृहीतं दैत्यराजेन हस्तगं न च हस्तगम् ।\nपपात कण्ठदेशेऽस्य ममार दैत्यनायकः ॥ २५॥"
  },
  {
    "text": "कमलं गणराजस्य हस्तगं पुनरञ्जसा ।"
  },
  {
    "text": "बभूव चासुरेशाना विस्मिताः सम्बभूविरे ॥ २६॥"
  },
  {
    "text": "अहो मायाकरो राजा कथं ममार गर्वितः ।\nशरीरं यादृशं तस्य तादृशं दृश्यतेऽधुना ॥ २७॥"
  },
  {
    "text": "तेजः समागतं ह्यत्र तेन तेजो हृतं मृधे ।\nशस्त्रघातविहीनोऽयं ममार दैत्यनायकः ॥ २८॥"
  },
  {
    "text": "ततो दैत्यगणाः सर्वे भयभीताः समन्ततः ।\nपातालं विविशुर्दक्ष देवा हर्षयुता बभुः ॥ २९॥"
  },
  {
    "text": "मूषकगं नमस्कृत्य मुनिभिस्तत्त्वकोविदैः ।\nसर्वे पुपूजुर्देवेशास्तुष्टुवुः करसम्पुटैः ॥ ३०॥"
  },
  {
    "text": "देवर्षय ऊचुः ।\nसर्वेषां भोगभोक्त्रे मूषकगाय नमो नमः ।\nसर्वदेवाधिदेवाय गणेशाय नमो नमः ॥ ३१॥"
  },
  {
    "text": "लम्बोदराय विघ्नानां नायकाय परात्मने ।\nभक्तानां विघ्नहर्त्रे ते विघ्नदात्रे दुरात्मनाम् ॥ ३२॥"
  },
  {
    "text": "हेरम्बाय नमस्तुभ्यं भक्तवत्सलरूपिणे ।\nस्वानन्दवासिने चैव परेशाय नमो नमः ॥ ३३॥"
  },
  {
    "text": "महोदराय पूज्याय सर्वेषां सर्वरूपिणे ।\nसर्वादिपूज्यकायैव वक्रतुण्डाय ते नमः ॥ ३४॥"
  },
  {
    "text": "त्रिनेत्राय चतुर्हस्तकमलस्य धराय ते ।\nमूषकोपरिसंस्थाय ज्येष्ठराजाय ते नमः ॥ ३५॥"
  },
  {
    "text": "अमेयाय गणाध्यक्ष शूर्पकर्णप्रधारिणे ।\nसर्वेशाय नमस्तुभ्यं ब्रह्मणे ब्रह्मरूपिणे ॥ ३६॥"
  },
  {
    "text": "अनादये तथा मध्ये नानारूपधराय ते ।\nअन्ते तादृशरूपाय त्रिस्वरूपाय वै नमः ॥ ३७॥"
  },
  {
    "text": "शेषपुत्राय शैवाय पाराशर्याय ते नमः ।\nसर्वेषां जनकायैव मात्रे ब्रह्मेश ते नमः ॥ ३८॥"
  },
  {
    "text": "स्रष्ट्रे पात्रे च संहर्त्रे गणेशाय नमो नमः ।\nशान्तिरूपाय शान्तिभ्यः शान्तिदाय नमो नमः ॥ ३९॥"
  },
  {
    "text": "अपारगुणधाराय योगिनां हृदि संस्थित ।\nतत् किं स्तुमो नः प्रसीद गणाधीश नमो नमः ॥ ४०॥"
  },
  {
    "text": "एवं स्तुत्वा गणेशानं प्रणेमुस्ते सुरर्षयः ।\nप्रसन्नात्मा मूषकगस्तानुवाच प्रहर्षितः ॥ ४१॥"
  },
  {
    "text": "मूषकग उवाच ।\nकृतं मे स्तवनं सर्वैर्भवद्भिः सर्वदं भवेत् ।\nयद्यदिच्छथ तत्तद्दास्यामि वै भक्तितन्त्रितः ॥ ४२॥"
  },
  {
    "text": "पठतां श‍ृण्वतां नित्यं स्वाधीनोऽहं भवामि च ।\nभुक्तिमुक्तिप्रदं पूर्णं पुत्रपौत्रादिवर्धनम् ॥ ४३॥"
  },
  {
    "text": "वरं वृणुत देवेशा देवा मुनिसमन्विताः ।\nदास्यामि स्तोत्रतुष्टोऽहं वाञ्छितं नात्र संशयः ॥ ४४॥"
  },
  {
    "text": "देवर्षय ऊचुः ।\nमायाकरासुरस्यैव त्वया नाशः कृतो महान् ।\nतेन तुष्टा गणाधीश किं वदामो वरं परम् ॥ ४५॥"
  },
  {
    "text": "भक्तिं देहि दृढां नाथ त्वदीयां शान्तिदायिनीम् ।\nतया वयं गणेशान कृतकृत्या न संशयः ॥ ४६॥"
  },
  {
    "text": "तथेति तानुवाचाथ गणेशोंऽतर्दधे स्वयम् ।\nदेवाः खिन्ना ययुः सर्वे स्वस्वस्थानं निरामयाः ॥ ४७॥"
  },
  {
    "text": "मुनयः स्वाश्रमं जग्मुर्महाहर्षसमन्विताः ।\nपूर्ववत् कर्मकर्तारो बभूवुः सर्वजन्तवः ॥ ४८॥"
  },
  {
    "text": "शेषः सम्मूर्च्छितस्तत्र पपात धरणीतले ।\nहृदि तस्य गणेशानः प्रकटोऽभूच्च तत्क्षणात् ॥ ४९॥"
  },
  {
    "text": "जगाद तं महानागं मन्मूर्तिस्थापनं कुरु ।\nतत्र पूजापरो भूत्वा कालं क्राम च सर्पप ॥ ५०॥"
  },
  {
    "text": "पातालविवरे क्षेत्रं भविष्यति सुसिद्धिदम् ।\nतत्र मां पूजयिष्यन्ति तेभ्यः सर्वं ददाम्यहम् ॥ ५१॥"
  },
  {
    "text": "एवमुक्त्वांऽतर्दधेऽसौ गणेशो ब्रह्मनायकः ।\nशेषः स्वगृहमागत्य तथा चक्रे स भावतः ॥ ५२॥"
  },
  {
    "text": "शतयोजनपर्यन्तं क्षेत्रं गणपतेः स्मृतम् ।\nपाताले सिद्धिदं सर्वं स्वानन्दं कथ्यतेऽपरम् ॥ ५३॥"
  },
  {
    "text": "तत्र पूजनमात्रेण वाञ्छितं लभते नरः ।\nअनुष्ठानविधानेन ब्रह्मभूयं लभेत्तथा ॥ ५४॥"
  },
  {
    "text": "इदं ते कथितं दक्ष मूषकगस्य चेष्टितम् ।\nभुक्तिमुक्तिप्रदं पूर्णं श्रवणात् पठनान्नृणाम् ॥ ५५॥"
  },
  {
    "text": "जगत्सु ब्रह्मसु स्थित्वा चौरवद् गणनायकः ।\nभुनक्ति भोगकान् सर्वांस्तेनाऽयं मूषकध्वजः ॥ ५६॥"
  },
  {
    "text": "भक्तानां स्मरणेनाऽयं पुण्यपापभवं मलम् ।\nहृत्वा ब्रह्ममयांस्तांश्च कुरुते मूषकध्वजः ॥ ५७॥"
  },
  {
    "text": "ज्येष्ठशुक्लचतुर्थ्यां महोत्सवो वै प्रवर्तते ।\nजनुस्तिथिर्गणेशस्याङ्गारकी मध्यगे रवौ ॥ ५८॥"
  },
  {
    "text": "स्तेयानां विविधानां स राजवाहोऽयमुच्यते ।\nततो मूषकगो लम्बोदरः प्रोक्तः प्रजापते ॥ ५९॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते मूषकगावतारचरितं नाम एकविंशतितमोऽध्यायः ॥ ५.२१\n५.२२ शक्तिपुत्रचरितं नाम द्वाविंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nलम्बोदरावतारो मूषकगोऽयं प्रकीर्तितः ।\nस एव शक्तिपुत्रोऽभूत्तच्छृणुष्व प्रजापते ॥ १॥"
  },
  {
    "text": "शक्तिलोकस्थिता देवी निर्ममे सकलं जगत् ।\nतद्रक्षणविहारार्थं त्रिधाऽभूत् साऽपि मायया ॥ २॥"
  },
  {
    "text": "महाकाली तथा दक्ष महालक्ष्मीः प्रकीर्तिता ।\nमहासरस्वती प्रोक्ता भक्तानां भेदनाशनात् ॥ ३॥"
  },
  {
    "text": "ताभ्यो नानाविधा जाता देव्यो दुर्गादिकाः किल ।\nदेवीभिः सहिता साऽपि तताप तप उत्तमम् ॥ ४॥"
  },
  {
    "text": "एकाक्षरविधानेन दिव्यवर्षसहस्रकम् ।\nततः प्रसन्नभावन विघ्नेशो वरदोऽभवत् ॥ ५॥"
  },
  {
    "text": "स्तुतः सम्पूजितस्ताभिर्वरं चित्तेप्सितं ददौ ।\nबहुत्वान्नो कथयितुं भवेच्छक्यं प्रजापते ॥ ६॥"
  },
  {
    "text": "वरस्यैव प्रभावेण स्वस्वकार्यरता बभुः ।\nदेव्यो लम्बोदरं नित्यं भजन्ते कुलदैवतम् ॥ ७॥"
  },
  {
    "text": "आदिशक्तिर्महामाया शान्त्यर्थं पुनरारभत् ।\nतपो दुष्करमत्यन्तं ततः शान्तिमवाप सा ॥ ८॥"
  },
  {
    "text": "तथापि तपसा युक्ता पुपूज गणनायकम् ।\nततो वर्षेषु पूर्णेषु शते हृदि समागतः ॥ ९॥"
  },
  {
    "text": "तं दृष्ट्वा हृदि संस्थं सा तुष्टाव विविधैः स्तवैः ।\nततो बहिर्विनिःसृत्य जगाद जगदम्बिकाम् ॥ १०॥"
  },
  {
    "text": "पुत्रोऽहं ते महाभागे ध्यानजो नाऽत्र संशयः ।\nपश्य मां त्वं महामाये स्थितं लम्बोदरं बहिः ॥ ११॥"
  },
  {
    "text": "सा प्रबुद्धा बहिर्लम्बोदरं वीक्ष्य तुतोष ह ।"
  },
  {
    "text": "अथर्वशिरसा देवी तुष्टवापूज्य साश्रुका ॥ १२॥"
  },
  {
    "text": "तुष्टस्तां गणराजश्च जगाद वृणु वाञ्छितम् ।\nदास्यामि भक्तियुक्तायै पुत्रोऽहं पालयस्व माम् ॥ १३॥"
  },
  {
    "text": "शक्तिरुवाच ।\nअनेन वपुषा नाथ स्थिरो भव गजानन ।\nभक्तिं देहि दृढां वत्स तव पादाम्बुजे पराम् ॥ १४॥"
  },
  {
    "text": "योगिनां ध्यानजं ब्रह्म पुत्रो वेदे प्रकीर्तितः ।\nतत्र किं चित्रमेवेदं विनायक कृतं त्वया ॥ १५॥"
  },
  {
    "text": "श्रुत्वा तां गणराजस्तु जगाद वचनं हितम् ।\nमन्मूर्तिस्थापनं कृत्वा पूजयस्व निरन्तरम् ॥ १६॥"
  },
  {
    "text": "पुत्रवत्सलतां तत्र कुलदेवत्वमादरात् ।\nब्रह्मभावं तथा देवि कुरु त्वं सर्वदा मयि ॥ १७॥"
  },
  {
    "text": "तत्र पूजोपचाराद्यैः पूजयस्व निरन्तरम् ।\nतया त्वं कृतकृत्या च भक्तियुक्ता भविष्यसि ॥ १८॥"
  },
  {
    "text": "एवमुक्त्वांऽतर्दधेऽसौ लम्बोदरः प्रजापते ।\nशक्तिस्तथैव कृत्वा तं भजते ब्रह्मनायकम् ॥ १९॥"
  },
  {
    "text": "एवं नानाऽवताराश्च लम्बोदरस्य मानद ।\nभक्तानां सर्वसिद्ध्यर्थं भजतां परमाद्भुताः ॥ २०॥"
  },
  {
    "text": "रक्तदन्तादिभिश्चैव देवीभिस्तपसा प्रभुः ।\nआराधितो वधार्थाय दैत्यानां गणनायकः ॥ २१॥"
  },
  {
    "text": "देवीभिः संस्तुतो देवः प्रसन्नो वरदोऽभवत् ।\nवरस्यैव प्रभावेण हता दैत्या अनेकशः ॥ २२॥"
  },
  {
    "text": "योगनिष्ठा महादेव्योऽभजंस्तं विघ्ननाशनम् ।\nकुलदैवतभावेन शान्त्यर्थं च प्रजापते ॥ २३॥"
  },
  {
    "text": "ते सर्वे गणराजा वै स्मृता लम्बोदरात्मकाः ।\nज्ञातव्याः सर्वभावेन ब्रह्मभूतपदप्रदाः ॥ २४॥"
  },
  {
    "text": "इदं लम्बोदरस्यैवावतारस्य कथामृतम् ।\nश‍ृणोति पठते वापि स सर्वफलभाग् भवेत् ॥ २५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते शक्तिपुत्रचरितं नाम द्वाविंशोऽध्यायः ॥ ५.२२\n५.२३ गाणपत्यदीक्षावर्णनं नाम त्रयोविंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nअथो श‍ृणु महाभाग गाणपत्यस्वरूपकम् ।\nयेन त्वं गाणपत्ये वै पदे सुनिपुणो भवेः ॥ १॥"
  },
  {
    "text": "नरो गणेशभक्तिं यो भवेत् कर्तुं समुद्यतः ।\nगणेशप्रीतिकामार्थं दीक्षायुक्तो भवेदयम् ॥ २॥"
  },
  {
    "text": "गाणपत्यं सुशान्तिस्थं गुरुं वेदार्थपारगम् ।\nनत्वा तं संवदेत् पूर्वं दीक्षां देहि महाप्रभो ॥ ३॥"
  },
  {
    "text": "त्वमेव गणराजोऽसि गाणपत्यपरायणः ।\nमां कुरुष्व महाभाग गाणपत्यं सुशीलकम् ॥ ४॥"
  },
  {
    "text": "एवं पृष्टो गुरुः शिष्यं वदेद् दृष्ट्वा सुशीलगम् ।\nश्रौतस्मार्तक्रियायुक्तं गणेशभावलालसम् ॥ ५॥"
  },
  {
    "text": "ततस्तं शिक्षयेदादौ धर्मान् गाणेशकान् परान् ।\nतांस्तुभ्यं कथयाम्येव श‍ृणु सर्वसुखप्रदान् ॥ ६॥"
  },
  {
    "text": "परान्नं भक्षयेन्नैवालोकयेन्न रजस्वलाम् ।\nपरस्त्रीगमनं क्वापि न कुर्यान् मनसाऽपि सः ॥ ७॥"
  },
  {
    "text": "स्वार्थाय क्रोधसंयुक्तो न भवेल्लोभसंयुतः ।\nअभक्ष्यभक्षणं नैव कुर्यात् हिंसां कदापि न ॥ ८॥"
  },
  {
    "text": "गुरुद्रोहं च पैशून्यं ज्येष्ठानामपमानकम् ।\nवेदशास्त्रादिमार्गेभ्यो हीनं नैव समाचरेत् ॥ ९॥"
  },
  {
    "text": "इहामुत्र विरक्तः स भवेद्ब्रह्मपरायणः ।\nइत्यादिविविधान् धर्मानुपदिश्य मनुं दिशेत् ॥ १०॥"
  },
  {
    "text": "आदौ कृच्छ्रादिकं तस्मै दापयेच्च ततः परम् ।\nगाणपत्यान् समाज्ञाप्य सुदिनं त्ववलोकयेत् ॥ ११॥"
  },
  {
    "text": "अथवा गणराजस्योत्सवदां तिथिमादरात् ।\nचतुर्थीं शुक्लपक्षस्थां वा कृष्णामवलोकयेत् ॥ १२॥"
  },
  {
    "text": "गणेशप्रियकालं वा समालोक्य सुसिद्धिदः ।\nगुरुः शिष्याय मन्त्रं वै दद्याद्भक्त्यर्थमादरात् ॥ १३॥"
  },
  {
    "text": "श‍ृणु तत्र विधिं दक्ष कथयामि सुखप्रदम् ।\nशुचौ मण्डपिकां कृत्वा गोमयेनाऽवलेपयेत् ॥ १४॥"
  },
  {
    "text": "मृन्मयां तु स्वयं तत्र वेदिं कुर्याद्विचक्षणः ।\nचतुरस्रां च तन्मध्ये दिक्षु संस्थापयेद् घटान् ॥ १५॥"
  },
  {
    "text": "आदौ गणेशयन्त्रं स्वं कुङ्कुमेनात्र कारयेत् ।\nस्वेष्टमष्टगणेशानान् पूजयेद् विधिपूर्वकम् ॥ १६॥"
  },
  {
    "text": "दीक्षायुक्तांश्च गाणेशान् पूजयेत् स ततः परम् ।\nतेभ्यो भूषणवस्त्रादीन् दापयेच्छाठ्यवर्जितः ॥ १७॥"
  },
  {
    "text": "गाणेशेनैव मन्त्रेण स जपं कारयेत्तु तैः ।\nपुरश्चरणसङ्ख्याकमथवा लक्षमादरात् ॥ १८॥"
  },
  {
    "text": "अथवा दशसाहस्रमथवा च सहस्रकम् ।\nतद्दशांशेन होमं वै कुर्यात्तत्र महामतिः ॥ १९॥"
  },
  {
    "text": "ततो बलिप्रदानं वै कुर्यात् पूर्णाहुतिं ततः ।\nपुनः सम्पूज्य विघ्नेशं स प्रणम्य ततो गुरुम् ॥ २०॥"
  },
  {
    "text": "प्रार्थयेत् सर्वभावेन शिष्यं मां तारय प्रभो ।\nमन्त्रं देहि महाभाग गाणपत्यं विशेषतः ॥ २१॥"
  },
  {
    "text": "पुनर्गुरुं समभ्यर्च्य ततः सकलशं पुनः ।\nस्थापयेत् स्वेष्टदेवाढ्यं गाणेशेनैव मन्त्रतः ॥ २२॥"
  },
  {
    "text": "तत्र विघ्नेश्वरं ध्यात्वा पूजयेत् स्वल्पमार्गतः ।\nततो वस्त्रं समाच्छाद्य मस्तके गुरुसंयुतः ॥ २३॥"
  },
  {
    "text": "प्रणम्य स्वगुरुं तत्र प्रार्थयेद्वद मन्त्रकम् ।\nसंसारतारणार्थाय देहि मन्त्रं द्विजोत्तम ॥ २४॥"
  },
  {
    "text": "एवं गुरुर्महर्षिश्च प्रार्थितस्तं सुशिक्ष्य वै ।\nगणेशं मनसा ध्यात्वा मन्त्रं शिष्याय दापयेत् ॥ २५॥"
  },
  {
    "text": "ततस्तान् कलशान् गृह्य पूर्वदिक्क्रमतश्च तैः ।\nअष्टोत्तरशतं मन्त्रं जपंस्तं स्नापयेद्गरुः ॥ २६॥"
  },
  {
    "text": "एकैकसिद्धिदः प्रोक्तः कलशः स्नानमात्रतः ।\nब्रह्मभूयकरः प्रोक्तो मध्यमः सर्वसिद्धिदः ॥ २७॥"
  },
  {
    "text": "स्नातं शिष्यं समादाय गणेशं प्रणिपत्य च ।\nशिष्येण पूजयेद्देवं ततस्तं स विसर्जयेत् ॥ २८॥"
  },
  {
    "text": "प्रणमेद् गाणपत्यांस्तांस्ततो दद्याच्च दक्षिणाम् ।\nपुष्कलां शाठ्यहीनः स भोजयेत्तान् महायशाः ॥ २९॥"
  },
  {
    "text": "मोदकापूपलड्डूकपायसान्नैर्महामते ।\nसूक्ष्मतन्दुलसंयुक्तैर्नानापक्वान्नमिश्रितैः ॥ ३०॥"
  },
  {
    "text": "यथेष्टं भोजयित्वा वै प्रणमेत् स पुनः पुनः ।\nप्रार्थयेत्तान् विशेषेण तारितोऽहं भवार्णवात् ॥ ३१॥"
  },
  {
    "text": "सम्भारं गुरवे दद्याद्गुरुवंशं नमेत् सदा ।"
  },
  {
    "text": "गाणपत्यान् प्रदृश्यैवोत्थाय तांश्च नमेन्नरः ॥ ३२॥"
  },
  {
    "text": "गाणपत्यान् समालोक्य न नमेद्यः प्रजापते ।\nतेन विघ्नेश्वरः साक्षाद्धिंसितो नाऽत्र संशयः ॥ ३३॥"
  },
  {
    "text": "एवं दीक्षां समागृह्य गणेशं पूजयेत् सदा ।\nतत्समीपे तु मन्त्रस्य पुरश्चरणकं चरेत् ॥ ३४॥"
  },
  {
    "text": "अथ धर्मान् प्रवक्ष्यामि श‍ृणु तान् सुसमाहितः ।\nदन्तकाष्ठमभुक्त्वा तु न गच्छेद्गणपालयम् ॥ ३५॥"
  },
  {
    "text": "मैथुनं यदि कृत्वा देवालयं च गमिष्यति ।\nस सद्यो भ्रंशमागच्छेदतः स्नात्वा च तं व्रजेत् ॥ ३६॥"
  },
  {
    "text": "अशुद्धवस्त्रसंयुक्तो विघ्नराजं न संस्पृशेत् ।\nपरवस्त्रधरो भूत्वा पूजयेन्न गणाधिपम् ॥ ३७॥"
  },
  {
    "text": "छिद्रयुक्तं न वस्त्रं स धारयेद्देवपूजने ।\nमौनेन पूजयेद्देवं यथाविधि गणेश्वरम् ॥ ३८॥"
  },
  {
    "text": "गणेशपूजने सक्तो यदि वाचं वदेन्नरः ।\nपूजान्तरायदोषेण विघ्नयुक्तो भवेन्नरः ॥ ३९॥"
  },
  {
    "text": "अभ्यङ्गसंयुतो यस्तु स्नानहीनो यदा भवेत् ।\nदेवालयं समागच्छेत्तदा भ्रंशमवाप्नुयात् ॥ ४०॥"
  },
  {
    "text": "उपानत्स्पर्शसंयुक्तः पादक्षालनवर्जितः ।\nगणेशानालयं गच्छेद्विघ्नयुक्तो भवेन्नरः ॥ ४१॥"
  },
  {
    "text": "गन्धादिचर्चितो भूत्वा यो नार्च्य गणनायकम् ।\nदेवालयं गतो दैवाल्लभेद् भ्रंशं स मानवः ॥ ४२॥"
  },
  {
    "text": "अजीर्णदोषसंयुक्तो यस्तिष्ठेद्देवसन्निधौ ।\nउद्गाराधः समीरेण विघ्नयुक्तो भवेत्तु सः ॥ ४३॥"
  },
  {
    "text": "भेरीशब्दमनावाद्य गणेशालयगो भवेत् ।\nस भ्रंशं च लभेद्दक्ष देवगुह्यप्रभञ्जनात् ॥ ४४॥"
  },
  {
    "text": "देवालयं समागत्याऽनृतवाचं वदेन्नरः ।\nअथवा देवस्तुत्यादिहीनां स भ्रंशितामियात् ॥ ४५॥"
  },
  {
    "text": "नित्यं तत्र प्रजानाथ संयतो देवसन्निधौ ।\nमर्यादां पालयंस्तिष्ठेत् स ईप्सितफलं लभेत् ॥ ४६॥"
  },
  {
    "text": "यथाशास्त्रं विचारेण गणेशं सर्वसिद्धिदम् ।\nयो भजेत् गाणपत्यस्तं स गणेशो भवेन्नरः ॥ ४७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते गाणपत्यदीक्षावर्णनं नाम त्रयोविंशोऽध्यायः ॥ ५.२३\n५.२४ गाणपत्यस्वरूपवर्णनं नाम चतुर्विंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nयदि क्षत्रियवंशस्थो दीक्षामिच्छति शाश्वतीम् ।\nगाणेशीं श‍ृणु वक्ष्यामि विधिं तस्य प्रजापते ॥ १॥"
  },
  {
    "text": "ब्राह्मणस्यैव हस्तेन कारयेदेतदादरात् ।\nमन्त्रमात्रं जपेत् सोऽपि न होमादि स्वहस्ततः ॥ २॥"
  },
  {
    "text": "शस्त्रविद्यां परित्यज्य दण्डादिकमशेषतः ।\nगाणपत्यो भवेत् सोऽपि क्षत्रियो नात्र संशयः ॥ ३॥"
  },
  {
    "text": "वैश्यः स्ववृत्तिजं कर्म क्रयविक्रयकं परम् ।\nत्यजेत्ततो गणेशस्य दीक्षायां योग्यतामियात् ॥ ४॥"
  },
  {
    "text": "शूद्राणां नाममन्त्रश्च वक्तव्यो ब्राह्मणैः सदा ।\nहिंसादिकमथो त्यक्त्वा शूद्रो दीक्षां लभेत् पराम् ॥ ५॥"
  },
  {
    "text": "नाममन्त्रेण सर्वं वै कुर्यात् शूद्रः स्वयं विधिम् ।\nगणेश्वरस्य पूजादि न श्लोकादि समुच्चरेत् ॥ ६॥"
  },
  {
    "text": "न होमादिभवं कर्म प्रायश्चित्तं चरेत्तथा ।\nगाणपत्यो भवेच्छूद्रो दीक्षायुक्तो महायशाः ॥ ७॥"
  },
  {
    "text": "गणेशदीक्षया युक्तो भवेद् विपथगो यदि ।\nस एव विघ्नसंयुक्तो भविष्यति प्रकोपतः ॥ ८॥"
  },
  {
    "text": "अथ दीक्षितजन्तूनां चिह्नानि ते वदाम्यहम् ।\nतैर्युक्तान् गाणपत्यान् वै परान् जानाति मानवः ॥ ९॥"
  },
  {
    "text": "प्रातः स्नानादिकं कृत्वा सन्ध्यां शाखोक्तमार्गतः ।\nआगमोक्तां च वेदोक्तां पूजां कृत्वा समापयेत् ॥ १०॥"
  },
  {
    "text": "अर्चनं द्वादशाङ्गेषु यः कुर्यान् मन्त्रपूर्वकम् ।\nसर्वाङ्गलेपनेनैव तत्र मन्त्रान् श‍ृणु प्रभो ॥ ११॥"
  },
  {
    "text": "गणेशोच्छिष्टगन्धं वै गृह्यादौ नियतो न्यसेत् ।\nस्वानन्दवासिने जप्त्वा नमो मूर्धानमर्चयेत् ॥ १२॥"
  },
  {
    "text": "ललाटं गणनाथाय नम उच्चार्य चार्चयेत् ।\nदक्षिणं कर्णमूलं च गजकर्णाय वै नमः ॥ १३॥"
  },
  {
    "text": "वामकर्णं तथा दक्ष शूर्पकर्णाय ते नमः ।\nअर्चयेच्च ततः कण्ठं विघ्नेशाय ततः पठन् ॥ १४॥"
  },
  {
    "text": "बाहुं दक्षिणगं तद्वद् हेरम्बाय नमोऽर्चयेत् ।\nवामं समर्चयेत् सुज्ञः सिद्धिनाथाय वै नमः ॥ १५॥"
  },
  {
    "text": "हृदयं चार्चयेत्तत्र बुद्धीशाय नमो विधे ।\nउदरं नाभिसंस्थानं नमो लम्बोदराय ते ॥ १६॥"
  },
  {
    "text": "दक्षिणं चैव कुक्षिं स वक्रतुण्डाय वै नमः ।\nवामं तु चिन्तामणये ह्यर्चयेन्नात्र संशयः ॥ १७॥"
  },
  {
    "text": "पृष्ठदेशं नाभिसममर्चयेत् ढुण्ढये नमः ।\nएते द्वादश मन्त्राश्च कथितास्ते प्रजापते ॥ १८॥"
  },
  {
    "text": "ललाटं चार्चयेत् सुज्ञः सर्वभद्रविधानतः ।\nअङ्गानि स तथा दक्ष नाभेरूर्ध्वं समर्चयेत् ॥ १९॥"
  },
  {
    "text": "सर्वाङ्गलेपनं शस्तं गाणेशानां विशेषतः ।\nरक्तचन्दनसंयुक्तो गन्धस्तेषां मतः सदा ॥ २०॥"
  },
  {
    "text": "मालां शमीभवां वाऽपि प्रभो मन्दारवृक्षजाम् ।\nप्रशस्तां स्वगले बाहौ सर्वसिद्धिप्रदायिनीम् ॥ २१॥"
  },
  {
    "text": "धारयेन्नात्र सन्देहो देवकाष्ठप्रमाणतः ।\nअन्यकाष्ठभवां मालां धारयेन्न कदाचन ॥ २२॥"
  },
  {
    "text": "वैष्णवानां यथा दक्ष तुलसीकाष्ठसम्भवा ।\nतथा वै गाणपत्यानां शमीमन्दारसम्भवा ॥ २३॥"
  },
  {
    "text": "तदभावे प्रजानाथ विद्रुमजां तु धारयेत् ।\nअथवाऽक्षमयीं मालां धारयेन् मन्दमार्गतः ॥ २४॥"
  },
  {
    "text": "सदा शुचिस्वभावस्थो मित्रशत्रुत्ववर्जितः ।\nद्वन्द्वभावविनिर्मुक्तो गाणपत्यश्चरेन् महीम् ॥ २५॥"
  },
  {
    "text": "शुक्लकृष्णचतुर्थीजं व्रतं नित्यं समाचरेत् ।\nगाणपत्यानि सर्वाणि व्रतानि श्रद्धयान्वितः ॥ २६॥"
  },
  {
    "text": "अन्यदेवप्रियं दक्ष व्रतं तीर्थं चरेत्तथा ।\nशक्तियुक्तो भवेत् सोऽपि तदा सर्वं प्रतिष्ठितम् ॥ २७॥"
  },
  {
    "text": "क्षेत्राणि गाणपत्यानि चरेन्नियमसंयुतः ।\nअन्यानि शक्तियुक्तश्चेत् निश्चितं मुनिभिः पुरा ॥ २८॥"
  },
  {
    "text": "यथा गणेश्वरो देवः सर्वेषामादिपूज्यकः ।\nअन्यदेवस्य भक्तानां तथा तस्य व्रतादिकम् ॥ २९॥"
  },
  {
    "text": "गाणेशानां यथा दक्ष एक एव गणेश्वरः ।\nआवश्यकेन तद्वद्व्रतादिकं च समाचरेत् ॥ ३०॥"
  },
  {
    "text": "सदा गणेशनाम्नश्च कीर्तनं तत्र वर्तते ।"
  },
  {
    "text": "कथा नानाविधा रम्याः कथयन्ति परस्परम् ॥ ३१॥"
  },
  {
    "text": "चरित्राणि गणेशस्य गायेयुर्हर्षसंयुताः ।\nपात्रीभूतान् जनान् दृष्ट्वा बोधयन्ति सुसिद्धये ॥ ३२॥"
  },
  {
    "text": "अत्र ते कथयिष्यामि संवादं नारदेन्द्रजम् ।\nएकदा नारदो योगी भ्रमन्निन्द्रं समाययौ ॥ ३३॥"
  },
  {
    "text": "इन्द्रेण पूजितः सोऽपि गाणेशं गानमाकरोत् ।\nतं प्रणम्य महेन्द्रश्च जगाद वाक्यमुत्तमम् ॥ ३४॥"
  },
  {
    "text": "इन्द्र उवाच ।\nवद ब्रह्मन् महाभाग चिह्नानि गणपात्मनाम् ।\nकैश्चिह्नैः संयुता नित्यं गाणपत्याश्चरन्ति हि ॥ ३५॥"
  },
  {
    "text": "नारद उवाच ।\nसर्वाङ्गे चन्दनालेपो रक्तचन्दनसंयुतः ।\nशमीमन्दारमाला च तेषां हस्ते गले भवेत् ॥ ३६॥"
  },
  {
    "text": "सदा गणेशनाम्नश्च श्रवणे तत्पराः स्मृताः ।\nकीर्तने भावसंयुक्ताः गाणपत्या इमे बुधाः ॥ ३७॥"
  },
  {
    "text": "द्वन्द्वस्य भावो हृदि नोभवेत् कदा ये निःस्पृहा योगधराः सुनिर्मलाः ।\nगाणेश्वरा वन्दनशीलकाः सदा तान् गाणपत्यान् प्रवदन्ति योगिनः ॥ ३८॥"
  },
  {
    "text": "नित्यं स्वधर्मेण च संयुतास्तथा न मानयन्ति ह्यपवर्गकं कदा ।\nभक्तौ निमग्ना गणराजवर्त्मनि तान् गाणपत्यान् प्रवदन्ति योगिनः ॥ ३९॥"
  },
  {
    "text": "न स्थानगेहादिकमाश्रयन्ति ये प्रारब्धमात्रेत्यवलम्बिनोऽपरे ।\nचिन्तामणौ चित्तनिवेशकाः सदा तान् गाणपत्यान् प्रवदन्ति योगिनः ॥ ४०॥"
  },
  {
    "text": "श्रौते तथा स्मार्तभवे सुकर्मणि संसक्तदेहा गणराजसिद्धये ।\nसर्वाणि कर्माणि समर्प्य नैज्यपे तान् गाणपत्यान् प्रवदन्ति योगिनः ॥ ४१॥"
  },
  {
    "text": "निन्दां स्तुतिं वीक्ष्य विकारवर्जिताः कान्तासुवर्णादिषु भावहीनकाः ।\nप्राटन्ति विघ्नेश्वरभक्तिलालसा तान् गाणपत्यान् प्रवदन्ति योगिनः ॥ ४२॥"
  },
  {
    "text": "आच्छादिता ये न च केन भावितास्तिरस्कृता देववरिष्ठभोजिनः ।\nजीवैर्हता दोषविहीनचेतसस्तान् गाणपत्यान् प्रवदन्ति योगिनः ॥ ४३॥"
  },
  {
    "text": "नेच्छन्ति कैलासविकुण्ठकादिकं न ब्रह्मभूयं न रसां रसातलम् ।\nभक्तिं सदेच्छन्ति गणेशभाविकान् तान् गाणपत्यान् प्रवदन्ति योगिनः ॥ ४४॥"
  },
  {
    "text": "मुद्गल उवाच ।\nएवमुक्त्वा महेन्द्रं स नारदः स्वेच्छया मुनिः ।\nययौ विघ्नेश्वरं गायन् यत्र तत्र प्रजापते ॥ ४५॥"
  },
  {
    "text": "एतत्ते गाणपत्यानां स्वरूपं कथितं मया ।\nश्रवणात् पापसम्भूतमज्ञानं नाशमाव्रजेत् ॥ ४६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते गाणपत्यस्वरूपवर्णनं नाम चतुर्विंशतितमोऽध्यायः ॥ ५.२४"
  },
  {
    "text": "५.२५ शमीमन्दारवरप्रदानं नाम पञ्चविंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दक्ष उवाच ।\nशमीमन्दारमाहात्म्यं वद मे करुणानिधे ।\nकथं विघ्नेश्वरस्यैव प्रियौ तौ सम्बभूवतुः ॥ १॥"
  },
  {
    "text": "मुद्गल उवाच ।\nऔर्वो नामाऽभवद्विप्रः श्रौतस्मार्तक्रियापरः ।\nस्वधर्मरतया पत्न्या ब्रह्मनिष्ठो महायशाः ॥ २॥"
  },
  {
    "text": "तयोः कालेन सञ्जाता पुत्री तेजस्विनी प्रभो ।\nतस्या नाम द्विजौ तौ तु शमीकेति प्रचक्रतुः ॥ ३॥"
  },
  {
    "text": "सा कन्या रूपसंयुक्ता गुणयुक्ता प्रजापते ।\nसप्तवर्षवयः संस्था बभूव जनकप्रिया ॥ ४॥"
  },
  {
    "text": "तदर्थं ब्राह्मणः सोऽपि वरमिच्छन् समाययौ ।\nशौनकस्याश्रमं तत्र ददर्श मुनिसत्तमम् ॥ ५॥"
  },
  {
    "text": "पूजितः शौनकेनैव मन्दारं शिष्यमुत्तमम् ।\nशौनकस्य ददर्शाऽसौ विद्याढ्यं धौम्यनन्दनम् ॥ ६॥"
  },
  {
    "text": "सुशीलं गुरुसेवायां निरतं धर्मलालसम् ।\nहर्षयुक्तोऽभवत्तत्र मेने जामातरं हृदि ॥ ७॥"
  },
  {
    "text": "विचार्य शौनकेनैव स्वगृहं प्रत्यपद्यत ।\nसुदिने तं समानाय्य ददौ कन्यां महात्मने ॥ ८॥"
  },
  {
    "text": "तेन युक्ता शमी तत्र शुशुभे रूपसंयुता ।\nरत्नकाञ्चनयोर्योगस्तथा जातः प्रजापते ॥ ९॥"
  },
  {
    "text": "पुनर्गते कियत्काले यौवनस्थां विभाव्य ताम् ।\nशमीकां स समानेतुं मन्दारः प्रययौ स्वयम् ॥ १०॥"
  },
  {
    "text": "तं प्रपूज्य ददौ कन्यामौर्वो हर्षसमन्वितः ।\nमन्दारः श्वशुरं नत्वा मार्गसंस्थो बभूव ह ॥ ११॥"
  },
  {
    "text": "कदा भृशुण्डिनामा यो गाणेशश्च महायशाः ।\nविश्रान्तिमाश्रमे तस्य चक्रतुर्दम्पती परे ॥ १२॥"
  },
  {
    "text": "स्वकाश्रमविहारार्थं भृशुण्डी सङ्गतोऽभवत् ।\nतं दृष्ट्वा शुण्डया युक्तं जहसतुश्च मूर्खवत् ॥ १३॥"
  },
  {
    "text": "शुण्डाया अपमानेन पापं प्राप्तं महाद्भुतम् ।\nतेन सम्प्रेरितो योगी चुकोप रक्तलोचनः ॥ १४॥"
  },
  {
    "text": "उवाच तौ महायोगी भृशुण्डी च द्विजाधमौ ।\nदृष्ट्वा जहसथुः शुण्डां पादपौ भवतं रुषा ॥ १५॥"
  },
  {
    "text": "शुण्डाया अपमानं यः करिष्यति नराधमः ।\nस मे शत्रुर्न सन्देहो गजास्यस्यापमानतः ॥ १६॥"
  },
  {
    "text": "तौ तं भृशुण्डिनं विप्रौ प्रणेमतुः सुदुःखितौ ।\nअज्ञानेन कृतं हास्यं क्षन्तुमर्हसि योगिप ॥ १७॥"
  },
  {
    "text": "उच्छापं वद विप्रेश दासौ ते नात्र संशयः ।\nअत्यन्तं गणराजस्य प्रियौ कुरु च मानद ॥ १८॥"
  },
  {
    "text": "ततोऽतिकरुणाविष्टो जगाद मुनिसत्तमः ।\nशुण्डाया अपमानेन मया शप्तौ न संशयः ॥ १९॥"
  },
  {
    "text": "अतः शुण्डाधरो देवः प्रसन्नश्च भविष्यति ।\nतदा सर्वं शुभं पूर्णं युवयोर्वाञ्छितं भवेत् ॥ २०॥"
  },
  {
    "text": "ममाधीनं न किञ्चिद्वै शापदाता गजाननः ।\nक्रोधहीनस्य मे क्रोधः प्रेरितस्य समाययौ ॥ २१॥"
  },
  {
    "text": "एवमुक्त्वा महायोगी स्वासनस्थो बभूव ह ।\nतौ सद्यो वृक्षयोनिस्थौ बभूवतुः प्रजापते ॥ २२॥"
  },
  {
    "text": "अथ मासे गते विप्रः शौनकश्चिन्तयान्वितः ।\nशिष्यान् गृह्य ययौ विप्रमौर्वं दुःखान् महामुनिः ॥ २३॥"
  },
  {
    "text": "तं पप्रच्छ शनैः सोऽपि मन्दारः कुत्र वर्तते ।\nशमीकाया आनयने प्रेषितोऽयं मया सुतः ॥ २४॥"
  },
  {
    "text": "ततस्तं शोकसंयुक्तमौर्वो जगाद विस्मितः ।\nदत्वा कन्यां मया सद्यः प्रेषितश्च त्वदन्तिके ॥ २५॥"
  },
  {
    "text": "श्रुत्वैवं शोकसंयुक्ता और्वशौनकमुख्यकाः ।\nतयोः शोधनकामास्ते निसस्रुस्त्वरितास्ततः ॥ २६॥"
  },
  {
    "text": "तत्र मार्गे जनान् सर्वान् ग्रामस्थान् वनसंस्थितान् ।\nपप्रच्छुस्ते समूचुस्तान् मासमात्राद् गतौ किल ॥ २७॥"
  },
  {
    "text": "एवं विचार्य ते याता भृशुण्ड्याश्रममुत्तमम् ।\nतत्र विश्रान्तिकृत् स्थाने जनानां ददृशुस्तरू ॥ २८॥"
  },
  {
    "text": "अनुपेतौ ततो ज्ञात्वा शौनको ध्यानमाश्रितः ।\nज्ञात्वा भृशुण्डिना शप्तौ वृत्तान्तं तानवेदयत् ॥ २९॥"
  },
  {
    "text": "ततः सर्वान् महायोगी विसृज्य तपसि स्थितौ ।\nशौनकौर्वौ महादुःखाद् गणेशाराधने रतौ ॥ ३०॥"
  },
  {
    "text": "अवायुभक्षभावेन ध्यानेन गणनायकम् ।\nतोषयामासतुः प्रीत्या तयोरघविमुक्तये ॥ ३१॥"
  },
  {
    "text": "एवं द्वादशवर्षेषु गतेषु द्विरदाननः ।\nआययौ तौ वरं दातुं भृशं तत् क्लेशतापितः ॥ ३२॥"
  },
  {
    "text": "दृष्ट्वा विघ्नेश्वरं तौ तु प्रणम्यापूज्य हर्षतः ।\nगणाध्यक्षं तुष्टुवतुः प्रणम्य करसम्पुटैः ॥ ३३॥"
  },
  {
    "text": "शौनकौर्वौ ऊचतुः ।\nनमस्ते गजवक्त्राय विघ्नेशाय परात्मने ।\nअपाराय महेशाय हेरम्बाय नमो नमः ॥ ३४॥"
  },
  {
    "text": "संसारार्णवताराय मायामोहहराय ते ।\nब्रह्मेशाय शिवादिभ्यो योगदाय नमो नमः ॥ ३५॥"
  },
  {
    "text": "ज्येष्ठानां ज्येष्ठराजाय सर्वेषां पूज्यमूर्तये ।\nआदिपूज्याय देवाय चान्तःस्थाय नमो नमः ॥ ३६॥"
  },
  {
    "text": "अनादये च सर्वेषां मात्रे पित्रे परात्मने ।\nस्वानन्दवासिने तुभ्यं गणेशाय नमो नमः ॥ ३७॥"
  },
  {
    "text": "शूर्पकर्णाय शूराय लम्बोदराय ढुण्ढये ।\nविघ्नकर्त्रे ह्यभक्तानां भक्तानां विघ्नहारिणे ॥ ३८॥"
  },
  {
    "text": "ब्रह्मेशाय नमस्तुभ्यं ब्रह्मभूतप्रदाय च ।\nयोगेशाय सुशान्ताय शान्तिदाय नमो नमः ॥ ३९॥"
  },
  {
    "text": "गुणान्तं न ययुर्यस्य शिवविष्ण्वादयोऽमराः ।\nयोगिनः सगुणस्यापि निर्गुणस्याऽत्र का कथा ॥ ४०॥"
  },
  {
    "text": "नमो नमः प्रसन्नस्त्वं भव स्वामिन् गजानन ।\nधौम्यपुत्रं च मन्दारं शिष्यं मे तारयाऽधुना ॥ ४१॥"
  },
  {
    "text": "तारयस्व शमीमौर्वकन्यां तां नाथ विघ्नप ।\nवृक्षयोनिगतौ तौ तु मानुषौ कुरु तादृशौ ॥ ४२॥"
  },
  {
    "text": "भक्तिं ते देहि हेरम्ब यया भ्रान्तिर्विनश्यति ।\nदासौ ते पादपद्मस्य वाञ्छितं कुरु सर्वदा ॥ ४३॥"
  },
  {
    "text": "तयोर्वचनमाकर्ण्य जगाद गणनायकः ।\nतौ भक्तौ तपसा युक्तौ भक्तिबद्धस्वभावतः ॥ ४४॥"
  },
  {
    "text": "श्रीगजानन उवाच ।\nभृशुण्डिना च विप्रर्षी शप्तौ तौ दम्पती पुरा ।\nज्ञात्वा मदीयतुण्डस्यापमानान्नात्र संशयः ॥ ४५॥"
  },
  {
    "text": "भृशुण्डिनोऽतिभक्तस्य मम मिथ्यावचः कदा ।\nन करोमि महाभागौ देहादधिक एव सः ॥ ४६॥"
  },
  {
    "text": "भृशुण्डिनोऽपमानश्च क्रियते विविधैर्जनैः ।\nन तत्र कोपसंयुक्तो भवते मुनिसत्तमः ॥ ४७॥"
  },
  {
    "text": "मदीयमपमानं स सहते न कदाचन ।\nअतोऽहं तस्य वाक्यं वै न करोमि निरर्थकम् ॥ ४८॥"
  },
  {
    "text": "भवद्भ्यां तपसा बद्धः करिष्यामि हितावहम् ।\nश‍ृणुतं मे वचो रम्यं वरं दास्यामि मुख्यकम् ॥ ४९॥"
  },
  {
    "text": "मन्दारस्य च शम्याश्च मूले स्थास्यामि निश्चलः ।\nमद्रूपौ वृक्षजातीनां सर्ववन्द्यौ भविष्यतः ॥ ५०॥"
  },
  {
    "text": "देवास्तौ प्रणमस्यन्ति किं पुनर्जन्तवो मताः ।\nदर्शनात् स्पर्शनाच्चैव पापघ्नौ तौ भविष्यतः ॥ ५१॥"
  },
  {
    "text": "मत्प्रियौ सर्वभावेन देवानां प्रियरूपिणौ ।\nभविष्यतो विशेषेण वृक्षराजौ महामुनी ॥ ५२॥"
  },
  {
    "text": "शमीपत्रेण मां विप्रा पूजयिष्यन्ति मानवाः ।\nतेषां वाञ्छां सदाऽहं वै पूरयिष्यामि शाश्वतीम् ॥ ५३॥"
  },
  {
    "text": "मन्दारपुष्पमेकं समर्पयिष्यति मे नरः ।\nतेन हृष्टो भविष्यामि फलं दास्यामि वाञ्छितम् ॥ ५४॥"
  },
  {
    "text": "कृता नानाविधा पूजा मदीया मानवेन च ।\nदूर्वाहीना वृथा सर्वा भवत्यत्र न संशयः ॥ ५५॥"
  },
  {
    "text": "अद्य प्रभृति विप्रेशौ शमीपत्रेण संयुता ।\nमन्दारकुसुमेनैव सफला सा भविष्यति ॥ ५६॥"
  },
  {
    "text": "शमीपत्रं नरेणैव भवेन् मयि समर्पितम् ।\nन तु ऋतुशतेनैव तुल्यं तेभ्योऽधिकं मतम् ॥ ५७॥"
  },
  {
    "text": "शमीपत्रेण सन्तुष्टो भविष्यामि निरन्तरम् ।\nमन्दारपुष्पकेणैव को वदेत्तु तयोः फलम् ॥ ५८॥"
  },
  {
    "text": "नित्यं शमीं नमेद्यस्तु पूजयेद्वा तु संस्पृशेत् ।\nस सप्तकुलसंयुक्तः स्वानन्दं मे गमिष्यति ॥ ५९॥"
  },
  {
    "text": "तथा मन्दारवृक्षं यो नमेत् सम्पूजयेन्नरः ।\nसंस्पृशेत् सोऽपि स्वानन्दं व्रजेत् सप्तकुलैर्युतः ॥ ६०॥"
  },
  {
    "text": "प्रदक्षिणां प्रकुर्वीत शमीमन्दारवृक्षयोः ।\nसप्तद्वीपवती पृथ्व्याः कृता तेन प्रदक्षिणा ॥ ६१॥"
  },
  {
    "text": "यदि भावेन वृक्षस्य प्रदक्षिणा कृता भवेत् ।\nशतभूमिप्रदाक्षिण्यसमं पुण्यं लभेन्नरः ॥ ६२॥"
  },
  {
    "text": "बहुनाऽत्र किमुक्तेन मद्रूपौ वृक्षजातिषु ।\nतयोश्च महिमानं को भवेद्वर्णयितुं क्षमः ॥ ६३॥"
  },
  {
    "text": "वृक्षबुद्ध्या शमीं यो वै मन्दारं यदि पश्यति ।\nस नारकी नरो विप्रौ भविष्यति न संशयः ॥ ६४॥"
  },
  {
    "text": "शमीं मन्दारकं वीक्ष्य न नमेद्यो नराधमः ।\nदक्षिणं कुरुते नैव नष्टपुण्यो भवेत्तदा ॥ ६५॥"
  },
  {
    "text": "शमीं यश्छेदयेद्वापि मन्दारं मुनिसत्तमौ ।\nनरकेषु महापापी पतिष्यति न संशयः ॥ ६६॥"
  },
  {
    "text": "शाखां पत्रं तु यः पापी छेदयिष्यति मानवः ।\nनारकी स भवेन्नूनं दर्शनात् पापदो भवेत् ॥ ६७॥"
  },
  {
    "text": "शमीं यो निन्दयेद्वा यो मन्दारं वृक्षसत्तमम् ।\nसर्वभाग्यविहीनः स नारकी जायते ततः ॥ ६८॥"
  },
  {
    "text": "मद्रूपेणैव मन्दारं शमीं यस्तु प्रपश्यति ।\nस भुक्त्वा विविधान् भोगानन्ते स्वानन्दगो भवेत् ॥ ६९॥"
  },
  {
    "text": "मन्दारमूलमादाय मूर्तिं कृत्वा मदीयिकाम् ।\nपूजयिष्यन्ति मद्भक्तास्तेषां साध्योऽहमञ्जसा ॥ ७०॥"
  },
  {
    "text": "मन्दारमूलजा मूर्तिः सद्यः सिद्धिप्रदायिका ।\nतद्वन्नैवान्यसम्भूता मम मूर्तिर्भविष्यति ॥ ७१॥"
  },
  {
    "text": "मन्दारमूर्तिगं पूजेत् शमीपत्रेण भावतः ।\nदूर्वामन्दारपुष्पैश्च त्रयं सुदुर्लभं मतम् ॥ ७२॥"
  },
  {
    "text": "शमी मन्दारदूर्वाश्च त्रयमेकत्र कारितम् ।\nभक्तेन स तु मत्तुल्यो पूजायां मे भविष्यति ॥ ७३॥"
  },
  {
    "text": "शमीमन्दारजां मालां कृत्वा जपं समाचरेत् ।\nअनन्तफलभोक्ताऽसौ भविष्यति न संशयः ॥ ७४॥"
  },
  {
    "text": "शमीमन्दारजां मालां दधानः पुरुषो भवेत् ।\nतस्य देहं समालोक्य विघ्ना नश्यन्ति पापकाः ॥ ७५॥"
  },
  {
    "text": "अन्ते शमीभवं पत्रं मन्दारकुसुमं तथा ।"
  },
  {
    "text": "दूर्वापत्रं धृतं येन धरिष्यति यमो न तम् ॥ ७६॥"
  },
  {
    "text": "शमीमन्दारसामीप्ये पूजयेन् मां च मानवः ।\nतेनाप्यसङ्ख्यका पूजा कृता मे नाऽत्र संशयः ॥ ७७॥"
  },
  {
    "text": "एवमुक्त्वा पुनस्तौ स जगाद गणनायकः ।\nमद्भक्तिं यदि विप्रेशाविच्छथो भावसंयुतौ ॥ ७८॥"
  },
  {
    "text": "तदा मन्दारवृक्षस्य मूलजां मूर्तिमादरात् ।\nकृत्वा पूजां प्रकुर्वाथां यथा विधिसमन्वितौ ॥ ७९॥"
  },
  {
    "text": "शमीमन्दारदूर्वाभिः सन्तुष्टोऽहं भवामि तु ।\nनान्यथा पूर्णभावेन मम तुष्टिकरं भवेत् ॥ ८०॥"
  },
  {
    "text": "तुलसीवर्जितां पूजां मदीयां कुरुतं सदा ।\nशमीमन्दारमालाभिर्जपं मे कुरुतं सदा ॥ ८१॥"
  },
  {
    "text": "एवमुक्त्वा गणाधीशस्तत्रैवान्तरधीयत ।\nविप्रौ बभूवतुर्हर्षसमायुक्तौ विशेषतः ॥ ८२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते शमीमन्दारवरप्रदानं नाम पञ्चविंशतितमोऽध्यायः ॥ ५.२५\n५.२६ शमीमन्दारस्पर्शमहिमावर्णनं नाम षड्विंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nततो धौम्यं समागम्य शौनको हर्षसंयुतः ।\nकथयामास वृत्तान्तं सोऽपि संहर्षितोऽभवत् ॥ १॥"
  },
  {
    "text": "धन्यो मे वृक्षगः पुत्रः सर्वसिद्धिप्रदायकः ।\nसाक्षाद्गणेशरूपश्च सर्वेषां वन्द्य आदरात् ॥ २॥"
  },
  {
    "text": "शमीसमीपगो हर्षसंयुक्तस्तत और्वकः ।\nतताप तप उग्रं स शमीसंयोगकारणात् ॥ ३॥"
  },
  {
    "text": "स एव मरणे तत्र शमीगर्भस्थितो ह्यभूत् ।\nअग्निरौर्वाभिधानश्च गाणपत्यो महायशाः ॥ ४॥"
  },
  {
    "text": "कल्पान्ते गणनाथं स ययौ योगसमन्वितः ।\nशौनकश्च तथा ढुण्ढिमभजत् स्नेहसंयुतः ॥ ५॥"
  },
  {
    "text": "मन्दारमूलजां मूर्तिं कृत्वा पूजापरायणः ।\nशमीमन्दारदूर्वाभिस्तोषयामास विघ्नपम् ॥ ६॥"
  },
  {
    "text": "शमीमन्दारमालाभिः शुशुभे ब्राह्मणोत्तमः ।\nगाणपत्यस्वरूपेण तथा धौम्यो बभूव ह ॥ ७॥"
  },
  {
    "text": "भृशुण्डी तद्भवं वृत्तं श्रुत्वा हर्षसमन्वितः ।\nआगत्य स्वाश्रमे संस्थौ ननाम वृक्षसत्तमौ ॥ ८॥"
  },
  {
    "text": "नित्यं पुपूज च शमीं मन्दारं भक्तिसंयुतः ।\nशमीमन्दारदूर्वाभिः पूजयामास विघ्नपम् ॥ ९॥"
  },
  {
    "text": "शमीमन्दारमालाभिर्भूषितो मुनिसत्तमः ।\nशुशुभे गाणपत्येषु गणराज इवापरः ॥ १०॥"
  },
  {
    "text": "एवं ये ये स्थिता दक्ष गाणपत्या विशेषतः ।\nते ते सर्वे शमीमन्दारपूजासंयुता बभुः ॥ ११॥"
  },
  {
    "text": "एतत्ते कथितं सर्वं शमीमन्दारसम्भवम् ।\nमाहात्म्यं पुनरन्यत्त्वं श‍ृणु पापहरं परम् ॥ १२॥"
  },
  {
    "text": "द्राविडे शूद्रयोनिस्थो बभूवे पापकारकः ।\nवनं गत्वा जनान् हत्वा द्रव्यलोभी दुरात्मवान् ॥ १३॥"
  },
  {
    "text": "एकदा वनमध्यस्थोऽभवत् व्याघ्रेण धर्षितः ।\nपपात भयभीतश्च सद्यस्तेन प्रभक्षितः ॥ १४॥"
  },
  {
    "text": "तत्र वायुबलेनैव शमीपत्रं समाययौ ।"
  },
  {
    "text": "तस्य स्पर्शोऽभवत्तस्य दैवयोगात् प्रजापते ॥ १५॥"
  },
  {
    "text": "तं नेतुं यमदूताश्च समाजग्मुर्महाबलाः ।\nगाणेशास्तत्र संयाताः समकाले नराधमम् ॥ १६॥"
  },
  {
    "text": "यमदूतांस्तिरस्कृत्य गाणेशास्तं प्रगृह्य वै ।\nगन्तुं समुद्यता यावत्तावत्ते तान् प्रदुद्रुवुः ॥ १७॥"
  },
  {
    "text": "मुसलेन हताः पेतुर्यमदूता महीतले ।\nगाणेशास्तं प्रगृह्यैव ब्रह्मभूतं प्रचक्रिरे ॥ १८॥"
  },
  {
    "text": "यमदूता यमं गत्वा शोकदुःखसमन्विताः ।\nवृत्तान्तं कथयामासुः क्रोधेन परिपूरिताः ॥ १९॥"
  },
  {
    "text": "यामा ऊचुः ।\nस्वामिन् शास्त्रकराः केचिद्बभूवुर्भूमिमण्डले ।\nत्वदाज्ञावशगं सर्वं वर्तते कुत्र तद् गतम् ॥ २०॥"
  },
  {
    "text": "त्वं साक्षाद्धर्मराजश्च यथा वेदार्थवान् प्रभुः ।\nवर्तसे तेन सर्वं वै त्वदाज्ञावशगं मतम् ॥ २१॥"
  },
  {
    "text": "शम्भुविष्णुमुखा देवा धर्माधारा भवन्ति वै ।\nधर्मयुक्तस्वभावेन वर्तेरन्नात्र संशयः ॥ २२॥"
  },
  {
    "text": "महापापी विशालाक्षो नाम शूद्रो ममार ह ।\nतं गृहीतुं वयं तत्र गताः पाशधराः प्रभो ॥ २३॥"
  },
  {
    "text": "अकस्मात्तत्र संयाता पुरुषाः परमाद्भुताः ।\nशुण्डादण्डधराः सर्वे चतुर्बाहुविराजिताः ॥ २४॥"
  },
  {
    "text": "अस्मांस्ते तु तिरस्कृत्य तं शूद्रं गृह्य सूर्यज ।\nगन्तुं समुद्यता यावत्तावद्योद्धुं वयं स्थिताः ॥ २५॥"
  },
  {
    "text": "निपात्य नो महावीर्या मुसलेन प्रगृह्य तम् ।\nगताः कुत्र न जानीमोऽधुना सर्वे महामते ॥ २६॥"
  },
  {
    "text": "अतस्तं यत्नसंयुक्तो मदं तेषां हरस्व च ।\nएवमुक्त्वा प्रणम्यैनं स्थिताः प्राञ्जलयोऽभवन् ॥ २७॥"
  },
  {
    "text": "मुद्गल उवाच ।\nतेषां तद्वचनं श्रुत्वा ध्यानस्थोऽभून् महामतिः ।\nयमः सर्वं विदित्वा तु भयं दध्रे महायशाः ॥ २८॥"
  },
  {
    "text": "ध्यात्वा गजाननं देवं हृष्टरोमा च साश्रुकः ।\nहृदि प्रणम्य विघ्नेशमुवाच भयसङ्कुलः ॥ २९॥"
  },
  {
    "text": "मदीयकिङ्करैः स्वामिन्नपराधः कृतो महान् ।\nतं क्षमस्व दयासिन्धो प्रभो ह्यज्ञानसंयुतैः ॥ ३०॥"
  },
  {
    "text": "गाणपत्यैर्महाभागैर्विवादो नैव शोभनः ।\nस एव तु मया प्राप्तो भाग्यहीनबलेन च ॥ ३१॥"
  },
  {
    "text": "एवं क्षमाप्य विघ्नेशं स्थितं मनसि किङ्करान् ।\nआकार्य भानुजः सर्वान् जगाद वचनं हितम् ॥ ३२॥"
  },
  {
    "text": "यम उवाच ।\nमन्दारमालाशमिकाष्ठजा च यस्यैव देहे भवति प्रमाणम् ।\nपुष्पं तयोः पत्रयुतं च शूराः सन्त्यज्य दूरं चरत प्रभीताः ॥ ३३॥"
  },
  {
    "text": "दूर्वायुतं विघ्नहरस्य गाथां सङ्गायमानं यदि पापयुक्तम् ।\nपूजादिकारं गणनायकस्य सन्त्यज्य दूरं चरत प्रभीताः ॥ ३४॥"
  },
  {
    "text": "गणेश हेरम्ब गजाननेति महोदर स्वानुभवप्रकाशिन् ।\nवरिष्ठ सिद्धिप्रिय बुद्धिनाथ वदन्तमेवं त्यजत प्रभीताः ॥ ३५॥"
  },
  {
    "text": "अनेकविघ्नान्तक वक्रतुण्ड स्वसंज्ञवासिंश्च चतुर्भुजेति ।\nकवीश देवान्तकनाशकारिन् वदन्तमेवं त्यजत प्रभीताः ॥ ३६॥"
  },
  {
    "text": "महेशसूनो गजदैत्यशत्रो वरेण्यसूनो विकट त्रिनेत्र ।\nपरेश धरणीधर एकदन्त वदन्तमेवं त्यजत प्रभीताः ॥ ३७॥"
  },
  {
    "text": "प्रमोदमोदेति नरान्तकारे षडूर्मिहन्तर्गजकर्ण ढुण्ढे ।\nद्वन्द्वारिसिन्धौ स्थिरभावकारिन् वदन्तमेवं त्यजत प्रभीताः ॥ ३८॥"
  },
  {
    "text": "विनायक ज्ञानविघातशत्रो पराशरस्यात्मज विष्णुपुत्र ।\nअनादिपूज्याखुग सर्वपूज्य वदन्तमेवं त्यजत प्रभीताः ॥ ३९॥"
  },
  {
    "text": "विधेर्ज लम्बोदर धूम्रवर्ण मयूरपालेति मयूरवाहिन् ।\nसुरासुरैः सेवितपादपद्म वदन्तमेवं त्यजत प्रभीताः ॥ ४०॥"
  },
  {
    "text": "वरिन् महाखुध्वज शूर्पकर्ण शिवाज सिंहस्थ अनन्तवाह ।\nदितौज विघ्नेश्वर शेषनाभे वदन्तमेवं त्यजत प्रभीताः ॥ ४१॥"
  },
  {
    "text": "अणोरणीयन् महतो महीयन् रवेर्ज योगेश वरिष्ठराज ।\nनिधीश मन्त्रेश च शेषपुत्र वदन्तमेवं त्यजत प्रभीताः ॥ ४२॥"
  },
  {
    "text": "वरप्रदातर्ह्यदितेश्च सूनो पराशरज्ञानद तारवक्त्र ।\nगुहाग्रज ब्रह्मप पार्श्वपुत्र वदन्तमेवं त्यजत प्रभीताः ॥ ४३॥"
  },
  {
    "text": "सिन्धोश्च शत्रो परशुप्रपाणे शमीश पुष्पप्रिय विघ्नहारिन् ।\nदूर्वाभरैरर्चित देवदेव वदन्तमेवं त्यजत प्रभीताः ॥ ४४॥"
  },
  {
    "text": "धियः प्रदातश्च शमीप्रियेति सुसिद्धिदातश्च सुशान्तिदातः ।\nअमेयमायामितविक्रमेमि वदन्तमेवं त्यजत प्रभीताः ॥ ४५॥"
  },
  {
    "text": "द्विधा चतुर्थीप्रिय कश्यपाज्ज धनप्रद ज्ञानप्रदप्रकाश ।\nचिन्तामणे चित्तविहारकारिन् वदन्तमेवं त्यजत प्रभीताः ॥ ४६॥"
  },
  {
    "text": "यमस्य शत्रो अभिमानशत्रो विधेर्जहन्तः कपिलस्य सूनो ।\nविदेह स्वानन्द अयोगयोग वदन्तमेवं त्यजत प्रभीताः ॥ ४७॥"
  },
  {
    "text": "गणस्य शत्रो कमलस्य शत्रो समस्थ भावज्ञ च भालचन्द्र ।\nअनादिमध्यान्तमयप्रचारिन् वदन्तमेवं त्यजत प्रभीताः ॥ ४८॥"
  },
  {
    "text": "विभो जगद्रूप गुणेश भूमन् पुष्टेः पते आखुगतेति बोध ।\nकर्तश्च पातश्च तु संहरेति वदन्तमेवं त्यजत प्रभीताः ॥ ४९॥"
  },
  {
    "text": "इदमष्टोत्तरशतं नाम्नां तत् प्रपठन्ति ये ।\nश‍ृण्वन्ति तेषु कुरुत भीता मा वै प्रवेशनम् ॥ ५०॥"
  },
  {
    "text": "भुक्तिमुक्तिप्रदं ढुण्ढेर्धनधान्यप्रवर्धनम् ।\nब्रह्मभूयकरं स्तोत्रं जपतो नित्यमादरात् ॥ ५१॥"
  },
  {
    "text": "यत्र कुत्र गणेशस्य चिह्नयुक्तानि वै भटाः ।\nधामानि तत्र कुरुत सम्भीता मा प्रवेशनम् ॥ ५२॥"
  },
  {
    "text": "तेन संस्थापिताः सर्वे स्वस्वकार्येषु सेवकाः ।\nकेशाद्यास्तत्र के यूयं वयं भजत तं सदा ॥ ५३॥"
  },
  {
    "text": "एवमुक्त्वा यमः सर्वान् किङ्करान् मौनमादधे ।\nयामाः सर्वे गणेशानं भजन्ते भावसंयुताः ॥ ५४॥"
  },
  {
    "text": "इदं शमीभवं पुण्यं माहात्म्यं यः श‍ृणोति चेत् ।\nपठति सिद्धिदं तस्य मन्दारस्य भविष्यति ॥ ५५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते शमीमन्दारस्पर्शमहिमावर्णनं नाम षड्विंशतितमोऽध्यायः ॥ ५.२६"
  },
  {
    "text": "५.२७ दूर्वोत्पत्तिकथनं नाम सप्तविंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दक्ष उवाच ।\nदूर्वायाश्चरितं हर्षकारकं ब्रूहि मुद्गल ।\nअहो शम्यासमं नास्ति मन्दारेण पवित्रकम् ॥ १॥"
  },
  {
    "text": "मुद्गल उवाच ।\nपुराऽऽदौ देवदेवेशो ब्रह्मा सृष्ट्वा चराचरम् ।\nतेषामन्नार्थमत्यन्तचिन्तायुक्तो बभूव ह ॥ २॥"
  },
  {
    "text": "ध्यात्वा गजाननं देवं संस्थितः प्रपितामहः ।\nतस्य रोमभ्य एका वै देवी सन्निःसृता बभौ ॥ ३॥"
  },
  {
    "text": "सर्वतः पाणिपादां तां सहस्रवदनां पराम् ।\nसहस्रावयवैः सर्वैः शोभमानां ददर्श सः ॥ ४॥"
  },
  {
    "text": "ततोऽतिहर्षितो ब्रह्मा बभूवे सर्वधारकः ।\nज्ञात्वा तामन्नरूपां वै सर्वपोषणकारिणीम् ॥ ५॥"
  },
  {
    "text": "धातारं तं प्रणम्याऽसौ संस्थिता करसम्पुटा ।\nआज्ञां कुरु जगद्धातः किं करोमि पितामह ॥ ६॥"
  },
  {
    "text": "ब्रह्मोवाच ।\nसर्वेषामन्नभूता त्वं दूर्वानाम्नी भविष्यसि ।\nतपस्व च ततः सर्वमन्नं सृज विधानतः ॥ ७॥"
  },
  {
    "text": "तथेति तं प्रणम्यैव तताप तप उत्तमम् ।\nगणेशं मनसि ध्यात्वा निराहारसमन्विता ॥ ८॥"
  },
  {
    "text": "एकाक्षरस्य मन्त्रस्य जपेन द्विरदाननः ।\nदिव्यवर्षसहस्रेण ययौ तां वरदायकः ॥ ९॥"
  },
  {
    "text": "तं दृष्ट्वा सहसोत्थाय प्रणनाम पुपूज सा ।\nअथर्वशिरसा देवं तुष्टाव करसम्पुटा ॥ १०॥"
  },
  {
    "text": "तामुवाच गणेशानः सृष्टिं नानाविधां सदा ।\nकरिष्यसि महाभागे सर्ववन्द्या भविष्यसि ॥ ११॥"
  },
  {
    "text": "एवमुक्त्वा गणाधीशोंऽतर्धानं प्रजगाम ह ।\nसाऽपि हर्षसमायुक्ता सृष्टिं कर्तुं मनो दधे ॥ १२॥"
  },
  {
    "text": "तस्या मस्तकभागाद् वै स्वर्गान्नं विविधं महत् ।\nनिःसृतं तेन स्वर्गस्था भुञ्जते विविधान् रसान् ॥ १३॥"
  },
  {
    "text": "उदराद् भूमिसंस्थानां निःसृतं विविधं विधे ।\nअन्नं तेनैव भूमिस्था भुञ्जते विविधान् रसान् ॥ १४॥"
  },
  {
    "text": "पातालवासिनां पद्भ्यामन्नं नानाविधं परम् ।\nभुञ्जते षड्रसान्नित्यं निःसृतं तेन तद्गताः ॥ १५॥"
  },
  {
    "text": "अङ्गप्रत्यङ्गरूपेभ्यो नानान्नं ससृजे प्रभो ।\nदेवी तेन तु सन्तुष्टा बभूवुः सर्वजन्तवः ॥ १६॥"
  },
  {
    "text": "हृष्टपुष्टजनान् वीक्ष्य ब्रह्मा सन्तोषमादधे ।\nतामागत्य द्विजैर्मन्त्रैरभिषेकं चकार ह ॥ १७॥"
  },
  {
    "text": "अन्नानामाधिपत्ये चाभिषिक्ता ब्रह्मणा पुरा ।\nशुशुभे सर्वमान्या सा देवी दूर्वा विशेषतः ॥ १८॥"
  },
  {
    "text": "राज्यश्रीसंयुता देवी मदयुक्ता बभूव ह ।\nविसस्मार जपं मन्त्रं गणेशस्य प्रजापते ॥ १९॥"
  },
  {
    "text": "ततो विघ्नाकुला जाता स्पर्धां चक्रे विशेषतः ।\nपार्वत्या नित्यमानन्दादन्नपूर्णाहमादरात् ॥ २०॥"
  },
  {
    "text": "जगदम्बा च सर्वेषामन्नपूर्णत्वकारणात् ।\nसाऽहमन्नस्वरूपस्था वृथेयं गर्वमादधे ॥ २१॥"
  },
  {
    "text": "तस्याश्चेष्टितमाज्ञाय क्रोधयुक्ता जगन्मयी ।\nदौरात्म्यसहनं कृत्वा ह्यतिष्ठच्छिवसन्निधौ ॥ २२॥"
  },
  {
    "text": "एकदा चन्द्रगेहे वै बभूव ह महोत्सवः ।\nतत्र देवादिकाः सर्वे सस्त्रीकाश्च समाययुः ॥ २३॥"
  },
  {
    "text": "तत्र दूर्वा मदोत्सिक्ता निनिन्द जगदम्बिकाम् ।\nवृथेयं जगदम्बा वै नाम्ना ख्याता बभूव ह ॥ २४॥"
  },
  {
    "text": "इत्यादिविविधैर्वाक्यैर्निनिन्द जगदम्बिकाम् ।\nततः क्रोधसमायुक्ता पार्वती तां शशाप ह ॥ २५॥"
  },
  {
    "text": "पार्वत्युवाच ।\nमदीयरोमकूपस्था निःसृता त्वं न संशयः ।\nवृथा मां स्पर्धसे दुष्टे पतस्व तृणरूपिणी ॥ २६॥"
  },
  {
    "text": "पृथिव्यां तृणरूपा च सा बभूव प्रजापते ।\nतदादि सर्ववन्द्येयं दूर्वा परमपावनी ॥ २७॥"
  },
  {
    "text": "ततोऽतिदुःखसंयुक्ता सस्मार द्विरदाननम् ।\nभो क्षमस्वापराधं मे मन्त्रत्यागकृतं प्रभो ॥ २८॥"
  },
  {
    "text": "गत्वा वनान्तरे दूर्वा तताप तप उत्तमम् ।\nध्यात्वा विघ्नेश्वरं देवं मन्त्रजपपरायणा ॥ २९॥"
  },
  {
    "text": "गते वर्षशते पूर्णे प्रसन्नोऽभूद् गजाननः ।\nतामाययौ वरं दातुं भक्तिस्थां भजनप्रियः ॥ ३०॥"
  },
  {
    "text": "आगतं गणराजं सा दृष्टा ननाम भावतः ।\nसंहृष्टा पूज्य तुष्टाव कृत्वा करपुटं विधे ॥ ३१॥"
  },
  {
    "text": "दूर्वोवाच ।\nगणेशाय नमस्तुभ्यं विघ्नराजाय ते नमः ।\nभक्तानां विघ्नसंहर्त्रे त्वभक्तानां भयङ्कर ॥ ३२॥"
  },
  {
    "text": "अनन्तायाप्रमेयाय नानालीलाधराय च ।\nहेरम्बाय महेशानां नमः पूज्याय ते नमः ॥ ३३॥"
  },
  {
    "text": "सर्वपूज्याय सर्वादिपूज्याय ब्रह्मरूपिणे ।\nब्रह्माकाराय सर्वेश ब्रह्मणस्पतये नमः ॥ ३४॥"
  },
  {
    "text": "अनाकाराय साकारमूर्तये ब्रह्मरूपिणे ।\nशान्तिभ्यः शान्तिदात्रे ते परेशाय नमो नमः ॥ ३५॥"
  },
  {
    "text": "लम्बोदराय चौरेशवाहनाय परात्मने ।\nचतुर्भुजाय सर्वेषां मात्रे पित्रे नमो नमः ॥ ३६॥"
  },
  {
    "text": "ज्येष्ठेभ्यो ज्येष्ठराजाय ज्येष्ठपदप्रदायिने ।\nमहोदराय पूर्णाय पूर्णानन्दाय ते नमः ॥ ३७॥"
  },
  {
    "text": "स्वानन्दवासिने तुभ्यं सिद्धिबुद्धिमयाय च ।\nसिद्धिबुद्धिपते नाथ भक्तेशाय नमो नमः ॥ ३८॥"
  },
  {
    "text": "किं स्तौमि त्वां गणाधीश यत्र वेदा विसिस्मिरे ।\nअतस्त्वां प्रणमाम्येव तेन तुष्टो भव प्रभो ॥ ३९॥"
  },
  {
    "text": "एवं स्तुत्वा गणेशानं भक्तियुक्ता ननर्त ह ।\nजगाद गणराजस्तु दूर्वां तां हर्षसंयुतः ॥ ४०॥"
  },
  {
    "text": "श्रीगणेश उवाच ।\nत्वया कृतमिदं स्तोत्रमपराधसहं भवेत् ।\nमां स्तौति तस्य दूर्वेऽहमपराधं सहाम्यहम् ॥ ४१॥"
  },
  {
    "text": "यं यं चिन्तयते कामं तं तं दास्यामि सर्वदा ।\nभुक्तिमुक्तिप्रदं स्तोत्रं भविष्यति सुसिद्धिदम् ॥ ४२॥"
  },
  {
    "text": "वरं वरय दास्यामि चित्तस्थं भक्तितोषितः ।\nक्रोधयुक्तोऽपि देवि त्वां मन्त्रत्यागकरीं पुनः ॥ ४३॥"
  },
  {
    "text": "श्रुत्वा तं भयसंयुक्ता जगाद वाक्यमुत्तमम् ।\nदूर्वा लम्बोदरं प्रीत्या साश्रुनेत्रा प्रजापते ॥ ४४॥"
  },
  {
    "text": "दूर्वोवाच ।\nवरदोऽसि यदा नाथ तदा ते भक्तिमुत्तमाम् ।\nदृढां देहि गणाध्यक्ष तया सर्वं शुभं भवेत् ॥ ४५॥"
  },
  {
    "text": "अन्यच्च मदसंयुक्तां जगदम्बां गजानन ।\nस्पर्धेहं तत्कलांशा वै तया शप्ताऽतिदारुणम् ॥ ४६॥"
  },
  {
    "text": "तृणरूपा भविष्यामि पतिष्यामि धरातले ।\nतदर्थं त्वामनुप्राप्ता रक्ष मां महतो भयात् ॥ ४७॥"
  },
  {
    "text": "श्रीगजानन उवाच ।\nमा कुरुष्व वृथा चिन्तां दूर्वे मे शरणागते ।\nसर्वं शुभं करिष्यामि भविष्यामि नियन्त्रितः ॥ ४८॥"
  },
  {
    "text": "अंशेन तृणरूपा त्वं भविष्यसि महीतले ।\nदेवी देहधरा स्वर्गे चरिष्यसि यथा पुरा ॥ ४९॥"
  },
  {
    "text": "पृथिव्यां तृणरूपा त्वममृतरूपधारिका ।\nशतमूला प्रकाण्डाद् वै प्ररोहा च शताङ्कुरा ॥ ५०॥"
  },
  {
    "text": "सर्वमान्या सर्वपूज्या देवादीनां सदा प्रिया ।"
  },
  {
    "text": "भविष्यसि न सन्देहो मद्वरादन्ननायिके ॥ ५१॥"
  },
  {
    "text": "महामङ्गलदा प्रोक्ता मम प्रीतिविवर्धिनी ।\nभविष्यसि तु लोकानां शुभमङ्गलदायिका ॥ ५२॥"
  },
  {
    "text": "त्वत्पत्रेण नरा भूमावर्चयिष्यन्ति देवपान् ।\nन त्वत्समं तु पत्रेषु पुण्यदं प्रभविष्यति ॥ ५३॥"
  },
  {
    "text": "शक्तेश्चैवावतारा ये लक्ष्मीललितिकादयः ।\nतासां प्रिया विशेषेण भविष्यसि महाशुभे ॥ ५४॥"
  },
  {
    "text": "शापिता गिरिपुत्र्या त्वं सा त्वां नैव स्पृशेत् कदा ।\nअन्यत्र मान्यभावेन भविष्यसि न संशयः ॥ ५५॥"
  },
  {
    "text": "मदीया भक्तिरत्यन्तं दृढा ते प्रभविष्यति ।\nमच्चित्ता मद्गतप्राणा भविष्यसि च दूर्विके ॥ ५६॥"
  },
  {
    "text": "मदीयामिच्छसि भक्तिमतस्तेऽहं सुहर्षितः ।\nकरिष्यामि सदा देवि मम प्रीतिविवर्धिनीम् ॥ ५७॥"
  },
  {
    "text": "दूर्वापत्रं विना देवि पूजयिष्यन्ति मां नराः ।\nतेषां नैव फलं तस्याः पूजायाः प्रभविष्यति ॥ ५८॥"
  },
  {
    "text": "दूर्वासमं न मे किञ्चित् पूजायां सुप्रियं भवेत् ।\nविना दूर्वां निराहारी भविष्यामि निरन्तरम् ॥ ५९॥"
  },
  {
    "text": "त्यक्त्वा दूर्वादलं ये वै पूजयिष्यन्ति मानवाः ।\nशत्रवस्ते मता नित्यं नरकेषु पचन्तु ते ॥ ६०॥"
  },
  {
    "text": "येनार्पितं च पूजायां दूर्वापत्रं महामते ।\nतेनापारमयं सर्वं दत्तं मह्यं विशेषतः ॥ ६१॥"
  },
  {
    "text": "दूर्वापत्रेण सन्तुष्टो दास्यामि सकलं च मे ।\nऐश्वर्यं तदपि प्राज्ञे न समं दूर्वया भवेत् ॥ ६२॥"
  },
  {
    "text": "ये मद्भक्ताश्च तैर्नित्यं कर्तव्यं दूर्वया युतम् ।\nपूजनं मे सदा देवि जितोऽहं नात्र संशयः ॥ ६३॥"
  },
  {
    "text": "एवमुक्त्वा गणेशानोंऽतर्दधे च प्रजापते ।\nदूर्वा हर्षसमायुक्ता विघ्नेशं भजते परम् ॥ ६४॥"
  },
  {
    "text": "यथा लम्बोदरेणैव कथितं तादृशं नराः ।\nदेवेशाद्यास्ततश्चक्रुः पार्वती सा विशेषतः ॥ ६५॥"
  },
  {
    "text": "सर्वमङ्गलरूपा सा बभूवे पापनाशिनी ।\nगणेशवरदानेन गाणपत्या तथाऽभवत् ॥ ६६॥"
  },
  {
    "text": "एतत्ते कथितं सर्वं दूर्वामाहात्म्यमुत्तमम् ।\nश‍ृण्वते पठते तस्मै भुक्तिमुक्तिप्रदं भवेत् ॥ ६७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते दूर्वोत्पत्तिकथनं नाम सप्तविंशतितमोऽध्यायः ॥ ५.२७\n५.२८ दूर्वापत्रस्पर्शमहिमावर्णनं नामाष्टाविंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nअत्र ते वर्णयिष्येहमितिहासं पुरातनम् ।\nदूर्वाया महिमा यत्र ज्ञायते मानवैः परः ॥ १॥"
  },
  {
    "text": "दण्डकारण्यदेशस्थो बभूवान्त्यजजः पुमान् ।\nपिशुनो नाम दुर्बुद्धिः पापकर्मपरायणः ॥ २॥"
  },
  {
    "text": "चौरकर्मा वने गत्वा जनान् जघान दारुणः ।\nक्वचित् परस्त्रियं दृष्ट्वैकाकिनीमयभत् खलः ॥ ३॥"
  },
  {
    "text": "शिश्नोदरपरो भूत्वा विचचार वनान्तरे ।\nग्रामे च नगरे वाऽपि शस्त्रधारी दुरात्मवान् ॥ ४॥"
  },
  {
    "text": "ब्रह्महत्यादिकं पापमपारं स चकार ह ।\nन वक्तुं शक्यते दक्ष मया तस्य चरित्रकम् ॥ ५॥"
  },
  {
    "text": "एकदा वनसंस्थोऽयं द्विजं दृष्ट्वा महाखलः ।\nकोटरात् स विनिःस्मृत्याधावच्छस्त्रधरः स्वयम् ॥ ६॥"
  },
  {
    "text": "तमागतं समालोक्य कालं दण्डधरं यथा ।"
  },
  {
    "text": "पपाल स द्विजस्तस्मात् हाहाकारकरो भृशम् ॥ ७॥"
  },
  {
    "text": "द्विजशब्दं समाकर्ण्य क्षत्रिया आगता वनात् ।\nदैवयोगेन पञ्चैव समीपे मार्गयायिनः ॥ ८॥"
  },
  {
    "text": "तैः शस्त्रैः स हतः पापी ममार च पपात ह ।\nब्राह्मणो हर्षसंयुक्तः स्वाश्रमं चागतोऽभवत् ॥ ९॥"
  },
  {
    "text": "ततो यामाः प्रगृह्यैव पिशुनं तं महाखलम् ।\nरौरवे ते विनिक्षिप्य नरके पाचयंस्तदा ॥ १०॥"
  },
  {
    "text": "पञ्चमे दिवसे प्राप्ते तत्राश्चर्यं बभूव वै ।\nनरकः शान्तरूपश्च यातनावर्जितोऽभवत् ॥ ११॥"
  },
  {
    "text": "तं दृष्ट्वा परमाश्चर्यं यमदूता यमं ययुः ।\nवृत्तान्तं कथयामासुर्नरकस्य सुशान्तिजम् ॥ १२॥"
  },
  {
    "text": "तच्छ्रुत्वा विस्मितो धर्मो ध्यानसंस्थो बभूव ह ।\nज्ञात्वा तान् कथयामास स्मृत्वा लम्बोदरं प्रभुः ॥ १३॥"
  },
  {
    "text": "धर्मराज उवाच ।\nपिशुनोऽयं महापापी चाण्डालो नाऽत्र संशयः ।\nन योग्यो नरके दूता अधुना पुण्यवानभूत् ॥ १४॥"
  },
  {
    "text": "यत्राऽयं तु मृतस्तत्र गाणपत्यः समागतः ।\nतस्य मस्तकगा दूर्वा पपात पिशुनोपरि ॥ १५॥"
  },
  {
    "text": "यस्य स्पर्शो भवेद् दूता अस्थिकस्य शवस्य वा ।\nतस्य पापं लयं सर्वं गमिष्यति न संशयः ॥ १६॥"
  },
  {
    "text": "पुण्यराशिर्भवेत् सोऽपि सर्वमान्यो विशेषतः ।\nअत एनं तु निष्कास्यानयन्तु मम सन्निधौ ॥ १७॥"
  },
  {
    "text": "यमस्य वचनं श्रुत्वा विस्मितास्ते समाययुः ।\nनिष्कासितुं समुद्युक्तास्तावच्चित्रं बभूव ह ॥ १८॥"
  },
  {
    "text": "गणेशदूतसंयुक्तं विमानं नेतुमाययौ ।\nतं गृह्य गाणपत्यास्ते ययुः स्वानन्दकं पुरम् ॥ १९॥"
  },
  {
    "text": "पिशुनं ब्रह्मभूतं ते चक्रुर्हर्षसमन्विताः ।\nपूर्वदेहस्य दूर्वायाः स्पर्शे भक्तिपरायणाः ॥ २०॥"
  },
  {
    "text": "धर्मोऽतिविस्मितो भूत्वा तान् जगाद स्वसेवकान् ।\nअहो पश्यत दूतेशा दूर्वामाहात्म्यमुत्कटम् ॥ २१॥"
  },
  {
    "text": "धन्योऽयं पिशुनो पापी यस्य देहे समागता ।\nदूर्वा यया विशेषेण योगिनां पदगोऽभवत् ॥ २२॥"
  },
  {
    "text": "महिमानं तु दूर्वायाः को जानाति समग्रकम् ।\nशवस्पर्शेन दूतेशा ब्रह्मभूतपदप्रदम् ॥ २३॥"
  },
  {
    "text": "तानुक्त्वा साश्रुनेत्रः स बभूव रविनन्दनः ।\nगणेशं मन्यते नित्यं भजते भक्तिसंयुतः ॥ २४॥"
  },
  {
    "text": "इदं दूर्वाभवं चित्रं माहात्म्यं यः श‍ृणोति चेत् ।\nपठति तस्य विघ्नेशो वाञ्छितं ददते सदा ॥ २५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते दूर्वापत्रस्पर्शमहिमावर्णनं नामाष्टाविंशतितमोऽध्यायः ॥ ५.२८"
  },
  {
    "text": "५.२९ त्रिशिरसश्चरितवर्णनं नाम एकोनत्रिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nअन्यत्त्वं श‍ृणु माहात्म्यं दूर्वायाः स्वसुखप्रदम् ।\nयया तृप्तिसमायुक्तो बभूव द्विरदाननः ॥ १॥"
  },
  {
    "text": "एकदा नारदो योगी जगाम जनकालयम् ।\nपूजितो जनकं सोऽपि जगाद हर्षसंयुतः ॥ २॥"
  },
  {
    "text": "नारद उवाच ।\nधन्यस्त्वं गणनाथस्य भक्तः परमभाविकः ।\nमनेप्सितं गणाध्यक्षो ददते ते नियन्त्रितः ॥ ३॥"
  },
  {
    "text": "नारदस्य वचः श्रुत्वा तं प्रहस्य महामुनिम् ।\nजगाद जनको वाक्यं योगयुक्तं स योगवित् ॥ ४॥"
  },
  {
    "text": "जनक उवाच ।\nयाज्ञवल्क्येन योगश्च कथितो मे शुभप्रदः ।\nपूर्णशान्तिप्रदो विप्र गाणेशो नात्र संशयः ॥ ५॥"
  },
  {
    "text": "एकाक्षरं गणेशस्य ददौ मन्त्रं सुसिद्धिदम् ।\nमह्यं स कृपया योगिन् साधनं प्रजगाम ह ॥ ६॥"
  },
  {
    "text": "तथा मया महायोगिन् साधितं ज्ञानमुत्तमम् ।\nगणेशकृपयाऽहं तु योगी जातो गुरुर्यथा ॥ ७॥"
  },
  {
    "text": "अतोऽहं गणनाथश्च न भिन्नौ मुनिसत्तम ।\nगणेशस्य कृपा कुत्र वर्तते भेददायिनी ॥ ८॥"
  },
  {
    "text": "मया यच्चिन्तितं तत्तत् कथं ददाति विघ्नपः ।\nअयोगिनामिदं सर्वं भ्रान्तिदं भवतीत्यहो ॥ ९॥"
  },
  {
    "text": "पञ्चधा चित्तवृत्तिश्च तासां प्रकाशकारकः ।\nचिन्तामणिः स्वयं साक्षात् खेलति हृदि संस्थितः ॥ १०॥"
  },
  {
    "text": "जनकः कुत्र योगीन्द्र वर्तते वद साम्प्रतम् ।\nतस्योपरि गणेशस्य कृपादिकमिदं मुने ॥ ११॥"
  },
  {
    "text": "अहं हर्ता अहं कर्ताऽहं पाता च मदात्मनाम् ।\nभ्रान्तवद्भाषणं योग्यं नैव ते योगिसत्तम ॥ १२॥"
  },
  {
    "text": "जनकस्य वचः श्रुत्वा नारदः क्रोधसंयुतः ।\nउवाच तं महाभागं निर्भर्त्स्य जनकं पुनः ॥ १३॥"
  },
  {
    "text": "नारद उवाच ।\nज्ञानमत्तोऽसि राजेन्द्र नश्वरस्त्वं कथं भवेः ।\nगणेशाकाररूपश्च देहवान् भ्रमधारकः ॥ १४॥"
  },
  {
    "text": "ब्रह्मणस्पतिनामा वै गणेशो वेदवादतः ।\nशरीरे तस्य सा सत्ता वर्तते पूर्णभावतः ॥ १५॥"
  },
  {
    "text": "योगिदेहेन सा सत्ता कदापि नृप वर्तते ।\nसमाधिना च योगीन्द्रो गणेशः कथितो बुधैः ॥ १६॥"
  },
  {
    "text": "प्रारब्धदेहधारित्वान्नरो योगी न संशयः ।\nनरतुल्या शरीरेस्य भवेत् सत्ता हि सर्वदा ॥ १७॥"
  },
  {
    "text": "गर्विष्ठो योगमाहात्म्याज्जनक त्वां विशेषतः ।\nभविता गर्वभङ्गस्ते गजाननप्रसादतः ॥ १८॥"
  },
  {
    "text": "एवमुक्त्वा नृपं योगी कैलासे गणपं ययौ ।\nतं प्रणम्य विनीतः स वृत्तान्तं प्रजगाद ह ॥ १९॥"
  },
  {
    "text": "पुनः प्रणम्य विघ्नेशं ययौ स्वेच्छाचरो मुनिः ।\nनारदो गणनाथस्य गानासक्तो महामतिः ॥ २०॥"
  },
  {
    "text": "ततो गजाननो भूपं वृद्धब्राह्मणरूपधृक् ।\nआययौ जनकं कुष्ठी कृमिभाराकुलः पतन् ॥ २१॥"
  },
  {
    "text": "कम्पेन संयुतः सोऽपि दुर्गन्धेन समावृतः ।\nपूयशोणितघर्मौघैर्व्याप्तश्च मक्षिकावृतः ॥ २२॥"
  },
  {
    "text": "द्वारपालेन राज्ञश्चाज्ञया तत्र प्रवेशितः ।\nययाचे तं नृपं विप्रो भोजनं तोषकारकम् ॥ २३॥"
  },
  {
    "text": "राज्ञा सम्पूजितो विप्रो बुभुजेऽन्नं समागतम् ।\nअन्नं पुनर्ययाचे तं पुष्कलं प्रददौ नृपः ॥ २४॥"
  },
  {
    "text": "तदेव तेन सम्भुक्तं पुना राजा भयाकुलः ।\nअयुतानां समं तस्मै ददावन्नं सुतुष्टिदम् ॥ २५॥"
  },
  {
    "text": "भक्षयित्वा तदपि स ययाचेऽन्नं महामुनिः ।\nततोऽपक्वं ददौ तस्मै तद् बभक्ष द्विजोत्तमः ॥ २६॥"
  },
  {
    "text": "ततो राजा पुरे संस्थं भूमिस्थं प्रददौ पुनः ।\nअन्नं बभक्ष तत् सोऽपि ययाचे तं धरापतिम् ॥ २७॥"
  },
  {
    "text": "पुरप्रान्ते स्थिता ग्रामास्तेभ्यो राज्ञा समाहृतम् ।\nअन्नं दत्तं च विप्रेण भक्षितं सकलं प्रभो ॥ २८॥"
  },
  {
    "text": "ययाचे स नृपं विप्रो देह्यन्नं राजसत्तम ।\nराज्ञा लज्जासमायुक्तो न किञ्चित्तमुवाच ह ॥ २९॥"
  },
  {
    "text": "राजानं मुनिवर्यश्च जगाद प्रहसन्निव ।\nत्वं गणेशो न सन्देहः कथं सत्ताविवर्जितः ॥ ३०॥"
  },
  {
    "text": "अकर्तुं कर्तुमद्यैवान्यथा कर्तुं गजाननः ।\nसमर्थस्त्वं कथं राजंस्तूष्णीं तिष्ठसि तद् वद ॥ ३१॥"
  },
  {
    "text": "भ्रान्तो योगमदेनासि राजेन्द्रात्र न संशयः ।\nप्रत्यक्षं नरतुल्योऽसि न गणेशो मतः कदा ॥ ३२॥"
  },
  {
    "text": "एवमुक्त्वा गणेशानो ब्राह्मणस्य स्वरूपधृक् ।\nबहिर्निःसृत्य लोकान् स ययाचेऽन्नं क्षुधातुरः ॥ ३३॥"
  },
  {
    "text": "लोकाः सर्वे समूचुस्तं सर्वेषां गृहगं मुने ।\nराज्ञा समाहृतं चान्नं त्वया सर्वं प्रभक्षितम् ॥ ३४॥"
  },
  {
    "text": "नास्मद्गेहेऽधुना किञ्चिदन्नं त्वं गच्छ वाडव ।\nसर्वभक्षः कुतो यातः कोऽसि न ज्ञायते जनैः ॥ ३५॥"
  },
  {
    "text": "श्रुत्वा सोऽपि हसन् विप्रो बभ्राम यत्र तत्र तु ।\nपुरप्रान्ते गतो दैवाद् ददर्शद् वाडवालयम् ॥ ३६॥"
  },
  {
    "text": "त्रिशिरा मुनिवर्यश्चायाचिता वृत्तिधारकः ।\nगाणपत्याग्रणीः पत्न्या स विरोचनया युतः ॥ ३७॥"
  },
  {
    "text": "तं ददर्श गणेशानः प्रविवेश तदाश्रमम् ।\nसर्वापकारसंयुक्तं धातुधान्यादिवर्जितम् ॥ ३८॥"
  },
  {
    "text": "ययाचे तं महाभागमन्नं तृप्तिकरं मुने ।\nदीयतां मे क्षुधार्ताय गाणपत्यस्वरूपधृक् ॥ ३९॥"
  },
  {
    "text": "जगाद त्रिशिरास्तत्र ब्राह्मणं वाक्यमुत्तमम् ।\nमद्गृहे नैव विप्रेन्द्र धान्यं किञ्चित् प्रवर्तते ॥ ४०॥"
  },
  {
    "text": "दरिद्राणां महाराजोऽहमेको नात्र संशयः ।\nमत्समो मानवो युक्तो दारिद्र्येण न तिष्ठति ॥ ४१॥"
  },
  {
    "text": "दूर्वाङ्कुराः समानीता गणेशपूजनाय च ।\nतेष्वेको विद्यते विप्र नान्यत् किञ्चिद् विचारय ॥ ४२॥"
  },
  {
    "text": "तस्य तद् वचनं श्रुत्वा जगाद क्षुधितो द्विजः ।\nभक्त्या देहि महाभाग दूर्वाङ्कुरं क्षुधापहम् ॥ ४३॥"
  },
  {
    "text": "ततो विरोचना विप्रं ददौ नत्वा गजाननम् ।\nध्यात्वा दूर्वाङ्कुरं तस्मै नानान्नं कल्प्य तत्र सा ॥ ४४॥"
  },
  {
    "text": "भक्त्या दत्तं तया विप्रो बभक्ष प्रीतिसंयुतः ।\nतेन दूर्वाङ्कुरेणैव सन्तृप्तोऽभून् महामते ॥ ४५॥"
  },
  {
    "text": "भक्त्या तुष्टो ददौ विप्रं दर्शनं गणनायकः ।\nगजवक्त्रादिचिह्नैश्च युतं रूपं परात्परम् ॥ ४६॥"
  },
  {
    "text": "दृष्ट्वा लम्बोदरं तौ तु प्रणेमतुः पुनः पुनः ।\nतं साश्रुनयनौ पूज्य तुष्टुवतुः कृताञ्जली ॥ ४७॥"
  },
  {
    "text": "विरोचनात्रिशिरसावूचतुः ।\nगणेशाय नमस्तुभ्यं नमः सर्वप्रियङ्कर ।\nब्रह्मणे ब्रह्मनाथाय विघ्नेशाय नमो नमः ॥ ४८॥"
  },
  {
    "text": "हेरम्बाय परेशाय मूषकध्वजिने नमः ।\nआत्मनेऽनात्मने तुभ्यं नमो लम्बोदराय वै ॥ ४९॥"
  },
  {
    "text": "अनामय ह्यनाधार सर्वाधार सुमूर्तये ।"
  },
  {
    "text": "वक्रतुण्डाय सर्वेषां नमः पूज्याय ते नमः ॥ ५०॥"
  },
  {
    "text": "आदिमध्यान्तहीनाय तदाकाराय ढुण्ढये ।\nज्येष्ठराजाय सर्वेषां मात्रे पित्रे नमो नमः ॥ ५१॥"
  },
  {
    "text": "सर्वादिशूर्पकर्णाय पूर्णाय धरणीधर ।\nशेषनाभिविभूषाय नमश्चिन्तामणे नमः ॥ ५२॥"
  },
  {
    "text": "सिद्धिबुद्धिप्रदात्रे ते स्वानन्दे वासकारिणे ।\nभक्तेभ्यः शान्तिदात्रे वै शान्तिस्थाय नमो नमः ॥ ५३॥"
  },
  {
    "text": "सिद्धिबुद्धिवरायैव नमो मूषकवाहन ।\nगजाननाय ज्येष्ठेभ्यः पदज्येष्ठप्रदायिने ॥ ५४॥"
  },
  {
    "text": "धन्यौ माता पिता नाथ कुलशीलादिकं च मे ।\nयेन दृष्टो गणाधीशो वेदान्तागोचरो विभुः ॥ ५५॥"
  },
  {
    "text": "वेदा विदुर्नो न च योगिनोऽयं ब्रह्मादयो वेदविदः शिवादयः ।\nशान्त्या प्रलभ्यं गणनाथमेवं पश्यावहे चित्रमिदं न संशयः ॥ ५६॥"
  },
  {
    "text": "परात्परस्त्वं परमप्रमेयः कथं महात्मन् सदने गतो मम ।\nन मत्समो ह्यण्डकटाहमध्ये गणेश ते पादसमीपगादहो ॥ ५७॥"
  },
  {
    "text": "एवं संस्तुवतस्तस्य सस्त्रीकस्य महामुने ।\nअत्यन्तभक्तिमाहात्म्यात् कण्ठरोधः समाभवत् ॥ ५८॥"
  },
  {
    "text": "ननर्त परमानन्दयुक्तस्तत्र प्रजापते ।\nसरोमाञ्चो न सस्मार यथा भ्रान्तश्च साश्रुकः ॥ ५९॥"
  },
  {
    "text": "ततस्तं गणनाथो वै जगाद वचनं हितम् ।\nस्वयं साश्रुः सरोमाञ्चो भक्तिं दृष्ट्वा महामुने ॥ ६०॥"
  },
  {
    "text": "श्रीगणेश उवाच ।\nभवत्कृतमिदं स्तोत्रं मम प्रीतिकरं बहु ।\nभविष्यति जनानां वै मुने मद्भक्तिवर्धनम् ॥ ६१॥"
  },
  {
    "text": "यः पठिष्यति यो मर्त्यः श्रोष्यते सर्वमालभेत् ।\nभुक्तिं मुक्तिं ब्रह्मभूयं सर्वदा मत्प्रियो भवेत् ॥ ६२॥"
  },
  {
    "text": "वरान् वृणु महायोगिंस्त्रिशिरो मनसीप्सितान् ।\nसर्वं दास्यामि भक्त्या ते तोषितोऽहं न संशयः ॥ ६३॥"
  },
  {
    "text": "गणेशवचनं श्रुत्वा सस्त्रीकस्त्रिशिराः पुनः ।\nउवाच तं प्रणम्यादौ भक्त्या नम्रो महामुनिः ॥ ६४॥"
  },
  {
    "text": "त्रिशिरा उवाच ।\nमां मोहयसि किं नाथ न वृणोमि गजानन ।\nसर्वं भ्रान्तिप्रदं मत्वा भक्तिं याचे त्वयि स्थिराम् ॥ ६५॥"
  },
  {
    "text": "श्रुत्वा जगाद तं विघ्नराजोऽसौ विस्मितोऽभवत् ।\nअहो यः सुदृढां भक्तिमेकां वृणोति वाडवः ॥ ६६॥"
  },
  {
    "text": "श्रीगणेश उवाच ।\nपूर्णां भक्तिं महायोगिन् लभसे नात्र संशयः ।\nमदीयां ते वशे नित्यं भविष्यामि तया किल ॥ ६७॥"
  },
  {
    "text": "एवमुक्त्वांऽतर्दधेऽसौ गणेशो ब्रह्मनायकः ।\nसस्त्रीकस्त्रिशिरास्तत्र खेदयुक्तो बभूव ह ॥ ६८॥"
  },
  {
    "text": "गणेशकृपया तत्र गृहं तस्य महामुनेः ।\nशुशुभे रत्नसंयुक्तं सुवर्णभित्तिराजितम् ॥ ६९॥"
  },
  {
    "text": "द्वारि नाना जनास्तत्र सुवर्णयष्टिधारकाः ।\nस्थितास्तथा स्त्रियो दासाः सेवां कर्तुं सुलालसाः ॥ ७०॥"
  },
  {
    "text": "नानासम्पत्तिसंयुक्तं दृष्ट्वाऽसौ विस्मितोऽभवत् ।\nतावद्दासाश्च तं गृह्य सेवां चक्रुः सुभाविकाः ॥ ७१॥"
  },
  {
    "text": "तद् दृष्ट्वा परमाश्चर्यं मुनिः पत्नीं समब्रवीत् ।\nमाया भक्तिप्रणाशार्थं दत्ता विघ्नेश्वरेण च ॥ ७२॥"
  },
  {
    "text": "अतो यत्नसमायुक्ता भुङ्क्ष्व भोगान् महासति ।\nएवं मदविहीनौ तौ परं बुभुजतुः सुखम् ॥ ७३॥"
  },
  {
    "text": "दानमार्गेण स ददौ द्रव्यं नानाविधं विधे ।\nतथापि तादृशं तत्र रेजे सोऽपि सुविस्मितः ॥ ७४॥"
  },
  {
    "text": "एतत्ते कथितं किञ्चित् दूर्वामाहात्म्यमुत्कटम् ।\nगणेशतोषकं पूर्णं सर्वसिद्धिप्रदायकम् ॥ ७५॥"
  },
  {
    "text": "गणेशरोमकूपेषु ब्रह्माण्डानि ह्यनेकशः ।\nब्रह्म नानाविधं देहे स्थितं तस्य प्रजापते ॥ ७६॥"
  },
  {
    "text": "तत्सर्वं तृप्तिमायाति तृप्ते विघ्नेश्वरे परे ।\nफलं तस्य च लोके को वर्णयेद्वद मानद ॥ ७७॥"
  },
  {
    "text": "त्रैलोक्यादिकमेतस्मान्न तुल्यं दूर्वया भवेत् ।\nअपारपुण्यदा प्रोक्ता गणेशे तोषकारिणी ॥ ७८॥"
  },
  {
    "text": "दूर्वाया महिमा दक्ष कथितो ब्रह्मदायकः ।\nभुक्तिमुक्तिप्रदः पूर्णः पठते श‍ृण्वते भवेत् ॥ ७९॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते त्रिशिरसश्चरितवर्णनं नाम एकोनत्रिंशत्तमोऽध्यायः ॥ ५.२९\n५.३० दूर्वामाहात्म्यवर्णनं नाम त्रिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दक्ष उवाच ।\nश्रुतं दूर्वार्पणस्याऽपि माहात्म्यं सर्वसिद्धिदम् ।\nन दूर्वया समं किञ्चिद् दृश्यते भुवनेषु वै ॥ १॥"
  },
  {
    "text": "तथापि तृप्तिं नो यामि योगामृतपरायणः ।\nअतो मे वद योगीन्द्र जनकस्य कथानकम् ॥ २॥"
  },
  {
    "text": "गणेशेन महायोगी जनकश्छलितोऽभवत् ।\nकिं चकार ततः सोऽपि गते विघ्नेश्वरे वद ॥ ३॥"
  },
  {
    "text": "मुद्गल उवाच ।\nश‍ृणु प्रजापते चित्रं चरित्रं जनकस्य च ।\nगते गणेश्वरे सोऽपि दुःखयुक्तो बभूव ह ॥ ४॥"
  },
  {
    "text": "शुशोच हृदि सङ्क्षुब्धो जगाद स्वस्य चेतसि ।\nअहो नारदविप्रेण कथितं सत्यमेव तत् ॥ ५॥"
  },
  {
    "text": "देहो भक्तिकरः प्रोक्तो न भजेद्यस्तमाप्य सः ।\nगजाननं नरो नित्यं वञ्चितो मायया परम् ॥ ६॥"
  },
  {
    "text": "कर्मनिष्ठैर्गणेशानः सेव्यः स्वहितकारणात् ।\nतपःफलप्रदः सेव्यः तपोनिष्ठैस्तथाऽपि सः ॥ ७॥"
  },
  {
    "text": "ज्ञाननिष्ठैः सदा सेव्यो ज्ञानसिद्धिप्रदायकः ।\nयोगिभिर्योगदाता स सेव्यो ब्रह्ममयः प्रभुः ॥ ८॥"
  },
  {
    "text": "अहो देहधरः साक्षाद्ब्रह्मणस्पतिवाचकः ।\nवेदेषु कथितश्चायं गणेशो नात्र संशयः ॥ ९॥"
  },
  {
    "text": "सन्त्यज्य मूर्खवद्भ्रान्तोऽहं गणेशं प्रभावतः ।\nयोगस्य चावदं मिथ्या नरतुल्यस्वभाववान् ॥ १०॥"
  },
  {
    "text": "गणेशभजनं मुख्यं धृतं येन महात्मना ।\nस योगीन्द्रगुरुः साक्षात्तत्समं नैव विद्यते ॥ ११॥"
  },
  {
    "text": "एवं क्षोभसमायुक्तो जनकः स्वगृहे स्थितः ।\nसमाययुश्च योगीन्द्रास्तं नवर्षभनन्दनाः ॥ १२॥"
  },
  {
    "text": "नग्नाः सर्वत्र पूज्याश्च सदा यौवनधारकाः ।\nअव्याहतास्त्रिलोकेषु भ्रमन्तः स्वेच्छयाचराः ॥ १३॥"
  },
  {
    "text": "सर्ववन्द्याः सदा दक्ष ब्रह्मभूयपरायणाः ।"
  },
  {
    "text": "विधिनिषेधहीनाश्च योगरूपधरा इव ॥ १४॥"
  },
  {
    "text": "गणेशस्य चरित्राणि कथयन्तः परस्परम् ।\nतद्रूपास्तस्य नामानि वदन्तो हर्षसंयुताः ॥ १५॥"
  },
  {
    "text": "स्वपरभ्रान्तिशून्याश्च समलोष्टाश्मकाञ्चनाः ।\nभेदाभेदविहीना वै वर्णाश्रमविवर्जिताः ॥ १६॥"
  },
  {
    "text": "स्वेच्छया कर्म कर्तारः स्वेच्छया ज्ञानधारकाः ।\nस्वेच्छया समशीला वै स्वेच्छया सहजप्रियाः ॥ १७॥"
  },
  {
    "text": "स्वेच्छया स्वस्वरूपस्था स्वेच्छया योगतत्पराः ।\nस्वेच्छया पूर्णयोगस्था वर्णवन्तश्च स्वेच्छया ॥ १८॥"
  },
  {
    "text": "स्वेच्छयाऽऽश्रमसंयुक्ताः स्वेच्छया विधिधारकाः ।\nनिषेधे स्वेच्छया युक्ताः स्वाधीनास्ते च योगिनः ॥ १९॥"
  },
  {
    "text": "विधिनिषेधहीनाश्च स्वेच्छया वै विनायकाः ।\nदण्डादिभिर्विहीनास्ते गणेशगानतत्पराः ॥ २०॥"
  },
  {
    "text": "तान् दृष्ट्वा जनको राजा सम्भ्रमाकुलचेतसा ।\nसमुत्थाय ननामाऽऽदौ दण्डवत् पृथिवीतले ॥ २१॥"
  },
  {
    "text": "उत्थाय तान् प्रपूज्याऽथ भोजयामास चान्धसा ।\nपादसंवाहने संस्थो जगाद वचनं हितम् ॥ २२॥"
  },
  {
    "text": "जनक उवाच ।\nधन्यौ मे पितरौ विद्या तपःस्वाध्यायकादयः ।\nब्रह्मणस्पतिरूपाणां भवतां दर्शनात् किल ॥ २३॥"
  },
  {
    "text": "निःस्पृहाः सर्वभावेषु भवन्तो नात्र संशयः ।\nतथापि भवदाज्ञां वै कर्तुमीहे च योगिनः ॥ २४॥"
  },
  {
    "text": "भवतां किञ्चिदाज्ञायां संस्थितो यदि मानवः ।\nसकृत्तस्य पुनर्जन्म विद्यते नैव भक्तिभाक् ॥ २५॥"
  },
  {
    "text": "अवमानेन सद्यो वै नारकी जायते नरः ।\nसाक्षाद्योगस्वरूपाश्च भवन्तः कृपयाऽऽगताः ॥ २६॥"
  },
  {
    "text": "न मत्समस्त्रिलोकेषु भवतां दर्शनाद्भवेत् ।\nअधुना कृतकृत्योऽस्मि जातोऽहं भाग्यगौरवात् ॥ २७॥"
  },
  {
    "text": "मुद्गल उवाच ।\nजनकस्य वचः श्रुत्वा साधु तं ते प्रजापते ।\nजगुः प्रहृष्टभावेन राजानं शान्तिदायकाः ॥ २८॥"
  },
  {
    "text": "नवयोगिन ऊचुः ।\nधन्यस्त्वं मानवो राजा विदेहोऽसि न संशयः ।\nसाधुत्वे देहसंस्थोऽपि त्वयि चित्रं न सम्भवेत् ॥ २९॥"
  },
  {
    "text": "साधुदर्शनकामाश्च वयं ते गृहमागताः ।\nदृष्ट्वा त्वां योगिनं पूर्णं तृप्ताः स्मः श्रुतकीर्तयः ॥ ३०॥"
  },
  {
    "text": "गच्छामो राजशार्दूल नेच्छामः किञ्चिदप्यहो ।\nपूजां त्वया कृतां दृष्ट्वा सन्तुष्टाः स्मो महामते ॥ ३१॥"
  },
  {
    "text": "तेषां तद्वचनं श्रुत्वा तान् जगाद नृपः पुनः ।\nप्रणम्य भक्तिसंयुक्तो हितं सर्वजनप्रियः ॥ ३२॥"
  },
  {
    "text": "जनक उवाच ।\nवदेत योगसंसिध्यै किं कर्तव्यं जनैः सदा ।\nयेन योगीन्द्र वन्द्यास्ते भवन्ति मानवा बुधाः ॥ ३३॥"
  },
  {
    "text": "कविरुवाच ।\nस्वधर्मपालको नित्यं भवेद्योगपरायणः ।\nरजस्तमस्तिरस्कृत्य सत्त्वयुक्तो मुमुक्षुकः ॥ ३४॥"
  },
  {
    "text": "गणेशार्पणबुद्ध्या वै कर्माणि सततं नरः ।\nकुर्याच्छ्रौतानि स्मार्तानि व्रतादीनि विशेषतः ॥ ३५॥"
  },
  {
    "text": "आन्तराणि महाराज वायुसाधनकानि वै ।\nस्मृतानि तानि सर्वाणि कुर्यात् ध्यानपरायणः ॥ ३६॥"
  },
  {
    "text": "गणेशस्य सदा ध्यानं कुर्यात् स्वहृदि भूमिप ।\nएकाक्षरादिमन्त्राश्च तेष्वैकजपकारकः ॥ ३७॥"
  },
  {
    "text": "सम्प्रज्ञातसमाधिस्थः सम्भवेद्यदि मानवः ।\nतथापि गणराजस्य ध्यानं नैव परित्यजेत् ॥ ३८॥"
  },
  {
    "text": "असम्प्रज्ञातयोगस्थः भवेद्यदि स मानवः ।\nतथापि विघ्नराजस्य सदा ध्यानं समाचरेत् ॥ ३९॥"
  },
  {
    "text": "गणेशध्यानसंयुक्तो योगभूमिं नृपात्मज ।\nस च स्वल्पेन कालेनोल्लङ्घयेद्विघ्नहानतः ॥ ४०॥"
  },
  {
    "text": "ततो योगी भवेन्नूनं शान्तियोगपरायणः ।\nचित्ते चिन्तामणौ सोऽपि तदाकारः सुसाधनात् ॥ ४१॥"
  },
  {
    "text": "न गणेशसमं किञ्चिज्जगत्सु ब्रह्मदं भवेत् ।\nसर्वेभ्यो योगदानार्थं बभूवे देहधारकः ॥ ४२॥"
  },
  {
    "text": "एतत्ते कथितं भूप योगप्राप्तौ सुसिद्धिदम् ।\nभजनं सिद्धिनाथस्य योगसिद्धिप्रदायकम् ॥ ४३॥"
  },
  {
    "text": "जनक उवाच ।\nकथं चिन्तामणिः प्रोक्तो गणेशानो वदन्तु मे ।\nतस्य रूपं कथं ज्ञेयं नरैश्चित्ते विशेषतः ॥ ४४॥"
  },
  {
    "text": "हरिरुवाच ।\nचित्तं पञ्चविधं प्रोक्तं तत्र चिन्तामणिः स्थितः ।\nचित्तप्रकाशकत्वाद्वै विघ्नेशानः प्रकथ्यते ॥ ४५॥"
  },
  {
    "text": "क्षिप्तं मूढं च विक्षिप्तमेकाग्रं च निरोधकम् ।\nपञ्चधा चित्तमेवं तु भवते श‍ृणु भूमिप ॥ ४६॥"
  },
  {
    "text": "यत्र क्षिप्तं मनः सर्वैस्तत्र ज्ञानयुतं भवेत् ।\nतदेव कर्तुमुद्युक्तं समर्थं सम्भवेत् कथम् ॥ ४७॥"
  },
  {
    "text": "क्षिप्तं चित्तं विजानीहि स्मृतस्तत्र प्रकाशकः ।\nचिन्तामणिर्गणाधीशस्तं भजस्व महामते ॥ ४८॥"
  },
  {
    "text": "यत्र क्षिप्तं नरेणैव चित्तं तत्र न गच्छति ।\nज्ञानहीनतया तस्य मूढवन् मूढसंज्ञितम् ॥ ४९॥"
  },
  {
    "text": "अन्यच्च भ्रान्तियुक्तानां पिशाचवत् स्थितं सदा ।\nचित्तं तदेव मूढं च ज्ञातव्यं जनवत्सल ॥ ५०॥"
  },
  {
    "text": "तत्र प्रकाशकर्ता स नानाखेलपरायणः ।\nचिन्तामणिर्गणाध्यक्षः स तिष्ठति भजस्व तम् ॥ ५१॥"
  },
  {
    "text": "सत्वभावसमायुक्तो मानवो मोक्षकामुकः ।\nब्रह्मार्पणतया सर्वं कुरुते कर्म नित्यदा ॥ ५२॥"
  },
  {
    "text": "ब्रह्मानुभवहीनो न जगत्सु सुखलालसः ।\nब्रह्मार्थं तस्य चित्तं वै विक्षिप्तं कथितं बुधैः ॥ ५३॥"
  },
  {
    "text": "संसारे क्षिप्तभावश्च तस्माद्विगतक्षेपणम् ।\nकर्तुं समुद्यतः सोऽपि सदा साधनतत्परः ॥ ५४॥"
  },
  {
    "text": "अनेन विधिना राजन् विक्षिप्तं चित्तमुच्यते ।\nतत्र प्रकाशकर्तारं चिन्तामणिं भजस्व तम् ॥ ५५॥"
  },
  {
    "text": "ज्ञानदृष्टिः समुत्पन्ना हृदि सर्वत्र भूमिप ।\nसाक्षाद्भावस्यैक्यकरावयवादिकवर्जिता ॥ ५६॥"
  },
  {
    "text": "तया सोऽपि नरस्तत्र यत्र पश्यति योगवित् ।\nआकाररहितं भाति विश्वं सर्वं न संशयः ॥ ५७॥"
  },
  {
    "text": "अष्टधा सा समाख्याता सम्प्रज्ञातस्वरूपिका ।\nएकभावकरा वृत्तिरेकाग्रा कथिता बुधैः ॥ ५८॥"
  },
  {
    "text": "तत्र चिन्तामणिः साक्षात् प्रकाशकारकः स्मृतः ।\nतं भजस्व विधानेन सर्वसिद्धिप्रदायकम् ॥ ५९॥"
  },
  {
    "text": "जगदवयवैर्युक्तं चतुर्देहमयं नृप ।\nबिन्दुस्तस्य परा काष्ठा ब्रह्मकायाप्रधारकम् ॥ ६०॥"
  },
  {
    "text": "देही भेदविहीनश्च देहचालक उच्यते ।\nसोऽहं मात्रात्मकः सोऽपि कथितो वेदवादिभिः ॥ ६१॥"
  },
  {
    "text": "तयोर्योगे निरोधश्च सदा भवति चेतसः ।\nतस्य भेदौ समाख्यातौ संयोगायोगरूपिणौ ॥ ६२॥"
  },
  {
    "text": "स्वत उत्थानयुक्तं परत उत्थानधारकम् ।\nस्वतः परत उत्थानवर्जितं ब्रह्म उच्यते ॥ ६३॥"
  },
  {
    "text": "एतत् संयोगकं प्रोक्तं समाधेर्धारकं परम् ।\nसर्वेषां तत्र संयोगो ब्रह्माकारेण जायते ॥ ६४॥"
  },
  {
    "text": "अन्यदयोगरूपं वै निवृत्तेर्धारकं परम् ।\nब्रह्म मायाविहीनं तु व्यतिरेकप्रभावतः ॥ ६५॥"
  },
  {
    "text": "केषाञ्चित्तत्र संयोगो ब्रह्मणां जगतां भवेत् ।\nनैव केषु च तस्यापि ब्रह्मायोगं प्रकथ्यते ॥ ६६॥"
  },
  {
    "text": "स्वकीयभेदनाशेन लभ्यते नात्र संशयः ।\nतदेव ब्रह्मभूतत्वं निरोधवृत्तिजं मतम् ॥ ६७॥"
  },
  {
    "text": "निरोधे चित्तके राजन् प्रकाशदगणेश्वरम् ।\nचिन्तामणिं भजस्व त्वं परं तत् खेललालसम् ॥ ६८॥"
  },
  {
    "text": "पञ्चधा चित्तभूमिस्थं त्यक्त्वा योगपरो भवेत् ।\nस्वयं चिन्तामणिः साक्षाद्भवते चित्तनाशनात् ॥ ६९॥"
  },
  {
    "text": "शान्त्या सर्वत्र राजेन्द्र चित्तेषु नित्यमादरात् ।\nचिन्तामणिः प्रलभ्येत त्यक्त्वा सद्यश्च चिन्तनम् ॥ ७०॥"
  },
  {
    "text": "एतत्ते कथितं पूर्णं चिन्तामणिस्वरूपकम् ।\nतं भजस्व विधानेन शान्त्या योगपरायणः ॥ ७१॥"
  },
  {
    "text": "जनक उवाच ।\nएतादृशो गणेशानः कथं देहधरोऽभवत् ।\nतत्र श्रद्धादिकं नाथास्तादृशं जायते कथम् ॥ ७२॥"
  },
  {
    "text": "अन्तरिक्ष उवाच ।\nवामभागे राजसश्च दक्षिणे तामसः स्मृतः ।\nमध्ये सत्त्वमयः प्रोक्तस्तेषां योगे तुरीयकः ॥ ७३॥"
  },
  {
    "text": "चतुर्विधमयो देहस्तत्राहङ्कारधारकः ।\nदेही च तन्मयः साक्षात् कण्ठाधो गणनायकः ॥ ७४॥"
  },
  {
    "text": "यस्मात् सर्वं समुत्पन्नं यत्र गच्छति भूमिप ।\nसमाधिना महोग्रेण प्रलये तद्गजः स्मृतः ॥ ७५॥"
  },
  {
    "text": "कदा न जायते भूप लयं गच्छति नो कदा ।\nतदेव गजशब्दाख्यं ब्रह्म वेदैः प्रकथ्यते ॥ ७६॥"
  },
  {
    "text": "तदेव मस्तकं तस्य गणेशस्य महात्मनः ।\nतयोर्योगे गणाध्यक्षः साकारो भवतीत्यहो ॥ ७७॥"
  },
  {
    "text": "सम्प्रज्ञातमयो देहः कण्ठाधस्तस्य कीर्तितः ।\nअसम्प्रज्ञातरूपं च कण्ठादूर्ध्वं शिरः स्मृतम् ॥ ७८॥"
  },
  {
    "text": "तयोर्योगे स्वयं साक्षाद्भक्तानुग्रहकारणात् ।\nदेहधारी बभूवाऽपि गणेशो ब्रह्मनायकः ॥ ७९॥"
  },
  {
    "text": "न सर्वसमभावाख्यो देहस्तस्य महात्मनः ।\nदेहधारी गणाधीशो भक्तिभोगार्थमञ्जसा ॥ ८०॥"
  },
  {
    "text": "न भक्तेश्च समं तस्य प्रियं राजेन्द्र वर्तते ।\nतदर्थं सकलं हित्वा भक्ताधीनो भवेत् स्वयम् ॥ ८१॥"
  },
  {
    "text": "मायया भ्रान्तचित्तानां देहधारी यथा नरः ।\nतथाऽयं भवति प्राज्ञ साक्षाद्योगस्वरूपधृक् ॥ ८२॥"
  },
  {
    "text": "जनक उवाच ।\nकीदृशी गणराजस्य माया भ्रान्तिकरी मता ।\nतां मे वदत योगीन्द्रा ब्रह्मभूयार्थमञ्जसा ॥ ८३॥"
  },
  {
    "text": "प्रबुद्ध उवाच ।\nवामाङ्गात् सिद्धिरुत्पन्ना वामभागप्रकाशिनी ।\nदक्षिणाङ्गात्तथा बुद्धिर्दक्षिणाङ्गधरा बभौ ॥ ८४॥"
  },
  {
    "text": "सिद्धिपुत्रः स्वयं लक्षो बुद्धिपुत्रो महामते ।\nलाभस्तयोश्च चित्तात्तौ सञ्जातौ खेलकौ परौ ॥ ८५॥"
  },
  {
    "text": "मायामोहितचित्तानां भ्रामकौ नात्र संशयः ।\nतयो रूपं प्रवक्ष्यामि श‍ृणु लोकहिताय च ॥ ८६॥"
  },
  {
    "text": "पापेषु च नरा राजन् यदा लक्षं प्रकुर्वते ।\nतदा नरकदो लाभो भवते पापकारिणाम् ॥ ८७॥"
  },
  {
    "text": "यदा पुण्येषु लक्षं वै कुर्वते मानवा नृप ।\nतदा स्वर्गप्रदो लाभो जायते पुण्यकर्मणाम् ॥ ८८॥"
  },
  {
    "text": "यदा ब्रह्मणि लक्षं वै कुर्वते मानवा नृप ।\nतदा योगमयो लाभः सदा भवति योगिनाम् ॥ ८९॥"
  },
  {
    "text": "हृदि लक्षः स्थितो नित्यं सर्वत्र लक्षदायकः ।\nपदार्थेषु स्थितो लाभो मतो नाना फलप्रदः ॥ ९०॥"
  },
  {
    "text": "ताभ्यां स युवराजाभ्यां विघ्नेशो मायया चरन् ।\nबन्धहीनः खेलति च स्वेच्छाचारिस्वरूपधृक् ॥ ९१॥"
  },
  {
    "text": "तत्र भ्रान्तिकरी प्रोक्ता सिद्धिः सर्वत्र वर्तते ।\nसिद्ध्यर्थं सर्वलोकाश्च बभ्रमुस्त्वं विचारय ॥ ९२॥"
  },
  {
    "text": "धर्मसिद्धिस्तथार्थस्य सिद्धिः कामप्रदायिनी ।\nमोक्षसिद्धिस्तथा राजन् ब्रह्मभूयकरी मता ॥ ९३॥"
  },
  {
    "text": "अहं गणेशरूपश्चेत् कथमत्र प्रवर्तते ।\nभुक्तिमुक्तिब्रह्मभूयं सिद्धिः सुभ्रान्तिदा मता ॥ ९४॥"
  },
  {
    "text": "भ्रान्तिधारकरूपा सा बुद्धिः सर्वत्र वर्तते ।\nबुद्ध्या बुद्ध्वा तु राजेन्द्र पश्चान् मोहो निवर्तते ॥ ९५॥"
  },
  {
    "text": "पञ्चचित्तमयी बुद्धिः स्वयं विश्वात्मिका मता ।\nब्रह्माकारा तथा भिन्नं पदमिच्छति दुःखदम् ॥ ९६॥"
  },
  {
    "text": "सकामा चैव निष्कामा ब्रह्मभूयपरायणा ।\nबुद्धिर्भवति सा भ्रान्त्या भ्रान्तिधारकतां गता ॥ ९७॥"
  },
  {
    "text": "नानाभ्रान्तियुतं सर्वं चकार सिद्धिमञ्जसा ।\nनानामोहयुतं तद्वद् बुद्धिश्चकार खेलया ॥ ९८॥"
  },
  {
    "text": "ताभ्यां सम्मोहितं सर्वं लक्षलाभयुतं भवेत् ।\nनानालक्षसमायुक्तं नानालाभफलैर्युतम् ॥ ९९॥"
  },
  {
    "text": "अतो मायायुतः सोऽपि गणेशो ब्रह्मनायकः ।\nबिम्बे खेलति बिम्बीव जानीहि नृपसत्तम ॥ १००॥"
  },
  {
    "text": "एतन् मायास्वरूपं ते कथितं मोहकारकम् ।\nयज्ज्ञात्वा योगिवन्द्यश्च जायते मानवः क्षणात् ॥ १०१॥"
  },
  {
    "text": "जनक उवाच ।\nभक्तिप्रियो गणेशश्चेत् कथं मोहयुतान् जनान् ।\nस्वभक्तान्न स योगीन्द्राः करोति वदत प्रियाः ॥ १०२॥"
  },
  {
    "text": "न पराधीनता तस्य स्वप्रियं गणनायकः ।\nपराधीनसमानं न न करोति महाद्भुतम् ॥ १०३॥"
  },
  {
    "text": "पिप्पलायन उवाच ।\nगणेशेन महाराज क्रीडार्थं रचितं जगत् ।\nमायामयं विशेषेण नानाखेलयुतं तथा ॥ १०४॥"
  },
  {
    "text": "तत्रादौ द्विविधं तेन तदर्थं रचितं पुरा ।\nतच्छ्रुणुष्व विधानेन सर्वसंशयहारकम् ॥ १०५॥"
  },
  {
    "text": "स्वस्वस्वार्थयुतं पूर्णं मायासुखकरं मतम् ।\nतदर्थं सर्वलोकाश्च ब्रह्माणि सम्भ्रमन्ति वै ॥ १०६॥"
  },
  {
    "text": "योगमार्गस्तथा राजन् गाणेशः शान्तिदः परः ।\nरचितो मोहनाशार्थं मायानाशकरो मतः ॥ १०७॥"
  },
  {
    "text": "योगेन गणपं ज्ञात्वा नरः पूर्णं ततो नृप ।\nभजतेऽनन्यभावेन तन्निष्ठस्तत्परायणः ॥ १०८॥"
  },
  {
    "text": "यस्य भावो भवेद्यत्र यादृशस्तादृशं चरेत् ।\nतत्र विघ्नेश्वरः साक्षादाग्रहं न करोति च ॥ १०९॥"
  },
  {
    "text": "यदा गणेश्वरो विश्वं भक्तियुक्तं निरन्तरम् ।\nकरोति चेद्गणेशस्य तदा खेलः कुतो भवेत् ॥ ११०॥"
  },
  {
    "text": "न पराधीनता तस्य क्रीडार्थं गणनायकः ।\nविश्वं तु द्विविधं कृत्वा परां पश्यति भावनाम् ॥ १११॥"
  },
  {
    "text": "एतत्ते कथितं राजन् श्रोतुमिच्छसि किं परम् ।\nस्वाधीनं तु पराधीनं मायया दृश्यते सदा ॥ ११२॥"
  },
  {
    "text": "जनक उवाच ।\nकिं कर्म किमकर्मापि विकर्मापि कथं भवेत् ।\nकर्मयोगश्च विप्रेन्द्राः कीदृशो वदत प्रियाः ॥ ११३॥"
  },
  {
    "text": "आविर्होत्र उवाच ।\nस्वस्वधर्मयुतं कर्म विधियुक्तं महामते ।"
  },
  {
    "text": "देहसौख्यप्रदं प्रोक्तं जन्ममृत्युप्रदं भवेत् ॥ ११४॥"
  },
  {
    "text": "स्वस्वधर्मविहीनं यद्विधिहीनं विशेषतः ।\nविकर्म विद्धि राजेन्द्र तदेवं पापरूपकम् ॥ ११५॥"
  },
  {
    "text": "पापाचरणमात्रेण नरो दुर्गतिमाप्नुयात् ।\nदेहदुःखकरं प्रोक्तं परिणामे न संशयः ॥ ११६॥"
  },
  {
    "text": "सत्कर्म मुक्तिकामार्थं कुरुते नित्यमादरात् ।\nब्रह्मार्पणस्वभावेनाकर्म विद्धि महामते ॥ ११७॥"
  },
  {
    "text": "शुक्लगत्या नरो वेदे मुक्तिं प्राप्नोति शाश्वतीम् ।\nअकर्मणः प्रभावेण स निष्कामपरो मतः ॥ ११८॥"
  },
  {
    "text": "कर्मयोगमयं विश्वं सर्वं जानीहि पार्थिव ।\nक्रियायां यत् स्थितं ब्रह्म स एव कर्मयोगकः ॥ ११९॥"
  },
  {
    "text": "क्रियमाणं च यत्प्रोक्तं तदेव कर्म उच्यते ।\nतस्य भेदान् प्रवक्ष्यामि समाहितमनाः श‍ृणु ॥ १२०॥"
  },
  {
    "text": "मौनं यदि धृतं तेन तदा जातं नृपात्मज ।\nअतः कर्ममयं विद्धि धारणान्नात्र संशयः ॥ १२१॥"
  },
  {
    "text": "वायुबन्धनयोगेन प्राणो नीतः स्वमस्तके ।\nतदेव कर्मरूपं वै वायुचालनतः परम् ॥ १२२॥"
  },
  {
    "text": "ध्यानं करोति चेच्चित्ते दमयित्वा मनः स्वयम् ।\nतदेवं कर्मरूपं तु मनोनिग्रहकारणात् ॥ १२३॥"
  },
  {
    "text": "जागृतिर्जागरं कर्म स्वप्नः सुप्तिमयं भवेत् ।\nअज्ञानं विद्धि सौषुप्तं कर्मरूपं न संशयः ॥ १२४॥"
  },
  {
    "text": "इत्याद्या बहवो भेदा मया वक्तुं न शक्यते ।\nनामरूपधरः कोऽपि कर्महीनो न वर्तते ॥ १२५॥"
  },
  {
    "text": "उत्पत्तिश्च स्थिती राजन् संहारस्त्रिविधं परम् ।\nसर्वं कर्ममयं विद्धि कर्मयोगेन जायते ॥ १२६॥"
  },
  {
    "text": "असद्ब्रह्म च यत् प्रोक्तं वेदे तन्मायया बभौ ।\nकर्मरूपं न सन्देहो नामरूपप्रधारणात् ॥ १२७॥"
  },
  {
    "text": "नामरूपपरित्यागे ह्यसत् स्वानन्दगं भवेत् ।\nमानवो ब्रह्मरूपः स कर्मयोगी प्रकथ्यते ॥ १२८॥"
  },
  {
    "text": "एतत् कर्मस्वरूपं ते कथितं ब्रह्मवाचकम् ।\nकर्माधीनं जगत् सर्वं ब्रह्म नानाविधं तथा ॥ १२९॥"
  },
  {
    "text": "जनक उवाच ।\nज्ञानं च कीदृशं प्रोक्तं तन्मे वदत योगिनः ।\nयेन योगी भवेज्जन्तुर्ज्ञानयोगपरायणः ॥ १३०॥"
  },
  {
    "text": "द्रुमिल उवाच ।\nहृदि स्फूर्तिमयं ज्ञानं ज्ञातव्यं विबुधैः सदा ।\nस्फूर्तिदातृस्वरूपेण ब्रह्म तत्र स्थितं भवेत् ॥ १३१॥"
  },
  {
    "text": "नामरूपविहीनं यत् सदाऽमृतमयं भवेत् ।\nआद्यन्तभावहीनं वै तद्विद्धि ज्ञानमुत्तमम् ॥ १३२॥"
  },
  {
    "text": "ज्ञानचक्षुः स्वभावेन ब्रह्मानुभवकारकम् ।\nनानाज्ञानलयं कृत्वा ज्ञानयोगी भवेत्ततः ॥ १३३॥"
  },
  {
    "text": "सत्यस्वानन्दरूपं त्वं जानीहि ज्ञानमूलकम् ।\nज्ञानानां योगभावेन लभ्यते योगसेवया ॥ १३४॥"
  },
  {
    "text": "जनक उवाच ।\nआनन्दः कीदृशः प्रोक्तः सहजं कीदृशं मतम् ।\nब्रह्मभूयं च योगीन्द्राः कीदृशं कथयन्तु मे ॥ १३५॥"
  },
  {
    "text": "चमस उवाच ।\nबाह्यान्तरविभेदेनानन्दः सर्वत्र वर्तते ।\nउभयात्मकभावस्थः समरूपधरो मतः ॥ १३६॥"
  },
  {
    "text": "नानाद्वन्द्वेषु राजेन्द्र स्थितमानन्दरूपकम् ।\nसमं विद्धि च सर्वत्र जगत्सु ब्रह्मसु परम् ॥ १३७॥"
  },
  {
    "text": "सत्यासत्यमयं तद्धि समस्वानन्दगं परम् ।\nब्रह्म राजन् सदानन्दरूपं तदेव सम्मतम् ॥ १३८॥"
  },
  {
    "text": "द्वन्द्वेषु त्वासमन्ताद्यन्नन्दनात्तन् महीपते ।\nआनन्दः परमानन्दो ब्रह्मानन्दः प्रकथ्यते ॥ १३९॥"
  },
  {
    "text": "समभावस्थितानां च योगेन ब्रह्म लभ्यते ।"
  },
  {
    "text": "आनन्दाख्यं प्रजानाथ योगसाधनतः परम् ॥ १४०॥"
  },
  {
    "text": "एतत्ते कथितं पूर्णमानन्दस्य स्वरूपकम् ।\nआनन्दानां समायोगे समस्वानन्दगो भवेत् ॥ १४१॥"
  },
  {
    "text": "द्विविधा तस्य माया तु द्वन्द्वभावधरा मता ।\nतयोः संयोगभावे स उभयात्मक उच्यते ॥ १४२॥"
  },
  {
    "text": "तदेव द्विविधेष्वेव मोहयुक्तं नराधिप ।\nसमं सर्वत्र जानीहि द्वन्द्वमोहादिदायकम् ॥ १४३॥"
  },
  {
    "text": "त्रिषु मोहविहीनं यत् सदा नेति स्वरूपकम् ।\nस्वाधीनं सहजं विद्धि चतुर्थं राजसत्तम ॥ १४४॥"
  },
  {
    "text": "स्वेच्छया सत् समायुक्तं स्वेच्छया सत् परायणम् ।\nस्वेच्छयाऽऽनन्दसंयुक्तं त्रिभिर्हीनं निजेच्छया ॥ १४५॥"
  },
  {
    "text": "आज्ञया त्रिविधं ब्रह्म वर्तते नात्र संशयः ।\nसर्वेषां नाशकं तुर्यं सहजं नेति भावतः ॥ १४६॥"
  },
  {
    "text": "न तस्य नेति कर्ता वै विद्यते योगभावतः ।\nतेन नेतिमयं स्वच्छन्दगं प्रोक्तं सनातनम् ॥ १४७॥"
  },
  {
    "text": "स्वेच्छया बन्धयुक्तश्च स्वेच्छया बन्धवर्जितः ।\nस्वेच्छया समभावस्थो भवते सहजाख्यकः ॥ १४८॥"
  },
  {
    "text": "अव्यक्तेन त्रिभावेषु तेन योगेन लभ्यते ।\nसहजं ब्रह्म वेदेषु यत् प्रोक्तं वेदवादिभिः ॥ १४९॥"
  },
  {
    "text": "स्वाधीनानां समायोगे व्यक्तः स्वानन्द उच्यते ।\nअव्यक्तयोगभावत्वान्निराकर्तुं न शक्यते ॥ १५०॥"
  },
  {
    "text": "एतत्ते कथितं भूप सहजं मोहवर्जितम् ।\nअधुना श‍ृणु योगं त्वं ब्रह्मभूयप्रकाशकम् ॥ १५१॥"
  },
  {
    "text": "स्वानन्दः सर्वसंयोगे भवति ब्रह्मधारकः ।\nचतुर्णां तत्र संयोगः कर्तव्यः स्वसमाधिना ॥ १५२॥"
  },
  {
    "text": "त्रिविधं मोहयुक्तं च मोहहीनं चतुर्थकम् ।\nनैव ब्रह्मणि राजेन्द्र मोहयुक्तविहीन ते ॥ १५३॥"
  },
  {
    "text": "स्वाधीनं न भवेत्तत्तु पराधीनं न वर्तते ।\nब्रह्मणां जगतां तत्र संयोगो जायते परः ॥ १५४॥"
  },
  {
    "text": "स्वसंवेद्यमयो भूत्वा यस्तु तिष्ठति मानवः ।\nतत्र किं भिन्नभावाख्यं वर्तते योगनाशकम् ॥ १५५॥"
  },
  {
    "text": "संयोगे नाशभूते तु ब्रह्मायोगः प्रकीर्तितः ।\nन तत्र जगतां भूप संयोगो ब्रह्मणां भवेत् ॥ १५६॥"
  },
  {
    "text": "अयोगस्य न संयोगः केषु ब्रह्मसु कीर्तितः ।\nयोगिभिर्योगप्राप्त्यर्थं व्यतिरेकाद्विचारय ॥ १५७॥"
  },
  {
    "text": "संयोगे मायया युक्तो भवते गणनायकः ।\nमायाधीनस्वरूपेण सदाऽयोगः प्रवर्तते ॥ १५८॥"
  },
  {
    "text": "मायया सर्वभावस्थो भवति द्विरदाननः ।\nसंयोगाभेदभावेन निजमायामयः स्मृतः ॥ १५९॥"
  },
  {
    "text": "स्वानन्दे गणनाथस्य दर्शनं योगिनां भवेत् ।\nसंयोगाभेदकं तेन विदुः स्वानन्दवासिनम् ॥ १६०॥"
  },
  {
    "text": "अयोगे माययाहीनो गणेशः सर्वदा मतः ।\nयादृशस्तादृशः सोऽपि नागतो न गतो भवेत् ॥ १६१॥"
  },
  {
    "text": "वृथा भ्रान्तिमयं सर्वं भासते मायया किल ।\nभ्रान्तानां तेन सर्वत्र निवृत्तिर्जायते परा ॥ १६२॥"
  },
  {
    "text": "स्वकीया भेदभावाच्च निवृत्तिं व्यतिरेकतः ।\nधृत्वा ह्ययोगयोगस्थः स्वयं भवति मानवः ॥ १६३॥"
  },
  {
    "text": "अयोगे मायया हीनः संयोगे मायया युतः ।\nनरो भवति राजेन्द्र पञ्चपञ्चस्वरूपया ॥ १६४॥"
  },
  {
    "text": "ब्रह्मणि ब्रह्मभूतस्य संयोगः कुत्र वर्तते ।"
  },
  {
    "text": "अयोगश्च महीपाल नान्वयव्यतिरेकतः ॥ १६५॥"
  },
  {
    "text": "चित्तं पञ्चविधं त्यक्त्वा चित्तभ्रान्तिं च पञ्चधा ।\nस्वयं चिन्तामणिः साक्षाद् ब्रह्मभूतो नरो भवेत् ॥ १६६॥"
  },
  {
    "text": "संयोगात्मा गकारश्च णकारोऽयोगवाचकः ।\nतयोः स्वामी गणाधीशः संयोगायोगवर्जितः ॥ १६७॥"
  },
  {
    "text": "इति ते कथितं भूप ब्रह्मभूतस्वरूपकम् ।\nकिं श्रोतुमिच्छसि प्राज्ञ गमिष्यामो यदृच्छया ॥ १६८॥"
  },
  {
    "text": "जनक उवाच ।\nगणेशो भक्तिभावेन नराधीनो भवेत् स्वयम् ।\nन भक्तिसमभावाख्यं मोहदं तस्य सम्भवेत् ॥ १६९॥"
  },
  {
    "text": "अतो वदत मे भक्तिस्वरूपं योगिसत्तमाः ।\nतया विघ्नेश्वरं नित्यं भजिष्यामि विशेषतः ॥ १७०॥"
  },
  {
    "text": "करभाजन उवाच ।\nभक्तिश्च नवधा प्रोक्ता हृदये रसधारिणी ।\nकथयामि समासेन स्वरूपं रसदायकम् ॥ १७१॥"
  },
  {
    "text": "श्रवणं कीर्तनं तस्य स्मरणं पादसेवनम् ।\nअर्चनं वन्दनं दास्यं सख्यमात्मनिवेदनम् ॥ १७२॥"
  },
  {
    "text": "नवधा मानसी राजन् गतिः सर्वत्र वर्तते ।\nभावेषु रससंयुक्ता दशमी नैव विद्यते ॥ १७३॥"
  },
  {
    "text": "यदा भक्तौ नरस्यैव रसः पूर्णः प्रवर्तते ।\nतदाऽस्य नवधा नित्यं चित्तं तस्यां वसेत् स्वयम् ॥ १७४॥"
  },
  {
    "text": "यदा मुक्तौ तथा जन्तो रसः पूर्णो जनाधिप ।\nतदा मुक्तिपदार्थेषु चित्तं तु नवधा भवेत् ॥ १७५॥"
  },
  {
    "text": "यदा च ब्रह्मभूतेषु रसस्तस्य प्रवर्तते ।\nतदा नरस्य योगेषु चित्तं तन्नवधा भवेत् ॥ १७६॥"
  },
  {
    "text": "योगी भूत्वा नरो यस्तु भजते गणनायकम् ।\nतस्यैव नवधा चित्तं गणेशे सर्वदा भवेत् ॥ १७७॥"
  },
  {
    "text": "योगिनां हृदि विघ्नेशः पूर्णरूपधरो वसेत् ।\nअयोगिनां कलांशश्च तस्माद्योगी भवेन्नरः ॥ १७८॥"
  },
  {
    "text": "ततो गणेशरूपस्य भजनं पूर्णभावतः ।\nभवत्यत्र न सन्देहो रसयुक्तं विशेषतः ॥ १७९॥"
  },
  {
    "text": "गणेशगुणवादानां प्रीत्या सम्पूर्णभावतः ।\nप्रकुर्यात् स नरो नित्यं श्रवणं रससंयुतः ॥ १८०॥"
  },
  {
    "text": "सर्वश्रवणजातीनां रसं ज्वाल्य महामतिः ।\nगणेशगुणवादेषु रसं पूर्णं स पश्यति ॥ १८१॥"
  },
  {
    "text": "एवं श्रवणभक्तिं त्वं प्राप्तां जानीहि भूमिप ।\nसमतो योगिषु श्रेष्ठो बुधैर्नृप न संशयः ॥ १८२॥"
  },
  {
    "text": "तथा कीर्तनभावश्च उत्पद्येत नराधिप ।\nगाणेशकीर्तने भक्तिः प्राप्ता तेन विनिश्चितम् ॥ १८३॥"
  },
  {
    "text": "गणेशार्थं च या किञ्चिद्विस्मृतिस्तत्र नो भवेत् ।\nतदा स्मरणभक्तिः सा प्राप्ता सम्पूर्णभावतः ॥ १८४॥"
  },
  {
    "text": "गणेशपादपद्मं यो मत्वा शाश्वतकं परम् ।\nतत्रैव सकलो यत्नो भवेत्तत् पादसेवनम् ॥ १८५॥"
  },
  {
    "text": "साङ्गं गाणेश्वरं सर्वं कुरुते नित्यमादरात् ।\nअर्चनात्मकरूपां तां भक्तिं प्राप्तो महामतिः ॥ १८६॥"
  },
  {
    "text": "गणेशान्न परं श्रेष्ठं वेदशास्त्रविचारतः ।\nन चलेत् क्वापि जानीहि तदा वन्दनवान् भवेत् ॥ १८७॥"
  },
  {
    "text": "गाणपत्यानि चिह्नानि धृत्वा तत्परचेतसा ।\nतदा दास्यात्मिका भक्तिः प्राप्ता तेन नराधिप ॥ १८८॥"
  },
  {
    "text": "अन्तर्बाह्यकृतं यद्वै तत्र साक्षी गणेश्वरः ।\nअन्तर्भयेन भक्तिर्या सा प्रोक्ता सख्यरूपिणी ॥ १८९॥"
  },
  {
    "text": "पञ्चधा मोहयुक्तं स चित्तमुत्सृज्य योगतः ।\nन भिन्नोऽहं गणेशानान् मत आत्मनिवेदकः ॥ १९०॥"
  },
  {
    "text": "मनोगतिः प्राज्ञ यत्र तत्र विघ्नेश्वरं सदा ।\nभजते रससंयुक्तः स वै भक्तः प्रकीर्तितः ॥ १९१॥"
  },
  {
    "text": "रसरूपा स्वयं भक्तिर्यत्र पूर्णस्वभावतः ।\nयस्य तिष्ठति जन्तुः स तद्भक्तः सम्मतो नृप ॥ १९२॥"
  },
  {
    "text": "भोगेषु न रसोत्पत्तिर्मुक्तौ च ब्रह्मभूयके ।\nगणेशभक्तिभावेन भक्तस्यैवावतिष्ठति ॥ १९३॥"
  },
  {
    "text": "आदौ ते कथितं राजन् गणेशस्य स्वरूपकम् ।\nब्रह्माकारैर्महाचिह्नैः संयुक्तं योगदायकम् ॥ १९४॥"
  },
  {
    "text": "तत्र विश्वासभावेन तादृगुत्पद्यते रसः ।\nतदा भक्तो महाराज भवते योगिवन्द्यकः ॥ १९५॥"
  },
  {
    "text": "नारदेनैव राजेन्द्र बोधितस्त्वं न बुद्ध्यसे ।\nतव भावपरीक्षार्थं भक्तिदानार्थमञ्जसा ॥ १९६॥"
  },
  {
    "text": "प्रेषितस्तेन विघ्नेशो वृद्धः कुष्ठयुतो द्विजः ।\nसमायातः सर्वभक्षी छलयामास साधुपम् ॥ १९७॥"
  },
  {
    "text": "नरदेहं समासाद्य गणेशं भजेत न यः ।\nपशुतुल्यः स राजेन्द्र तस्य धिक् जन्म निश्चितम् ॥ १९८॥"
  },
  {
    "text": "मुद्गल उवाच ।\nएवमुक्त्वा विदेहं तं जनकं योगिनो नव ।\nअनुज्ञाप्य ययुस्तस्मात् स्वेच्छया गणपे रताः ॥ १९९॥"
  },
  {
    "text": "जनकस्तान्नमस्कृत्य स्वगृहे गणनायके ।\nयोगी नवविधां भक्तिमकरोद्भावसंयुतः ॥ २००॥"
  },
  {
    "text": "अहर्निशं गणेशानमभजन्नान्यचेतसा ।\nजनकः सर्वभावेन योगिवन्द्यो बभूव ह ॥ २०१॥"
  },
  {
    "text": "तिष्ठन् स्वपन् पिबन् वाऽदन् गच्छन् विघ्नेश्वरे रतः ।\nअतो गणेशसन्तुष्ट्या तद्वंशे जनका बभुः ॥ २०२॥"
  },
  {
    "text": "सर्वज्ञानसमायुक्ताः सर्वे साधुगुणान्विताः ।\nगणेशभजने सक्ता बभूवुश्च प्रजापते ॥ २०३॥"
  },
  {
    "text": "नवयोगिषु यातेषु जनकस्त्रिशिरोभवम् ।\nवृत्तान्तं परिशुश्राव गणेशगमनात्मकम् ॥ २०४॥"
  },
  {
    "text": "स्वयं तस्य गृहं गत्वा ननाम मुनिपुङ्गवम् ।\nदैवीसमृद्धिसंयुक्तं योगपारङ्गतं परम् ॥ २०५॥"
  },
  {
    "text": "तेन सम्बोधितो राजा नित्यं दूर्वापरायणः ।\nपुपूज गणनाथं तं सदा भक्तिसमन्वितः ॥ २०६॥"
  },
  {
    "text": "दूर्वाहीनां न पूजां स चकार मरणावधि ।\nअन्ते स्वानन्दगो भूत्वा भजते गणनायकम् ॥ २०७॥"
  },
  {
    "text": "इदं जनकमाहात्म्यं कथितं ते प्रजापते ।\nभुक्तिमुक्तिप्रदं नृभ्यः श्रवणात् पठनाद्भवेत् ॥ २०८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते दूर्वामाहात्म्यवर्णनं नाम त्रिंशत्तमोऽध्यायः ॥ ५.३०"
  },
  {
    "text": "५.३१ तुलसीवर्जनकारणं नामैकत्रिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दक्ष उवाच ।\nतुलसीवर्जिता पूजा कर्तव्या कथितं त्वया ।\nकिमर्थं पावनी सा तु दोषयुक्ता बभूव ह ॥ १॥"
  },
  {
    "text": "तुलस्या किं कृतं विप्र गणेशानस्य विप्रियम् ।\nयेन रुष्टोऽमरेशानस्तां तत्याज यशस्विनीम् ॥ २॥"
  },
  {
    "text": "मुद्गल उवाच ।\nधर्मध्वजो महीपालो बभूवे धर्मसंयुतः ।\nदाता मान्यो विशेषेण सुज्ञैः सर्वगुणान्वितः ॥ ३॥"
  },
  {
    "text": "तस्य पुत्री बभूवाऽसौ रूपलावण्यसंयुता ।\nन तया सदृशी कुत्र वर्तते कामिनी विधे ॥ ४॥"
  },
  {
    "text": "वृन्दा नाम्नी च विख्याता प्रणम्य पितरं कदा ।\nजगाद भावगम्भीरा चतुरा सुवयोयुता ॥ ५॥"
  },
  {
    "text": "वृन्दोवाच ।\nतात विष्णुं परित्यज्य वृणोम्यन्यं न निश्चितम् ।\nवरं तदर्थमेवं मां देहि तस्मै महामते ॥ ६॥"
  },
  {
    "text": "धर्मध्वज उवाच ।\nविष्णुर्देववरः साक्षाद् भगवान् विश्वभावनः ।\nस कथं च त्वया लभ्यो वरो लक्ष्मीपतिः सुते ॥ ७॥"
  },
  {
    "text": "मानुषेषु वरं पुत्रि वरयस्व हृदि स्थितम् ।\nनरा वयं स वै साक्षाद् भगवान् भगधारकः ॥ ८॥"
  },
  {
    "text": "एवं नानाविधैर्भावैर्बोधिता न बुबोध सा ।\nतदर्थं मन्त्रराजं सङ्गृह्य विष्णोर्वनं ययौ ॥ ९॥"
  },
  {
    "text": "ध्यात्वा चतुर्भुजं विष्णुं निराहारपरायणा ।\nतताप तप उग्रं सा पतिं विष्णुमभीप्सितम् ॥ १०॥"
  },
  {
    "text": "तीर्थेषु माधवं दृष्ट्वा तेषु क्षेत्रेषु मानद ।\nतपस्तताप वृन्दोग्रं नानामार्गपरायणा ॥ ११॥"
  },
  {
    "text": "शुष्कपत्राणि वायुं सा जलं मूलं फलं तथा ।\nभुक्त्वा सन्तोषयामास विष्णुं देववरं विधे ॥ १२॥"
  },
  {
    "text": "वर्षाणि लक्षसङ्ख्यानि गतानि तपसो बलात् ।\nराजपुत्र्याश्च वृन्दाया न तुतोष जनार्दनः ॥ १३॥"
  },
  {
    "text": "अतीव तपसा तस्या अन्तर्ज्ञानं बभूव ह ।\nआत्माकारं जगत् सर्वमपश्यद् बोधसंयुता ॥ १४॥"
  },
  {
    "text": "कदा विघ्नेश्वरं वृन्दा ददर्श नियमे रतम् ।\nसम्पूज्य गणनाथं वै हृदि ध्यानपरायणम् ॥ १५॥"
  },
  {
    "text": "तं दृष्ट्वा कुञ्जरास्यं सा शिवपुत्रं नृपात्मजा ।\nभागीरथीसन्निधिस्थं विस्मिताऽभूत् प्रजापते ॥ १६॥"
  },
  {
    "text": "गणेशार्थं समालोक्य मोहिताऽभूत् स्वचेतसि ।\nअहो गणेश्वरः साक्षाद् ब्रह्मणां नायकः स्मृतः ॥ १७॥"
  },
  {
    "text": "अस्य कलांशसम्भूताः शिवविष्ण्वादयोऽपरे ।\nपूर्णभावात्मकः साक्षाद् गणेशो नात्र संशयः ॥ १८॥"
  },
  {
    "text": "शिवेन तपसोग्रेणाराधितो गणनायकः ।\nपुत्रोऽभूद्योगशान्तिस्थो भक्तभक्तिपदप्रदः ॥ १९॥"
  },
  {
    "text": "खेलत्यात्मानमाभज्य चतुर्धाऽनन्यभावतः ।\nअयं विष्णुस्तथा शम्भुः शक्तिः सूर्यो न संशयः ॥ २०॥"
  },
  {
    "text": "पूर्णभावमविज्ञायाऽहं विष्णुपरमाऽभवम् ।\nअधुना तं समालोक्य बोधयुक्ता न संशयः ॥ २१॥"
  },
  {
    "text": "तपःप्रभावसामर्थ्याद् वृणोमि गणनायकम् ।\nव्यभिचारो न मे भावी विष्णुरूपोऽयमञ्जसा ॥ २२॥"
  },
  {
    "text": "एवं विचार्य विघ्नेशमाययौ ध्यानसंस्थितम् ।\nध्यानभङ्गार्थमुद्युक्ता वृन्दा तं प्रत्युवाच ह ॥ २३॥"
  },
  {
    "text": "वृन्दोवाच ।\nत्वं साक्षाद् गणराजश्च तपसाऽऽराधितो भवान् ।\nशिवपुत्रत्वमापन्नः किं ध्यायसि वदस्व माम् ॥ २४॥"
  },
  {
    "text": "शिवविष्ण्वादयो देवास्त्वां भजन्ति निरन्तरम् ।"
  },
  {
    "text": "कुलदैवतरूपस्थं सर्वसिद्धिप्रदायकम् ॥ २५॥"
  },
  {
    "text": "गणेश्वरं समास्थाप्य कथं पूजयसेऽप्यहो ।\nगणेश्वरो विशेषेण स्वयं ध्यायसि तं प्रभो ॥ २६॥"
  },
  {
    "text": "अहो चित्रं मया दृष्टं गणेशो गणनायकम् ।\nभजतेऽनन्यभावस्थः शिवपुत्रत्वकारणात् ॥ २७॥"
  },
  {
    "text": "न त्वं शिवसुतः स्वामिन् न ते विघ्नेश्वरः कदा ।\nकुलदेवस्तथाऽपि ध्यायसि किं गणपं प्रभो ॥ २८॥"
  },
  {
    "text": "तव स्मरणमात्रेण ब्रह्मभूता भवन्ति ते ।\nनरा देवेन्द्रमुख्याश्च योगिनो वेदकादयः ॥ २९॥"
  },
  {
    "text": "स्वयं शान्तिप्रदाता त्वं किं ध्यायसि गणेश्वरम् ।\nगणेश्वराशु वद मां वाक्यं सगुणनिर्गुण ॥ ३०॥"
  },
  {
    "text": "कामबाणार्दिता सा तं वृन्दा नानाप्रकारतः ।\nबोधयामास विघ्नेशो ध्यानस्थो न बुबोध ताम् ॥ ३१॥"
  },
  {
    "text": "ततः सा जलबिन्दुं वै चिक्षेप गणपोपरि ।\nतथापि ध्यानसंस्थो नालोकयत्तां गजाननः ॥ ३२॥"
  },
  {
    "text": "जघान मोहसंयुक्तांऽगुल्या तं सा ततोऽसकृत् ।\nध्यानं त्यक्त्वा गणाधीशस्तामपश्यत् पुरः स्थिताम् ॥ ३३॥"
  },
  {
    "text": "गणेशाय नम इति मन्त्रमुच्चार्य विघ्नपः ।\nजगाद तां सकामां स निष्कामो गणपे रतः ॥ ३४॥"
  },
  {
    "text": "श्रीमहागणपतिरुवाच ।\nकाऽसि त्वं वद मातर्मां चापल्यगुणसंयुते ।\nध्यानभङ्गो न कर्तव्यः साधुभिश्च कदाचन ॥ ३५॥"
  },
  {
    "text": "गणेशकर्मसंस्थं तं नरं यश्च नराधमः ।\nपृच्छते बोधयति वा स वै नरकगो भवेत् ॥ ३६॥"
  },
  {
    "text": "ध्यानभङ्गस्य दोषस्ते माऽस्तु बाले सुलक्षणे ।\nमा कुरुष्व पुनस्त्वं च कर्म चापल्यसंयुता ॥ ३७॥"
  },
  {
    "text": "किमर्थमागता बाले वद मां काममोहिते ।\nनिष्कामं गणपे संस्थं गच्छ वा यत्र ते रुचिः ॥ ३८॥"
  },
  {
    "text": "वृन्दोवाच ।\nधर्मध्वजस्य पुत्रीं मां विद्धि नानातपोयुताम् ।\nवरो मम भव स्वामिन् भर्ता त्वं सर्वनायक ॥ ३९॥"
  },
  {
    "text": "सर्वासां त्वं विशेषेण भर्ताऽस्यत्र न संशयः ।\nतथापि मां भजस्व त्वं भजमानां गजानन ॥ ४०॥"
  },
  {
    "text": "तस्यास्तद्वचनं श्रुत्वा प्रहस्य गणनायकः ।\nउवाच कामबाणैस्तामर्दितां शान्तिधारकः ॥ ४१॥"
  },
  {
    "text": "श्रीमहागणपतिरुवाच ।\nनाहं वृणोमि धर्मज्ञे स्त्रियं मोहयुतां कदा ।\nतपसा त्वं वरं तुल्यं सुतुष्टं वरयस्व च ॥ ४२॥"
  },
  {
    "text": "सकामं पुरुषं पश्य सकामा त्वं नृपात्मजे ।\nअहं गणेश्वरस्यैव दासो देवं भजामि तम् ॥ ४३॥"
  },
  {
    "text": "वृणोमि नैव निष्कामः सकामां देवि निश्चितम् ।\nशान्तिस्था मे भवेत् पत्नी गच्छातो यत्र ते समः ॥ ४४॥"
  },
  {
    "text": "तस्य तद्वचनं श्रुत्वा पुनः सा तमुवाच ह ।\nअहं शान्तिसमायुक्ता मां भजस्व दयानिधे ॥ ४५॥"
  },
  {
    "text": "तिरस्कृता गणेशेन निर्लज्जे गच्छ पुंश्चलि ।\nतथाऽपि तं हठाद्देवी चालिलिङ्ग सुविह्वला ॥ ४६॥"
  },
  {
    "text": "अङ्कुशं गणनाथस्याकृष्य तं काममोहिता ।\nनग्नं कर्तुं समुद्युक्ता क्रुद्धस्तां स शशाप ह ॥ ४७॥"
  },
  {
    "text": "दैत्यग्रस्ता सुदुर्बुद्धे भविष्यसि न संशयः ।\nअसुरीव स्पृशसि च मां दुष्टे हठसंयुता ॥ ४८॥"
  },
  {
    "text": "मूढेव मां समाकृष्य नग्नं कर्तुं समुद्यता ।\nअतो वृक्षस्वरूपा त्वं मूढयोनौ पतिष्यसि ॥ ४९॥"
  },
  {
    "text": "गणेशवचनं श्रुत्वा दारुणं भयसंयुता ।\nत्यक्त्वा तं कम्पमानाङ्गी ननाम रुदती भृशम् ॥ ५०॥"
  },
  {
    "text": "उवाच तं गणाधीशं मां क्षमस्व महागसाम् ।\nन योग्याऽहं गणाधीश तव वामाङ्गके कदा ॥ ५१॥"
  },
  {
    "text": "कम्पन्तीं रुदतीं वीक्ष्य दयायुक्तो गजाननः ।\nजगाद तां प्रजानाथ परां ज्ञात्वा तपोयुताम् ॥ ५२॥"
  },
  {
    "text": "श्रीमहागणपतिरुवाच ।\nगच्छ देवि न ते दुःखं भविष्यति कदाचन ।\nअसुरेण वने दृष्टा तत्र सक्ता भविष्यसि ॥ ५३॥"
  },
  {
    "text": "तत्र त्वां केशवः क्वापि शङ्खचूडस्वरूपधृक् ।\nयप्स्यते स तदा दैत्यः शम्भुहस्तान् मरिष्यति ॥ ५४॥"
  },
  {
    "text": "ज्ञात्वा तं देहसन्त्यागं करिष्यसि हुताशने ।\nपुनर्वृक्षस्वरूपस्था भविष्यसि न संशयः ॥ ५५॥"
  },
  {
    "text": "त्वया शप्तो महाविष्णुः शिलारूपधरो भवेत् ।\nतेन सार्धं सदा देवि रंस्यसे त्वं निरन्तरम् ॥ ५६॥"
  },
  {
    "text": "पतिस्ते भविता विष्णुः सदा सुखप्रदायकः ।\nमदीयकृपया देवि सर्वमान्या भविष्यसि ॥ ५७॥"
  },
  {
    "text": "देवानां पत्रपुष्पैस्त्वं प्रियाऽत्यन्तं भविष्यसि ।\nत्वत्काष्ठसम्भवां मालां धरिष्यन्ति गले जनाः ॥ ५८॥"
  },
  {
    "text": "त्वामन्यकाष्ठवत् सर्वे मानयिष्यन्ति निश्चितम् ।\nत्रिलोकस्था जना नैव मा चिन्तां कुरु भामिनि ॥ ५९॥"
  },
  {
    "text": "देवानां त्वं प्रिया भूया विष्णोरत्यन्तभावतः ।\nपत्रैः पुष्पैश्च वृन्दे त्वां पूजयिष्यन्ति मानवाः ॥ ६०॥"
  },
  {
    "text": "मम वर्ज्या सदा देवि भविष्यसि न संशयः ।\nगच्छ त्वं यत्र भावस्ते चिन्तां त्यक्त्वा विशेषतः ॥ ६१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते तुलसीवर्जनकारणं नामैकत्रिंशत्तमोऽध्यायः ॥ ५.३१\n५.३२ तुलसीवरप्रदानं नाम द्वात्रिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nयथा गजाननः प्राह तथा जातं प्रजापते ।\nवृन्दा तं प्रणिपत्यैव तपसे वनमाययौ ॥ १॥"
  },
  {
    "text": "चिन्ताक्रान्ता स्वयं देवी गणेशे भावलालसा ।\nगणेशं मनसि ध्यात्वा तताप तप उत्तमम् ॥ २॥"
  },
  {
    "text": "नाममन्त्रं जजापैव पूजयामास सादरम् ।\nएवं लक्षं च लक्षार्धं वर्षाणि प्रगतानि च ॥ ३॥"
  },
  {
    "text": "ततस्तां गणराजस्तु वरदः सहसाऽऽययौ ।\nप्रणम्य तं प्रपूज्यैव वृन्दा तुष्टाव हर्षिता ॥ ४॥"
  },
  {
    "text": "वृन्दोवाच ।\nनमस्ते विघ्नराजाय भक्तविघ्नहराय च ।\nअभक्तेभ्यो विशेषेण विघ्नदाय नमो नमः ॥ ५॥"
  },
  {
    "text": "परेशाय पराणां ते परात्परतराय च ।\nभक्तेशाय सदा भक्तिप्रियाय ते नमो नमः ॥ ६॥"
  },
  {
    "text": "ब्रह्मेशाय गणाधीश ब्रह्मणां ब्रह्मरूपिणे ।\nब्रह्मणां पतये तुभ्यं गणाधिपतये नमः ॥ ७॥"
  },
  {
    "text": "अमेयायाप्रतर्क्याय सदा स्वानन्दवासिने ।"
  },
  {
    "text": "शिवविष्णुमुखेभ्यश्च पददात्रे नमो नमः ॥ ८॥"
  },
  {
    "text": "अनाथाय च सर्वेषां नाथाय परमात्मने ।\nवक्रतुण्डाय सर्वेषामादिपूज्याय ते नमः ॥ ९॥"
  },
  {
    "text": "विनायकाय वीराय शूर्पकर्णाय ढुण्ढये ।\nगजाननाय चिन्तामणये हेरम्ब ते नमः ॥ १०॥"
  },
  {
    "text": "अनन्तगुणधाराय नानाखेलकराय ते ।\nपरेषां तु परेशाय मूषकध्वजिने नमः ॥ ११॥"
  },
  {
    "text": "पूर्णानन्दाय सर्वेषां मात्रे पित्रे नमो नमः ।\nज्येष्ठेभ्यो ज्येष्ठराजाय ज्येष्ठपदप्रदायिने ॥ १२॥"
  },
  {
    "text": "किं स्तौमि त्वां गणाधीश योगाकारं परात्परम् ।\nअतस्त्वां प्रणमाम्येवं तेन तुष्टो भव प्रभो ॥ १३॥"
  },
  {
    "text": "गाणेशं देहि मे योगं गाणपत्यां च मां कुरु ।\nक्षमस्व मेऽपराधं त्वं त्वदुल्लङ्घनभावजम् ॥ १४॥"
  },
  {
    "text": "अन्यत्त्वं मां गणाधीश मान्यां कुरु त्वदीयके ।\nपूजने किञ्चिदल्पेन भावेन वरदायक ॥ १५॥"
  },
  {
    "text": "क्वाऽहं ते समतां नाथ सम्प्राप्नोमि कदापि न ।\nतथा तपोमदेनैतत् कृतं क्षन्तुं त्वमर्हसि ॥ १६॥"
  },
  {
    "text": "एवं स्तुत्वा गणाधीशं प्रणनाम प्रजापते ।\nवृन्दा तां प्रत्युवाचेदं वाक्यं वाक्यविशारदः ॥ १७॥"
  },
  {
    "text": "श्रीगणेश उवाच ।\nमदीयं योगमाद्यं त्वं प्राप्स्यसे नात्र संशयः ।\nगाणपत्या महाभागे भविष्यसि सदा सुते ॥ १८॥"
  },
  {
    "text": "भाद्रशुक्लचतुर्थ्यां ये महोत्सवपरायणाः ।\nपूजयिष्यन्ति मां भक्त्या तत्र त्वां धारयाम्यहम् ॥ १९॥"
  },
  {
    "text": "एकविंशतिपत्राणि ह्यर्पयिष्यन्ति मानवाः ।\nतत्र ते पत्रमेकं मे मान्यं देवि भविष्यति ॥ २०॥"
  },
  {
    "text": "उल्लङ्घनसमं पापं न भूतं न भविष्यति ।\nस्वल्पोल्लङ्घनमात्रेण त्वं त्यक्ता च मया सदा ॥ २१॥"
  },
  {
    "text": "ये मामुल्लङ्घयिष्यन्ति तांस्त्यजामि निरन्तरम् ।\nतत्रापि तपसा बद्धो वृन्दे त्वां मानयाम्यहम् ॥ २२॥"
  },
  {
    "text": "त्वया कृतमिदं स्तोत्रं भुक्तिमुक्तिप्रदं भवेत् ।\nब्रह्मभूयप्रदं पूर्णं पठते श‍ृण्वते सदा ॥ २३॥"
  },
  {
    "text": "तुलसीं ये नरा मह्यमर्पयन्ति कदा सुते ।\nतत्पापहरणं स्तोत्रं भविष्यति कृतं त्वया ॥ २४॥"
  },
  {
    "text": "उल्लङ्घनाघहं नित्यं भविष्यति विशेषतः ।\nअनेन स्तुवतां नित्यं न सर्वं दुर्लभं भवेत् ॥ २५॥"
  },
  {
    "text": "एवमुक्त्वा गणाधीशोंऽतर्धानमगमत् स्वयम् ।\nतुलसी हर्षसंयुक्ता बभूवे च प्रजापते ॥ २६॥"
  },
  {
    "text": "तदादि सा महाभागा बभूव विगतज्वरा ।\nक्रमेण तुलसी जाता विष्णुपत्नी सुपूतिता ॥ २७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते तुलसीवरप्रदानं नाम द्वात्रिंशत्तमोऽध्यायः ॥ ५.३२"
  },
  {
    "text": "५.३३ तुलसीसमर्पणवर्जनवर्णनं नाम त्रयस्त्रिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दक्ष उवाच ।\nअज्ञानेन महायोगिन् ज्ञानेन तुलसीयुतम् ।\nपूजनं गणनाथस्य कृतं तस्य फलं वद ॥ १॥"
  },
  {
    "text": "श्रुत्वा कथामृतं त्वत्तो न तृप्तोऽहं भवामि भोः ।\nअहो गणेशभक्तिर्वै दुर्लभा नात्र संशयः ॥ २॥"
  },
  {
    "text": "मुद्गल उवाच ।\nअत्र ते कथयिष्यामि इतिहासं पुरा भवम् ।\nश्रवणात् संशयः सर्वो नाशं यास्यति तत्त्वतः ॥ ३॥"
  },
  {
    "text": "ब्राह्मणः कोऽपि दुर्बुद्धिर्बभूवे काश्यपे कुले ।\nस तु नित्यं गणपतिं तुलस्याऽपूजयद्धठात् ॥ ४॥"
  },
  {
    "text": "अन्ये तत्र द्विजास्तं वै वारयन्तो विशेषतः ।\nन वाक्यं जगृहे तेषां ज्ञानं बौद्धं खलोऽब्रवीत् ॥ ५॥"
  },
  {
    "text": "गणेशः सर्वरूपश्चेत् कुतस्तत्र प्रवर्तते ।\nविधिनिषेधकाद्यं हि मा वदेत क्रियात्मकाः ॥ ६॥"
  },
  {
    "text": "ततः सर्वे भयोद्विग्ना बभूवुस्ते द्विजोत्तमाः ।\nपरस्परं समूचुर्वै गाणपत्याः प्रजापते ॥ ७॥"
  },
  {
    "text": "अहो गाणेश्वरे देहे तुलसी मस्तकेऽथवा ।\nदृष्टा सद्यश्च निष्कास्या गाणपत्यैर्विशेषतः ॥ ८॥"
  },
  {
    "text": "अन्यैरपि न सन्देहो नो चेन्नरकगामिनः ।\nउपानदादिसंयुक्तैरशुचिभिस्तदप्यहो ॥ ९॥"
  },
  {
    "text": "तत्र विलम्बभावेन पापभागी नरो भवेत् ।\nकिं कर्तव्यं द्विजैरन्यैर्दुष्टोऽयं कथ्यतां द्विजाः ॥ १०॥"
  },
  {
    "text": "यथा वज्रेण पीडां तु बुभुजुः पर्वतादयः ।\nतथा विघ्नेश्वरः साक्षात्तुलस्या पीडितो भवेत् ॥ ११॥"
  },
  {
    "text": "ततः सर्वैर्विनिश्चित्य स गाणेशालयात्तदा ।\nबहिष्कृतो महापापी स्वगृहे तादृशे रतः ॥ १२॥"
  },
  {
    "text": "ततः स्वल्पेन कालेन ममार काश्यपाधमः ।\nनरकेषु च तं यामाः पातयामासुरञ्जसा ॥ १३॥"
  },
  {
    "text": "एककल्पसमं कालं नरकेषु स्थितोऽभवत् ।\nक्रमेण सकलान् भुक्त्वा राक्षसोऽभूत् सुदारुणः ॥ १४॥"
  },
  {
    "text": "सदा क्षुधा समाविष्टो दाहरोगादिसंयुतः ।\nअशक्तः सर्वकार्येषु वनेषु विचचार ह ॥ १५॥"
  },
  {
    "text": "एकदा तत्र गार्ग्यश्च समायातो निजेच्छया ।\nगणेशभक्तमुख्यः स महायोगी प्रजापते ॥ १६॥"
  },
  {
    "text": "तं दृष्ट्वा राक्षसो दुष्टो भक्षितुं च समाययौ ।\nगार्ग्यो गणेशमन्त्रेण मन्त्रितं जलमाक्षिपत् ॥ १७॥"
  },
  {
    "text": "जलस्पर्शजपुण्येन गार्ग्यदर्शनजेन सः ।\nधर्मध्रुक् राक्षसो जातिस्मरस्तत्र बभूव ह ॥ १८॥"
  },
  {
    "text": "ततोऽतिखेदसंयुक्तः स रुरोद प्रणम्य तम् ।\nजगाद प्राञ्जलिं बद्ध्वा हाहाकाररवाऽऽकुलः ॥ १९॥"
  },
  {
    "text": "धर्मध्रुगुवाच ।\nरक्ष मां मुनिशार्दूल गाणपत्य महायशाः ।\nत्वत्पादप्रवणं गार्ग्य मोचयाशु भवार्णवात् ॥ २०॥"
  },
  {
    "text": "ततः स सर्ववृत्तान्तं कथयामास राक्षसः ।\nपूर्वजन्मभवं तस्मै गार्ग्याय भयसङ्कुलः ॥ २१॥"
  },
  {
    "text": "त्वदीयदर्शनेनैव मन्त्रितेन जलेन च ।\nजातिस्मरत्वमापन्नो दुःखं ते कथयाम्यहम् ॥ २२॥"
  },
  {
    "text": "श्रुत्वा शरणगं वीक्ष्य दयायुक्तो महामुनिः ।\nगणेशनाममन्त्रं स ददौ तस्मै हितावहम् ॥ २३॥"
  },
  {
    "text": "जगाद तं महायोगी जप त्वं नाममन्त्रकम् ।\nनित्यं तथा तुलस्या वै कृतं स्तोत्रं पठस्व च ॥ २४॥"
  },
  {
    "text": "एवमुक्त्वांऽतर्दधेऽसौ गार्ग्यः परमपावनः ।\nदुष्टो नित्यं तथा चक्रे दुःखं दृष्ट्वा भयाकुलः ॥ २५॥"
  },
  {
    "text": "ततः क्षुधा सुशान्ता वै बभूवे तस्य दुर्मतेः ।\nरोगहीनः सशक्तश्च गाणपत्यप्रियोऽभवत् ॥ २६॥"
  },
  {
    "text": "अन्ते गणेश्वरं सोऽपि जगाम दुःखवर्जितः ।\nतत्र योगस्वभावेनाऽभजद्विघ्नेश्वरं विधे ॥ २७॥"
  },
  {
    "text": "एतत्ते कथितं सर्वं सङ्क्षेपेण चरित्रकम् ।\nतुलसीवर्जने भूतं सर्वसंशयनाशनम् ॥ २८॥"
  },
  {
    "text": "तुलसीं गणनाथाय समर्पयति यो नरः ।\nस चाण्डालो न सन्देहो नारकीभूमिसंस्थितः ॥ २९॥"
  },
  {
    "text": "वंशहानिर्भवेत्तस्य लक्ष्मीनाशस्तथा विधे ।\nरोगाद्यैः पीडितोऽत्यन्तमन्ते नरकगो भवेत् ॥ ३०॥"
  },
  {
    "text": "तस्य स्पर्शं न कुर्यात् कः कृत्वा स्नानं समाचरेत् ।\nसचैलस्नानहीनश्चेत् ज्ञात्वा पापी सदा भवेत् ॥ ३१॥"
  },
  {
    "text": "नाम तस्य प्रजानाथ न ग्राह्यं पापदायकम् ।\nबहुनाऽत्र किमुक्तेन पापरूपः स वै स्मृतः ॥ ३२॥"
  },
  {
    "text": "इदं ते कथितं सर्वं पृच्छते च यथातथम् ।\nश्रोतुमिच्छसि किं भूयश्चरित्रं वद साम्प्रतम् ॥ ३३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते तुलसीसमर्पणवर्जनवर्णनं नाम त्रयस्त्रिंशत्तमोऽध्यायः ॥ ५.३३\n५.३४ रुक्माङ्गदचरितं नाम चतुस्त्रिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दक्ष उवाच ।\nवद पूजां विधियुतां गणेशस्य सविस्तराम् ।\nमानसीं बाह्यरूपां च सर्वसिद्धिप्रदायिनीम् ॥ १॥"
  },
  {
    "text": "गणेशलोकगं सर्वं माहात्म्यं कथयस्व मे ।\nकीदृशोऽयं निजो लोको मुने केनैव लभ्यते ॥ २॥"
  },
  {
    "text": "मुद्गल उवाच ।\nअत्र ते कथयिष्यामि पुरातनभवं शुभम् ।\nइतिहासं महाभाग सर्वसिद्धिप्रदायकम् ॥ ३॥"
  },
  {
    "text": "पुरा ते कथितं स्थानं गणेशस्य महात्मनः ।\nकार्तिकेयवराज्जातं लक्षवैनायकात्मकम् ॥ ४॥"
  },
  {
    "text": "तत्र राजा बभूवाऽपि सर्वशास्त्रविशारदः ।\nऐलः शस्त्रास्त्रतत्त्वज्ञो धर्मशीलश्च सत्यवाक् ॥ ५॥"
  },
  {
    "text": "सदा गणेशभक्तश्चाभजद्विघ्नेश्वरं सदा ।\nसार्वभौमः सुविख्यातो गाणपत्यप्रियोऽभवत् ॥ ६॥"
  },
  {
    "text": "तत्राऽऽजगाम गाणेशो गार्ग्यः सर्वार्थकोविदः ।\nतं प्रणम्य प्रपूज्यैव पप्रच्छैलो महायशाः ॥ ७॥"
  },
  {
    "text": "ऐल उवाच ।\nस्वामिंस्त्वं गणराजस्य भक्तस्तादृशयोगधृक् ।\nसाक्षाद्गणपतिः किं वा त्वमेवात्र न संशयः ॥ ८॥"
  },
  {
    "text": "मयूरेशावतारे त्वं मयूरेशसमन्वितः ।\nस्थितस्तत्र त्वया विप्र मयूरेशो निरीक्षितः ॥ ९॥"
  },
  {
    "text": "धन्यस्त्वं योगिनां मध्ये प्रत्यक्षं गणनायकम् ।\nमित्रं कृत्वा सुहर्षेणाऽहो तिष्ठसि विशेषतः ॥ १०॥"
  },
  {
    "text": "मयूरेशस्य विप्रेशाज्ञया योगविदांवर ।\nभाष्यं कृतं गणेशस्य गीतायाः शान्तिदं परम् ॥ ११॥"
  },
  {
    "text": "त्वदीयभाष्ययोगेन गीताज्ञा ब्राह्मणादयः ।\nबभूवुर्गाणपत्याश्च त्वच्छिष्यास्ते मता मुने ॥ १२॥"
  },
  {
    "text": "यादृशं गणनाथेन कथितं तादृशं प्रभो ।\nत्वया ज्ञातं न सन्देहो गणेशस्त्वमतो मतः ॥ १३॥"
  },
  {
    "text": "गणेशगीताहार्दं यद्गणेशश्च वरेण्यकः ।\nत्वं त्रयः सम्मताः शास्त्रे जानते पूर्णयोगतः ॥ १४॥"
  },
  {
    "text": "धन्येन येन भाग्येन दृष्टं ते पादपङ्कजम् ।\nविद्याव्रततपोदानं पितरौ कुलमेव मे ॥ १५॥"
  },
  {
    "text": "यशो राज्यादिकं सर्वं धन्यं ते पाददर्शनात् ।\nन ह्यल्पपुण्ययोगेन दर्शनं योगिनां भवेत् ॥ १६॥"
  },
  {
    "text": "अधुना वद मे ब्रह्मन् गणेशस्य यथाविधि ।\nपूजां बाह्यां तथांऽऽतर्यां गाणपत्यप्रकारतः ॥ १७॥"
  },
  {
    "text": "एवं पृष्टो महायोगी गार्ग्यः सर्वार्थकोविदः ।\nतं जगाद सुहर्षेण गाणपत्यो महायशाः ॥ १८॥"
  },
  {
    "text": "गार्ग्य उवाच ।\nअत्र ते कथयिष्यामि चेतिहासं पुरातनम् ।\nगृत्समदस्य विप्रस्य चरित्रसंयुतं नृप ॥ १९॥"
  },
  {
    "text": "वाचक्नविस्तपोनिष्ठो बभूव परमार्थवित् ।\nतस्य पत्नी मुकुन्दा वै रूपयौवनशालिनी ॥ २०॥"
  },
  {
    "text": "वनमध्ये स्थितौ चोभौ तत्राकस्मात् समागतः ।\nरुक्माङ्गदो नृपो भूप मृगयासक्तचेतसा ॥ २१॥"
  },
  {
    "text": "क्षुधातृषायुतो राजा भ्रष्टसार्थो द्विजाश्रमम् ।\nप्रविश्य तं प्रणम्यैव सस्त्रीकं संस्थितोऽभवत् ॥ २२॥"
  },
  {
    "text": "तस्मिन् काले द्विजः सोऽपि मध्याह्ने कर्मकारणात् ।\nनिर्जगामाश्रमाद्वाचन्कविस्तस्मान् महायशाः ॥ २३॥"
  },
  {
    "text": "गते मुनौ नृपस्तत्र जगाद देहि मे जलम् ।\nमातर्मुकुन्दे श्रान्ताय चाकुलाय क्षुधातृषा ॥ २४॥"
  },
  {
    "text": "तस्य तद्वचनं श्रुत्वा मुनिपत्नी सुविह्वला ।\nदृष्ट्वा नृपवरं तं च कामबाणार्दिताऽवदत् ॥ २५॥"
  },
  {
    "text": "मुकुन्दोवाच ।\nत्वत्समं पुरुषं क्वापि न पश्यामि नृपात्मज ।\nत्रैलोक्येऽतो महाभाग मां भजस्व सुविह्वलाम् ॥ २६॥"
  },
  {
    "text": "नो चेत् प्राणा गमिष्यन्ति कामबाणैर्हता मम ।\nइत्युक्त्वा तं नृपं सा तु चुचुम्बे हठतत्परा ॥ २७॥"
  },
  {
    "text": "ततोऽतिक्षोभितो राजा धृत्वा दूरे समाक्षिपत् ।\nजगाद तां मुनेः पत्नीं व्यभिचाररतां वचः ॥ २८॥"
  },
  {
    "text": "रुक्माङ्गद उवाच ।\nसर्वेषां गुरवो देवि ब्राह्मणा नात्र संशयः ।\nपुत्रतुल्या वयं सर्वे त्वदीयाः पापकारिणि ॥ २९॥"
  },
  {
    "text": "तत्र विघ्नेश्वरे सक्ता न चलन्ति कदाचन ।\nपरस्त्रियं समालोक्य मातृबुद्धिकरा मताः ॥ ३०॥"
  },
  {
    "text": "एवं निर्भर्त्स्य तां राजा निःसृतः शोकसङ्कुलः ।\nआश्रमात् सा शशापैव तं नृपं काममोहिता ॥ ३१॥"
  },
  {
    "text": "कुष्ठी भव महादुष्ट सकामां त्यजसि स्त्रियम् ।\nमोहितां पापकर्मा त्वं कठिनोऽसि सुदुर्मते ॥ ३२॥"
  },
  {
    "text": "तस्याः शापस्य योगेन श्वेतकुष्ठी बभूव ह ।\nरुक्माङ्गदो वने गत्वा सस्मार द्विरदाननम् ॥ ३३॥"
  },
  {
    "text": "ततो रात्रौ महायोगी नारदस्तत्र चागतः ।\nतं दृष्ट्वा प्रणनामादौ पप्रच्छ विनयान्वितः ॥ ३४॥"
  },
  {
    "text": "रुक्माङ्गद उवाच ।\nकुष्ठनाशकरं तीर्थं क्षेत्रमौषधमेव च ।\nवद मे सर्वधर्मज्ञ गाणपत्यप्रिय प्रभो ॥ ३५॥"
  },
  {
    "text": "नारद उवाच ।\nइन्द्रेण तपसा देवो गणेशः पूजितोऽभवत् ।"
  },
  {
    "text": "सहस्रभगनाशार्थं स देवो वरदोऽभवत् ॥ ३६॥"
  },
  {
    "text": "गणेशवरदानेन महेन्द्रस्तेजसा युतः ।\nयोगयुक्तोऽपालयत त्रैलोक्यं सचराचरम् ॥ ३७॥"
  },
  {
    "text": "तत्र तीर्थं सुविख्यातं गणेशपदलाञ्छितम् ।\nचिन्तामणिर्गणेशश्च तेन संस्थापितोऽभवत् ॥ ३८॥"
  },
  {
    "text": "तत्र गत्वा महीपाल कुरु स्नानं च तत्क्षणात् ।\nकुष्ठहीनः सुवर्णस्त्वं भविष्यसि न संशयः ॥ ३९॥"
  },
  {
    "text": "तत्र तीर्थप्रभावेण कुष्ठरोगविवर्जिताः ।\nभवन्ति स्वानन्दगास्तु नृप नास्त्यत्र संशयः ॥ ४०॥"
  },
  {
    "text": "एवमुक्त्वा महायोगी नारदो गणपं स्मरन् ।\nगतः सोऽपि महाबुद्धिर्हर्षयुक्तो बभूव ह ॥ ४१॥"
  },
  {
    "text": "ततः प्रातः समायाता सेना तस्य महात्मनः ।\nतया सार्द्धं जगामाऽसौ विदर्भे तीर्थसेवकः ॥ ४२॥"
  },
  {
    "text": "चिन्तामणिभवं तीर्थं दृष्ट्वा राजा प्रजापते ।\nकुष्ठहीनो बभूवाऽथ सर्वैः संहर्षितोऽभवत् ॥ ४३॥"
  },
  {
    "text": "ततः स्नात्वा ससैन्येन यथाविधियुतः स्वयम् ।\nपूजयामास हर्षेण चिन्तामणिं नृपात्मजः ॥ ४४॥"
  },
  {
    "text": "पूजयित्वा यथान्यायं दत्त्वा दानानि कृत्स्नशः ।\nसंस्थितो मण्डपे राजा गणेशे भक्तिसंयुतः ॥ ४५॥"
  },
  {
    "text": "तत्राकस्माद्विमानं तु समायातं सुखप्रदम् ।\nतत्र दूता गणेशस्य जगुस्तं नृपसत्तमम् ॥ ४६॥"
  },
  {
    "text": "गाणपत्या ऊचुः ।\nइदं विमानमारुह्य ससैन्यो नृपसत्तम ।\nचल स्वानन्दलोके त्वं तीर्थस्नानप्रभावतः ॥ ४७॥"
  },
  {
    "text": "ततोऽतिहर्षसंयुक्तस्तान् प्रणम्य महायशाः ।\nपूज्योवाच विचारज्ञो गाणपत्यो नृपात्मजः ॥ ४८॥"
  },
  {
    "text": "रुक्माङ्गद उवाच ।\nभीमं मे गाणपत्यास्तु पितरं चारुहासिनीम् ।\nमातरं त्यज्य विघ्नेशं कथं यामि त्वरान्वितः ॥ ४९॥"
  },
  {
    "text": "गाणेशानौ विशेषेण तथा तं ते समब्रुवन् ।\nतयोः स्नानं नृपाध्यक्ष कुरु तीर्थेऽधुना किल ॥ ५०॥"
  },
  {
    "text": "ततस्तावपि नेष्यामो मा चिन्तां कुरु सत्तम ।\nस्नानमात्रेण स्वानन्ददायकं तीर्थमुच्यते ॥ ५१॥"
  },
  {
    "text": "ततोऽतिहर्षितो राजा कुशान् गृह्य तयोः पुनः ।\nनाम्ना ग्रन्थिं समाबध्य चक्रे स्नानं यथाविधि ॥ ५२॥"
  },
  {
    "text": "ततोऽतिहर्षिता लोका नगरस्थास्तथा पुनः ।\nस्नानं चक्रुर्जनानां ते आबालं श्वपचावधि ॥ ५३॥"
  },
  {
    "text": "ततस्ते यानमारुह्य कौण्डिन्यनगरं ययुः ।\nपुण्यं दत्वा च तान् सर्वान् गृह्य स्वानन्दमाययुः ॥ ५४॥"
  },
  {
    "text": "एवं तीर्थप्रभावेण नगरस्थजना नृप ।\nगत्वा विघ्नेश्वरं दृष्ट्वा ब्रह्मभूता बभूविरे ॥ ५५॥"
  },
  {
    "text": "धर्मयुक्तो गणेशस्य भक्तो रुक्माङ्गदः स्वयम् ।\nस्वल्पकालेन निर्विघ्नो बभूव छलितोऽपि सः ॥ ५६॥"
  },
  {
    "text": "गणेशभक्तमत्युग्रं ये छलन्ति नराधमाः ।\nतेषां तु निष्कृतिर्नास्ति दुःखं भुञ्जन्ति दारुणम् ॥ ५७॥"
  },
  {
    "text": "रुक्माङ्गदं मुकुन्दा सा छलयित्वा विशेषतः ।\nया गतिश्च तया प्राप्ता तां श‍ृणुष्व महीपते ॥ ५८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते रुक्माङ्गदचरितं नाम चतुस्त्रिंशत्तमोऽध्यायः ॥ ५.३४"
  },
  {
    "text": "५.३५ गृत्समदगणेशसमागमो नाम पञ्चत्रिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "गार्ग्य उवाच ।\nमुकुन्दा कामदग्धा सा पपात धरणीतले ।\nन किञ्चित् सुखदं तस्या बभूव पृथिवीतले ॥ १॥"
  },
  {
    "text": "ततोऽतिशोकसंयुक्ता तमेवाचिन्त्य संस्थिता ।\nनिद्रां लेभे ततस्तां सोऽबोधयद्देवनायकः ॥ २॥"
  },
  {
    "text": "तस्याः शान्तिप्रदानार्थं स्वयं तत्राजगाम ह ।\nरुक्माङ्गदस्वरूपी स बुभुजे तां सुराधिपः ॥ ३॥"
  },
  {
    "text": "सा हर्षिता जगामैव स्वगृहं गर्भसंस्थिता ।\nइन्द्रः स्वर्गं ययौ भूप हर्षयुक्तो विहायसा ॥ ४॥"
  },
  {
    "text": "वाचक्नविः समायातः कृत्वा नित्यक्रियां मुनिः ।\nन बुबोध मुकुन्दायाश्चरितं स तपोरतः ॥ ५॥"
  },
  {
    "text": "ततः पूर्णे च गर्भे सा सुषुवे पुत्रमुत्तमम् ।\nजातकर्मादिकं सर्वं चकार मुनिसत्तमः ॥ ६॥"
  },
  {
    "text": "गृत्समदेति पुत्रस्य नाम चक्रे सुखप्रदम् ।\nचकार व्रतबन्धं तु पञ्चमे हर्षसंयुतः ॥ ७॥"
  },
  {
    "text": "वेदानध्यापयामास श्रवणग्राहकाय वै ।\nस्वयं तस्मै ददौ मन्त्रं गणानां त्वेति ऋग्भवम् ॥ ८॥"
  },
  {
    "text": "तेन मन्त्रेण विघ्नेशं ध्यात्वा गृत्समदो मुनिः ।\nतोषयामास भावेन नित्यं जपपरायणः ॥ ९॥"
  },
  {
    "text": "कदाचित्तत्र राजा स मगधस्तं जुहाव च ।\nपितुः श्राद्धे सुदान्तं वै तपोयुक्तं यशस्विनम् ॥ १०॥"
  },
  {
    "text": "तत्र वसिष्ठमुख्याश्च मुनयो योगपारगाः ।\nसमागताः सभायां ते विविशुः पूजिता नृप ॥ ११॥"
  },
  {
    "text": "तत्र शास्त्रप्रसङ्गे स गृत्समद उवाच ह ।\nयोगमयोगिभावस्थः श्रुत्वाऽत्रिस्तं वचोऽब्रवीत् ॥ १२॥"
  },
  {
    "text": "अयोगी योगिनां मध्ये रुक्माङ्गदसुतस्तथा ।\nवदसि त्वं न योग्योऽसि पङ्क्तौ गच्छ निजाश्रमम् ॥ १३॥"
  },
  {
    "text": "ततोऽतिकोपसंयुक्तः स्वं गृत्समद आश्रमम् ।\nजगाम सोऽपि जननीमपृच्छद्रक्तलोचनः ॥ १४॥"
  },
  {
    "text": "वद तातं मदीयं त्वं कामुके निरपत्रपे ।\nकथं रुक्माङ्गदाज्जातोऽहं नोचेत्त्वां शपामि तु ॥ १५॥"
  },
  {
    "text": "जगाद शापभीता तं ततः सा कम्पसंयुता ।\nवृत्तान्तं पूर्वसम्भूतं रुक्माङ्गदविहारजम् ॥ १६॥"
  },
  {
    "text": "तच्छ्रुत्वा कोपसंयुक्तः शशाप जननीं सुतः ।\nकण्टकी भव मातस्त्वं दुष्टकर्मपरायणा ॥ १७॥"
  },
  {
    "text": "अतितिक्तफलां तत्र भक्षिष्यन्ति नरा न ताम् ।\nअरण्ये निन्दिता नित्यं भुङ्क्ष्व पापं पुरा कृतम् ॥ १८॥"
  },
  {
    "text": "ततः सापि स्वपुत्रं तं शशाप क्रोधपूरिता ।\nत्वत्तः पुत्रो महादैत्यो भविष्यति सुदारुणः ॥ १९॥"
  },
  {
    "text": "ततो देहं समुत्सृज्य मुकुन्दा साऽभवन्नृप ।\nकण्टकी श्यामसंज्ञा सा पापकर्मपरायणा ॥ २०॥"
  },
  {
    "text": "गणेशभक्तविक्षेपदातृत्वादघमुत्तमम् ।\nतया प्राप्तं चिरं पूर्णं तेन शापयुताऽभवत् ॥ २१॥"
  },
  {
    "text": "कल्पे कल्पे च शापात् सा सदा वृक्षत्वमागता ।\nपश्य विघ्नस्वरूपं त्वं महाभयकरं नृप ॥ २२॥"
  },
  {
    "text": "ततो गृत्समदः क्षुब्धो देहत्यागे समुद्यतः ।\nतत आकाशवाणी तं जगाद प्रेमसंयुता ॥ २३॥"
  },
  {
    "text": "इन्द्रो रुक्माङ्गदीभूतस्तस्माज्जातोऽसि मानद ।\nभज लम्बोदरं नित्यं ततः सौख्यमवाप्स्यसि ॥ २४॥"
  },
  {
    "text": "श्रुत्वा सोऽपि वने गत्वा तताप तप उत्तमम् ।\nनिराहारेण संस्थश्च गणेशमभजत् सदा ॥ २५॥"
  },
  {
    "text": "ब्रह्मणस्पतिसूक्तैश्चाभिषिञ्चन् मण्डले स्थितम् ।"
  },
  {
    "text": "जपं चकार भावेन ब्राह्मणत्वस्य कारणात् ॥ २६॥"
  },
  {
    "text": "ऐल उवाच ।\nब्रह्मणस्पतिसूक्तानां मण्डलं कीदृशं स्मृतम् ।\nफलं च कीदृशं तत्र लभते मानवः प्रभो ॥ २७॥"
  },
  {
    "text": "कथयस्व विधानेन सर्वज्ञोऽसि दयानिधे ।\nयेन विघ्नेश्वरः प्रीतो भवेत् सर्वार्थदायकः ॥ २८॥"
  },
  {
    "text": "गार्ग्य उवाच ।\nब्रह्मणस्पतिसूक्तानां विधिं श‍ृणु महामते ।\nयथा गृत्समदः सिद्धो बभूवे तस्य सेवनात् ॥ २९॥"
  },
  {
    "text": "गणानां त्वेति मन्त्रेण षोडशाङ्गेषु भूमिप ।\nन्यासं कुर्यात्तथा पूज्याऽभिषेकं तु समाचरेत् ॥ ३०॥"
  },
  {
    "text": "एकविंशतिभिर्भूपा वृत्तिभिरेकविंशतिः ।\nसमाख्याता च सूक्तानामभिषेके तथा जपे ॥ ३१॥"
  },
  {
    "text": "एतादृशाश्च राजेन्द्र भवन्त्येकाधिकास्ततः ।\nविंशत्यो मण्डलं ह्येकं ज्ञातव्यं विबुधैः परम् ॥ ३२॥"
  },
  {
    "text": "मण्डलानि महाभाग एकविंशन्मितानि च ।\nभवन्ति चेत् समाख्यातं महामण्डलकं बुधैः ॥ ३३॥"
  },
  {
    "text": "अभिषेके समाख्यातं जपे वा राजसत्तम ।\nसर्वसिद्धिप्रदं पूर्णं महामण्डलकं सुरैः ॥ ३४॥"
  },
  {
    "text": "धर्मार्थकाममोक्षेषु प्रशस्तं कर्म सिद्धिदम् ।\nगणेशप्रीतये भक्त्या ब्रह्मभूतकरं भवेत् ॥ ३५॥"
  },
  {
    "text": "ब्राह्मणत्वस्य कार्यार्थं कृतं तेन महात्मना ।\nगृत्समदेन सूक्तानां महामण्डलकं नृप ॥ ३६॥"
  },
  {
    "text": "एतत्ते कथितं भूपाधुना श‍ृणु कथानकम् ।\nविघ्नेशप्रापकं गृत्समदस्य दुरितापहम् ॥ ३७॥"
  },
  {
    "text": "स्वयं गृत्समदस्तत्र नित्यं कृत्वा यथाविधि ।\nगणानां त्वेति मन्त्रेण पुपूज विघ्ननायकम् ॥ ३८॥"
  },
  {
    "text": "एकविंशतिमेकां स नित्यं चकार भूमिप ।\nअभिषेकार्थमेवं तु ततो जपपरोऽभवत् ॥ ३९॥"
  },
  {
    "text": "गणानां त्वेति मन्त्रस्य जपं चकार नित्यदा ।\nशतानि ध्याननिष्ठः स सैकविंशतिकानि तु ॥ ४०॥"
  },
  {
    "text": "नासाग्रन्यस्तदृष्टिश्च सदा यत्नपरायणः ।\nमहोग्रतपसा देवं तोषयामास विघ्नपम् ॥ ४१॥"
  },
  {
    "text": "एवं वर्षसहस्रैस्तु दिव्यैर्विघ्नेश्वरो ययौ ।\nमुनिं तं भक्तवात्सल्यादुवाच ध्यानसंस्थितम् ॥ ४२॥"
  },
  {
    "text": "श्रीगणेश उवाच ।\nपश्य मां मूनिशार्दूल ब्रह्मणस्पतिमागतम् ।\nवरयस्व वरान् मत्तो दास्यामि तुभ्यमादरात् ॥ ४३॥"
  },
  {
    "text": "गणेशवचनं श्रुत्वा गृत्समदः सुहर्षितः ।\nउन्मील्य लोचने ढुण्ढिमपश्यन्निकटे स्थितम् ॥ ४४॥"
  },
  {
    "text": "ततोऽतिहर्षसंयुक्तः प्रणनाम विनायकम् ।\nभक्त्या सम्पूज्य तुष्टाव साश्रुनेत्रो नराधिप ॥ ४५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते गृत्समदगणेशसमागमो नाम पञ्चत्रिंशत्तमोऽध्यायः ॥ ५.३५"
  },
  {
    "text": "५.३६ गृत्समदवरप्रदानं नाम षट्त्रिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "गृत्समद उवाच ।\nनमस्ते ब्रह्मणां नाथ ब्रह्मणां ब्रह्मरूपिणे ।\nब्रह्मणस्पतये तुभ्यं गणेशाय नमो नमः ॥ १॥"
  },
  {
    "text": "ज्येष्ठराजाय ज्येष्ठानां ज्येष्ठपदप्रदायिने ।\nज्येष्ठानां ज्येष्ठरूपाय सर्वपूज्याय ते नमः ॥ २॥"
  },
  {
    "text": "कर्तॄणां कतृरूपाय कवये कविनायक ।\nकर्तृभ्यः कर्तृदात्रे वै कविराजाय ते नमः ॥ ३॥"
  },
  {
    "text": "जगत्सु ब्रह्मसु प्राज्ञ नानाभोगकराय ते ।\nउपमान्नप्रभोक्त्रे तु ब्रह्मभोक्त्रे नमो नमः ॥ ४॥"
  },
  {
    "text": "सदा मोहयुतायैव मोहमोहकराय ते ।\nजीवाय बृहतां नाथाय बृहस्पतये नमः ॥ ५॥"
  },
  {
    "text": "सदा ब्रह्मसुखस्थाय परमात्मस्वरूपिणे ।\nगुहाहिताय साङ्ख्याय बृहस्पतिसखाय ते ॥ ६॥"
  },
  {
    "text": "स्वसंवेद्यमयायैव स्वानन्दे योगधारिणे ।\nजीवानां ब्रह्मणां संयोगाय ते वै नमो नमः ॥ ७॥"
  },
  {
    "text": "सत्यायायोगरूपाय मनोवाणीविवर्जित ।\nभद्राणां भद्रकायैव सत्यसत्याय ते नमः ॥ ८॥"
  },
  {
    "text": "सर्वेषां पोषकायैव सोमायामृतरूपिणे ।\nसोमानां सोमदात्रे ते पुष्टिनाथाय ते नमः ॥ ९॥"
  },
  {
    "text": "उत्तिष्ठत्सृष्टिकर्त्रे ते पालकाय हराय च ।\nत्रयीमयाय तूर्याय तूर्यातीताय ते नमः ॥ १०॥"
  },
  {
    "text": "इन्द्रादिदेवतानां वै सहायाय नमो नमः ।\nधर्मपालकभावाय धर्माधीशाय ते नमः ॥ ११॥"
  },
  {
    "text": "सर्वेषां राज्यदात्रे वै राज्यराजाय ते नमः ।\nअराज्याय परेशाय संसारार्णवतारिणे ॥ १२॥"
  },
  {
    "text": "योगेभ्यो योगदात्रे च योगयोगाय ते नमः ।\nशान्तिदाय सदा शान्तिस्थाय तत्पतये नमः ॥ १३॥"
  },
  {
    "text": "इत्यादि भेदा बहवो ब्रह्मणो वेदवादतः ।\nतेषां स्वामिस्वरूपाय ब्रह्मणे ते नमो नमः ॥ १४॥"
  },
  {
    "text": "किं स्तौमि गणनाथ त्वां ब्रह्मणस्पतिरूपिणम् ।\nभव प्रसन्नो ब्रह्मेश कृपया ते नमो नमः ॥ १५॥"
  },
  {
    "text": "एवं गृत्समदः स्तुत्वा गणेशानं महीपते ।\nहर्षेणोत्फुल्लनयनो ननर्त प्रेमविह्वलः ॥ १६॥"
  },
  {
    "text": "दृष्ट्वा तं गणराजस्तु जगाद घननिस्वनः ।\nवरं मत्तस्त्वं वरयाधुना स्तोत्रेण तोषितः ॥ १७॥"
  },
  {
    "text": "त्वया कृतमिदं स्तोत्रं सर्वसिद्धिप्रदायकम् ।\nभविष्यति न सन्देहो मम भक्तिविवर्धनम् ॥ १८॥"
  },
  {
    "text": "सदा शान्तिमयो भूत्वा मां भजिष्यसि मानद ।\nत्वया कृतेन स्तोत्रेण ब्रह्मभूतो भविष्यसि ॥ १९॥"
  },
  {
    "text": "पुत्रपौत्रादिकं सर्वं धनधान्यादिवर्धनम् ।\nप्रभविष्यति पाठेन श्रवणेन मुनेऽस्य तु ॥ २०॥"
  },
  {
    "text": "तस्य तद्वचनं श्रुत्वा सावधानो बभूव ह ।\nनियम्य हर्षमुग्रं स प्रणनाम गजाननम् ॥ २१॥"
  },
  {
    "text": "उवाच विस्खलद्वाक्यो मुनिर्गृत्समदो महान् ।\nगणेशं भक्तिसंयुक्तो भक्तराजेश्वरः स्वयम् ॥ २२॥"
  },
  {
    "text": "गृत्समद उवाच ।\nधन्यौ मे जनकौ नाथ जन्म धन्यं तपो वयः ।\nविद्या व्रतादिकं सर्वं त्वदङ्घ्रियुगदर्शनात् ॥ २३॥"
  },
  {
    "text": "अहो साक्षाद्गणेशानो ब्रह्मेन्द्रो दृष्टिमागतः ।\nमनोवाणीविहीनो न ताभ्यां युक्तो न वै भवान् ॥ २४॥"
  },
  {
    "text": "एतादृशं गणेशानं दृष्ट्वा त्वां किं वृणोम्यहम् ।\nतथापि वरयामि त्वां त्वदाज्ञापालनार्थतः ॥ २५॥"
  },
  {
    "text": "ब्रह्मभूताश्च वेदेषु ब्राह्मणाः कथिता बुधैः ।"
  },
  {
    "text": "अतो मां ब्राह्मणं नाथ कुरु योगीन्द्र वन्द्यकम् ॥ २६॥"
  },
  {
    "text": "यथा त्वं ब्रह्मणां नाथस्तथाऽहं ब्रह्मभूयिनाम् ।\nनाथो भवामि विघ्नेश योगीन्द्राणां गुरोर्गुरुः ॥ २७॥"
  },
  {
    "text": "त्वदीयपादपद्मे वै भक्तिं देहि गजानन ।\nसुदृढां गाणपत्येषु सङ्गं देहि सदा च मे ॥ २८॥"
  },
  {
    "text": "गाणपत्येषु विख्यातं मां कुरुष्व विशेषतः ।\nगृत्समदसमो नास्ति गाणपत्यस्वभावधृक् ॥ २९॥"
  },
  {
    "text": "एवमुक्त्वा गणेशानं प्रणनाम महामुनिः ।\nतमुवाच गणेशानो भक्तिं दृष्ट्वा महाद्भुताम् ॥ ३०॥"
  },
  {
    "text": "श्रीगणेश उवाच ।\nगणानां त्वेति मन्त्रस्य जपः खलु कृतस्त्वया ।\nसूक्तस्यापि तथा मे वै तत्र मुख्यो भविष्यसि ॥ ३१॥"
  },
  {
    "text": "ऋषिर्भव महाभाग गणानां त्वास्य मन्त्रतः ।\nसूक्तस्यापि विशेषेण ब्राह्मणेन्द्रो भवापि तु ॥ ३२॥"
  },
  {
    "text": "आदावृषेश्च यज्ञादौ स्मरणं ते करिष्यति ।\nपश्चान् मे देवतायाश्च मुख्यो भव मदीयके ॥ ३३॥"
  },
  {
    "text": "न त्वत्समो भवेत् कुत्र मद्भक्तेषु महामुने ।\nमानयिष्यन्ति विप्रास्त्वामत्रिमुख्या न संशयः ॥ ३४॥"
  },
  {
    "text": "त्वदीयस्मरणं नास्ति मन्त्रे वैदिकगे च मे ।\nगणानां त्वा जपिष्यन्ति फलहीना भवन्तु ते ॥ ३५॥"
  },
  {
    "text": "शिवविष्ण्वादयो देवा ब्रह्माद्या ब्राह्मणा नराः ।\nशेषाद्याश्चासुराद्याश्च त्वां नमस्यन्ति नित्यदा ॥ ३६॥"
  },
  {
    "text": "त्वदीयावज्ञया क्रुद्धो दहिष्यामि चराचरम् ।\nत्वदीयहृदये नित्यं स्थास्यामि भक्तिलोलुपः ॥ ३७॥"
  },
  {
    "text": "त्वया यत्र तपस्तप्तं तदेव क्षेत्रमुत्तमम् ।\nभविष्यति मदीयं वै पुष्पकं सर्वसिद्धिदम् ॥ ३८॥"
  },
  {
    "text": "भुक्तिं मुक्तिं ब्रह्मभूयं भक्तिं पुष्णाति मानद ।\nतेन क्षेत्रं समाख्यातं पुष्यकं मत्समाश्रितम् ॥ ३९॥"
  },
  {
    "text": "यद्यच्चिन्तयसि प्राज्ञ तत्तत्ते सफलं भवेत् ।\nस्मरणेन महाकार्ये प्रत्यक्षोऽहं भवामि च ॥ ४०॥"
  },
  {
    "text": "एवमुक्त्वांऽतर्दधेऽसौ ब्रह्मणस्पतिरञ्जसा ।\nस्वयं गृत्समदः खिन्नोऽभवत्तत्रैव संस्थितः ॥ ४१॥"
  },
  {
    "text": "ततः स ब्राह्मणैः सार्धं स्थापयामास विघ्नपम् ।\nब्रह्मणस्पतिनामानं चकार क्षेत्रसंस्थितम् ॥ ४२॥"
  },
  {
    "text": "ततो गृत्समदो योगी सर्वमान्यो बभूव ह ।\nब्रह्मणस्पतिभक्तश्च ब्राह्मणैः पूजितोऽभवत् ॥ ४३॥"
  },
  {
    "text": "यथा गजाननः प्राह तथा सर्वं बभूव ह ।\nमुनिस्तत्र महीपालाऽभजत्तं स विनायकम् ॥ ४४॥"
  },
  {
    "text": "नित्यं च मानसीं पूजां बाह्यां चकार विप्रपः ।\nगणेशस्याऽतिभक्तो गृत्समदः सर्वतो बभौ ॥ ४५॥"
  },
  {
    "text": "इदं गृत्समदाख्यानं कथितं सर्वसिद्धिदम् ।\nसर्वपापहरं पुण्यं श्रवणात् पठनान्नृणाम् ॥ ४६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते गृत्समदवरप्रदानं नाम षट्त्रिंशत्तमोऽध्यायः ॥ ५.३६"
  },
  {
    "text": "५.३७ गृत्समदनित्यकर्मवर्णनं नाम सप्तत्रिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "ऐल उवाच ।\nकथं नित्यं महायोगी गाणपत्याग्र्य एव च ।\nमहापूजां गृत्समदो द्विविधां प्रचकार ह ॥ १॥"
  },
  {
    "text": "तन्मे विस्तरतो ब्रूहि धन्योऽयं ब्राह्मणेषु वै ।\nगणेशेन कृतो विप्रो ऋषिः स्वसूक्तकस्य च ॥ २॥"
  },
  {
    "text": "गार्ग्य उवाच ।\nश‍ृणु तस्य मुनीन्द्रस्य चरित्रं भक्तिसंश्रितम् ।\nयथा गजाननं सोप्यभजत्तं नित्यमादरात् ॥ ३॥"
  },
  {
    "text": "प्रातः काले समुत्थाय गुरुं नत्वा स्वमस्तके ।\nमानस्या पूजया पूज्य तथा हृदि गणेश्वरम् ॥ ४॥"
  },
  {
    "text": "गाणेशांश्च तथा स्मृत्वा विभूतिरूपधारकान् ।\nक्षमाप्य धरणीं पश्चात् पादं चिक्षेप विप्रपः ॥ ५॥"
  },
  {
    "text": "शौचाचारमशेषं च चकार शास्त्रमार्गतः ।\nदन्तकाष्ठं ततो भक्ष्य स्नानं चक्रे यथाविधि ॥ ६॥"
  },
  {
    "text": "आदावाभ्यन्तरं स्नानं चकार श‍ृणु तन्नृप ।\nवक्ष्यामि सिद्धिदं पूर्णमज्ञानमलनाशनम् ॥ ७॥"
  },
  {
    "text": "सहस्रारे समासीनं गजाननमनामयम् ।\nअङ्गुष्ठपर्वमात्रं तं प्रभुं ध्यायेच्चतुर्भुजम् ॥ ८॥"
  },
  {
    "text": "पाशाङ्कुशधरं पूर्णं दन्ताभयसमन्वितम् ।\nत्रिनेत्रं भूषणैर्युक्तमनर्घ्यवस्त्रराजितम् ॥ ९॥"
  },
  {
    "text": "पादाङ्गुष्ठाग्रसम्भूतां तस्य तीर्थमयीं पराम् ।\nसरितं चिन्तयेत् पूर्णामासमन्तात् प्रसारिणीम् ॥ १०॥"
  },
  {
    "text": "सर्वान्तर्गतजं पूर्णमज्ञानं मलरूपकम् ।\nतया सङ्क्षालयेच्चित्ते नृप सर्वगया सुधीः ॥ ११॥"
  },
  {
    "text": "एवमान्तरगं स्नानं यः करोति नरोत्तमः ।\nस सर्वमलहीनश्च भुक्तिं मुक्तिं लभेत् पराम् ॥ १२॥"
  },
  {
    "text": "बाह्यं ततः समाख्यातं वैदिकं तान्त्रिकं द्विधा ।\nस्वशाखोक्तविधानेनादौ वैदिकं समाचरेत् ॥ १३॥"
  },
  {
    "text": "ततः स्वमूलमन्त्रेण युक्तं तान्त्रिकमाचरेत् ।\nस शुद्धः सर्वकर्मार्हो भवते देवतासमः ॥ १४॥"
  },
  {
    "text": "एवं गृत्समदः सर्वं चकार राजसत्तम ।\nगणेशप्रीतिकामार्थं भक्तियुक्तो महामुनिः ॥ १५॥"
  },
  {
    "text": "शुचिवस्त्रे तथा गृह्य सन्ध्यां चकार वैदिकीम् ।\nतत आगमसम्भूतां गाणेशीं सर्वसिद्धिदाम् ॥ १६॥"
  },
  {
    "text": "तत्राचमनकं प्रोक्तं त्रिविधं विबुधोत्तमैः ।\nवैदिकं तान्त्रिकं पौराणिकं चैव सुसिद्धिदम् ॥ १७॥"
  },
  {
    "text": "व्याहृत्या वैदिकं प्रोक्तं मूलमन्त्रेण तान्त्रिकम् ।\nपौराणिकं चतुर्थ्यन्तं तं गणेशनामसंयुतम् ॥ १८॥"
  },
  {
    "text": "तत्र पौराणिकं वक्ष्ये महत् शुचिकरं श‍ृणु ।\nयथा गृत्समदो विप्रेन्द्रश्चकार महायशाः ॥ १९॥"
  },
  {
    "text": "गणेशो ढुण्ढिराजश्च हेरम्बो वक्रतुण्डकः ।\nशूर्पकर्णश्च विघ्नेशश्चिन्तामणिर्गजाननः ॥ २०॥"
  },
  {
    "text": "लम्बोदरश्चैकदन्तो ब्रह्मणस्पतिरेव च ।\nविनायको ज्येष्ठराजो विकटः कपिलस्तथा ॥ २१॥"
  },
  {
    "text": "धरणीधर आशापूरको महोदरस्तथा ।\nधूम्रकेतुर्मयूरेशः स्वानन्दवासकारकः ॥ २२॥"
  },
  {
    "text": "त्रिभिराचम्य हस्तौ वै द्वाभ्यां सङ्क्षालयेन्नरः ।\nद्वाभ्यामोष्ठौ सम्पुटं चैकेन वै संस्पृशंस्ततः ॥ २३॥"
  },
  {
    "text": "पादौ तथैव नाम्ना वै शिरश्च चिबुकं नृप ।\nद्वाभ्यां दक्षिणवामे तु नासिके संस्पृशेत्ततः ॥ २४॥"
  },
  {
    "text": "द्वाभ्यां नेत्रे तथा कर्णौ नाभिं चैकेन हृत्तथा ।\nललाटमेकनाम्ना तु बाहू चैकेन संस्पृशेत् ॥ २५॥"
  },
  {
    "text": "जलयुक्तेन नाम्ना यो नरश्चैवं समाचरेत् ।\nआचमनं भवेत् साक्षाद्गणेशो भूमिमण्डले ॥ २६॥"
  },
  {
    "text": "ततो न्यासादिकं कुर्यात् कलशस्थापनं चरेत् ।\nपीठपूजां ततः कृत्वा मन्त्रन्यासं समाचरेत् ॥ २७॥"
  },
  {
    "text": "आगमोक्तेन मार्गेण मुनिर्गृत्समदो महान् ।\nचकार सकलं राजन् देवतुल्योऽपि नित्यशः ॥ २८॥"
  },
  {
    "text": "ध्यात्वा गजाननं चित्ते पूजां चक्रे स मानसीम् ।\nस्थिरचित्तेन योगीशो गणेशस्य विधानवित् ॥ २९॥"
  },
  {
    "text": "मानस्यां स्थिरचित्तत्वं कारणं परमं मतम् ।\nन वर्णाश्रमभागश्च वर्तते नृपसत्तम ॥ ३०॥"
  },
  {
    "text": "वर्णाश्रमयुतानां चात्रावर्णाश्रमरूपिणाम् ।\nअधिकारः सदा शास्त्रे वर्तते स्थिरचेतसाम् ॥ ३१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते गृत्समदनित्यकर्मवर्णनं नाम सप्तत्रिंशत्तमोऽध्यायः ॥ ५.३७\n५.३८ गृत्समदप्रोक्तमानसपूजाकथनं नामाष्टत्रिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "गृत्समद उवाच ।\nविघ्नेश वीर्याणि विचित्रकाणि सुमागधैर्बन्दिजनैः स्मृतानि ।\nश्रुत्वा समुत्तिष्ठ गजानन त्वं ब्राह्मे जगन्मङ्गलगं कुरुष्व ॥ १॥"
  },
  {
    "text": "एवं मया प्रार्थितविघ्नराजश्चित्तेन चोत्थाय बहिर्गणेशः ।\nतं निर्गतं वीक्ष्य नमन्ति देवाः शम्भ्वादयो योगिमुखास्तथाऽहम् ॥ २॥"
  },
  {
    "text": "शौचादिकं ते परिकल्पयामि हेरम्ब वै दन्तविशुद्धिमेवम् ।\nवस्त्रेण सम्प्रोञ्छ्य मुखारविन्दं देवं सभायां विनिवेशयामि ॥ ३॥"
  },
  {
    "text": "द्विजादिसर्वैरभिवन्दितं च शुकादिभिर्मोदसुमोदकाद्यैः ।\nसम्भाष्य चालोक्य समुत्थितं तं सुमण्डपं कल्प्य निवेशयामि ॥ ४॥"
  },
  {
    "text": "रत्नैः सुदीप्तैः प्रतिबिम्बितं तं पश्यामि चित्तेन विनायकं च ।\nतत्रासनं रत्नसुवर्णयुक्तं सङ्कल्प्य देवं विनिवेशयामि ॥ ५॥"
  },
  {
    "text": "सिद्ध्या च बुद्ध्या सह विघ्नराज पाद्यं कुरु प्रेमभरेण सर्वैः ।\nतोयं सुवासै रचितं गृहाण चित्तेन दत्तं च सुखोष्णभावम् ॥ ६॥"
  },
  {
    "text": "शुद्धेन वस्त्रेण गणेश पादौ सम्प्रोञ्छ्य दूर्वादिभिरर्चयामि ।\nचित्तेन भावप्रिय दीनबन्धो चित्तं विलीनं कुरु ते पदाब्जे ॥ ७॥"
  },
  {
    "text": "कर्पूरकैलादिसुवासितं तु सुकल्पितं तोयमथो गृहाण ।\nआचम्य तेनैव गजानन त्वं कृपाकटाक्षेण विलोकयाऽऽशु ॥ ८॥"
  },
  {
    "text": "प्रवालमुक्ताफलहारकाद्यैः सुसंस्कृतं ह्यन्तरभावकेन ।\nअनर्घ्यमर्घ्यं सफलं कुरुष्व मया प्रदत्तं गणराज ढुण्ढे ॥ ९॥"
  },
  {
    "text": "शुद्धं त्रियुक्तं मधुपर्कमाद्यं सङ्कल्पितं भावयुतं गृहाण ।\nतोयेन चाचम्य विनायक त्वं भक्तांश्च भक्तेश सुरक्षयाशु ॥ १०॥"
  },
  {
    "text": "द्रव्यैर्युतं चम्पकजातिकाद्यैः तैलं मया कल्पितमेव ढुण्ढे ।\nदत्तं गृहाणाऽऽशु विमर्दयामि सर्वाङ्गमानन्दद सेवनाय ॥ ११॥"
  },
  {
    "text": "देवं सुखोष्णेन जलेन चाऽहं सर्वाद्यतीर्थाहृतकेन ढुण्ढिम् ।\nचित्तेन शुद्धेन च स्नापयामि स्नानं मया दत्तमथो गृहाण ॥ १२॥"
  },
  {
    "text": "ततः पयःस्नानमचिन्त्यभाव गृहाण तोयस्य तथा गणेश ।\nपुनर्दधिस्नानमनामय त्वं प्रकल्पितं नाथ जलस्य चाथ ॥ १३॥"
  },
  {
    "text": "ततो घृतस्नानमपारवन्द्य सुतीर्थजं विघ्नहर प्रसीद ।\nगृहाण चित्तेन सुकल्पितं तु ततो मधुस्नानमथो जलस्य ॥ १४॥"
  },
  {
    "text": "सुशर्करायुक्तमथो गृहाण स्नानं मया कल्पितमेव ढुण्ढे ।\nततो जलस्नानमघापहन्तर्गणेश मायाभ्रमवारणाशु ॥ १५॥"
  },
  {
    "text": "सुयक्षपङ्कस्थमथो गृहाण स्नानं परेशाधिपते ततश्च ।\nकमण्डलौ सम्भवजं कुरुष्व स्नानं विशुद्धं परिकल्पितं ते ॥ १६॥"
  },
  {
    "text": "दुग्धेन सूक्तैर्मनसा सुतीर्थैः सम्पूज्य दूर्वादिभिरल्पभावैः ।\nसङ्ख्यातिगैर्मण्डलभूतब्राह्मणस्पत्यकैस्त्वामभिषेचयामि ॥ १७॥"
  },
  {
    "text": "ततः सुवस्त्रेण तु प्रोञ्छनं त्वं गृहाण चित्तेन मया सुकल्पितम् ।\nततो विशुद्धेन जलेन चाचान्तमेव ढुण्ढे कुरु विघ्नराज ॥ १८॥"
  },
  {
    "text": "अग्नौ विशुद्धे प्रगृहाण वस्त्रे मौल्यातिगे ते मनसा मया वै ।\nदत्ते परिच्छाद्य निजात्मदेहं ताभ्यां मयूरेश जनांश्च पालय ॥ १९॥"
  },
  {
    "text": "आचम्य विघ्नेश पुनस्त्वमेवं चित्तेन दत्तं सुखमुत्तरीयम् ।\nभक्त्या गृहाण प्रतिपालयाऽऽशु नभो यथा तारकसंयुतं किम् ॥ २०॥"
  },
  {
    "text": "यज्ञोपवीतं त्रिगुणस्वरूपं सौवर्णमेवं ह्यहिनाथभूतम् ।\nभावेन दत्तं गणनाथ तत्त्वं सौत्रं गृहाणोद्धृतिकारणाय ॥ २१॥"
  },
  {
    "text": "आचान्तमेवं मनसा कुरुष्व दत्तं मया तीर्थजलेन ढुण्ढे ।\nभावेन कामण्डलवेन पाहि विश्वं प्रभो खेलकृतं सदा ते ॥ २२॥"
  },
  {
    "text": "उद्यद्दिनेशाभमथो गृहाण सिन्दूरकं ते मनसा प्रदत्तम् ।\nसर्वाङ्गसंलेपनमादरात्त्वं हेरम्ब चित्तेन कुरुष्व पूर्णम् ॥ २३॥"
  },
  {
    "text": "साहस्रशीर्षं मनसा मया त्वं दत्तं किरीटं तु सुवर्णजं वै ।\nअनन्तरत्नैः खचितं गृहाण ब्रह्मेश ते मस्तकशोभनाय ॥ २४॥"
  },
  {
    "text": "विचित्ररत्नैः कनकेन ढुण्ढे युतानि चित्तेन मया परेश ।\nदत्तानि नानापदकुण्डलानि गृहाण शूर्पश्रुतिभूषणाय ॥ २५॥"
  },
  {
    "text": "शुण्डाविभूषार्थमनन्तखेलिन् सुवर्णजं कञ्चुकमागृहाण ।\nरत्नैश्च युक्तं मनसा मया यद्दत्तं प्रभो तत् सफलं कुरुष्व ॥ २६॥"
  },
  {
    "text": "सुवर्णरत्नैश्च युतानि सम्प्रकल्प्यैकदन्ताभरणानि ढुण्ढे ।\nगृहाण चूडाकृतिनी परेश समर्पिते ते रदशोभनार्थम् ॥ २७॥"
  },
  {
    "text": "रत्नैः सुवर्णेन कृतानि यानि चत्वारिसङ्कल्प्य गृहाण तानि ।\nसम्भूषय त्वं कटकानि नाथ चतुर्भुजेषु ह्यज विघ्नहारिन् ॥ २८॥"
  },
  {
    "text": "विचित्ररत्नैः खचितं सुवर्णसम्भूतकं गृह्य मया प्रदत्तम् ।\nतथाङ्गुलिष्वेव यदङ्गुलीयं गणेश संशोभय तत्परेश ॥ २९॥"
  },
  {
    "text": "रत्नैर्विचित्रैः खचितानि ढुण्ढे केयूरकाणि ह्यथ कल्पितानि ।\nसुवर्णजानि प्रमथाधिनाथ गृहाण दत्तानि तु बाहुषु त्वम् ॥ ३०॥"
  },
  {
    "text": "प्रवालमुक्ताफलरत्नजास्त्वं सौवर्णसूत्रैश्च गृहाण कण्ठे ।\nचित्तेन दत्ता विविधाश्च माला हृद्योदरे शोभय विघ्नराज ॥ ३१॥"
  },
  {
    "text": "चन्द्रं ललाटे गणनाथ पूर्णं वृद्धिक्षयाभ्यां तु विहीनमाद्यम् ।\nसंशोभय त्वं वरसंयुतं ते भक्तिप्रियत्वं प्रकटीकुरुष्व ॥ ३२॥"
  },
  {
    "text": "चिन्तामणिं चिन्तितदं परेश हृद्देशगं कान्तिमयं कुरुष्व ।\nमणिं सदानन्दसुखप्रदं च विघ्नेश दीनानथ पालयस्व ॥ ३३॥"
  },
  {
    "text": "नाभौ फणीशं च सहस्रशीर्षं संवेष्टनैव गणाधिनाथ ।\nभक्तं सुभूषं कुरु भूषणेन दत्तं वरं तं सफलं परेश ॥ ३४॥"
  },
  {
    "text": "देशे कटौ रत्नसुवर्णयुक्तां काञ्चीं सुचित्तेन च धारयामि ।\nविघ्नेश ज्योतिर्गणदीपिनीं ते पाहि प्रभक्तं कुरु मां दयाब्धे ॥ ३५॥"
  },
  {
    "text": "गणेश ते रत्नसुवर्णयुक्ते मञ्जीरके नूपुरके तथैव ।\nसुकिङ्किणीनादयुते सुबुद्ध्या सुपादयोः शोभय मे प्रदत्ते ॥ ३६॥"
  },
  {
    "text": "इत्यादि नानाविधभूषणानि भक्तेच्छया मानसकल्पितानि ।\nसुभूषयाम्येव तवाङ्गकेषु रत्नादिधातुप्रभवाणि ढुण्ढे ॥ ३७॥"
  },
  {
    "text": "सुचन्दनं रक्तममोघवीर्यं सुघर्षितं ह्यष्टसुगन्धमुख्यैः ।\nमया युतं कल्पितमेकदन्त गृहाण ते त्वङ्गविलेपनार्थम् ॥ ३८॥"
  },
  {
    "text": "लिप्तेषु वैचित्रमथाष्टगन्धैरङ्गेषु तेऽहं प्रकरोमि चित्रम् ।\nमां पाहि चित्तेन विनायक त्वं रक्तं ततो वर्तुलमेव भाले ॥ ३९॥"
  },
  {
    "text": "आज्येन वै कुङ्कुमकेन रक्तान् सूक्ष्माक्षतांस्ते परिकल्पयामि ।\nभाले गणाध्यक्ष गृहाण पाहि भक्तान् सुभक्तिप्रिय दीनबन्धो ॥ ४०॥"
  },
  {
    "text": "गृहाण भोश्चम्पकमालतीस्थलपङ्कजान्यम्बुजपङ्कजानि ।\nमया प्रदत्तानि च मल्लिकाश्च गणेश पुष्पाणि च रक्तकानि ॥ ४१॥"
  },
  {
    "text": "पुष्पोपरि त्वं मनसा गृहाण हेरम्ब मन्दारशमीदलानि ।\nदत्तानि चित्तेन सुकल्पितानि सङ्ख्यातिगानि प्रणवाकृते ते ॥ ४२॥"
  },
  {
    "text": "दूर्वाङ्कुरान् वै मनसा प्रदत्तान् पञ्चत्रिपत्रान्वितकार्द्रभूतान् ।\nश्वेतांश्च विघ्नेश्वर सङ्ख्यया त्वं हीनांश्च सर्वोपरि सङ्गृहाण ॥ ४३॥"
  },
  {
    "text": "दशाङ्गभूतं मनसा मया ते धूपं प्रदत्तं गणराज चाग्नौ ।\nमां पाहि सौरभ्यकरं परेश सिद्ध्या च बुद्ध्या सह सङ्गृहाण ॥ ४४॥"
  },
  {
    "text": "दीपं सुवर्त्यायुतमादरात्ते दत्तं मया मानसकं गृहाण ।\nविघ्नेश कर्पूरभवं गृहाण तैलादिसम्भूतममोघदृष्टे ॥ ४५॥"
  },
  {
    "text": "भोज्यं तु लेह्यं गणराज पेयं चोष्यं च नानाविधषड्रसाढ्यम् ।\nहेरम्ब नैवेद्यमथो गृहाण सङ्कल्पितं पुष्टिपते ह्यपारम् ॥ ४६॥"
  },
  {
    "text": "सुवासितं भोजनमध्यभागे जलं मया दत्तमथो गृहाण ।\nसदात्मतीर्थं मनसा गणेश पिबस्व विश्वादिकतृप्तिकारिन् ॥ ४७॥"
  },
  {
    "text": "ततः करोद्वर्तनकं गृहाण सुगन्धयुक्तं मुखमार्जनाय ।\nसुवासितेनैव सुतीर्थजेन सुकल्पितं भक्तियुतं च ढुण्ढे ॥ ४८॥"
  },
  {
    "text": "आचम्य सर्वेश सुवासितं च दत्तं मया तीर्थजलं पिबस्व ।\nसङ्कल्प्य विघ्नेश ततः परं ते सम्प्रोञ्छनं हस्तमुखे करोमि ॥ ४९॥"
  },
  {
    "text": "द्राक्षादिरम्भाफलचूतकानि खर्जूरकर्कन्धुकदाडिमानि ।\nस्वादेन युक्तानि मया गृहाण सङ्कल्प्य दत्तानि फलानि ढुण्ढे ॥ ५०॥"
  },
  {
    "text": "पुनर्जलेनैव करादिकं क्षालयामि तेऽहं मनसा गणेश ।\nसुवासितं तोयमथो पिबस्व मया प्रदत्तं मनसा परेश ॥ ५१॥"
  },
  {
    "text": "अष्टाङ्गयुक्तं गणनाथ दत्तं ताम्बूलकं ते मनसा मया वै ।"
  },
  {
    "text": "सुकल्प्य विघ्नेश्वर सङ्गृहाण नाथासकृत्तुण्डविशोधनार्थम् ॥ ५२॥"
  },
  {
    "text": "ततो मया कल्पितके गणेश महासने रत्नसुवर्णयुक्ते ।\nशमीशकार्पासकयुक्तवस्त्रैरनर्घ्यसञ्छादितके प्रसीद ॥ ५३॥"
  },
  {
    "text": "भक्त्या त्वदीयावरणं परेश सम्पूजयामि मनसा यथावत् ।\nनानोपचारैः परमप्रियैस्तु त्वत्प्रीतिकामार्थमनाथबन्धो ॥ ५४॥"
  },
  {
    "text": "गृहाण लम्बोदर दक्षिणां तामसङ्ख्यभूतां मनसा प्रदत्ताम् ।\nसुवर्णरत्नादिकमुख्यभूतां प्रभो जगत्कृस्नमिदं सुपाहि ॥ ५५॥"
  },
  {
    "text": "राजोपचारान्विविधान् गृहाण छत्राश्वहस्त्यादिकमादराद्वै ।\nचित्तेन दत्तान् गणनाथ ढुण्ढे ह्यपारसङ्ख्यान् स्थिरजङ्गमांस्ते ॥ ५६॥"
  },
  {
    "text": "दानस्य नानाविधरूपकांस्ते दत्तान् मया वै मनसा गृहाण ।\nगोभूमिकाद्यान् स्थिरजङ्गमांश्च हेरम्ब मां तारय मोहभावात् ॥ ५७॥"
  },
  {
    "text": "मन्दारपुष्पाणि शमीदलानि दूर्वाङ्कुरांस्ते मनसा ददामि ।\nहेरम्ब लम्बोदर दीनपाल सङ्गृह्य भक्तं कुरु मां पदस्ते ॥ ५८॥"
  },
  {
    "text": "ततो हरिद्रामबिरं गुलालं सिन्दूरकं ते परिकल्पयामि ।\nसुवासितं वस्तु सुवासभूतैर्गृहाण ब्रह्मेश्वर शोभनार्थम् ॥ ५९॥"
  },
  {
    "text": "ततः शुकाद्याः शिवविष्णुमुख्यामराधिपाः शेषमुखास्तथान्ये ।\nमुनीन्द्रकाः सेवकभावयुक्ताः सभासनस्थं प्रणमन्ति ढुण्ढिम् ॥ ६०॥"
  },
  {
    "text": "वामाङ्गके भक्तियुता गणेशं सिद्धिश्च नानाविधसिद्धिभिस्तम् ।\nअत्यन्तभावेन सुसेवते तु मायास्वरूपा परमार्थभूता ॥ ६१॥"
  },
  {
    "text": "ब्रह्मेश्वरं दक्षिणभागसंस्था बुद्धिः कलाभिश्च सुबोधिकाभिः ।\nविद्याभिरेवं भजते परेशा माया सुसाङ्ख्यप्रदचित्तरूपा ॥ ६२॥"
  },
  {
    "text": "प्रमोदमुख्याः प्रभुपृष्ठभागे गणेश्वरं भावयुता भजन्ते ।\nभक्तेश्वरा मुद्गलशम्भुमुख्याः शुकादयस्तं स्म पुरो भजन्ते ॥ ६३॥"
  },
  {
    "text": "गन्धर्वमुख्या मधुरं जगुश्च विश्वेशगीतं विविधस्वरूपम् ।\nनृत्यं कलायुक्तमथो पुरस्ताच्चक्रुस्तथा ह्यप्सरसो विचित्रम् ॥ ६४॥"
  },
  {
    "text": "इत्यादि नानाविधभावयुक्तैः संसेवितं विघ्नपतिं भजामि ।\nचित्तेन ध्यात्वा तु नीराजनं वै करोमि नानाविधदीपयुक्तम् ॥ ६५॥"
  },
  {
    "text": "चतुर्भुजं पाशधरं गणेशं तथांऽकुशं वै दधतं च दन्तम् ।\nत्रिनेत्रयुक्तं ह्यभयन्धरं तं महोदरं चैकरदं गजास्यम् ॥ ६६॥"
  },
  {
    "text": "सर्पोपवीतं गजकर्णधारं विभूतिभिः सेवितपादपद्मम् ।\nध्याये गणेशं विविधप्रकारैः सम्पूजितं शक्तियुतं परेशम् ॥ ६७॥"
  },
  {
    "text": "ततो जपं वै मनसा करोमि स्वमूलमन्त्रस्य विधानयुक्तम् ।\nअसङ्ख्यभूतं गणराजहस्ते समर्पयाम्येव गृहाण ढुण्ढे ॥ ६८॥"
  },
  {
    "text": "आरार्तिकं त्वेतदपारदीपं कर्पूरभूतं प्रकरोमि पूर्णम् ।\nचित्तेन लम्बोदर तत् गृहाण ह्यज्ञानध्वान्ताघहरं निजानाम् ॥ ६९॥"
  },
  {
    "text": "गणेश वैघ्नेश्वरकैः सुमन्त्रैः सुमन्त्रितं पुष्पदलप्रभूतम् ।\nगृहाण चित्तेन मया प्रदत्तमपारवृत्त्या त्वथ मन्त्रपुष्पम् ॥ ७०॥"
  },
  {
    "text": "अनन्तवृत्त्या स्तुतिमेकदन्त विघ्नेश चित्तेन कृतां गृहाण ।\nयुक्तां श्रुतिस्मार्तभवैः पुराणैः सर्वैः परेशाधिपते मया वै ॥ ७१॥"
  },
  {
    "text": "प्रदक्षिणा मानसकल्पितास्ता गृहाण लम्बोदर भावयुक्ताः ।"
  },
  {
    "text": "असङ्ख्यभूता विविधस्वरूपा दासान् सदा रक्ष भवार्णवाद्वै ॥ ७२॥"
  },
  {
    "text": "नतिं ततो विघ्नपते गृहाण साष्टाङ्गकाद्यां विविधस्वरूपाम् ।\nसङ्ख्याविहीनां मनसा कृतां ते सिद्ध्या च बुद्ध्या परिपालयाशु ॥ ७३॥"
  },
  {
    "text": "न्यूनातिरिक्तं तु मया कृतं चेदं ते तदर्थं मनसा गृहाण ।\nदूर्वाङ्कुरान् विघ्नपते प्रदत्तान् सम्पूर्णमेवं कुरु पूजनं मे ॥ ७४॥"
  },
  {
    "text": "क्षमस्व विघ्नाधिपते मदीयान् सदाऽपराधान् विविधस्वरूपान् ।\nमदीयभक्तिं सफलां कुरुष्व सम्प्रार्थयेऽहं मनसा गणेश ॥ ७५॥"
  },
  {
    "text": "मह्यं प्रसन्नेन गजाननेन दत्तं प्रसादं च शिरोभिवन्द्यम् ।\nस्वमस्तके तं परिधारयामि चित्तेन विघ्नेश्वरमानतोऽस्मि ॥ ७६॥"
  },
  {
    "text": "गणेश उत्थाय सभां विहाय गतस्ततस्त्वन्तरधामशक्तया ।\nशिवादयस्तं प्रणिपत्य सर्वे गताः सुचित्तेन च चिन्तयामि ॥ ७७॥"
  },
  {
    "text": "सर्वान्नमस्कृत्य ततो भजामि चित्तेन भक्त्या च गणाधिपं तम् ।\nस्वस्थानमागत्य महानुभावैर्भक्तैर्गणेशस्य च खेलयामि ॥ ७८॥"
  },
  {
    "text": "एवं त्रिकालेषु गणाधिपं तं चित्तेन नित्यं परिपूजयामि ।\nतेनैव तुष्टः प्रददातु भावं विघ्नेश्वरो भक्तिमयं महान्तम् ॥ ७९॥"
  },
  {
    "text": "विघ्नेशपादोदकपानकं मे तत्त्यक्तगन्धस्य सुलेपनं तु ।\nनिर्मात्यसन्धारणकं सुभोज्यं लम्बोदरस्यास्तु हि भुक्तशेषम् ॥ ८०॥"
  },
  {
    "text": "करोमि यद्यच्च तदेव दीक्षा गणेश्वरस्यास्तु सदा परेश ।\nप्रसीद नित्यं तव पादभक्तं कुरुष्व मां ब्रह्मपते दयालो ॥ ८१॥"
  },
  {
    "text": "शय्यामनर्घां परिकल्पयामि मन्दारकार्पासकवस्त्रयुक्ताम् ।\nनानासुपुष्पादिभिरर्चितां ते विघ्नेश निद्रां कुरु सङ्गृहाण ॥ ८२॥"
  },
  {
    "text": "सिद्ध्या च बुद्ध्या सहितं गणेशं सुनिद्रितं वीक्ष्य तथाऽहमेव ।\nगत्वा स्ववासं च करोमि निद्रां ध्यात्वा हृदि ब्रह्मपतिं तदीयः ॥ ८३॥"
  },
  {
    "text": "एतादृशं सौख्यममोघशक्ते देहीश यन् मानसजं गणेश ।\nमह्यं च तेनैव कृतार्थरूपो भवामि भक्ते रसलालसोऽहम् ॥ ८४॥"
  },
  {
    "text": "गार्ग्य उवाच ।\nएवं नित्यं महाराज गृत्समदो महायशाः ।\nचकार मानसीं पूजां योगीन्द्राणां गुरुः स्वयम् ॥ ८५॥"
  },
  {
    "text": "य एतां मानसीं पूजां करिष्यति नरोत्तमः ।\nपठिष्यति सदा सोऽपि गाणपत्यो भविष्यति ॥ ८६॥"
  },
  {
    "text": "श्रावयिष्यति यो मर्त्यः श्रोष्यते भावसंयुतः ।\nस क्रमेण महीपाल ब्रह्मभूतो भविष्यति ॥ ८७॥"
  },
  {
    "text": "यद्यदिच्छति तत्तद्वै सफलं तस्य जायते ।\nअन्ते स्वानन्दगः सोऽपि योगिवन्द्यो भविष्यति ॥ ८८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते गृत्समदप्रोक्तमानसपूजाकथनं नामाष्टत्रिंशत्तमोऽध्यायः ॥ ५.३८"
  },
  {
    "text": "५.३९ गृत्समदप्रोक्तबाह्यपूजावर्णनं नामैकोनचत्वारिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "ऐल उवाच ।\nबाह्यां पूजां गृत्समदकीर्तितां वद मे विभो ।\nतेन मार्गेण विघ्नेशं भजिष्यामि निरन्तरम् ॥ १॥"
  },
  {
    "text": "गार्ग्य उवाच ।\nआदौ च मानसीं पूजां कृत्वा गृत्समदो मुनिः ।\nचकार विधिवद्बाह्यां तां श‍ृणुष्व सुखप्रदाम् ॥ २॥"
  },
  {
    "text": "हृदि ध्यात्वा गणेशानं परिवारादिसंयुतम् ।\nनासिकारन्ध्रमार्गेण बाह्यगं तं चकार सः ॥ ३॥"
  },
  {
    "text": "आदौ वैदिकमन्त्रं स गणानां त्वेति सम्पठन् ।\nपश्चात् श्लोकं समुच्चार्य पूजयामास विघ्नपम् ॥ ४॥"
  },
  {
    "text": "गृत्समद उवाच ।\nचतुर्बाहुं त्रिनेत्रं च गजास्यं रक्तवर्णकम् ।\nपाशाङ्कुशादिसंयुक्तं मायायुक्तं प्रचिन्तये ॥ ५॥"
  },
  {
    "text": "आगच्छ ब्रह्मणां नाथ सुरासुरवरार्चित ।\nसिद्धिबुद्ध्यादिसंयुक्त भक्तिग्रहणलालस ॥ ६॥"
  },
  {
    "text": "कृतार्थोऽहं कृतार्थोऽहं तवागमनतः प्रभो ।\nविघ्नेशानुगृहीतोऽहं सफलो मे भवो भवेत् ॥ ७॥"
  },
  {
    "text": "रत्नसिंहासनं स्वामिन् गृहाण गणनायक ।\nतत्रोपविश्य विघ्नेश रक्ष भक्तान् विशेषतः ॥ ८॥"
  },
  {
    "text": "सुवासिताभिरद्भिश्च पादप्रक्षालनं प्रभो ।\nशीतोष्णाभिस्ते करोमि गृहाण पाद्यमुत्तमम् ॥ ९॥"
  },
  {
    "text": "सर्वतीर्थाहृतं तोयं सुवासितं सुवस्तुभिः ।\nआचमनं च तेनैव कुरुष्व गणनायक ॥ १०॥"
  },
  {
    "text": "रत्नप्रवालमुक्ताद्यैरनर्घैः संस्कृतं प्रभो ।\nअर्घ्यं गृहाण हेरम्ब द्विरदानन तोषकम् ॥ ११॥"
  },
  {
    "text": "दधिमधुघृतैर्युक्तं मधुपर्कं गजानन ।\nगृहाण भावसंयुक्तं मया दत्तं नमोऽस्तु ते ॥ १२॥"
  },
  {
    "text": "पाद्ये च मधुपर्के च स्नाने वस्त्रोपधारणे ।\nउपवीते भोजनान्ते पुनराचमनं कुरु ॥ १३॥"
  },
  {
    "text": "चम्पकाद्यैर्गणाध्यक्ष वासितं तैलमुत्तमम् ।\nअभ्यङ्गं कुरु सर्वेश लम्बोदर नमोऽस्तु ते ॥ १४॥"
  },
  {
    "text": "यक्षकर्दमकाद्यैश्च विघ्नेश भक्तवत्सल ।\nउद्वर्तनं कुरुष्व तं मया दत्तैर्महाप्रभो ॥ १५॥"
  },
  {
    "text": "नानातीर्थजलैर्ढुण्ढे सुखोष्णभावरूपकैः ।\nकमण्डलूद्भवैः स्नानं मया कुरु समर्पितैः ॥ १६॥"
  },
  {
    "text": "कामधेनुसमुद्भूतं पयः परमपावनम् ।\nतेन स्नानं कुरुष्व त्वं हेरम्ब परमार्थवित् ॥ १७॥"
  },
  {
    "text": "पञ्चामृतस्य मध्ये तु जलस्नानं पुनः पुनः ।\nकुरु त्वं सर्वतीर्थेन ब्रह्मकमण्डलूद्भवैः ॥ १८॥"
  },
  {
    "text": "दधिधेनुपयोभूतं मलापहरणं परम् ।\nगृहाण स्नानकार्यार्थं विनायक दयानिधे ॥ १९॥"
  },
  {
    "text": "सन्तोषकारकं ढुण्ढे घृतं धेनुसमुद्भवम् ।\nमहामलापघातार्थं तेन स्नानं कुरुष्व भोः ॥ २०॥"
  },
  {
    "text": "पूर्णं मधुरसोद्भूतं सरघासंस्कृतं मधु ।\nगृहाण स्नानकार्यार्थं विनायक नमोऽस्तु ते ॥ २१॥"
  },
  {
    "text": "इक्षो रससमुद्भूतां शर्करां मलनाशिनीम् ।\nगृहाण गणनाथ त्वं तया स्नानं समाचर ॥ २२॥"
  },
  {
    "text": "यक्षकर्दमकाद्यैश्च स्नानं कुरु गणेश्वर ।\nआन्त्यं मलहरं शुद्धं सर्वसौगन्ध्यकारकम् ॥ २३॥"
  },
  {
    "text": "ततो गन्धाक्षतादीन् दूर्वां कुरांश्च गजानन ।\nसमर्पयामि स्वल्पांस्त्वं गृहाण परमेश्वर ॥ २४॥"
  },
  {
    "text": "ब्राह्मणस्पत्यसूक्तैश्च ह्येकविंशतिवारकैः ।\nअभिषेकं ते करोमि गृहाण द्विरदानन ॥ २५॥"
  },
  {
    "text": "तीर्थैराचमनं देव सुवस्त्वभिसुवासितैः ।\nकुरुष्व गणनाथ त्वं सर्वतीर्थभवेन वै ॥ २६॥"
  },
  {
    "text": "वस्त्रयुग्मे गृहाण त्वमनर्घे रक्तवर्णके ।\nलोकलज्जाहरायैव विघ्नराज नमोऽस्तु ते ॥ २७॥"
  },
  {
    "text": "उत्तरीयं सुचित्रं ते नभस्ताराङ्कितं यथा ।\nगृहाण सर्वसिद्धीश मया दत्तं सुभक्तितः ॥ २८॥"
  },
  {
    "text": "उपवीतं गणाध्यक्ष गृहाण त्वं ततः परम् ।\nत्रैगुण्यमयरूपं तु प्रणवग्रन्थिबन्धनम् ॥ २९॥"
  },
  {
    "text": "ततः सिन्दूरकं देव गृहाण गणनायक ।\nअङ्गलेपनभावार्थं सदानन्दविवर्धन ॥ ३०॥"
  },
  {
    "text": "भूषणानि विचित्राणि सर्वाङ्गे भूषणाय ते ।\nसुवर्णरत्नकाद्यैश्च निर्मितानि गृहाण भोः ॥ ३१॥"
  },
  {
    "text": "अष्टगन्धं समायुक्तं गन्धं रक्तं गजानन ।\nद्वादशाङ्गेषु ते ढुण्ढे लेपयामि सुचित्रवत् ॥ ३२॥"
  },
  {
    "text": "रक्तचन्दनसंयुक्तानथवा कुङ्कुमैर्युतान् ।\nगणराज गृहाण त्वमक्षतान् भालमण्डले ॥ ३३॥"
  },
  {
    "text": "कह्लारचम्पकादीनि रक्तानि च गजानन ।\nपुष्पाणि शमीमन्दारदूर्वादीनि गृहाण च ॥ ३४॥"
  },
  {
    "text": "दशाङ्गं गुग्गुलुं धूपं सर्वसौरभकारकम् ।\nगृहाण त्वं मया दत्तं विनायक महोदर ॥ ३५॥"
  },
  {
    "text": "नानाजातिभवं दीपं गृहाण गणनायक ।\nअज्ञानं मानसं दोषं हरन्तं ज्योतिरात्मकम् ॥ ३६॥"
  },
  {
    "text": "चतुर्विधान्नसम्पन्नं मधुरं लड्डुकादिकम् ।\nनैवेद्यं ते मया दत्तं भोजनं कुरु विघ्नप ॥ ३७॥"
  },
  {
    "text": "सुवासितं गृहाणेदं जलं तीर्थसमाहृतम् ।\nभुक्तिमध्ये च पानार्थं देवदेवेश ते नमः ॥ ३८॥"
  },
  {
    "text": "भोजनान्ते करोद्वर्तं यक्षकर्दमकेन च ।\nकुरुष्व त्वं गणाध्यक्ष पिब तोयं सुवासितम् ॥ ३९॥"
  },
  {
    "text": "खर्जूरं दाडिमं द्राक्षां रम्भादीनि फलानि वै ।\nगृहाण देवदेवेश नानामधुरकाणि तु ॥ ४०॥"
  },
  {
    "text": "अष्टाङ्गं देव ताम्बूलं गृहाण मुखवासनम् ।\nअसकृद्विघ्नराज त्वं मया दत्तं विशेषतः ॥ ४१॥"
  },
  {
    "text": "दक्षिणां काञ्चनाद्यां तु नानाधातुसमुद्भवाम् ।\nरत्नाद्यैः संयुतां ढुण्ढे गृहाण सकलप्रिय ॥ ४२॥"
  },
  {
    "text": "राजोपचारकाद्यानि गृहाण गणनायक ।\nदानानि तु विचित्राणि मया दत्तानि विघ्नप ॥ ४३॥"
  },
  {
    "text": "तत आवरणं तेऽद्य पूजयामि विधानतः ।\nउपचारैश्च विविधैस्तेन तुष्टो भव प्रभो ॥ ४४॥"
  },
  {
    "text": "ततो दूर्वाङ्कुरान् ढुण्ढे एकविंशतिसङ्ख्यकान् ।\nगृहाण न्यूनसिद्ध्यर्थं भक्तवात्सल्यकारणात् ॥ ४५॥"
  },
  {
    "text": "नानादीपसमायुक्तं नीराजनं गजानन ।\nगृहाण भावसंयुक्तं सर्वाज्ञानविनाशन ॥ ४६॥"
  },
  {
    "text": "गणानां त्वेति मन्त्रस्य जपं साहस्रकं परम् ।\nगृहाण गणनाथ त्वं सर्वसिद्धिप्रदो भव ॥ ४७॥"
  },
  {
    "text": "कर्पूराद्यां महार्तिं च नानादीपमयीं प्रभो ।\nगृहाण ज्योतिषां नाथ तया नीराजयाम्यहम् ॥ ४८॥"
  },
  {
    "text": "पादयोस्ते तु चत्वारि नाभौ द्वे वदने प्रभो ।\nएकं तु सप्तवारं वै सर्वाङ्गेषु नीराजनम् ॥ ४९॥"
  },
  {
    "text": "चतुर्वेदभवैर्मन्त्रैर्गाणपत्यैर्गजानन ।\nमन्त्रितानि गृहाण त्वं पुष्पपत्राणि विघ्नप ॥ ५०॥"
  },
  {
    "text": "गाणपत्यैः पञ्चविधमयैः स्तोत्रैर्गणाधिप ।\nस्तौमि त्वां तेन सन्तुष्टो भव भक्तिप्रदायक ॥ ५१॥"
  },
  {
    "text": "एकविंशतिसङ्ख्याकां त्रिसङ्ख्यां वा गजानन ।\nप्रदक्षिणां गृहाण त्वं ब्रह्मब्रह्मेशभावतः ॥ ५२॥"
  },
  {
    "text": "साष्टाङ्गां प्रणतिं नाथ एकविंशतिसम्मिताम् ।\nहेरम्ब सर्वपूज्य त्वं गृहाण तु मया कृताम् ॥ ५३॥"
  },
  {
    "text": "न्यूनातिरिक्तभावार्थं काञ्चित् दूर्वाङ्कुरान् प्रभो ।\nसमर्पयामि तेन त्वं साङ्गां पूजां कुरुष्व मे ॥ ५४॥"
  },
  {
    "text": "त्वया दत्तं स्वहस्तेन निर्माल्यं चिन्तयाम्यहम् ।\nशिखायां धारयाम्येव सदा सर्वप्रदं च तत् ॥ ५५॥"
  },
  {
    "text": "अपराधानसङ्ख्यातान् क्षमस्व गणनायक ।\nभक्तं कुरु च मां ढुण्ढे तव पादप्रियं सदा ॥ ५६॥"
  },
  {
    "text": "त्वं माता त्वं पिता त्वं वै सुहृत् सम्बन्धिकादयः ।\nत्वमेव कुलदेवश्च सर्वं त्वं मे न संशयः ॥ ५७॥"
  },
  {
    "text": "जाग्रत्स्वप्नसुषुप्तिभिर्देहवाङ्मानसैः कृतम् ।\nसांसर्गिकं च यत् कर्म गणेशाय समर्पये ॥ ५८॥"
  },
  {
    "text": "बाह्यं नानाविधं पापं महोग्रं तल्लयं व्रजेत् ।\nगणेशपादतीर्थस्य मस्तके वन्दनात् किल ॥ ५९॥"
  },
  {
    "text": "पादोदकं गणेशस्य पीतं नरेण तत्क्षणात् ।\nसर्वान्तर्गतजं पापं नश्यति गणनातिगम् ॥ ६०॥"
  },
  {
    "text": "गणेशोच्छिष्टगन्धं वै द्वादशाङ्गेषु योऽर्चयेत् ।\nगणेशतुल्यरूपः स दर्शनात् सर्वपापहा ॥ ६१॥"
  },
  {
    "text": "यदि गणेशपूजादौ गन्धं भस्मादिकं चरेत् ।\nगणेशोच्छिष्टगन्धं तु नोचेत्तत्र विधिं चरेत् ॥ ६२॥"
  },
  {
    "text": "द्वादशाङ्गेषु विघ्नेश नाममन्त्रेण चार्चयेत् ।\nतेन सोऽपि गणेशस्य समो भवति भूतले ॥ ६३॥"
  },
  {
    "text": "गणेश्वरं मूर्ध्नि चादौ ललाटे विघ्ननायकम् ।\nदक्षिणे कर्णमूले तु वक्रतुण्डं समर्चयेत् ॥ ६४॥"
  },
  {
    "text": "वामे कर्णस्य मूले वै चैकदन्तं समर्चयेत् ।\nकण्ठे लम्बोदरं देवं हृदि चिन्तामणिं तथा ॥ ६५॥"
  },
  {
    "text": "बाहौ दक्षिणके चैव हेरम्बं वामबाहुके ।\nविकटं नाभिदेशे तु विनायकं समर्चयेत् ॥ ६६॥"
  },
  {
    "text": "कुक्षौ दक्षिणभागे तु मयूरेशं समर्चयेत् ।\nवामकुक्षौ गजास्यं वै पृष्ठे स्वानन्दवासिनम् ॥ ६७॥"
  },
  {
    "text": "सर्वाङ्गलेपनं शस्तं चित्रितं गन्धमष्टकैः ।\nगाणेशानां विशेषेण सर्वभद्रस्य कारणात् ॥ ६८॥"
  },
  {
    "text": "भुक्तशेषं तु नैवेद्यं गणेशस्य भुनज्म्यहम् ।\nभुक्तिमुक्तिप्रदं पूर्णं नानापापनिकृन्तनम् ॥ ६९॥"
  },
  {
    "text": "गणेशस्मरणेनैव करोमि कालखण्डनम् ।\nगाणपत्यैश्च संवासो गजानन सदाऽस्तु मे ॥ ७०॥"
  },
  {
    "text": "गार्ग्य उवाच ।\nएवं गृत्समदो विप्रश्चकार बाह्यपूजनम् ।\nत्रिकालेषु महायोगी सदा भक्तिसमन्वितः ॥ ७१॥"
  },
  {
    "text": "तथा कुरु महीपाल गाणपत्यो भविष्यसि ।\nयथा गृत्समदः साक्षात्तथा त्वमपि निश्चितम् ॥ ७२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते गृत्समदप्रोक्तबाह्यपूजावर्णनं नामैकोनचत्वारिंशत्तमोऽध्यायः ॥ ५.३९"
  },
  {
    "text": "५.४० स्वानन्दलोकवर्णनं नाम चत्वारिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "ऐल उवाच ।\nश्रुत्वा गृत्समदस्यैव चरितं सर्वदायकम् ।\nन तृप्तोऽहं महायोगिन् भवाम्यमृतपानवत् ॥ १॥"
  },
  {
    "text": "न गृत्समदतुल्यं तु पश्यामि ब्रह्मगोलके ।\nधन्योऽयं योगिनां मध्ये गाणपत्येषु मानद ॥ २॥"
  },
  {
    "text": "अधुना वद योगीश गणेशलोकवर्णनम् ।\nकीदृशोऽयं गणेशस्य निजलोको विशेषतः ॥ ३॥"
  },
  {
    "text": "गार्ग्य उवाच ।\nअत्र ते कथयिष्यामि चेतिहासं पुरातनम् ।\nमुद्गलस्य मुनेः संवादयुक्तं कपिलस्य वै ॥ ४॥"
  },
  {
    "text": "एकदा मुद्गलो योगी गाणपत्याग्रणीर्नृप ।\nजगाम कपिलस्यैवाश्रमं गङ्गातटे स्थितम् ॥ ५॥"
  },
  {
    "text": "प्रणम्य स जगादापि कपिलं हर्षसंयुतः ।\nकृत्वा करपुटं चाङ्गिरस आदौ वराग्रणीः ॥ ६॥"
  },
  {
    "text": "मुद्गल उवाच ।\nसाक्षाद्विष्णुस्वरूपस्त्वं शुक्ल सर्वार्थदायक ।\nगाणपत्येषु मुख्यस्त्वं साङ्ख्यानां परमा गतिः ॥ ७॥"
  },
  {
    "text": "त्वद्दर्शनजपुण्येन कृतकृत्योऽहमञ्जसा ।\nकुलं धन्यं यशो विद्या ज्ञानं मे तेऽद्य दर्शनात् ॥ ८॥"
  },
  {
    "text": "एवं वदन्तमत्यन्तं कपिलस्तं ननाम च ।\nपूजयामास हर्षेण मुद्गलं भावभावितम् ॥ ९॥"
  },
  {
    "text": "ततस्तं कपिलो योगी जगाद वचनं हितम् ।\nतात ते दर्शनेनाद्य पवित्रोऽहं च साम्प्रतम् ॥ १०॥"
  },
  {
    "text": "पूर्णभक्तस्त्वमेवैको गणेशस्य महामुने ।\nसाक्षान् मुद्गल शस्त्रेशो गाणेशो नात्र संशयः ॥ ११॥"
  },
  {
    "text": "यथा मुद्गरशस्त्रेण चूर्णयित्वा पदार्थकान् ।\nनामरूपविहीनांश्च कुरुते मानवः परान् ॥ १२॥"
  },
  {
    "text": "तथा त्वया महायोगिंस्तपसा योगसेवया ।\nअभिमानः समाचूर्ण्य कृतो मूलविवर्जितः ॥ १३॥"
  },
  {
    "text": "नानायोगिन एवं तं योगेन स्वाभिमानकम् ।\nचूर्णयन्ति महाभाग तथापि हृदि तिष्ठति ॥ १४॥"
  },
  {
    "text": "तेन त्वं मुद्गलो योगी जगत्येको विनिश्चितम ।\nवयं न तादृशा वत्स ह्येकमार्गसमाश्रयात् ॥ १५॥"
  },
  {
    "text": "त्वदीयकृत्याङ्गिरसं पुराणं सम्भविष्यति ।\nसर्वेषां मान्यमेकं तद्योगप्रदं न संशयः ॥ १६॥"
  },
  {
    "text": "अभिमानेन युक्तानि पुराणानि विशेषतः ।\nशास्त्राणि नात्र सन्देहः कारणं श‍ृणु मुद्गल ॥ १७॥"
  },
  {
    "text": "ज्ञातं गुह्यं तत्तथापि सङ्गोप्य स्वमतं पुनः ।\nस्थापयित्वा विशेषेणाञ्जसा तथ्यं वदन्ति ते ॥ १८॥"
  },
  {
    "text": "गणेशभक्तः संस्त्वं तु तथापि गणनायकम् ।\nरहस्येन विशेषार्थं न करोषि कदाचन ॥ १९॥"
  },
  {
    "text": "त्वदीयं वचनं श्रेष्ठं सर्वमान्यं न संशयः ।\nअभिमानेन हीनत्वाद्वेदगुह्यप्रकाशकम् ॥ २०॥"
  },
  {
    "text": "त्वया कृतं पुराणं यत्तदान्त्यं प्रभविष्यति ।\nपुराणानां महत् श्रेष्ठं मुद्गलं मुद्गलाकृति ॥ २१॥"
  },
  {
    "text": "त्वयोक्तं निन्दयेद्यो वै भवेत् स निरयप्रदः ।\nअन्येभ्यस्तु स्वयं मूर्खो नरकेषु पतिष्यति ॥ २२॥"
  },
  {
    "text": "वेदशास्त्रपुराणानां मुद्गलस्त्वत्कृतो महान् ।\nग्रन्थो भविष्यन् नूनं निरभिमानत्वकारणात् ॥ २३॥"
  },
  {
    "text": "न मुद्गलसमो योगी न मुद्गलसमः कदा ।\nगाणपत्यो महायोगी त्रिकालेषु विनिश्चितम् ॥ २४॥"
  },
  {
    "text": "स्वागतं ते महाभाग स्थीयतां मे प्रसन्निधौ ।\nत्वद्दर्शनेन संहृष्टो भवामि गणपप्रिय ॥ २५॥"
  },
  {
    "text": "कपिलेन महायोगी सत्कृतस्तत्र भूमिप ।\nमुद्गलस्तत्र सान्निध्ये न्यवसद्भावसंयुतः ॥ २६॥"
  },
  {
    "text": "एकदा सुखमासीनं कपिलं योगिनां वरम् ।\nपप्रच्छ मुद्गलो हर्षात् विनयावनतोऽभवत् ॥ २७॥"
  },
  {
    "text": "मुद्गल उवाच ।\nस्वामिंस्त्वदीयगेहे स चिन्तामणिः समागतः ।\nपुत्रभावेन साक्षात्तु ब्रह्मणां नायकः परः ॥ २८॥"
  },
  {
    "text": "त्वया भावेन सर्वेश आराधितो निरन्तरम् ।\nगुह्यं तस्य त्वमेवेह जानास्यत्र न संशयः ॥ २९॥"
  },
  {
    "text": "न त्वत्समो महासिद्धः साक्षाद्विष्णुस्त्वमञ्जसा ।\nगाणपत्यः स्वयं योगी गणेशजनकः पुनः ॥ ३०॥"
  },
  {
    "text": "परिपृच्छाम्यतस्त्वाहं वद सर्वं महाप्रभो ।\nभवादृशा जनानां तु तारणाय भवन्ति हि ॥ ३१॥"
  },
  {
    "text": "स्वानन्दवसतिः स्वामिन् कीदृशी तत्र किं सुखम् ।\nविस्तारः कीदृशस्तस्याः केन योगेन लभ्यते ॥ ३२॥"
  },
  {
    "text": "न कोऽपि तस्य लोकस्य जानाति त्वदृते परम् ।\nरहस्यं वद सर्वेश गाणपत्यस्य विस्तरात् ॥ ३३॥"
  },
  {
    "text": "गार्ग्य उवाच ।\nएवं पृष्टो महासिद्धस्तं प्रहस्य प्रशंसयन् ।\nजगाद कपिलो हर्षाद्गाणपत्याग्रणीर्वचः ॥ ३४॥"
  },
  {
    "text": "कपिल उवाच ।\nश‍ृणु मुद्गल माहात्म्यं सङ्क्षेपेण ब्रवीम्यहम् ।\nस्वानन्दलोकगं पूर्णं सारं सर्वत्र सम्मतम् ॥ ३५॥"
  },
  {
    "text": "गणासुरं गणाध्यक्षो हत्वा परमदुर्जयम् ।\nगन्तुं समुद्यतस्तत्र निजलोके यदाऽभवत् ॥ ३६॥"
  },
  {
    "text": "ततो मयाऽतिभक्त्या वै प्रार्थितो गणनायकः ।\nउवाच मां वरं योगिन् वृणु दास्यामि मानद ॥ ३७॥"
  },
  {
    "text": "ततश्चिन्तामणिं विप्र प्रणम्योचेऽतिदुःखितः ।\nवद स्वानन्दलोकस्य माहात्म्यं गणनायक ॥ ३८॥"
  },
  {
    "text": "नानालोकाः श्रुताः स्वामिन् न स्वानन्दं गजानन ।\nजानाति कोऽपि यत्र त्वं प्रभो वससि नित्यदा ॥ ३९॥"
  },
  {
    "text": "चिन्तामणिरुवाच ।\nस्वानन्दं यच्च वेदेषु ब्रह्म योगीन्द्रसत्तम ।\nतदेव मायया पूर्वं बभूव नगरं महत् ॥ ४०॥"
  },
  {
    "text": "स्वसंवेद्येन योगेन लभ्यते नान्यथा क्वचित् ।\nअथवा मे व्रताद्यैश्चोपासनेन महामुने ॥ ४१॥"
  },
  {
    "text": "न जपैस्तपसा दानैर्नानाकर्मपरायणैः ।\nलभ्यते निजलोको वै जानीहि मुनिसत्तम ॥ ४२॥"
  },
  {
    "text": "न तत्र विष्णुशम्भ्वाद्याः शुकाद्या योगिनोऽपरे ।\nगच्छन्ति मार्गहीनत्वादगम्यः सम्मतः सदा ॥ ४३॥"
  },
  {
    "text": "चतुर्विधमयैर्भावैर्लभ्यते न कदाचन ।\nअगम्यस्तैर्न सन्देहो मम लोको महामते ॥ ४४॥"
  },
  {
    "text": "दशसाहस्रकं विप्र योजनानां प्रविस्तरः ।\nअत ऊर्ध्वं च सर्वत्र तावन्मानः प्रकीर्तितः ॥ ४५॥"
  },
  {
    "text": "वर्तुलः सर्वतः सोऽपि स्वस्थाधारेण तिष्ठति ।\nसदा ज्योतिर्मयः साक्षाज्ज्योतिषां ज्योतिरुच्यते ॥ ४६॥"
  },
  {
    "text": "न तत्र सगुणं सर्वं निर्गुणं नैव विद्यते ।\nपुमान् नपुंसकं न स्त्री वर्तते मुनिसत्तम ॥ ४७॥"
  },
  {
    "text": "चतुर्विधेषु सर्वेषु नानाभावगतेषु च ।\nस्वसंवेद्यं निजात्मस्थं संस्थितं मेऽत्र सन्निधौ ॥ ४८॥"
  },
  {
    "text": "चतुर्विधेषु सर्वेषु मायायुक्तमिह स्थितम् ।\nसदा भ्रान्तं विजानीहि स्वस्वरूपं महामते ॥ ४९॥"
  },
  {
    "text": "तेषु मोहविहीनं यत् साक्षिरूपं सदा स्थितम् ।"
  },
  {
    "text": "निर्गुणेन स्वभावेन सदा खण्डमयं परम् ॥ ५०॥"
  },
  {
    "text": "तयोर्योगे निजानन्दो ढुण्ढिलोकग एव सः ।\nबभूव तत्र भक्त्या मे भक्तास्तिष्ठन्ति सन्निधौ ॥ ५१॥"
  },
  {
    "text": "मम लोके महाभाग न क्षुधा न तृषादिकम् ।\nसदा स्वानन्दभोगस्था वसन्ति मम सेवकाः ॥ ५२॥"
  },
  {
    "text": "न कृत्रिमं सुखं तत्र विद्यतेऽकृत्रिमं न हि ।\nस्वानन्देन निमग्नास्ते सर्वं भुञ्जन्ति नित्यदा ॥ ५३॥"
  },
  {
    "text": "सगुणं तु सुखं सर्वे भुञ्जते निर्गुणं तथा ।\nस्वानन्दसम्भवं तत्स्था एककाले महामते ॥ ५४॥"
  },
  {
    "text": "अत्र यत् संस्थितं सर्वं नानाभेदमयं मुने ।\nतदेव ज्योतीरूपेण मम लोके प्रतिष्ठति ॥ ५५॥"
  },
  {
    "text": "अत्रैव न स्थितं यच्च निर्गुणं विप्र तत्र तत् ।\nज्योतीरूपेण मे लोके किल तिष्ठति सर्वदा ॥ ५६॥"
  },
  {
    "text": "स्वानन्दसम्भवं सर्वं तत्र तिष्ठति नित्यदा ।\nमायया मेऽत्र लोकेऽतः सदाऽऽश्चर्यमयो बभौ ॥ ५७॥"
  },
  {
    "text": "सगुणो नैव विप्रेश सगुणं तत्र वर्तते ।\nनिर्गुणो न स नैर्गुण्यं वर्तते मे च लोकगम् ॥ ५८॥"
  },
  {
    "text": "सगुणैर्निर्गुणैर्हीनं वर्तते तत्र सर्वदा ।\nअत आश्चर्यसंयुक्तो मम लोको विशेषतः ॥ ५९॥"
  },
  {
    "text": "न तत्राऽहं स्वभावश्च नाऽहं भावविवर्जितः ।\nमम लोके महायोगिन् सदा तिष्ठन्ति मत्प्रियाः ॥ ६०॥"
  },
  {
    "text": "सगुणाऽमृतरूपं यद्भोगदं मृततुल्यकम् ।\nनिर्गुणामृतरूपं यदमृते भोगकारकम् ॥ ६१॥"
  },
  {
    "text": "तयोर्योगे महायोगिन्नमृतं स्वस्वरूपकम् ।\nतन्मयः सागरस्तत्र स्वस्थाधारेण वर्तते ॥ ६२॥"
  },
  {
    "text": "मिष्टं नानाविधं तस्मान्निःसृतं सगुणात्मकम् ।\nनिर्गुणात्मकमेतस्मादिक्षुसागर उच्यते ॥ ६३॥"
  },
  {
    "text": "स्वस्वरूपात्मकं तत्र जलं रक्तस्वरूपकम् ।\nतस्य नश्यति पानेन नैर्गुण्यं सगुणात्मकम् ॥ ६४॥"
  },
  {
    "text": "तस्माद्धारा समुद्भूता मधुधारा प्रकथ्यते ।\nतया सगुणनैर्गुण्यं वर्तते तृप्तिसंयुतम् ॥ ६५॥"
  },
  {
    "text": "तत्राऽहं सिद्धिबुद्धिभ्यां सदा क्रीडामि मानद ।\nब्रह्मप्रियाद्यकास्तत्र गणा मे निवसन्ति हि ॥ ६६॥"
  },
  {
    "text": "शुण्डादण्डादिचिह्नैश्च संयुतोऽहं सदा मुने ।\nगणा मेऽन्ये तथा भक्ताः स्वेच्छारूपाः वसन्ति ते ॥ ६७॥"
  },
  {
    "text": "एतत्ते कथितं सर्वं मम लोकसुखं महत् ।\nमानयुक्तं मानहीनं हृदये पश्य मां मुने ॥ ६८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते स्वानन्दलोकवर्णनं नाम चत्वारिंशत्तमोऽध्यायः ॥ ५.४०"
  },
  {
    "text": "५.४१ स्वानन्दस्थितिवर्णनं नामैकचत्वारिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "कपिल उवाच ।\nत्वदीयभक्तिसंयुक्ता नराः स्वानन्दगा बभुः ।\nगच्छन्ति केन मार्गेण तद्वदस्व गजानन ॥ १॥"
  },
  {
    "text": "चिन्तामणिरुवाच ।\nमदीयोपासनायुक्ता मन्निष्ठा मत्परायणाः ।\nअन्ते मेऽत्र स्मृतिं कृत्वा गच्छन्ति मम लोककम् ॥ २॥"
  },
  {
    "text": "विमानं स्वस्वरूपाढ्यं प्रेषयामि महामुने ।\nशिवविष्ण्वादिदेवानामदृश्यं निजलोकतः ॥ ३॥"
  },
  {
    "text": "तमारुह्य गणैर्युक्तं भक्तो मे देहधृक् स्वयम् ।\nस्वर्गान् पश्यंश्च सर्वान् स विस्मितो भवतीत्यहो ॥ ४॥"
  },
  {
    "text": "न तं पश्यति देवाद्या योगिनो यानसंस्थितम् ।\nस्वानन्दचक्षुषा हीना मृतदेहमया मुने ॥ ५॥"
  },
  {
    "text": "शक्तेर्लोकमतिक्रम्य तथा सौरं च वैष्णवम् ।\nशैवं ततः परं सोऽपि मम लोकं प्रविन्दति ॥ ६॥"
  },
  {
    "text": "तत्राज्ञानमयश्चादावन्धकारः प्रदृश्यते ।\nनरेण न गणैर्विप्र देहधारणकारणात् ॥ ७॥"
  },
  {
    "text": "विमानप्रभया तत्र मदीयस्मरणेन वै ।\nयोजनान्ययुतं गत्वा प्रकाशस्तेन दृश्यते ॥ ८॥"
  },
  {
    "text": "तत्र भ्रामरिका देवी प्रचण्डदेहधारिणी ।\nज्योतिर्मयस्वरूपेणाज्ञानिभ्यो भयदा बभौ ॥ ९॥"
  },
  {
    "text": "जन्ममृत्यभयं सर्वं नानाभेदकरं भ्रमम् ।\nतया संरचितं पूर्णं मम जानीहि मायया ॥ १०॥"
  },
  {
    "text": "भ्रामयेत् सर्वभूतानि सा स्थिता भ्रामरी स्वयम् ।\nस्वस्याधारेण तत्रैव स्वानन्दमयकायभृत् ॥ ११॥"
  },
  {
    "text": "तां पश्य भयभीतः स मां सस्मार विशेषतः ।\nततो गणैः समाश्वास्याऽग्रे निन्ये मानवोत्तमः ॥ १२॥"
  },
  {
    "text": "तस्या मस्तकगा शक्तिर्ज्योतिराधाररूपिणी ।\nअज्ञानिभ्यो सदा विप्र भयदा सा बभूव ह ॥ १३॥"
  },
  {
    "text": "जीवरूपं सदा सर्वभेदमोहधरं परम् ।\nशिवरूपं तथा साक्षि तदाधारं प्रवर्तते ॥ १४॥"
  },
  {
    "text": "देहादीनां महायोगिन्नाधारो जीवसंज्ञितः ।\nस्वयमाधारहीनत्वात् परमात्मा तदेव च ॥ १५॥"
  },
  {
    "text": "सर्वेषां पूर्ण आधारस्तया क्लृप्तो महामुने ।\nआधारशक्तिरेवं सा नाम्ना तस्य स्थिताऽभवत् ॥ १६॥"
  },
  {
    "text": "तयाऽहं द्विविधश्चित्ते भवाम्यज्ञानिनां सदा ।\nजीवात्मपरमात्मस्थो माया तत्र बभौ परा ॥ १७॥"
  },
  {
    "text": "मदीयध्यानजेनैव तामतिक्रम्य मानवः ।\nगणैर्निन्ये पुरोभागे मम दर्शनकारणात् ॥ १८॥"
  },
  {
    "text": "ततोऽतिज्योतिषा रूपा शक्तिर्वै कामदायिनी ।\nतस्या मस्तकगा विप्र शोभते हर्षदायिनी ॥ १९॥"
  },
  {
    "text": "जन्ममृत्युयुतं सर्वं भेदरूपं तथा परम् ।\nआत्माकारं तयोर्योगे योगरूपा तु सा स्मृता ॥ २०॥"
  },
  {
    "text": "तथा कामयुतं विप्र द्विविधं प्रकृतं सदा ।\nतेन देहात्मनोर्योगः परस्परयुतोऽभवत् ॥ २१॥"
  },
  {
    "text": "उत्पत्तिस्थितिसंहारयुक्तं भ्रान्तिधरं स्मृतम् ।\nनानाभेदमयं पूर्णं क्षयवृद्ध्यादिसंयुतम् ॥ २२॥"
  },
  {
    "text": "आत्मा सदाऽमृताधार उत्पत्तिस्थितिनाशकैः ।\nहीना वृद्धिक्षयादिभ्यो वदन्ति वेदवादिनः ॥ २३॥"
  },
  {
    "text": "किमर्थं भेदयुक्तं च सर्वदाऽऽत्मानमिच्छति ।\nतथा पश्यात्मवैचित्र्यं विरुद्धे सतिमानद ॥ २४॥"
  },
  {
    "text": "कामयुक्तं ह्यसिपदेन द्वन्द्वस्थं कृतं सदा ।\nतेन मोहप्रभावेण परस्परहितं जगत् ॥ २५॥"
  },
  {
    "text": "अतः सा शक्तिराख्याता कामदा सर्वमोहिनी ।\nअसिरूपा विशेषज्ञ महामाया मदीयिका ॥ २६॥"
  },
  {
    "text": "भ्रामर्या भ्रामिका काऽपि शक्तिर्नात्र प्रदृश्यते ।\nत्वं पदस्थां महामायां तां जानीहि प्रभावतः ॥ २७॥"
  },
  {
    "text": "आधाराया महायोगिन्नाधारान्या न विद्यते ।\nशक्तिः कुत्र ततः सापि तत्पदस्थाऽत्र कथ्यते ॥ २८॥"
  },
  {
    "text": "कामदायाश्च का शक्तिः कामदान्या न विद्यते ।\nसर्वदा सर्वरूपासि पदमय्यापि सा बभौ ॥ २९॥"
  },
  {
    "text": "तस्या मस्तकगं विद्धि लोकं मे स्वस्वरूपकम् ।\nमायया रचितं विप्र मया स्वानुभवात्मकम् ॥ ३०॥"
  },
  {
    "text": "तत्रागत्य महाभक्तः पिबेदिक्षु समुद्रजम् ।\nजलं तेन स वै सद्यो ज्योतीरूपधरो भवेत् ॥ ३१॥"
  },
  {
    "text": "भेदाभेदादिहीनश्च भूत्वा पश्यति मां ततः ।\nमद्दर्शनजयोगेन ब्रह्मभूतो भवेन्नरः ॥ ३२॥"
  },
  {
    "text": "स्वेच्छया निजलोकस्थो यत्र तत्र स सञ्चरेत् ।\nसगुणो निर्गुणो भूत्वा सदा स्वानन्दगः परः ॥ ३३॥"
  },
  {
    "text": "ततस्तस्य पुनर्भ्रान्तिर्न भवेन् मुनिसत्तम ।\nकल्पकोटिशतैर्वाऽपि निश्चितं वेदवादिभिः ॥ ३४॥"
  },
  {
    "text": "महालये चतुर्भेदा मयि चैकत्वमागताः ।\nverse 35 missing in the original \nअज्ञानेन युताः सर्वे पुनस्तान् संसृजाम्यहम् ॥ ३६॥"
  },
  {
    "text": "एतत्ते कथितं सर्वं मम लोकागमे मुने ।\nसङ्क्षेपेणैव जानीहि मार्गहीनं सुसिद्धिदम् ॥ ३७॥"
  },
  {
    "text": "कपिल उवाच ।\nत्वदीयोपासनं कृत्वा बहवस्ते गजानन ।\nलोकं गच्छन्ति विघ्नेश तथा योगिन एव च ॥ ३८॥"
  },
  {
    "text": "ब्रह्मभूताश्च ते ख्याताः कदाचिन्न पतन्ति चेत् ।\nतदा जगदिदं स्वामिन् क्षीणरूपं भवेत् क्रमात् ॥ ३९॥"
  },
  {
    "text": "पुनः पुनः सुस्रष्टा त्वं क्षीणे क्षीणे कथं प्रभो ।\nपूर्णं विश्वमिदं नित्यमञ्जसा भाति खेलसि ॥ ४०॥"
  },
  {
    "text": "चिन्तामणिरुवाच ।\nयथाऽहं मायया विप्र युद्धकाले विशेषतः ।\nभूत्वा ह्यनन्तरूपेण प्रयुद्ध्ये विश्वपालनात् ॥ ४१॥"
  },
  {
    "text": "हत्वा दैत्यादिकान् सर्वान् पुनरेकस्वरूपधृक् ।\nभवामि सर्वभावज्ञो लीलार्थमवतारधृक् ॥ ४२॥"
  },
  {
    "text": "तथा मायाबलेनैव नूतनं संसृजाम्यहम् ।\nन न्यूनाधिकमेवेदं विश्वं भवति सर्वदा ॥ ४३॥"
  },
  {
    "text": "कपिल उवाच ।\nब्रह्मभूता नरा नार्यः स्वानन्दे संस्थिता बभुः ।\nअनन्तास्ते प्रभक्त्या वै पुनः स्वानन्दगामिनः ॥ ४४॥"
  },
  {
    "text": "तेषां वासः सदा तत्र नगरं नियतं प्रभो ।\nसङ्कीर्णता भवेन्नूनं कुत्र तिष्ठन्ति तद्वद ॥ ४५॥"
  },
  {
    "text": "चिन्तामणिरुवाच ।\nस्वानन्दे कल्पपर्यन्तमवसन्नित्यमादरात् ।\nमहालये समुत्पन्ने मद्देहे सङ्गता बभुः ॥ ४६॥"
  },
  {
    "text": "मया भिन्नं कृतं सर्वं युगादौ मुनिसत्तम ।\nयुगान्ते योगभावेन मद्रूपं भवतीत्यहो ॥ ४७॥"
  },
  {
    "text": "मद्देहे योगभावेनाज्ञानेनैव समागताः ।\nसा योगनिद्रा विप्रेन्द्र मदीया कथ्यते बुधैः ॥ ४८॥"
  },
  {
    "text": "स्वानन्दस्था जनाः सर्वे ज्ञानयुक्ता मदीयके ।\nदेहे लीना वै भवन्ति योगीन्द्रा योगभावतः ॥ ४९॥"
  },
  {
    "text": "पुनः सृष्टियुगे विप्र निःसृतं विश्वमञ्जसा ।\nअज्ञानेन युतं लीनं मायया मे न संशयः ॥ ५०॥"
  },
  {
    "text": "ज्ञानेन ये समायाता मद्देहे ते पुनः कदा ।\nभवन्ति भिन्नरूपा न सृष्ट्यादौ योगभाविताः ॥ ५१॥"
  },
  {
    "text": "एवं वसन्ति ये तत्र स्वानन्दे मुनिसत्तम ।\nकल्पे कल्पे मदीये ते देहे सायुज्यमागताः ॥ ५२॥"
  },
  {
    "text": "कपिल उवाच ।\nभक्तिमिच्छन्ति विघ्नेश त्वदीयां नित्यमादरात् ।\nन योगे प्रेमभावेन तेषां कुत्र स्थितिं वद ॥ ५३॥"
  },
  {
    "text": "कल्पे कल्पे महाभागा भक्तास्ते पूर्णभावतः ।\nभवन्ति ये क्रमेणैवापाराः कुत्र वसन्ति ते ॥ ५४॥"
  },
  {
    "text": "चिन्तामणिरुवाच ।\nदशयोजनसाहस्रं मानं तस्य प्रकीर्तितम् ।\nयोगिनां च मुमुक्षूणां न भक्तानां कदाचन ॥ ५५॥"
  },
  {
    "text": "अपारयोजनाकारो मम लोको न संशयः ।\nस्वानन्दस्तत्र मे भक्ता वसन्ति सेवनोत्सुकाः ॥ ५६॥"
  },
  {
    "text": "सङ्ख्याहीनाश्च मद्भक्ताः सदा प्रेमरसाऽऽप्लुताः ।\nनवधा मां भजन्ते ते कल्पे कल्पे गतव्यथाः ॥ ५७॥"
  },
  {
    "text": "भवन्ति तु भविष्यन्ति बभूवुर्ये महामुने ।\nमद्भक्ता मे प्रसान्निध्ये वसन्ति मोहदाः सदा ॥ ५८॥"
  },
  {
    "text": "महाभागा प्रियं भक्तिसमं मे नैव विद्यते ।\nभक्त्यधीनो महानन्दाद् भ्रमेयं भक्तसन्निधौ ॥ ५९॥"
  },
  {
    "text": "यत्र कुत्र तु तिष्ठन्ति भक्ता मे तत्र सर्वदा ।\nतिष्ठामि सर्वभावेन तान् रक्षामि सुविह्वलः ॥ ६०॥"
  },
  {
    "text": "नवधा चित्तभावेन भक्तसामीप्यगो मुदा ।\nभजामि भक्तमाहात्म्यं मोहितश्चेष्टितः सदा ॥ ६१॥"
  },
  {
    "text": "न स्वानन्दप्रियो मे वै सिद्धिर्बुद्धिः सुतौ तथा ।\nमम देहो न विप्रेश प्रिया भक्ता यथा च मे ॥ ६२॥"
  },
  {
    "text": "कपिल उवाच ।\nस्वानन्दस्था गणास्ते ये भक्तान्नेतुं समागताः ।\nज्योतीरूपाश्च भक्तैस्ते दृश्यन्ते कथमप्यहो ॥ ६३॥"
  },
  {
    "text": "चिन्तामणिरुवाच ।\nमायया मे महायोगिन् दुर्लभं किं भवेद्वद ।\nकृपया मेऽत्र पश्यन्ति भक्तास्तान् चर्मचक्षुषा ॥ ६४॥"
  },
  {
    "text": "स्वानन्दः सर्वरूपश्च तत्र मार्गं वदामि ते ।\nभेदयुक्तैर्गणा मे वै दृश्यन्ते भेदसंयुताः ॥ ६५॥"
  },
  {
    "text": "भेदहीनैः सदात्मस्थैर्निर्गुणा मे गणा मुने ।\nदृश्यन्ते स्वात्मसंस्थैश्च स्वसंवेद्यात्मकास्तथा ॥ ६६॥"
  },
  {
    "text": "जलादिषु यथा बिम्बं भवते तादृशं किल ।\nतथा मदीयलोकस्था दृश्यन्ते सर्वमण्डले ॥ ६७॥"
  },
  {
    "text": "एतत्ते कथितं सर्वं ममलोकविचेष्टितम् ।\nअधुनाऽहं गमिष्यामि निजलोकं महामुने ॥ ६८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते स्वानन्दस्थितिवर्णनं नामैकचत्वारिंशत्तमोऽध्यायः ॥ ५.४१"
  },
  {
    "text": "५.४२ चिन्तामण्यन्तर्धानवर्णनं नाम द्विचत्वारिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "कपिल उवाच ।\nएतादृशी महाभक्तिस्त्वदीया गणनायक ।\nयदा सर्वे प्रकुर्वन्ति तदा विश्वं कथं भवेत् ॥ १॥"
  },
  {
    "text": "सर्वेभ्यः श्रेष्ठभावेन जानन्ति त्वां यदा नराः ।\nतदा त्वां सर्वभावेन भजन्ते ते न संशयः ॥ २॥"
  },
  {
    "text": "श्रेष्ठार्थिनो नराः सर्वे भजन्ते शीघ्रसिद्धये ।\nदेवेन्द्रास्त्वां परित्यज्यान्यान् ब्रह्मप कथं वद ॥ ३॥"
  },
  {
    "text": "चिन्तामणिरुवाच ।\nमया सृष्टं जगत् सर्वं नानाभावमयं मुने ।\nनानाभावयुताः सर्वे न भजन्ते तु मां सदा ॥ ४॥"
  },
  {
    "text": "चतुर्णां देवमुख्यानां कृत्वा भजनमुत्तमम् ।\nतेन शुद्धान्तरात्मानो मां भजन्ते ततः परम् ॥ ५॥"
  },
  {
    "text": "अन्यच्च श‍ृणु मे वाक्यं मया माया प्रकाशिता ।\nसर्वश्रेष्ठतमं मां ते न जानन्ति प्रमोहिताः ॥ ६॥"
  },
  {
    "text": "यदाऽहं मायया विप्र छादयामि न मे वपुः ।\nतदा मोहविहीनाश्चेच्छ्रेष्ठं मां प्रवन्दति च ॥ ७॥"
  },
  {
    "text": "मया नानावताराश्च कृतास्त्रैलोक्यगेषु वै ।\nदेवादीनां प्रगेहेषु तादृशं मां वदन्ति ते ॥ ८॥"
  },
  {
    "text": "अग्रपूज्यत्वमेवं यत् सर्वपूज्यत्वमञ्जसा ।\nशिवेन दत्तमस्मै तद्गणेशाय वदन्ति ते ॥ ९॥"
  },
  {
    "text": "मायया मोहिता मे मां पार्वतीमलसम्भवम् ।\nशिवपुत्रं शिवेनैव स्थापितं प्रवदन्ति ते ॥ १०॥"
  },
  {
    "text": "शिवगणस्वरूपोऽयं मुक्तिं दातुं न च क्षमः ।\nकार्यसिद्धिस्वभावेन कामपूरो गणेश्वरः ॥ ११॥"
  },
  {
    "text": "इत्यादिभावा बहवो मया विप्र प्रकाशिताः ।\nक्रीडार्थं तेन मां त्यक्त्वा श्रेष्ठं जानन्ति चापरम् ॥ १२॥"
  },
  {
    "text": "नो चेत् स्वानन्दगाः सर्वे भवन्त्यत्र न संशयः ।\nनिर्मोहात् कल्पपर्यन्तं जगन्नैव प्रवर्तते ॥ १३॥"
  },
  {
    "text": "अन्यच्च कर्मणा सर्वं ब्रह्माण्डं जनसंयुतम् ।\nनानाभावात्ममोहस्थं भवतेऽनेकनिश्चयात् ॥ १४॥"
  },
  {
    "text": "अन्ते मदीयभावस्था भवन्ते शुद्धचेतसः ।\nवेदशास्त्रार्थतत्त्वज्ञाः स्वयमेव महामुने ॥ १५॥"
  },
  {
    "text": "अहं साक्षाद् बुद्धिपतिः कृत्वा बुद्धेश्च चालनम् ।\nगोपयामि गणेशस्य स्वरूपं देहिनां हृदि ॥ १६॥"
  },
  {
    "text": "तेन मां नैव जानन्ति जना परमगं कदा ।\nविवेकमार्गं ते तत्र वदामि श‍ृणु यत्नतः ॥ १७॥"
  },
  {
    "text": "कृते मां पूर्णभावेन भजन्ते सर्वमानवाः ।\nअज्ञानावरणैर्हीनाः श्रेष्ठं ते प्रवन्दति हि ॥ १८॥"
  },
  {
    "text": "त्रेतायां पादहीनेन मां भजन्ते नरा मुने ।\nपञ्चायतनभावेन पञ्च श्रेष्ठान् वदन्ति ते ॥ १९॥"
  },
  {
    "text": "तत्र सर्वेषु साम्येन मां भजन्ते न संशयः ।\nचर्तुभ्यः श्रेष्ठभावाख्यं ज्ञानं नष्टं मदीयकम् ॥ २०॥"
  },
  {
    "text": "द्वापरे द्विपदा हीनं मां भजन्ते सुरादयः ।\nवदन्ति न्यूनरूपं तु चतुर्भ्यः शङ्करात्मजम् ॥ २१॥"
  },
  {
    "text": "वेदशास्त्रे पुराणेषु श्रेष्ठं जानन्ति मानवाः ।\nमोहेन युगमानेन मां न्यूनं प्रवदन्ति ते ॥ २२॥"
  },
  {
    "text": "सर्वं ब्रह्मेति वेदेषु कथितं तत्र किं भवेत् ।\nसत्ता समानरूपा तु तथाऽयं गणनायकः ॥ २३॥"
  },
  {
    "text": "कलौ त्रिपादहीनेन मां ज्ञानेन भजन्ति ते ।\nवदन्ति वै नरास्तत्र मलजोऽयं गजाननः ॥ २४॥"
  },
  {
    "text": "शिवस्य वरदानेनाग्रपूज्योऽयं गणेश्वरः ।\nसर्वपूज्यो यथा दैत्या जन्तवो वरसंयुताः ॥ २५॥"
  },
  {
    "text": "सर्वं ब्रह्मेति वेदेषु कथितं तेन विघ्नपः ।"
  },
  {
    "text": "वर्णितोऽयं शिववरबलेनैव मुनीन्द्रकैः ॥ २६॥"
  },
  {
    "text": "स्वसत्तासंयुतो देवो नाऽयं चिन्तामणिः कदा ।\nशिवभक्तिबलेनाद्यो वरयुक्तो बभूव ह ॥ २७॥"
  },
  {
    "text": "कलिप्रान्ते मुने लोका न भजिष्यन्ति मां कदा ।\nएकपादमयी भक्तिर्नाशं यास्यति निश्चितम् ॥ २८॥"
  },
  {
    "text": "मतभेदेन मोहेनादौ मां त्यक्त्वा विशेषतः ।\nशिवविष्ण्वादिकान् सर्वे भजन्ते त्वग्रपूज्यकान् ॥ २९॥"
  },
  {
    "text": "सर्वपूज्याग्रपूज्यत्वं नष्टं भवति मे ततः ।\nअन्ते विघ्नयुताः सर्वे नरकेषु पचन्ति वै ॥ ३०॥"
  },
  {
    "text": "युगमानप्रसिद्ध्यर्थं कृतं मेऽत्र महामुने ।\nकर्माकर्मविकर्माणि स्थापितानि विभागशः ॥ ३१॥"
  },
  {
    "text": "न करोमि यदाऽहं चेत्तदा मे वरदानकम् ।\nकर्मभ्यश्च युगेभ्यश्च निष्फलं भवतीत्यहो ॥ ३२॥"
  },
  {
    "text": "नरकादय आख्याताः स्वर्गाश्चैव महामुने ।\nभवन्ति निष्फलाः सर्वे तदर्थं खेलयाम्यहम् ॥ ३३॥"
  },
  {
    "text": "शुभाशुभमयं सर्वं मया स्ववरदानतः ।\nस्थापितं तेन मोहेन मां न जानन्ति मूलगम् ॥ ३४॥"
  },
  {
    "text": "एतत्ते सर्वमाख्यातं मदीयं चेष्टितं महत् ।\nमा संशयं मुने त्वं तु कुरु मां भज भावतः ॥ ३५॥"
  },
  {
    "text": "कपिल उवाच ।\nएवमुक्त्वा गणेशानो मामन्तर्धानमाकरोत् ।\nअहं खेदसमायुक्तो हृदये तमलोकयम् ॥ ३६॥"
  },
  {
    "text": "मयाऽसौ स्थापितश्चिन्तामणिर्विप्र परेश्वरः ।\nपूजयामि भजे नित्यं भक्तिभावसमन्वितः ॥ ३७॥"
  },
  {
    "text": "एतत्ते कथितं सर्वं रहस्यं तस्य धीमतः ।\nलोकस्य तेन यत् प्रोक्तं भज तं भक्तिसंयुतः ॥ ३८॥"
  },
  {
    "text": "त्वं साक्षाद्गाणपत्यश्च देहधारी न संशयः ।\nतवदर्शनमात्रेण सर्वे पूता भवन्ति च ॥ ३९॥"
  },
  {
    "text": "गार्ग्य उवाच ।\nश्रुत्वैवं मुद्गलो योगी महत् स्वानन्दलोकगम् ।\nमाहात्म्यं विस्मितो भूत्वा प्रणनाम महामुनिम् ॥ ४०॥"
  },
  {
    "text": "चिन्तामणिं समभ्यर्च्य प्रणम्य कपिलं पुनः ।\nमुद्गलः स्वाश्रमं राजन् प्रययौ गणपे रतः ॥ ४१॥"
  },
  {
    "text": "एवं ते सर्वमाख्यातं भज तं भावसंयुतः ।\nअनेन जडदेहेन स्वानन्दं लभसे नृप ॥ ४२॥"
  },
  {
    "text": "मुद्गल उवाच ।\nएवमुक्त्वा महीपालमैलं गार्ग्यो महामुनिः ।\nअनुज्ञातश्च भूपेन ययौ स्वस्याश्रमं विधे ॥ ४३॥"
  },
  {
    "text": "ऐलोऽपि गणराजं तं लक्षसंज्ञं निरन्तरम् ।\nसेव्यस्वानन्दगो भूत्वा भजते तं प्रजापते ॥ ४४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते चिन्तामण्यन्तर्धानवर्णनं नाम द्विचत्वारिंशत्तमोऽध्यायः ॥ ५.४२\n५.४३ भक्तिमार्गवर्णनं नाम त्रिचत्वारिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दक्ष उवाच ।\nधन्योऽहं कृतकृत्योऽहं श्रुत्वा स्वानन्दजां कथाम् ।\nविस्मितो योगिराजेन्द्र न समं तस्य विद्यते ॥ १॥"
  },
  {
    "text": "अधुना ब्रूहि मे सर्वं यश ऐलस्य भक्तिजम् ।\nगार्ग्येण नृपशार्दूल उपदिष्टः किमाचरत् ॥ २॥"
  },
  {
    "text": "गणेशलोकगः सोऽपि बभूव वद तत्कथम् ।\nअत्र तत्र गणेशानं भजते कथमप्यहो ॥ ३॥"
  },
  {
    "text": "मुद्गल उवाच ।\nगार्ग्येण नृपवर्यश्च गाणपत्येन शिक्षितः ।\nगाणपत्येन मार्गेणाभजत्तं गणनायकम् ॥ ४॥"
  },
  {
    "text": "स्कन्देन स्थापितस्तत्र लक्षो नाम गजाननः ।\nतं नित्यं सेवयामासानन्यभावेन विघ्नपम् ॥ ५॥"
  },
  {
    "text": "न गणेशात् परं किञ्चिज्जानाति नृपसत्तमः ।\nएकनिष्ठः स्वभावेनाभजत्तं लक्षविघ्नपम् ॥ ६॥"
  },
  {
    "text": "दक्ष उवाच ।\nएकनिष्ठात्मिकां भक्तिं वद मेऽन्यां च मुद्गल ।\nयया विघ्नेश्वरः साक्षात् सन्तुष्टो जायते नृणाम् ॥ ७॥"
  },
  {
    "text": "मुद्गल उवाच ।\nपञ्चायतनपूजां वै तथाग्नेः सेवनं परम् ।\nद्विजानां नित्यमेतत्ते कथितं सर्वसम्मतम् ॥ ८॥"
  },
  {
    "text": "विघ्नरूपं महाघोरं परत्रेह च बन्धकम् ।\nब्रह्ममार्गस्य संरोधकारकं विद्धि सर्वदा ॥ ९॥"
  },
  {
    "text": "तं जयेद्विघ्नराजस्य पूजनेन नरोत्तमः ।\nविद्यार्थं शङ्करं सोऽपि पूजयेन्नित्यमादरात् ॥ १०॥"
  },
  {
    "text": "यशोर्थं केशवं चैवारोग्यार्थं रविमञ्जसा ।\nसौभाग्यार्थं नरस्तद्वत् पूजयेज्जगदम्बिकाम् ॥ ११॥"
  },
  {
    "text": "अग्निं होमादिमार्गेण पूजयेत् कर्मसिद्धये ।\nदेवादीनां विभागार्थं सर्वेषां तोषकारकम् ॥ १२॥"
  },
  {
    "text": "एवं मत्वा तु यो मर्त्यः करोति सेवनं सदा ।\nस्वधर्मस्य प्रजानाथ ब्रह्मार्पणतया किल ॥ १३॥"
  },
  {
    "text": "अथवा कामनायुक्तः स चेत्तदपि तादृशम् ।\nकुर्यात् कर्माङ्गदेवेभ्यः समर्प्य सकलां क्रियाम् ॥ १४॥"
  },
  {
    "text": "सर्वे समानरूपाश्च तस्य प्रोक्ताः प्रजापते ।\nस्वधर्माचरणं श्रेष्ठं जानीते सर्वसौख्यदम् ॥ १५॥"
  },
  {
    "text": "तत्र विघ्नेश्वरं साक्षान् मध्ये संस्थाप्य सर्वदा ।\nईशान्यां विष्णुमेव त्वाग्नेय्यां शम्भुं प्रपूजयेत् ॥ १६॥"
  },
  {
    "text": "नैरृत्यां जगदम्बां च वायव्यां रविमादरात् ।\nपञ्चायतनभावेन पूजयेत् पञ्च देवताः ॥ १७॥"
  },
  {
    "text": "सर्वेषां पूज्यभावाद्वै सर्वाग्रे पूज्य भावतः ।\nज्येष्ठराजस्वरूपाच्च मध्ये तिष्ठति विघ्नपः ॥ १८॥"
  },
  {
    "text": "अथवा पञ्चदेवेषु मन्त्रं गृह्य स्वभावजम् ।\nएकस्य तस्य मध्ये स स्थापनं कुरुते स्वयम् ॥ १९॥"
  },
  {
    "text": "सर्वं कलांशरूपस्थं पञ्चायतनकस्य वै ।\nपूजितेषु प्रजानाथ पञ्चसु पूजितं जगत् ॥ २०॥"
  },
  {
    "text": "देवेन कार्यसिद्ध्यर्थं नाना देवाः कृताः पुरा ।\nते सर्वे तत्स्वरूपाश्च पूजनीया नरेण वै ॥ २१॥"
  },
  {
    "text": "इयं सर्वात्मिका भक्तिः कथिता च प्रजापते ।\nस्वेष्टभावेन सर्वत्र परात्तत् ध्यानकारणात् ॥ २२॥"
  },
  {
    "text": "अधुना श‍ृणु दक्ष त्वमेकनिष्ठां महाद्भुताम् ।\nस्वल्पकालेन भक्तस्य सिद्धिदां परमप्रियाम् ॥ २३॥"
  },
  {
    "text": "स्वस्येष्टदेवतायां तु विश्वं सर्वं प्रतिष्ठितम् ।\nतस्य पूजनमात्रेण सर्वं सम्पूजितं भवेत् ॥ २४॥"
  },
  {
    "text": "अनन्तरूपभावेन सर्वत्र कलया स्वयम् ।\nतिष्ठति पूजनं तेषां न भवेद्देहधारिणाम् ॥ २५॥"
  },
  {
    "text": "चराचरमयो देवः पूजनीयं चराचरम् ।"
  },
  {
    "text": "केनाऽपि तत्र विप्रेन्द्र भवेच्चासङ्ख्यभावतः ॥ २६॥"
  },
  {
    "text": "चराचरं पूजितं चेत्तदपि तस्य रोमगम् ।\nब्रह्माण्डकूटमेवेदं वदन्ति मुनयोऽपरे ॥ २७॥"
  },
  {
    "text": "यस्य रोमाञ्चरन्ध्रेषु ब्रह्माण्डानां हि कोटयः ।\nअतः सम्पूर्णदेहस्य पूजनं न भवेत् कदा ॥ २८॥"
  },
  {
    "text": "भक्तवात्सल्यभावार्थं देहधारी बभूव ह ।\nदेवस्तस्य भवेत् सर्वं पूजनेन सुपूजितम् ॥ २९॥"
  },
  {
    "text": "अनेन निश्चयेनैव पूजयेत् स्वेष्टदैवतम् ।\nअन्येषां क्षोभतोषौ स सदा नेच्छति चेतसा ॥ ३०॥"
  },
  {
    "text": "नान्यान्निन्देन्न वै दक्ष स्तुयादेकत्वमाश्रितः ।\nस्वेष्टदेवपरो भूत्वा भक्तिं कुर्याद्विशेषतः ॥ ३१॥"
  },
  {
    "text": "नरो विघ्नेश्वरेणैव सदा युक्तं प्रजापते ।\nस्वेष्टदेवं समापूज्य सिद्धिं स लभते पराम् ॥ ३२॥"
  },
  {
    "text": "एकनिष्ठा महाभक्तिर्न भवेत्तत्र खण्डिता ।\nतत्र मार्गं प्रवक्ष्यामि सर्वसंशयनाशनम् ॥ ३३॥"
  },
  {
    "text": "यथा स्वशाखया संयुक्तं सन्ध्यादिकमाचरेत् ।\nतथाऽग्रपूज्यभावेन पूजयेद्गणनायकम् ॥ ३४॥"
  },
  {
    "text": "सर्वेषामादिपूज्योऽयं सर्वादौ वेदवादतः ।\nअन्यथा वेदवैरुध्यात् सकला नश्यति क्रिया ॥ ३५॥"
  },
  {
    "text": "शिवविष्णुमुखादीनामग्रपूजा न विद्यते ।\nसर्वादौ तेन ते त्याज्या न त्याज्योऽयं गजाननः ॥ ३६॥"
  },
  {
    "text": "अन्यच्च श‍ृणु मे वाक्यं सर्वेभ्यः फलदायकः ।\nगणेशो नात्र सन्देहः सिद्धिबुद्धिसमन्वितः ॥ ३७॥"
  },
  {
    "text": "धर्मार्थकाममोक्षाश्च ब्रह्मभूतत्वमञ्जसा ।\nसिद्ध्यधीनं प्रजानाथ पञ्चकं वेदवादतः ॥ ३८॥"
  },
  {
    "text": "कर्ता बुद्ध्या समायुक्तः स्वेष्टदेवस्तया युतः ।\nबुद्ध्यधीनं जगत् सर्वं ज्ञानं देहादिकं परम् ॥ ३९॥"
  },
  {
    "text": "तयोः स्वामी गणेशानो ब्रह्मणस्पतिवाचकः ।\nसर्वादौ तमसम्पूज्य नारकी स भवेन्नरः ॥ ४०॥"
  },
  {
    "text": "यदा गणपतिर्दक्ष सर्वादौ पूजितो न चेत् ।\nपतिव्रते सिद्धिबुद्धी तत्र नैवागमिष्यतः ॥ ४१॥"
  },
  {
    "text": "सर्वसिद्धिविहीनश्च भवेत् दुर्बुद्धिसंयुतः ।\nदेहान्ते नरकेष्वेव स पचेन्नात्र संशयः ॥ ४२॥"
  },
  {
    "text": "शिवविष्णुमुखानां स ज्येष्ठश्चैव प्रकीर्तितः ।\nतस्योल्लङ्घनमात्रेण भ्रंशयिष्यन्ति देवताः ॥ ४३॥"
  },
  {
    "text": "यथा गणपतिद्वेषाद्बलिं वैष्णवमुत्तमम् ।\nनरकेषु निबद्ध्यैवोद्यतो विष्णुर्बभूव ह ॥ ४४॥"
  },
  {
    "text": "सन्ध्यादि कर्मवच्चायं सर्वादौ सम्मतो बुधैः ।\nतस्य पूजनमात्रेणैकनिष्ठा नैव खण्डिता ॥ ४५॥"
  },
  {
    "text": "गणेश एकनिष्ठश्चेत्तदा गणपतिः सदा ।\nएकः पूज्यो न सन्देहोऽन्येषामावश्यखण्डनात् ॥ ४६॥"
  },
  {
    "text": "एकनिष्ठसमा भक्तिर्विद्यते नैव निश्चितम् ।\nब्रह्म नानाविधं तेन विश्वं भक्त्या प्रपूजितम् ॥ ४७॥"
  },
  {
    "text": "जगद्ब्रह्मयुतो देवः स्वेष्टः सम्पूर्णभावतः ।\nपूजितस्तेन भवति सन्तुष्टे सकलं सदा ॥ ४८॥"
  },
  {
    "text": "एकनिष्ठो यथा भक्तस्तथा देवोऽपि मानद ।\nएकभक्ताश्रितो भूत्वाऽभवत्तत्रैव संस्थितः ॥ ४९॥"
  },
  {
    "text": "एतत्ते कथितं दक्ष भजनं त्रिविधं मया ।\nअनेन भक्तिमार्गेण वाञ्छितं लभते नरः ॥ ५०॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते भक्तिमार्गवर्णनं नाम त्रिचत्वारिंशत्तमोऽध्यायः ॥ ५.४३"
  },
  {
    "text": "५.४४ ध्यानदूर्वादिपूजाविधिवर्णनं नाम चतुश्चत्वारिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nएवमैलः स राजर्षिरेकनिष्ठापरायणः ।\nगणेशमभजन्नित्यं यथा गृत्समदस्तथा ॥ १॥"
  },
  {
    "text": "ध्यात्वा गजाननं देवमेकान्ते तद्गताऽखिलः ।\nमानसे राज्यभोगे स निःस्पृहः सम्बभूव ह ॥ २॥"
  },
  {
    "text": "पुत्रे राज्यं परित्यज्य पूजयित्वा गजाननम् ।\nध्यानयुक्तः स्वभावेनातिष्ठत्तत्रैव नित्यदा ॥ ३॥"
  },
  {
    "text": "दक्ष उवाच ।\nगणेशस्य ध्यानमैलकृतं मे वद साम्प्रतम् ।\nतथाऽहं ध्यानसंयुक्तो भजिष्यामि निरन्तरम् ॥ ४॥"
  },
  {
    "text": "मुद्गल उवाच ।\nयथैलो नृपवर्यः स गार्ग्याज्ज्ञात्वा गणेश्वरम् ।\nअभजत् ध्यानयुक्तश्च तत् ध्यानं श‍ृणु मानद ॥ ५॥"
  },
  {
    "text": "ऐल उवाच ।\nनमामि विघ्नेश्वरपादपङ्कजं सुचिह्नितं चाखिलदं निजात्मनाम् ।\nध्वजासिपद्माभयवज्रलाञ्छनैः परश्वधेनैव सुकोमलं परम् ॥ ६॥"
  },
  {
    "text": "सुरक्तपादाङ्गुलकैः सुकोमलैर्नखप्रभाताम्रतया सुराजितम् ।\nसुगुल्फयुक्तं मृदुमांसलं महन् मोहं हरेत् तत्तिमिरं हृदि स्थितम् ॥ ७॥"
  },
  {
    "text": "जङ्घे परे रक्तसुभामये ततो ध्यायामि मांसेन युते सुकोमले ।\nतज्जानुनी मांसलके सुरोमभिराकोमलैर्वक्रशिखैः सुसंवृते ॥ ८॥"
  },
  {
    "text": "ऊरू सुमांसेन समावृतौ परौ रम्भासमानौ सुविराजितौ तथा ।\nरक्तौ हृदा चिन्तनमात्रभावतो भक्तिप्रदौ विघ्नहरस्य चिन्तये ॥ ९॥"
  },
  {
    "text": "कटिं सदा मांसलरक्तरञ्जितां सुवर्तुलां मध्यमभागसंश्रिताम् ।\nगणेश्वरस्यैव तु चिन्तयाम्यहं सदा सुखानन्दकरस्य नित्यदा ॥ १०॥"
  },
  {
    "text": "वस्त्रं सुरक्तं हृदि चिन्तयाम्यहमनन्तमौल्यं कटिभागसंस्थितम् ।\nनाभिं सुवृत्तां परमश्रिया युतां शेषस्य संवासकरीं तु चिन्तये ॥ ११॥"
  },
  {
    "text": "महोदरं मांसलभावसंयुतं सुरोमयुक्तं प्रभया विराजितम् ।\nविचिन्तयेऽहं सकलप्रकाशकं त्रयीप्रमूलं परमव्ययं परम् ॥ १२॥"
  },
  {
    "text": "श्रीवक्रतुण्डस्य विशालरूपकं वक्षस्तथा रक्तमयं सुमांसलम् ।\nरक्तं स्तनाभ्यां हृदयं तु चिन्तये चिन्तामणिं तत्र सुखप्रदं परम् ॥ १३॥"
  },
  {
    "text": "कण्ठं त्रिरेखायुतमेव मांसलं रक्तं गणेशस्य च तेजसा युतम् ।\nस्कन्धौ वृषस्कन्धसमौ सुकोमलौ ध्यायामि चित्ते सततं सुरक्तकौ ॥ १४॥"
  },
  {
    "text": "बाहू सदा मांसलकौ प्रभासितौ स्वानन्दनाथस्य मनोऽतिसौख्यदौ ।\nहस्तौ तथा रक्तसुतेजसा युतौ वामौ हृदा दक्षिणकौ तु चिन्तये ॥ १५॥"
  },
  {
    "text": "कराङ्गुलीर्विंशतिकाः सुवर्तुला नखैः सुरक्तैश्च सुतेजसा युताः ।\nगणेश्वरस्यैव हृदि प्रचिन्तये स्वभक्तरक्षाकरिकाः सुभूषिताः ॥ १६॥"
  },
  {
    "text": "मुखं तु शुण्डायुतमेव चिन्तये त्रिनेत्रयुक्तं परमप्रकाशकम् ।\nसदैकदन्तस्य च तीक्ष्णदन्तकं स्वभक्तकान् प्रेमरसेन सौख्यदम् ॥ १७॥"
  },
  {
    "text": "कर्णौ विशालौ हृदि चिन्तये परौ भक्ताय निष्कामसुकामदौ तथा ।\nशूर्पाकृती चञ्चलभावधारिणौ विघ्नेश्वरस्यैव च वेदरूपिणौ ॥ १८॥"
  },
  {
    "text": "कपोलकौ षट्पदरूपधारिभिर्मुनीश्वरैर्ब्रह्ममदद्रवार्थिभिः ।\nसुसंवृतौ नादयुतैर्निरन्तरं गणेश्वरस्यैव हृदा विचिन्तये ॥ १९॥"
  },
  {
    "text": "भालं सुतेजोयुतमेव चिन्तये श्रीढुण्ढिराजस्य निशाकरस्थलम् ।"
  },
  {
    "text": "रक्ताष्टगन्धैश्च सुचित्रितं प्रभोर्बिन्दुप्रयुक्तं त्वथ तण्डुलैर्युतम् ॥ २०॥"
  },
  {
    "text": "केशैः समाच्छादितमस्तकं तथा सञ्चिन्तये विघ्नविनाशकारिणः ।\nब्रह्माण्डमूले प्रभुमस्तकाश्रिते कुम्भस्थले ब्रह्मवरस्य सौख्यदे ॥ २१॥"
  },
  {
    "text": "गणेशदेहं परिचिन्तयाम्यहं सुभूषणैर्भूषितकं विचित्रकैः ।\nअनर्घमूल्यैश्च सुवस्त्रकैस्तथा सुशोभितं ब्रह्मवरस्य सर्वदा ॥ २२॥"
  },
  {
    "text": "विचित्रगन्धैः परिलेपितं तथा सुचित्रितं भक्तवरैः सुयोगिभिः ।\nगणाधिपं साधु हृदि स्थितं सदा विचिन्तयेऽहं निजभक्तिलालसम् ॥ २३॥"
  },
  {
    "text": "पाशाङ्कुशाद्यैश्च सुसंस्तुतं परं ढुण्ढिं प्रमोदादिभिरेव नित्यदा ।\nगणेश्वरं दवेवरैस्तथोन्दुरुराजेन पूज्यं च सुचिन्तये हृदि ॥ २४॥"
  },
  {
    "text": "वेदैः पुराणैः स्मृतिभिश्च शास्त्रकैः स्तोत्रैः स्तुतं देहधरैर्विचिन्तये ।\nब्रह्मप्रियाद्यैश्च गणैरसङ्ख्यकैर्भक्त्या तथा मुद्गलमुख्यकैः परम् ॥ २५॥"
  },
  {
    "text": "सर्वाङ्गसंशोभनरूपयुक्तया सिद्ध्या गणेशं परिचिन्तये हृदि ।\nसंसेवितं वामगया सुशक्तिभिः सिद्ध्यादिभिः संवृतया स्वमायया ॥ २६॥"
  },
  {
    "text": "बुद्ध्या कलाभिश्च सुसेवितं तथा विद्याभिराराद्गणनायकं हृदि ।\nसर्वाङ्गसंशोभनया स्वमायया सञ्चिन्तये दक्षिणभागभूषया ॥ २७॥"
  },
  {
    "text": "लक्षेण लाभेन च विघ्ननायकं संसेवितं शोभनशोभनेन तु ।\nसञ्चिन्तये पुत्रवरेण सर्वदा ब्रह्मेश्वरं भक्तजनैः स्वधामगैः ॥ २८॥"
  },
  {
    "text": "अनन्तमन्त्रैः कथितं स्वरूपकं विचिन्तये वक्तुमशक्यभावतः ।\nहृदि स्थितं ध्यानसुलोलुपं परं गणेश्वरं ब्रह्ममयागधारिणम् ॥ २९॥"
  },
  {
    "text": "मुद्गल उवाच ।\nएवमैलः स राजर्षिर्गणेशभजने रतः ।\nध्यानं कृत्वा सदाऽतिष्ठद्गणेशस्य निवृत्तितः ॥ ३०॥"
  },
  {
    "text": "प्रातः काले समुत्थाय सस्त्रीकः स महीपतिः ।\nधर्मयुक्तं चकाराऽपि नित्यं कर्म निरन्तरम् ॥ ३१॥"
  },
  {
    "text": "ततो गणेश्वरं भक्त्याऽपूजयद्भक्तिसंयुतः ।\nयथा गार्ग्येण भो दक्ष शिक्षितः स तथाऽकरोत् ॥ ३२॥"
  },
  {
    "text": "शमीमन्दारदूर्वाश्चापूजयद्भक्तिसंयुतः ।\nप्रार्थ्य पत्राङ्कुराद्यं स पुष्पं चैवाऽऽचिनोन्नृपः ॥ ३३॥"
  },
  {
    "text": "दक्ष उवाच ।\nशमीमन्दारदूर्वाणां पूजनं वद मुद्गल ।\nसिद्धेर्बुद्धेश्च विपेन्द्र सुतयोर्लक्षलाभयोः ॥ ३४॥"
  },
  {
    "text": "शमीमन्दारदूर्वाणां प्रार्थना कीदृशी भवेत् ।\nतां कृत्वा पुष्पपत्रादींश्चिनोम्यहं त्वदाज्ञया ॥ ३५॥"
  },
  {
    "text": "केन मन्त्रेण योगीन्द्र शमीमन्दारकांस्तदा ।\nनरोत्तमो गणेशाय परेशाय समर्पयेत् ॥ ३६॥"
  },
  {
    "text": "मुद्गल उवाच ।\nश‍ृणु दक्ष महाप्राज्ञ गाणपत्यपरायण ।\nसन्तुष्टोऽहं विशेषेण प्रश्नेन च वदामि ते ॥ ३७॥"
  },
  {
    "text": "गणेशस्यैव मन्त्रेण पूजनीया इमे मताः ।\nवस्तुभिर्गाणपत्यैश्च अभवंस्तोषसंयुताः ॥ ३८॥"
  },
  {
    "text": "स्त्रीपुम्भावात्मकं दक्ष नास्ति तत्र विचारतः ।\nगकारः सिद्धिरूपश्च णकारो बुद्धिरुच्यते ॥ ३९॥"
  },
  {
    "text": "तयोः स्वामी गणेशः स त्रेधारूपधरो बभौ ।\nगणास्तस्य तथा पूज्या गाणपत्यैश्च मन्त्रकैः ॥ ४०॥"
  },
  {
    "text": "गकाराद्बिम्बभावाख्यो लक्षः पुत्रः प्रकथ्यते ।\nतथा गकाररूपाद्वै लाभस्तौ तन्मयौ मतौ ॥ ४१॥"
  },
  {
    "text": "शमीमन्दारकौ दक्ष वरदानाद्विशेषतः ।\nगणेशाकाररूपौ तौ भावयेन्नात्र संशयः ॥ ४२॥"
  },
  {
    "text": "दूर्वां देवीं गणेशस्य मन्त्रेणापूजयेन्नरः ।\nअथवा वैदिकैर्मन्त्रैः काण्डादिभिः प्रपूजयेत् ॥ ४३॥"
  },
  {
    "text": "नाममन्त्रेण शूद्रस्तान् पूजयेत् सर्वभावतः ।\nएतदेव रहस्यं ते कथितं सर्वमञ्जसा ॥ ४४॥"
  },
  {
    "text": "प्रार्थनां ते प्रवक्ष्यामि श‍ृणु दक्ष महामते ।\nस्नानयुक्तो वनं गत्वाऽथवा पुरे स्वमन्दिरे ॥ ४५॥"
  },
  {
    "text": "यत्र दूर्वा च मन्दारः शमी तिष्ठति तत्र सः ।\nगत्वा प्रणम्य तानादौ प्रार्थयेद्भक्तिसंयुतः ॥ ४६॥"
  },
  {
    "text": "दूर्वेऽन्नब्रह्मरूपे चामृतरूपे शताङ्कुरे ।\nगणेशप्रीणनार्थाय चिनोमि त्वां क्षमस्व भोः ॥ ४७॥"
  },
  {
    "text": "शमी सर्वप्रदे देवि गणेशरूपधारिणि ।\nचिनोमि त्वां गणेशस्य प्रीणनाय नमाम्यहम् ॥ ४८॥"
  },
  {
    "text": "मन्दारवाञ्छितार्थस्य दातर्विघ्नेशरूपक ।\nक्षमस्व प्रीणनार्थाय गणेशस्य चिनोम्यऽहम् ॥ ४९॥"
  },
  {
    "text": "एवं प्रार्थ्य प्रजानाथ शमीमन्दारकौ पुरा ।\nदूर्वापत्राणि पुष्पाणि विभुं ह्यानाय्य पूजयेत् ॥ ५०॥"
  },
  {
    "text": "सहस्रनाममन्त्रैश्च अष्टोत्तरशतैर्नरः ।\nएकविंशतिकैश्चैव नामभिस्ताः समर्पयेत् ॥ ५१॥"
  },
  {
    "text": "अथवा मूलमन्त्रेण नाममन्त्रेण वा तथा ।\nगाणेशैर्विविधैर्मन्त्रैर्दूर्वादीनि समर्पयेत् ॥ ५२॥"
  },
  {
    "text": "एतत्ते कथितं सर्वं रहस्यं पावनात्मकम् ।\nगाणपत्यप्रदं पूर्णं किं भूयः श्रोतुमिच्छसि ॥ ५३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते ध्यानदूर्वादिपूजाविधिवर्णनं नाम चतुश्चत्वारिंशत्तमोऽध्यायः ॥ ५.४४\n५.४५ श्रवणमाहात्म्यवर्णनं नाम पञ्चचत्वारिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दक्ष उवाच ।\nगणेशकीलकं ब्रह्मन् वद सर्वार्थदायकम् ।\nमन्त्रादीनां विशेषेण सिद्धिदं पूर्णभावतः ॥ १॥"
  },
  {
    "text": "मुद्गल उवाच ।\nकीलकेन विहीनाश्च मन्त्रा नैव सुखप्रदाः ।\nआदौ कीलकमेवं वै पठित्वा जपमाचरेत् ॥ २॥"
  },
  {
    "text": "तदा वीर्ययुता मन्त्रा नानासिद्धिप्रदायकाः ।\nभवन्ति नात्र सन्देहः कथयामि यथाश्रुतम् ॥ ३॥"
  },
  {
    "text": "समादिष्टं चाङ्गिरसा मह्यं गुह्यतमं परम् ।\nसिद्धिदं वै गणेशस्य कीलकं श‍ृणु मानद ॥ ४॥"
  },
  {
    "text": "अस्य श्रीगणेशकीलकस्य ।\nशिव ऋषिः ।\nअनुष्टुप् छन्दः ।\nश्रीगणपतिर्देवता ।\nॐ गं योगाय स्वाहा ।\nॐ गं बीजम् ।\nविद्याऽविद्याशक्तिगणपतिप्रीत्यर्थे जपे विनियोगः ।\nछन्दऋष्यादिन्यासांश्च कुर्यादादौ तथा परान् ।\nएकाक्षरस्यैव दक्ष षडङ्गानाचरेत् सुधीः ॥ ५॥"
  },
  {
    "text": "ततो ध्यायेद् गणेशानं ज्योतीरूपधरं परम् ।\nमनोवाणीविहीनं च चतुर्भुजविराजितम् ॥ ६॥"
  },
  {
    "text": "शुण्डादण्डमुखं पूर्णं द्रष्टुं नैव प्रशक्यते ।\nविद्याऽविद्यासमायुक्तं विभूतिभिरुपासितम् ॥ ७॥"
  },
  {
    "text": "एवं ध्यात्वा गणेशानं मानसैः पूजयेत् पृथक् ।\nपञ्चोपचारकैर्दक्ष ततो जपं समाचरेत् ॥ ८॥"
  },
  {
    "text": "एकविंशतिवारं तु जपं कुर्यात् प्रजापते ।\nततः स्तोत्रं समुच्चार्य पश्चात् सर्वं समाचरेत् ॥ ९॥"
  },
  {
    "text": "रूपं बलं श्रियं देहि यशो वीर्यं गजानन ।\nमेधां प्रज्ञां तथा कीर्तिं विघ्नराज नमोऽस्तु ते ॥ १०॥"
  },
  {
    "text": "यदा देवादयः सर्वे कुण्ठिता दैत्यपैः कृताः ।\nतदा त्वं तान् निहत्य स्म कुरुषे वीर्यसंयुतान् ॥ ११॥"
  },
  {
    "text": "तथा मन्त्रा गणेशान कुण्ठिताश्च दुरात्मभिः ।\nशापैश्च तान् सवीर्यांस्ते कुरुष्व त्वं नमो नमः ॥ १२॥"
  },
  {
    "text": "शक्तयः कुण्ठिताः सर्वाः स्मरणेन त्वया प्रभो ।\nज्ञानयुक्ताः सवीर्याश्च कृता विघ्नेश ते नमः ॥ १३॥"
  },
  {
    "text": "चराचरं जगत् सर्वं सत्ताहीनं यदा भवेत् ।\nत्वया सत्तायुतं ढुण्ढे स्मरणेन कृतं च ते ॥ १४॥"
  },
  {
    "text": "तत्त्वानि वीर्यहीनानि यदा जातानि विघ्नप ।\nस्मृत्या ते वीर्ययुक्तानि पुनर्जातानि ते नमः ॥ १५॥"
  },
  {
    "text": "ब्रह्माणि योगहीनानि जातानि स्मरणेन ते ।\nयदा पुनर्गणेशान योगयुक्तानि ते नमः ॥ १६॥"
  },
  {
    "text": "इत्यादि विविधं सर्वं स्मरणेन च ते प्रभो ।\nसत्तायुक्तं बभूवैव विघ्नेशाय नमो नमः ॥ १७॥"
  },
  {
    "text": "तथा मन्त्रा गणेशान वीर्यहीना बभूविरे ।\nस्मरणेन पुनर्ढुण्ढे वीर्ययुक्तान् कुरुष्व ते ॥ १८॥"
  },
  {
    "text": "सर्वं सत्तासमायुक्तं मन्त्रपूजादिकं प्रभो ।\nमम नाम्ना भवतु ते वक्रतुण्डाय ते नमः ॥ १९॥"
  },
  {
    "text": "उत्कीलय महामन्त्रान् जपेन स्तोत्रपाठतः ।\nसर्वसिद्धिप्रदा मन्त्रा भवन्तु त्वत्प्रसादतः ॥ २०॥"
  },
  {
    "text": "गणेशाय नमस्तुभ्यं हेरम्बायैकदन्तिने ।\nस्वानन्दवासिने तुभ्यं ब्रह्मणस्पतये नमः ॥ २१॥"
  },
  {
    "text": "गणेशकीलकमिदं कथितं ते प्रजापते ।\nशिवप्रोक्तं तु मन्त्राणामुत्कीलनकरं परम् ॥ २२॥"
  },
  {
    "text": "यः पठिष्यति भावेन जप्त्वा ते मन्त्रमुत्तमम् ।\nस सर्वसिद्धिमाप्नोति नानामन्त्रसमुद्भवाम् ॥ २३॥"
  },
  {
    "text": "एनं त्यक्त्वा गणेशस्य मन्त्रं जपति नित्यदा ।\nस सर्वफलहीनश्च जायते नाऽत्र संशयः ॥ २४॥"
  },
  {
    "text": "सर्वसिद्धिप्रदं प्रोक्तं कीलकं परमाद्भुतम् ।\nपुराऽनेन स्वयं शम्भुर्मन्त्रजां सिद्धिमालभत् ॥ २५॥"
  },
  {
    "text": "विष्णुब्रह्मादयो देवा मुनयो योगिनः परे ।\nअनेन मन्त्रसिद्धिं ते लेभिरे च प्रजापते ॥ २६॥"
  },
  {
    "text": "ऐलः कीलकमाद्यं वै कृत्वा मन्त्रपरायणः ।\nगतः स्वानन्दपूर्यां स भक्तराजो बभूव ह ॥ २७॥"
  },
  {
    "text": "सस्त्रीको जडदेहेन ब्रह्माण्डमवलोक्य तु ।\nगणेशदर्शनेनैव ज्योतीरूपो बभूव ह ॥ २८॥"
  },
  {
    "text": "दक्ष उवाच ।\nऐलो जडशरीरस्थः कथं देवादिकैर्युतम् ।\nब्रह्माण्डं स ददर्शैव तन् मे वद कुतूहलम् ॥ २९॥"
  },
  {
    "text": "पुण्यराशिः स्वयं साक्षान्नरकादीन् महामते ।\nअपश्यच्च कथं सोऽपि पापिदर्शनयोग्यकान् ॥ ३०॥"
  },
  {
    "text": "मुद्गल उवाच ।\nविमानस्थः स्वयं राजा कृपया तान् ददर्श ह ।\nगाणेशानां जडस्थश्च शिवविष्णुमुखान् प्रभो ॥ ३१॥"
  },
  {
    "text": "स्वानन्दगे विमाने ये संस्थितास्ते शुभाशुभे ।\nयोगरूपतया सर्वे दक्ष पश्यन्ति चाञ्जसा ॥ ३२॥"
  },
  {
    "text": "एतत्ते कथितं सर्वमैलस्य चरितं शुभम् ।\nयः श‍ृणोति स वै मर्त्यो भुक्तिं मुक्तिं लभेत् ध्रुवम् ॥ ३३॥"
  },
  {
    "text": "खण्डं लम्बोदरस्यैतद्यः श‍ृणोति नरोत्तमः ।\nपठति ब्रह्मभूतः श्रावयते जायते स्वयम् ॥ ३४॥"
  },
  {
    "text": "नानेन सदृशं किञ्चिद्भुक्तिमुक्तिप्रदं मतम् ।\nयोगरूपो महाभाग यत्र लम्बोदरः स्तुतः ॥ ३५॥"
  },
  {
    "text": "नानाश्रुतिस्मृतीनां यच्छ्रवणेन फलं लभेत् ।\nतदस्यैकस्य खण्डस्य श्रवणेन भवेदिह ॥ ३६॥"
  },
  {
    "text": "नानादानानि ये दद्युस्तीर्थेषु स्नानकारकाः ।\nतेभ्यः शताधिकं पुण्यं लभेदस्य तु संश्रयात् ॥ ३७॥"
  },
  {
    "text": "व्रतानि यज्ञकान् सर्वान् कुरुते मानवः प्रभो ।\nअस्य श्रवणमात्रेण लभेत् तस्माच्छताधिकम् ॥ ३८॥"
  },
  {
    "text": "नानातपांसि सर्वाणि यः करोति नरोऽसकृत् ।\nअस्य श्रवणमात्रेण लभेत् पुण्यमपारकम् ॥ ३९॥"
  },
  {
    "text": "पुत्रपौत्रादिसंयुक्तो धनधान्यादिभाग्यवान् ।\nश्रवणेन नरः सद्यो भवत्यत्र न संशयः ॥ ४०॥"
  },
  {
    "text": "यद्यदिच्छति तत्तत्तु सफलं जायते क्षणात् ।\nश्रवणेन प्रजानाथ खण्डस्यास्य न संशयः ॥ ४१॥"
  },
  {
    "text": "बहुनात्र किमुक्तेन साक्षाद्योगप्रदः परः ।\nसर्वसिद्धिप्रदः खण्डः कथितस्ते प्रजापते ॥ ४२॥"
  },
  {
    "text": "इदं लम्बोदरस्यैव चरितं सर्वसिद्धिदम् ।\nकथितं ते समासेन किं भूयः श्रोतुमिच्छसि ॥ ४३॥"
  },
  {
    "text": "सूत उवाच ।\nयथा दक्षाय विप्रेश मुद्गलेन प्रकाशितम् ।\nमया तव तथाग्रेऽपि कथितं भार्गवाग्रणीः ॥ ४४॥"
  },
  {
    "text": "चरितं शौनकाद्याश्च श्रुतं लम्बोदरस्य यत् ।\nधन्योऽहं भवतां योगाद्गणेशचरिते रतः ॥ ४५॥"
  },
  {
    "text": "विस्तरेण शिवाद्याश्च वेदाद्याः शेषमुख्यकाः ।\nनैव वर्णयितुं शक्ता बभूवुस्तत्र कोप्यहम् ॥ ४६॥"
  },
  {
    "text": "व्यासेन कथितं सर्वं चरितं यादृशं पुरा ।\nतादृशं कथितं विप्र श्रोतुमिच्छसि किं पुनः ॥ ४७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nपञ्चमे खण्डे लम्बोदरचरिते श्रवणमाहात्म्यवर्णनं नाम पञ्चचत्वारिंशत्तमोऽध्यायः ॥ ५.४५\n॥ श्रीगजाननार्पणमस्तु ॥"
  },
  {
    "text": "॥ इति श्रीमुद्गलपुराणे पञ्चमः खण्डः समाप्तः ॥"
  }
]
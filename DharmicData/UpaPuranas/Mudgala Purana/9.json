[
  {
    "text": "९.१ स्वसंवेद्यस्वरूपवर्णनं नाम प्रथमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "श्रीगणेशशारदागुरुभ्यो नमः ।\nशौनक उवाच ।\nधूम्रवर्णावतारस्य श्रुत्वा चरितमुत्तमम् ।\nनानाख्यानसमायुक्तं न तृप्तोऽहं महामते ॥ १॥"
  },
  {
    "text": "अधुना वद दक्षस्य संवादं मुद्गलस्य च ।\nपुनः किं पृष्टवान् दक्षो मुद्गलाय महर्षये ॥ २॥"
  },
  {
    "text": "सूत उवाच ।\nश्रुत्वा माहात्म्यमुख्यं स धूम्रवर्णात्मकं परम् ।\nहृष्टरोमा प्रजानाथः पुनः पप्रच्छ तं मुनिम् ॥ ३॥"
  },
  {
    "text": "दक्ष उवाच ।\nधन्योऽहं सर्वभावैश्च त्वत्तः श्रुत्वा महाद्भुतम् ।\nचरितं धूम्रवर्णस्य सर्वसिद्धिप्रदायकम् ॥ ४॥"
  },
  {
    "text": "अधुना वद विप्रेश योगं पूर्णपदप्रदम् ।\nअष्टौ विनायकाः प्रोक्तास्तेषां योगे स्वरूपकम् ॥ ५॥"
  },
  {
    "text": "स्वानन्दः कीदृशो योगोऽयोगस्तथैव कीदृशः ।\nसुशान्तिदः पूर्णयोगस्तेषां रूपं सुविस्तरात् ॥ ६॥"
  },
  {
    "text": "सूत उवाच ।\nएवं पृष्टो महायोगी दक्षेण हर्षसंयुतः ।\nतं जगाद श‍ृणुष्व त्वं द्विजैः शौनक सौख्यदम् ॥ ७॥"
  },
  {
    "text": "मुद्गल उवाच ।\nस्वानन्दात् स्वेच्छया दक्ष ब्रह्माणि निःसृतानि तु ।\nअसत् सत् समनेतीति चत्वारि मायया प्रभोः ॥ ८॥"
  },
  {
    "text": "एकैकाश्रितभावेन सृष्टं तैः सौख्यरूपकम् ।\nततो बोधस्ततः सोऽहं ततो बिन्दुर्महामते ॥ ९॥"
  },
  {
    "text": "ततश्चतुर्विधं विश्वं स्थूलं सूक्ष्मं समात्मकम् ।\nनाद एतानि ब्रह्माणि मीलितानि परस्परम् ॥ १०॥"
  },
  {
    "text": "निजसत्ताविहीनानि जातानि दैवयोगतः ।\nस्वस्वव्यापारजं भोगं लेभिरे न कदाचन ॥ ११॥"
  },
  {
    "text": "ततस्तैश्च तपस्तप्तं घोरं चित्तैकभावतः ।\nयस्मै कस्मै नमश्चोक्त्वा मूलभूताय सर्वपैः ॥ १२॥"
  },
  {
    "text": "दिव्यवर्षसहस्रेण प्रसन्नो गणपोऽभवत् ।\nहृदिस्थं दर्शयामास मन्त्रमेकाक्षरं स्वकम् ॥ १३॥"
  },
  {
    "text": "तं दृष्ट्वा हर्षयुक्तानि जेपुर्मत्रं ततः परम् ।\nगते वर्षशते पूर्णे दर्शयामास स्वं वपुः ॥ १४॥"
  },
  {
    "text": "नरकुञ्जररूपं तु दृष्ट्वा विस्मितमानसैः ।\nसद्यस्तत्कृपया ज्ञानं प्राप्तं तद्रूपबोधकम् ॥ १५॥"
  },
  {
    "text": "ज्ञात्वा स्वानन्दनाथं तं ब्रह्माणि हर्षतः परम् ।\nतमेव हृदये ध्यात्वा जेपुर्मन्त्रं सुसिद्धये ॥ १६॥"
  },
  {
    "text": "वर्षेणैकेन विघ्नेशः सुप्रसन्नो बभूव ह ।\nआययौ वरदानार्थं पुरस्तेषां प्रतापवान् ॥ १७॥"
  },
  {
    "text": "तं दृष्ट्वा तानि ब्रह्माणि तुष्टुवुः पूज्य विघ्नपम् ।\nबद्ध्वा करपुटं दक्ष स्वस्वसामर्थ्यसिद्धये ॥ १८॥"
  },
  {
    "text": "ब्रह्माण्यूचुः ।\nनमस्ते परेशाय विघ्नाधिपाय परेषां सदा सौख्यदात्रे हिताय ।\nस्वसंवेद्यरूपाय चानन्ददाय निजानन्दयोगाय ढुण्ढे नमस्ते ॥ १९॥"
  },
  {
    "text": "अनाथाय नाथाय सर्वात्मनां ते सदा मोहहीनाय नेतिधराय ।\nशिवायाथ त्रैविध्यभावप्रदात्रे निजानन्दयोगाय ढुण्ढे नमस्ते ॥ २०॥"
  },
  {
    "text": "समायाथ मायास्वरूपाय द्वन्द्वप्रकाशाय सर्वात्मकायैव विष्णो ।\nमहानन्दरूपाय सर्वातिगाय निजानन्दयोगाय ढुण्ढे नमस्ते ॥ २१॥"
  },
  {
    "text": "सदा सत्यरूपाय सर्वात्मने ते विकारैर्विहीनाय सूर्याय भूम्ने ।\nअनन्ताय भेदादिभिर्वर्जिताय निजानन्दयोगाय ढुण्ढे नमस्ते ॥ २२॥"
  },
  {
    "text": "अपारस्वरूपाय नानामयाय विहारेषु सक्ताय पूर्णात्मकाय ।\nमहाशक्तये शक्तिरूपाय मोहिन् निजानन्दयोगाय ढुण्ढे नमस्ते ॥ २३॥"
  },
  {
    "text": "निरोधस्वरूपां समास्थाय बुद्धिं निजानन्दभ्रान्तिप्रदां सिद्धिरूपाम् ।\nप्रविश्यैव तुर्येषु बिम्बात्मकाय निजानन्दयोगाय ढुण्ढे नमस्ते ॥ २४॥"
  },
  {
    "text": "ततः साङ्ख्यरूपं विनिर्माय तुर्यैस्तदाकाररूपाय वै बोधकाय ।\nसदा स्वात्मनिष्ठाय सङ्कल्पहन्त्रे निजानन्दयोगाय ढुण्ढे नमस्ते ॥ २५॥"
  },
  {
    "text": "ततो बोधरूपं विनिर्माय बोधस्वरूपाय मायामयाकारधाम्ने ।\nसदा खेलकायाथ नानाप्रचारिन्निजानन्दयोगाय ढुण्ढे नमस्ते ॥ २६॥"
  },
  {
    "text": "ततो देहिरूपाय निर्माय तं वै सदैकप्रबोधाय भ्रान्तेर्धराय ।\nस्वतो भ्रान्तिहीनाय सोऽहम्प्रदाय निजानन्दयोगाय ढुण्ढे नमस्ते ॥ २७॥"
  },
  {
    "text": "ततो बिन्दुमात्राय निर्माय बिन्दुं चतुर्धा चतुष्पादरूपेण खेलिन् ।\nअनन्तस्वरूपाय देहप्रचार निजानन्दयोगाय ढुण्ढे नमस्ते ॥ २८॥"
  },
  {
    "text": "ततो नादरूपं विनिर्माय नादस्वरूपाय तत्स्थाय चैतन्यदाय ।\nअजायाथ त्रैविध्यदेहस्थिताय निजानन्दयोगाय ढुण्ढे नमस्ते ॥ २९॥"
  },
  {
    "text": "समास्थाय बाह्यान्तरे संस्थिताय विनिर्माय सौषुप्तरूपं परात्मन् ।\nतदाकाररूपेण चानन्ददाय निजानन्दयोगाय ढुण्ढे नमस्ते ॥ ३०॥"
  },
  {
    "text": "सदा स्वप्नरूपाय सर्वान्तरस्थाय सूक्ष्माय सत्त्वात्मने खेलकाय ।\nविनिर्माय सूक्ष्मं त्रिधा संस्थिताय निजानन्दयोगाय ढुण्ढे नमस्ते ॥ ३१॥"
  },
  {
    "text": "नमस्ते प्रभो स्थूलरूपाय तत्र विनिर्माय जागृत्तदाकाररूप ।\nसदा ह्यन्नभूताय बाह्यात्मकाय निजानन्दयोगाय ढुण्ढे नमस्ते ॥ ३२॥"
  },
  {
    "text": "गणांस्ते गणेशात्मरूपेण सृष्टांस्तवांशांश्च तान् रक्ष ब्रह्मेश दासान् ।\nसदा पादपद्मे रतांस्ते कुरुष्व निजानन्दयोगाय ढुण्ढे नमस्ते ॥ ३३॥"
  },
  {
    "text": "गजाकारतुण्डाय लम्बोदराय चतुर्बाहवे शूर्पकर्णाय तुभ्यम् ।\nत्रिनेत्राय पाशाङ्कुशाद्यैर्युताय निजानन्दयोगाय ढुण्ढे नमस्ते ॥ ३४॥"
  },
  {
    "text": "नराकाररूपाय कण्ठादधस्तात्तथा ह्येकदन्ताय रक्ताम्बराय ।\nमहाऽऽखुध्वजायाऽऽखुवाहाय नित्यं निजानन्दयोगाय ढुण्ढे नमस्ते ॥ ३५॥"
  },
  {
    "text": "अनन्तप्रसूतिश्च ते वामभागे महासिद्धिरूपा तथा दक्षिणाङ्गे ।\nधृते पूर्णमाये परे देवदेव निजानन्दयोगाय ढुण्ढे नमस्ते ॥ ३६॥"
  },
  {
    "text": "स्वसंवेद्यनाम्नि पुरे संस्थिताय प्रमोदादिभिः सेव्यमानाय तुभ्यम् ।\nतथेक्षोः समुद्रे सुलीलाकराय निजानन्दयोगाय ढुण्ढे नमस्ते ॥ ३७॥"
  },
  {
    "text": "समाधिस्वरूपं गणेशं स्तुवीमः कथं ब्रह्मणां ब्रह्मभूतं महात्मन् ।\nतथापि स्वबुद्ध्या प्रमाणैः स्तुतोऽसि निजानन्दयोगाय ढुण्ढे नमस्ते ॥ ३८॥"
  },
  {
    "text": "वयं धन्यरूपा गणाधीश ते वै स्तवेनाऽथ पूजादिना दीनबन्धो ।\nनमस्ते नमस्ते प्रसीदाऽऽशु भूमन् निजानन्दयोगाय ढुण्ढे नमस्ते ॥ ३९॥"
  },
  {
    "text": "मुद्गल उवाच ।\nएवं स्तुत्वा गणाधीशं प्रणेमुस्तं प्रजापते ।\nब्रह्माणि तान्यथोवाच हर्षितः स गजाननः ॥ ४०॥"
  },
  {
    "text": "श्रीगणेश उवाच ।\nवरान् ब्रूत हृदिस्थान् वै ब्रह्माणि तुष्टिमागतः ।\nदास्याम्यनेन स्तोत्रेण तपसा दुर्लभानपि ॥ ४१॥"
  },
  {
    "text": "भवत्कृतमिदं स्तोत्रं मम सन्तोषकारकम् ।\nभविष्यति न सन्देहः सर्वसिद्धिप्रदायकम् ॥ ४२॥"
  },
  {
    "text": "यः पठेत् पाठयेद्वाऽपि श्रावयेन्मानवोत्तमः ।\nस भुक्त्वा ह्यखिलान् भोगानन्ते स्वानन्दगो भवेत् ॥ ४३॥"
  },
  {
    "text": "विजयप्रदमेतद्धि पुत्रपौत्रप्रदं भवेत् ।\nधनधान्यपशूनां तु दायकं प्रभविष्यति ॥ ४४॥"
  },
  {
    "text": "अङ्गहीनजनानां तु स्वङ्गदं रोगनाशनम् ।\nअलक्ष्मीसङ्कटस्यैव दहनं पाठकारिणाम् ॥ ४५॥"
  },
  {
    "text": "विद्या ज्ञानादिकं सर्वं लभतेऽनेन निश्चितम् ।\nभुक्तिं मुक्तिं ब्रह्मभूयं पठनात् श्रवणात् किल ॥ ४६॥"
  },
  {
    "text": "षट्कर्मसाधने सिद्धं परकृत्यविनाशनम् ।\nराजबन्धहरं चैव भविष्यति सुसेविनाम् ॥ ४७॥"
  },
  {
    "text": "एकविंशतिवारं चैकविंशति दिनानि यः ।\nपठते स लभेत् सर्वमीप्सितं नात्र संशयः ॥ ४८॥"
  },
  {
    "text": "एवं गणपतेर्वाक्यं श्रुत्वा ब्रह्माणि विघ्नपम् ।\nप्रणम्य हर्षयुक्तानि जगुस्तं च प्रजापते ॥ ४९॥"
  },
  {
    "text": "ब्रह्माण्यूचुः ।\nवरदोऽसि गणाधीश तदा ते भक्तिमुत्तमाम् ।\nदेहि यया महामोहो नश्यत्यत्र न संशयः ॥ ५०॥"
  },
  {
    "text": "निजव्यापारजं देहि बोधं कथय सर्वप ।\nकार्यं तच्च करिष्यामस्त्वदाज्ञावशगानि भोः ॥ ५१॥"
  },
  {
    "text": "सदाऽस्मन्निकटे नाथ तिष्ठ स्वभक्तकारणात् ।\nनिर्विघ्नं कुरु सर्वत्र गजानन नमोऽस्तु ते ॥ ५२॥"
  },
  {
    "text": "त्वत्समानि कुरुष्व त्वमस्मान् पादाश्रितानि ते ।\nभजतां सर्वदातॄणि त्वत्प्रसादान्नमोऽस्तु ते ॥ ५३॥"
  },
  {
    "text": "यद्यदिच्छामहे नाथ तत्तत्तु सफलं भवेत् ।\nसत्यसङ्कल्पजं सौख्यं देहि नो गणनायक ॥ ५४॥"
  },
  {
    "text": "एवं तेषां वचः श्रुत्वा भक्तिभावेन तोषितः ।\nतथेति तान्यथोक्त्वासावन्तर्धानं चकार ह ॥ ५५॥"
  },
  {
    "text": "अष्टौ विनायकाः प्रोक्तास्तद्रूपेण गजाननः ।\nतेषां सामीप्यगो भूत्वाऽतिष्ठत् सर्वार्थसिद्धये ॥ ५६॥"
  },
  {
    "text": "एतत् सर्वं समाख्यातं स्वसंवेद्यस्य चेष्टितम् ।\nश्रवणात् पठनान्नॄणां सर्वसिद्धिप्रदायकम् ॥ ५७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते स्वसंवेद्यस्वरूपवर्णनं नाम प्रथमोऽध्यायः ॥ ९.१\n९.२ अयोगचरितकथनं नाम द्वितीयोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nअधुना श‍ृणु दक्ष त्वं निवृत्तिरूपधारिणः ।\nचरितं गणनाथस्य ब्रह्मभूतपदप्रदम् ॥ १॥"
  },
  {
    "text": "स्वानन्दः सकलाधारो नानाब्रह्मसु संस्थितः ।\nजगत्सु योगभावेन संयोगेन तदात्मकः ॥ २॥"
  },
  {
    "text": "स नानामायया युक्तो नानाभावपरायणः ।\nभावाभावादिहीनत्वाच्छोभते नित्यमञ्जसा ॥ ३॥"
  },
  {
    "text": "अनन्तकल्पकाले तु गते सन्तोषमादधे ।\nनिवृत्तिमिच्छति प्राज्ञो मायाहीनत्वकारणात् ॥ ४॥"
  },
  {
    "text": "जगद्भिर्ब्रह्मभिः सार्धं गणेशमभजत्ततः ।\nसंयोगभावनाशार्थं सर्वतो भक्तिसंयुतः ॥ ५॥"
  },
  {
    "text": "एकाक्षरविधानेन पूजयामास तं विभुम् ।\nमन्त्रं जजाप सर्वेशो ध्यात्वा हृदि गजाननम् ॥ ६॥"
  },
  {
    "text": "दक्ष उवाच ।\nस्वसंवेद्यात्मकः प्रोक्तो मन्त्र एकाक्षरो महान् ।\nअयोगगणनाथस्य प्रीतिदः स कथं वद ॥ ७॥"
  },
  {
    "text": "मुद्गल उवाच ।\nशब्दशब्दार्थसंयुक्तो मन्त्रो गणपतेः स्मृतः ।\nस्वसंवेद्यात्मकः प्राज्ञैः सर्वशास्त्रेषु सम्मतः ॥ ८॥"
  },
  {
    "text": "नामैकदेशमात्रत्वात् स एवायोगवाचकः ।\nन तत्र शब्दशब्दार्थौ तयोर्योगादिकं कदा ॥ ९॥"
  },
  {
    "text": "गते वर्षशते तत्र प्रसन्नो गणनायकः ।\nआययौ तं वरान् दातुं निजभक्तसुखप्रदः ॥ १०॥"
  },
  {
    "text": "दृष्ट्वा गजाननं दक्ष प्रहृष्टः सर्वसंयुतः ।\nस्वानन्दः प्रणनामाथ पुपूजे भक्तिसंयुतः ॥ ११॥"
  },
  {
    "text": "दक्ष उवाच ।\nसगुणो देह एतस्य निर्गुणं मस्तकं परम् ।\nतयोरभेदभावेऽयं गजाननो निजात्मकः ॥ १२॥"
  },
  {
    "text": "अयोगे सगुणं नैव निर्गुणं नैव वर्तते ।\nतयोः संयोगरूपं यन्नैव योगीन्द्रसत्तम ॥ १३॥"
  },
  {
    "text": "कथं गजाननश्चायमयोगे वाचकोऽभवत् ।\nछिन्धि मे संशयं पूर्णं वचसा योगभाविना ॥ १४॥"
  },
  {
    "text": "मुद्गल उवाच ।\nसिद्धिर्देहमयी माया बभूवे तस्य भो विधे ।\nनानाभ्रमं परित्यज्य लीना जाता शरीरके ॥ १५॥"
  },
  {
    "text": "नानाज्ञानप्रभावं तु त्यक्त्वा बुद्धिः शिरोऽभवत् ।\nभ्रान्तिधारकभावं सा तल्लीना सम्बभूव ह ॥ १६॥"
  },
  {
    "text": "तयोर्योगे स्वसंवेद्यं ब्रह्म संयोगधारकम् ।\nगजाननाकृतिस्थं तद् बभूवे लीनभावतः ॥ १७॥"
  },
  {
    "text": "सिद्धिबुद्धिविहीनोऽयमयोगे वाचकोऽभवत् ।\nगणेशो गजवक्त्रादिचिह्नयुक्तो न संशयः ॥ १८॥"
  },
  {
    "text": "शब्दशब्दार्थसंयोगैस्त्रिभिर्हीनो गजाननः ।\nअयोगे शोभते दक्ष मायाभ्यां वर्जितः सदा ॥ १९॥"
  },
  {
    "text": "अथो श‍ृणु चरित्रं त्वं प्रकृतं शान्तिदायकम् ।\nस्वसंवेद्यः प्रतुष्टाव गणेशं हर्षसंयुतः ॥ २०॥"
  },
  {
    "text": "ससर्वस्वानन्द उवाच ।\nअजं पुराणं परमव्ययं तं निवृत्तिमात्रं ह्यसमाधिसंस्थम् ।\nअयोगरूपं गणनाथमाद्यं नमामि निर्मायिकमप्रमेयम् ॥ २१॥"
  },
  {
    "text": "न जारजं स्वेदजमण्डजं न न चोद्भिदं स्थावरजङ्गमं न ।\nअनादिमध्यान्तममोघरूपं नमामि निर्मायिकमप्रमेयम् ॥ २२॥"
  },
  {
    "text": "न भूस्वरूपं न जलं प्रकाशं न वायुरूपं न खमेव ढुण्ढिम् ।\nन राजसं सत्त्वतमोयुतं न नमामि निर्मायिकमप्रमेयम् ॥ २३॥"
  },
  {
    "text": "न जागृतं स्वप्नगतं न देवं सौषुप्तकं नैव तुरीयसंस्थम् ।\nन बिन्दुमात्रं न च सोऽहमेव नमामि निर्मायिकमप्रमेयम् ॥ २४॥"
  },
  {
    "text": "न बोधगं नैव विबोधरूपं न मोहयुक्तं न च मोहहीनम् ।\nन निर्गुणं नो सगुणं तथा तं नमामि निर्मायिकमप्रमेयम् ॥ २५॥"
  },
  {
    "text": "न कर्मरूपं न च ज्ञानरूपं समं न चाधीनतमं सदा न ।\nन स्वात्मगं सर्वविकारहीनं नमामि निर्मायिकमप्रमेयम् ॥ २६॥"
  },
  {
    "text": "असत्स्वरूपं न च सत्स्वरूपं समानरूपं न च नेतिगं तम् ।\nनिजात्मरूपं विविधेषु नैव नमामि निर्मायिकमप्रमेयम् ॥ २७॥"
  },
  {
    "text": "अनन्तरूपं न तथैकरूपं समं न तुर्यं न च पञ्चमं तम् ।\nसदा गणेशाकृतिरूपधारं नमामि निर्मायिकमप्रमेयम् ॥ २८॥"
  },
  {
    "text": "न चागतं नैव गतं गणेशमयोगरूपं प्रवदन्ति वेदाः ।\nसदा निवृत्तिमयमासमन्तान्नमामि निर्मायिकमप्रमेयम् ॥ २९॥"
  },
  {
    "text": "वचोभिरारात् कथितुं कदाचिदयोगभावान् मनसो न शक्यम् ।\nकदा तमप्राप्य वदामि देवं नमामि निर्मायिकमप्रमेयम् ॥ ३०॥"
  },
  {
    "text": "न सिद्धियुक्तं न च बुद्धियुक्तं न मायिकं ब्रह्ममयं परेशम् ।\nअनन्तपारं गजवक्त्रधारं नमामि निर्मायिकमप्रमेयम् ॥ ३१॥"
  },
  {
    "text": "त्रिनेत्रधारं गजवक्त्रयुक्तं चतुर्भुजं चैकरदं महान्तम् ।\nमहोदरं वाहनहीनगं तं नमामि निर्मायिकमप्रमेयम् ॥ ३२॥"
  },
  {
    "text": "न योगनिष्ठं न विहारयुक्तं निजात्मनाम्नि नगरे न संस्थम् ।\nनिजे समुद्रे न विहारकारं नमामि निर्मायिकमप्रमेयम् ॥ ३३॥"
  },
  {
    "text": "न भक्तभक्तिप्रियमेव देवं तथापि योगेन निवृत्तिदं तम् ।\nअपारमायामयपाशहारं नमामि निर्मायिकमप्रमेयम् ॥ ३४॥"
  },
  {
    "text": "अहं विकारेण विमोहितोऽतो भ्रमन् गणेशाधिपते महात्मन् ।\nजगत्सु नानाविधब्रह्मसु प्रभो नमामि निर्मायिकमप्रमेयम् ॥ ३५॥"
  },
  {
    "text": "समाधिरूपोऽहमचिन्त्यभावः सर्वात्मकः सर्वविवर्जितोऽहम् ।\nभ्रमामि मां रक्ष निवृत्तिदातर्नमामि निर्मायिकमप्रमेयम् ॥ ३६॥"
  },
  {
    "text": "सुसिद्धिबुद्धिप्रद मोहयुक्तो विभज्य नानाविधमात्मरूपम् ।\nचतुः पदार्थेषु चरामि भ्रान्त्या नमामि निर्मायिकमप्रमेयम् ॥ ३७॥"
  },
  {
    "text": "सुखेलयुक्तोऽहमथो सुखेनेतरेण योगेन तदात्मना वै ।\nन शान्तिजं सौख्यमणु ह्यविन्दं नमामि निर्मायिकमप्रमेयम् ॥ ३८॥"
  },
  {
    "text": "अनन्तभावेन विमोहितं मां रक्षस्व ते पादप्रियं गणेश ।\nनिवृत्तिकां देहि परार्थभूतां नमामि निर्मायिकमप्रमेयम् ॥ ३९॥"
  },
  {
    "text": "नमो गणेशाय निवृत्तिधारिणे नमः परेशाय सुखाब्धिवासिने ।\nनमश्च हेरम्ब महोदराय ते नमो नमो ब्रह्मपते सुशान्तये ॥ ४०॥"
  },
  {
    "text": "अयोगरूपं गणनायकं तं प्रवेशहीनात् कथमेव ढुण्ढे ।\nदयापरं स्तौम्यधुना च तारय नमो नमो विघ्नपते नमस्ते ॥ ४१॥"
  },
  {
    "text": "मुद्गल उवाच ।\nएवं स्तुत्वा गणेशानं स्वानन्दः प्रणनाम तम् ।\nभक्त्या हर्षेण संयुक्तस्तमुवाच गजाननः ॥ ४२॥"
  },
  {
    "text": "श्रीगणेश उवाच ।\nवरं वृणु महाभाग सर्वं दास्यामि चेप्सितम् ।\nमायामायिकभेदैस्त्वं दुःखितोऽसि न संशयः ॥ ४३॥"
  },
  {
    "text": "त्वया कृतमिदं स्तोत्रं सर्वशान्तिप्रदं भवेत् ।\nन मायासम्भवं दुःखं प्रलभेत् पाठतो नरः ॥ ४४॥"
  },
  {
    "text": "यं यमिच्छति तं तं वै दास्यामि स्तोत्रपाठतः ।\nअसाध्यं साधयेन् मर्त्यः श्रवणेन निजप्रदम् ॥ ४५॥"
  },
  {
    "text": "एवं श्रुत्वा गणेशस्य वचनं स्वस्वरूपकम् ।\nजगाद तं प्रणम्यादौ कृत्वा करपुटं विधे ॥ ४६॥"
  },
  {
    "text": "ससर्वस्वानन्द उवाच ।\nयदि तुष्टोऽसि विघ्नेश तदा देहि निवृत्तिजम् ।\nसुखं नान्यं वरं भ्रान्तिं मायामेतां निवारय ॥ ४७॥"
  },
  {
    "text": "तथेति तमुवाचैव गणेशोंऽतर्दधे ततः ।"
  },
  {
    "text": "स्वानन्दः खिन्नभावेन स्वस्थाने संस्थितोऽभवत् ॥ ४८॥"
  },
  {
    "text": "सस्मारायोगनाथं तं ततश्चित्रं बभूव ह ।\nविश्वानि ब्रह्ममुख्यानि स्वानन्दे लयमाययुः ॥ ४९॥"
  },
  {
    "text": "ततः स्वयं निजानन्दो नष्टस्तत्र बभूव ह ।\nमायाहीनप्रभावेणायोगस्थः शुशुभे मुदा ॥ ५०॥"
  },
  {
    "text": "संयोगमायया हीनो न ददर्श स किञ्चन ।\nस्वात्मानं वाऽपरं मुख्यं अयोगं गणनायकम् ॥ ५१॥"
  },
  {
    "text": "सर्वबन्धविनिर्मुक्तं बभूव स्वस्वरूपकम् ।\nएतत् सर्वं समाख्यातमयोगस्य चरित्रकम् ॥ ५२॥"
  },
  {
    "text": "अयोगे दक्ष नैवास्ति त्वमहं ब्रह्म शाश्वतम् ।\nन गणेशः स्वसंवेद्यं तेन निर्वृत्तिमाप्नुयात् ॥ ५३॥"
  },
  {
    "text": "यः पठेच्छ्रुणुयाद्वा यो ह्ययोगस्य चरित्रकम् ।\nस भुक्त्वा सकलान् भोगानन्ते निर्वृत्तिमाप्नुयात् ॥ ५४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते अयोगचरितकथनं नाम द्वितीयोऽध्यायः ॥ ९.२\n९.३ गणेशस्वरूपवर्णनं नाम तृतीयोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nअधुना श‍ृणु दक्ष त्वं पूर्णशान्तिप्रदायकम् ।\nचरितं गणनाथस्य नानायोगेश्वरस्य यत् ॥ १॥"
  },
  {
    "text": "अयोगो मायया हीनः सदा बन्धविवर्जितः ।\nनिमग्नश्च ब्रह्मसुखे तिष्ठ नित्यं विशेषतः ॥ २॥"
  },
  {
    "text": "स्वानन्दाख्यं परं ब्रह्म नष्टं गाणेशयोगतः ।\nपुनः सृष्टं गणेशेन पूर्णयोगस्वरूपिणा ॥ ३॥"
  },
  {
    "text": "एवं पुनः प्रनष्टं तत् कालेन बहुना विधे ।\nपुनः सृष्टं पुनर्नष्टं कल्पा एवं गता बहु ॥ ४॥"
  },
  {
    "text": "नित्यं त्वयोगसंस्थः स गणेशो ब्रह्मनायकः ।\nविचारमकरोच्चित्ते दृष्ट्वा स्वानन्दजं भ्रमम् ॥ ५॥"
  },
  {
    "text": "अहो मायाप्रभावेण ब्रह्म स्वानन्दधारकम् ।\nनानाभावयुतं भूत्वा पुनर्भवति नश्यति ॥ ६॥"
  },
  {
    "text": "मायाविहीनभावेनाऽहं सदा मोहवर्जितः ।\nअखण्डयोगसंयुक्तोऽतिष्ठं ब्रह्मपरायणः ॥ ७॥"
  },
  {
    "text": "अविनाशिपदं दत्तं मह्यं केन महात्मना ।\nन ब्रह्म नाशसंयुक्तमविनाशि न विद्यते ॥ ८॥"
  },
  {
    "text": "दक्ष उवाच ।\nअविनाशि समाख्यातं देहिरूपं पुरा त्वया ।\nस्वत उत्थानकेनैव सृष्टं तदेव निश्चितम् ॥ ९॥"
  },
  {
    "text": "स्वसंवेद्यात् परं ब्रह्मायोगरूपं प्रकीर्तितम् ।\nतदेव केन योगीश विनाशि कथ्यते त्वया ॥ १०॥"
  },
  {
    "text": "मुद्गल उवाच ।\nनाशाऽनाशादिभेदाश्च स्वानन्दात् सम्भवन्ति च ।\nभेदाऽभेदादिहीनं तत् स्वसंवेद्यं प्रकीर्तितम् ॥ ११॥"
  },
  {
    "text": "शिष्यस्य बोधदानार्थं योगिनस्तं वदन्ति च ।\nकथितुं नैव शक्यत्वात् किञ्चिद्भेदं प्रजापते ॥ १२॥"
  },
  {
    "text": "अयोगमविनाशाख्यं कथयाम्यधुना परम् ।\nनाशरूपं स्वसंवेद्यं बोधार्थं नात्र संशयः ॥ १३॥"
  },
  {
    "text": "अयोगश्चिन्तयाऽऽविष्टो बभूवे बन्धहानतः ।\nनिवृत्तिजं सुखं तुच्छं मानयामास चेतसा ॥ १४॥"
  },
  {
    "text": "सदा मायाविहीनत्वं ममास्त्यत्र न संशयः ।\nमायायुक्तविहीनत्वं नैव ब्रह्मणि विद्यते ॥ १५॥"
  },
  {
    "text": "विचार्य खेदसंयुक्तो योगमार्गपरोऽभवत् ।\nअयोगो हृदि सञ्चिन्त्य तपस्तताप दारुणम् ॥ १६॥"
  },
  {
    "text": "दशवर्षैर्गणाध्यक्षः प्रसन्नो हृदि संस्थितः ।\nदर्शयामास मन्त्रं स एकाक्षरं स्वकीयकम् ॥ १७॥"
  },
  {
    "text": "दृष्ट्वा योगो जजापाऽतिहर्षितो मन्त्रमुत्तमम् ।\nध्यात्वा मन्त्रस्वरूपस्थं गणेशं शान्तिदायकम् ॥ १८॥"
  },
  {
    "text": "ततः स्वल्पेन कालेन रूपं गणपतेः शुभम् ।\nददर्श गजवक्त्रादि चिह्नयुक्तं महाप्रभुः ॥ १९॥"
  },
  {
    "text": "ततोऽतिविस्मितो भूत्वा विचारमकरोत् हृदि ।\nकोऽयं गजाननो देवः स्त्रीभ्यां संशोभते हृदि ॥ २०॥"
  },
  {
    "text": "गणेशकृपया ज्ञानं बभूव तस्य शाश्वतम् ।\nतेन सर्वमयोगेन ज्ञातं विघ्नेशचेष्टितम् ॥ २१॥"
  },
  {
    "text": "ततोऽतिहर्षितो भूत्वा ध्यात्वा देवं गजाननम् ।\nमन्त्रं जजाप योगज्ञः शान्तिप्राप्त्यर्थमादरात् ॥ २२॥"
  },
  {
    "text": "स्वयं स्वल्पेन कालेन पुरो ययौ गजाननः ।\nवरदो भक्तवात्सल्यान् महाभक्तस्य भो विधे ॥ २३॥"
  },
  {
    "text": "दक्ष उवाच ।\nआश्चर्यं विप्र वदसि ज्ञायते न मया परम् ।\nरहस्यं तेऽद्य वाक्यस्य योगग्रथितकस्य च ॥ २४॥"
  },
  {
    "text": "अष्टौ विनायकाः प्रोक्तास्ते सर्वे गजवक्त्रिणः ।\nएकदन्तादिचिह्नैश्च संयुक्ता गणपाः किल ॥ २५॥"
  },
  {
    "text": "संयोगस्थं गणेशानं भजतेऽनन्यमानसाः ।\nतेषां हृदि गणेशानः प्रकटो जायते यदा ॥ २६॥"
  },
  {
    "text": "तदा ते विस्मिता भूत्वा न जानन्ति स्वरूपकम् ।\nनित्यं गजाननाः प्राज्ञा गजाननं कथं मुने ॥ २७॥"
  },
  {
    "text": "एकाक्षररहस्यं ते न जानन्ति कथं प्रभो ।\nएकाक्षरस्य भावेन संस्थिता नित्यमञ्जसा ॥ २८॥"
  },
  {
    "text": "तथा संयोगरूपस्थो गणेशो गणनायकम् ।\nमन्त्रयुक्तं न जानाति मन्त्राकृतिधरः कथम् ॥ २९॥"
  },
  {
    "text": "अयोगगणनाथोऽयं गजाननाकृतिं धरन् ।\nसमन्त्रो मन्त्रयुक्तं तं न जानाति गणेश्वरम् ॥ ३०॥"
  },
  {
    "text": "कीदृशो गणनाथस्तु पूर्णयोगप्रवाचकः ।\nयं न जानन्ति विघ्नेशास्तदाकृतिधरा अपि ॥ ३१॥"
  },
  {
    "text": "संयोगे गणनाथोऽपि सिद्धिबुद्धिसमन्वितः ।\nअयोगे सिद्धिबुद्धिभ्यां हीन एव स वर्ण्यते ॥ ३२॥"
  },
  {
    "text": "पूर्णयोगे गणेशानः संयोगायोगवर्जितः ।\nमायाभ्यां संयुतः प्रोक्तः कथं वद रहस्यकम् ॥ ३३॥"
  },
  {
    "text": "मुद्गल उवाच ।\nसम्यक् पृष्टं त्वया दक्ष रहस्यं परमाद्भुतम् ।\nयोगिनां सुखदं पूर्णं शान्तिदं भावितात्मनाम् ॥ ३४॥"
  },
  {
    "text": "एकाग्रचित्तभावेन श‍ृणु तस्य चरित्रकम् ।\nअन्यथा भ्रान्तिसंयुक्तो भविष्यसि निरन्तरम् ॥ ३५॥"
  },
  {
    "text": "यथा विश्वमिदं नित्यं ब्रह्माकारं प्रवर्तते ।\nतथापि ब्रह्मरूपं तन्न जानाति हृदि स्थितम् ॥ ३६॥"
  },
  {
    "text": "नामरूपविहीनत्वान् मन्त्रस्तस्य न विद्यते ।\nतपसा युक्तभावेन प्रणवं पश्यति प्रभुम् ॥ ३७॥"
  },
  {
    "text": "सर्वाकारं महाबीजं प्रणवाकृतिरूपिणम् ।\nदृष्ट्वा विस्मयभावेन विचारमकरोत् हृदि ॥ ३८॥"
  },
  {
    "text": "तपसा योगभावेन चतुष्पादं जगन्मयम् ।\nजानाति कृपया तस्य मन्त्रराजं जगद्यथा ॥ ३९॥"
  },
  {
    "text": "ततो योगप्रभावेण प्रणवार्थस्वरूपिणम् ।\nदेवं सर्वात्मभावस्थं पश्यति विश्वमञ्जसा ॥ ४०॥"
  },
  {
    "text": "दृष्ट्वाऽतिविस्मितं भूत्वा विचारयति चेतसि ।\nतपसा योगभावेन तं जानाति महाप्रभुम् ॥ ४१॥"
  },
  {
    "text": "ततो योगप्रभावेण शान्तिस्थं गणनायकम् ।\nपश्यति वक्रतुण्डाख्यं ब्रह्म स्वानन्दगं परम् ॥ ४२॥"
  },
  {
    "text": "प्रणवो देहरूपश्चेत् प्रणवार्थो गजाकृतिः ।\nशिरस्तयोश्च संयोगे गणेशो योगरूपधृक् ॥ ४३॥"
  },
  {
    "text": "योगाकारं महद्रूपं दृष्ट्वा विस्मितमानसम् ।\nविश्वं भक्तिसमायुक्तं भजनार्थं मनो दधे ॥ ४४॥"
  },
  {
    "text": "एतादृशं सुशान्तिस्थं ब्रह्म देहधरं कथम् ।\nभवति तस्य सेवा वै कुर्वे नित्यं महात्मनः ॥ ४५॥"
  },
  {
    "text": "हृदि स्थितं तस्य भावं ज्ञात्वा रूपधरः प्रभुः ।\nगजाननो बभूवापि पुनर्दृष्ट्वाऽतिविस्मितम् ॥ ४६॥"
  },
  {
    "text": "तं पश्यति प्रजानाथ कोऽयं भिन्नस्वरूपधृक् ।\nतस्तस्तं तस्य जानाति कृपया योगसेवया ॥ ४७॥"
  },
  {
    "text": "गणेशानं मूर्तिधरं भजतेऽनन्यभावतः ।\nमन्त्रादिना रहस्येन जानीहि विश्वमादरात् ॥ ४८॥"
  },
  {
    "text": "तथा गणेश्वराः प्रोक्ता अष्टौ योगप्रवाचकाः ।\nतेषां हृदि स्थितं ब्रह्म स्वसंवेद्यं न संशयः ॥ ४९॥"
  },
  {
    "text": "महैश्वर्यप्रसंयुक्ता न जानन्ति कदाचन ।\nवयं ब्रह्मस्वरूपाश्च प्रत्येकं मानयन्ति ते ॥ ५०॥"
  },
  {
    "text": "न मत्तः परमं किञ्चिज्ज्ञात्वा मोहसमन्विताः ।\nविश्वात्मनि च विश्वस्मिन् क्रीडायुक्ता बभूविरे ॥ ५१॥"
  },
  {
    "text": "कृत्वा नानाविधं खेलं नानाकल्पपरायणाः ।\nएवं बहौ गते काले शान्तिमिच्छन्ति शाश्वतीम् ॥ ५२॥"
  },
  {
    "text": "ततः क्रीडां विहायैव स्वमहिम्न्यभवन् स्थिताः ।\nतथापि ते पुनर्विश्वप्रवशाः ससृजुः स्वयम् ॥ ५३॥"
  },
  {
    "text": "ततस्ते खेदसंयुक्ता विचारं कुर्वते परम् ।\nकेन स्म प्रेरिता विश्वं सृजामो विविधं वयम् ॥ ५४॥"
  },
  {
    "text": "अतः स्वाधीनता नो न विद्यतेऽपि कदाचन ।\nवयं न ब्रह्मरूपाश्च मायामोहयुताः सदा ॥ ५५॥"
  },
  {
    "text": "एवं मनसि सन्धार्य तपश्चेरुः समाधिदम् ।\nतपसा योगसंयुक्ता बभूवुर्नात्र संशयः ॥ ५६॥"
  },
  {
    "text": "क्रमेण गणपाः सर्वे पूर्णयोगस्वरूपिणि ।\nलयं ययुः सुशान्तिस्थाः शान्तरूपे प्रजापते ॥ ५७॥"
  },
  {
    "text": "तत्र विधिं प्रवक्ष्यामि श‍ृणु संशयनाशकम् ।\nयोगोऽष्टधा समाख्यातस्तत् स्वरूपं सुयोगदम् ॥ ५८॥"
  },
  {
    "text": "शमो दम आसनं च प्राणायामश्चतुर्थकः ।\nप्रत्याहारो धारणा वै ध्यानं समाधिरष्टमः ॥ ५९॥"
  },
  {
    "text": "स्वधर्मयुक्तभावेन मनो नियम्य यत्नतः ।\nयतते ब्रह्मप्राप्त्यर्थं स शमः परिकीर्तितः ॥ ६०॥"
  },
  {
    "text": "स्वधर्मस्थितिमास्थाय नियमादिस्वभावतः ।\nदमेद्देहं सुशान्त्यर्थं दमस्तेन प्रकथ्यते ॥ ६१॥"
  },
  {
    "text": "स्वस्तिकादीनि भो दक्ष आसनानि विशेषतः ।\nसाधयित्वा समातिष्ठेद्योगार्थमासनं स्मृतम् ॥ ६२॥"
  },
  {
    "text": "प्राणायामं ततोऽभ्यस्य लघ्वादिकं क्रमेण च ।\nयोगार्थं साधयेद्वायुं स प्राणायाम उच्यते ॥ ६३॥"
  },
  {
    "text": "नानाविषयभोगार्थं गच्छन्तीन्द्रियकाणि तु ।\nतेभ्यस्तानि समागृह्य योगयुक्तानि कारयेत् ॥ ६४॥"
  },
  {
    "text": "स मनांसि सुशान्त्यर्थं हृत्वा हृत्वा पुनः पुनः ।\nइन्द्रियाणि नरः कुर्यात् प्रत्याहारः स वै स्मृतः ॥ ६५॥"
  },
  {
    "text": "महावाक्यादिभिः प्रोक्तं ब्रह्म शब्दार्थभावतः ।\nसन्धार्य स श्रमेद्दक्ष धारणा सा प्रकीर्तिता ॥ ६६॥"
  },
  {
    "text": "हृदि ब्रह्मावबोधश्च जायते ऐक्यभावतः ।\nस्वस्य तेन समाख्यातं ध्यानं ब्रह्म सुखप्रदम् ॥ ६७॥"
  },
  {
    "text": "ततो ब्रह्मणि सोऽप्येवं लीनः सञ्जायते परे ।\nन ब्रह्म न स्वयं तत्र समाधिः परिकीर्तितः ॥ ६८॥"
  },
  {
    "text": "इदं योगाष्टकं प्रोक्तं योगप्राप्त्यर्थमादरात् ।\nसेविनां ब्रह्मदं पूर्णं भविष्यति न संशयः ॥ ६९॥"
  },
  {
    "text": "तत्र मायायुता जीवा भिन्नदेहधरा मताः ।\nतेषामष्टकमेवं तद्वर्तते साधनात्मकम् ॥ ७०॥"
  },
  {
    "text": "ब्रह्माकाराणि प्रोक्तानि तत्त्वानि विविधानि तु ।\nविश्वरूपाणि सर्वाणि ब्रह्माण्यन्नमुखानि च ॥ ७१॥"
  },
  {
    "text": "तेषां योगः समाख्यातस्त्रिविधो नाऽत्र संशयः ।\nदेहादिभावशून्यत्वात् तच्छृणुष्व सुखप्रदम् ॥ ७२॥"
  },
  {
    "text": "धारणाध्यानके दक्ष समाधिः परिकीर्तितः ।\nत्रिभिर्योगं समाराध्य शान्तिगानि भवन्ति तु ॥ ७३॥"
  },
  {
    "text": "स्वस्वब्रह्मणि ये सन्ति भोगा ब्रह्मसुखात्मकाः ।\nतांस्त्यक्त्वा धारयेद्ब्रह्म तपस्तदेव कथ्यते ॥ ७४॥"
  },
  {
    "text": "पूर्णशान्त्यर्थमत्यन्तं ब्रह्माणि सम्भवन्ति चेत् ।\nत्यक्त्वा भोगांस्तपस्तेषां ज्ञातव्यं विबुधैः परम् ॥ ७५॥"
  },
  {
    "text": "मनोवाणीविहीनं न मनोवाणीमयं न च ।\nब्रह्म वेदेषु विख्यातं तदेव गणनायकः ॥ ७६॥"
  },
  {
    "text": "न तत्र सगुणं दक्ष निर्गुणं नैव वर्तते ।\nगणेशे पश्य वेदेषु योगरूपस्ततः स्मृतः ॥ ७७॥"
  },
  {
    "text": "ब्रह्माणि खेदयुक्तानि पराधीनतया यदा ।\nतपश्चेरुस्तदा तानि विचार्य ब्रह्मप्राप्तये ॥ ७८॥"
  },
  {
    "text": "अतितपोबलेनैव हृदि स्फूर्तिः प्रजायते ।\nयोगस्य मन्त्रराजं तं जानीहि ब्रह्मणां विधे ॥ ७९॥"
  },
  {
    "text": "ततो हर्षयुतान्येवानुभवं सस्मरुस्तदा ।\nजपस्तदेव तेषां वै ब्रह्मणां भवति प्रभो ॥ ८०॥"
  },
  {
    "text": "हृदि संस्थं ततो योगं ददृशुस्तानि सर्वदा ।\nतदेव गणराजस्य रूपं तत्र प्रकीर्तितम् ॥ ८१॥"
  },
  {
    "text": "ततस्तल्लीनभावेन तिष्ठन्ति ब्रह्मकानि वै ।\nगणेशस्य कृपा ज्ञेया तत्र सा कथ्यते बुधैः ॥ ८२॥"
  },
  {
    "text": "योग एतादृशं ब्रह्म यदि देहयुतं भवेत् ।\nतदा तं प्रभजिष्यामो नित्यमिच्छन्ति तानि तु ॥ ८३॥"
  },
  {
    "text": "ब्रह्मदेहधरः सोऽपि बभूव भक्तिमोहितः ।\nआययौ वरदानार्थं तेषामग्रे गजाननः ॥ ८४॥"
  },
  {
    "text": "ब्रह्माकाराणि चिह्नानि कथितानि पुरा मया ।\nगणेशस्य स्वरूपे तु तान्यपश्यंश्च तादृशम् ॥ ८५॥"
  },
  {
    "text": "ततस्तानि प्रणेमुस्तं पुपूजुस्तं च नित्यशः ।\nअन्ते योगमयान्येव बभूवुर्नात्र संशयः ॥ ८६॥"
  },
  {
    "text": "एतत्सर्वं समाख्यातं ब्रह्मणां चरितं मया ।\nतपोयोगादिकाचारमन्यच्छृणु प्रजापते ॥ ८७॥"
  },
  {
    "text": "वक्रतुण्डो गणेशानो यदि खेदसमन्वितः ।\nपराधीनतया दक्ष शान्तियोगपरोऽभवत् ॥ ८८॥"
  },
  {
    "text": "तदा तपोयुतः सोऽपि त्रेधा योगार्थमादरात् ।\nश्राम्येत्तेन हृदिस्थं तं लोकयेदेकदन्तकम् ॥ ८९॥"
  },
  {
    "text": "देहेषु ब्रह्मभावेन वक्रतुण्डः स्थितोऽभवत् ।\nतस्माद्देही स्थितः श्रेष्ठो भिन्नाकारः प्रकीर्तितः ॥ ९०॥"
  },
  {
    "text": "अतोऽयं वक्रतुण्डस्तं गजाननं परात्परम् ।\nएकदन्तं न जानाति तत्र भेदं वदाम्यहम् ॥ ९१॥"
  },
  {
    "text": "त्रिगुणाकारदेहश्च तुरीयं मस्तकं मतम् ।\nवक्रतुण्डस्तयोर्योगे बिन्दुब्रह्मप्रवाचकः ॥ ९२॥"
  },
  {
    "text": "चतुर्विधेषु देहेषु मोहयुक्तं च यत् स्मृतम् ।\nसदा भेदविहीनं तज्जीवसंज्ञं प्रकथ्यते ॥ ९३॥"
  },
  {
    "text": "मोहहीनं सदा साक्षिरूपं परात्मधारकम् ।\nएकदन्तस्तयोर्योगे सोऽहम्मात्रात्मकः स्मृतः ॥ ९४॥"
  },
  {
    "text": "जीवो देहस्वरूपस्थः परमात्मा शिरः स्मृतम् ।\nगजाकारं न सन्देह एकदन्तस्य नित्यदा ॥ ९५॥"
  },
  {
    "text": "जीवात्मा परमात्मानौ दृष्ट्वा भेदविवर्जितौ ।\nविस्मितः स भवेत्तत्र वक्रतुण्डो गजाननः ॥ ९६॥"
  },
  {
    "text": "नानाभेदसमायुक्तो वक्रतुण्डो मयोदितम् ।\nभेदहीनमेकदन्तं दृष्ट्वा पप्रच्छ तं पुनः ॥ ९७॥"
  },
  {
    "text": "हृदिस्थं सोऽहमादौ यद्ब्रह्माकारं प्रकथ्यते ।\nबिन्दोस्तदेकदन्ताख्यं न देहादियुतं कदा ॥ ९८॥"
  },
  {
    "text": "सेवार्थं वक्रतुण्डेन प्रार्थितं हृदि सङ्गतम् ।\nब्रह्म तदेव भो दक्ष एकदन्तो बभूव ह ॥ ९९॥"
  },
  {
    "text": "यथा जगदिदं सर्वं ब्रह्माकारं प्रकीर्तितम् ।\nतथा ज्ञेयं वक्रतुण्डोऽपि ह्येकदन्तस्वरूपधृक् ॥ १००॥"
  },
  {
    "text": "सगुणं नरसंज्ञस्थं निर्गुणं गजवाचकम् ।\nतयोर्योगे परं ब्रह्म गजाननः प्रकथ्यते ॥ १०१॥"
  },
  {
    "text": "सेवार्थं प्रार्थितं सर्वैस्तदेव देहवानभूत् ।\nगणेशो ब्रह्मरूपाख्यो नानाब्रह्मसु संस्थितः ॥ १०२॥"
  },
  {
    "text": "अतो गणेश्वरं दक्ष न जानाति गणेश्वरः ।\nनानामोहसमायुक्तो भ्रान्तिभावात् सुशान्तिदम् ॥ १०३॥"
  },
  {
    "text": "स्वत उत्थान भावे तु देहो बिन्दुमयः स्मृतः ।\nसोऽहं शिरो गजाकारं तयोर्योगे महोदरः ॥ १०४॥"
  },
  {
    "text": "एवं नानाविभेदैश्च नानाब्रह्मपरायणः ।\nगणेश्वरः स्थितस्तेषु गजाननादिचिह्नितः ॥ १०५॥"
  },
  {
    "text": "संयोगे गणनाथस्य स्वत उत्थानकं वपुः ।\nउत्थानं परतस्तस्य मस्तकं नात्र संशयः ॥ १०६॥"
  },
  {
    "text": "अयोगे बुद्धिहीनं तु मस्तकं सिद्धिवर्जितम् ।\nवपुस्तयोर्न संयोगे गणेशः परिकीर्तितः ॥ १०७॥"
  },
  {
    "text": "पूर्णयोगे शरीरं तु मतं संयोगवाचकम् ।\nअयोगवाचकं तस्य मस्तकं तु गजाकृति ॥ १०८॥"
  },
  {
    "text": "अविनाशार्थसंयुक्तो गजशब्दः प्रकीर्तितः ।\nअयोगान्न परं ब्रह्माविनाशाख्यं प्रकथ्यते ॥ १०९॥"
  },
  {
    "text": "संयोगायोगभावाख्या भ्रान्तिः सर्वत्र पठ्यते ।\nनिरोधचित्ताग्र दक्ष सा सिद्धिः परिकीर्तिता ॥ ११०॥"
  },
  {
    "text": "संयोगायोगभावस्था बुद्धिर्भ्रान्तिधरा मता ।\nतयोः स्वामी गणाध्यक्षः पूर्णयोगप्रवाचकः ॥ १११॥"
  },
  {
    "text": "अहं गणेशरूपश्चेत् संयोगायोगकौ मम ।\nकुतो मायाप्रभावाख्यौ तेन शान्तिं लभेन्नरः ॥ ११२॥"
  },
  {
    "text": "सर्वत्राऽभेदभावेन संयोगात्मा गजाननः ।\nतिष्ठत्यत्र न सन्देहो युतः संयोगमायया ॥ ११३॥"
  },
  {
    "text": "सर्वत्राऽभेदहीनश्च योगरूपो गजाननः ।\nअयोगमायया युक्तस्तिष्ठति व्यतिरेकतः ॥ ११४॥"
  },
  {
    "text": "यदि सर्वात्मकं योगं वदामि गणनायकम् ।\nनानाब्रह्मसुसंस्थं तमन्वयाख्यं तदा विदुः ॥ ११५॥"
  },
  {
    "text": "नागतं न गतं योगं कदाचिच्चेद्गजाननम् ।\nनानाब्रह्मसु मुक्तं तं व्यतिरेकात्मकं जगुः ॥ ११६॥"
  },
  {
    "text": "अतश्चित्तलयेनैवाऽहं गणेशो न संशयः ।\nचित्तपञ्चकमुत्सृज्य पूर्णयोगमवाप्नुयात् ॥ ११७॥"
  },
  {
    "text": "तत्र समाधिजं सौख्यं वदामि युक्तिभावतः ।\nगणेशेऽहं तदाकारो भवामि यदि योगतः ॥ ११८॥"
  },
  {
    "text": "तदा संयोगजः प्रोक्तोऽनुभवो योगिनां हृदि ।\nयदाऽहं गणनाथश्चेन्नागतो न गतः कदा ॥ ११९॥"
  },
  {
    "text": "तदा ह्ययोगशः प्रोक्तोऽनुभवः शान्तिदायकः ।\nअतोऽयोगमयो योगः कथं तत्र प्रवर्तते ॥ १२०॥"
  },
  {
    "text": "चित्तं नानाविधं दक्ष संयोगायोगधारकम् ।\nयोगे योगात्मकोऽहं च तदा शान्तिः प्रलभ्यते ॥ १२१॥"
  },
  {
    "text": "शान्तीनां शान्तिरूपा सा योगशान्तिः प्रजापते ।\nतस्मात् परं विद्यते न ब्रह्म योगात् सुनिश्चितम् ॥ १२२॥"
  },
  {
    "text": "अतोऽयं गणनाथस्तु ब्रह्मणस्पतिरुच्यते ।\nसंयोगाऽयोगकादीनां ब्रह्मणां पातृभावतः ॥ १२३॥"
  },
  {
    "text": "एतत् सर्वं समाख्यातं रहस्यं परमाद्भुतम् ।\nगजाननस्य ते दक्ष प्रकृतं श‍ृणु साम्प्रतम् ॥ १२४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरित्रे गणेशस्वरूपवर्णनं नाम तृतीयोऽध्यायः ॥ ९.३\n९.४ पूर्णयोगचरितवर्णनं नाम चतुर्थोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "तपसा भक्तिभावेनागतं दृष्ट्वा गजाननम् ।\nअयोगो हर्षितोऽत्यन्तमुत्थाय प्रणनाम तम् ॥ १॥"
  },
  {
    "text": "ततः पूज्य गणेशानं प्रभुं नानोपचारकैः ।\nपुनः प्रणम्य विघ्नेशं तुष्टाव करसम्पुटः ॥ २॥"
  },
  {
    "text": "अयोग उवाच ।\nशान्तिस्वरूपाय सुशान्तिदाय वाणीमनोहीनतमाय ढुण्ढे ।\nवाणीमनोयुक्तविचारिणे वै योगाय योगाधिपते नमस्ते ॥ ३॥"
  },
  {
    "text": "वाणीमनोयुक्तमयं वदामि नो विश्वरूपोऽसि कथं स्तवीमि ।\nनित्यं गणेशाय नमो महात्मन् योगाय योगाधिपते नमस्ते ॥ ४॥"
  },
  {
    "text": "वाणीमनोहीनमयं कथं त्वां ब्रुवेऽद्य संयोगमयं कदा च ।\nनो योगरूपं त्वथ ते नमो वै योगाय योगाधिपते नमस्ते ॥ ५॥"
  },
  {
    "text": "त्वत्तः प्रसूतानि महानुभाव ब्रह्माणि विश्वानि पराणि भूयः ।\nत्वय्येव लीनानि ह्यभिन्नभावाद्योगाय योगाधिपते नमस्ते ॥ ६॥"
  },
  {
    "text": "नित्यं ह्ययोगाय निवृत्तिदाय मायाविहीनाय गणाधिपाय ।\nवाणीमनोहीनतया सुलभ्य योगाय योगाधिपते नमस्ते ॥ ७॥"
  },
  {
    "text": "स्वानन्दरूपाय सुशान्तिदाय सिद्ध्या च बुद्ध्या सह खेलकाय ।\nवाणीमनोहीन निजात्मलभ्य योगाय योगाधिपते नमस्ते ॥ ८॥"
  },
  {
    "text": "अव्यक्तरूपाय च साहजाय मोहेन हीनाय सदा शिवाय ।\nत्रैविध्यनाथाय च नेति कर्त्रे योगाय योगाधिपते नमस्ते ॥ ९॥"
  },
  {
    "text": "सामान्यरूपाय त्रयीमयाय द्वन्द्वप्रकाशाय च विष्णवे ते ।\nआनन्दनाथाय सुखेलकाय योगाय योगाधिपते नमस्ते ॥ १०॥"
  },
  {
    "text": "आत्मस्वरूपाय सदाऽमृतस्थयोगेन संलभ्यतमाय भानो ।\nभेदैर्विहीनाय च जीवनाय योगाय योगाधिपते नमस्ते ॥ ११॥"
  },
  {
    "text": "नानाप्रभेदेषु च तन्मयाय सर्वस्वरूपाय च शक्तये ते ।\nआनन्त्यभावैश्च सुमोहदाय योगाय योगाधिपते नमस्ते ॥ १२॥"
  },
  {
    "text": "साक्षिस्वरूपाय च साङ्ख्ययोगलभ्यस्वरूपाय सदात्मसंस्थ ।\nबोधेन हीनाय परात्पराय योगाय योगाधिपते नमस्ते ॥ १३॥"
  },
  {
    "text": "बोधस्वरूपाय सङ्ख्याविहारकर्त्रे सदा पालकभावधारिन् ।\nत्रैविध्यनाथाय महोदराय योगाय योगाधिपते नमस्ते ॥ १४॥"
  },
  {
    "text": "सोहंस्वरूपाय च चिन्मयाय मोहेन युक्ताय च हीनकाय ।\nदेहिस्वरूपेण विहारकर्त्रे योगाय योगाधिपते नमस्ते ॥ १५॥"
  },
  {
    "text": "बिन्दुप्रचुराय चतुष्पदाय चतुर्विधेषु प्रभवाय तुभ्यम् ।\nआनन्त्यतत्त्वाय च देहभोक्त्रे योगाय योगाधिपते नमस्ते ॥ १६॥"
  },
  {
    "text": "तुर्यात्मदेहाय लयात्मकाय कालस्वरूपाय गणेश्वराय ।\nनादात्मकायाऽथ त्रिदेहगाय योगाय योगाधिपते नमस्ते ॥ १७॥"
  },
  {
    "text": "आनन्दकोशात्मकसंस्थिताय प्राज्ञाय सौषुप्तमयाय तुभ्यम् ।\nनित्येश्वरायैव तयोः प्रचारिन् योगाय योगाधिपते नमस्ते ॥ १८॥"
  },
  {
    "text": "सर्वान्तरस्थाय च सूक्ष्मकाय स्वप्नप्रचुराय च तैजसाय ।\nहिरण्यगर्भाय तयोः प्रचारिन् योगाय योगाधिपते नमस्ते ॥ १९॥"
  },
  {
    "text": "बाह्यस्थितायान्नमयाय विश्ववैश्वानरायैव तयोः प्रचारिन् ।\nस्थूलस्वरूपाय च जागृदास्थ योगाय योगाधिपते नमस्ते ॥ २०॥"
  },
  {
    "text": "विश्वस्यद्वैविध्यमयाय तुभ्यं नानाण्डरूपाय च खेलकाय ।\nशक्ते च धात्रे हरये शिवाय योगाय योगाधिपते नमस्ते ॥ २१॥"
  },
  {
    "text": "एते गणेशाधिपते कलांशा विघ्नेश्वरास्ते गणनायकाय ।\nन त्वं सदैतैः सहितो हि तुभ्यं योगाय योगाधिपते नमस्ते ॥ २२॥"
  },
  {
    "text": "स्तुमः कथं नाथ गणेशरूपं संयोगहीनं च ह्ययोगहीनम् ।\nतादात्म्यरूपं भव तुष्टचित्तं योगाय योगाधिपते नमस्ते ॥ २३॥"
  },
  {
    "text": "मुद्गल उवाच ।\nएवं स्तुत्वा गणेशानं प्रणनाम कृताञ्जलिः ।\nअयोगस्तं गणाधीशो जगाद घननिःस्वनः ॥ २४॥"
  },
  {
    "text": "गणेश उवाच ।\nवरान् वृणु महाभाग मनसीप्सितरूपकान् ।\nदास्यामि भक्तितुष्टोऽहं स्तोत्रेणानेन योगप ॥ २५॥"
  },
  {
    "text": "त्वया कृतमिदं स्तोत्रं योगशान्तिपदप्रदम् ।\nपठतां श‍ृण्वतां नित्यं नानासिद्धिप्रदं भवेत् ॥ २६॥"
  },
  {
    "text": "यं यमिच्छसि तं तं वै दास्यामि स्तोत्रपाठतः ।\nमयि प्रीतिकरं चास्तु भक्तिभावप्रदं तथा ॥ २७॥"
  },
  {
    "text": "एकविंशतिवारं चैकविंशति दिनावधि ।\nपठते तस्य सर्वं च दास्यामि दुर्लभं हि चेत् ॥ २८॥"
  },
  {
    "text": "एवमुक्त्वा गणेशानः सस्वजे तं गणाधिपम् ।\nअयोगरूपिणं हर्षसंयुक्तं प्रचकार ह ॥ २९॥"
  },
  {
    "text": "ततोऽयोगो गणाध्यक्षं प्रणम्य च पुनः पुनः ।\nजगाद भक्तिसंयुक्तो हृष्टरोमा सुहर्षितः ॥ ३०॥"
  },
  {
    "text": "अयोग उवाच ।\nयदि ढुण्ढे वरान् मे त्वं दास्यसि भक्तिमोहितः ।\nतदा ते पादयुग्मे मे भक्तिं देहि दृढां पराम् ॥ ३१॥"
  },
  {
    "text": "पूर्णयोगस्वरूपस्थं मां कुरुष्व गजानन ।"
  },
  {
    "text": "सुखं मुक्तस्वरूपस्थं नाथ नेच्छामि ते नमः ॥ ३२॥"
  },
  {
    "text": "मुद्गल उवाच ।\nअयोगगणराजस्य श्रुत्वा वचनमुत्तमम् ।\nजगाद तं गणेशानस्तथेत्यन्तर्हितोऽभवत् ॥ ३३॥"
  },
  {
    "text": "अयोगस्तं हृदि स्थाप्य भजतेऽनन्यमानसः ।\nअन्ते योगमयः सोऽपि बभूवे मोक्षनायकः ॥ ३४॥"
  },
  {
    "text": "इति ते सर्वमाख्यातं चरितं गणपस्य यत् ।\nपूर्णयोगधरस्यापि समासेन प्रजापते ॥ ३५॥"
  },
  {
    "text": "अतस्त्वं गणराजं तं भजस्व भक्तिसंयुतः ।\nतेन यज्ञमिमं पूर्णं करिष्यसि न संशयः ॥ ३६॥"
  },
  {
    "text": "अन्ते योगयुतश्चैव ब्रह्मभूतो भविष्यसि ।\nआज्ञां देहि गमिष्यामि त्वदातिथ्यसुतोषितः ॥ ३७॥"
  },
  {
    "text": "रहस्यं गणनाथस्य कथितं सकलं मया ।\nनान्यत् किञ्चिदतो दक्ष परं वेदादिसम्मतम् ॥ ३८॥"
  },
  {
    "text": "श‍ृणुयाद्यः पठेद्वाऽपि स सर्वं प्राप्नुयाच्छुभम् ।\nअन्ते योगमयो भूत्वा सन्तिष्ठेत् गणपात्मकः ॥ ३९॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nयोगचरिते नवमे खण्डे पूर्णयोगचरितवर्णनं नाम चतुर्थोऽध्यायः ॥ ९.४\n९.५ सार्वभौमयोगो नाम पञ्चमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दक्ष उवाच ।\nधन्योऽहं कृतकृत्योऽहं कृतस्त्वया महामुने ।\nयेन गणेशमाहात्म्यं श्रावितं योगदायकम् ॥ १॥"
  },
  {
    "text": "गणेशगीतासारादि कथितं तु विशेषतः ।\nज्ञानं योगप्रदं पूर्णं सङ्क्षेपेण त्वया परम् ॥ २॥"
  },
  {
    "text": "तन्न बुद्धं मया सर्वमतः सौलभ्यतो वद ।\nयोगं क्रमयुतं पूर्णं येन योगी नरो भवेत् ॥ ३॥"
  },
  {
    "text": "सूत उवाच ।\nएवं पृष्टो महायोगी मुद्गलस्तमुवाच यत् ।\nहर्षेण महता युक्तस्तत्तेऽहं कथयामि तु ॥ ४॥"
  },
  {
    "text": "मुद्गल उवाच ।\nधन्योऽसि कृतकृत्योऽसि साक्षाद्गणपतेः किल ।\nविभूतिवाचकस्तत्र न चित्रमिदमुत्तमम् ॥ ५॥"
  },
  {
    "text": "त्वया पृष्टं महाभाग लोकोपकारकारकम् ।\nसर्वेषां सुलभत्वेन योगशान्तिपदप्रदम् ॥ ६॥"
  },
  {
    "text": "कथयामि च ते प्रीत्या गुह्यं वेदरहस्यकम् ।\nश‍ृणुष्वैकमना दक्ष योगं शान्तिप्रदायकम् ॥ ७॥"
  },
  {
    "text": "चित्तं पञ्चविधं प्रोक्तं तेषु पञ्चविधो रसः ।\nसरसं चित्तमुत्सृज्य योगी भवति मानवः ॥ ८॥"
  },
  {
    "text": "क्षिप्तं मूढं च विक्षिप्तमेकाग्रं च निरोधकम् ।\nचित्तं पञ्चविधं विद्धि जगत्सु ब्रह्मसु स्थितम् ॥ ९॥"
  },
  {
    "text": "व्यष्टिभावे स्थिता ये तु जन्तवो विविधात्मकाः ।\nलक्षचतुरशीतिषु योनिषु सम्भवाः किल ॥ १०॥"
  },
  {
    "text": "देहभोगादिमार्गेषु कुशलाः सम्भवन्ति ये ।\nतेषु स्वस्वप्रपञ्चेषु नानाकार्यपरायणाः ॥ ११॥"
  },
  {
    "text": "तैः क्षिप्तं कार्यसिद्ध्यर्थं चित्तं कार्येषु नित्यदा ।\nतत्तत्कार्यप्रकाशेन प्रकाशयति तान् हृदि ॥ १२॥"
  },
  {
    "text": "तेन कार्येषु दक्षास्ते भवन्त्यत्र न संशयः ।\nतदेव क्षिप्तसंज्ञं त्वं चित्तं जानीहि मानद ॥ १३॥"
  },
  {
    "text": "केचित् स्वल्पज्ञकास्तेषु केचिज्ज्ञानाधिका मताः ।\nमध्यमाः केचिदेवं तु नानाभेदाश्रिता नराः ॥ १४॥"
  },
  {
    "text": "त्रिविधेषु विभागेषु स्थिता नानाविभेदतः ।\nनानाज्ञानयुतास्तेषां रूपं न कथितुं क्षमम् ॥ १५॥"
  },
  {
    "text": "लक्षचतुरशीतिषु जन्तवो विविधात्मकाः ।\nव्यष्टिस्थाः सर्वकार्येषु ज्ञानहीना भवन्ति ये ॥ १६॥"
  },
  {
    "text": "ते मूढाः कथ्यते लोकैर्विषये चतुरैः सदा ।\nतेषु नानाविधा भेदा अल्पाधिकसुमध्यमाः ॥ १७॥"
  },
  {
    "text": "तेषां प्रकाशकं चित्तं नानामूढस्वभावगम् ।\nतदेव मूढसंज्ञाख्यं चित्तं ज्ञातव्यमञ्जसा ॥ १८॥"
  },
  {
    "text": "परैः सम्बोधितो जन्तुर्न बुबोध विचारतः ।\nकार्यं नानाविधं तस्य चित्तं मूढं प्रकीर्तितम् ॥ १९॥"
  },
  {
    "text": "व्यष्टिस्था ये नरा दक्ष स्वधर्मनिरताः सदा ।\nनानातपःपरा भूत्वा मुक्तिमिच्छन्ति शाश्वतीम् ॥ २०॥"
  },
  {
    "text": "विषयेषु विरज्यैव सदा ब्रह्मपरायणाः ।\nकुर्वन्ति विविधं कर्माऽहर्निशं मुक्तिकारणात् ॥ २१॥"
  },
  {
    "text": "तदपि ब्रह्म हृदये न दृष्टं तैर्महात्मभिः ।\nन संसारसुखे चित्तं तेषां रमति कर्हिचित् ॥ २२॥"
  },
  {
    "text": "अतो विक्षिप्तचित्तास्ते मता योगिजनैः पुरा ।\nब्रह्मार्पणक्रियाः सर्वाः कुर्वन्त्यन्तरबाह्यजाः ॥ २३॥"
  },
  {
    "text": "विशेषेणैव क्षिप्तोऽहं संसारे मायया सदा ।\nविगतक्षेपणं सर्वे नानासाधनभावतः ॥ २४॥"
  },
  {
    "text": "तेषां मुक्त्यर्थमत्यन्तं प्रकाशयति भावनाम् ।\nचित्तं क्रियात्मिकां तेन विक्षिप्तं तत्प्रकीर्तितम् ॥ २५॥"
  },
  {
    "text": "तत्र नानाक्रियायाश्च सामर्थ्येन विमोहितः ।\nजानाति देवतां तुष्टां ममोपरि न संशयः ॥ २६॥"
  },
  {
    "text": "कदा देवप्रसादादि गृह्य विक्षेपसंयुतः ।\nअनाधारां क्रियां कुयोद्देवाज्ञावशगो मुधा ॥ २७॥"
  },
  {
    "text": "स्वप्नेषु विविधान् भावान् पश्यति तद्गतचेतसा ।\nसत्यं स्वप्नं मदीयं तु मान्यं तादृशजं चरेत् ॥ २८॥"
  },
  {
    "text": "एवं विक्षिप्तभावेन मोहितः स कदाचन ।\nअनाधारं करोत्येव नानातपःप्रभावतः ॥ २९॥"
  },
  {
    "text": "समष्टिव्यष्टिसंस्थं यच्चित्तं वैराटगं परम् ।\nतेन व्यष्टिं समाव्याप्य भुङ्क्ते स विविधं सुखम् ॥ ३०॥"
  },
  {
    "text": "वैराटस्य क्रिया प्रोक्ता व्यापिका शास्त्रसम्मते ।\nतत्र व्यापकभावस्य चित्तं प्रकाशदं मतम् ॥ ३१॥"
  },
  {
    "text": "तत्त्वेषु विविधेष्वेव स्थूलसूक्ष्मादिगेषु च ।\nव्यापकभावकाशत्वाच्चित्तं तेषु स्थितं मतम् ॥ ३२॥"
  },
  {
    "text": "समष्टिव्यष्टिसंयोगेऽन्नं ब्रह्म स्थूलगं परम् ।\nतथा स्वप्नगतं सूक्ष्मं सौषुप्तं समसंस्थितम् ॥ ३३॥"
  },
  {
    "text": "चेतनाभावगं पूर्णं तद्वन्नादात्मकं मतम् ।\nअस्मिताख्यं परं ब्रह्म तेषु चित्तं प्रकीर्तितम् ॥ ३४॥"
  },
  {
    "text": "समष्टिव्यष्टिभागस्य तयोरैक्यस्य च प्रभो ।\nप्रकाशकारकं विद्धि चित्तमेकाग्रसंज्ञितम् ॥ ३५॥"
  },
  {
    "text": "समष्टिव्यष्टिभावेषु न भिन्नं भवतीत्यहो ।\nतेनैकाग्रं समाख्यातं चित्तं तज्ज्ञानकारकम् ॥ ३६॥"
  },
  {
    "text": "देहश्चतुर्विधः प्रोक्तः स्थूलः सूक्ष्मः समात्मकः ।\nअस्मिताख्यश्चतुर्थश्च तेषु देही स्थितो मतः ॥ ३७॥"
  },
  {
    "text": "देहेषु मोहितो देही जीव इत्यभिधीयते ।"
  },
  {
    "text": "मोहहीनः स एवाऽपि शिवः प्रोक्तो मनीषिभिः ॥ ३८॥"
  },
  {
    "text": "जीवशिवात्मिका संज्ञा देहिनो भ्रममात्रतः ।\nसदैकात्मस्वभावत्वात्तत्र भेदो न विद्यते ॥ ३९॥"
  },
  {
    "text": "तत्र जीवशिवाकारभावप्रकाशकारकम् ।\nचित्तमेकाग्रसंज्ञाख्यं तिष्ठति देहिसंश्रितम् ॥ ४०॥"
  },
  {
    "text": "सास्मिताच्च परं चित्तमेकाग्रं विद्यते न वै ।\nदेहदेहिमयं चित्तमेकाग्रं योगिनां मते ॥ ४१॥"
  },
  {
    "text": "चतुर्णां वपुषां यत्र ब्रह्माकारेण जायते ।\nसंयोगो बिन्दुरूपं तज्ज्ञातव्यं ब्रह्म सर्वगम् ॥ ४२॥"
  },
  {
    "text": "चतुष्पदं बुधैः प्रोक्तं चतुर्भिर्वर्जितं सदा ।\nदेहानां ब्रह्म विख्यातं नानादेहस्वभावगम् ॥ ४३॥"
  },
  {
    "text": "तत्र चतुष्पदाकारभावप्रकाशकारकम् ।\nचतुर्भिर्वर्जितस्यैव चित्तं तिष्ठति तद्गतम् ॥ ४४॥"
  },
  {
    "text": "देहेषु न भवेद्भिन्नं सर्वगमात्मभावतः ।\nनिरोधं कथ्यते चित्तं बिन्दुधर्मप्रकाशकम् ॥ ४५॥"
  },
  {
    "text": "जीवशिवात्मभावस्थं मोहहीनं सदात्मगम् ।\nब्रह्म सोऽहं समाख्यातं सदा भ्रान्तिविवर्जितम् ॥ ४६॥"
  },
  {
    "text": "तत्र जीवशिवाकारमोहहीनप्रकाशकम् ।\nचित्तमात्मस्वरूपस्थं निरोधं कथ्यते बुधैः ॥ ४७॥"
  },
  {
    "text": "देहदेहिसमायोगे स्वत उत्थानमुच्यते ।\nबोधाख्यं द्वन्द्वभावेन ब्रह्म खेलकरं सदा ॥ ४८॥"
  },
  {
    "text": "तत्र निरोधकं चित्तं तस्य रूपं वदाम्यहम् ।\nसङ्क्षेपेण प्रजानाथ श‍ृणु भावसमन्वितः ॥ ४९॥"
  },
  {
    "text": "बाह्यं स्थूलं समाख्यातमान्तरं सूक्ष्मगं मतम् ।\nबाह्यान्तरैकभावस्थमानन्ददेहगं परम् ॥ ५०॥"
  },
  {
    "text": "त्रिभिर्हीनं त्रयाणां च चालकं ह्यस्मितात्मकम् ।\nअहमानुभवेनैतज्ज्ञातव्यं योगिनां हृदि ॥ ५१॥"
  },
  {
    "text": "तेषां संयोगभावे यच्चतुर्णां वपुषां परम् ।\nसर्वात्मकं भवेद्ब्रह्म पञ्चमं बिन्दुसंज्ञितम् ॥ ५२॥"
  },
  {
    "text": "चतुर्विधा नरस्यैव कल्पना हृदि संस्थिता ।\nअतः परं न भेदोऽस्ति भवेद्येनास्य कल्पना ॥ ५३॥"
  },
  {
    "text": "बिन्दुत्यागे निरालम्बं चित्तं भवति सर्वदा ।\nसततं तत् समाख्यातं ब्रह्म ध्यातृविहीनतः ॥ ५४॥"
  },
  {
    "text": "न किञ्चिज्ज्ञायते यत्र भेदहीनप्रभावतः ।\nसोहं मात्रात्मकं चित्तं निरालम्बसमाधिदम् ॥ ५५॥"
  },
  {
    "text": "अवलम्बनगं चित्तं चतुर्धा देहिसंश्रितम् ।\nअवलम्बनहीनं तद्देहिगं चिन्मयं भवेत् ॥ ५६॥"
  },
  {
    "text": "निरालम्बपरित्यागेऽधिकसंरोधनं भवेत् ।\nचित्तस्य देहदेहिभ्यां हीनत्वान्नात्र संशयः ॥ ५७॥"
  },
  {
    "text": "मनोवाणीविहीनं तच्चित्तं ज्ञातव्यमादरात् ।\nअस्तिनास्तिविहीनत्वादाधाराधेययोगतः ॥ ५८॥"
  },
  {
    "text": "अवलम्बनयोगो न पञ्चधा योगिनां हृदि ।\nनिरालम्बनकं तस्मान् मनोवाणीविवर्जितम् ॥ ५९॥"
  },
  {
    "text": "बोधेन बुद्ध्यते सर्वं निरालम्बं समाधिना ।\nअवलम्बनकं तद्वद्बोधबोधो न विद्यते ॥ ६०॥"
  },
  {
    "text": "एवं बोधात्मकं ब्रह्म देहदेहिसमाधिदम् ।\nदेहदेहिसमायोगप्रकाशं चित्तमुच्यते ॥ ६१॥"
  },
  {
    "text": "देहसौख्यं प्रजानाति देहिसौख्यं निरन्तरम् ।\nतयोर्योगे च यत् सौख्यं जानाति ब्रह्म बोधगम् ॥ ६२॥"
  },
  {
    "text": "पदानां बोधभावेन पदार्थानां विशेषतः ।\nउत्थानं जायते तस्मात् स्वत उत्थानमुच्यते ॥ ६३॥"
  },
  {
    "text": "सुखं ज्ञात्वा समुत्थानं स्वयमेव करोति यः ।\nदेहदेहि च सृष्ट्वा स खेलति ब्रह्मतत्परः ॥ ६४॥"
  },
  {
    "text": "तत्रोत्थानप्रकाशाख्यं चित्तं निरोधसंज्ञकम् ।\nतिष्ठत्यत्र न सन्देहो ज्ञातव्यं योगिनां हृदि ॥ ६५॥"
  },
  {
    "text": "बोधत्यागे समाख्यातं ब्रह्म साङ्ख्यं प्रजापते ।\nकः सङ्ख्यां कुरुते तस्य बोधनाशप्रभावतः ॥ ६६॥"
  },
  {
    "text": "उत्थानवर्जितं ब्रह्म साङ्ख्यं साक्षिस्वभावगम् ।\nबोधहीनात् कदा तत्रोत्थानं नैव प्रजापते ॥ ६७॥"
  },
  {
    "text": "प्रकृतिसम्भवं बोधं तयोः पुरुषसम्भवम् ।\nयोगसौख्यं न जानाति साङ्ख्यं बोधविहीनतः ॥ ६८॥"
  },
  {
    "text": "बुद्ध्वा सुखं नरस्यैवोत्थानं यथा प्रजापते ।\nतथा मायासुखं ज्ञात्वा ब्रह्मणोत्थानकं भवेत् ॥ ६९॥"
  },
  {
    "text": "तथा परत उत्थानं साङ्ख्ये नित्यं प्रतिष्ठितम् ।\nतत्र योगं प्रवक्ष्यामि येन योगी नरो भवेत् ॥ ७०॥"
  },
  {
    "text": "यद्युत्थानसमायुक्तं भवति चेत्तदा भवेत् ।\nउत्थानवर्जितं दक्ष तदेवं बीजमाद्यकम् ॥ ७१॥"
  },
  {
    "text": "उत्थानहीनभावेन सदा साङ्ख्यं विराजति ।\nस्वयं च स्वत उत्थानं निःसृतं तत् प्रभावतः ॥ ७२॥"
  },
  {
    "text": "साङ्ख्येन न कृतं चैतत्तथाप्युत्थानहीनतः ।\nस्वयं च स्वत उत्थानं जायते नात्र संशयः ॥ ७३॥"
  },
  {
    "text": "यदाऽनृतं भवेद्दक्ष तदा सत्यं प्रकीर्त्यते ।\nएकं ब्रह्म यदा तिष्ठेत् सत्यं तत् केन कथ्यते ॥ ७४॥"
  },
  {
    "text": "न दृष्टमनृतं येन न जानाति स सत्यकम् ।\nसदा तादृशरूपत्वादेकभावप्रदर्शनात् ॥ ७५॥"
  },
  {
    "text": "अत उत्थानहीनत्वं धृतं तेन विशेषतः ।\nस्वत उत्थानभावाख्यं स्वयमेवोपजायते ॥ ७६॥"
  },
  {
    "text": "न कृतं तेन साङ्ख्येन स्वयमेव विनिःसृतम् ।\nअतः परत उत्थानं प्राप्तं तत्र न संशयः ॥ ७७॥"
  },
  {
    "text": "सङ्ख्याहीनप्रकाशाख्यं चित्तं तत्र प्रवर्तते ।\nबोधहीनप्रकाशेन ज्ञायते तन्निरोधकम् ॥ ७८॥"
  },
  {
    "text": "उत्थानेन युतं ब्रह्म बोधमयं प्रकीर्तितम् ।\nसाङ्ख्यमुत्थानहीनं च तयोर्योगे निजात्मकम् ॥ ७९॥"
  },
  {
    "text": "स्वतः परत उत्थानं तत्र नैव प्रजापते ।\nजगतां ब्रह्मणां योगे भवति स्वस्वरूपकम् ॥ ८०॥"
  },
  {
    "text": "स्वस्वरूपात् परो नास्ति संयोगः तन्मयः कदा ।\nस समाधिः समाख्यातो ब्रह्मण्यस्यान्वयात्मकः ॥ ८१॥"
  },
  {
    "text": "स्वकीयाभेदभावस्य तत्र प्रकाशकारकम् ।\nचित्तं निरोधसंज्ञं तु तिष्ठत्यत्र न संशयः ॥ ८२॥"
  },
  {
    "text": "संयोगः पञ्चधा दक्ष भवति श‍ृणु रूपकम् ।\nतस्य भिन्नं प्रवक्ष्यामि लोकानां हितकारणात् ॥ ८३॥"
  },
  {
    "text": "एते भेदाः समाख्याता योगेन लयतां ययुः ।\nस्वसंवेद्येन सन्देहस्तेन सृष्टाश्च पालिताः ॥ ८४॥"
  },
  {
    "text": "एतेषां रूपमास्थाय खेलति स्वस्वरूपकम् ।\nनानालीलाकरं प्रोक्तं तदेवं वेदवादिभिः ॥ ८५॥"
  },
  {
    "text": "उत्पत्तिनाशसंयुक्ता भेदा एते मनीषिभिः ।\nतेषां निजस्वभावत्वादसत्स्वानन्द उच्यते ॥ ८६॥"
  },
  {
    "text": "तद्ब्रह्म शक्तिरूपाख्यं ज्ञातव्यं भेदधारणात् ।\nतत्रासत्काशभावेन चित्तं तिष्ठति निश्चितम् ॥ ८७॥"
  },
  {
    "text": "एतैर्भेदैर्विहीनं यदमृतं ब्रह्म कथ्यते ।\nएतेषां जीवनं नित्यं तच्च सत्स्वस्वरूपकम् ॥ ८८॥"
  },
  {
    "text": "तद्ब्रह्म सौरमाख्यातं भेदहीनप्रभावतः ।\nतत्र नित्यस्य काशाख्यं चित्तं निरोधकं मतम् ॥ ८९॥"
  },
  {
    "text": "असत् सत् द्विविधं प्रोक्तं तयोर्योगे समात्मकम् ।\nस्वसंवेद्यं परं ब्रह्म विष्णुर्द्वन्द्वप्रवेशनात् ॥ ९०॥"
  },
  {
    "text": "तत्रानन्दप्रकाशाख्यं चित्तं निरोधसंज्ञितम् ।\nतिष्ठते तेन योगीन्द्रास्तं गच्छन्ति समाधिना ॥ ९१॥"
  },
  {
    "text": "त्रिभिर्हीनं त्रिभिर्युक्तमव्यक्तं नेति कारकम् ।\nमोहहीनप्रभावेण तुरीयं ब्रह्म कथ्यते ॥ ९२॥"
  },
  {
    "text": "तदेव शिवसंज्ञाख्यं ज्ञातव्यं योगसेवया ।\nतत्र नेति प्रकाशाख्यं चित्तं तिष्ठति तद्गतम् ॥ ९३॥"
  },
  {
    "text": "त्रिविधं मोहसंयुक्तं मोहहीनं चतुर्थकम् ।\nतेषां संयोगभावे वै स्वसंवेद्यं प्रकीर्तितम् ॥ ९४॥"
  },
  {
    "text": "पूर्णसंयोगभावाख्यं पञ्चमं ब्रह्म तत् स्मृतम् ।\nतस्मात् परो न संयोगः कथ्यते योगिभिः सदा ॥ ९५॥"
  },
  {
    "text": "स एव गणनाथस्तु स्वानन्दाख्यः प्रकीर्तितः ।\nतत्र निजप्रकाशाख्यं चित्तं तिष्ठति सर्वगम् ॥ ९६॥"
  },
  {
    "text": "अतः परमयोगाख्यं ब्रह्म मायाविवर्जितम् ।\nतदेव योगिभिः प्रोक्तं निवृत्तिसुखदायकम् ॥ ९७॥"
  },
  {
    "text": "न तत्र जगतां दक्ष ब्रह्मणां योग उच्यते ।\nतस्याऽपि तेषु तद्वच्च तेनायोग इति स्मृतः ॥ ९८॥"
  },
  {
    "text": "ब्रह्मणि तन्मयत्वेन स्वस्य संयोग उच्यते ।\nतस्मान्निवृत्तिरापन्ना तेन निवृत्तिसंज्ञकम् ॥ ९९॥"
  },
  {
    "text": "स्वसंवेद्यस्य नाशेन लभ्यते ह्यसमाधिना ।\nनाऽगतं न गतं ब्रह्म संयोगः कुत्र जायते ॥ १००॥"
  },
  {
    "text": "तत्रायोगप्रकाशाख्यं चित्तं निरोधसंज्ञितम् ।\nतिष्ठति चापवादेषु निवृत्तिसुखदायकम् ॥ १०१॥"
  },
  {
    "text": "इदं पञ्चविधं चित्तं कथितं ते प्रजापते ।\nजगत्सु ब्रह्मसु तज्ज्ञं नानाप्रकाशदायकम् ॥ १०२॥"
  },
  {
    "text": "भूमयः पञ्च विख्याताश्चित्तस्य विविधात्मनः ।\nभूमीनां त्यागभावे तच्चित्तं ब्रह्ममयं भवेत् ॥ १०३॥"
  },
  {
    "text": "अतः पञ्चविधं चित्तं त्यज त्वं योगसेवया ।\nयोगी भविष्यसि दक्ष चिन्तामणौ न संशयः ॥ १०४॥"
  },
  {
    "text": "संयोगायोगसंज्ञस्थं निरोधाख्यं मतं बुधैः ।\nअतः परो निरोधो न विद्यते सर्वसम्मते ॥ १०५॥"
  },
  {
    "text": "सार्वभौमात्मधर्मेण योगी भवति मानवः ।\nतत्र शान्तिं लभेच्चित्तं त्यक्त्वा भूमिभवं भ्रमम् ॥ १०६॥"
  },
  {
    "text": "योगरूपे सुखं यद्वै योगिनां हृदि वर्तते ।\nतदेव कथितुं दक्ष शक्यते न कदाचन ॥ १०७॥"
  },
  {
    "text": "मनोवाणीमयं चित्तं चतुर्विधं प्रकीर्तितम् ।\nमनोवाणीविहीनं तु निरोधसंज्ञकं मतम् ॥ १०८॥"
  },
  {
    "text": "अतो योगः समाख्यातो मनोवाणीमयो न च ।\nमनोवाणीविहीनोऽपि कथ्यते नैव योगिभिः ॥ १०९॥"
  },
  {
    "text": "कीदृशं ब्रह्म तत्राहं योगेन कीदृशेन च ।\nब्रह्मभूतः स्वयं जात एभ्यः शान्तिं लभेन्नरः ॥ ११०॥"
  },
  {
    "text": "योगे योगी नरो जातस्तत्र न ज्ञायते कदा ।\nब्रह्म वा साधनं किञ्चिद्ब्रह्मभूतस्य कारकम् ॥ १११॥"
  },
  {
    "text": "तन्मयत्वं ब्रह्मणि न न च तन्मयवर्जनम् ।\nअतः शान्तिं समागृह्य शान्तियोगपरो भवेत् ॥ ११२॥"
  },
  {
    "text": "पञ्चविधेषु चित्तेषु दृश्यते जगतां परम् ।\nब्रह्मणामैश्वरं सौख्यं रसं तत्र न धारयेत् ॥ ११३॥"
  },
  {
    "text": "नानारसविहीनं तु चित्तं कृत्वा प्रजापते ।\nतत्त्यक्त्वा स भवेद्योगी शान्त्या शान्तिमवाप्नुयात् ॥ ११४॥"
  },
  {
    "text": "स्रोतसोर्णवमानन्दाद्गच्छन्त्यप्रेरितान्यपि ।\nप्रारब्धेन तथा कामान् भुनक्ति योगिसत्तमः ॥ ११५॥"
  },
  {
    "text": "नानाद्वन्द्वविहारेषु समभावपरायणः ।\nयोगी भवति शान्त्या च सदा योगसुखे रतः ॥ ११६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते मुद्गलदक्षसंवादे योगामृतार्थशास्त्रे\nचित्तभूमिनिरोधेन सार्वभौमयोगो नाम पञ्चमोऽध्यायः ॥ ९.५\n॥ इति योगगीतासूपनिषत्सु सुगमासु प्रथमोऽध्यायः ॥ ९.१\n९.६ योगिचित्तानुभवशान्तिसुखवर्णनयोगो नाम षष्ठोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दक्ष उवाच ।\nयोगस्यानुभवं ब्रूहि यत्र शान्तिं लभेन् मनः ।\nरसं त्यक्त्वा सुशान्त्या तद्युक्तं तिष्ठेन् महामुने ॥ १॥"
  },
  {
    "text": "मुद्गल उवाच ।\nन तत्र दृश्यते दक्ष जगद्ब्रह्मभवं सुखम् ।\nतन्मायामयगं दृष्ट्वा तस्मान्निर्वृत्तिगो भवत् ॥ २॥"
  },
  {
    "text": "नाहं देहो न मे देहो नाहं नानाभ्रमान्वितः ।\nचराचरमयो नैव ताभ्यां संवर्जितो न च ॥ ३॥"
  },
  {
    "text": "न समष्टिसमायुक्तो व्यष्टिगो न कदाचन ।\nब्रह्माऽहमखिलेष्वेव तत्तद्भावविवर्जितः ॥ ४॥"
  },
  {
    "text": "न बाह्यसुखभोक्ताऽहं नान्तरस्थपरायणः ।\nन समानगतोऽहं तु नात्मप्रतीतिधारकः ॥ ५॥"
  },
  {
    "text": "न स्थूलो नैव सूक्ष्मोऽहं नानन्दगः कदाचन ।\nन नाददेहसंस्थश्च सर्वाकारः सदा मतः ॥ ६॥"
  },
  {
    "text": "चतुष्पादाः सन्ति मे चेन् मायया सन्धृता मया ।\nमायाहीनप्रभावेण पादहीनोऽहमञ्जसा ॥ ७॥"
  },
  {
    "text": "मायायुक्तवियुक्तत्वं मयि नैव प्रतिष्ठितम् ।\nमायासंस्थापितं द्वन्द्वं तदप्याश्चर्यमुत्तमम् ॥ ८॥"
  },
  {
    "text": "अनेनानुभवेनैव योगी बिन्दुगतो भवेत् ।\nतत्र लीनस्वभावेन सदा शान्त्या प्रवर्तते ॥ ९॥"
  },
  {
    "text": "अथाहं भेदहीनश्च न भेदो मयि वर्तते ।\nसदा सन्ततभावेन संस्थितोऽत्र निरन्तरम् ॥ १०॥"
  },
  {
    "text": "न सृजामि हराम्येव पालयामि न निश्चितम् ।\nस्वयमेव जगद्भाति यथा मयि धृतं भवेत् ॥ ११॥"
  },
  {
    "text": "उत्पन्नं स्वस्वभावेन स्मितं नष्टं तथा किल ।\nविश्वं तत्र न मे हानिर्वृद्धिर्भवति कर्हिचित् ॥ १२॥"
  },
  {
    "text": "न विश्वस्मिन्नहं जीवो न शिवः साक्षिभावगः ।\nभ्रान्त्या मायायुतं हीनं वदन्त्ययोगिनः सदा ॥ १३॥"
  },
  {
    "text": "यथाऽऽकाशभवं मेघपटलं सर्वतः स्थितम् ।\nतत्र सूर्यस्य किं दक्षाच्छादनं सम्भवेत् कदा ॥ १४॥"
  },
  {
    "text": "नष्टेऽभ्रे किं रविः साक्षाच्छादनेन विवर्जितः ।\nतथा मोहविमोहौ च मयि भ्रान्त्या वदन्ति ये ॥ १५॥"
  },
  {
    "text": "सदैकात्मस्वरूपाख्ये मयि मोहविमोहकौ ।\nकथं भेदौ प्रवर्तेते पश्य मायाप्रभावजौ ॥ १६॥"
  },
  {
    "text": "तथापि विश्वसंयुक्तो मोहितोहं न संशयः ।\nज्ञात्वाऽऽत्मानं विमोहोऽहं सदा साक्षी न संशयः ॥ १७॥"
  },
  {
    "text": "मायया जीवसंज्ञोऽहं तथा शिवो न संशयः ।\nमयि ब्रह्मणि विश्वं तत् दृश्यते नैव दृश्यते ॥ १८॥"
  },
  {
    "text": "एवं ज्ञात्वा स्वयं योगी सदा शान्त्या प्रवर्तते ।\nद्वन्द्वभावं परित्यज्य सोऽहं ब्रह्मणि संस्थितः ॥ १९॥"
  },
  {
    "text": "अतः परं प्रवक्ष्यामि ब्रह्मानुभवरूपकम् ।\nन देहो नैव देहस्थोऽहं भवामि कदाचन ॥ २०॥"
  },
  {
    "text": "सन्ततं मयि नास्त्येव विश्वं मयि न विद्यते ।\nभेदाभेदविहीनत्वाद्ब्रह्म ब्रह्मण्यहं रतः ॥ २१॥"
  },
  {
    "text": "विश्वरूपोऽहमेवेदं मयि सर्वं प्रतिष्ठितम् ।\nविश्वहीनो न सन्देहः सदैकरूपधारकः ॥ २२॥"
  },
  {
    "text": "न सृष्टं पाल्यते नैव ह्रियते न मया कदा ।\nविश्वं सृष्टं हृतं नित्यं पालितं सर्वदा मया ॥ २३॥"
  },
  {
    "text": "मयि सन्ततभावश्च दृश्यते न विनिश्चितम् ।\nन विश्वं विविधाकारं नानादेहपरायणम् ॥ २४॥"
  },
  {
    "text": "सदा बोधमयोऽहं तु देहदेहियुतस्तथा ।\nमम तत्र न भो दक्ष बन्धाऽबन्धौ प्रकीर्तितौ ॥ २५॥"
  },
  {
    "text": "मायया संयुतो नित्यं देहदेहिमयो मतः ।\nमायाहीनप्रभावेण देहदेहिविवर्जितः ॥ २६॥"
  },
  {
    "text": "मायायुक्तवियुक्तत्वं मयि कुत्र प्रदृश्यते ।\nसदाऽहं बोधरूपाख्यो ब्रह्मणि ब्रह्मभावितः ॥ २७॥"
  },
  {
    "text": "एवं बोधात्मकेनैवानुभवेन प्रजापते ।\nयोगी योगसमायुक्तः सदा शान्त्या प्रवर्तते ॥ २८॥"
  },
  {
    "text": "अतः परं विबोधाख्यं वक्ष्यामि ब्रह्मभूतकम् ।\nप्रकृतिर्न तथा दक्ष पुरुषोऽहं न निश्चितम् ॥ २९॥"
  },
  {
    "text": "तयोर्योगेन बोधोऽहं ब्रह्माऽहं भोगवर्जितः ।\nसदा ब्रह्मणि संस्थश्च खेलहीनप्रभावतः ॥ ३०॥"
  },
  {
    "text": "मिथ्यारूपं जगत् सर्वं जगदात्मा तथा मतः ।\nतयोर्योगकरं ब्रह्म मिथ्यामूलप्रकाशकम् ॥ ३१॥"
  },
  {
    "text": "मयि ब्रह्मणि नास्त्येव प्रकृतिर्वा पुमान् क्वचित् ।\nतयोर्योगो भ्रमाकारः सदा खेलपरायणः ॥ ३२॥"
  },
  {
    "text": "बोधेनोत्थानभावश्च जायते ब्रह्मणः सदा ।\nमिथ्याभूतं तदेवाऽपि कथं मयि प्रवर्तते ॥ ३३॥"
  },
  {
    "text": "सत्यं ब्रह्म इति प्रोक्तं वेदेषु वेदवादिभिः ।\nतत्र खेलोऽनृताकारः कुतस्तिष्ठति भ्रान्तिदः ॥ ३४॥"
  },
  {
    "text": "सदा ब्रह्मसुखे सक्तो ब्रह्मणि ब्रह्मभावितः ।\nतत्र भेदादिकं नास्ति स्त्रीपुम्भावमयं कदा ॥ ३५॥"
  },
  {
    "text": "मायया रचितं सर्वमनृताख्यं न संशयः ।\nसा मयि न स्थिता दक्ष निराधारा भ्रमान्विता ॥ ३६॥"
  },
  {
    "text": "ब्रह्मरूपं च मां दृष्ट्वा स्वयमेव विनश्यति ।\nमाया ततः स्वयं साक्षात् सत्यरूपो भविष्यति ॥ ३७॥"
  },
  {
    "text": "यद्यहं मायया युक्तस्तया स्त्रीपुम्मयं जगत् ।\nसृजामि चेत्तदा सत्यं मयि कुतः प्रतिष्ठति ॥ ३८॥"
  },
  {
    "text": "यत्रानृतस्वरूपं तु नास्त्येव वेदवादतः ।\nतदेव सत्यमाख्यातमतो बोधो न दृश्यते ॥ ३९॥"
  },
  {
    "text": "अनृतं विश्वमखिलं प्रकृतिपुरुषात्मकम् ।\nतस्माद्भिन्नोऽहमेकश्च सत्यरूपो न संशयः ॥ ४०॥"
  },
  {
    "text": "योगेनैतादृशेनैव शान्तियुक्तो भवेन्नरः ।\nसङ्ख्यां त्यक्त्वा स विविधां ब्रह्मभूतस्वभावतः ॥ ४१॥"
  },
  {
    "text": "अथ स्वानन्दयोगं तु वदिष्यामि हिताय ते ।\nतं श‍ृणुष्व प्रजानाथ सावधानेन चेतसा ॥ ४२॥"
  },
  {
    "text": "सत्यमुत्थानहीनं चानृतमुत्थानसंयुतम् ।\nब्रह्मणि द्विविधं नास्ति स्वस्वरूपिणि नित्यदा ॥ ४३॥"
  },
  {
    "text": "बोधयुक्तं स्वतोत्थानं साङ्ख्यमुत्थानवर्जितम् ।\nतयोर्योगे परं ब्रह्माऽसत्स्वानन्दमयं भवेत् ॥ ४४॥"
  },
  {
    "text": "उत्थानवर्जितोऽहं नोत्थानयुक्तोऽपि नाञ्जसा ।\nउत्थानयुक्तहीनोऽहं पश्य मे योगमुत्तमम् ॥ ४५॥"
  },
  {
    "text": "मयि ब्रह्मणि सर्वं तत् स्वस्वरूपमयं भवेत् ।\nतत्रोत्थानेन युक्तत्वं हीनत्वं नैव दृश्यते ॥ ४६॥"
  },
  {
    "text": "अहो मायाप्रभावेण मां वदन्ति विमोहिताः ।\nउत्थानेन युतं हीनं स्वस्वरूपं निजे रतम् ॥ ४७॥"
  },
  {
    "text": "उत्थानसंयुतं ब्रह्मोत्थानहीनं प्रकीर्तितम् ।\nब्रह्मणि तन्मयं सर्वं संयोगायोगभावतः ॥ ४८॥"
  },
  {
    "text": "मयि ब्रह्मणि संयोगो जायते योगिनां यदा ।\nउत्थानेन युतं हीनं कः पश्यति ततः परम् ॥ ४९॥"
  },
  {
    "text": "समाधिहीनभावेन पश्यन्ति विविधं सदा ।\nअयोगिनो न सन्देहो योगिनां वै न विद्यते ॥ ५०॥"
  },
  {
    "text": "सर्वं ब्रह्मेति वेदेषु कथ्यते वेदवादिभिः ।\nअतो मायां परित्यज्य ब्रह्माकारो भवेन्नरः ॥ ५१॥"
  },
  {
    "text": "अनेन विधिना योगं साधयेद्यः समाधिना ।\nब्रह्मणि ब्रह्मभूतः स शान्तिं प्राप्नोति शाश्वतीम् ॥ ५२॥"
  },
  {
    "text": "अथ सत्स्वस्वरूपस्य विधेर्योगं वदामि भोः ।\nतं ज्ञात्वा योगमार्गेण योगी भवति मानवः ॥ ५३॥"
  },
  {
    "text": "सर्वं ब्रह्मेति वेदेषु कथितं नात्र संशयः ।\nतदेवोपाधिसंयुक्तं सर्वं मायाप्रभावतः ॥ ५४॥"
  },
  {
    "text": "एकमेवाद्वितीयं यद्ब्रह्म वेदविवादतः ।\nतत्र सर्वं कुतो भाति नानाभावपरायणम् ॥ ५५॥"
  },
  {
    "text": "नाहमुत्थानसंयुक्तो नाहमुत्थानवर्जितः ।\nतयोर्योगमयोऽहं नाद्वितीयेऽस्मिन् स्थितः सदा ॥ ५६॥"
  },
  {
    "text": "न सत्यं मयि नास्त्येवानृतं तत् संयुतं परम् ।\nब्रह्म संयोगदं नास्ति सदाऽहं ब्रह्मसंज्ञकः ॥ ५७॥"
  },
  {
    "text": "न मया सत्यरूपं तु सृष्टं नानृतरूपकम् ।\nतयोर्योगमयं नैवामृतोऽहं चात्मभावतः ॥ ५८॥"
  },
  {
    "text": "आदिमध्यान्तभावाश्च कुतो मयि भवन्ति ते ।\nसदामृतमये संस्थोऽहमात्मा ब्रह्मभावितः ॥ ५९॥"
  },
  {
    "text": "मायया संयुताः सर्वे सर्वेषां जीवनं परम् ।\nमां वदन्ति विशेषेण मयि सर्वं न विद्यते ॥ ६०॥"
  },
  {
    "text": "सर्वात्मकं परं ब्रह्म नानाखेलयुतं भवेत् ।\nखेलहीनं भवति च तदेवापि तयोः परम् ॥ ६१॥"
  },
  {
    "text": "तत्राहं नागतो दक्ष न गतोऽपि कदाचन ।\nस्वयमेव भवेत् पश्य जीवनं मे प्रभावतः ॥ ६२॥"
  },
  {
    "text": "तत्र किं मयि सर्वात्मविकारो दृश्यते कदा ।\nभ्रान्तियुक्ता मां वदन्ति जीवनं ब्रह्मणां परम् ॥ ६३॥"
  },
  {
    "text": "ब्रह्मणां जगतां नैव जीवनं सन्धृतं मया ।\nस्वयमेव प्रभावेण मयि तत् दृश्यते वृथा ॥ ६४॥"
  },
  {
    "text": "सदा ब्रह्मणि संस्थोऽहं भेदाभेदादिवर्जितः ।\nअद्वितीयप्रभावेणात्माऽहं पूर्णस्वभावतः ॥ ६५॥"
  },
  {
    "text": "अनेन योगमुख्येन योगी सञ्जायते नरः ।\nब्रह्मणिब्रह्मभूतत्वाच्छान्तियुक्तो भवेत् सदा ॥ ६६॥"
  },
  {
    "text": "अतः परं समाख्यं यद्ब्रह्मानुभवरूपकम् ।"
  },
  {
    "text": "कथयामि महाप्रीत्या येन योगी भवेन्नरः ॥ ६७॥"
  },
  {
    "text": "नाहं सर्वात्मको दक्ष नाहमात्मात्मकः कदा ।\nआनन्दोऽहं तयोः साम्ये ब्रह्मणि ब्रह्मभावतः ॥ ६८॥"
  },
  {
    "text": "मया मायाबलेनैव सर्वात्मकं प्रतिष्ठितम् ।\nएकमेवाद्वितीयाख्यं तयोः साम्येऽहमास्थितः ॥ ६९॥"
  },
  {
    "text": "ब्रह्मणि सर्वभावश्च भावहीनं कुतो भवेत् ।\nअमृतं मृतमूलं यन्नास्त्येव मयि सर्वदा ॥ ७०॥"
  },
  {
    "text": "अनन्तलीलया युक्तं लीलाहीनं न विद्यते ।\nमयि लीलायुतं हीनं वर्तते पश्य मे महः ॥ ७१॥"
  },
  {
    "text": "अखण्डरूपभावेन संस्थितोऽहं सदाऽमलः ।\nनानाविकारहीनत्वाद् द्वाभ्यां हीनोऽहमञ्जसा ॥ ७२॥"
  },
  {
    "text": "ब्रह्मणि सर्वभावश्च वर्तते नात्र संशयः ।\nसदात्मभावस्तत्रैव साम्यं वेदे ततः स्मृतम् ॥ ७३॥"
  },
  {
    "text": "यद्यत् सङ्कथ्यते वेदे तेषु ब्रह्म स्थितं मतम् ।\nन वर्ण्यते तथा तत्र न तद्ब्रह्ममयं किल ॥ ७४॥"
  },
  {
    "text": "अतः समं समाख्यातं ब्रह्म वेदविवादतः ।\nआनन्दमुभयानन्दादासमन्ताद्विचारय ॥ ७५॥"
  },
  {
    "text": "आनन्दोऽहं न सन्देहो ब्रह्म ब्रह्मसु संस्थितम् ।\nअनेनानुभवेनैव शान्तियुक्तो नरो भवेत् ॥ ७६॥"
  },
  {
    "text": "अतस्ते व्यक्तसंज्ञस्थं कथयामि प्रजापते ।\nब्रह्मानुभवमाहात्म्यं येन योगी भवेन्नरः ॥ ७७॥"
  },
  {
    "text": "अहमव्यक्तरूपश्च त्रिभिर्हीनः सदा मतः ।\nत्रिषु मोहविहीनोऽहं त्रिनेतिकारकः परः ॥ ७८॥"
  },
  {
    "text": "सर्वात्मकं मयि नास्ति तथाऽमृतमयं न च ।\nसाम्यं स्वाधीनसंज्ञेऽथ ब्रह्मणि नन्दनात्मकम् ॥ ७९॥"
  },
  {
    "text": "उत्थानयुक्तहीनाख्यो मोहः सर्वमये स्थितः ।\nसदाऽमृतमयो मोहोऽखण्डब्रह्मणि कथ्यते ॥ ८०॥"
  },
  {
    "text": "नन्दनं सर्वभावेषु समत्वान्मोहरूपकम् ।\nसदा स्वाधीनता तेषु कुतस्त्रिषु भवेत् किल ॥ ८१॥"
  },
  {
    "text": "त्रिभिर्युक्तोऽहमत्यन्तं तदपि त्रिविमोहतः ।\nभिन्नः सदा त्रयाणां तु नेति कर्ताहऽमञ्जसा ॥ ८२॥"
  },
  {
    "text": "नानाभावसमायुक्तं भावहीनं ततः परम् ।\nसाम्यमुभयगं तेभ्यः परोऽव्यक्तस्ततः स्मृतः ॥ ८३॥"
  },
  {
    "text": "सृष्ट्वाऽहं त्रिविधां मायां तत्र खेलकरो मुदा ।\nमोहहीनोऽहं तदपि मायायाः स्वप्रभावतः ॥ ८४॥"
  },
  {
    "text": "मदाज्ञया त्रयं नित्यं चलत्यत्र न संशयः ।\nस्वस्वव्यापारसंयुक्तं स्वाधीनोऽहं प्रभावतः ॥ ८५॥"
  },
  {
    "text": "त्रयाणामन्तरे प्रज्ञस्तिष्ठाम्यत्र न संशयः ।\nममान्तरे कोऽपि न वै प्रेरकः साधुसत्तम ॥ ८६॥"
  },
  {
    "text": "स्वस्वभावेषु नित्यं तु प्रेरकस्त्रिषु संस्थितः ।\nतथापि नैव मे मोहो नाहं प्रेरक उच्यते ॥ ८७॥"
  },
  {
    "text": "अहमव्यक्तरूपश्च वेदे सङ्कथितो मतः ।\nनेह नानास्तिभावाख्यः सदा नानात्रिवर्जितः ॥ ८८॥"
  },
  {
    "text": "नेह नानाप्रमाणेनाऽव्यक्तं ब्रह्म सनातनम् ।\nतदेवाहं सुखे सक्तः सदा ब्रह्मणि योगतः ॥ ८९॥"
  },
  {
    "text": "सर्वेषां नेति कर्ताऽहं महादण्डधरः प्रभुः ।\nनेति कर्ता नास्ति मे कस्तेनाव्यक्तोऽहमञ्जसा ॥ ९०॥"
  },
  {
    "text": "मनोवाणीविहीनोऽहमव्यक्तः परमो मतः ।\nअनेनानुभवेनैव शान्तिं प्राप्नोति मानवः ॥ ९१॥"
  },
  {
    "text": "अथ पूर्णनिजानन्दानुभवं श‍ृणु सौख्यदम् ।\nयेन स्वानन्दसंयुक्तो भविष्यसि महामते ॥ ९२॥"
  },
  {
    "text": "अहं ब्रह्ममयः साक्षान् मयि मोहविवर्जितम् ।"
  },
  {
    "text": "कुतो मोहयुतं ब्रह्म निजरूपे भवेत् कदा ॥ ९३॥"
  },
  {
    "text": "महावाक्ययुता वेदा यदा लीनाः समाधिना ।\nतदा स्वानन्दगाः प्रोक्ताः पश्य वेदे महात्मभिः ॥ ९४॥"
  },
  {
    "text": "अहम्भावयुतो जन्तुर्मायया तुर्यभावया ।\nमोहहीनश्च युक्तश्च भवति भ्रमभावतः ॥ ९५॥"
  },
  {
    "text": "चतुर्विधं मया सृष्टं नानाभावपरायणम् ।\nभावहीनं समानं चाव्ययं तेषु स्थितेन वै ॥ ९६॥"
  },
  {
    "text": "ब्रह्मदोषविहीनं तु दोषयुक्तं प्रकीर्तितम् ।\nसाम्यं नेतिमयं वेदे चतुर्हीनपरं भवेत् ॥ ९७॥"
  },
  {
    "text": "स्वानन्दे तन्मयो योगी भवते यः समाधिना ।\nन पश्यति पुनर्ह्यत्र चतुर्षु मोहितात्मसु ॥ ९८॥"
  },
  {
    "text": "समाधिना युतो योगी निजरूपे लयं गतः ।\nन पुनर्दर्शनं तस्य तेषां तत्र प्रवर्तते ॥ ९९॥"
  },
  {
    "text": "कीदृशोऽहमिमां मायां यस्त्यक्त्वा योगसंयुतः ।\nब्रह्मणि ब्रह्मभूतः स भवति स्वस्वरूपिणि ॥ १००॥"
  },
  {
    "text": "यदा ब्रह्मणि योगेन तन्मयो भवति स्वयम् ।\nस्वपरादिकमेवेदं पुनर्वद कुतः प्रभो ॥ १०१॥"
  },
  {
    "text": "अहं ब्रह्मेति यत् प्रोक्तं पश्य वेदे विचारतः ।\nतेनैव कृतकृत्यः स भवति योगसेवया ॥ १०२॥"
  },
  {
    "text": "एवं संयोगयोगेन भवेत् ब्रह्मणि तन्मयः ।\nशान्तियुक्तः स वै साक्षात् वर्तते शान्तिधारकः ॥ १०३॥"
  },
  {
    "text": "अतः परमयोगाख्यं वदामि योगमुत्तमम् ।\nतत्रानुभवमात्रेण शान्तियुक्तो नरो भवेत् ॥ १०४॥"
  },
  {
    "text": "अहं ब्रह्मेति यत् प्रोक्तं कुतस्तत्र भवेदिदम् ।\nतन्मयत्वं प्रजानाथ ब्रह्म ब्रह्मणि संस्थितम् ॥ १०५॥"
  },
  {
    "text": "ब्रह्म वाणीविहीनं च मनोगतिविवर्जितम् ।\nतदेव नागतं कुत्र न ब्रह्मणि गतं पुनः ॥ १०६॥"
  },
  {
    "text": "यदा भिन्नं विहारेषु संसक्तं जायते परम् ।\nतदा योगेन स्वानन्दयुक्तं भवति नान्यथा ॥ १०७॥"
  },
  {
    "text": "ब्रह्म ब्रह्मणि संस्थं च नागतं न गतं मतम् ।\nकुतो योगेन तत्रैव तन्मयो जायते नरः ॥ १०८॥"
  },
  {
    "text": "सदाऽहं ब्रह्मरूपश्च न मायासंयुतः कदा ।\nभ्रान्त्या मां नैव जानन्ति स्वमहिम्नि स्थितं परम् ॥ १०९॥"
  },
  {
    "text": "सर्वसंयोगयोगाख्या माया नानाभ्रमात्मिका ।\nमयि ब्रह्मणि सा कुत्र तिष्ठति ब्रह्मवर्जिता ॥ ११०॥"
  },
  {
    "text": "यथा मरीचिसंस्थं च तोयं व्यर्थभ्रमप्रदम् ।\nतथा मयि महामाया व्यर्था संयोगधारिका ॥ १११॥"
  },
  {
    "text": "ब्रह्मदोषविहीनं तु वेद सङ्कथितं पुरा ।\nतदेव मायया युक्तं कथं भवति मोहितम् ॥ ११२॥"
  },
  {
    "text": "भ्रान्तियुक्तं सुयोगेन भ्रान्तिहीनं भवेत् कथम् ।\nब्रह्ममायायुता मूर्खो वदन्ति ब्रह्मवर्जिताः ॥ ११३॥"
  },
  {
    "text": "अतोऽहं नागतः पश्य जगत्सु ब्रह्मसु प्रभुः ।\nन ब्रह्मणि गतस्तत्र पुनर्योगस्य सेवया ॥ ११४॥"
  },
  {
    "text": "ब्रह्मणि विविधाकारा माया नैव प्रतिष्ठति ।\nमायायां नैव तद्ब्रह्म ह्यपवादप्रभावतः ॥ ११५॥"
  },
  {
    "text": "अयोगस्त्रिविधः प्रोक्तो मृदुमध्याधिमात्रतः ।\nतेषां भेदं प्रवक्ष्यामि मायामूलनिकृन्तनम् ॥ ११६॥"
  },
  {
    "text": "स्वतोत्थानभ्रमं त्यक्त्वाऽहं ब्रह्म ह्यपवादतः ।\nयस्तिष्ठति नरः सोऽपि मृदुयोगयुतो मतः ॥ ११७॥"
  },
  {
    "text": "परतोत्थानजं दक्ष भ्रमं त्यक्त्वा ह्ययोगतः ।\nतिष्ठति मध्यगः सोऽपि मतो योगस्य सेवया ॥ ११८॥"
  },
  {
    "text": "स्वतः परत उत्थानहीनं संयोगधारकम् ।\nब्रह्म तस्य भ्रमं त्यक्त्वा तिष्ठति सोऽधिमात्रगः ॥ ११९॥"
  },
  {
    "text": "नाऽऽगतोऽहं यदा भ्रान्त्या जगत्सु ब्रह्मसु भ्रमन् ।\nतदा मे गमनं कुत्र योगेनैव भविष्यति ॥ १२०॥"
  },
  {
    "text": "ब्रह्मभूतस्वभावेन स तिष्ठति नरोत्तमः ।\nनिवृत्तियोगमाश्रित्य सदा शान्त्या प्रवर्तते ॥ १२१॥"
  },
  {
    "text": "अधुना पूर्णयोगस्यानुभवं ते वदाम्यहम् ।\nयोगी येन नरो भूत्वा तिष्ठति गणपप्रियः ॥ १२२॥"
  },
  {
    "text": "नाहं न ब्रह्म वेदेषु कथितं भेदभ्रान्तिदम् ।\nब्रह्मणि द्विविधं दक्ष कुतो भवति चित्तगम् ॥ १२३॥"
  },
  {
    "text": "अहं चित्तमयश्चैव ब्रह्म चित्तमयं तथा ।\nचित्तं पञ्चविधं त्यक्त्वा योगी भवति मानवः ॥ १२४॥"
  },
  {
    "text": "जगद्रूपं महच्चित्तं ब्रह्मरूपं तथा मतम् ।\nजगतां ब्रह्मणां संयोगायोगं चित्तमुच्यते ॥ १२५॥"
  },
  {
    "text": "भ्रान्तियुक्तं भवेच्चित्तं नानामायाविमोहितम् ।\nयोगसेवापरं चित्तं भ्रान्तिहीनं तथा भवेत् ॥ १२६॥"
  },
  {
    "text": "अहं कुतस्तथा ब्रह्म कुतस्तयोश्च योगतः ।\nअभेदः सर्वगं चित्तं क्रीडत्यत्र न संशयः ॥ १२७॥"
  },
  {
    "text": "नाहं सर्वत्र योगेन संयोगाभेदभावतः ।\nतिष्ठामि चित्तमोहेन वदन्त्ययोगिनो मुधा ॥ १२८॥"
  },
  {
    "text": "ब्रह्म ब्रह्मणि संस्थं यन्नागतं न गतं कदा ।\nअयोगधारकोऽहं न चित्तं तदेव सम्मतम् ॥ १२९॥"
  },
  {
    "text": "धर्ममिच्छति चित्तं च भ्रमयुक्तं तथार्थकम् ।\nकामं मोक्षं ब्रह्मभूतं पञ्चभूमिप्रभावतः ॥ १३०॥"
  },
  {
    "text": "चित्तं त्यक्त्वा महायोगी पञ्चरूपं सुशान्तिगः ।\nब्रह्मभूतो भवेन्नूनं चिन्तामणिः प्रकथ्यते ॥ १३१॥"
  },
  {
    "text": "चित्तरूपा महाबुद्धिस्तत्र भ्रान्तिप्रदायिका ।\nसिद्धिस्तयोः पतिः साक्षात् क्रीडति स्वेच्छयाऽपरः ॥ १३२॥"
  },
  {
    "text": "तं ज्ञात्वा ब्रह्मभूतश्च भवत्यत्र न संशयः ।\nसिद्धिबुद्धिमयं सर्वं त्यक्त्वा योगी प्रजापते ॥ १३३॥"
  },
  {
    "text": "नैव ब्रह्मणि संयोगो नायोगो वर्तते कदा ।\nसिद्धिबुद्धिभ्रमेणैव परं वाञ्छति तत्पतिः ॥ १३४॥"
  },
  {
    "text": "गणेशोऽहं न सन्देहो कुतो मयि भवेदिदम् ।\nसिद्धिबुद्धिकृतं सर्वं तेन योगी स जायते ॥ १३५॥"
  },
  {
    "text": "सिद्धिबुद्धिसमायुक्तो ब्रह्मभूतो नरो भवेत् ।\nशान्तियोगेन शान्तिस्थो वर्तते नित्यमादरात् ॥ १३६॥"
  },
  {
    "text": "ब्रह्मणि योगभावेन मायायुक्तविहीनता ।\nशान्तिं प्राप्तः स्वयं त्यक्त्वा योगं योगी स जायते ॥ १३७॥"
  },
  {
    "text": "एतादृशभवेनैवानुभवेन युतं परम् ।\nचित्तं भ्रान्तिभवं सर्वं रसं त्यक्त्वा सुतिष्ठति ॥ १३८॥"
  },
  {
    "text": "योगे रससमायुक्तं सदा भवति तत्परम् ।\nनिश्चलं शान्तिसंयुक्तं मायामलविवर्जितम् ॥ १३९॥"
  },
  {
    "text": "एतत्ते कथितं सर्वमनुभवभवं सुखम् ।\nयज्ज्ञात्वा ब्रह्मभूतः स तिष्ठत्यत्र न संशयः ॥ १४०॥"
  },
  {
    "text": "श‍ृणुयाद्यः पठेद्वाऽपि योगानुभवरूपगम् ।\nमाहात्म्यं स लभेत् सर्वं वाञ्छितं शान्तिमाप्नुयात् ॥ १४१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमौद्गले महापुराणे\nनवमे खण्डे योगचरिते मुद्गलदक्षसंवादे योगामृतार्थशास्त्रे\nचित्तभूमिनिरोधेन योगिचित्तानुभवशान्तिसुखवर्णनयोगो नाम षष्ठोऽध्यायः ॥ ९.६\n॥ इति योगगीतासूपनिषत्सु सुगमासु द्वितीयोऽध्यायः ॥ ९.२\n९.७ योगस्थितिवर्णनयोगो नाम सप्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दक्ष उवाच ।\nस्थितिं वद महायोगिन् जीवन्मुक्तस्य सौख्यदाम् ।\nशुभाशुभकृतं तेन कुत्र गच्छति तत्परम् ॥ १॥"
  },
  {
    "text": "कायिकं वाचिकं मानसिकं सांसर्गिकं प्रभो ।\nकर्म योगिकृतं सर्वं कीदृशं तस्य का गतिः ॥ २॥"
  },
  {
    "text": "मुद्गल उवाच ।\nजीवन्मुक्तः स्वयं योगी स्वेच्छाचारी भवेत् सदा ।\nप्रारब्धप्रेरितः साक्षाद् वर्तते नित्यमादरात् ॥ ३॥"
  },
  {
    "text": "स्वयं ब्रह्मणि संस्थश्च बिम्बं चित्ते प्रतिष्ठति ।\nयोगिनस्तत्कृतं सर्वं न कदा बन्धदं भवेत् ॥ ४॥"
  },
  {
    "text": "नरवत् सर्वकर्ताऽपि तथाऽपि दोषवर्जितः ।\nब्रह्मणि ब्रह्मभूतत्वाच्छुभाशुभविवर्जितः ॥ ५॥"
  },
  {
    "text": "प्रारब्धेन स्वयं योगी प्रेरितः पुण्यमाचरेत् ।\nतीर्थयात्रादिकं सर्वं यज्ञदेवार्चनादिकम् ॥ ६॥"
  },
  {
    "text": "सदा शौचसमायुक्तो नित्यं धर्मपरायणः ।\nतथापि पुण्यजं भोगं भुनक्ति नैव निश्चितम् ॥ ७॥"
  },
  {
    "text": "अथवा पूर्वजेनैव प्रारब्धेन नियन्त्रितः ।\nपापानि नित्यमानन्दात् प्रकुर्याद्विविधानि सः ॥ ८॥"
  },
  {
    "text": "ब्रह्महत्यादिकं सर्वं मातृगमनकादिकम् ।\nमद्यपानादिकं चौर्यं प्रकुर्याद् दैवयोगतः ॥ ९॥"
  },
  {
    "text": "एवं पापसमाचारो यदि तिष्ठति मानवः ।\nयोगी पापफलं नैव भुनक्ति नरवत् कदा ॥ १०॥"
  },
  {
    "text": "पूर्वजन्मार्जितेनैव प्रारब्धेन प्रजापते ।\nकारितं योगिना तत्र तेन किञ्चित् कृतं न च ॥ ११॥"
  },
  {
    "text": "मरणे या मतिः प्राप्ता तादृशीं लभते गतिम् ।\nनरो ह्ययोगयुक्तो यो योगी ब्रह्मैव जायते ॥ १२॥"
  },
  {
    "text": "इदं संशयनाशार्थं कथितं ब्रह्मणः सुत ।\nयोगिनां कर्मजं सर्वं माहात्म्यं लेशतो मया ॥ १३॥"
  },
  {
    "text": "योगी योगसमायुक्तो न पापानि कदाचन ।\nचरति धर्मनिष्ठः स भवत्यत्र न संशयः ॥ १४॥"
  },
  {
    "text": "लोकोद्धारकराः सर्वे योगिनः परिकीर्तिताः ।\nनाचरन्ति कदा पापमहिंसादिसमन्विताः ॥ १५॥"
  },
  {
    "text": "फलहीनस्वभावेन धर्मं चरति नित्यदा ।\nयोगी लोकोपकारार्थं स्वयं ब्रह्मपरायणः ॥ १६॥"
  },
  {
    "text": "कदाचित् पूर्वसंस्कारात् पापं तेन कृतं परम् ।\nन तत्र पापयुक्तोऽसौ तदर्थो वर्णितः पुरा ॥ १७॥"
  },
  {
    "text": "किमर्थं प्राणिनां योगी दुःखदायकमाचरेत् ।\nपापं पापसमायुक्तो न भवेन्निश्चितं पुरा ॥ १८॥"
  },
  {
    "text": "सर्वत्र गणनाथं स पश्यत्यनन्यचक्षुषा ।\nपुण्येन सुखसंयुक्तं विश्वं भवति तच्चरेत् ॥ १९॥"
  },
  {
    "text": "प्रारब्धं योगिनां दक्ष न भवेत् पापकारकम् ।\nपुण्यचेष्टासमायुक्तं तेषां प्रारब्धमञ्जसा ॥ २०॥"
  },
  {
    "text": "योगार्थं धर्मसंयुक्तो ब्रह्मार्पणविधानतः ।\nयतते जन्मसु प्राज्ञस्तदा योगी भवेन्नरः ॥ २१॥"
  },
  {
    "text": "तस्य प्रारब्धकं दक्ष कुतो दुर्बुद्धिदायकम् ।\nभवति च महायोगी धर्मयुक्तो भवेत् सदा ॥ २२॥"
  },
  {
    "text": "अथ योगिजनानां ते स्थितिं वदामि सर्वदा ।\nक्रमयुक्तो यथा योगी भ्रान्तो नैव भवेत् कदा ॥ २३॥"
  },
  {
    "text": "साधयित्वा महायोगं चित्तनिरोधकारकम् ।\nपञ्चविधं परित्यज्य चित्तं योगी भवेन्नरः ॥ २४॥"
  },
  {
    "text": "चित्ते चिन्तामणिं ज्ञात्वा सचित्तः सहसा गतः ।\nतदाकारः स वै योगी तत्र ब्रह्मणि संरतः ॥ २५॥"
  },
  {
    "text": "प्रारब्धं योगिनां नास्ति भोगदं शास्त्रसम्मतम् ।\nयदा हठयुतो योगी भवेत् प्रारब्धचालकः ॥ २६॥"
  },
  {
    "text": "देहपातं प्रकुर्याच्चेदात्महत्यां लभेन्न च ।\nआयुषा संयुतो वाऽपि देहं त्यजति निश्चितम् ॥ २७॥"
  },
  {
    "text": "तथापि योगसंयुक्तो न देहं त्यजति प्रभुः ।\nन प्रारब्धमतिक्रम्य करोति किञ्चिदञ्जसा ॥ २८॥"
  },
  {
    "text": "शान्तियुक्तस्वभोवन तिष्ठत्यत्र न संशयः ।\nयद्भावि तद्भवत्येव मायामोहविवर्जितः ॥ २९॥"
  },
  {
    "text": "देहपातेन किं ग्राह्यं देहरक्षणतस्तथा ।\nरचितं गणनाथेन सदा भवतु तादृशम् ॥ ३०॥"
  },
  {
    "text": "एवं निश्चित्य चित्तेन शान्तियुक्तस्वभावतः ।\nआचरेद्योगसंयुक्तः स्वधर्मे संस्थितां क्रियाम् ॥ ३१॥"
  },
  {
    "text": "वर्णाश्रमयुतो योगी भवेद्यदि स सर्वदा ।\nतदा स्वधर्मजं कुर्यात् कर्म निःसङ्गभावतः ॥ ३२॥"
  },
  {
    "text": "देहः कर्ममयः प्रोक्तस्तस्थोऽकर्मी कुतो भवेत् ।\nव्यवस्थासम्भवं कर्म कृतं भवति न ह्यपि ॥ ३३॥"
  },
  {
    "text": "यदि कर्म परित्यज्य तिष्ठेद्योगपरायणः ।\nतदा देहनिपातेन युक्तो भवेन्न संशयः ॥ ३४॥"
  },
  {
    "text": "अन्नभक्षणरूपं यद्भवति कर्म निश्चितम् ।\nजागृत्स्वप्नादिकं सर्वं त्यक्त्वा जीवति तत्कथम् ॥ ३५॥"
  },
  {
    "text": "क्रियतेऽनेन यत्किञ्चित् सा क्रिया परिकीर्तिता ।\nअतः कर्ममयो देहस्तेन धर्मं समाचरेत् ॥ ३६॥"
  },
  {
    "text": "देहत्यागे समुद्युक्तो यदि योगी भवेत् प्रभो ।\nसहने द्वन्द्वभावस्य न समर्थः स वै स्मृतः ॥ ३७॥"
  },
  {
    "text": "अशान्तिसंयुतः सोऽपि योगहीनो यथा नरः ।\nतथा द्वन्द्वं समालोक्य सहने न समर्थकः ॥ ३८॥"
  },
  {
    "text": "गणेशेन कृतं तस्येच्छया सर्वं च यद्भवेत् ।\nभवतु तादृशं सर्वं सहे नित्यं सुशान्तिगः ॥ ३९॥"
  },
  {
    "text": "स योगी शान्तिहीनो न प्रभवेत् क्वचिदञ्जसा ।\nब्रह्मभूतो महाश्रेष्ठः पावनः सर्वदेहिनाम् ॥ ४०॥"
  },
  {
    "text": "अतो वर्णाश्रमस्थो यो योगी भवेत् स तत् क्रियाम् ।"
  },
  {
    "text": "ब्रह्मार्पणतया कुर्याद् हृदि ध्यात्वा गजाननम् ॥ ४१॥"
  },
  {
    "text": "यदि स्वधर्मसंयुक्तं कर्म नैव समाचरेत् ।\nतमक्रियं समालोक्यान्ये त्यजेयुः स्वधर्मकम् ॥ ४२॥"
  },
  {
    "text": "अतो लोकोपकारार्थं योगी कर्म समाचरेत् ।\nअन्यान् कर्मयुतान् कुर्यात् स्ववशान् धर्मपालकः ॥ ४३॥"
  },
  {
    "text": "सर्वेभ्यश्चाधिको योगी कुर्यात् सत्कर्म धर्मदम् ।\nतादृशं कर्म सर्वेऽपि करिष्यन्ति विशेषतः ॥ ४४॥"
  },
  {
    "text": "तेन प्रामाण्यमानन्दात् कृतं कर्म प्रजापते ।\nतदेव सर्वलोकाश्च मान्यं कुर्वन्ति निश्चितम् ॥ ४५॥"
  },
  {
    "text": "ब्रह्मार्पणतया कर्म बन्धदं न भवेत् कदा ।\nब्रह्मप्राप्तिकरं तस्य फलं प्रोक्तं मनीषिभिः ॥ ४६॥"
  },
  {
    "text": "योगिभिश्च कृतं कर्म लोकसङ्ग्रहकारणात् ।\nअसक्तमनसा नित्यं नैमित्तिकं न बन्धदम् ॥ ४७॥"
  },
  {
    "text": "सदा ब्रह्ममयत्वेन तेन किञ्चित् कृतं न च ।\nदेहस्वभावजो भावो भवेदस्य निरन्तरम् ॥ ४८॥"
  },
  {
    "text": "अन्यं मार्गं प्रवक्ष्यामि ये निन्दन्ति स्तुवन्ति तम् ।\nयोगिनं पापभोक्तारो भवन्ति पुण्यभोगिनः ॥ ४९॥"
  },
  {
    "text": "योगिना यत् कृतं पापं तत् स्प्रष्टुं न क्षमं कदा ।\nनिन्दकांस्तत् समाश्रित्य प्रतिष्ठेत्तस्य नित्यदा ॥ ५०॥"
  },
  {
    "text": "योगिना यत् कृतं पुण्यं तदेव तं न संस्पृशेत् ।\nस्तुवतस्तान् समाश्रित्य नित्यं तिष्ठेत् स्वभावजम् ॥ ५१॥"
  },
  {
    "text": "अतो न योगिनां निन्दां कदा कुर्याद्विचक्षणः ।\nसेवां समाचरेत्तेषां तेन सौख्ययुतो भवेत् ॥ ५२॥"
  },
  {
    "text": "वने यदि स्थितो योगी प्रारब्धेन नियन्त्रितः ।\nफलादिकं तत्र भुञ्जन् शान्त्या तिष्ठेत् स नित्यदा ॥ ५३॥"
  },
  {
    "text": "तत्र निन्दाकरास्तस्य तथा सेवाकरा न च ।\nएक एव महायोगी शुभाशुभं समाचरेत् ॥ ५४॥"
  },
  {
    "text": "तदेव देहपातेऽस्य योगिनश्च मृतं भवेत् ।\nशुभाशुभं निराधारमुपोषणसमन्वितम् ॥ ५५॥"
  },
  {
    "text": "एतत्ते कथितं दक्ष ब्रह्मीभूतस्य चेष्टितम् ।\nकर्म योगमयं पूर्णं श्रवणाच्छुभदं भवेत् ॥ ५६॥"
  },
  {
    "text": "अथ योगं प्रवक्ष्यामि ज्ञानात्मकमहं परम् ।\nयोगिभ्यः सुखदं पूर्णं शान्तियुक्तं विशेषतः ॥ ५७॥"
  },
  {
    "text": "देहः कर्मात्मकः प्रोक्तस्तत्र योगं समाचरेत् ।\nब्रह्मार्पणतया कर्म चाचरन् शान्तिधारकः ॥ ५८॥"
  },
  {
    "text": "ज्ञानं स्फूर्तिमयं प्रोक्तं हृदि तिष्ठति सर्वदा ।\nविवेकात्ममयं तत्र ज्ञानयोगं समाचरेत् ॥ ५९॥"
  },
  {
    "text": "हृदि यद्यद् भवेज्ज्ञानं नानायोगार्थसौख्यदम् ।\nअथवा विषयार्थानां बोधकं तत् स सन्त्यजेत् ॥ ६०॥"
  },
  {
    "text": "उत्पत्तिनाशसंयुक्तं ज्ञानं विषयबोधकम् ।\nब्रह्म सौख्यप्रदं ज्ञानं योगभूमिप्रभावजम् ॥ ६१॥"
  },
  {
    "text": "उपाधिसंयुतं चैकमनुपाधियुतं परम् ।\nतत्त्यक्त्वा योगसंयुक्तो भवेद्योगी महायशाः ॥ ६२॥"
  },
  {
    "text": "ज्ञानानां सकलानां च योगे ज्ञानमयः स्मृतः ।\nयोगस्तत्र भवेल्लीनो ब्रह्मीभूतस्वभावतः ॥ ६३॥"
  },
  {
    "text": "ब्रह्मणि ब्रह्मीभूतोऽहं मम ज्ञानं कुतो भवेत् ।\nनानाभ्रान्तिकरं हृत्स्थं त्यक्त्वा ब्रह्मपरो भवेत् ॥ ६४॥"
  },
  {
    "text": "अनेन विधिना सर्वं ज्ञानं त्यक्त्वा हृदि स्थितम् ।\nशान्तियुक्तः स्वयं योगी तिष्ठेद्ब्रह्मपरायणः ॥ ६५॥"
  },
  {
    "text": "न कर्ताऽहं कदाचिद्वै कारयिता न निश्चितम् ।"
  },
  {
    "text": "मायामोहयुता मां ते वदन्ति कर्मकारिणम् ॥ ६६॥"
  },
  {
    "text": "अहं साक्षी शरीरस्य यद्देहेन कृतं भवेत् ।\nतन्मया न कृतं क्वापि ब्रह्माहं परतः परः ॥ ६७॥"
  },
  {
    "text": "यद्यत् स्फूर्तिर्भवेन् मे वै सा माया भ्रान्तिदायिका ।\nन तस्यां संस्थितो जीवः सदा साक्षिस्वभावतः ॥ ६८॥"
  },
  {
    "text": "न मोहेन समायुक्तो न कदा मोहवर्जितः ।\nमायया मां वदन्त्येव ह्ययोगिनो न संशयः ॥ ६९॥"
  },
  {
    "text": "एवं सदा महायोगी साक्षिवत्संस्थितो भवेत् ।\nहृदयज्ञानयोगस्थस्त्यक्त्वा स्फूर्तिभवं भ्रमम् ॥ ७०॥"
  },
  {
    "text": "सर्वत्र रसहीनं यन् मनस्तस्य महात्मनः ।\nशान्त्या युक्तं भवेद्दक्ष ब्रह्मीभूतस्य नित्यदा ॥ ७१॥"
  },
  {
    "text": "एष ते कथितो योगो ज्ञानात्मको विशेषतः ।\nसाक्षिवद्देहसंस्थः स मया तिष्ठति लेशतः ॥ ७२॥"
  },
  {
    "text": "अतः परं समं योगं श‍ृणु स्थितिपरायण ।\nयं ज्ञात्वा ब्रह्मभूतो यः शान्तिहीनो भवेन्न सः ॥ ७३॥"
  },
  {
    "text": "देहः कर्मत्रयस्तत्र कर्मयोगं समाचरेत् ।\nमनो विवेकरूपं तु साक्षित्वं तत्र सञ्चरेत् ॥ ७४॥"
  },
  {
    "text": "अहं ब्रह्म यदा दक्ष कुतस्तत्र भवेदिदम् ।\nद्वन्द्वरूपं विशेषेण तस्य वक्ष्यामि रूपकम् ॥ ७५॥"
  },
  {
    "text": "देहः कर्ममयः प्रोक्तो विवेकः कर्मवर्जितः ।\nद्वन्द्वं ज्ञात्वा महायोगी समयोगं समाचरेत् ॥ ७६॥"
  },
  {
    "text": "देहे कर्ममयोऽहं तु हृदि साक्षी तथाऽमलः ।\nउभयोर्योगभावेन भवति किञ्चिदञ्जसा ॥ ७७॥"
  },
  {
    "text": "यदा विवेकहीनश्चेत् देहः किं तु करिष्यति ।\nदेहहीनं मनस्तद्वज्ज्ञानदं कस्य वा भवेत् ॥ ७८॥"
  },
  {
    "text": "आनन्दमयभावेन संस्थितोऽहं तदात्मकः ।\nउभयत्र ततः स्वस्वव्यापारं कुरुतः परौ ॥ ७९॥"
  },
  {
    "text": "देहे कर्ममयोऽहं वै हृदि विवेकधारकः ।\nद्विविधां रच्यतां मायां सदानन्दनधर्मगः ॥ ८०॥"
  },
  {
    "text": "तयोः समानभावेन संस्थितोऽहं न संशयः ।\nअनुपाधेरुपाधेश्च वर्जितो ब्रह्मसंज्ञितः ॥ ८१॥"
  },
  {
    "text": "अतः समं समाश्रित्य बाह्यान्तरैकभावतः ।\nयादृशं संस्थितं ब्रह्म तादृशं तत्र चाचरेत् ॥ ८२॥"
  },
  {
    "text": "देहे कर्मकरो भूत्वा हृदि साक्षिमयो भवेत् ।\nउभयं तत् परित्यज्यानन्दावस्थां समाचरेत् ॥ ८३॥"
  },
  {
    "text": "यद्यदुभयभावाख्यं नानाभेदमयं परम् ।\nतत्र योगमयो भूत्वा तिष्ठेदानन्दसंयुतः ॥ ८४॥"
  },
  {
    "text": "आनन्दानां समायोगे ब्रह्मानन्दः प्रकीर्तितः ।\nउभयेषां प्रजानाथ तादृशं चाचरेद्बुधः ॥ ८५॥"
  },
  {
    "text": "मदीयसङ्गयोगेनोभयं प्रवर्तते सदा ।\nउभयं चाचरेत् सर्वमुभाभ्यां वर्जितोऽपि सः ॥ ८६॥"
  },
  {
    "text": "इयमानन्दरूपाख्या कथिता योगिभिः पुरा ।\nब्रह्मीभूतः समास्थाय तिष्ठेत्तां शान्तिसंयुतः ॥ ८७॥"
  },
  {
    "text": "अतः परं प्रजानाथावस्थां श‍ृणु सुखप्रदाम् ।\nसहजाख्यां महायोगी चाचरेत्तां विशेषतः ॥ ८८॥"
  },
  {
    "text": "देहः कर्ममयः प्रोक्तस्तत्र योगं समाचरेत् ।\nब्रह्मार्पणतया नित्यं कर्मणां योगिसत्तमः ॥ ८९॥"
  },
  {
    "text": "हृदि साक्षिस्वभावेन तिष्ठेत्तयोः परे ततः ।\nसमभावं समाश्रित्य त्रिषु त्रैधं प्रकीर्तितम् ॥ ९०॥"
  },
  {
    "text": "तेषु विस्मृतिभावेन भ्रान्त्या वा विस्मृतं भवेत् ।\nविपरीतं भवेद्वाऽपि ततः खेदं न धारयेत् ॥ ९१॥"
  },
  {
    "text": "त्रिविधं मायया युक्तं पराधीनं प्रकीर्तितम् ।\nतुर्यं स्वाधीनरूपाख्यं प्रोक्तं शास्त्रेषु सर्वदा ॥ ९२॥"
  },
  {
    "text": "तुर्येच्छया त्रिधा भूतं चलत्यत्र न संशयः ।\nस्वस्वप्रारब्धसंयुक्तं सदा भ्रान्तमिव स्थितम् ॥ ९३॥"
  },
  {
    "text": "न कस्याहङ्कृतिस्तस्य तुरीयस्य कदाचन ।\nयादृशं कुरुते कर्म तादृशं फलमश्नुते ॥ ९४॥"
  },
  {
    "text": "अतः प्रारब्धयोगेन विस्मृतोऽहं स्थितिं पराम् ।\nयोगरूपां च तुर्येण प्रेरितः सर्वधारिणा ॥ ९५॥"
  },
  {
    "text": "अथवा ज्ञानमोहेन विपरीतं कृतं मया ।\nत्यक्त्वा योगस्थितिं पूर्णां प्रारब्धं तत्र मुख्यकम् ॥ ९६॥"
  },
  {
    "text": "प्रारब्धधारकं प्रोक्तं तुरीयं नात्र संशयः ।\nतस्येच्छया च यज्जातं तदेवं योगदं भवेत् ॥ ९७॥"
  },
  {
    "text": "पराधीनोऽहमत्यन्तं तुर्येच्छया समन्वितः ।\nकरोमि कर्म साक्षित्वमानन्दं वा न संशयः ॥ ९८॥"
  },
  {
    "text": "सदा स्वाधीनभावेन तिष्ठति ब्रह्म तुर्यगम् ।\nतुरीयैः खेलकं प्रोक्तं तस्य किं बन्धनं भवेत् ॥ ९९॥"
  },
  {
    "text": "यज्जातं तत्कृतं तेन तुरीयेण न संशयः ।\nतत्र कुत्र स्थितोऽहं तु स्वेच्छया क्रीडति प्रभुः ॥ १००॥"
  },
  {
    "text": "इयं तु सहजावस्था कथिता ते प्रजापते ।\nयज्जातं तत्र सा प्रोक्ता न कृता तदपि ह्यहो ॥ १०१॥"
  },
  {
    "text": "यत्कृतं सह जातेन स्वयमेव प्रवर्तते ।\nयोगस्तेन समाख्याता सहजा तुर्यसंज्ञिता ॥ १०२॥"
  },
  {
    "text": "अतः परं ब्रह्मभूतं स्वानन्दाख्यं प्रकीर्तितम् ।\nतत्र योगस्वरूपाख्यां स्थितिं श‍ृणु सुखप्रदाम् ॥ १०३॥"
  },
  {
    "text": "स्वाधीनं तुर्यभावाख्यं पराधीनं त्रिधा मतम् ।\nतेषां योगे निजात्मस्थो भवेद्योगी निजात्मसु ॥ १०४॥"
  },
  {
    "text": "त्रिविधं खेलरूपं तु तुर्यः खेलक उच्यते ।\nतयोर्योगे प्रजानाथ स्वानन्दस्थो भवेन्नरः ॥ १०५॥"
  },
  {
    "text": "ब्रह्मणि ब्रह्मभूतस्य योगिनश्च कुतो भवेत् ।\nस्वाधीनं तु पराधीनं मायायुक्तं न संशयः ॥ १०६॥"
  },
  {
    "text": "योगस्थितिं समाश्रित्य बुधश्चत्वारि चाचरेत् ।\nतेषां संयोगरूपेण तिष्ठेत्तेषु महात्मवान् ॥ १०७॥"
  },
  {
    "text": "कर्मयोगं समाश्रित्य देहचेष्टां समाचरेत् ।\nज्ञानयोगं तथाऽऽश्रित्य साक्षित्वं चाचरेत् बुधः ॥ १०८॥"
  },
  {
    "text": "समयोगं समाश्रित्य आनन्दं आचरेत् परम् ।\nसहजं स समाश्रित्य विपरीतेन शोकभाक् ॥ १०९॥"
  },
  {
    "text": "चतुर्भिः संयुतो भूत्वा चतुभिर्वर्जितस्तथा ।\nतिष्ठेद्योगमयीं दक्षावस्थामाश्रित्य सर्वदा ॥ ११०॥"
  },
  {
    "text": "अवस्था निजरूपे तु कुतोऽवस्थाप्रधारकः ।\nतयोर्योगे योगमयी व्यवस्था ते प्रकीर्तिता ॥ १११॥"
  },
  {
    "text": "चतुर्मयी चतुर्हीना योगावस्था प्रकीर्तिता ।\nयोगिभिस्तां समाश्रित्य शान्तिहीनो भवेन्न सः ॥ ११२॥"
  },
  {
    "text": "अधुना श‍ृणु योगस्थामवस्थां द्वितीयां पराम् ।\nअयोगधारिकां पूर्णां सदा निवृत्तिदायिकाम् ॥ ११३॥"
  },
  {
    "text": "ब्रह्मणि ब्रह्मभूतो यो योगी तां संश्रयेत् पराम् ।\nयदा निवृत्तिसंयुक्तः शान्तिहीनो भवेन्न सः ॥ ११४॥"
  },
  {
    "text": "ब्रह्मणि ब्रह्मसंस्थं तन्नागतं न गतं पुनः ।\nमायायां ब्रह्मभूतो योऽवस्थाया धारकः कुतः ॥ ११५॥"
  },
  {
    "text": "यत् कुर्यात् कारयेद्यच्च तत्र नैवावलोकयेत् ।"
  },
  {
    "text": "मायामयं विनिश्चित्य पञ्चकं पञ्चकेषु गम् ॥ ११६॥"
  },
  {
    "text": "नाहं पञ्चकगश्चेद्वै ततस्तत्कृतमञ्जसा ।\nकुतो मयि प्रदृश्येताधार्यनिवृत्तिगो भवेत् ॥ ११७॥"
  },
  {
    "text": "जीवनं मरणं जन्म योगो योगात्मिका परा ।\nअवस्था मे कुतो मायामोहयुक्तं स्मृतं बुधैः ॥ ११८॥"
  },
  {
    "text": "अथ योगमयीं पूर्णामवस्थां श‍ृणु मानद ।\nसंयोगायोगहीनां तां यया शान्तो भवेन्न सः ॥ ११९॥"
  },
  {
    "text": "ब्रह्मणि ब्रह्मभूतोऽहं मयि मायामयं परम् ।\nपञ्चकं च कुतो भाति मायाहीनमयोगकम् ॥ १२०॥"
  },
  {
    "text": "विधिनिषेधसंयुक्तं चित्तं भवति सर्वदा ।\nविधिनिषेधहीनं तु तदेवं जायते मुधा ॥ १२१॥"
  },
  {
    "text": "देहेन कर्मयोगश्च ज्ञानगो हृदि जायते ।\nउभयत्र समश्चैव तुर्येषु सहजात्मकः ॥ १२२॥"
  },
  {
    "text": "सर्वसंयोगभावेषु स्वानन्दाख्यः प्रवर्तते ।\nनिवृत्तिषु ह्ययोगाख्यो योगेषु शान्तियोगकः ॥ १२३॥"
  },
  {
    "text": "एवं नानाविधं योगं समास्थाय महामतिः ।\nयोगी शान्त्या समातिष्ठेद्ब्रह्मीभूतोऽपि निश्चितम् ॥ १२४॥"
  },
  {
    "text": "योगस्थितिः समाख्याता ब्रह्मीभूतसुखप्रदा ।\nअनेन विधिना देहनिर्वाहो योगिनां भवेत् ॥ १२५॥"
  },
  {
    "text": "वर्णाश्रमस्थितो योगी चाचरेत् स्थितिमुत्तमाम् ।\nलोकसङ्ग्रहकार्यार्थमसक्तस्तत्फलादिषु ॥ १२६॥"
  },
  {
    "text": "यदा वर्णाश्रमं त्यक्त्वा पञ्चमाश्रमधारकः ।\nन तस्य स्थितिरूपं तु कदाचिन्नात्र संशयः ॥ १२७॥"
  },
  {
    "text": "विधिनिषेधहीनोऽयं विनायको भवेत् सदा ।\nयद्यत् कुर्यात् स तत् सर्वं योगरूपं भवेत् सदा ॥ १२८॥"
  },
  {
    "text": "यदि स्थितिसमायुक्तो वेदादिषु प्रमाणतः ।\nतदा विधियुतः सोऽपि भवेत् पश्य प्रजापते ॥ १२९॥"
  },
  {
    "text": "यदा स्थितिविहीनोऽयं तिष्ठेत् सङ्कथितं परम् ।\nवेदेषु स निषेधेन तदा युक्तो भवेत् परः ॥ १३०॥"
  },
  {
    "text": "अतः स्थितियुतो योगी स्थितिहीनो यथारुचि ।\nवर्णाश्रमान् परित्यज्य तिष्ठेद्विनायको यथा ॥ १३१॥"
  },
  {
    "text": "शान्त्या नित्यं चरेत् सर्वं मनसीप्सितमञ्जसा ।\nविधिनिषेधहीनश्च ब्रह्मणि रसधारकः ॥ १३२॥"
  },
  {
    "text": "एतत् सर्वं समाख्यातं योगिनां चेष्टितं महत् ।\nब्रह्मभूतात् परं पूर्णं चरेदेवं निरन्तरम् ॥ १३३॥"
  },
  {
    "text": "श‍ृणुयाद्यः पठेद्वाऽपि स सर्वं हीप्सितं लभेत् ।\nअन्ते योगमयो भूत्वा तिष्ठेत् स गणपे रतः ॥ १३४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते मुद्गलदक्षसंवादे योगामतार्थशास्त्रे\nयोगस्थितिवर्णनयोगो नाम सप्तमोऽध्यायः ॥ ९.७\n॥ इति योगगीतासूपनिषत्सु सुगमासु तृतीयोऽध्यायः ॥ ९.३\n९.८ योगभ्रष्टचरितनिरूपणं नाम अष्टमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दक्ष उवाच ।\nयोगशान्तिं समाश्रित्य योगमभ्यस्य नित्यदा ।\nब्रह्मणि ब्रह्मभूतः स योगभ्रष्टः कथं भवेत् ॥ १॥"
  },
  {
    "text": "मायामयं जगत् सर्वं नानाभ्रमसमन्वितम् ।\nज्ञात्वा स्वयं पुनर्भ्रष्टः कौतुकं वद मे मुने ॥ २॥"
  },
  {
    "text": "मुद्गल उवाच ।\nब्रह्मणि ब्रह्मभूतस्य योगिनो बिम्बसंस्थितम् ।\nबुद्धौ तस्यां विमोहेन मोहयुक्तं प्रजापते ॥ ३॥"
  },
  {
    "text": "दृष्ट्वा नानाविधान् भोगान् स्वयं मोहेन मोहितः ।\nतेषु भूत्वा रसयुतो तानिच्छति निरन्तरम् ॥ ४॥"
  },
  {
    "text": "तत्र तस्य हृदि दक्ष विवेकः संस्थितो भवेत् ।\nतस्य रूपं प्रवक्ष्यामि श‍ृणु बुद्धिविशारद ॥ ५॥"
  },
  {
    "text": "अहं ब्रह्मणि योगेन ब्रह्मीभूतो न संशयः ।\nपापपुण्यादिकं मे न शुभाशुभकृते भवेत् ॥ ६॥"
  },
  {
    "text": "यदा भोगं परित्यज्य तिष्ठामि नित्यमादरात् ।\nतदा योगस्य वृद्धिर्मे न भविष्यति निश्चितम् ॥ ७॥"
  },
  {
    "text": "यदा नित्यं प्रभुञ्जाने भोगान्नानाविधान् परान् ।\nपापपुण्यमनादृत्य तदा योगक्षयो न च ॥ ८॥"
  },
  {
    "text": "अतोऽहं योगमृत्सृज्य किमर्थं दुःखसंयुतः ।\nतिष्ठामि शान्तिमाश्रित्य विधिनिषेधसंयुतः ॥ ९॥"
  },
  {
    "text": "एवं मनसि सन्धार्य योगी भोगेषु लालसः ।\nविविधेष्वेव भवति रसयुक्तः क्रमेण सः ॥ १०॥"
  },
  {
    "text": "अयं मोहः समाख्यातो योगिहृद्भ्रान्तिदायकः ।\nतेन शान्तिं परित्यज्य पापपुण्यपरो भवेत् ॥ ११॥"
  },
  {
    "text": "ततः कामं समाश्रित्य देहसौख्यप्रदायकम् ।\nइच्छेत् स विविधान् भोगान् पुण्यपापपरायणः ॥ १२॥"
  },
  {
    "text": "भोगार्थं यतमानस्य योगिनः क्रमभावतः ।\nतत्र विघ्नः कृतः केन ततः क्रोधयुतो भवेत् ॥ १३॥"
  },
  {
    "text": "येन विघ्नः कृतस्तेषु भोगेषु तस्य भोगिनः ।\nतं शत्रुं स हि जानाति भिन्नभावपरायणः ॥ १४॥"
  },
  {
    "text": "ततो ह्यज्ञानसम्भूतिः क्रमेणोत्पद्यते परा ।\nयोगिनश्च तया युक्तो हन्तुं तं यतते सदा ॥ १५॥"
  },
  {
    "text": "शत्रुशिक्षार्थमर्थान् स नानाभावसमन्वितः ।\nसम्पाद्य तं तु निर्जित्य भोगान् भुङ्क्ते प्रयत्नतः ॥ १६॥"
  },
  {
    "text": "स्वपरज्ञानहीनत्वं गतं तस्य प्रजापते ।\nतदेवाज्ञानसम्भूतिः शत्रुमित्रप्रदर्शिनी ॥ १७॥"
  },
  {
    "text": "ततः शान्तेः क्रमेणास्य विस्मृतिर्जायते परा ।\nतया युतः स्वयं देहं मन्यते सत्यरूपकम् ॥ १८॥"
  },
  {
    "text": "देहे सन्तोषमापन्ने कृतकृत्यमिव स्थितम् ।\nमन्यते विपरीते स आत्मानं भाग्यवर्जितम् ॥ १९॥"
  },
  {
    "text": "ततो योगं परित्यज्य स्वयं बिम्बी प्रजायते ।\nबिम्बे तन्मयभावेनागमिष्यति न संशयः ॥ २०॥"
  },
  {
    "text": "एवं क्रमेण योगी स शान्तिहीनस्वभावतः ।\nसदा तिष्ठति तं योगं नाश्रयते कदाचन ॥ २१॥"
  },
  {
    "text": "सुखयुक्ते शरीरे स सुखयुक्तो भवेत् स्वयम् ।\nदुःखयुक्ते तथा दुःखी नानाभावपरायणः ॥ २२॥"
  },
  {
    "text": "लेशमात्रमयं शान्तिं लभते न कदाचन ।\nअसन्तोषयुतो नित्यं भ्रमते भोगलिप्सया ॥ २३॥"
  },
  {
    "text": "भोगार्थं विविधान्येव नित्यं पापानि चादरात् ।\nचरते सर्वपुण्यानि विधिनिषेधवर्जितः ॥ २४॥"
  },
  {
    "text": "वर्णाश्रमयुतो योगी स्वधर्मं त्यज्य नित्यदा ।\nपापं चरति वा पुण्यं स्वधर्मः संयुतः कदा ॥ २५॥"
  },
  {
    "text": "योगान् भुङ्क्ते विशेषेण मोहयुक्तो निरन्तरम् ।\nयोगभ्रष्टोऽयमाख्यातस्त्यक्त्वा योगं नरो भवेत् ॥ २६॥"
  },
  {
    "text": "हृदि तस्य विवेकश्च सदा तिष्ठति मोहदः ।\nपुण्यपापविहीनोऽहं ब्रह्मैव ब्रह्मभावितः ॥ २७॥"
  },
  {
    "text": "अन्ते स नरकान् गच्छेद् द्वन्द्वदुःखप्रदायकान् ।\nयातनां घोररूपां तु पतेद्भुक्त्वा धरातले ॥ २८॥"
  },
  {
    "text": "दक्ष उवाच ।\nयोगभ्रष्टगतिं ब्रूहि योगीन्द्र दयया पराम् ।\nकथं नरकगो भूत्वा यातनां प्राप्नुयात् परम् ॥ २९॥"
  },
  {
    "text": "कर्मफलपरित्यागादिहजन्मधरः कथम् ।\nसम्भवेद्विस्मयो भाति चेष्टितं योगिनः परम् ॥ ३०॥"
  },
  {
    "text": "मुद्गल उवाच ।\nब्रह्मणि ब्रह्मभूतस्य पुनर्विषयसेवनात् ।\nब्रह्मणो भक्तिहीनस्यान्ते स्थानं न भवेत् किल ॥ ३१॥"
  },
  {
    "text": "अपारपुण्ययोगेन ब्रह्मणि देहिनः कदा ।\nरसोत्पत्तिर्भवेद्दक्ष सर्वश्रेष्ठस्य योगदा ॥ ३२॥"
  },
  {
    "text": "देहविषयसंयोगाद् द्वन्द्वभावपरात्मनः ।\nनानापापादियोगेन पुण्यं स्वल्पं प्रहीयते ॥ ३३॥"
  },
  {
    "text": "मृतोऽयं शिवलोके वै वैकुण्ठे सौरशाक्तयोः ।\nब्रह्मण इन्द्रलोके वा पतेदन्ते न संशयः ॥ ३४॥"
  },
  {
    "text": "शोकहर्षप्रदं विश्वं नानाद्वन्द्वसमन्वितम् ।\nनरको नात्र सन्देहो योगिनां शास्त्रसम्मतम् ॥ ३५॥"
  },
  {
    "text": "उत्पत्तिनाशसंयुक्तं त्यक्त्वा ब्रह्मपरायणः ।\nब्रह्मणि ब्रह्मभूतः स पुनर्द्वन्द्वपरो यतः ॥ ३६॥"
  },
  {
    "text": "विकुण्ठादिपदे संस्थो द्वन्द्वं भुङ्क्ते निरन्तरम् ।\nउत्पत्तिनाशसंयुक्तं नानाभोगपरायणः ॥ ३७॥"
  },
  {
    "text": "अतो योगी प्रजानाथ स्वर्गाख्यान्नरकान् परान् ।\nभुक्त्वा द्वन्द्वमयान् पश्चादिह जन्मधरो भवत् ॥ ३८॥"
  },
  {
    "text": "भवेद्योगिकुले तस्य जन्म वा तापसे कुले ।\nऋद्धिमतां स तत्रापि पुनर्योगं चरिष्यति ॥ ३९॥"
  },
  {
    "text": "पूर्वसंस्कारयोगेन न भोगे स रमेत् कदा ।\nचित्तं तस्य महायोगी प्रभवेत् स्वल्पयोगतः ॥ ४०॥"
  },
  {
    "text": "पुनर्न योगभ्रष्टः स सम्भवेद्ब्रह्मणः सुत ।\nशान्त्यायुक्तस्वभावेन शरीरं पोषयेन् मुदा ॥ ४१॥"
  },
  {
    "text": "अन्ते ब्रह्मणि योगी स तदाकारो भवेत् परम् ।\nयोगसंस्कारपुण्येन स्थितिं लब्ध्वा महामतिः ॥ ४२॥"
  },
  {
    "text": "एतत्ते कथितं पूर्णं योगभ्रष्टस्य चेष्टितम् ।\nकिं पुनः श्रोतुमिच्छा ते वद धातर्वदाम्यहम् ॥ ४३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते मुद्गलदक्षसंवादे योगामृतार्थशास्त्रे\nयोगभ्रष्टचरितनिरूपणं नाम अष्टमोऽध्यायः ॥ ९.८\n॥ इति योगगीतासूपनिषत्सु सुगमासु चतुर्थोऽध्यायः ॥ ९.४"
  },
  {
    "text": "९.९ अज्ञानिनां क्रमयोगवर्णनं नाम नवमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दक्ष उवाच ।\nचित्तं चञ्चलमत्यन्तं विषयेषु परायणम् ।\nदुर्ग्रहं शान्तिसंयुक्तं न भवेन् मुनिसत्तम ॥ १॥"
  },
  {
    "text": "अतो योगस्य प्राप्त्यर्थं सिद्ध्यर्थं सुगमं ततः ।\nउपायं वद चित्तस्य जयार्थं वाऽपरं प्रभो ॥ २॥"
  },
  {
    "text": "मुद्गल उवाच ।\nपञ्चचित्तेषु यद्बिम्बं स्थितं भ्रान्त्या समन्वितम् ।\nचिन्तामणेः समाख्यातं तस्यैव भजनं चरेत् ॥ ३॥"
  },
  {
    "text": "तेन चित्तं जयेद्योगी नान्यं पश्यामि भो विधे ।\nविना चित्तजयं योगदायकं नात्र संशयः ॥ ४॥"
  },
  {
    "text": "दक्ष उवाच ।\nसुगमं वद मार्गं मे सर्वेभ्यो ब्रह्मदायकम् ।\nसंसेव्य जन्तवः सर्वे ब्रह्मीभूता भवन्ति वै ॥ ५॥"
  },
  {
    "text": "मुद्गल उवाच ।\nअज्ञानेन समायुक्तो नरो विषयलम्पटः ।\nशिश्नोदरपरो नित्यं योगं नेच्छति कर्हिचित् ॥ ६॥"
  },
  {
    "text": "तस्य सकामिकं कर्म सुखदं बोधयेत् परम् ।\nअलभ्यप्रापकं हृद्यमाचरेल्लोभसंयुतः ॥ ७॥"
  },
  {
    "text": "अलभ्यलभ्यलोभेन त्यक्त्वा पापं महाखलः ।\nसत्कर्मनिरतो भूत्वा चरेत् पुण्यं निरन्तरम् ॥ ८॥"
  },
  {
    "text": "ततस्तेनैकभावेन पापं नश्येन्निरन्तरम् ।\nशुद्धोऽत्यन्तं नरः कुर्यात् कर्म कामयुतं परम् ॥ ९॥"
  },
  {
    "text": "समाप्नुयात्ततोऽलभ्यं हृद्यं चेत् पुनरेव सः ।\nविश्वासेन समायुक्तः कुर्यात् कर्म विशेषतः ॥ १०॥"
  },
  {
    "text": "अथवा नैव सम्प्राप्तमलभ्यं तेन तं तदा ।\nउपादिशेद्विशेषेणाधिकं सत्कर्म चाचर ॥ ११॥"
  },
  {
    "text": "अनन्तजन्मभिः पापं त्वया कृतमसंशयम् ।\nअपारमन्तरायो भवति ते तद्विघातकम् ॥ १२॥"
  },
  {
    "text": "एवं कर्मपरः सोऽपि दुःखितोऽत्यन्तमाचरेत् ।\nपापनाशार्थमानन्दात्तेन शुद्धान्तरो भवेत् ॥ १३॥"
  },
  {
    "text": "सत्कामिकपरस्यास्य कर्मात्यन्तप्रभावतः ।\nतस्य बुद्धिर्भवेत् दक्ष निःकामिकपरायणा ॥ १४॥"
  },
  {
    "text": "जन्ममृत्युप्रदा भोगा भुक्ता विविधजन्मसु ।\nअपारसुखदं ब्रह्म न प्राप्तं देहधारिणा ॥ १५॥"
  },
  {
    "text": "अलभ्यं न मया प्राप्तं प्रारब्धाधीनतोऽथवा ।\nप्रारब्धं चालितुं कोऽपि न समर्थो भविष्यति ॥ १६॥"
  },
  {
    "text": "अतो निःकामिकं कर्म करोमि नित्यमादरात् ।\nजन्ममृत्युविहीनोऽहं भविष्यामि न संशयः ॥ १७॥"
  },
  {
    "text": "ब्रह्मसुखमपारं यल्लब्ध्वा ब्रह्मपरायणः ।\nब्रह्मीभूतो भविष्यामि यत्नं करोमि तत्परः ॥ १८॥"
  },
  {
    "text": "एवं धार्य परित्यज्य कामान् सेवेत् स पञ्चकान् ।\nदेवान् गणेशमुख्यांश्च मुक्तिमार्गपरायणः ॥ १९॥"
  },
  {
    "text": "सालोक्यादिभवं सौख्यमिच्छति नित्यमादरात् ।\nक्रमेण तपसा युक्तो प्रभवेन् मानवस्ततः ॥ २०॥"
  },
  {
    "text": "विभूतिर्ब्रह्मणः प्रोक्ता नानारूपा प्रजापते ।\nतत्र तस्य रमेच्चित्तमैश्वर्यैर्युक्तभावतः ॥ २१॥"
  },
  {
    "text": "इमे समर्थरूपा वै ब्रह्मणः परमात्मनः ।\nअंशतेजोधरास्तस्य सर्वाधीशा भवन्त्यतः ॥ २२॥"
  },
  {
    "text": "एवं सर्वत्र सञ्चिन्त्य तेषां पूजापरो भवेत् ।\nलभेत्तत् कृपया दक्ष चित्तशुद्धिं नरोत्तमः ॥ २३॥"
  },
  {
    "text": "विचारेण गणेशानं ज्ञात्वा सम्पूर्णमञ्जसा ।\nसर्वपूज्यादिचिह्नैस्तं श्रेष्ठं तत्र रतो भवेत् ॥ २४॥"
  },
  {
    "text": "ज्ञात्वा स्वानन्दनाथं तं स्वानन्दार्थं विशेषतः ।\nप्रभजेद्गणराजं स निष्कामभक्तिसंयुतः ॥ २५॥"
  },
  {
    "text": "ततोऽहर्निशमत्यन्तं भजेत्तत्तपसा युतः ।"
  },
  {
    "text": "मोक्षार्थं सर्वभावेन विरक्तो विषयादिषु ॥ २६॥"
  },
  {
    "text": "गणेशकृपया तस्य चित्तशुद्धिर्भवेत् परा ।\nतया सर्वस्वभावेन भजेत्तं गणनायकम् ॥ २७॥"
  },
  {
    "text": "विश्वं चराचरं सर्वं जानीयात्तत्स्वरूपकम् ।\nसर्वेषां हितभावेन भजेत्तं द्विरदाननम् ॥ २८॥"
  },
  {
    "text": "कस्यापि सम्भवेत् दुःखं तादृशं प्रचरेन्न सः ।\nसहन् सन् द्वन्द्वजं भावमार्जवेन समन्वितः ॥ २९॥"
  },
  {
    "text": "देवकार्यं विना साधुर्न छिन्द्यात् स कदाचन ।\nपत्रादिकं विशेषेण विश्वरूपपरायणः ॥ ३०॥"
  },
  {
    "text": "एकान्ते निर्जने स्थाने स्थित्वा ध्यात्वा गजाननम् ।\nपूजयेद्भक्तिसंयुक्तो ध्यानं कुर्याद्विशेषतः ॥ ३१॥"
  },
  {
    "text": "अनन्यमनसा देवं भजेत्तं भावधारकः ।\nशमदमपरो भूत्वा चित्तनिग्रहमाचरेत् ॥ ३२॥"
  },
  {
    "text": "दुर्जयं चित्तमत्यन्तं ज्ञात्वा वायुनिबन्धतः ।\nप्राणायामपरो भूत्वा जयेत्तन्नात्र संशयः ॥ ३३॥"
  },
  {
    "text": "अथ वायुनिरोधस्य वदामि मार्गमुत्तमम् ।\nयेन पापं परित्यज्य शुद्धचित्तो नरो भवेत् ॥ ३४॥"
  },
  {
    "text": "पूरयेद्वामनासायां वायुं तस्माच्चतुर्गुणम् ।\nधारणं तस्य कुर्यात् स स्वोदरे नियतो भवेत् ॥ ३५॥"
  },
  {
    "text": "पूरकाद् द्विगुणं कुर्याद्रेचकं च प्रजापते ।\nपुनर्नसा दक्षिणया पूरयेत् कुम्भकं चरेत् ॥ ३६॥"
  },
  {
    "text": "वामया रेचकं चैव पुनः पुनर्निरन्तरम् ।\nप्राणायामं चरेद् धीमान् पापहीनो नरो भवेत् ॥ ३७॥"
  },
  {
    "text": "एवं त्रैकालिकं कुर्यात् प्राणायामं विशेषतः ।\nनातिनिरोधसंयुक्तं वायुं हठसमन्वितः ॥ ३८॥"
  },
  {
    "text": "अतिहठेन संरुद्धो वायू रोमभ्य एव च ।\nनिःसृत्य कुष्ठसंयुक्तं तं करोति न संशयः ॥ ३९॥"
  },
  {
    "text": "नाभिमूलस्थिता नाडी इडा च पिङ्गलाऽपरा ।\nसुषुम्णा तत्र रोधेन मार्गो भवति निर्मलः ॥ ४०॥"
  },
  {
    "text": "अपानो नाभिमूलस्थो ह्यधो गच्छति सर्वदा ।\nप्राण ऊर्ध्वं तथा जन्तोर्नाडीभिः प्रेरितः सदा ॥ ४१॥"
  },
  {
    "text": "मार्गरोधनभावेन नाड्यां मार्गो भविष्यति ।\nवायुर्मूलं समाश्रित्य तिष्ठति क्रमतस्ततः ॥ ४२॥"
  },
  {
    "text": "तत्र लघ्वक्षराण्येव द्वादशापि प्रतिष्ठति ।\nवायुश्चेत् स लघुः प्रोक्तः प्राणायामश्च योगिभिः ॥ ४३॥"
  },
  {
    "text": "ततो द्विगुणतस्तिष्ठेद्यदा वायुः सुरोधितः ।\nमध्यमः स समाख्यातस्त्रिगुणादुत्तमोत्तमः ॥ ४४॥"
  },
  {
    "text": "एवं प्राणमपानं च स्वमूले सन्नयेद् बुधः ।\nतयो रोधनभावेन मूलगौ तौ भविष्यतः ॥ ४५॥"
  },
  {
    "text": "एवं क्रमेण मूलेऽयं वायुर्मुहूर्तं संस्थितः ।\nतदा समानगा नाडी भिद्यते तत्र संस्थिता ॥ ४६॥"
  },
  {
    "text": "सा सुषुम्णा समाख्याता तत्र सम्मिलितौ क्रमात् ।\nप्राणापानौ समौ भूत्वा तद्रूपौ तौ भविष्यतः ॥ ४७॥"
  },
  {
    "text": "त्रिकालज्ञः स्वयं सिद्धो भविष्यति नरोत्तमः ।\nवायुसाधनपात्रत्वं प्राप्य तेजःसमन्वितः ॥ ४८॥"
  },
  {
    "text": "ततः स्वाधीनतां यातौ प्राणापानौ विशेषतः ।\nस नयिष्यति तौ यत्र क्रमात्तत्र गमिष्यतः ॥ ४९॥"
  },
  {
    "text": "ततो ध्यानपरो भूत्वा षट्चक्रभेदने रतः ।\nचक्रस्थं स्वस्वरूपं स पश्येत्तद्वायुना गतः ॥ ५०॥"
  },
  {
    "text": "एवं क्रमेण योगीन्द्रो गच्छेद्भेद्य प्रजापते ।\nसहस्रारे स चक्राणि तत्र पश्येद्गजाननम् ॥ ५१॥"
  },
  {
    "text": "तत्र क्रमेण वायुं संस्थापयेत् सुसमाधिना ।\nवायुना संयुतस्तिष्ठेत् पश्यन् विघ्नेश्वरं परम् ॥ ५२॥"
  },
  {
    "text": "क्रमाद्वायुबलेनैवं शुद्धचित्तो भविष्यति ।\nपश्येत् सर्वत्र भावेषु स्थितं ब्रह्म सनातनम् ॥ ५३॥"
  },
  {
    "text": "ततः स्वाधीनतायुक्तः प्रभवेत् स्वेन तेजसा ।\nयं यमिच्छेत् स तं तं तु सद्यो वै सफलं भवेत् ॥ ५४॥"
  },
  {
    "text": "किञ्चिदिच्छेन्न यो योगी तदा योगमवाप्नुयात् ।\nनो चेच्छन्दरतो भूत्वा भोगयुक्तः पुनः पतेत् ॥ ५५॥"
  },
  {
    "text": "साधनं द्विविधं प्रोक्तं क्रियारूपं प्रजापते ।\nबाह्यं कर्मस्वरूपाख्यं तपोयुक्तं स्वधर्मजम् ॥ ५६॥"
  },
  {
    "text": "आन्तरं वायुरोधाख्यं सर्वसिद्धिप्रदायकम् ।\nताभ्यां चित्तं विनिर्गृह्य स्ववशं कारयेन्नरः ॥ ५७॥"
  },
  {
    "text": "बाह्यकर्मरताज्जन्तोरान्तरं शीघ्रसिद्धिदम् ।\nसहस्राधिकभावाख्यं प्रोक्तं योगीन्द्रमुख्यकैः ॥ ५८॥"
  },
  {
    "text": "अतः परं तृतीयं ते साधनं कथयाम्यहम् ।\nयेन योगीन्द्रसेव्यः स ध्रुवं भवति मानवः ॥ ५९॥"
  },
  {
    "text": "चित्तशुद्धेश्च कार्यार्थं कर्म द्विविधमुच्यते ।\nशुद्धचित्तो नरः पश्चात् सम्पश्येद्ब्रह्म शाश्वतम् ॥ ६०॥"
  },
  {
    "text": "सर्वत्र पूर्णभावेन संस्थितं परमव्ययम् ।\nअवयवादिभिर्हीनं तत्र लीनो भवेत् स्वयम् ॥ ६१॥"
  },
  {
    "text": "एतावान् फलादाताऽयं क्रियायोगः प्रकीर्तितः ।\nबाह्यान्तरात्मकः पूर्णस्ततोऽन्यत् साधनं चरेत् ॥ ६२॥"
  },
  {
    "text": "चित्तं रसयुतं कुत्र जायते योगिनः परम् ।\nतज्जयेद्ब्रह्मभावेन शमदमपरायणः ॥ ६३॥"
  },
  {
    "text": "स्वधर्मसंयुतो भूत्वा देहनिर्वाहकं चरेत् ।\nदेहस्य शमनं तच्च जायते स दमः स्मृतः ॥ ६४॥"
  },
  {
    "text": "विषयार्थं मनस्तस्य सङ्कल्पं यत् समाचरेत् ।\nतन्नेच्छेच्चित्तमागृह्य कुर्याद्ब्रह्मपरायणम् ॥ ६५॥"
  },
  {
    "text": "अयं शमः समाख्यातस्तेन चित्तं भवेत् परम् ।\nस्वाधीनं सर्वभावं च त्यक्त्वा ब्रह्मपरं भवेत् ॥ ६६॥"
  },
  {
    "text": "शनैः शनैरुपरमेद्विषयेभ्यो महात्मवान् ।\nधृतिं योगमयीं धृत्वा भवेद्योगी स मानवः ॥ ६७॥"
  },
  {
    "text": "कर्ममार्गं परित्यज्य द्विविधं योगिसत्तमः ।\nध्यानयोगपरो भूत्वा तिष्ठेन्नित्यं वदामि तम् ॥ ६८॥"
  },
  {
    "text": "मनोवाणीविहीनं यद्ब्रह्म तत्र समाचरेत् ।\nध्यानं सङ्कल्पत्यागाख्यं विषयेषु निरन्तरम् ॥ ६९॥"
  },
  {
    "text": "यो यश्चित्तेन सङ्कल्पः क्रियते विषयेषु च ।\nतत्तत्सङ्कल्पहीनं स कारयेद्योगतत्परः ॥ ७०॥"
  },
  {
    "text": "एवं चित्तं नरस्यैव स्वाधीनं जायते सदा ।\nयदा धर्तुं स नो शक्तस्तदान्यदाचरेद्बुधः ॥ ७१॥"
  },
  {
    "text": "देहेन्द्रियाणि सङ्गृह्य तिष्ठेद्भुमौ महायशाः ।\nन चलेत् स्थाणुवत् सोऽपि क्रियां नैव समाचरेत् ॥ ७२॥"
  },
  {
    "text": "तत्र यन्मिलितं चान्नं जलपानादिकं चरेत् ।\nपरेच्छया समायुक्तः सदा तिष्ठेन् महायशाः ॥ ७३॥"
  },
  {
    "text": "केनापि जलपानादि न दत्तं तादृशो वसेत् ।\nन तदर्थं श्रमेत् सोऽपि नेच्छेत् प्रारब्धधारकः ॥ ७४॥"
  },
  {
    "text": "सर्पवृश्चिकव्याघ्राद्यैः पीडितो यदि मानवः ।\nनानाप्रहारयोगैश्च मानवादिभिरेव वा ॥ ७५॥"
  },
  {
    "text": "तथापि न चलेत् सोऽपि स्वस्थानाज्जडवत्परः ।\nदेहप्रारब्धमाश्रित्य न तेषु क्रोधमाचरेत् ॥ ७६॥"
  },
  {
    "text": "पूर्वजन्मकृतं कर्म मया तेन प्रबोधितः ।"
  },
  {
    "text": "इमे सम्पीडयन्त्येवमेषां दोषो न विद्यते ॥ ७७॥"
  },
  {
    "text": "अथवा सात्त्विकैस्तत्र पूजितः सर्वभावतः ।\nनित्यं नानाजनैः सोऽपि सेवितो न चलेत्तदा ॥ ७८॥"
  },
  {
    "text": "पूर्वजन्मकृतं कर्म प्रेरितास्तेन मानवाः ।\nमया मां पूजयन्त्येव गुण एषां न विद्यते ॥ ७९॥"
  },
  {
    "text": "एवं मनसि सन्धार्य तेषां नेच्छेच्छुभं कदा ।\nद्वन्द्वमेवं परिगृह्य तिष्ठेन्नित्यं महायशाः ॥ ८०॥"
  },
  {
    "text": "अनेन विधिना सोऽपि स्वल्पकालेन भो विधे ।\nचित्तं जयेन्न सन्देहः शान्तिं पूर्णामवाप्नुयात् ॥ ८१॥"
  },
  {
    "text": "नान्यत् किञ्चिच्चरेत् कर्म न ध्यानादिकमादरात् ।\nएवं शमदमौ धृत्वा भवेद्योगी स मानवः ॥ ८२॥"
  },
  {
    "text": "विचारं ब्रह्मणस्तत्र कुर्यान्नित्यं विशेषतः ।\nकीदृशं ब्रह्म हृत्स्थं मे वेदाद्यैः प्रतिपादितम् ॥ ८३॥"
  },
  {
    "text": "पञ्चभूमिमतिक्रम्य तिष्ठेत् क्रमेण मानवः ।\nनानाब्रह्मणि पश्यन् सन्नन्ते शान्तिमवाप्नुयात् ॥ ८४॥"
  },
  {
    "text": "शान्तियुक्तो नरः पश्चात् सन्त्यजेत्तां महाद्भुताम् ।\nजडावस्थां पुनः सोऽपि यथेच्छाचारगो भवेत् ॥ ८५॥"
  },
  {
    "text": "हृदि चिन्तामणिं दृष्ट्वा पञ्चभूमिप्रचालकम् ।\nशान्त्या युक्तो भवेन्नित्यं स्वाधीनहृदयः परः ॥ ८६॥"
  },
  {
    "text": "दृष्ट्वा ब्रह्म स्वयं योगी रसहीनो भवेन् मुदा ।\nसर्वत्र नात्र सन्देहः शान्त्या सर्वं समाचरेत् ॥ ८७॥"
  },
  {
    "text": "अनेन विधिना दक्ष ज्ञानी पापपरायणः ।\nक्रमेण साधयेद्योगं स योगी सम्भवेत् परः ॥ ८८॥"
  },
  {
    "text": "एवं कर्तुमशक्तश्चेत्तदा श्रुत्वा महामतिः ।\nइमं योगं स्वयं तत्र निष्ठायुक्तो भवेत् सदा ॥ ८९॥"
  },
  {
    "text": "स्वधर्मनिरतो भूत्वा योगमिच्छेन्निरन्तरम् ।\nनिन्द्यभोगान् प्रभुञ्जन् सन्नन्ते स्वानन्दगो भवेत् ॥ ९०॥"
  },
  {
    "text": "गणेश्वरं तत्र दृष्ट्वा योगयुक्तो भविष्यति ।\nज्योतिर्देहधरो भूत्वा प्रभजेद्गणनायकम् ॥ ९१॥"
  },
  {
    "text": "ब्रह्म कल्पमयं स्थित्वा कालं तत्र महामतिः ।\nतद्देहे लीनतां प्राप्य ब्रह्मभूतो भविष्यति ॥ ९२॥"
  },
  {
    "text": "एवं कर्तुमशक्तश्चेत्तदा स धर्मसंयुतः ।\nकर्माचरेत् प्रजानाथ ब्रह्मार्पणविधानतः ॥ ९३॥"
  },
  {
    "text": "तेनैव शुक्लगत्या स ब्रह्मीभूतो नरो भवेत् ।\nनिःकामयोगमार्गेण सदा ब्रह्मणि तत्परः ॥ ९४॥"
  },
  {
    "text": "एवं कर्तुमशक्तश्चेत्तदाऽहं ब्रह्मभावतः ।\nत्रिविधं फलमुत्सृज्य कर्मजं योगमाप्नुयात् ॥ ९५॥"
  },
  {
    "text": "कर्मत्यागबलेनैवाहं ब्रह्म निश्चयेन सः ।\nक्रमेण कर्मसंयुक्तो भविष्यत्यन्यजन्मनि ॥ ९६॥"
  },
  {
    "text": "निःकामकर्मकर्ता स पुनरन्यभवे नरः ।\nयोगरससमायुक्तो भवेद्विषयनिन्दकः ॥ ९७॥"
  },
  {
    "text": "एवं क्रमेण शान्तिं स लभेत् पूर्णां न संशयः ।\nक्रमार्थं रचितं सर्वं नानामतसमन्वितम् ॥ ९८॥"
  },
  {
    "text": "सुगमं सर्वभावेषु गणेशभजनं परम् ।\nतेन योगी भवेन्नूनं सर्वशास्त्रेषु सम्मतम् ॥ ९९॥"
  },
  {
    "text": "यत्किञ्चिद् गणराजस्य व्रतपूजादिकं प्रभोः ।\nकीर्तनश्रवणाद्यं तु ब्रह्मीभूतप्रदायकम् ॥ १००॥"
  },
  {
    "text": "नानाविषयसंयुक्तो नरः स्मरेद्गणाधिपम् ।\nअहर्निशं तदास्यान्ते गणेशस्मरणं भवेत् ॥ १०१॥"
  },
  {
    "text": "तेन स्वानन्दगो भूत्वा योगमभ्यस्य तन्मयः ।\nब्रह्मकल्पान्तभावे स भविष्यति न संशयः ॥ १०२॥"
  },
  {
    "text": "स्मरणं गणराजस्य प्रकुर्यान्नित्यमादरात् ।\nतस्यान्ते गणराजस्य स्मृतिं दद्यान्नराय सः ॥ १०३॥"
  },
  {
    "text": "अतोऽहर्निशमेकं तं संस्मरेन् मानवः परम् ।\nनानायोगादिकं सर्वं साध्य योगिसमो भवेत् ॥ १०४॥"
  },
  {
    "text": "आयासेन विहीनोऽपि सदा विषयलम्पटः ।\nगणेशस्मरणे सक्तः सः शुकसमतां व्रजेत् ॥ १०५॥"
  },
  {
    "text": "शिवविष्णुमुखादीनां नरो यः स्मरणं चरेत् ।\nअन्ते तेषां स्मृतिं तस्मै स दद्याच्चित्तगः प्रभुः ॥ १०६॥"
  },
  {
    "text": "तेषां लोकं समासाद्य भुक्त्वा भोगान् मनोहरान् ।\nप्रपतेन्नाऽत्र सन्देहो मृत्युलोके विशेषतः ॥ १०७॥"
  },
  {
    "text": "पुराणेषु प्रपठ्यन्ते त्रिगुणानां लयाः सदा ।\nअतः स जन्ममृत्युभ्यां युक्तो भवति तद्गतः ॥ १०८॥"
  },
  {
    "text": "अतः सारं समाख्यातं गणेशभजनं परम् ।\nतेनाज्ञानसमायुक्तो नरो ब्रह्ममयो भवेत् ॥ १०९॥"
  },
  {
    "text": "एतत्ते कथितं दक्ष योगप्राप्त्यर्थमादरात् ।\nअज्ञानसंयुतस्यापि ब्रह्मीभूतप्रदायकम् ॥ ११०॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते मुद्गलदक्षसंवादे योगामतार्थशास्त्रे\nअज्ञानिनां क्रमयोगवर्णनं नाम नवमोऽध्यायः ॥ ९.९\n॥ इति योगगीतासूपनिषत्सु सुगमासु पञ्चमोऽध्यायः ॥ ९.५\n९.१० विभूतियोगो नाम दशमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दक्ष उवाच ।\nविभूतीर्वद योगीश गणेशस्य महात्मनः ।\nया ज्ञात्वा ताः समाराध्य गणेशज्ञो भवेन्नरः ॥ १॥"
  },
  {
    "text": "मुद्गल उवाच ।\nअपारा गणनाथस्य विभूतयो न संशयः ।\nता न शक्ताः कथयितुं भवन्ति शङ्करादयः ॥ २॥"
  },
  {
    "text": "क्षणे क्षणे गणेशानो नानाखेलपरायणः ।\nविभूतिभिर्जगत्सर्वं भावयति परात्परः ॥ ३॥"
  },
  {
    "text": "लोकेषु तत्त्वमुख्येषु जगत्सु ब्रह्मसु प्रभोः ।\nये श्रेष्ठास्तस्य ते सर्वे विभूतिपदधारकाः ॥ ४॥"
  },
  {
    "text": "कल्पे कल्ये विभूतीनामवतारा असङ्ख्यकाः ।\nगणेशस्य तथा दक्ष तान् वक्तुं कः क्षमो भवेत् ॥ ५॥"
  },
  {
    "text": "अतः सङ्क्षेपतस्तुभ्यं कथयिष्यामि ताः श‍ृणु ।\nविभूतीर्गणनाथस्य नानासिद्धिप्रदायिनीः ॥ ६॥"
  },
  {
    "text": "जगत्सु ब्रह्मसु प्राज्ञ योगरूपो गजाननः ।\nकथं न भिन्नभावाख्यं वर्तते वर्णयाम्यहम् ॥ ७॥"
  },
  {
    "text": "मायाभ्यां संयुतः सोऽपि नानावेषप्रधारकः ।\nअयोगिनामिदं हृद्यं सत्यं सम्भासते सदा ॥ ८॥"
  },
  {
    "text": "मायायुक्तप्रभावेण किं किं गजाननस्य च ।"
  },
  {
    "text": "न सम्भवेदहं मायां समाश्रित्य वदामि ताः ॥ ९॥"
  },
  {
    "text": "कलांशाः कलया युक्ताः कलांशांशाः कलात्मकाः ।\nतेषामंशधरा ये ते सर्वे विभूतिधारकाः ॥ १०॥"
  },
  {
    "text": "एवमेव गणेशानः पृष्टश्च नारदेन सः ।\nजगाद ताः श‍ृणुष्व त्वं विभूतीः परमाद्भुताः ॥ ११॥"
  },
  {
    "text": "श्रीगणेश उवाच ।\nपूर्णो योगेषु सर्वेषु चित्तरोधमयः परः ।\nमायाहीनप्रभावाणामयोगोऽहं महामुने ॥ १२॥"
  },
  {
    "text": "स्वानन्दो निजभूतेषु तुर्येष्वव्यक्तसंज्ञितः ।\nआनन्दसमभावेषु जीवेष्वात्माहमञ्जसा ॥ १३॥"
  },
  {
    "text": "नानाभेदेषु ब्रह्माहमसद्रूपप्रधारकम् ।\nसत्येषु साङ्ख्यरूपोऽहं बोधः खेलकरेषु च ॥ १४॥"
  },
  {
    "text": "देहाभिमानयुक्तेषु सदैकोऽहं महामते ।\nदेहेषु बिन्दुरूपोऽहं चेतनासु गुणेश्वरः ॥ १५॥"
  },
  {
    "text": "कोशेष्वानन्दकोशोऽहं विज्ञानं सूक्ष्मजातिषु ।\nविवेकेषु मनश्चाहं चालकेषु समीरणः ॥ १६॥"
  },
  {
    "text": "स्थूलेष्वन्नस्वरूपोऽहं समष्टिषु तथेश्वरः ।\nव्यष्टिषु प्राज्ञरूपोऽहमणुषु च महाविराट् ॥ १७॥"
  },
  {
    "text": "इन्द्रियेषु मनश्चाहं भूतेष्वाकाशसंज्ञितः ।\nतन्मात्राणामहं शब्दो ज्ञाताहं देवतासु च ॥ १८॥"
  },
  {
    "text": "तत्त्वेषु विविधेष्वेव महत्तत्त्वमहं परम् ।\nगुणेषु गुणपोऽहं तु पालकेषु जनार्दनः ॥ १९॥"
  },
  {
    "text": "हरः संहारकर्तॄणां स्रष्टॄणां प्रपितामहः ।\nकर्मणामर्यमाऽऽत्माऽहं मोहकानां च शक्तिका ॥ २०॥"
  },
  {
    "text": "देवानां मघवाऽहं तु आदित्यानां विनायकः ।\nतेजसां भानुरूपोऽहममृतेषु विधुः परः ॥ २१॥"
  },
  {
    "text": "अग्निः प्रतापदेष्वेव धर्मः समप्रवृत्तिषु ।\nयमो यमवतां चाहं रक्षसां निरृतिः स्वयम् ॥ २२॥"
  },
  {
    "text": "जलेषु वरुणोऽहं तु बलवत्सु समीरणः ।\nनिधीनां धनदाताऽहं रुद्राणां शङ्करः प्रभुः ॥ २३॥"
  },
  {
    "text": "कामो धनुर्धराणां च रतिर्भोगेषु भोगदा ।\nनागेशानामहं शेषः सर्पाणां तक्षकः स्वयम् ॥ २४॥"
  },
  {
    "text": "नागानां वासुकिर्नाम जम्बुर्द्वीपेषु सर्वदः ।\nस्वादूदकः समुद्राणां पर्वतेषु हि मेरुकः ॥ २५॥"
  },
  {
    "text": "पितॄणां यमरूपोऽहं वृक्षेषु शमिका मता ।\nदेववृक्षेषु मन्दारस्तरूणां कामदायकः ॥ २६॥"
  },
  {
    "text": "धेनूनां कामधेनुर्या दूर्वा चौषधिषु प्रभुः ।\nपक्षिषु तु मयूरोऽहं मृगाणां सिंहरूपधृक् ॥ २७॥"
  },
  {
    "text": "मासानां श्रावणश्चाहं चौराणां मूषकाधिपः ।\nवाहनेष्वश्ववाहोऽहं सिद्धिरैश्वर्यदेषु च ॥ २८॥"
  },
  {
    "text": "विद्यासु बुद्धिरूपोऽहं चित्तं प्रकाशकारिणाम् ।\nअहं मनश्च वेगानां मोहदेष्वभिमानकः ॥ २९॥"
  },
  {
    "text": "नराधिपो नराणां तु वर्णेषु ब्राह्मणोह्यहम् ।\nआश्रमेषु तुरीयोऽहं पोषकेषु गृहस्थकः ॥ ३०॥"
  },
  {
    "text": "त्यागिनामवधूतोऽहं तिथीनां च चतुर्थिका ।\nप्रजापतिषु दक्षोऽहं ब्रह्मर्षिषु भृगुस्तथा ॥ ३१॥"
  },
  {
    "text": "नारदो दैवतर्षीणां दत्तोऽवधूतरूपिणाम् ।\nकपिलस्तत्त्वविज्ञानां योगिनां शुक एव यः ॥ ३२॥"
  },
  {
    "text": "जनकोऽहं विदेहानां निःसङ्गेषु महामुने ।\nसनकादय एवाऽहं ज्ञानिनां बादरायणः ॥ ३३॥"
  },
  {
    "text": "वसिष्ठः कर्मकर्तॄणां गाणपत्येषु मुद्गलः ।\nभृशुण्डी चैकनिष्ठेषु ब्रह्मिष्ठानां बृहस्पतिः ॥ ३४॥"
  },
  {
    "text": "अन्नानां तिलरूपोऽहं गव्यानां घृतमञ्जसा ।\nमधु सर्वरसानां च मकरो जलजात्मनाम् ॥ ३५॥"
  },
  {
    "text": "कौमण्डली नदीनां च तीर्थेषु गाणपं परम् ।\nक्षेत्राणां मयूरक्षेत्रं काशिराजः सुबुद्धिषु ॥ ३६॥"
  },
  {
    "text": "मयूरेशोऽवताराणां गार्ग्य उपासकात्मनाम् ।\nध्याननिष्ठेषु सर्वेषु गृत्समदोऽहमेव च ॥ ३७॥"
  },
  {
    "text": "सुबोधौ दैत्यजातीनां ज्ञानारिर्द्वेषकारिणाम् ।\nदुर्जयेषु मनश्चाहं वर्णेष्वोङ्कार एव सः ॥ ३८॥"
  },
  {
    "text": "शुक्रोहं भाविकेष्वेव त्रिशिराः शुद्धचेतसाम् ।\nउपदेशप्रदातॄणां याज्ञवल्क्यः प्रतापवान् ॥ ३९॥"
  },
  {
    "text": "पौराणिकेषु सूतोऽहं श्रोतॄणां शौनको मुनिः ।\nसेनानीनामहं स्कन्दो विष्णुर्यशस्विनामहम् ॥ ४०॥"
  },
  {
    "text": "पापेष्वनृतरूपोऽहं कलहो भेदधारिणाम् ।\nप्राप्तिषु लोभरूपोऽहं मणीनां चिन्तितार्थदः ॥ ४१॥"
  },
  {
    "text": "ज्ञानं पवित्रं भावानां सामगायकधर्मिणाम् ।\nवेदेष्वथर्वसंज्ञोऽहं शस्त्रेषु परशुः परः ॥ ४२॥"
  },
  {
    "text": "निर्लेपानामहं साक्षी राजश्रीषु गजस्तथा ।\nविषयो भ्रान्तिदानां च रम्भा ह्यप्सरसामहम् ॥ ४३॥"
  },
  {
    "text": "गन्धर्वाणां चित्ररथो वैद्यानां वैद्यनायकः ।\nधन्वन्तरिस्तु भिषजां समुद्रः सरसात्मनाम् ॥ ४४॥"
  },
  {
    "text": "स्रोतसां जाह्नवी विप्र मन्त्राणामेकवर्णजः ।\nसूक्तेषु ब्राह्मणस्पत्यं यज्ञेषु ज्ञानरूपधृक् ॥ ४२॥"
  },
  {
    "text": "प्राणेषु तु समानोऽहं शक्तिः शक्तिमतामहम् ।\nबृहदारण्यकं विद्धि नानोपनिषदां परम् ॥ ४६॥"
  },
  {
    "text": "शास्त्रेषु योगशास्त्रं च पुराणेषु च मौद्गलम् ।\nअरण्यानां महारण्यं दण्डकाख्यमहं परम् ॥ ४७॥"
  },
  {
    "text": "नियन्तॄणामहं दण्डो मायाऽहं भावकारिणाम् ।\nस्मृतीनां याज्ञवल्क्यस्य स्मृतिरेव परा मता ॥ ४८॥"
  },
  {
    "text": "गायत्री छन्दसां विप्र स्वानन्दो नगरात्मनाम् ।\nव्याकरणमङ्गभूतेषु कलासु योगदा ह्यहम् ॥ ४९॥"
  },
  {
    "text": "नीतिज्ञेषु तथा काव्यो वृषभो भूमिधारिणाम् ।\nनन्दिकेशो गवां चाहं नग्नो भैरवभाविनाम् ॥ ५०॥"
  },
  {
    "text": "एवं नानाविधाऽऽकारा विभूतीर्गणपस्य या ।\nकथितुं नैव शक्या सा सारा सङ्कथिता मया ॥ ५१॥"
  },
  {
    "text": "यद्यच्छ्रेष्ठतमं विप्र सा विभूतिर्न संशयः ।\nलोकेषु गणराजस्य तां भावय विशेषतः ॥ ५२॥"
  },
  {
    "text": "मुद्गल उवाच ।\nएवमुक्त्वा गणेशानो विरराम प्रजापते ।\nनारदस्तं प्रणम्यैव जगाम तादृशोऽभवत् ॥ ५३॥"
  },
  {
    "text": "य इमां श्रावयेद्दक्ष श‍ृणुयाद्वा प्रयत्नतः ।\nन मोहं स लभेत् क्वापि ज्ञात्वा सामर्थ्यजं महः ॥ ५४॥"
  },
  {
    "text": "अपारमहिमायुक्ता जीवाश्च परमेश्वराः ।\nते सर्वे विघ्नराजस्य विभूतिपदधारकाः ॥ ५५॥"
  },
  {
    "text": "एवं ज्ञात्वा गणेशानं ये भजन्ति मनीषिणः ।\nते सर्वे ब्रह्मभूताश्च भविष्यन्ति प्रजापते ॥ ५६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते मुद्गलदक्षसंवादे योगामृतार्थशास्त्रे\nचित्तभूमिनिरोधेन विभूतियोगो नाम दशमोऽध्यायः ॥ ९.१०\n॥ इति योगगीतासूपनिषत्सु सुगमासु षष्ठोऽध्यायः ॥ ९.६"
  },
  {
    "text": "९.११ तत्त्वविचारयोगो नाम एकादशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दक्ष उवाच ।\nत्वया प्रोक्तः पुरा विप्र विचारो ब्रह्मणः परः ।\nतं कृत्वा योगमाप्नोति तद्वदस्व हितावहम् ॥ १॥"
  },
  {
    "text": "क्रियया शुद्धचित्तो यो नरो ब्रह्मपरायणः ।\nसर्वत्र ब्रह्मरूपं यद्विधिना केन पश्यति ॥ २॥"
  },
  {
    "text": "मुद्गल उवाच ।\nबाह्यान्तरां क्रियां कृत्वा शुद्धचित्तो नरोत्तमः ।\nतत्त्वविचारमार्गेण पश्यति ब्रह्म शाश्वतम् ॥ ३॥"
  },
  {
    "text": "तत्तेऽहं कथयिष्यामि तत्त्वज्ञानं प्रजापते ।\nआदौ योगिजनानां यत् साधनं योगदायकम् ॥ ४॥"
  },
  {
    "text": "पृथ्वी जलं तथा तेजो वायुराकाशमेव यत् ।\nपञ्चभूतमयो देहः प्रकृतिः सा च पञ्चधा ॥ ५॥"
  },
  {
    "text": "क्रियारूपा महाभागा नानाभेदपरायणा ।\nविभज्यात्मानमेवं सा क्रीडति विविधे रता ॥ ६॥"
  },
  {
    "text": "भूतानामेकभावाख्या पञ्चानां ज्ञानरूपिणी ।\nप्रकृतिर्हृदि संस्था सा जीवभावधरा परा ॥ ७॥"
  },
  {
    "text": "तया ज्ञानं भवेत् सर्वं नानाविवेकदायकम् ।\nतदाधारं जगत् सर्वमेकरूपा प्रकीर्तिता ॥ ८॥"
  },
  {
    "text": "तयोर्योगे प्रजानाथ ब्रह्मैवमभिधीयते ।\nक्रियाज्ञानस्वरूपाख्यं द्वन्द्वहीनं परात्परम् ॥ ९॥"
  },
  {
    "text": "तदेव पञ्चधा जातं श‍ृणु तद्योगदायकम् ।\nस्थूलं सूक्ष्मं समं चात्मप्रतीतं बिन्दुसंज्ञितम् ॥ १०॥"
  },
  {
    "text": "समष्टिव्यष्टिभावेन द्विविधं ब्रह्म कथ्यते ।\nपृथक्त्वेन स्वयं भाति पञ्चसु पञ्चभेदतः ॥ ११॥"
  },
  {
    "text": "स्थूलं जागृन्मयं ब्रह्म तदेव द्विविधं मतम् ।\nविश्वाख्यं व्यष्टिरूपेण वैश्वानरं समष्टिगम् ॥ १२॥"
  },
  {
    "text": "अण्डेषु विविधा रूपा जन्तवो दृष्टिगोचराः ।\nजागृद्भावधराः सर्वे विश्वात्मका उदाहृताः ॥ १३॥"
  },
  {
    "text": "तस्य बोधं प्रवक्ष्यामि सुगमार्थप्रकाशकम् ।\nक्रियात्मकेषु देहेषु क्रियारूपा भवन्ति ते ॥ १४॥"
  },
  {
    "text": "ज्ञानात्मकेषु देहेषु ज्ञानरूपधरा मताः ।\nउभयोर्योगभावेन विश्वाख्यास्ते प्रकीर्तिताः ॥ १५॥"
  },
  {
    "text": "बाह्यदेहस्य भो दक्ष वितस्तिर्यादृशी भवेत् ।\nतावन्मानेन सर्वेषां ज्ञानदेहो हृदि स्थितः ॥ १६॥"
  },
  {
    "text": "विराट् जागृत् स्वरूपस्थो वैश्वानर इति स्मृतः ।\nव्यापकात्मकदेहेन तिष्ठति विश्वभाविषु ॥ १७॥"
  },
  {
    "text": "तस्यापि द्विविधो देहः क्रियाज्ञानप्रभेदतः ।\nतयोर्योगे समाख्यातो वैश्वानरश्च तन्मयः ॥ १८॥"
  },
  {
    "text": "विश्ववैश्वानरयोश्च योगे ब्रह्म प्रकीर्तितम् ।\nजागृद्भावधरं पूर्णं स्थूलभूतप्रकाशकम् ॥ १९॥"
  },
  {
    "text": "एतत् स्थूलस्य तत्त्वं ते कथितं तु समासतः ।\nतत्र तत्त्वविधिं भिन्नं श‍ृणु योगसमाधिदम् ॥ २०॥"
  },
  {
    "text": "जन्ममृत्युयुतं यच्च नानाभावपरायणम् ।\nत्वम्पदाख्यं प्रजानाथ विद्धि तत् सर्वभावगम् ॥ २१॥"
  },
  {
    "text": "जन्ममृत्युविहीनं यदेकरूपं प्रकीर्तितम् ।\nतत्पदाख्यं च तद्विद्धि परं सर्वात्मधारकम् ॥ २२॥"
  },
  {
    "text": "तयोर्योगे भवेत्तत्वं तदेवासिपदं परम् ।\nद्वन्द्वभावविहीनं यद् द्वन्द्वरूपप्रकाशकम् ॥ २३॥"
  },
  {
    "text": "त्वम्पदं क्रियया युक्तं ज्ञानाख्यं तत्पदं भवेत् ।\nतयोर्योगे भवेद्विश्वं तत्त्वरूपं न संशयः ॥ २४॥"
  },
  {
    "text": "एवं वैश्वानराख्यं त्वं जानीहि तत्त्वसंज्ञितम् ।\nक्रियाज्ञानसमायोगे तयोः प्रकाशकारकम् ॥ २५॥"
  },
  {
    "text": "अथान्यच्छृणु दक्ष त्वं तत्त्वरूपं पुरातनम् ।\nविश्वाख्या जन्तवः सर्वे नानाभावात्मका बुधैः ॥ २६॥"
  },
  {
    "text": "जन्ममृत्युयुताः प्रोक्तास्त्वम्पदधारका मताः ।\nवैश्वानरस्त्वम्पदश्चैकरूपाद्व्यापको मतः ॥ २७॥"
  },
  {
    "text": "तयोरभेदभावे यद्ब्रह्मतत्त्वं प्रकीर्त्यते ।\nजागृद्भावधरं पूर्णं स्थूलभावपरायणम् ॥ २८॥"
  },
  {
    "text": "एवं नानाविभागेषु ज्ञातव्यं तत्त्वरूपकम् ।\nसूक्ष्मादिषु प्रजानाथ ब्रह्मसौख्यप्रदायकम् ॥ २९॥"
  },
  {
    "text": "अथ सूक्ष्मं प्रवक्ष्यामि योगमार्गप्रसिद्धये ।\nशुद्धचित्तप्रभावेण तज्ज्ञानं तन्मयं भवेत् ॥ ३०॥"
  },
  {
    "text": "बाह्यं स्थूलं विशेषेण जागृदन्नमयं परम् ।\nआन्तरं स्वप्नभावाख्यं सूक्ष्मं जानीहि मानद ॥ ३१॥"
  },
  {
    "text": "प्राणो दशविधः प्रोक्तः सूक्ष्मरूपोंऽतरे स्थितः ।\nतस्मात् सूक्ष्मं मनः प्रोक्तं प्राणान्तः संव्यवस्थितम् ॥ ३२॥"
  },
  {
    "text": "तस्मात् सूक्ष्मं च विज्ञानं देहद्वन्द्वज्ञमुत्तमम् ।\nमनोंऽतरे स्थितं पूर्णं तदन्तर्न च विद्यते ॥ ३३॥"
  },
  {
    "text": "त्रिविधं कोशसंयुक्तं स्वप्नं सूक्ष्मस्वरूपकम् ।\nसर्वान्तरे स्थितं ब्रह्म द्वन्द्वमायाप्रचालकम् ॥ ३४॥"
  },
  {
    "text": "क्रियारूपस्तथा देहः सूक्ष्मभूतमयः स्मृतः ।\nसर्वान्तरे समास्थाय कल्पिताभोगकारकः ॥ ३५॥"
  },
  {
    "text": "ज्ञानदेहः समाख्यातः सदैकभावधारकः ।\nपूर्ववत् सर्वं विज्ञेयं सूक्ष्ममायाप्रकाशकम् ॥ ३६॥"
  },
  {
    "text": "भिन्नभावधराः सर्वे जन्तवः स्वप्नगाः पराः ।\nतैजसास्ते मताः शास्त्रे क्रियाज्ञानप्रकाशकाः ॥ ३७॥"
  },
  {
    "text": "विराट् तत्र समाख्यातो हिरण्यगर्भसंज्ञितः ।\nव्यापकः स्वप्नभावेषु नानाजन्तुप्रचालकः ॥ ३८॥"
  },
  {
    "text": "तयोरभेदभावे यद्ब्रह्म स्वप्नात्मकं परम् ।\nसूक्ष्ममायाप्रकाशत्वात् सूक्ष्मं तत् कथ्यते बुधैः ॥ ३९॥"
  },
  {
    "text": "पूर्ववत्तत्त्वभावश्च विज्ञेयः सूक्ष्मगः परः ।\nशुद्धचित्तप्रभावेण साक्षात्कारं करोति सः ॥ ४०॥"
  },
  {
    "text": "अतः परं समाख्यं यद्ब्रह्म सुषुप्तिसंज्ञितम् ।\nकथयामि महाप्रीत्या लोकानामुपकारकम् ॥ ४१॥"
  },
  {
    "text": "बाह्यं जागृन्मयं दक्ष वपुः सर्वत्र पठ्यते ।\nआन्तरं स्वप्नमित्युक्तं तयोर्योगे समात्मकम् ॥ ४२॥"
  },
  {
    "text": "बाह्यान्तरैकभावाख्यं बाह्यान्तरविवर्जितम् ।\nआनन्दकोशगं साम्यं कृतं भूतैर्गुणात्मकैः ॥ ४३॥"
  },
  {
    "text": "जागृत्त्यक्त्वा नरो यस्तु स्वप्नं गच्छति तत्र सः ।\nतयोः सन्धिं समाश्रित्य सुषुप्तिर्जायते परा ॥ ४४॥"
  },
  {
    "text": "तथा स्वप्नं परित्यज्य जागृतिं गच्छति स्वयम् ।\nतयोः सन्धिं समास्थाय तिष्ठति सा सुषुप्तिका ॥ ४५॥"
  },
  {
    "text": "यत्र सुप्तो नरो दक्ष ज्ञानयुक्तो भवत्यसौ ।\nन जानाति स्वकं चान्यं स्वप्नं नैव प्रपश्यति ॥ ४६॥"
  },
  {
    "text": "सा सुषुप्तिः समाख्याता निद्रां संश्रित्य तिष्ठति ।\nजागृतिस्वप्नबोधं या करोति सा सुषुप्तिका ॥ ४७॥"
  },
  {
    "text": "सा द्विधा मायया युक्ता प्राज्ञेश्वरस्वभावतः ।\nभिन्नदेहधराणां तु प्रज्ञाख्या सा प्रकीर्तिता ॥ ४८॥"
  },
  {
    "text": "विराड्रूपधरा नित्या सेश्वराख्या प्रकथ्यते ।\nब्रह्मरूपा तयोर्योगे तत्त्वसंज्ञा यथा पुरा ॥ ४९॥"
  },
  {
    "text": "अथ तुरीयरूपं ते कथयामि समासतः ।\nनादरूपधरं भूततन्मात्राभेदमञ्जसा ॥ ५०॥"
  },
  {
    "text": "व्यवस्थासंश्रितं पूर्णं त्रिषु साक्षिवदुच्यते ।\nतस्यानुभवमाहात्म्यं कथयामि हिताय ते ॥ ५१॥"
  },
  {
    "text": "मया जागृन्मयं भुक्तं मया स्वप्नं विलोकितम् ।\nनिद्रायां न मया किञ्चिज्ज्ञातं वदति यः स वै ॥ ५२॥"
  },
  {
    "text": "यदा जागर्ति विश्वस्थस्तदा द्वाभ्यां विवर्जितः ।\nयदा स्वपिति स द्वाभ्यां हीनस्तिष्ठति निश्चितम् ॥ ५३॥"
  },
  {
    "text": "यदा सुषुप्तिसंस्थोऽयं तदा द्वाभ्यां विवर्जितः ।\nएवं भेदप्रकारैः स व्यवस्थासंयुतो मतः ॥ ५४॥"
  },
  {
    "text": "तस्य तत्त्वं प्रवक्ष्यामि वैश्वतैजसप्राज्ञगः ।\nत्वम्पदाख्यः समाख्यातो नादरूपधरः प्रभुः ॥ ५५॥"
  },
  {
    "text": "त्रिविराण्मय एवासौ तत्पदाख्यः प्रकीर्त्यते ।\nतयोरभेदभावे स तत्त्वरूपोऽस्मितामयः ॥ ५६॥"
  },
  {
    "text": "अवस्थानां समायोगो नादस्तुरीयधारकः ।\nसदैकभावसंयुक्तः सर्वत्राऽसौ विराजति ॥ ५७॥"
  },
  {
    "text": "न बाह्यो नांऽऽतरस्थोऽयं नोभयात्मक उच्यते ।\nअहमित्येव कोशात्माऽस्मिताख्यः परमेश्वरः ॥ ५८॥"
  },
  {
    "text": "अतः परं प्रवक्ष्यामि बिन्दुतत्त्वं सुसौख्यदम् ।\nपञ्चमं ब्रह्मसंज्ञं तत् देहानां देहगं परम् ॥ ५९॥"
  },
  {
    "text": "व्यवस्थामयसंस्थं यत्त्वम्पदस्थं प्रकथ्यते ।\nतुरीयसंज्ञितं देहं तत्पदाख्यं प्रकीर्तितम् ॥ ६०॥"
  },
  {
    "text": "तयोरभेदभावे यत्तत्त्वं योगमयं परम् ।\nचतुर्षु संस्थितं पूर्णं चतुर्भिर्वर्जितं सदा ॥ ६१॥"
  },
  {
    "text": "एवं तत्त्वविचारेण शमदमपरायणः ।\nसङ्कल्पजान् सदा कामांस्त्यक्त्वा योगमयो भवेत् ॥ ६२॥"
  },
  {
    "text": "सर्वत्र ब्रह्मसंस्थं यत् पश्येत्तन्नात्र संशयः ।\nतत्त्वरूपधरं पूर्णं तत्त्वविचारतः सदा ॥ ६३॥"
  },
  {
    "text": "अथान्यत्तत्त्वमार्गं ते कथयिष्यामि सर्वदम् ।\nबिन्दुस्त्वम्पदसंज्ञस्थः सोऽहं तत्पदगं मतम् ॥ ६४॥"
  },
  {
    "text": "तयोर्योगे प्रजानाथ बोधस्तत्त्वमयः स्मृतः ।\nमनोवाणीविहीनत्वात् दृश्यते योगिना परः ॥ ६५॥"
  },
  {
    "text": "बोधस्त्वम्पदरूपश्च विबोधस्तत्पदात्मकः ।\nतयोर्योगे स्वसंवेद्यं तत्त्वं वेदे प्रकीर्तितम् ॥ ६६॥"
  },
  {
    "text": "असत्त्वम्पदरूपं सत्तत्पदस्थमुदुच्यते ।\nतयोर्योगे समं ब्रह्म तत्त्वं योगप्रदं मतम् ॥ ६७॥"
  },
  {
    "text": "समं त्वम्पदसंज्ञस्थमव्यक्तं तत्पदस्थितम् ।\nतयोर्योगे तथा तत्त्वं स्वानन्दाख्यं प्रकीर्तितम् ॥ ६८॥"
  },
  {
    "text": "स्वानन्दस्त्वम्पदाख्यश्चायोगस्तत्पदमुच्यते ।\nतयोर्योगे परं तत्त्वं पूर्णयोगमयं मतम् ॥ ६९॥"
  },
  {
    "text": "सिद्धिस्त्वम्पदगा प्रोक्ता बुद्धिस्तत्पदगा मता ।\nतयोर्योगे गणेशानस्तत्त्वरूपः प्रकथ्यते ॥ ७०॥"
  },
  {
    "text": "एवं नानामतैर्युक्ता वेदान्तार्थविचक्षणाः ।\nतत्त्वं वदन्ति दक्ष त्वं जानीहि नात्र संशयः ॥ ७१॥"
  },
  {
    "text": "अनन्तभावसंयुक्तं त्वम्पदं विद्धि सर्वदा ।\nअकल्पितं तत्पदाख्यं तयोर्योगे परं भवेत् ॥ ७२॥"
  },
  {
    "text": "इदं सारं रहस्यं ते कथितं योगदं परम् ।\nयेन सर्वत्र योगं स सम्पश्येज्ज्ञानचक्षुषा ॥ ७३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते मुद्गलदक्षसंवादे योगामृतार्थशास्त्रे\nचित्तभूमिनिरोधेन तत्त्वविचारयोगो नाम एकादशोऽध्यायः ॥ ९.११\n॥ इति योगगीतासूपनिषत्सु सुगमासु सप्तमोऽध्यायः ॥ ९.७\n९.१२ शुक्लकृष्णगतियोगो नाम द्वादशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दक्ष उवाच ।\nशुक्लां कृष्णां गतिं ब्रूहि याभ्यां मुक्तिमवाप्नुयात् ।\nसंसारं च तथा योगिन् दयया सर्वतारक ॥ १॥"
  },
  {
    "text": "मुद्गल उवाच ।\nकर्मत्वं त्रिविधं विद्धि कर्माकर्मविकर्मगम् ।\nस्वधर्मवर्जितं सर्वं कर्म विकर्मसंज्ञकम् ॥ २॥"
  },
  {
    "text": "स्वधर्मसंयुतं कर्म भोगवासनया युतम् ।\nकर्मसंज्ञं विजानीहि कृष्णगतिपदप्रदम् ॥ ३॥"
  },
  {
    "text": "ब्रह्मार्पणतया कर्म स्वधर्मस्थं भवेत् परम् ।\nशुक्लगतिमयं विद्धि मुक्तिदं तदकर्मकम् ॥ ४॥"
  },
  {
    "text": "आग्नेयं ज्योतिरयनमुत्तराख्यं दिवा तथा ।\nशुक्लगतिमयं सर्वं जानीहि मुक्तिदायकम् ॥ ५॥"
  },
  {
    "text": "चान्द्रं ज्योतिर्धूमरात्री दक्षिणायनमेव यत् ।\nकृष्णगतिस्वरूपं तज्जानीहि जनिमृत्युदम् ॥ ६॥"
  },
  {
    "text": "तयोर्भेदं प्रवक्ष्यामि लोकानां हितकाम्यया ।\nयेन द्वैधं परित्यज्य ब्रह्मणि निरतो भवेत् ॥ ७॥"
  },
  {
    "text": "निःकामिकं कर्म कृत्वा मृतो नरो यदा भवेत् ।\nरात्रौ स दक्षिणार्के वा न तं गृह्णन्ति देवताः ॥ ८॥"
  },
  {
    "text": "देवभोगांस्तिरस्कृत्य ब्रह्मार्पणपरायणम् ।\nनरं तं किं करिष्यन्ति देवाः स्वर्गसुखप्रदाः ॥ ९॥"
  },
  {
    "text": "अतो दाहे स वै दक्ष अग्निज्योतिःस्थगो भवेत् ।\nदिवसे समनुप्राप्ते दिवा दैवतगस्तथा ॥ १०॥"
  },
  {
    "text": "उत्तरायणसम्भूते स गच्छेद्भानुमण्डले ।\nप्रलये मण्डलस्यैव नाशे पुरुषगो भवेत् ॥ ११॥"
  },
  {
    "text": "महाप्रलयवेलायां प्रकृतेः पुरुषस्य च ।\nनाशे ब्रह्मणि गच्छेत् स ब्रह्मभूतो भवेत्ततः ॥ १२॥"
  },
  {
    "text": "सकामकं कर्म कृत्वा दिवसे उत्तरायणे ।\nमृतं नरं न तं भानुर्गृह्णाति कामनायुतम् ॥ १३॥"
  },
  {
    "text": "सदाघे धूमसंस्थश्च यदा रात्रिः समागता ।\nतदा तस्यां समाश्रित्य तथा तिष्ठेत् प्रजापते ॥ १४॥"
  },
  {
    "text": "दक्षिणायनमानन्दादागतं वीक्ष्य तत्क्षणात् ।\nविमानवरमारुह्य गच्छेत् स्वर्गं विहायसा ॥ १५॥"
  },
  {
    "text": "चान्द्रं ज्योतिः समाश्रित्य भोगान् भुङ्क्ते स्वकर्मजान् ।\nकर्मप्रमाणमार्गेण नानास्वर्गपरायणः ॥ १६॥"
  },
  {
    "text": "विधिं तत्र प्रवक्ष्यामि चन्द्रकलासमुद्भवम् ।\nअमृतं देवलोकेषु स्वर्गेषु भोगदं परम् ॥ १७॥"
  },
  {
    "text": "इह कर्म कृतं पूर्णं नरैस्तदमृतात्मकम् ।\nभवति चन्द्रगं सर्वं तेन कलायुतो भवेत् ॥ १८॥"
  },
  {
    "text": "शुक्लपक्षे क्रमेणायमेकैककलया प्रभुः ।\nवृद्धियुक्तः स्वयम्पूर्णः पूर्णिमायां प्रदृश्यते ॥ १९॥"
  },
  {
    "text": "कृष्णपक्षे सुराः सर्वे क्रमेणामृतभोजिनः ।\nपिबन्ति चन्द्रसंस्थं तदमृतं तृप्तिकारकम् ॥ २०॥"
  },
  {
    "text": "तेन तृप्तियुताः सर्वे भवन्ति मासमानतः ।\nअमायां पतितश्चन्द्र ओषधीषु न संशयः ॥ २१॥"
  },
  {
    "text": "अत ओषधयश्छेद्या नरेण नैव निश्चितम् ।\nअमायां चन्द्रसंयोगयुक्ताः सुखपरायणाः ॥ २२॥"
  },
  {
    "text": "अतश्चन्द्रभवं सर्वममृतं देवभूमिषु ।\nचान्द्रः स्वर्ग इति प्रोक्तस्तेनैवं वेदवादिभिः ॥ २३॥"
  },
  {
    "text": "देवानां विविधानां स कर्म कृत्वा सकामकम् ।\nकर्माङ्गदेवमभ्यर्च्य गच्छेत् समर्प्य तत्क्रियाम् ॥ २४॥"
  },
  {
    "text": "तत्तल्लोकसुखं भुक्त्वा नानाभोगसमन्वितम् ।\nभोगान्ते पुनरेवाऽसौ मेघमण्डलगो भवेत् ॥ २५॥"
  },
  {
    "text": "तत्र जलमयो भूत्वा पतेद् वृष्ट्या स भूमिषु ।\nतत ओषधिगो भूत्वा भवेदन्नमयस्ततः ॥ २६॥"
  },
  {
    "text": "ततो वीर्यं समाश्रित्य गच्छेत् स जठरे स्त्रियः ।\nतत्र तत्त्वानि तं दक्ष आविशन्ति न संशयः ॥ २७॥"
  },
  {
    "text": "क्षेत्रज्ञः संस्थितस्तत्र तत्त्वैः क्षेत्रं विनिर्ममे ।\nविधिं तस्य प्रवक्ष्यामि गर्भोपनिषदि भवम् ॥ २८॥"
  },
  {
    "text": "तत्रैकदिवसेनैव स्त्रीवीर्ये रक्तसंश्रिते ।\nतस्मिन् सम्मिलनं कृत्वा तदाकारो भवेन्नरः ॥ २९॥"
  },
  {
    "text": "ततस्त्रिदिवसैः सोऽपि फेनरूपो भवेन्नरः ।\nबुहुदः पञ्चदिवसैः पेशी सप्तदिनैस्तथा ॥ ३०॥"
  },
  {
    "text": "ततश्चतुर्दशैः सोऽपि दिवसैः फुल्लतां गतः ।\nपञ्चविंशतिभिस्तत्र मांसरूपो भवेत् स्वयम् ॥ ३१॥"
  },
  {
    "text": "मासेन कठिनत्वं स प्रगच्छेत्तत्र संस्थितः ।\nद्विमासाभ्यां शिरो युक्तो भवेत्तत्र प्रजापते ॥ ३२॥"
  },
  {
    "text": "त्रिमासैः कण्ठसंयुक्तश्चतुर्मासैस्त्वचा युतः ।\nपञ्चमासैर्भवेज्जन्तुरिन्द्रियैः संयुतः क्रमात् ॥ ३३॥"
  },
  {
    "text": "अवयवादिसंयुक्तो नखरोमसमन्वितः ।\nभवेन् मुखेन संयुक्तो मासैः षड्भिर्न संशयः ॥ ३४॥"
  },
  {
    "text": "तत इन्द्रियसम्भूतं ज्ञानं भवेत् क्रमेण वै ।\nषण्मासैः परिपूर्णैश्चाऽऽकृतिः पूर्णा भवेत् परा ॥ ३५॥"
  },
  {
    "text": "पूर्वकर्मानुसारेण यादृशी योनिराभवेत् ।\nतादृशाकृतिसंयुक्त इन्द्रियैश्च समन्वितः ॥ ३६॥"
  },
  {
    "text": "सप्तमासैर्भवेज्जन्तुश्चेतनया समन्वितः ।\nउदरे प्रचरेत् सोऽपि मातुर्दुःखसमन्वितः ॥ ३७॥"
  },
  {
    "text": "अवकाशविहीनः स पीडितो जन्तुभिः सदा ।\nमूर्च्छां गच्छेत् पुनः संज्ञां कोमलोऽतीव मानवः ॥ ३८॥"
  },
  {
    "text": "अष्टमासैस्ततस्तत्र बुद्धियुक्तो भवेन्नरः ।\nसाङ्ख्ययोगपरो भूत्वा ध्यायेद्ब्रह्म सनातनम् ॥ ३९॥"
  },
  {
    "text": "अतिसङ्कोचभावेन पीडितो जन्तुभिस्तथा ।\nमातुर्भक्ष्यान्नदोषैः स वेदनासंयुतो भवेत् ॥ ४०॥"
  },
  {
    "text": "गर्भदुःखं स विज्ञाय तन्निवृत्त्यर्थमादरात् ।\nसाङ्ख्ययोगपरो भूत्वा भजेत्तं गणनायकम् ॥ ४१॥"
  },
  {
    "text": "ततस्तत्र भवेत्तस्य ज्ञानं परमसौख्यदम् ।\nतेनानन्तभवानां स दृष्ट्वा दुःखं निवृत्तिगः ॥ ४२॥"
  },
  {
    "text": "अनन्यमनसा देवं स्तुयात् स्तोत्रैर्महामतिः ।\nगर्भवासप्रशान्त्यर्थं ब्रह्म भूयार्थमादरात् ॥ ४३॥"
  },
  {
    "text": "गर्भ उवाच ।\nनमस्ते गणनाथाय ब्रह्मणे ब्रह्मरूपिणे ।\nअनाथानां प्रणाथाय विघ्नेशाय नमो नमः ॥ ४४॥"
  },
  {
    "text": "ज्येष्ठराजाय देवाय देवदेवेशमूर्तये ।\nअनादये परेशाय चादिपूज्याय ते नमः ॥ ४५॥"
  },
  {
    "text": "सर्वपूज्याय सर्वेषां सर्वरूपाय ते नमः ।\nसर्वादये परब्रह्मन् सर्वेशाय नमो नमः ॥ ४६॥"
  },
  {
    "text": "गजाकारस्वरूपाय गजाकारमयाय ते ।\nगजमस्तकधाराय गजेशाय नमो नमः ॥ ४७॥"
  },
  {
    "text": "आदिमध्यान्तभावाय स्वानन्दपतये नमः ।\nआदिमध्यान्तहीनाय त्वादिमध्यान्तगाय ते ॥ ४८॥"
  },
  {
    "text": "सिद्धिबुद्धिप्रदात्रे च सिद्धिबुद्धिविहारिणे ।\nसिद्धिबुद्धिमयायैव ब्रह्मेशाय नमो नमः ॥ ४९॥"
  },
  {
    "text": "शिवाय शक्तये चैव विष्णवे भानुरूपिणे ।\nमायिनां मायया नाथ मोहदाय नमो नमः ॥ ५०॥"
  },
  {
    "text": "किं स्तौमि त्वां गणाधीश यत्र वेदादयोऽपरे ।\nयोगिनः शान्तिमापन्ना अतस्त्वां प्रणमाम्यहम् ॥ ५१॥"
  },
  {
    "text": "रक्ष मां गर्भदुःखात्त्वं त्वामेव शरणागतम् ।\nजन्ममृत्युविहीनं वै कुरुष्व ते पदप्रियम् ॥ ५२॥"
  },
  {
    "text": "एवं संस्तुतवन्तं तं नवमासादनन्तरम् ।\nप्रसूतिजो महावायुर्बहिः कुर्यान्नरं क्षणात् ॥ ५३॥"
  },
  {
    "text": "वायुना चालितः सोऽपि मुमूर्च्छ दुःखसंयुतः ।\nसङ्कीर्णाङ्गः पतेज्जन्तुर्धरण्यां योनिमार्गतः ॥ ५४॥"
  },
  {
    "text": "भवेत् स सावधानोऽत्र विस्मृतो ज्ञानमुत्तमम् ।\nबालभावधरः कुर्याद्रोदनं धरणीतले ॥ ५५॥"
  },
  {
    "text": "फलहीनं भवेत् सर्वं गर्भागारकृतं महत् ।\nज्ञानादिकमतो भूमौ साधयेत् सर्वमञ्जसा ॥ ५६॥"
  },
  {
    "text": "न साधितं नरेणात्र कर्मभूमौ प्रजापते ।\nज्ञानादिकं तदा सोऽपि गर्भजं दुःखमश्नुते ॥ ५७॥"
  },
  {
    "text": "एवं कृष्णा गतिश्चैव कथिता ते विशेषतः ।\nजन्ममृत्युकरी जन्तोः सुखदुःखप्रदायिनी ॥ ५८॥"
  },
  {
    "text": "इदं गर्भकृतं स्तोत्रं यः पठिष्यति मानवः ।\nस भुक्त्वा सकलान् भोगानन्ते स्वानन्दगो भवेत् ॥ ५९॥"
  },
  {
    "text": "न कदाचिल्लभेत् सोऽपि गर्भवासं प्रजापते ।\nअतो विशेषतो जन्तुर्निरन्तरमिदं जपेत् ॥ ६०॥"
  },
  {
    "text": "अधुना कथयिष्यामि ह्यन्यमर्थं सुखप्रदम् ।\nशुक्लकृष्णगतिसंस्थं येन ज्ञानं तयोर्भवेत् ॥ ६१॥"
  },
  {
    "text": "भुक्तिमुक्तिप्रलोभार्थं नरः कुर्यान्निरन्तरम् ।\nकर्म स्वधर्मसंयुक्तो नानादैवं स योगवित् ॥ ६२॥"
  },
  {
    "text": "उत्तरायणगे भानौ दिवसे वा मृतो भवेत् ।\nस चाग्निलोकमासाद्य तपोयुक्तो भवेत् सदा ॥ ६३॥"
  },
  {
    "text": "तत्र भोगेप्सुतां ज्वाल्य गच्छेच्छक्तिं महामतिः ।\nतत्राभिमानमृत्सृज्य गच्छेत् दिवं दिवाकरम् ॥ ६४॥"
  },
  {
    "text": "अतिध्यानेन संयुक्तस्तत्रात्मानं स चिन्तयेत् ।\nअन्तरात्मानमुत्सृज्य गच्छेद्विकुण्ठमेव च ॥ ६५॥"
  },
  {
    "text": "तत्रानन्दं परित्यज्य शिवं गच्छेन्न संशयः ।\nतत्र साक्षित्वमुत्सृज्य गच्छेत् स्वानन्दमञ्जसा ॥ ६६॥"
  },
  {
    "text": "तत्र गणेश्वरं दृष्ट्वा ब्रह्मीभूतो नरो भवेत् ।\nशुक्लगतिप्रभावेण कथितं ते प्रजापते ॥ ६७॥"
  },
  {
    "text": "यदा दक्षिणगे भानौ रात्रौ वा स मृतो भवेत् ।\nभुक्तिमुक्तिपरः सोऽपि गच्छेत् स्वर्गं ततो नरः ॥ ६८॥"
  },
  {
    "text": "नानास्वर्गफलं भुक्त्वा स्वकर्मनिर्मितं नरः ।\nपुनः पतेद्विधे भूमौ तत्र मोक्षरुचिर्भवेत् ॥ ६९॥"
  },
  {
    "text": "ततः शुक्लां समाश्रित्य मोक्षं गच्छेत् स योगवित् ।\nएवं जानीहि भो दक्ष गत्योर्मार्गं पुरातनम् ॥ ७०॥"
  },
  {
    "text": "यदैकदेवतां श्रित्वा तद्भक्तस्तत्परः सदा ।\nउपासनाविधानेन स्वधर्मस्थो भजेत् स ताम् ॥ ७१॥"
  },
  {
    "text": "स मृतः स्वेष्टदेवस्य लोकं गच्छेन्न संशयः ।\nतत्क्षणाच्चन्द्रसूर्याख्यौ मार्गौ नैव प्रकीर्तितौ ॥ ७२॥"
  },
  {
    "text": "तत्र भोगान् प्रभुञ्जानः स पतेदिह निश्चितम् ।\nत्रिगुणात्ममया देवास्तेषां नाशे प्रजापते ॥ ७३॥"
  },
  {
    "text": "यदा गणेश्वरं सोऽपि भजेदत्रैव मानवः ।\nअन्ते स्वानन्दगो भूत्वा ब्रह्मीभूतो भविष्यति ॥ ७४॥"
  },
  {
    "text": "स्वानन्दो नाशहीनश्च सदा ब्रह्मसुखप्रदः ।\nअतः स्वानन्दमाश्रित्य ब्रह्मीभूतो भविष्यति ॥ ७५॥"
  },
  {
    "text": "मरणे दाघहीनश्चेत्तेजस्तत्त्वं समाश्रितः ।\nअथवा धूम्रतत्त्वं स शुक्लकृष्णगतिश्रितः ॥ ७६॥"
  },
  {
    "text": "पूर्ववत् सर्वमाख्यातं तस्य सर्वं प्रजापते ।"
  },
  {
    "text": "एवं विस्तरतो गत्योः कथितं ते प्रजापते ॥ ७७॥"
  },
  {
    "text": "अतो गणेश्वरं दक्ष समाश्रय हितप्रदम् ।\nयोगक्षेमं स ते कुर्यादनन्यचेतसः सदा ॥ ७८॥"
  },
  {
    "text": "न शुक्ला नैव कृष्णा ते भविष्यति गतिः कदा ।\nब्रह्मभूयमयं भावं प्राप्स्यसे नात्र संशयः ॥ ७९॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते मुद्गलदक्षसंवादे योगामृतार्थशास्त्रे\nचित्तभूमिनिरोधेन शुक्लकृष्णगतियोगो नाम द्वादशोऽध्यायः ॥ ९.१२\n॥ इति योगगीतासूपनिषत्सु सुगमासु अष्टमोऽध्यायः ॥ ९.८\n९.१३ क्षेत्रक्षेत्रज्ञज्ञानयोगो नाम त्रयोदशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दक्ष उवाच ।\nक्षेत्रं वद महाभाग क्षेत्रज्ञं च तयोः परम् ।\nसर्वगं ब्रह्म यत् प्रोक्तं येन ज्ञानं तयोर्भवेत् ॥ १॥"
  },
  {
    "text": "मुद्गल उवाच ।\nदेहं क्षेत्रमयं विद्धि देही क्षेत्रज्ञमञ्जसा ।\nतयोर्योगे महद्ब्रह्म स्वत उत्थानसंज्ञितम् ॥ २॥"
  },
  {
    "text": "भूतानि पञ्चतन्मात्राः पञ्च ज्ञानेन्द्रियाणि तु ।\nकर्मेन्द्रियाणि पञ्चैव वायवः पञ्च देवताः ॥ ३॥"
  },
  {
    "text": "इन्द्रियाणां दशैवाऽपि द्वेष इच्छा धृतिस्तथा ।\nअव्यक्तं चेतना दुःखं सुखं मोहनमेव च ॥ ४॥"
  },
  {
    "text": "चित्तं बुद्धिः स्थूलसूक्ष्मे कारणं च तुरीयकम् ।\nएतेषां योगभावे यत् क्षेत्रं तत् कथितं बुधैः ॥ ५॥"
  },
  {
    "text": "सदैकभावरूपश्च भेदैः संवर्जितः परः ।\nक्षेत्रज्ञः क्षेत्रमास्थाय सर्वान्तर्यामितां दधे ॥ ६॥"
  },
  {
    "text": "तयोर्योगे परं ब्रह्म दृश्यादृश्यविवर्जितम् ।\nदृश्यादृश्यमयं पूर्णं बोधरूपं प्रजापते ॥ ७॥"
  },
  {
    "text": "स्थूलसूक्ष्मसमात्माख्यैर्भावैर्माया विशेषतः ।\nक्षेत्रज्ञं मोह्यस्वाधीनं करोति नित्यमादरात् ॥ ८॥"
  },
  {
    "text": "चतुर्भेदैर्विशेषेण मोहितोऽत्यन्तमेव सः ।\nअहं देहस्वरूपाख्यो मन्यते सततं मुधा ॥ ९॥"
  },
  {
    "text": "ततः क्षेत्रस्य भोगार्थं नानाकर्मपरायणः ।\nत्रिगुणेषु भ्रमेणैव भ्रमतेऽहम्ममात्मकः ॥ १०॥"
  },
  {
    "text": "ततस्तमोगुणं त्यक्त्वा राजसं धारयेन्नरः ।\nराजसं च ततस्त्यक्त्वा सात्त्विकः सम्भवेत् क्रमात् ॥ ११॥"
  },
  {
    "text": "ततस्तुरीयमाश्रित्य गणेशं स भजेत् परम् ।\nसर्वगं पञ्चमं साध्यं ब्रह्मीभूतो भवेन्नरः ॥ १२॥"
  },
  {
    "text": "इह सौख्यप्रदं यच्च कर्म सञ्जायते सदा ।\nपापरूपमयं तेन ज्ञायते न कदाचन ॥ १३॥"
  },
  {
    "text": "देहभोगकरं पूर्णं शिश्नोदरपरायणम् ।\nतामसं तद्विजानीहि चान्ते नरकदं भवेत् ॥ १४॥"
  },
  {
    "text": "तत्र तामससंयुक्ता भुक्त्वा दुःखं महाद्भुतम् ।\nपुना रोगादिसंयुक्ता भवन्ति नीचयोनिषु ॥ १५॥"
  },
  {
    "text": "काणमूकादिदोषैस्ते संयुक्ताः पापचेतसः ।\nदरिद्रादिसमायुक्ता भोगैर्हीना भवन्त्यपि ॥ १६॥"
  },
  {
    "text": "पुनः पापसमाचारा भवन्ति यदि मानवाः ।\nअन्ते यमस्य गेहे ते नरकस्थाः पुनः पुनः ॥ १७॥"
  },
  {
    "text": "अतस्तमोगुणस्थं स्वभावं त्यक्त्वा च मानवाः ।\nधर्मार्थधृतिसंयुक्ता यतन्ते दैवयोगतः ॥ १८॥"
  },
  {
    "text": "विद्धि राजसगं भावं नरा भुवि सकामकम् ।\nसततं कर्म कुर्वन्ति भोगदं धर्मसंयुताः ॥ १९॥"
  },
  {
    "text": "वासनासंयुतं कर्म स्वधर्मस्थं भवेत्किल ।\nतदेव राजसं विद्धि नानाभावगतं परम् ॥ २०॥"
  },
  {
    "text": "राजसाः सर्वभोगं तु भुक्त्वा पुनः पतन्त्यपि ।\nइह ये यादृशं कर्म कुर्वते तादृशं फलम् ॥ २१॥"
  },
  {
    "text": "अथवा स्वल्पभावेन कृतं राजससम्भवम् ।\nकर्म तेन नरा भूमौ भवन्ते तत्क्षणात् पुनः ॥ २२॥"
  },
  {
    "text": "अथवा विविधास्ते ते योनिषु सम्भवन्त्यपि ।\nनीचोच्चासु विशेषेण जन्ममृत्युपरायणाः ॥ २३॥"
  },
  {
    "text": "राजसानां प्रजानाथ नरको नैव विद्यते ।\nस्थावरं जङ्गमं श्रित्वा भवन्ते जन्मसंयुताः ॥ २४॥"
  },
  {
    "text": "तत्र दुःखं सुखं नाना भुञ्जते नात्र संशयः ।\nएवं राजसगं सर्वं कथितं ते समासतः ॥ २५॥"
  },
  {
    "text": "अतः परं प्रवक्ष्यामि सात्विकं कामवर्जितम् ।\nस्वधर्मस्था जना विद्धि तत्कुर्वन्ति निरन्तरम् ॥ २६॥"
  },
  {
    "text": "ब्रह्मार्पणतया यद्यद्भवति कर्म धर्मजम् ।\nनानाविधं परं तत्तत् स्वात्त्विकं विद्धि मानद ॥ २७॥"
  },
  {
    "text": "तेन शुक्लगतिं श्रित्य गच्छन्ति मोक्षमञ्जसा ।\nअतः सत्त्वगुणेनैव युक्ता भवन्ति मानवाः ॥ २८॥"
  },
  {
    "text": "अतः परं तुरीयं ते कथयामि समासतः ।\nरसहीनस्वभावेन चित्तं देहसमन्वितम् ॥ २९॥"
  },
  {
    "text": "तदा भवति चेत्तुर्यं कर्म सञ्जायते परम् ।\nनानाविधं जगत् सर्वं ब्रह्माकारं न संशयः ॥ ३०॥"
  },
  {
    "text": "यद्यत्तेन कृतं कर्म तदेव ब्रह्मदं भवेत् ।\nस्तुतिनिन्दादिकं किञ्चिन्नैव तत्र प्रकीर्तितम् ॥ ३१॥"
  },
  {
    "text": "देवभक्तादिकं दक्ष नैव तुर्ये प्रतिष्ठितम् ।\nब्रह्मणि समभावेन वर्तते सर्वदा स्वयम् ॥ ३२॥"
  },
  {
    "text": "अन्तरे सर्वभावेषु पश्यति विश्वरूपिणम् ।\nतदा तुरीयगं कर्म क्वचिद्भवति नान्यथा ॥ ३३॥"
  },
  {
    "text": "एवं सर्वसमत्वेन यद्भवेत्तत्तुरीयकम् ।\nकर्म प्रारब्धयोगेन ब्रह्मणो रसभावतः ॥ ३४॥"
  },
  {
    "text": "अन्तेऽस्मितामये तेन लीनो भवति मानवः ।\nमहाकारणभावेन भवेत् त्रिगुणचालकः ॥ ३५॥"
  },
  {
    "text": "अतः परमहं कर्म कैवल्यं कथयामि ते ।\nनिषेधविधिहीनं यद्भवते कर्म स्वेच्छया ॥ ३६॥"
  },
  {
    "text": "ब्रह्मभूयमयं विद्धि पञ्चमं योगिसम्मतम् ।\nकर्ता देहो न सन्देहस्तुरीयं प्रेरकं मतम् ॥ ३७॥"
  },
  {
    "text": "कुतस्तत्र व्यवस्थाख्यं तुरीयं वर्तते परे ।\nचतुर्विधं येन सृष्टमिदं सर्वं स्वलीलया ॥ ३८॥"
  },
  {
    "text": "स एव कर्तृभावेन कारयितृप्रभावतः ।\nतत्र तिष्ठति कोऽहं तु कुतो ब्रह्मविचारतः ॥ ३९॥"
  },
  {
    "text": "नाहं नरो न वै ब्रह्म मया साध्यं निरन्तरम् ।\nभ्रान्त्या सर्वं न सन्देहो दृश्यते मायया मयि ॥ ४०॥"
  },
  {
    "text": "स्वेच्छया खेलति ब्रह्म चतुर्भेदमयं परम् ।\nशुभाशुभं तस्य नास्ति वृथाऽहन्तां त्यजेन्नरः ॥ ४१॥"
  },
  {
    "text": "अनेनानुभवेनैव शान्त्या संवर्तते नरः ।\nरसं सर्वत्र सन्त्यज्य ब्रह्मणो रसधारकः ॥ ४२॥"
  },
  {
    "text": "एवं चतुर्विधे भावे स्थितं देहिस्वरूपकम् ।\nदेहभ्रान्तिविहीनं तत्कृत्वा सोऽहम्परो भवेत् ॥ ४३॥"
  },
  {
    "text": "एवं क्रमेण योगीन्द्रो भवेद्योगान्नरोत्तमः ।\nकथितं विस्तरात् सर्वं क्षेत्रक्षेत्रज्ञसाधनम् ॥ ४४॥"
  },
  {
    "text": "अथ वर्णाश्रमाचारं श‍ृणु सर्वसुखप्रदम् ।\nयेन धर्मार्थकामांश्च लभेन् मोक्षं नरोत्तमः ॥ ४५॥"
  },
  {
    "text": "चित्तेन्द्रियाणि वश्यानि क्षमार्जवतपांसि च ।\nशौचं श्रुतिस्मृतीनां वै ज्ञानं यत्र प्रतिष्ठति ॥ ४६॥"
  },
  {
    "text": "वेदाधारविहीनं यन्न करोति कदाचन ।\nसदा ब्रह्मपरो यस्माद्ब्राह्मणः स च संस्मृतः ॥ ४७॥"
  },
  {
    "text": "शौर्यं दाक्ष्यं तथा दार्ढ्यं युद्धे सम्मुखता सदा ।\nशरण्यरक्षणं नित्यं प्रभुत्वं दण्डधारणम् ॥ ४८॥"
  },
  {
    "text": "धृतिः क्षात्रं सदा तेजश्चित्तमौदार्यसंयुतम् ।\nसुनीत्या पालनं पञ्च कर्मयुक्तः स बाहुजः ॥ ४९॥"
  },
  {
    "text": "क्रयविक्रयकौ नित्यं वस्तूनां भूमिकर्षणम् ।\nगवां पालनकं त्रेधा कर्मयुक्तः स वैश्यकः ॥ ५०॥"
  },
  {
    "text": "त्रिवर्णसेवनं दानं नाममन्त्रं जपेत् परम् ।\nपुराणश्रवणं शौद्रं कर्म पौराणिकं द्विजात् ॥ ५१॥"
  },
  {
    "text": "अन्त्यजानां पुराणोक्तं कर्म विप्रमुखोद्गतम् ।\nनैव शूद्रसमं चान्यदस्पर्शत्वं द्विजादिषु ॥ ५२॥"
  },
  {
    "text": "कृतोपवीतको विप्रः क्षत्रियो वैश्य एव यः ।\nवेदादिकं समभ्यस्यन् ब्रह्मचर्ययुतो भवेत् ॥ ५३॥"
  },
  {
    "text": "भिक्षाशनो भवेन्नित्यं गुरोराज्ञावशानुगः ।\nगायत्रीं सञ्जपेन्नित्यं त्रिकालेषु च रोमधृक् ॥ ५४॥"
  },
  {
    "text": "सायं प्रातश्च जुहुयात् हविर्नित्यं जितेन्द्रियः ।\nषोडशाब्दं द्वादशाब्दं ब्रह्मचर्यं चरेत् परम् ॥ ५५॥"
  },
  {
    "text": "पञ्चयज्ञपरो नित्यं नैमित्तं स समाचरेत् ।\nकृतदारः प्रजार्थं स ऋतुगामी भवेद् गृही ॥ ५६॥"
  },
  {
    "text": "स्त्रीसङ्गं सम्परित्यज्य स्त्रिया युक्तो वसेद्वनम् ।\nवन्येन सर्वकर्माणि कुर्यान्नित्यं तपः परम् ॥ ५७॥"
  },
  {
    "text": "नखलोमयुतश्चैव न ग्रामेषु प्रवेशयेत् ।\nकुर्यादेवं वानप्रस्थो वायुभक्ष्यादिकं चरेत् ॥ ५८॥"
  },
  {
    "text": "मनसाऽपि स्मरेन्नैव स्त्रीसङ्गं न्याससंयुतः ।\nचित्तनिग्रहसंयुक्तो भिक्षाशी सततं नरः ॥ ५९॥"
  },
  {
    "text": "कपर्दिकादिकं किञ्चिन्न स्पृशेत् स कदाचन ।\nब्रह्मणि ब्रह्मभूतत्वं तदर्थं श्रमयेत् सदा ॥ ६०॥"
  },
  {
    "text": "साक्षिवद् देहसंस्थोऽपि मौनादिदण्डधारकः ।\nअथवा दण्डहीनः स ज्ञानदण्डधरो भवेत् ॥ ६१॥"
  },
  {
    "text": "एवं संन्यासकं कृत्वा सदा तिष्ठेद्यतात्मवान् ।\nमुक्तिमार्गमयं शास्त्रं स्पृशेन्नान्यद्विनिश्चितम् ॥ ६२॥"
  },
  {
    "text": "वर्णाश्रमविहीनश्चेद्योगी पञ्चमगः स्मृतः ।\nविधिनिषेधहीनः स यथा विनायको भवेत् ॥ ६३॥"
  },
  {
    "text": "एतत्ते सर्वमाख्यातं स्वधर्माचरणादिकम् ।\nयेनैव प्राप्यते योगो नरेण ब्रह्मदायकः ॥ ६४॥"
  },
  {
    "text": "दक्ष उवाच ।\nधर्मार्थकाममोक्षाणां स्वरूपं वद मानद ।\nब्रह्मीभूतस्य भिन्नं मे भ्रमनाशकरं परम् ॥ ६५॥"
  },
  {
    "text": "केचिद्धर्मं महाश्रेष्ठमर्थं कामं तु मोक्षकम् ।\nपरात्परं वदन्त्येव ब्रह्मभूयं तथाऽपरे ॥ ६६॥"
  },
  {
    "text": "मुद्गल उवाच ।\nधर्मेण ब्रह्मलोकश्च लभ्यते मानवैः परः ।\nब्रह्मा सर्वसमानश्च स्वधर्माख्यः प्रकीर्तितः ॥ ६७॥"
  },
  {
    "text": "अर्थः समर्थभावाख्य ईशलोकप्रदायकः ।\nईश्वरान्न समर्थोऽन्यः पश्य ब्रह्माण्डमण्डले ॥ ६८॥"
  },
  {
    "text": "कामो भोगात्मकः प्रोक्तो विष्णुलोकप्रदायकः ।\nस लक्ष्मीपतिराख्यातो नानाकामप्रदः प्रभुः ॥ ६९॥"
  },
  {
    "text": "मुक्तिः सौरात्मिका प्रोक्ता सूर्यः पुरुष उच्यते ।\nशुक्लमार्गधरः पूर्णः साक्षात् साक्षी विभावसुः ॥ ७०॥"
  },
  {
    "text": "ब्रह्मीभूतमयः प्रोक्तः स्वानन्दः पूर्णयोगदः ।\nवदन्ति न परं लोकं स्वानन्दाद्वेदवादिनः ॥ ७१॥"
  },
  {
    "text": "अन्यच्छृणु प्रजानाथ पञ्चैते योगदायकाः ।\nयोगार्थवाचकाः सर्वे तत्र भेदं वदाम्यहम् ॥ ७२॥"
  },
  {
    "text": "योगधर्मेण योगश्च लभ्यते मानवैः परः ।\nन योगादपरः श्रेष्ठस्तेनार्थोऽयं प्रकीर्त्यते ॥ ७३॥"
  },
  {
    "text": "योगकामेन योगोऽयं लभ्यते सर्वभावतः ।\nमायाया वरणं त्यक्त्वा मोक्षयोगः प्रकीर्त्यते ॥ ७४॥"
  },
  {
    "text": "ब्रह्म ब्रह्मणि वेदेषु कथितं नात्र संशयः ।\nतत्र योगेन योगी यो ब्रह्मीभूतः स वै स्मृतः ॥ ७५॥"
  },
  {
    "text": "धर्मार्थकाममोक्षाख्या योगशास्त्रे विशेषतः ।\nभिन्ना मायामयाः प्रोक्ता ब्रह्मीभूतस्तु पञ्चमः ॥ ७६॥"
  },
  {
    "text": "ब्रह्मणि ब्रह्मभूतो यो योगी एव स उच्यते ।\nन भिन्नः सर्वथा तस्माद्ब्रह्मणो ब्रह्मगः परः ॥ ७७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते मुद्गलदक्षसंवादे योगामृतार्थशास्त्रे\nचित्तभूमिनिरोधेन क्षेत्रक्षेत्रज्ञज्ञानयोगो नाम त्रयोदशोऽध्यायः ॥ ९.१३\n॥ इति योगगीतासूपनिषत्सु सुगमासु नवमोऽध्यायः ॥ ९.९\n९.१४ नानामतैक्ययोगो नाम चतुर्दशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nवक्ष्यामि भावनां चैकां वेदशास्त्रार्थसंयुताम् ।\nनानामतभयं त्यक्त्वा तया योगी भवेन्नरः ॥ १॥"
  },
  {
    "text": "चैतन्यं न्यायशास्त्रज्ञा वदन्ति ब्रह्ममुख्यकम् ।\nचैतन्येन युताः सर्वे स्वस्वकार्यपरायणाः ॥ २॥"
  },
  {
    "text": "सर्वप्रकाशकत्वात्तच्चैतन्यं ब्रह्मसंज्ञितम् ।\nचैतन्येन यदा त्यक्तं तदा नाशमुपैष्यति ॥ ३॥"
  },
  {
    "text": "पञ्चचित्तात्मयोगेन चैतन्यं ब्रह्मसंज्ञितम् ।\nभवत्यत्र न सन्देहः शब्दार्थानामनेकतः ॥ ४॥"
  },
  {
    "text": "तार्किकाः प्रवदन्त्येव सर्वाभेदं परं मतम् ।\nब्रह्मवेदान्तवादेषु विद्यते शास्त्रसम्मतौ ॥ ५॥"
  },
  {
    "text": "पञ्चचित्तमया भेदा अभेदा योगिना कृताः ।\nयोग एकार्थभावाख्यो भवत्यर्थप्रमाणतः ॥ ६॥"
  },
  {
    "text": "धर्मशास्त्रविदः सर्वे बोधान्नैव परं पदम् ।\nब्रह्म बोधमयं मुख्यं भावाभावविवर्जितम् ॥ ७॥"
  },
  {
    "text": "पञ्चचित्तगतो धर्मस्त्यक्तव्यस्तेन योगकः ।\nधर्मो भवेन्न सन्देहो ब्रह्मधर्मधरः प्रभुः ॥ ८॥"
  },
  {
    "text": "साङ्ख्या वदन्ति साङ्ख्यं यद्ब्रह्म सङ्ख्याविवर्जितम् ।\nविबोधान्न परं ब्रह्म खेलहीनप्रभावतः ॥ ९॥"
  },
  {
    "text": "तत्र पञ्चविधं चित्तं परं योगेन सङ्ख्यया ।\nहीनं तदेव भवति योगाख्यं शब्दमानतः ॥ १०॥"
  },
  {
    "text": "मीमांसका वदन्त्येव स्वसंवेद्यं परं मतम् ।\nकारणं ब्रह्म तत्रान्यन्नास्ति ब्रह्मणि संस्थितम् ॥ ११॥"
  },
  {
    "text": "पञ्चचित्तं परित्यज्य ब्रह्मरूपं करोति तत् ।\nमीमांसया स्वयं योगी योगवाच्यं भवेत् परम् ॥ १२॥"
  },
  {
    "text": "एवं नानामतैर्युक्ता वदन्ति शास्त्रभेदतः ।\nब्रह्म नानाविधं दक्ष तदेवं योगगं भवेत् ॥ १३॥"
  },
  {
    "text": "शक्तिर्ब्रह्मेति शाक्ता वै ते वदन्ति न तत्परम् ।\nसंयोगो द्वन्द्वयोर्यत्र तदेवं योगगं भवेत् ॥ १४॥"
  },
  {
    "text": "शक्तिः पञ्चमचित्तङ्गा सा ब्रह्मणि समागता ।\nपरिगृह्य निरोधाख्यं चित्तं देवी ततः स्मृता ॥ १५॥"
  },
  {
    "text": "सौरं ब्रह्मेति सौराश्च वदन्ति तु परात्परम् ।\nतस्मात्परं न विद्येत सर्वाधारप्रमाणतः ॥ १६॥"
  },
  {
    "text": "भेदात्मकं स सञ्जीव्य नित्यं तिष्ठति चादरात् ।\nतेन योगमयः सूर्यो भवत्यत्र न संशयः ॥ १७॥"
  },
  {
    "text": "वदन्ति विष्णुर्ब्रह्मेति मुख्यं यद्वैष्णवा जनाः ।\nतस्मात् परं पदं नास्ति सदानन्दप्रमाणतः ॥ १८॥"
  },
  {
    "text": "चित्तं यत् पञ्चमं तत्र मोहं त्यक्त्वा तदात्मकम् ।\nब्रह्मयोगे भवेद्योग आनन्दो नात्र संशयः ॥ १९॥"
  },
  {
    "text": "शैवाः शैवं परं ब्रह्म वदन्ति मुख्यभावतः ।\nवेदे तस्मात् परं नास्ति किञ्चिन् मोहविहीनकम् ॥ २०॥"
  },
  {
    "text": "निरोधं त्रिविधं दक्ष पराधीनं न संशयः ।\nतत्रस्थं योगरूपाख्यं स्वाधीनं योगगं भवेत् ॥ २१॥"
  },
  {
    "text": "एवं नानामतैर्युक्ता स्वस्वदेवपरायणाः ।\nवदन्ति तत् प्रमाणं वै शब्दानामर्थभावतः ॥ २२॥"
  },
  {
    "text": "अनेकार्थमयाः शब्दास्तेषु किं किं न सम्भवेत् ।\nसर्वे योगार्थवाच्या वै जायन्ते योगिनः क्रमात् ॥ २३॥"
  },
  {
    "text": "अन्नप्राणादिकाः शब्दा एवं ब्रह्मप्रवाचकाः ।\nते सर्वे योगदा दक्ष भवन्ति ब्रह्मधारणात् ॥ २४॥"
  },
  {
    "text": "वेदान्तमथ वक्ष्यामि सर्वमान्यं विशेषतः ।\nशास्त्राणि च तदङ्गानि तत्प्रमाणानि सर्वदा ॥ २५॥"
  },
  {
    "text": "यः सर्वं सर्वभावेषु युतो जानाति मायया ।\nमायाहीनप्रभावेण योगस्तिष्ठति नित्यदा ॥ २६॥"
  },
  {
    "text": "तदेव ब्रह्ममुख्यं तु सर्वेभ्यो नात्र संशयः ।\nब्रह्मभ्य ऋग्जगादैव प्रज्ञानं योगगं स्मृतम् ॥ २७॥"
  },
  {
    "text": "पञ्चचित्तभवं सर्वं यो जानाति तदेव सः ।\nयोगस्तद्गतभावैः संवर्जितो भवति प्रभुः ॥ २८॥"
  },
  {
    "text": "अहं ब्रह्मेति यद्ब्रह्म सर्वदोषविवर्जितम् ।\nसदैवं यजुषा प्रोक्तं मुख्यं वै परतः परम् ॥ २९॥"
  },
  {
    "text": "पञ्चचित्तभवा भेदास्तेष्वेवं भेदवर्जितम् ।\nयोगं विद्धि प्रजानाथ योगशास्त्रप्रमाणतः ॥ ३०॥"
  },
  {
    "text": "मायामोहयुतं यच्च मायामोहविवर्जितम् ।\nतयोर्योगे परं ब्रह्म साम्ना सङ्कथितं किल ॥ ३१॥"
  },
  {
    "text": "मायामोहयुतं ब्रह्म स्वानन्दाख्यं ततः परम् ।\nअयोगं मायया हीनं तयोर्योगे तु योगगम् ॥ ३२॥"
  },
  {
    "text": "ब्रह्म ब्रह्मणि संस्थं यन्मनोवाणीमयं न तत् ।\nमनोवाणीविहीनं नाथर्ववेदो जगाद ह ॥ ३३॥"
  },
  {
    "text": "मनोवाणीमयः प्रोक्तः सम्प्रज्ञातो न संशयः ।\nअसम्प्रज्ञातकस्ताभ्यां हीनो योगस्तयोः परः ॥ ३४॥"
  },
  {
    "text": "एवं वेदार्थयुक्तानि महावाक्यानि मानद ।\nयोगाख्यानि विशेषेण जानीया योगसेवया ॥ ३५॥"
  },
  {
    "text": "कर्मादयः समाख्याताः शब्दा ब्रह्ममया बुधैः ।\nभवन्ति योगसंज्ञस्थास्ते सर्वे योगिनां मते ॥ ३६॥"
  },
  {
    "text": "सर्वशास्त्रमतैक्यं ते कथितं शब्दधारणात् ।\nतज्ज्ञात्वा मोहहीनः स सदा भवति मानवः ॥ ३७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते मुद्गलदक्षसंवादे योगामृतार्थशास्त्रे\nचित्तभूमिनिरोधेन नानामतैक्ययोगो नाम चतुर्दशोऽध्यायः ॥ ९.१४\n॥ इति योगगीतासूपनिषत्सु सुगमासु दशमोऽध्यायः ॥ ९.१०\n९.१५ गणेशरहस्ययोगो नाम पञ्चदशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nअथो लयं प्रवक्ष्यामि येन चित्तं लयं व्रजेत् ।\nब्रह्मण्यास्थाय योगं च ज्ञात्वा योगं प्रजापते ॥ १॥"
  },
  {
    "text": "लयश्चतुर्विधः प्रोक्तो नित्यो नैमित्तिकः परः ।\nतृतीयः प्राकृतो विप्रैः सारस्वतश्चतुर्थकः ॥ २॥"
  },
  {
    "text": "कर्माकर्मविकर्माख्यो नित्यः प्रोक्तो बुधैः पुरा ।\nकर्मानुकूलभावेन जनानां जननादिकम् ॥ ३॥"
  },
  {
    "text": "क्षणक्रमादिमारभ्यायुषामन्तः समास्थितः ।\nगर्भाधानाद्यवस्थानां प्रकाशश्च प्रकथ्यते ॥ ४॥"
  },
  {
    "text": "ब्रह्मणो दिवसान्ते स कुण्ठितो नात्र संशयः ।\nनैमित्तिकलयेनैव त्रिलोकलयकारिणा ॥ ५॥"
  },
  {
    "text": "शुभाशुभयुताः सर्वे जन्तवो लयमाययुः ।\nशुभाशुभफलैर्हीना बभूवुः कर्मकुण्ठनात् ॥ ६॥"
  },
  {
    "text": "स्वर्गमण्डलपर्यन्तं त्रैलोक्यं प्रलयं गतम् ।\nतावता स प्रमाणेन नित्यः सङ्कथितो बुधैः ॥ ७॥"
  },
  {
    "text": "अथो नैमित्तिकं दक्ष कथयामि समासतः ।\nचतुर्युगसहस्राणि ब्रह्मणो दिनमुच्यते ॥ ८॥"
  },
  {
    "text": "नैमित्तिको दिनान्तो यस्तदाऽयं वर्तते लयः ।\nतेन नैमित्तिकः प्रोक्तो नाम्ना सर्वार्थकोविदैः ॥ ९॥"
  },
  {
    "text": "अधुना प्राकृतं वच्मि व्यवस्थाभिर्युतं लयम् ।\nमहाकारणगं चेदं स प्राकृत उदाहृतः ॥ १०॥"
  },
  {
    "text": "तत्त्वानामेकभावेऽयं स्थूलसूक्ष्मसमात्मनाम् ।\nप्राकृतः प्रकृतिस्थत्वात् कथ्यते विबुधैः परः ॥ ११॥"
  },
  {
    "text": "सारस्वतं परं पूर्णं श‍ृणु योगप्रदं प्रभो ।\nनिरोधचित्तभावेन पञ्चचित्तलयात्मकम् ॥ १२॥"
  },
  {
    "text": "मनोवाणीमयं सर्वं विश्वं नानास्वभावगम् ।\nमनोवाणीविहीनं त्वसम्प्रज्ञातं विदुर्बुधाः ॥ १३॥"
  },
  {
    "text": "वाण्या सङ्कथ्यते भावो मनस्तत्र प्रगच्छति ।\nनानापदार्थभिन्नत्वात् सर्वेषां प्राणिनां प्रभो ॥ १४॥"
  },
  {
    "text": "वाण्या वाणीविहीनं यत् कथितं ब्रह्म हृद्गतम् ।\nचित्तं समाधिना तत्र सदा तिष्ठति तादृशम् ॥ १५॥"
  },
  {
    "text": "वाणी सा द्विविधा प्रोक्ता ब्रह्माकारा जगन्मयी ।\nतयोर्नाशे लयः प्रोक्तः परः सारस्वतो बुधैः ॥ १६॥"
  },
  {
    "text": "सरस्वतीलयं यत्र योगभावात् प्रगच्छति ।\nमहावाक्यादिसंयुक्ता स सारस्वत उच्यते ॥ १७॥"
  },
  {
    "text": "सारस्वतलयेनैव चित्तं पञ्चविधं प्रभो ।\nचिन्तामणौ लयं कृत्वा तिष्ठ त्वं योगिसम्मतः ॥ १८॥"
  },
  {
    "text": "एतत् सर्वं समाख्यातं योगदं ते समासतः ।\nगोपयैनं महायोगं ततो योगी भविष्यसि ॥ १९॥"
  },
  {
    "text": "मा योगं कथयस्व त्वमिमं कस्मै प्रजापते ।\nपात्रहीनप्रभावेण भ्रंशदस्ते भविष्यति ॥ २०॥"
  },
  {
    "text": "वासनाहीनभावेन गणेशज्ञानलालसान् ।\nतान् बोधय विशेषेण तदाऽयं शुभदो भवेत् ॥ २१॥"
  },
  {
    "text": "अत्र ते कारणं दक्ष कथयामि समासतः ।\nतस्य श्रवणमात्रेण संशयस्तु लयं व्रजेत् ॥ २२॥"
  },
  {
    "text": "योगाकारो गणेशानो यदा खेलपरोऽभवत् ।\nतदा तं वचनं माये सिद्धिबुद्धी समूचतुः ॥ २३॥"
  },
  {
    "text": "सिद्धिबुद्धी ऊचतुः ।\nयदि खेलं करोषि त्वमावाभ्यां गणनायक ।\nआवां त्वां छादयिष्यावो नानाभावप्रदर्शनात् ॥ २४॥"
  },
  {
    "text": "वेदादिभिस्तत्र वाणीमयी गाथा गजानन ।\nस्वरूपं ते यथातथ्यं कथयिष्यति मानवान् ॥ २५॥"
  },
  {
    "text": "तेन त्वां ब्रह्मणां नाथं ज्ञास्यन्ते मानवादयः ।\nत्वदुपासनमात्रेण भवेयुर्ब्रह्मभूतकाः ॥ २६॥"
  },
  {
    "text": "न त्वां छादयितुं शक्ते वाणीस्थं गणनायक ।\nअतस्तदर्थमानन्दात् कुरु किञ्चिद्गजानन ॥ २७॥"
  },
  {
    "text": "एवं तयोर्वचः श्रुत्वा ते जगाद गजाननः ।\nमा खेदं कुरुतं देव्यौ वाणीं सम्मोहयाम्यहम् ॥ २८॥"
  },
  {
    "text": "मोहिता सा मया वाणी वर्णनं भ्रान्तिदं च मे ।\nकरिष्यति प्रगूढार्थयुतं सत्यार्थभाषितम् ॥ २९॥"
  },
  {
    "text": "गूढार्थं नैव देवेशा योगीशास्तत्त्वदर्शिनः ।\nज्ञास्यन्ति तेन मां सर्वे न भजिष्यन्ति भावतः ॥ ३०॥"
  },
  {
    "text": "सिद्धिबुद्धियुतं ब्रह्म वाणी प्रकटयिष्यति ।\nन गणेशमयीं गाथां कथयिष्यति योगदाम् ॥ ३१॥"
  },
  {
    "text": "सिद्धिबुद्धिमयं सर्वं जगद्ब्रह्म प्रसेव्य यः ।\nयदा शुद्धो नरो भावी तदा मां ज्ञास्यति प्रिये ॥ ३२॥"
  },
  {
    "text": "परं सिद्धियुतं ब्रह्म कथितं सिद्धिदायकम् ।\nस एव गणनाथोऽयं पतिः सिद्धेः प्रमाणतः ॥ ३३॥"
  },
  {
    "text": "परं बुद्धियुतं ब्रह्म परं बुद्धेः प्रकथ्यते ।\nगणेश एव सम्प्रोक्तः पतिर्बुद्धेः प्रमाणतः ॥ ३४॥"
  },
  {
    "text": "एवं त्रैविध्यगं वाणी वदिष्यति सदा तु माम् ।\nसिद्धिदं बुद्धिगं ब्रह्म शास्त्रेष्वेतत् त्रयं मतम् ॥ ३५॥"
  },
  {
    "text": "एवमुक्त्वा गणेशानः पुनस्तूष्णीं बभूव तम् ।\nउवाच प्रणनामादौ भक्तिः परमदुःखिता ॥ ३६॥"
  },
  {
    "text": "भक्तिरुवाच ।\nवरो दत्तस्त्वया नाथ सिद्ध्यै बुद्ध्यै गजानन ।\nतेन भक्तिविहीनाश्च भविष्यन्ति सदा नराः ॥ ३७॥"
  },
  {
    "text": "अतोऽहं दुःखसंयुक्ता चरिष्यामि निरन्तरम् ।\nमां पालय गणाध्यक्ष भक्तियुक्तान् जनान् कुरु ॥ ३८॥"
  },
  {
    "text": "एवमुक्तो गणाध्यक्षस्तामुवाच सुदुःखिताम् ।\nभक्तिं भक्तिप्रियः पूर्णः स्मयमानः प्रजापते ॥ ३९॥"
  },
  {
    "text": "श्रीगणेश उवाच ।\nमा शोकं कुरु कल्याणि नरा मद्भक्तिकारकाः ।\nदेवनागासुराद्याश्च भविष्यन्ति न संशयः ॥ ४०॥"
  },
  {
    "text": "नानादेवपरा ये तु भक्त्या जन्मनि जन्मनि ।\nसन्तुष्टा अमरास्तेभ्यो दास्यन्त्यग्निरुचिं मुदा ॥ ४१॥"
  },
  {
    "text": "ततस्तेऽग्निं समाराध्य भक्तियुक्ता निरन्तरम् ।\nतुष्टं तं वै करिष्यन्ति नानायज्ञपरायणाः ॥ ४२॥"
  },
  {
    "text": "ततस्तस्य कृपायोगात् देवीभक्तियुता नराः ।\nभविष्यन्ति च ते सर्वे तां भजिष्यन्ति संयताः ॥ ४३॥"
  },
  {
    "text": "एवं बहौ गते काले सन्तुष्टा सा प्रदास्यति ।\nतेभ्यः सौरीं महाभक्तिं भजिष्यन्ति तया रविम् ॥ ४४॥"
  },
  {
    "text": "ततो बहौ गते काले सूर्यस्तोषसमन्वितः ।\nउग्रां दास्यति भक्तिं तु वैष्णवीं तेभ्य आदरात् ॥ ४५॥"
  },
  {
    "text": "तया युक्ता भजिष्यन्ति विष्णुं भावसमन्विताः ।\nनरास्ततः स सन्तुष्टो बहुकाले भविष्यति ॥ ४६॥"
  },
  {
    "text": "तुष्टो विष्णुः स्वयं तेभ्यो दाता स्याद्भक्तिमुत्तमाम् ।\nशैवीं तया ततस्ते तं भजिष्यन्ति सदाशिवम् ॥ ४७॥"
  },
  {
    "text": "ततो बहौ गते काले तुष्टः शम्भुः प्रदास्यति ।\nभक्तिं गाणेश्वरीं तेभ्यो भजिष्यन्ति तया च माम् ॥ ४८॥"
  },
  {
    "text": "नराः शान्तिं समालभ्य मत्तो योगपरायणाः ।\nब्रह्मीभूता भविष्यन्ति भजिष्यन्ति तथाऽपि ते ॥ ४९॥"
  },
  {
    "text": "एवं क्रमेण मद्भक्ता भविष्यन्ति नरादयः ।\nत्वद्युक्ता मां भजिष्यन्ति तेषां वश्यो भवाम्यहम् ॥ ५०॥"
  },
  {
    "text": "न भक्ते ते समं मे वै प्रियं किञ्चिद्भविष्यति ।\nयत्र भक्तिर्गता तत्र यथा स्थास्यामि किङ्करः ॥ ५१॥"
  },
  {
    "text": "स्वानन्दं लक्षलाभौ च सिद्धिं बुद्धिं मदीयकम् ।\nसर्वं तेभ्यः प्रदास्यामि भक्तेभ्यो नात्र संशयः ॥ ५२॥"
  },
  {
    "text": "अयं मदीयदेहश्च भक्त्यधीनो भविष्यति ।\nभक्ताग्रे भक्तरूपेण सदा स्थास्यामि दासवत् ॥ ५३॥"
  },
  {
    "text": "कर्मभ्यश्चाधिकं भक्ते तपः परमदुश्चरम् ।\nतपोभ्यश्चाधिकं ज्ञानं निःसङ्गपददायकम् ॥ ५४॥"
  },
  {
    "text": "ज्ञानाद्योगः समाख्यातोऽधिकः शान्तिप्रदायकः ।\nतस्माच्च त्वं महाभक्ते भविष्यस्यधिका प्रिया ॥ ५५॥"
  },
  {
    "text": "भक्तेः परं न किञ्चिन् मे ह्यधिकं शास्त्रसम्मतम् ।\nभविष्यति महाभागे मा चिन्तां कुरु सर्वथा ॥ ५६॥"
  },
  {
    "text": "अन्यद्वाणी मदीयं यद् गूढं रूपं वदिष्यति ।\nतदर्थं ते प्रियं भक्ते करोमि श‍ृणु मे वचः ॥ ५७॥"
  },
  {
    "text": "मदीयभुजसंस्थोऽयं मुद्गलः सर्वदर्पहा ।\nस एव ब्राह्मणो भूत्वा चरिष्यति निरन्तरम् ॥ ५८॥"
  },
  {
    "text": "कृतं तेन मदीयं वै पुराणं वेदबृंहितम् ।\nगूढार्थद्योतनं भावि सर्वेभ्यो भक्तिदायकम् ॥ ५९॥"
  },
  {
    "text": "स्वरूपं तत्र मे भक्ते प्रकटं पश्यतां नृणाम् ।\nश‍ृण्वतां तत्तदा पूर्णं भविष्यति न संशयः ॥ ६०॥"
  },
  {
    "text": "तथापि दुर्लभा भक्तिर्मदीया त्वं भविष्यसि ।\nअतोऽल्पज्ञा न मां देवि भजिष्यन्ति कदाचन ॥ ६१॥"
  },
  {
    "text": "विघ्नं मौद्गलशास्त्रेऽहं करिष्यामि भ्रमप्रदम् ।\nअश्रद्धं तेन नष्टं तद्भविष्यति कदा कदा ॥ ६२॥"
  },
  {
    "text": "तव भावस्य रक्षार्थं मौद्गलं निर्मितं मया ।\nअतः परं महाभक्ते वद किं ते करोम्यहम् ॥ ६३॥"
  },
  {
    "text": "एवं तस्य वचः श्रुत्वा हर्षिता सा ननाम तम् ।\nगणेशं भावगम्भीरा न किञ्चित् पुनरब्रवीत् ॥ ६४॥"
  },
  {
    "text": "एतत्ते कथितं दक्ष गुह्यं विघ्नेश्वरस्य यत् ।\nअतो गुप्तं प्रकर्षेण शास्त्रं कुरु मदीयकम् ॥ ६५॥"
  },
  {
    "text": "त्वं दक्षः सर्वभावेषु दक्षाद्दक्षो न विद्यते ।\nअतस्तुभ्यं मया सर्वं कथितं शास्त्रमुत्तमम् ॥ ६६॥"
  },
  {
    "text": "हृदिस्थेन गणेशेन प्रेरितोऽहं प्रजापते ।\nतदाज्ञया हृदिस्थं मे कथितं शास्त्रमुत्तमम् ॥ ६७॥"
  },
  {
    "text": "अनेन विधिना दक्ष भज त्वं गणनायकम् ।\nतेनेप्सितं समासाद्य गाणपत्यो भविष्यसि ॥ ६८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते मुद्गलदक्षसंवादे योगामृतार्थशास्त्रे\nचित्तभूमिनिरोधेन गणेशरहस्ययोगो नाम पञ्चदशोऽध्यायः ॥ ९.१५\n॥ इति योगगीतासूपनिषत्सु सुगमासु एकादशोऽध्यायः ॥ ९.११\n९.१६ भक्तिरहस्यवर्णनयोगो नाम षोडशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दक्ष उवाच ।\nधन्योऽहं कृतकृत्योऽहं कृतस्त्वद्य महामते ।\nत्वदाज्ञावशगः स्वामिन् गुप्तं ग्रन्थं करोमि ते ॥ १॥"
  },
  {
    "text": "अधुना वद मे भक्तिं गणेशस्य तया परम् ।\nभजिष्यामि विशेषेण सदा भक्तिपरायणः ॥ २॥"
  },
  {
    "text": "मुद्गल उवाच ।\nसाङ्ख्ययोगौ प्रजानाथ श‍ृणु ते कथयाम्यहम् ।\nताभ्यां युक्तस्ततो भक्तिं करिष्यसि परां मुदा ॥ ३॥"
  },
  {
    "text": "चित्तं पञ्चविधं प्रोक्तं पञ्चसङ्ख्याविवर्जितम् ।\nकुरु चिन्तामणौ लीनभावेन त्वं सुयोगतः ॥ ४॥"
  },
  {
    "text": "एतत् साङ्ख्यं समाख्यातं गणेशाभेददायकम् ।\nतेन योगी भवेत् सद्यः शान्तियुक्तो विशेषतः ॥ ५॥"
  },
  {
    "text": "पञ्चचित्तोद्भवेषु त्वं भोगेष्वसि सुसंस्थितः ।\nबिम्बरूपेण तान् भुङ्क्ष्व शान्त्या रससमन्वितः ॥ ६॥"
  },
  {
    "text": "चित्तेषु चित्तभूतेषु कर्म ज्ञानादिकं भवेत् ।\nतद्गणेशार्पणं सर्वं कुरु त्वं नित्यमादरात् ॥ ७॥"
  },
  {
    "text": "स्वधर्मसंस्थितं देहं चित्तं शान्तिसमन्वितम् ।\nकुरुष्व सततं दक्ष ब्रह्मभावपरायणः ॥ ८॥"
  },
  {
    "text": "अयं योगः समाख्यातः शास्त्रे वै सर्वसम्मतः ।\nवेदेषु च पुराणेषु ब्रह्मभूयप्रदायकः ॥ ९॥"
  },
  {
    "text": "साङ्ख्ययोगौ समाराध्य भजस्व गणनायकम् ।\nयोगाकारं समाध्याय तन्निष्ठस्तत्परायणः ॥ १०॥"
  },
  {
    "text": "श्रवणं गणनाथस्य गुणानां नित्यमादरात् ।\nकीर्तनं तस्य तद्वत्त्वं कुरुष्वैतद्रसैर्युतम् ॥ ११॥"
  },
  {
    "text": "गाणेशस्य च भावस्य विस्मृतिं मा कुरु प्रभो ।\nगणेशपादजं मोहं धारयेः सत्यभावतः ॥ १२॥"
  },
  {
    "text": "साङ्गं गणेश्वरस्यैव कुरु सर्वं विशेषतः ।\nगणेशान्न परं श्रेष्ठं तस्मात्तन्निष्ठको भव ॥ १३॥"
  },
  {
    "text": "गाणपत्यस्य मार्गस्य सेवनं कुरु सर्वदा ।\nसाक्षिरूपं गणेशानं ज्ञात्वा हृत्स्थं भजस्व च ॥ १४॥"
  },
  {
    "text": "गणेशान्नैव भिन्नोऽहं भावयस्व निरन्तरम् ।\nएवं नवप्रकारैस्तं भज त्वं भक्तिसंयुतः ॥ १५॥"
  },
  {
    "text": "बाह्यान्तरं गणेशार्थं कुरु त्वं कर्म चादरात् ।\nनवधा खण्डभावेन पूर्णभक्तो भविष्यसि ॥ १६॥"
  },
  {
    "text": "अथो चतुर्विधां भक्तिं कथयामि श‍ृणुष्व ताम् ।\nकायिकां वाचिकां पूर्णां मानसीं नित्यदा कुरु ॥ १७॥"
  },
  {
    "text": "तथा सांसर्गिकिं दक्ष तस्याश्चिह्नं वदाम्यहम् ।\nगणेशार्थं सदा देहश्रमं कुरु महामते ॥ १८॥"
  },
  {
    "text": "गणेशभावहीनां यां वाचं मा त्वं वदस्व ताम् ।\nगणेशचिन्तनं तद्वद्गणेशे भावकस्य वा ॥ १९॥"
  },
  {
    "text": "गणेशभक्तियुक्तानां सङ्गतिं कुरु सर्वदा ।\nएवं भजस्व भक्त्या त्वं भक्तराजो भविष्यसि ॥ २०॥"
  },
  {
    "text": "भक्तिः सा द्विविधा दक्ष मानवैः क्रियते परा ।\nपाखण्डसंयुता पूर्णा देवप्रीत्यर्थमेव वा ॥ २१॥"
  },
  {
    "text": "देहे विषयभोगार्थं भजनं सम्प्रवर्तते ।\nपाखण्डिनां सदा दक्ष लोकमोहकरं परम् ॥ २२॥"
  },
  {
    "text": "पाखण्डभजनस्यैव चिह्नं मुख्यं वदाम्यहम् ।\nतच्छृणु त्वं हितार्थाय लोकानां लोकतारक ॥ २३॥"
  },
  {
    "text": "सर्वाहङ्कारनिर्मुक्तः पाखण्डी दृश्यते जनैः ।\nजना मोहयुता येन भवन्ति भजनं यतः ॥ २४॥"
  },
  {
    "text": "यत्र येषां रुचिर्दक्ष यादृशी तादृशं सदा ।\nकरोति तत्र यत्नेन सर्वभावं प्रदर्शयन् ॥ २५॥"
  },
  {
    "text": "येनैव विषयाणां च प्राप्तिः सञ्जायते परा ।\nतादृशं भजनं तस्य परं भवति सर्वदा ॥ २६॥"
  },
  {
    "text": "अथवा चैकनिष्ठः स भवति देवतत्परः ।\nस्वदेवभक्तान् सम्मोह्य भुङ्क्ते दुष्टोऽर्थलालसः ॥ २७॥"
  },
  {
    "text": "स्वदेवभजने सक्ता जनाः स्वल्पमतो बहु ।\nतेषां रुचिप्रमाणेन भवति भजनं यतः ॥ २८॥"
  },
  {
    "text": "जनानां मोहदा भक्तिः कथिता ते प्रजापते ।\nपाखण्डिभिः सदा पूर्णा सेव्यते सा रुचिप्रदा ॥ २९॥"
  },
  {
    "text": "पाखण्डसंयुता नित्यं भक्तिं कुर्वन्ति शाश्वतीम् ।\nचाण्डालास्ते मताः शास्त्रे देवानां दुःखदायकाः ॥ ३०॥"
  },
  {
    "text": "सत्यसङ्कल्पसिद्ध्या ते संयुतं देवमुत्तमम् ।\nसङ्गृह्य भिक्षुकं दुष्टाः कुर्वतेऽधः प्रगामिनः ॥ ३१॥"
  },
  {
    "text": "अथ देवप्रियां भक्तिं श‍ृणुष्व सुसमाहितः ।\nविचार्य हृदये भक्तिं कुरुते देवतुष्टये ॥ ३२॥"
  },
  {
    "text": "सदा देवपरो भूत्वा भजतेऽनन्यमानसः ।\nलोकानां तत्र सम्भूयाद्रुचिर्वा ह्यरुचिः कदा ॥ ३३॥"
  },
  {
    "text": "लोका निन्दन्ति तं भक्तमुत्तमाश्च स्तुवन्ति वा ।\nताननादृत्य देवस्य प्रीत्यर्थं भजते सदा ॥ ३४॥"
  },
  {
    "text": "स्वकीये हृदये सोऽपि विचार्य कुरुते सदा ।\nभक्तिं यां तां प्रजानाति देवस्तस्य हृदि स्थितः ॥ ३५॥"
  },
  {
    "text": "यदा दैवस्य मार्गस्यापमानं वा ह्यनादरम् ।\nकुर्वन्ति तान् परित्यज्य तदा भजति सर्वदा ॥ ३६॥"
  },
  {
    "text": "लोकानां रुचिदं तस्य भजनं जायते कदा ।\nकदा तेषां विरुद्धं वा भक्त्या तद्देवतुष्टिदम् ॥ ३७॥"
  },
  {
    "text": "अनेन विधिना दक्ष भजस्व गणनायकम् ।\nगाणपत्यो न सन्देहो भविष्यसि परात् परः ॥ ३८॥"
  },
  {
    "text": "पञ्च चित्तेषु यज्ज्ञानं तद्विद्धि विषयात्मकम् ।\nतत्र रुचिविहीनस्त्वं भजस्व गणनायकम् ॥ ३९॥"
  },
  {
    "text": "सदा गणेश्वरे दक्ष रसोत्पत्तिः प्रजायते ।\nचित्तस्य नान्यभावेषु यस्य भक्तः स उच्यते ॥ ४०॥"
  },
  {
    "text": "एतद्भक्तिरहस्यं ते कथितं भक्तिदायकम् ।\nसमासेन भजस्वैव गणेशं ब्रह्मनायकम् ॥ ४१॥"
  },
  {
    "text": "इमं योगं नरो यस्तु श‍ृणुयाच्छ्रावयेत् परम् ।\nयोगिभ्यो वाऽन्यजन्तुभ्यः स ईप्सितमवाप्नुयात् ॥ ४२॥"
  },
  {
    "text": "नानेन सदृशं किञ्चिद्योगदं शास्त्रसम्मतम् ।\nअस्य श्रवणमात्रेण ब्रह्मीभूतो भवेन्नरः ॥ ४३॥"
  },
  {
    "text": "महापापोपपापेभ्यो मुच्यते पठनात् किल ।\nश्रवणादस्य योगस्यान्ते ब्रह्म प्राप्नुयात् परम् ॥ ४४॥"
  },
  {
    "text": "पुत्रपौत्रादिसंयुक्तो धनधान्यसमन्वितः ।\nआरोग्यादिसमायुक्तो लभेदन्ते परं पदम् ॥ ४५॥"
  },
  {
    "text": "सकामको लभेद्भोगान् पठनादस्य निश्चितम् ।\nअन्ते ब्रह्ममयो भावी श्रवणान्नात्र संशयः ॥ ४६॥"
  },
  {
    "text": "योगगीतां पठेद्यस्तु निष्कामः श‍ृणुयादथो ।\nस विघ्नहीनतां प्राप्य ब्रह्मीभूतो भविष्यति ॥ ४७॥"
  },
  {
    "text": "योगगीतां पठेद्यस्तु स भवेत् शान्तिसंयुतः ।\nश‍ृणुयाद्ब्रह्मभूतश्च ज्ञानवान् स्थितिसंयुतः ॥ ४८॥"
  },
  {
    "text": "कर्मनिष्ठैरियं सेव्या तपोनिष्ठैः प्रजापते ।\nतत्तत्सिद्धिसमायुक्तैरिहान्ते ब्रह्म चाप्यते ॥ ४९॥"
  },
  {
    "text": "नित्यं पठेदिमां गीतां स गणेशो धरातले ।\nदर्शनात् पावनो नॄणां सर्वसिद्धिप्रदायकः ॥ ५०॥"
  },
  {
    "text": "एककालं द्विकालं वा त्रिकालं यः पठेदिमाम् ।\nकृत्वाऽवश्यं गणेशानं स भवेत् सर्वदायकः ॥ ५१॥"
  },
  {
    "text": "शुक्लकृष्णचतुर्थ्योस्तु पेठदेतां नरोत्तमः ।\nस भुक्त्वा सकलान् भोगानन्ते ब्रह्म लभेत् परम् ॥ ५२॥"
  },
  {
    "text": "अथवा शुक्लजायां स चतुर्थ्यां भाद्रमाघयोः ।\nज्येष्ठे माघे च कृष्णायां पठेदीप्सितमाप्नुयात् ॥ ५३॥"
  },
  {
    "text": "अथवा गणराजस्य तीर्थक्षेत्रादिके गतः ।\nपठेदिमां सुभावेन स ईप्सितमवाप्नुयात् ॥ ५४॥"
  },
  {
    "text": "वेदशास्त्रपुराणेषु यत् सारं समुदाहृतम् ।\nयोगगीतामयं तुभ्यं सर्वसिद्धिप्रदायकम् ॥ ५५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते मुद्गलदक्षसंवादे योगामृतार्थशास्त्रे\nचित्तभूमिनिरोधेन भक्तिरहस्यवर्णनयोगो नाम षोडशोऽध्यायः ॥ ९.१६\n॥ इति योगगीतासूपनिषत्सु सुगमासु द्वादशोऽध्यायः ॥ ९.१२\n॥ श्रीगजाननार्पणमस्तु ॥"
  },
  {
    "text": "॥ गीताश्लोकसङ्ख्या ॥ ९९८॥"
  },
  {
    "text": "९.१७ दक्षसिद्धिप्राप्तिवर्णनं नाम सप्तदशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nएतत्ते कथितं सर्वं रहस्यं परमं मया ।\nगणेशस्य प्रजानाथ समासेन शुभप्रदम् ॥ १॥"
  },
  {
    "text": "अतो भज गणाध्यक्षं सर्वेप्सितमवाप्स्यसि ।\nमा शोकं कुरु दक्ष त्वं यज्ञध्वंसभवं परम् ॥ २॥"
  },
  {
    "text": "सूत उवाच ।\nएवमुक्त्वा ददौ तस्मै मन्त्रमेकाक्षरं परम् ।\nविधियुक्तं विधानेन मुनिर्दक्षाय मुद्गलः ॥ ३॥"
  },
  {
    "text": "तेन सम्पूजितो योगी ह्यभवद्गन्तुमुद्यतः ।\nतस्मिन् काले गणाध्यक्षः प्रकटोऽभूच्छुभप्रदः ॥ ४॥"
  },
  {
    "text": "मूषकोपरिसंस्थं तं सिद्धिबुद्धिसमन्वितम् ।\nपाशाङ्कुशरदैर्युक्तमभयं धारकं प्रभुम् ॥ ५॥"
  },
  {
    "text": "गजास्यं रक्तवस्त्रैः सञ्छादितं भूषणैर्युतम् ।\nनाभिशेषं गणैर्युक्तं प्रमोदाद्यैः सुसेवितम् ॥ ६॥"
  },
  {
    "text": "त्रिनेत्रमेकदन्तं च महाकुक्षिं परात्परम् ।\nदृष्ट्वा समागतं दक्षो मुद्गलो हर्षितोऽभवत् ॥ ७॥"
  },
  {
    "text": "उत्थाय सर्वसंयुक्तो ननाम द्विरदाननम् ।\nदक्षश्च मुद्गलो विप्रो दण्डवत् पृथिवीतले ॥ ८॥"
  },
  {
    "text": "ततोऽतिहर्षसंयुक्तो दक्षस्तं प्रजगाद ह ।\nगणेशं भक्तिसंयुक्तः सरोमाञ्चोऽश्रुसंयुतः ॥ ९॥"
  },
  {
    "text": "दक्ष उवाच ।\nधन्योऽहं सर्वभावैश्च दर्शनात्ते गजानन ।\nवेदान्तागोचरोऽसि त्वं ब्रह्मरूपः समागतः ॥ १०॥"
  },
  {
    "text": "धन्योऽयं मुद्गलो योगी पुराणं धन्यमुत्तमम् ।\nमौद्गलं येन विघ्नेशो मया प्राप्तः परात्परः ॥ ११॥"
  },
  {
    "text": "मुद्गलेन समाख्यातं भक्त्याधीनो गजाननः ।\nतदद्य सत्यरूपं यन् मया ज्ञातं प्रमाणतः ॥ १२॥"
  },
  {
    "text": "मुद्गलस्यैव भक्त्या त्वं मोहितः सहसाऽऽगतः ।\nत्वत्तः श्रेष्ठो गणेशान मुद्गलो नात्र संशयः ॥ १३॥"
  },
  {
    "text": "एवं प्रवदतस्तस्य दक्षस्यासीन् महात्मनः ।\nभक्ते रसः समुत्पन्नो ननर्त स हि विह्वलः ॥ १४॥"
  },
  {
    "text": "भ्रान्तस्तन्न स्म जानाति कृत्यं विघ्नेश्वराय सः ।\nजय हेरम्ब विघ्नेश गणेश मूषकध्वज ॥ १५॥"
  },
  {
    "text": "गजानन परेशान जय लम्बोदर प्रभो ।\nउच्चरन् सास्त्रनेत्रश्च देहातीत इवाऽभवत् ॥ १६॥"
  },
  {
    "text": "एतस्मिन्नन्तरे सर्वे समाजग्मुः सुरेश्वराः ।\nशिवविष्णुमुखास्तत्रागतं ज्ञात्वा गजाननम् ॥ १७॥"
  },
  {
    "text": "मुनयो भृगुमुख्याश्च नारदाद्याः सुरर्षयः ।\nशुकाद्याः सनकाद्याश्च कपिलाद्या महामुने ॥ १८॥"
  },
  {
    "text": "वसवः साध्यरुद्राश्च गन्धर्वाप्सरसस्तथा ।\nअश्विनौ शेषमुख्याश्च नागाः पर्वतनायकाः ॥ १९॥"
  },
  {
    "text": "सिद्धाश्चारणमुख्याद्या असुरा धर्मपालकाः ।\nविद्याधराः कामदुधा गावो विप्रा अनेकशः ॥ २०॥"
  },
  {
    "text": "प्रणेमुर्गणराजं ते हर्षयुक्ताः प्रतुष्टुवुः ।\nभक्तियुक्ता विशेषेणात्मानं धन्यं च मेनिरे ॥ २१॥"
  },
  {
    "text": "ततः स मुद्गलो योगी विस्मितः प्रबभूव ह ।\nपुराणश्रवणस्यैतत् दृष्ट्वा फलमनन्तकम् ॥ २२॥"
  },
  {
    "text": "बोधयामास दक्षं स ततो दक्षोऽतिहर्षितः ।\nहर्षं नियम्य विघ्नेशं यथाविधि पुपूज ह ॥ २३॥"
  },
  {
    "text": "ततो देवेश्वरान् देवान् विप्रादीन् योगिमुख्यकान् ।\nपूजयित्वा पुनः सोऽपि प्रणनाम गजाननम् ॥ २४॥"
  },
  {
    "text": "साश्रुनेत्रः प्रतुष्टाव भक्तिनम्रात्मकन्धरः ।\nअनु तं देवविप्राद्यास्तुष्टुवुस्तं परेश्वरम् ॥ २५॥"
  },
  {
    "text": "सदेवर्षिर्दक्ष उवाच ।\nनमस्ते गणेशाय सर्वात्मने ते सदा भक्तिमोहेन मोहात्मकाय ।\nमहेशादिदेवैः शुकाद्यैः स्तुताय ह्ययोगाय संयोगधारिन्नमस्ते ॥ २६॥"
  },
  {
    "text": "गजाननाय वै तुभ्यं नमः परशुपाणये ।\nगदाधराय शङ्खं वै धारिणे ते नमो नमः ॥ २७॥"
  },
  {
    "text": "विघ्नेशाय परेशाय महाविघ्नविदारिणे ।\nअनाथाय सनाथाय हेरम्बाय नमो नमः ॥ २८॥"
  },
  {
    "text": "नमो नमस्तेऽस्तु महोदराय स्वभक्तसंरक्षणतत्पराय ।\nअभक्तकामान् विनिहन्तृकाय सदा सुशान्तिप्रद ते नमो वै ॥ २९॥"
  },
  {
    "text": "ब्रह्मेशाय नमस्तुभ्यं सदा स्वानन्दवासिने ।\nसिद्धिबुद्धिवरायैव मूषकध्वजिने नमः ॥ ३०॥"
  },
  {
    "text": "दैत्यमस्तकधाराय दितिपुत्राय ते नमः ।\nकण्ठाधो देवकायाय नमो सुरसुराय ते ॥ ३१॥"
  },
  {
    "text": "योगाय सर्वात्मकसर्वपूज्य मायाविनां मोहकराय तुभ्यम् ।\nमायाप्रचालाय सुसिद्धिदाय धर्मस्थपालाय तु शूलपाणे ॥ ३२॥"
  },
  {
    "text": "अनन्तलीलया नाथ स्वयं खेलसि मायया ।\nतत्र किं वर्णयाम्येवाऽतो ब्रवीमि नमो नमः ॥ ३३॥"
  },
  {
    "text": "सदा योगस्वरूपाय भक्तिभावप्रदाय ते ।\nभक्तिप्रियाय पूर्णाय भक्तवत्सल ते नमः ॥ ३४॥"
  },
  {
    "text": "प्रसीद पाहि विघ्नेश दासं ते भक्तिलालसम् ।\nमां मुद्गलस्य शिष्यं वै भक्तराजस्य मानद ॥ ३५॥"
  },
  {
    "text": "एवमुक्त्वा गणेशानं प्रणनाम प्रजापतिः ।\nअनु तं देवविप्राद्याः प्रणेमुस्तं परात्परम् ॥ ३६॥"
  },
  {
    "text": "तमुत्थाप्य गणाधीशो जगाद वच उत्तमम् ।\nदक्षं मुद्गलमालोक्य स्वभक्तं भक्तपालकः ॥ ३७॥"
  },
  {
    "text": "श्रीगणेश उवाच ।\nवरान् वृणु प्रजानाथ दास्ये ते तुष्टिमागतः ।\nश्रवणेन पुराणस्य स्तोत्रेण मनसीप्सितान् ॥ ३८॥"
  },
  {
    "text": "त्वया कृतमिदं स्तोत्रं भुक्तिमुक्तिप्रदं भवेत् ।\nयं यमिच्छति तं तं वै दास्यामि स्तोत्रपाठतः ॥ ३९॥"
  },
  {
    "text": "ब्रह्मप्रदं सुशान्तेश्च दायकं भक्तिवर्धनम् ।\nभविष्यति महाप्राज्ञ परं मत्प्रीतिवर्धनम् ॥ ४०॥"
  },
  {
    "text": "गणेशवचनं श्रुत्वा दक्षो हर्षसमन्वितः ।\nप्रणम्य तं जगादाऽथ भक्तिनम्रात्मकन्धरः ॥ ४१॥"
  },
  {
    "text": "दक्ष उवाच ।\nवरदोऽसि गणाध्यक्ष तदा ते भक्तिमुत्तमाम् ।\nदेहि मे यच्च कृत्यं तदादिशेः करवाणि किम् ॥ ४२॥"
  },
  {
    "text": "तच्छ्रुत्वा गणनाथस्तं जगाद वच उत्तमम् ।\nज्ञात्वा भक्तिप्रियं दक्षं हृष्टरोमा महामुने ॥ ४३॥"
  },
  {
    "text": "श्रीगणेश उवाच ।\nमदीयां भक्तिमत्यन्तं करिष्यसि महामते ।\nदक्षाऽद्यप्रभृति प्राज्ञो भविष्यसि यथार्थगः ॥ ४४॥"
  },
  {
    "text": "यज्ञं कुरु महेशेन मया ध्वस्तं समन्वितः ।\nकिञ्चित् कृष्टं प्रदत्तं ते शापैः शैवैः सुखी भव ॥ ४५॥"
  },
  {
    "text": "योगशान्तियुतो नित्यं मां भजिष्यसि सर्वदा ।\nसर्वमान्यः सर्वमुख्यो भविष्यसि प्रजापतिः ॥ ४६॥"
  },
  {
    "text": "एवमुक्त्वा गणेशानो विरराम च शौनक ।\nदक्षो हृष्टमना भूत्वा स चक्रे यज्ञमुत्तमम् ॥ ४७॥"
  },
  {
    "text": "सम्पूज्यादौ गणाध्यक्षं ततः शम्भुमुखान् सुरान् ।\nमुनीन्नागादिकान् सर्वान् विससर्ज सुहर्षितः ॥ ४८॥"
  },
  {
    "text": "ततो मुद्गलविप्रेशं पूजयन् भक्तिसंयुतः ।\nउवाच तं सरोमाञ्चो दक्षो दक्षगणाग्रणीः ॥ ४९॥"
  },
  {
    "text": "दक्ष उवाच ।\nकिं ददामि महायोगिन् शिष्योऽहं ते नमाम्यतः ।\nशरीरं पादपद्मे ते समर्पितमिदं प्रभो ॥ ५०॥"
  },
  {
    "text": "ततो दक्षं समानन्द्य मुद्गलः प्रययौ मुने ।\nस्वाश्रमं गाणपत्यैः संसेवितं गणपप्रियः ॥ ५१॥"
  },
  {
    "text": "इदं दक्षस्य माहात्म्यं कथितं ते समासतः ।\nमुद्गलस्य तथा श्रेष्ठं सर्वसिद्धिप्रदायकम् ॥ ५२॥"
  },
  {
    "text": "पुराणं मौद्गलं पूर्णं कथितं योगभावितम् ।\nसर्वमान्यं विशेषेण सर्वसंशयनाशनम् ॥ ५३॥"
  },
  {
    "text": "पुराणश्रवणस्यापि फलं प्रोक्तं मया परम् ।\nश्रवणेन प्रजानाथो दक्षो दक्षो बभूव ह ॥ ५४॥"
  },
  {
    "text": "अधुनाऽहं गमिष्यापि स्वाश्रमं विप्रनायक ।\nत्वदाज्ञया वद स्वामिन् किं करोमि हितं पुनः ॥ ५५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते दक्षसिद्धिप्राप्तिवर्णनं नाम सप्तदशोऽध्यायः ॥ ९.१७\n९.१८ गणेशस्वरूपक्रमवर्णनं नाम अष्टादशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "शौनक उवाच ।\nधन्योऽसि सूत सर्वेभ्यो भवान् ज्ञानाधिको मतः ।\nसमस्त्रिभुवने नैव संशयानां विनाशकः ॥ १॥"
  },
  {
    "text": "सर्वसंशयहीनोऽहं धन्यश्चाद्य त्वया कृतः ।\nअधुना कृतकृत्यश्च जातो मुनिसमन्वितः ॥ २॥"
  },
  {
    "text": "न मुद्गलसमं किञ्चिन् मया ज्ञातं परात्परम् ।\nतेनोक्तं मौद्गलं सूत मुद्गलेन सदृक् परम् ॥ ३॥"
  },
  {
    "text": "वेदशास्त्रपुराणानां नानामतनिकृन्तनम् ।\nमौद्गलं मुद्गलाकारं सर्वसारप्रकाशकम् ॥ ४॥"
  },
  {
    "text": "त्र्यैलोक्ये मुद्गलो योगी मान्यः सर्वैः प्रकीर्तितः ।\nसर्वाभिमानहीनत्वाद्यथार्थकरणात् किल ॥ ५॥"
  },
  {
    "text": "मुद्गलेन कृतं यद्वै पुराणं मुद्गलाकृति ।\nतस्यापमानभावेन नारकी जायते नरः ॥ ६॥"
  },
  {
    "text": "यामा मुद्गरहस्तास्तं मारयिष्यन्ति निश्चितम् ।\nन वक्ता कुत्र योगीन्द्रो मुद्गलेन सदृक् भवेत् ॥ ७॥"
  },
  {
    "text": "न भूतो नाधुना कुत्र वर्तते सूत निश्चितम् ।\nनिरंहकारसंयुक्तं भाषणं मुद्गलस्य च ॥ ८॥"
  },
  {
    "text": "पुराणानि च सर्वाणि स्वस्वब्रह्मपराणि वै ।\nअभिमानेन सङ्गोप्य स्वदोषं प्रवदन्ति हि ॥ ९॥"
  },
  {
    "text": "यथार्थभाषणं सर्वं पुराणानां न संशयः ।\nमुनीनां देवतादीनां स्थितस्तत्राप्यहं किल ॥ १०॥"
  },
  {
    "text": "तेन भिन्नमतादीनां प्रकाशस्तेषु जायते ।\nमौद्गलं सर्वमान्यं वै निरहङ्कारभावतः ॥ ११॥"
  },
  {
    "text": "अभिमानो महाघोरो ह्यजेयो देवयोगिभिः ।\nमुद्गलेन समाचूर्ण्य कृतो जीवविवर्जितः ॥ १२॥"
  },
  {
    "text": "अतोऽयं मुद्गलः प्रोक्त एक एव महर्षिभिः ।\nतत्र चित्रं न वै सूत सर्वमान्यं वदेत् परम् ॥ १३॥"
  },
  {
    "text": "अहो गणेशहस्तस्थो मुद्गलः पतितो भुवि ।\nनराकारस्वरूपेणाङ्गिरसेन प्रपालितः ॥ १४॥"
  },
  {
    "text": "स एव मुद्गलो योगी योगरूपप्रकाशकः ।\nतत्र किं चित्रकं मन्येऽभिमानैर्वर्जितात्मकम् ॥ १५॥"
  },
  {
    "text": "मुद्गलस्य च दक्षस्य संवादेन युतं परम् ।\nपुराणं चाङ्गिरःप्रोक्तं श्रुतं शान्तिप्रदं मया ॥ १६॥"
  },
  {
    "text": "अधुना वद सूत त्वं पुराणस्य प्रविस्तरात् ।\nमाहात्म्यं श्रवणं चास्य कीदृशं क्रियते जनैः ॥ १७॥"
  },
  {
    "text": "विधिना केन कर्तव्यं श्रवणं कैः पुरा कृतम् ।\nके के सिद्धियुता जाताः श्रवणादस्य मानद ॥ १८॥"
  },
  {
    "text": "पारायणं पुराणस्य कर्तव्यं कीदृशैः परम् ।\nश्रवणं भिन्नखण्डस्य कैः कृतं तद्वदस्व मे ॥ १९॥"
  },
  {
    "text": "गणेशस्य पुराणानि चत्वारि कथितानि तु ।\nतेषां श्रवणमात्रेण फलं किं नु लभेत् समम् ॥ २०॥"
  },
  {
    "text": "अथवा भिन्नभावाख्यं फलं भवति तद्वद ।\nयेन संशयहीना वै भजिष्यामो गजाननम् ॥ २१॥"
  },
  {
    "text": "सूत उवाच ।\nएकविंशतिभेदैः स गणेशो ब्रह्मनायकः ।\nक्रीडति प्रणवाकारो ब्रह्माण्डस्थे पुराणके ॥ २२॥"
  },
  {
    "text": "ब्राह्मे द्वादशभेदैः स क्रीडते बुद्धिचालकः ।\nनिर्गुणः सगुणाधारः प्रणवस्य प्रचालकः ॥ २३॥"
  },
  {
    "text": "गाणेशे मूर्तिमान् मुख्यः क्रीडति द्वन्द्वभावतः ।\nबुद्धिस्थः प्रणवस्थः स तयोर्योगात्मका कृतिः ॥ २४॥"
  },
  {
    "text": "प्रणवात्मकभावस्योपासनाकाण्ड उच्यते ।\nहृदि खेलकरस्यैव क्रीडाकाण्डः प्रकीर्तितः ॥ २५॥"
  },
  {
    "text": "मौद्गलेऽष्टविधः सोऽपि वर्णितो योगधारकः ।\nसंयोगायोगयोर्योगाकारः पूर्णः सुशान्तिगः ॥ २६॥"
  },
  {
    "text": "तेषां फलं प्रवक्ष्यामि गणेशज्ञानकारकम् ।\nतच्छ्रुत्वा मुनयः सर्वे संशयेन विवर्जिताः ॥ २७॥"
  },
  {
    "text": "त्रिगुणमयकायाश्च देवाः पञ्च प्रकीर्तिताः ।\nब्रह्मा विष्णुः शिवः सूर्यः शक्तिः सर्वत्र पठ्यते ॥ २८॥"
  },
  {
    "text": "अपूज्यो विधिरेके तु वदन्ते शास्त्रसम्मतौ ।\nमध्यस्था ये नरा विप्र ब्रह्मणो लोकगामिनः ॥ २९॥"
  },
  {
    "text": "चतुर्णां भजने सक्ताः शिवादीनां नरादयः ।\nये ते तेषां तु लोकेषु भक्त्या गच्छन्ति संयुताः ॥ ३०॥"
  },
  {
    "text": "सगुणोपासका येऽत्र शिवादीनां गुणात्मनाम् ।\nते तेषां लोकमासाद्य भुञ्जते भोगकान् परान् ॥ ३१॥"
  },
  {
    "text": "पुनः पतन्ति भूमौ ते जन्म भाग्यसमन्विताः ।\nभवन्ति कृपया तेषां प्रणवे रुचिसंयुताः ॥ ३२॥"
  },
  {
    "text": "ततस्ते प्रणवाकारं भजन्ते गणराजकम् ।\nब्रह्मप्राप्त्यर्थमानन्दाद्यत्नवन्तो न संशयः ॥ ३३॥"
  },
  {
    "text": "ततस्तत्कृपया युक्ता भवन्ति ज्ञानसंयुताः ।\nत्यक्त्वा प्रणवसंस्थं ते भजन्ते बुद्धिधारकम् ॥ ३४॥"
  },
  {
    "text": "हृदि बुद्धिपतिं पूर्णं भजन्ते यत्नसंयुताः ।\nशमे दमे परा नित्यं नानाभावैर्विवर्जितम् ॥ ३५॥"
  },
  {
    "text": "बुद्धिस्थं तं समाराध्य तत्कृपायुक्तचेतसः ।\nभजन्ते गणनाथं वै शुण्डादण्डविराजितम् ॥ ३६॥"
  },
  {
    "text": "एकनिष्ठस्वभावेन तत्परा नित्यमादरात् ।\nयोगप्राप्त्यर्थमानन्दाच्छमदमपरायणाः ॥ ३७॥"
  },
  {
    "text": "गणेशोपासनायुक्ता मन्त्रध्यानपरायणाः ।\nगाणपत्याभिमानस्य धारकाः सम्भवन्ति ते ॥ ३८॥"
  },
  {
    "text": "न गणेशात् परं भावं मानयन्ति कदाचन ।\nवेदशास्त्रपुराणेषु विचार्य मनुजोत्तमाः ॥ ३९॥"
  },
  {
    "text": "ततस्तस्य कृपायोगान् मौद्गलस्थं भजन्ति ते ।\nयोगशान्तिपरा भूत्वा योगीशाः सम्भवन्ति वै ॥ ४०॥"
  },
  {
    "text": "एवं क्रमेण विप्रेन्द्र भवन्ति गणपप्रियाः ।\nविभिन्नफलसंयुक्ताः पुराणोपासका मताः ॥ ४१॥"
  },
  {
    "text": "प्रणवोपासका ये वै परं ते देहधारिणम् ।\nसर्वसामान्यभावेन मानयन्ति गजाननम् ॥ ४२॥"
  },
  {
    "text": "सत्यं प्रणवरूपं यत्तत्र देहधरः कथम् ।\nतिष्ठेत्तु गणनाथोऽवयवादिभिरयं युतः ॥ ४३॥"
  },
  {
    "text": "सर्वमोङ्कार एवेदं न भिन्नं तत्र वर्तते ।\nअनेन विधिना तेषां भजनं तस्य जायते ॥ ४४॥"
  },
  {
    "text": "ततः परं बुद्धिसंस्थं ये भजन्ति महामुने ।\nगणेशानं सर्वसमं भावयन्ति न संशयः ॥ ४५॥"
  },
  {
    "text": "बुद्धेः परं बुद्धिसंस्थं बुद्धेः प्राकाश्यदायकम् ।\nब्रह्म तत्र कुतो भाति प्रणवो ह्यर्थसंयुतः ॥ ४६॥"
  },
  {
    "text": "मनोवाणीविहीनं यद्ब्रह्म ब्रह्मणिगं परम् ।\nगणेश्वरोऽन्ये तु तत्र तिष्ठन्ति भ्रान्तिजाः कुतः ॥ ४७॥"
  },
  {
    "text": "एवं भजन्ति विघ्नेशं परं प्रणववर्जितम् ।\nब्राह्मे पुराणे संस्थं ते जानीहि मुनिसत्तम ॥ ४८॥"
  },
  {
    "text": "ततः परं गणेशानं गाणेशस्थं भजन्ति ये ।\nगणेशार्थरहस्यं ते ज्ञात्वा विश्वाससंयुताः ॥ ४९॥"
  },
  {
    "text": "प्रणवः प्रणवाकारो गणेशः सगुणः स्मृतः ।\nओङ्कारवर्जितोऽयं तु बुद्धिस्थो निर्गुणः स्मृतः ॥ ५०॥"
  },
  {
    "text": "प्रणवो बुद्धिसंस्थस्तु तत्परो ब्रह्मदो भवेत् ।\nतयोः प्रीत्यर्थमानन्दाद्देहधारी बभूव ह ॥ ५१॥"
  },
  {
    "text": "गकारः प्रणवाकारो णकारो बुद्धिचालकः ।\nतयोः स्वामी गणेशोऽयं गजवक्त्रादिचिह्नितः ॥ ५२॥"
  },
  {
    "text": "गाणपत्यस्वभावेन भजन्ते तं निरन्तरम् ।\nएकनिष्ठतया भक्त्या भवन्ते विप्रयोगिनः ॥ ५३॥"
  },
  {
    "text": "ततस्ते मौद्गले पूर्णं सेवन्ते भक्तिसंयुताः ।\nत्रयाणां द्योतकं पूर्णं तेषां योगे गजाननम् ॥ ५४॥"
  },
  {
    "text": "योगरूपो गणेशोऽयं त्रिरूपधारकोऽभवत् ।\nकार्यार्थं खेलसंयुक्तो मायाभ्यां नात्र संशयः ॥ ५५॥"
  },
  {
    "text": "प्रणवो जगदाकारश्चिदाकारो हि धीस्थितः ।\nतयोरात्मा ततश्चायं गजवक्त्रादिचिह्नितः ॥ ५६॥"
  },
  {
    "text": "एवं ज्ञात्वा गणेशानं भजन्ते त्रिषु संस्थितम् ।\nमौद्गलस्था सदा विप्र योगज्ञा योगरूपिणम् ॥ ५७॥"
  },
  {
    "text": "तत्र ते भजनं मुख्यं पञ्चधा कथयाम्यहम् ।\nयेन भक्त्येन्द्र भूपस्त्वं भविष्यसि महामते ॥ ५८॥"
  },
  {
    "text": "मूर्तिसंस्थं गणेशानं भजेत् पूजादिमार्गतः ।\nमन्त्रस्तवनकाद्यैश्च देहधारिसुखप्रदैः ॥ ५९॥"
  },
  {
    "text": "प्रणवं जगदाकारं तत्र जीवमयं प्रभुम् ।\nभजेत् सर्वत्र संस्थं तं सर्वेषां हितमाचरन् ॥ ६०॥"
  },
  {
    "text": "कस्यचित्त्वशुभं विप्र न कुर्यात् स नरोत्तमः ।\nअनेन विधिना सोऽपि तोषयेद् गणनायकम् ॥ ६१॥"
  },
  {
    "text": "द्वन्द्वभावं समालोक्य साक्षिवद्भाववर्जितः ।\nबुद्धिस्थं तोषयेत् देवं विघ्नेशं भक्तिवत्सलम् ॥ ६२॥"
  },
  {
    "text": "धर्माधर्मादिकं सर्वं भ्रमं त्यक्त्वा महामतिः ।\nबुद्धिभावं परित्यज्य निःसङ्गः स भवेत् सदा ॥ ६३॥"
  },
  {
    "text": "नाहं कर्ता कारयिता न देहस्थो न निश्चितम् ।\nन बुद्धिस्थोऽहमानन्दाद्ब्रह्माऽहं निर्मलः सदा ॥ ६४॥"
  },
  {
    "text": "निर्लिप्तलिप्तहीना या भक्तिः सा परिकीर्तिता ।\nतया गणेश्वरः प्रीतो भवेदात्मा सदाऽमलः ॥ ६५॥"
  },
  {
    "text": "न गणेशादहं भिन्नो देहधर्मः प्रवर्तते ।\nगणेशभक्तिसंयुक्तो मौद्गलस्थो भजेत् परम् ॥ ६६॥"
  },
  {
    "text": "स्वयं गणेश्वरो भूत्वा त्रिविधस्थं गजाननम् ।\nत्रिभिर्मार्गैर्भजेन्नित्यं शान्त्या भक्तिसमन्वितः ॥ ६७॥"
  },
  {
    "text": "त्रयाणां योगभावे यो गणेशस्त्रिविधो मतः ।\nस्वयं त्रिविधकं पश्यन् भजेच्चानन्यचेतसः ॥ ६८॥"
  },
  {
    "text": "त्रिभिर्भावैः समायुक्तो भजेद्योगी महायशाः ।\nगणेशं गणपाकारो मौद्गलज्ञो विचक्षणः ॥ ६९॥"
  },
  {
    "text": "एवं गणेश्वरस्यैव भजनं कुरु मानद ।\nतेन योगीन्द्रवन्द्यस्त्वं गाणपत्यो भविष्यसि ॥ ७०॥"
  },
  {
    "text": "आदौ देहधरान् शम्भुमुख्यान् संसेव्य वै नरः ।\nततो जीवस्वरूपस्थान् प्रणवाकृतिधारकान् ॥ ७१॥"
  },
  {
    "text": "ततो बुद्धिगतान् विप्र ततो भक्तिं लभेत् पराम् ।\nगणेशं देहगं सोऽपि सेवतेऽनन्यभावतः ॥ ७२॥"
  },
  {
    "text": "ततो मौद्गलकं ज्ञात्वा योगी योगपरायणः ।\nभजते त्रिविधे संस्थं गणेशं गणपप्रियः ॥ ७३॥"
  },
  {
    "text": "एतत्ते कथितं सर्वं भजनं गणपस्य च ।\nस्वरूपं त्रिविधं पूर्णं त्रिमार्गद्योतनं मुने ॥ ७४॥"
  },
  {
    "text": "शौनक उवाच ।\nअष्टादश पुराणानि कथितानि विशेषतः ।\nअन्यान्युपपुराणानि व्यासेनामितबुद्धिना ॥ ७५॥"
  },
  {
    "text": "यथा वेदास्तथा सूत उपवेदाः प्रकीर्तिताः ।\nनहि वेदसमा विप्रैर्मन्यन्ते वै विशेषतः ॥ ७६॥"
  },
  {
    "text": "तथैवोपपुराणानि तेषु गाणेश्वरं परम् ।\nमौद्गलं कथितं विप्रैः कथं तत्राधिकं भवेत् ॥ ७७॥"
  },
  {
    "text": "सूत उवाच ।\nयथा देवपतिः प्रोक्त इन्द्रः सर्वत्र विप्रपैः ।\nउपेन्द्रो विष्णुराद्यो वै कथ्यते च विनायकः ॥ ७८॥"
  },
  {
    "text": "इन्द्रादधिकभावेन मतौ विष्णुविनायकौ ।\nतथैवोपपुराणानि ब्रह्मसायुज्यदानि तु ॥ ७९॥"
  },
  {
    "text": "आदौ श्रुत्वा पुराणानि ततः साधनसंयुतः ।\nसाधयित्वा भवेद्विप्र पात्रं चोपपुराणके ॥ ८०॥"
  },
  {
    "text": "एवं जानीहि सर्वत्र पुराणेषु विशेषतः ।\nवेदोपवेदवच्चात्र नैव ब्रह्मविनिश्चयात् ॥ ८१॥"
  },
  {
    "text": "मोहनार्थं जनानां वै भ्रान्तिभावप्रकाशनात् ।\nगणेशस्य स्वरूपं यद्वर्ण्यते गूढकं परम् ॥ ८२॥"
  },
  {
    "text": "अतो गणेश्वरस्यैव मता भक्तिः सुदुर्लभा ।\nपूर्णपुण्यबलेनाढ्यैर्लभ्यते योगिभिः परा ॥ ८३॥"
  },
  {
    "text": "मौद्गलेन गणेशस्य स्वरूपं ज्ञायते जनैः ।\nपरिपूर्णं न सन्देहोऽन्यथा भ्रान्तिर्भविष्यति ॥ ८४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nयोगामतार्थशास्त्रे नवमे खण्डे दक्षमुद्गलसंवादे\nगणेशस्वरूपक्रमवर्णनं नाम अष्टादशोऽध्यायः ॥ ९.१८\n९.१९ पुराणश्रवणादिविधिवर्णनं नाम एकोनविंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "सूत उवाच ।\nशुचिः स्वधर्मनिष्ठः स एकभुक्तपरायणः ।\nब्रह्मचर्यसमायुक्तो रात्रौ सुप्यात्तथा भुवि ॥ १॥"
  },
  {
    "text": "अनृतादिकमेवं सन्त्यजेत् सर्वं समाहितः ।\nहविष्यान्नं च भुक्त्वा तु श‍ृणुयादिदमुत्तमम् ॥ २॥"
  },
  {
    "text": "गणेशसन्निधाने वै वने वा स्वगृहे स्थितः ।\nश‍ृणुयान् मौद्गलं पूर्णं योगभक्तिपरायणः ॥ ३॥"
  },
  {
    "text": "अथवा कामनायुक्तो निःकामो वा भवेन्नरः ।\nश‍ृणुयान्नियमे संस्थः स सद्यश्च फलं लभेत् ॥ ४॥"
  },
  {
    "text": "यत्र वक्ता भवेदस्य तत्र गत्वा महामतिः ।\nश‍ृणुयादथवा विप्र पुराणमिदमुत्तमम् ॥ ५॥"
  },
  {
    "text": "ब्राह्मणः क्षत्रियो वाऽपि वैश्यो वा श‍ृणुयादिदम् ।\nशूद्रश्चेत् ब्राह्मणं कञ्चित् पुरस्कृत्य समाहितः ॥ ६॥"
  },
  {
    "text": "भाद्रशुक्लप्रतिपदमारभ्य च चतुर्दिनम् ।\nपारायणं मौद्गलस्य श्रोतव्यं तैरुपोषितैः ॥ ७॥"
  },
  {
    "text": "माघसंज्ञे तथा मासे तथा ज्येष्ठे प्रकीर्तितम् ।\nपारायणं मौद्गलस्य श्रोतव्यं सर्वसिद्धये ॥ ८॥"
  },
  {
    "text": "अथवा भाद्रमासस्य प्रतिपत्तः समारभेत् ।\nआश्विन्यां पूर्णिमायां तत् पुराणं च समापयेत् ॥ ९॥"
  },
  {
    "text": "एवं माघे तया ज्येष्ठे सार्धमासैकमानतः ।\nश्रोतव्यं मौद्गलं पूर्णं सर्वभावपरायणैः ॥ १०॥"
  },
  {
    "text": "अथवा भाद्रमासे च प्रतिपत्तः समारभेत् ।\nपुराणं मौद्गलं विप्र श‍ृणुयाद्वर्षमात्रतः ॥ ११॥"
  },
  {
    "text": "पुनर्भाद्रपदं प्राप्य चैकभुक्तपरायणः ।\nप्रतिपद्यां निराहारो भवेद्यावच्चतुर्थिका ॥ १२॥"
  },
  {
    "text": "पञ्चम्यां मौद्गलं पूर्णं समापयतु तन्नरः ।\nएवं श्रुत्वा फलं सद्यो लभेदीप्सितमञ्जसा ॥ १३॥"
  },
  {
    "text": "विधिं तत्र प्रवक्ष्यामि मण्डपं कारयेन्नरः ।\nतोरणादिसमायुक्तं नानाशोभासमन्वितम् ॥ १४॥"
  },
  {
    "text": "आदौ गणेश्वरं तत्र पूजयेत् पुस्तकं ततः ।\nततो मुद्गलविप्रेन्द्रं शुकं योगविशारदम् ॥ १५॥"
  },
  {
    "text": "पठते मौद्गलं तत्र संस्थितौ शुकमुद्गलौ ।\nततः पौराणिकं शान्तं पूजयेद्भावसंयुतः ॥ १६॥"
  },
  {
    "text": "ततः श्रोतृगणान् पूज्य प्रार्थयेत् स्नेहसंयुतः ।\nपौराणिकं ततः पुण्यं श‍ृणुयादिदमुत्तमम् ॥ १७॥"
  },
  {
    "text": "अर्थेन संयुतं सर्वं मौद्गलं श‍ृणुयान्नरः ।\nसर्वार्थनिपुणस्तेन सर्वसिद्धियुतो भवेत् ॥ १८॥"
  },
  {
    "text": "यदा चतुर्दिनैः श्राव्यं तदार्थपरिवर्जितम् ।\nपारायणं समाख्यातं सर्वसिद्धिप्रदायकम् ॥ १९॥"
  },
  {
    "text": "नित्यमुत्सवसंयुक्तो भवेद्धर्मपरायणः ।\nनानादानरतो भूत्वा ब्राह्मणादींश्च भोजयेत् ॥ २०॥"
  },
  {
    "text": "गणेशप्रीतये सर्वं कुर्याद्धीमान्निरन्तरम् ।\nविदित्वा धन्यमात्मानं श‍ृणुयादिदमुत्तमम् ॥ २१॥"
  },
  {
    "text": "अन्ते गणेश्वरं सोऽपि पुराणं पूजयेत् परैः ।\nराजोपचारकाद्यैस्तु भक्तिभावसमन्वितः ॥ २२॥"
  },
  {
    "text": "ततः पौराणिकं पूज्य तोषयेत्तं धनादिभिः ।\nरत्नाद्यैर्हर्षसंयुक्तः प्रार्थयेन्नम्रकन्धरः ॥ २३॥"
  },
  {
    "text": "तारितोऽहं त्वया नाथ पुराणश्रावकेन वै ।\nअधुना कृतकृत्योऽहं जातस्ते पाददर्शनात् ॥ २४॥"
  },
  {
    "text": "एवं प्रार्थ्य नमस्कृत्य ततः सर्वान् समागतान् ।\nदक्षिणाद्यैः समातोष्य ततस्तं स विसर्जयेत् ॥ २५॥"
  },
  {
    "text": "पौराणिकं ततो भूयः समानीय महायशाः ।\nश्रोतॄनन्यान् द्विजादींश्च भोजयेन् मोदकादिभिः ॥ २६॥"
  },
  {
    "text": "ततस्तान् स नमस्कृत्य पारणं यः समाचरेत् ।\nएवमीप्सितकं प्राप्येहान्ते ब्रह्ममयो भवेत् ॥ २७॥"
  },
  {
    "text": "अथवा मौद्गलं विप्र श‍ृणुयान्नित्यमादरात् ।\nयथेच्छया समायुक्तः स्वेच्छाभोजनकारकः ॥ २८॥"
  },
  {
    "text": "ब्रह्मचर्यादिहीनः स भक्तिभावसमन्वितः ।\nगणेशप्रीतये हर्षात् सर्वसिद्धिं लभेत् पराम् ॥ २९॥"
  },
  {
    "text": "अकिञ्चनोऽपि विप्रेश श‍ृणुयाद्भक्तिसंयुतः ।\nयथाशक्तिविधानेन स पूजादिकमाचरेत् ॥ ३०॥"
  },
  {
    "text": "शमीमन्दारदूर्वाद्यैरथवा यः समर्चयेत् ।\nफलं सर्वं लभेत् सोऽपि पूजादानादिजं परम् ॥ ३१॥"
  },
  {
    "text": "यादृशो विभवः स्वस्य तादृशं स समाचरेत् ।\nतेन विघ्नेश्वरः प्रीतो भवेत् सर्वप्रदायकः ॥ ३२॥"
  },
  {
    "text": "श्लोकार्धं श्लोकपादं वा पदं श्लोकस्थमेव वा ।\nश‍ृणुयान्मौद्गलस्यापि स धन्यो नात्र संशयः ॥ ३३॥"
  },
  {
    "text": "किं पुनः श्रद्धया युक्तः पुराणं श‍ृणुयात् परम् ।\nसम्पूर्णं तस्य विप्रेश सफलं जननं भवेत् ॥ ३४॥"
  },
  {
    "text": "नित्यं यः श‍ृणुयाद्भक्त्या सर्वमाप्य स विप्रप ।\nदर्शनात् सर्वजन्तूनां तारको भवति प्रभुः ॥ ३५॥"
  },
  {
    "text": "यथा गणेश्वरो देवस्तथाऽसौ नात्र संशयः ।\nब्रह्मीभूत इव प्राज्ञस्तिष्ठेद्वै भूमिमण्डले ॥ ३६॥"
  },
  {
    "text": "एतत्ते सर्वमाख्यातं सविधिश्रवणं परम् ।\nपठनं तु पुराणस्य मौद्गलस्य समासतः ॥ ३७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते योगामृतार्थशास्त्रे पुराणश्रवणादिविधिवर्णनं नाम एकोनविंशोऽध्यायः ॥ ९.१९\n९.२० पुराणप्रशस्तिमाहात्म्यवर्णनं नाम विंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "शौनक उवाच ।\nश्रुत्वा मौद्गलकं पूर्णं के के सिद्धिं प्रलेभिरे ।\nतेषां चरित्रमेवं मे ब्रूहि सूत समासतः ॥ १॥"
  },
  {
    "text": "सूत उवाच ।\nआदौ मुद्गलयोगीशाच्छ्रुत्वा दक्षो महामतिः ।\nस सर्वदोषहीनश्च बभूवे शान्तिधारकः ॥ २॥"
  },
  {
    "text": "ततो दक्षेण विघ्नेश नियमः स कृतो भवेत् ।\nमौद्गलं नित्यमेवेदं पठनीयं निरन्तरम् ॥ ३॥"
  },
  {
    "text": "अवकाशानुसारेण अजपन्नित्यमादरात् ।\nअध्यायादेस्तथा तत्र नियमं न चकार ह ॥ ४॥"
  },
  {
    "text": "भाद्रशुक्लप्रतिपदि प्रारभ्योपोषणान्वितः ।\nचतुर्थ्यां तत् समाप्तं पारायणं स चकार ह ॥ ५॥"
  },
  {
    "text": "एवं माघे तथा पारायणं ज्येष्ठे महामतिः ।\nचकार देवविप्राद्यैः संयुतो वार्षिकं परम् ॥ ६॥"
  },
  {
    "text": "एवं क्रमेण भक्त्या स गजाननपरायणः ।\nमौद्गलं सेवतेऽद्यापि गाणपत्यस्वभाववान् ॥ ७॥"
  },
  {
    "text": "तेनैव बोधिताः सर्वे वसिष्ठाद्या महामुने ।\nसेवन्ते मौद्गलं नित्यं प्रजापतय आदरात् ॥ ८॥"
  },
  {
    "text": "तैश्चान्ये बोधिता विप्रा योगमार्गपरायणाः ।\nनानाभावसमायुक्ता असेवन्निदमुत्तमम् ॥ ९॥"
  },
  {
    "text": "एवं परम्पराप्राप्तं विदुः सर्वे च जन्तवः ।\nनानाभावसमायुक्ता असेवन् मौद्गलं परम् ॥ १०॥"
  },
  {
    "text": "दक्षयज्ञे समायातैः शिवविष्णुमुखामरैः ।\nतैर्ज्ञातं मौद्गलं पूर्णं योगदं सर्वसिद्धिदम् ॥ ११॥"
  },
  {
    "text": "यज्ञं समाप्य सर्वे ते स्वं स्वं धाम ययुर्मुदा ।\nततः शिवेन योगीशः प्रार्थितस्तत्र मुद्गलः ॥ १२॥"
  },
  {
    "text": "पुराणश्रवणार्थं स प्रणम्यापूज्य भक्तितः ।\nतुष्टस्तेन समायुक्तो जगाम शिवमन्दिरम् ॥ १३॥"
  },
  {
    "text": "ततः पुराणमाहात्म्यं ज्ञात्वा विष्णुमुखाऽमराः ।\nआययुः श्रवणार्थं ते कैलासं पर्वतेश्वरम् ॥ १४॥"
  },
  {
    "text": "शिवेन संयुताः सर्वे ब्रह्माद्याः शुश्रुवुः परम् ।\nपुराणं मौद्गलं पूर्णं मुद्गलाद्योगिसागरात् ॥ १५॥"
  },
  {
    "text": "वर्षेणैकेन ते श्रुत्वा पुपूजुस्तं शिवादयः ।\nविसृज्य मेनिरे सर्वे सस्त्रीकाः कृतकृत्यताम् ॥ १६॥"
  },
  {
    "text": "गणेश्वरस्य तत्रांशः शिवपुत्रः स्थितोऽभवत् ।\nस एव मौद्गलं नित्यं जजाप गणपप्रियः ॥ १७॥"
  },
  {
    "text": "मूर्तिस्थं गणनाथं स पूज्य नित्यं महायशाः ।\nतत्सन्निधानगो भूत्वा जजाप त्विदमुत्तमम् ॥ १८॥"
  },
  {
    "text": "विश्वनाथः शिवः साक्षात् काश्यां नित्यं महामुने ।\nजजाप नियमे संस्थो ढुण्ढिराजस्य सन्निधौ ॥ १९॥"
  },
  {
    "text": "माघे शुक्लप्रतिपदि प्रारभ्योपोषणान्वितः ।\nचतुर्थ्यां तत् समाप्तं पारायणं स चकार ह ॥ २०॥"
  },
  {
    "text": "तथा भाद्रपदे मासि मुद्गलः शुकसंयुतः ।\nमयूरेशस्य सान्निध्ये चक्रे पारायणं मुदा ॥ २१॥"
  },
  {
    "text": "नित्यं जजाप भावेन गाणपत्यैः समन्वितः ।\nमहाभक्तश्च सर्वेषां तारकस्तारकाकृतिः ॥ २२॥"
  },
  {
    "text": "ज्येष्ठे मासि स्वयं पारायणं शेषश्चकार ह ।\nमूषकस्थस्य सान्निध्ये नागासुरसमन्वितः ॥ २३॥"
  },
  {
    "text": "जजाप नित्यमेवं स सर्वभावसमन्वितः ।\nभक्तियुक्तो महाभक्तः सर्वेषां हितकारकः ॥ २४॥"
  },
  {
    "text": "तथा दत्तः स्वयं साक्षाज्ज्ञानेशस्य प्रतुष्टये ।\nज्येष्ठे परायणं पूर्णं चक्रेऽसौ भक्तिसंयुतः ॥ २५॥"
  },
  {
    "text": "नित्यं जपपरो भूत्वा जजाप त्विदमुत्तमम् ।\nनानायोगिसमायुक्तः शङ्करेण समन्वितः ॥ २६॥"
  },
  {
    "text": "विष्णुर्भानुर्विधिः शक्तिरिन्द्रश्चाग्निमुखाऽमराः ।\nनित्यं स्वस्वगृहे संस्थाः सेवन्ते मौद्गलं परम् ॥ २७॥"
  },
  {
    "text": "कश्यपाद्या मुनीन्द्राश्च मुनयः सिद्धमुख्यकाः ।\nकपिलाद्या इदं नित्यं सेवन्ते भक्तिसंयुताः ॥ २८॥"
  },
  {
    "text": "सनकाद्याश्च संवर्तो योगिनो नव एव च ।\nनित्यं जपपराः पूर्णं सेवन्ते मौद्गलं मुदा ॥ २९॥"
  },
  {
    "text": "नारदो गानसंयुक्तश्चचार भुवनेषु च ।\nगायन्नित्यमिदं विप्र मौद्गलं योगशान्तिदम् ॥ ३०॥"
  },
  {
    "text": "एवं नाना जनाः सर्वे मनवश्व महर्षयः ।\nसेवन्ते नित्यमेवेदं सर्वसिद्धिप्रदायकम् ॥ ३१॥"
  },
  {
    "text": "व्यासः स्वयं महाभागः सेवते नित्यमादरात् ।\nगाणेशं मौद्गलं चैव भक्तिभावसमन्वितः ॥ ३२॥"
  },
  {
    "text": "एवं मया न शक्यं तत् कथितुं मुनिसत्तम ।\nभाग्यवन्तो विशेषज्ञाः सेवन्ते मौद्गलं सदा ॥ ३३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते योगामृतार्थशास्त्रे दक्षमुद्गलसंवादे\nपुराणप्रशस्तिमाहात्म्यवर्णनं नाम विंशोऽध्यायः ॥ ९.२०\n९.२१ पारायणवर्णनं नामैकविंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "सूत उवाच ।\nअथ कामयुतानां यत् पुराणश्रवणे फलम् ।\nकथयामि समासेन सर्वसिद्धिप्रदायकम् ॥ १॥"
  },
  {
    "text": "अत्रिगोत्रोद्भवः कश्चिद्विप्रः सर्वार्थकोविदः ।\nत्यक्त्वा स्वधर्मजं कर्म पापकर्मपरोऽभवत् ॥ २॥"
  },
  {
    "text": "तं ज्ञात्वा पितरौ तस्य दुःखयुक्तौ बभूवतुः ।\nसुशीला सुमुखौ नाम्ना सुमतिं वीक्ष्य दुर्मतिम् ॥ ३॥"
  },
  {
    "text": "सुमतिं वीक्ष्य पुत्रं तौ शिक्षयन्तौ निरन्तरम् ।\nस तयोर्वचनं दुष्टो न चकार कदाचन ॥ ४॥"
  },
  {
    "text": "ततस्तौ दुःखसंयुक्तौ स्थितौ स्वस्याश्रमे कदा ।\nसाक्षान् मुनिवरस्तत्र भरद्वाजः समाययौ ॥ ५॥"
  },
  {
    "text": "सम्पूज्य मुनिशार्दूलं दुःखवन्तावपृच्छताम् ।\nपुत्रं सुशीलं कर्तारमुपायं सुखदायकम् ॥ ६॥"
  },
  {
    "text": "ततः स करुणाविष्टस्तौ जगाद महामतिः ।\nपुत्रस्ते मौद्गलं श्रुत्वा सुशीलोऽयं भविष्यति ॥ ७॥"
  },
  {
    "text": "एवमुक्त्वा ययौ स्थानं भरद्वाजो महामुनिः ।\nसुमुखः पुत्रसंयुक्तः स्त्रियाऽत्रिं प्रजगाम ह ॥ ८॥"
  },
  {
    "text": "तं प्रणम्य महाभागं योगीन्द्रं योगदायकम् ।\nपप्रच्छ मौद्गलं कुत्र लभ्यते तद्वदस्व मे ॥ ९॥"
  },
  {
    "text": "तस्य तद्वचनं श्रुत्वा हर्षयुक्तो महामुनिः ।\nअत्रिः सम्मान्य विप्रेशं जगाद वचनं हितम् ॥ १०॥"
  },
  {
    "text": "अत्रिरुवाच ।\nमा चिन्तां कुरु पुत्र त्वं स्थीयतामाश्रमे मम ।\nपारायणं करिष्यामि भाद्रमासेऽहमादरात् ॥ ११॥"
  },
  {
    "text": "तत्र त्वं मौद्गलं श्रुत्वा गच्छ पश्चात् स्वमाश्रमम् ।\nतथेति सुमुखो हर्षात्तं प्रणम्य चकार ह ॥ १२॥"
  },
  {
    "text": "अथ स्वल्पेन कालेन भाद्रनामा समाययौ ।\nमासो मुनिगणास्तत्र श्रवणार्थं समाययुः ॥ १३॥"
  },
  {
    "text": "क्षत्रियान् वैश्यकान् शूद्रांस्तान् दृष्ट्वा हर्षसंयुतः ।\nसुमुखो विधिवत्तत्र शुश्रुवे विधिसंयुतः ॥ १४॥"
  },
  {
    "text": "उपोषणपरो भूत्वा पञ्चम्यां ब्राह्मणैः सह ।\nचकार पारणं सोऽपि भक्तियुक्तेन चेतसा ॥ १५॥"
  },
  {
    "text": "ततस्तस्य सुतः सोऽपि सुमतिः शीलसंयुतः ।\nबभूव धर्मसंयुक्तः स्वाचारस्थो महामतिः ॥ १६॥"
  },
  {
    "text": "तत् दृष्ट्वा परमाश्चर्यं सस्त्रीकः पुत्रसंयुतः ।\nगणेशभजने सक्तो योगिवन्द्यो बभूव ह ॥ १७॥"
  },
  {
    "text": "अन्ते गणेश्वरं प्राप्य ब्रह्मीभूतोऽभवत् द्विजः ।\nएतत्ते कथितं विप्र श‍ृण्वन्यच्चित्रमुत्तमम् ॥ १८॥"
  },
  {
    "text": "तत्र पारायणे कश्चिद् वृषभो दुःखसंयुतः ।\nअशक्तत्वात् स्थितो दूरं शुश्रुवे किञ्चिदादरात् ॥ १९॥"
  },
  {
    "text": "ममार तत्र तं नेतुं गाणपत्याः समाययुः ।\nतान् दृष्ट्वा विस्मिताः सर्वे प्रपच्छुः परिपूज्य वै ॥ २०॥"
  },
  {
    "text": "विप्राद्या ऊचुः ।\nकेन पुण्येन युष्माभिर्वृषभो नीयतेऽमराः ।\nवदन्तु गाणपवराः स्वानन्दे चित्रमुत्तमम् ॥ २१॥"
  },
  {
    "text": "गाणेशा ऊचुः ।\nअयं भवत्सन्निधाने पतितो दुःखसंयुतः ।\nशुश्राव मौद्गलं पारायणमेव महर्षयः ॥ २२॥"
  },
  {
    "text": "मध्ये ममार दुःखेन पीडितोऽतितरां वृषः ।\nअधुना ब्रह्मभूतं तं करिष्यामो न संशयः ॥ २३॥"
  },
  {
    "text": "मौद्गलस्य पदं श्रुत्वा लोकस्थश्चेन् मृतो भवेत् ।\nन तस्य पुनरावृत्तिर्भविष्यति न संशयः ॥ २४॥"
  },
  {
    "text": "तेषां तद्वचनं श्रुत्वा हर्षयुक्ता महर्षयः ।\nपप्रच्छुस्तान् पुनश्चित्रं संशयेन समन्विताः ॥ २५॥"
  },
  {
    "text": "विप्रा ऊचुः ।\nअयं वृषभयोनिस्थो वयं मानवदेहजाः ।\nअस्माभिः कथितं सर्वं ज्ञायते वृषभेण न ॥ २६॥"
  },
  {
    "text": "वृषभेण यदुक्तं तद्वचनं मानवैः कदा ।\nज्ञायते न विशेषेण योनिभिन्नप्रभावतः ॥ २७॥"
  },
  {
    "text": "अयं वृषभयोनिस्थः परं पारायणं कथम् ।\nश्रुत्वा स तस्य माहात्म्यं फलभोक्ता भवेत् पराः ॥ २८॥"
  },
  {
    "text": "गाणेशा ऊचुः ।\nश्रवणं वृषभेणैव कृतं ज्ञानविवर्जितम् ।\nअन्यच्छब्दप्रमातृत्वं श्रद्धाहीनेन निश्चितम् ॥ २९॥"
  },
  {
    "text": "ज्ञानतोऽज्ञानतो वाऽपि यथा वह्निकणो दहेत् ।\nसम्पृष्टश्चेन् महाभागा मौद्गलं तु तथा स्मृतम् ॥ ३०॥"
  },
  {
    "text": "योगामृतमयं पूर्णं मौद्गलं सर्वसम्मतम् ।\nसर्वसिद्धिप्रदं प्रोक्तं ब्रह्मीभूतकरं तथा ॥ ३१॥"
  },
  {
    "text": "एवमुक्त्वा ययुः सर्वे गाणेशा गणपालयम् ।\nवृषभं गृह्य ते चित्रं ब्राह्मणा विस्मिता जगुः ॥ ३२॥"
  },
  {
    "text": "एवं मौद्गलजं चित्रं माहात्म्यं मुनिसत्तम ।\nतस्य प्रभावजं तेजो वर्णितुं कः क्षमो भवेत् ॥ ३३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगमृतार्थशास्त्रे दक्षमुद्गलसंवादे\nपारायणवर्णनं नामैकविंशतितमोऽध्यायः ॥ ९.२१\n९.२२ माघपारायणचरितवर्णनं नाम द्वाविंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "सूत उवाच ।\nक्षत्रियो माधवः कश्चिन् मालवे सम्बभूव ह ।\nअवन्तीनगरीपालः स्वधर्मनिरतः सदा ॥ १॥"
  },
  {
    "text": "काम्बोजः कर्णको राजा तत्र युद्धार्थमाययौ ।\nजित्वा भूपमवन्त्यां वै राज्यं चक्रे स हर्षितः ॥ २॥"
  },
  {
    "text": "सस्त्रीकः पुत्रसंयुक्तः प्रधानैर्वीरमुख्यकैः ।\nबभ्राम स वने राजा यत्र तत्र सुदुःखितः ॥ ३॥"
  },
  {
    "text": "ततो महावनं वीरो ददर्श व्याघ्रसंयुतम् ।\nनानापशुयुतं तत्र प्रविवेश सुदुःखितः ॥ ४॥"
  },
  {
    "text": "दृष्ट्वा मुनिवरं तत्र कश्यपं सर्वदायकम् ।\nप्रणनाम स साष्टाङ्गं स रुरोद हि विह्वलः ॥ ५॥"
  },
  {
    "text": "तं तथा दुःखसंयुक्तं दृष्ट्वा पप्रच्छ कश्यपः ।\nजगाद स यथापूर्वं वृत्तान्तं शोकसङ्कुलः ॥ ६॥"
  },
  {
    "text": "ततस्तं कश्यपः प्राह मा कुरु त्वं महीपते ।\nचिन्तां श‍ृणु स्वराज्यस्य प्रापकं तत् कुरुष्व च ॥ ७॥"
  },
  {
    "text": "समीपे माघमासः समागतश्च श‍ृणुष्व तत् ।\nमौद्गलं सिद्धिदं पारायणं पूर्णं करोम्यहम् ॥ ८॥"
  },
  {
    "text": "तस्य तद्वचनं श्रुत्वा हर्षयुक्तश्च माधवः ।\nसर्वैः साकं स्थितस्तत्र पुराणश्रवणाय सः ॥ ९॥"
  },
  {
    "text": "तथा मुनिगणाद्यांश्च श्रवणार्थं समागतान् ।\nक्षत्रियाद्यान् स तान् दृष्ट्वा हर्षयुक्तो बभूव ह ॥ १०॥"
  },
  {
    "text": "विनायकं प्रतिपदि तदा पूज्य महामुनिः ।\nउपोषणसमायुक्तः शुक्ले स्त्रीभिः समारभत् ॥ ११॥"
  },
  {
    "text": "पारायणं मौद्गलस्य मण्डपे विधिसंयुतः ।"
  },
  {
    "text": "भक्तियुक्तो महायोगी कश्यपः सर्वतत्त्ववित् ॥ १२॥"
  },
  {
    "text": "तत्र चित्रं समुत्पन्नं तच्छृणुष्व महामुने ।\nनकुलो भूमिसंस्थश्च शुश्राव भयसङ्कुलः ॥ १३॥"
  },
  {
    "text": "अकस्माद् दुःखसंयुक्तो ममार स च गाणपाः ।\nआययुस्तान् समालोक्य मुनिः पप्रच्छ कश्यपः ॥ १४॥"
  },
  {
    "text": "कश्यप उवाच ।\nकिमर्थमागता नाथाः कार्यं वदत चोत्तमम् ।\nवयं दासा गणेशस्य करिष्यामो जवान्विताः ॥ १५॥"
  },
  {
    "text": "कश्यपस्य वचः श्रुत्वा जगुस्तं गणपप्रियाः ।\nनकुलं भूमिसंस्थं तु मृतं नेतुं समागताः ॥ १६॥"
  },
  {
    "text": "पारायणस्य विप्रेश मौद्गलस्याधुना द्विज ।\nअध्यायः संश्रुतः पूर्णोऽज्ञानतो नकुलेन वै ॥ १७॥"
  },
  {
    "text": "द्वितीयेऽत्र समारब्धे ज्वरेण बहुपीडितः ।\nमृतोऽधुना ब्रह्मभूतं करिष्यामो वयं किल ॥ १८॥"
  },
  {
    "text": "मौद्गलं सिद्धिदं पूर्णं श्रुतं तेन महात्मना ।\nअन्ते तेन प्रभावेण जानीहि मुनिसत्तम ॥ १९॥"
  },
  {
    "text": "तेषां वचनमाकर्ण्य कश्यपः सर्वसंयुतः ।\nविस्मितस्तान् प्रणम्यैव पारायणपरोऽभवत् ॥ २०॥"
  },
  {
    "text": "गाणेशा नकुलं गृह्य ययुः स्वानन्दकं पुरम् ।\nगणेश्वरं तत्र दृष्ट्वा ब्रह्मभूतो बभूव सः ॥ २१॥"
  },
  {
    "text": "चतुर्भिर्दिवसैः पारायणं योगी महामतिः ।\nकृत्वा समाप्तं विघ्नेशं पूजयामास यत्नतः ॥ २२॥"
  },
  {
    "text": "ततः स पारणं चक्रे पञ्चम्यां सर्वसंयुतः ।\nषष्ठ्यां स्वं स्वं स्थलं जग्मुर्ब्राह्मणाद्या महामुने ॥ २३॥"
  },
  {
    "text": "माधवस्तं प्रणम्यादौ प्रधानादिभिरावृतः ।\nनिर्जगाम ततः सोऽपि महाराष्ट्रं समाययौ ॥ २४॥"
  },
  {
    "text": "तत्र तस्य सखा राजा भद्रको बलसंयुतः ।\nराज्यं चकार देशस्य स्वकीयस्य महाबलः ॥ २५॥"
  },
  {
    "text": "तेन सार्धं पुनः सोऽपि माधवः शस्त्रधारकः ।\nसैन्येन संयुतः क्रुद्धः सङ्ग्रामाय समाययौ ॥ २६॥"
  },
  {
    "text": "गणेशं मनसि स्मृत्वा कश्यपं स्वगुरुं परम् ।\nजिग्ये काम्बोजराजं तं युद्धं कृत्वा सुदारुणम् ॥ २७॥"
  },
  {
    "text": "पपाल भयसंयुक्तोऽभवत् कर्णः पराजितः ।\nमाधवः स्वस्य राज्यं तु चकार स सुहृद्गणः ॥ २८॥"
  },
  {
    "text": "भोगान्नानाविधान् राजा बुभुजे पुत्रपौत्रवान् ।\nगणेशमभजन्नित्यं मौद्गलं तत्तथाऽश‍ृणोत् ॥ २९॥"
  },
  {
    "text": "अन्ते जगाम विघ्नेशं ब्रह्मीभूतो बभूव ह ।\nपारायणस्य संश्रावमाहात्म्यात् स नरोत्तमः ॥ ३०॥"
  },
  {
    "text": "एवं नाना जना विप्र सिद्धिं प्राप्ता न शक्यते ।\nवक्तुं केनापि कोऽहं तु मौद्गलश्रवणेन वै ॥ ३१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते योगामृतार्थशास्त्रे दक्षमुद्गलसंवादे\nमाघपारायणचरितवर्णनं नाम द्वाविंशोऽध्यायः ॥ ९.२२\n९.२३ ज्येष्ठमासपारायणमाहात्म्यवर्णनं नाम त्रयोविंशोध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "सूत उवाच ।\nब्राह्मणः सुमतिर्नाम कुष्ठयुक्तो बभूव ह ।\nसम्भूतो गालवे वंशे पीडां लेभे सुदारुणाम् ॥ १॥"
  },
  {
    "text": "सर्वाङ्गे भक्षितः कीटैः सदा दुर्गन्धसंयुतः ।\nपूयशोणितघर्माद्यैर्व्याप्तः सर्वत्र विप्रप ॥ २॥"
  },
  {
    "text": "ततः सोऽपि स्वदेहस्य घातार्थं उद्यतोऽभवत् ।\nसस्मार गणपं चित्ते विघ्नहीनार्थमादरात् ॥ ३॥"
  },
  {
    "text": "एतस्मिन्नन्तरे तत्राजगाम द्विजसत्तमः ।\nधौम्यः सर्वार्थवित् साक्षाज्जातवेदा इवापरः ॥ ४॥"
  },
  {
    "text": "तं दृष्ट्वा प्रणनामादौ रुरुदे दुःखसंयुतः ।\nसुमतिं तं प्रदृश्यैव धौम्योऽगादीत् स सौख्यदम् ॥ ५॥"
  },
  {
    "text": "धौम्य उवाच ।\nमा चिन्तां कुरु मा देहघातं कुरु महामते ।\nमौद्गलं श‍ृणु भावेन रोगहीनो भविष्यसि ॥ ६॥"
  },
  {
    "text": "सर्वसिद्धिकरं पूर्णं ब्रह्मीभूतत्वदायकम् ।\nमौद्गलं श्रवणेनैव चल शीघ्रं मया सह ॥ ७॥"
  },
  {
    "text": "एवमुक्त्वा जनैस्तस्य तं गृह्य मुनिसत्तमः ।\nजगाम पुलहं धौम्यो नानामुनिजनैर्वृतम् ॥ ८॥"
  },
  {
    "text": "तत्र ज्येष्ठः समायातो मासः सर्वार्थसिद्धिदः ।\nस्वल्पकालेन योगीशः पुलहो हर्षितोऽभवत् ॥ ९॥"
  },
  {
    "text": "शुक्लप्रतिपदि पारायणं प्राज्ञः समारभत् ।\nमौद्गलस्य पुराणस्य नानाजनसमन्वितः ॥ १०॥"
  },
  {
    "text": "उपोषणसमायुक्ता बभूवुस्ते महामुने ।\nश्रवणे तत्पराः सर्वे पुलहश्च तथाऽभवत् ॥ ११॥"
  },
  {
    "text": "सुमतिर्धौम्यसंयुक्तस्तथाभूतो महामतिः ।\nगणेशं मनसि ध्यात्वा परं शुश्राव मौद्गलम् ॥ १२॥"
  },
  {
    "text": "चतुर्भिर्दिवसैः सोऽपि समाप्तं तच्चकार ह ।\nपञ्चम्यां पारणं सर्वैश्चकार गणपे रतः ॥ १३॥"
  },
  {
    "text": "सुमतिः कुष्ठहीनः स बभूवे तत्क्षणान् मुदा ।\nतं दृष्ट्वा हर्षसंयुक्ता विस्मितास्ते बभूविरे ॥ १४॥"
  },
  {
    "text": "धौम्येनानम्य पुलहं स्वाश्रमं स समाययौ ।\nतत्र धौम्यं प्रपूज्यादौ जगाद सुमतिर्वचः ॥ १५॥"
  },
  {
    "text": "सुमतिरुवाच ।\nअस्य देहस्य कर्ता च पिता माता महामुने ।\nत्वमेव मे न सन्देहः किं करोमि त्वदीप्सितम् ॥ १६॥"
  },
  {
    "text": "देहोऽयं मे मया विप्र तवाधीनः कृतः सदा ।\nशाधि मां तदहं नित्यं करिष्यामि विशेषतः ॥ १७॥"
  },
  {
    "text": "धौम्य उवाच ।\nगणेशं भज भावेन मौद्गलेन समन्वितम् ।\nतेन मां कृतकृत्यं त्वं करिष्यसि न संशयः ॥ १८॥"
  },
  {
    "text": "एवमुक्त्वा महायोगी धौम्यः स्वाश्रमगोऽभवत् ।\nसुमतिर्गणनाथं स मौद्गलेनाऽभजत् सदा ॥ १९॥"
  },
  {
    "text": "अन्ते ब्रह्ममयो जातो भुक्त्वा भोगान् यथेप्सितान् ।\nएवं ज्येष्ठाभिधे मासे पारायणफलं परम् ॥ २०॥"
  },
  {
    "text": "अथान्यच्छृणु धर्मज्ञ वृत्तान्तं तत्र सम्भवम् ।\nपुलहो हर्षसंयुक्तश्चक्रे पारायणं परम् ॥ २१॥"
  },
  {
    "text": "तत्र कश्चित्तु चाण्डाल आययौ स यदृच्छया ।\nदूर स्थितः पश्यति स्म किमिदं कौतुकं महत् ॥ २२॥"
  },
  {
    "text": "दूरस्थेन श्रुतं तेन श्लोकस्य पदमुत्तमम् ।\nएकं सम्पूर्णभावेन भक्तसंरक्षकस्य च ॥ २३॥"
  },
  {
    "text": "ततः स विस्मितो भूत्वा जगाम स्वेच्छयेरितः ।\nपापकर्मा पुनः पापं चकार विविधं मुने ॥ २४॥"
  },
  {
    "text": "मृतं तं यमदूताश्च गृह्य सर्वे त्वरान्विताः ।\nजग्मुर्देवं प्रणम्यादौ ददुस्तं पापकारकम् ॥ २५॥"
  },
  {
    "text": "तत्रोवाच महाबुद्धिश्चित्रगुप्तो यमं वचः ।\nमहापापी महाभाग चाण्डालोऽयं विशेषतः ॥ २६॥"
  },
  {
    "text": "न पुण्यस्य कदा लेशश्चाण्डालेन कृतः प्रभो ।\nमौद्गलस्य पदं नाथ श्रुतमेकमनेन च ॥ २७॥"
  },
  {
    "text": "एतत् सर्वं मया तुभ्यं कथितं तस्य चेष्टितम् ।\nकुरु यद्धर्मसंयुक्तं दण्डरूपं महामते ॥ २८॥"
  },
  {
    "text": "चित्रगुप्तवचः श्रुत्वा धर्मो ध्यात्वा गजाननम् ।\nविचारमकरोच्चित्ते किं करोमि सुखप्रदम् ॥ २९॥"
  },
  {
    "text": "एतस्मिन्नन्तरे तत्र सत्या वाक् तमुवाच ह ।\nप्रदृश्य नरकानेव चाण्डालाय महामते ॥ ३०॥"
  },
  {
    "text": "सन्तर्ज्य स्वर्गभूमीषु स्थापयस्व यथा सुखम् ।\nतथा चकार संहर्षाद्धर्मराजः प्रतापवान् ॥ ३१॥"
  },
  {
    "text": "स्वस्थाने भोगसंयुक्तं कृत्वा तं स्थाप्य सूर्यजः ।\nसंस्थितस्तत्र चित्रं वै बभूवे परमाद्भुतम् ॥ ३२॥"
  },
  {
    "text": "गाणेशास्तं प्रगृह्यैव ययुः स्वानन्दकं पुरम् ।\nधर्मादयस्ततः सर्वे विस्मिताः सम्बभूविरे ॥ ३३॥"
  },
  {
    "text": "एवमेकपदस्यैव मौद्गलश्लोकगस्य यत् ।\nश्रवणेन फलं प्रोक्तमतः किं वर्णयाम्यहम् ॥ ३४॥"
  },
  {
    "text": "एवं ज्येष्ठाभिधे मासि श्रुत्वा पारायणं नराः ।\nइह भुक्त्वाऽखिलान् भोगानन्ते स्वानन्दमाययुः ॥ ३५॥"
  },
  {
    "text": "तत्र वक्तुं मया विप्र शक्यते न कदाचन ।\nवर्षायुतैस्ततस्तुभ्यं कथितं लेशतः परम् ॥ ३६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगामृतार्थशास्त्रे दक्षमुद्गलसंवादे\nज्येष्ठमासपारायणमाहात्म्यवर्णनं नाम त्रयोविंशोध्यायः ॥ ९.२३\n९.२४ दक्षमुगलसंवादे विकल्पविजयो नाम चतुर्विंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "शौनक उवाच ।\nचित्रं त्वं सूत वदसि न श्रुतं कुत्रचिन् मया ।\nएकं श्लोकपदं श्रुत्वा नरो ब्रह्ममयोऽभवत् ॥ १॥"
  },
  {
    "text": "अहो पापसमाचारश्चाण्डालः श्लोकसम्भवम् ।\nमौद्गलस्य पदं श्रुत्वा ब्रह्मभूतो बभूव ह ॥ २॥"
  },
  {
    "text": "अतो मौद्गलजं पूर्णं माहात्म्यं कीदृशं भवेत् ।\nतद्वदस्व दयासिन्धो सर्वसंशयनाशनम् ॥ ३॥"
  },
  {
    "text": "सूत उवाच ।\nचाण्डालं गृह्य गाणेशा ययुः स्वनगरं प्रति ।\nतत् दृष्ट्वाऽऽश्चर्यसंयुक्तो यमो वेधसमागमत् ॥ ४॥"
  },
  {
    "text": "प्रणम्य स विधातारं जगदे वाक्यमुत्तमम् ।\nविनयेन समायुक्तस्तेन सम्मानितो यमः ॥ ५॥"
  },
  {
    "text": "धर्म उवाच ।\nमौद्गलस्य च माहात्म्यमद्भुतं दृश्यते मया ।\nन दृष्टं न श्रुतं नाथ कुत्रचित् सर्वसिद्धिदम् ॥ ६॥"
  },
  {
    "text": "चाण्डालः पापकर्मा कः श्रुत्वैकं श्लोकजं पदम् ।\nब्रह्मभूतो बभूवाऽपि किमिदं कौतुकं विधे ॥ ७॥"
  },
  {
    "text": "एवं सर्वजना ब्रह्मन्नज्ञानेन समन्विताः ।\nज्ञानयुक्ता गमिष्यन्ति स्वानन्दं विविधात्मकाः ॥ ८॥"
  },
  {
    "text": "विश्वं चराचरं श्रुत्वा क्षीणं सद्यो भविष्यति ।"
  },
  {
    "text": "अतो यत्नपरो भूत्वा विश्वं रक्ष सुखप्रदम् ॥ ९॥"
  },
  {
    "text": "माहात्म्यं कीदृशं चास्य मौद्गलस्य त्वया कृतम् ।\nन ज्ञायते मया स्वामिन् वदाऽपारं किमात्मकम् ॥ १०॥"
  },
  {
    "text": "धर्मस्य वचनं श्रुत्वा तं जगाद पितामहः ।\nनिःश्वस्य श‍ृणु विप्रेश वचनं देवपालकम् ॥ ११॥"
  },
  {
    "text": "ब्रह्मोवाच ।\nगणेशेन स्वभक्त्यर्थं रचितं मौद्गलं परम् ।\nभक्त्या सम्प्रार्थितेनेदं सर्वसिद्धिप्रदायकम् ॥ १२॥"
  },
  {
    "text": "तस्य माहात्म्यमुख्यं वै को जानाति रवेः सुत ।\nकिं करोमि न जानामि मौद्गलस्य प्रखण्डनम् ॥ १३॥"
  },
  {
    "text": "एवमुक्त्वा स्वयं ब्रह्मा देवान् सस्मार मुख्यकान् ।\nविप्रेन्द्रांस्ते समायाताः पप्रच्छुः कारणं परम् ॥ १४॥"
  },
  {
    "text": "तेषामग्रे यथावृत्तं कथयामास विस्तरात् ।\nधर्मेण संयुतो ब्रह्मा वृत्तान्तं मौद्गले भवम् ॥ १५॥"
  },
  {
    "text": "श्रुत्वा ते खेदसंयुक्ता बभूवुर्मुनिसत्तम ।\nतत्र विष्णुश्च तान् प्राह विचार्य हितकारकम् ॥ १६॥"
  },
  {
    "text": "विष्णुरुवाच ।\nतुलां कुरु विधातस्त्वं मौद्गलेन समं भवेत् ।\nसाधनेषु यथा सर्वं हितमात्रं भविष्यति ॥ १७॥"
  },
  {
    "text": "तच्छ्रुत्वा विविधान्येव साधनानि प्रगृह्य सः ।\nएकत्र स्थापयामासैकत्र मौद्गलकं परम् ॥ १८॥"
  },
  {
    "text": "तानि सर्वाणि तेनैव न समानि बभूविरे ।\nमौद्गलेन महाभाग एकभावप्रधारणात् ॥ १९॥"
  },
  {
    "text": "ततः खेदयुताः सर्वे विचारं चक्रुरादरात् ।\nमौद्गलेन जितं सर्वं करिष्यामः किमञ्जसा ॥ २०॥"
  },
  {
    "text": "अस्य सेवनमात्रेण जन्तवो विविधात्मकाः ।\nभुक्त्वा भोगान् गमिष्यन्ति यथा ब्रह्मणि योगिनः ॥ २१॥"
  },
  {
    "text": "स्वल्पकालेन विश्वं वै नष्टं सर्वं भविष्यति ।\nविहारेण विहीनाश्च भवाम ह वयं ततः ॥ २२॥"
  },
  {
    "text": "को विघ्नो मौद्गलस्यैव कर्तव्यो येन मानवाः ।\nत्यक्त्वा पुराणं देवाद्याः भविष्यन्त्यन्यचेतसः ॥ २३॥"
  },
  {
    "text": "ततः शम्भुः स्वयं प्राह भावि यत्तद्भविष्यति ।\nमा कुरुध्वं महाविघ्नं मौद्गलस्य विचक्षणाः ॥ २४॥"
  },
  {
    "text": "अस्मै विघ्नप्रदाने तु क्रोधयुक्तो गजाननः ।\nसन्धक्ष्यति जगत् सर्वं सेश्वरं नात्र संशयः ॥ २५॥"
  },
  {
    "text": "शिवस्य वचनं श्रुत्वा भययुक्ताः सुरर्षयः ।\nबभूवुस्तत्र जीवस्तानुवाच गणपं स्मरन् ॥ २६॥"
  },
  {
    "text": "बृहस्पतिरुवाच ।\nगणेशेन महेशाद्या इदं रचितमुत्तमम् ।\nविश्वं नानास्वभावस्थं मौद्गलं तु न संशयः ॥ २७॥"
  },
  {
    "text": "मौद्गले गणनाथस्य वचनं वर्तते परम् ।\nमहालयान्तमेवेदं विश्वं भाति निरन्तरम् ॥ २८॥"
  },
  {
    "text": "अन्यच्च मौद्गलस्यैव कदा विघ्नं भविष्यति ।\nतदेव न भवेन्मिथ्या वचनं मुनिसत्तमाः ॥ २९॥"
  },
  {
    "text": "अतो गणेश्वरं प्रार्थ्य विघ्नं कुरुत देवपाः ।\nमौद्गलस्य गणेशानः क्षुब्धो नात्र भविष्यति ॥ ३०॥"
  },
  {
    "text": "बृहस्पतेर्वचः श्रुत्वा देवा हर्षसमन्विताः ।\nमुनयस्तं महाभागं साधु साध्वब्रुवन् वचः ॥ ३१॥"
  },
  {
    "text": "ततस्तं विघ्नराजं ते तुष्टुवुः करसम्पुटाः ।\nनानास्तोत्रैर्गणाध्यक्षं प्रसन्नं चक्रुरादरात् ॥ ३२॥"
  },
  {
    "text": "जगाद तान् स्वयं देवः खवाणीमयरूपधृक् ।\nसृष्ट्वा विकल्पं देवेशा भविष्यथ सुखे रताः ॥ ३३॥"
  },
  {
    "text": "ततो ब्रह्मा गणेशानं स्मृत्वाऽसृजत तत्क्षणात् ।"
  },
  {
    "text": "विकल्पं संशयाकारं महातेजोयुतं खलम् ॥ ३४॥"
  },
  {
    "text": "तं दृष्ट्वा देवमुख्या ये देवा विप्रादयोऽपरे ।\nसद्यस्ते संशयेनैव युक्ता विप्र बभूविरे ॥ ३५॥"
  },
  {
    "text": "किं मौद्गलेन विघ्नेशः प्रसन्नो वा भविष्यति ।\nगणेशो ब्रह्मणां नाथः कथं देहधरोऽभवत् ॥ ३६॥"
  },
  {
    "text": "रुच्यर्थं कथितं सर्वं वेदादिषु न संशयः ।\nब्रह्म ब्रह्मणि संस्थं तत् सर्वमान्यं विशेषतः ॥ ३७॥"
  },
  {
    "text": "एवमुक्त्वा ययुः सर्वे स्वे स्वे स्थाने महामुने ।\nमोहिता मायया तस्य विकल्पस्य महाद्भुतम् ॥ ३८॥"
  },
  {
    "text": "किमर्थमागताः सर्वे किं कृतं सस्मरुर्न ते ।\nविकल्पेन समायुक्ता बभूवुर्भ्रान्तचेतसः ॥ ३९॥"
  },
  {
    "text": "ततस्ते मौद्गलं त्यक्त्वा स्थिताः सर्वे विशेषतः ।\nनानाभावपरा विप्र चक्रुः स्वस्वक्रियां पुनः ॥ ४०॥"
  },
  {
    "text": "विकल्पस्तान् विलोक्यैव हर्षयुक्तो बभूव ह ।\nप्रससार त्रिलोकेषु नानासंशयकारकः ॥ ४१॥"
  },
  {
    "text": "तेन सर्वे जनास्त्यक्त्वा मौद्गलं विप्र संस्थिताः ।\nएवं क्रमेण नष्टं तत् पुराणं प्रबभूव ह ॥ ४२॥"
  },
  {
    "text": "अन्यानि तु पुराणानि वेदाः सर्वाणि मुख्यकाः ।\nनष्टानि नष्टवत् कुत्र स्थितानि स्वल्पभावतः ॥ ४३॥"
  },
  {
    "text": "ततः कर्मविहीनं तु बभूव सचराचरम् ।\nदेवा दुःखयुताः सर्वे विकल्पं योद्धुमाययुः ॥ ४४॥"
  },
  {
    "text": "विकल्पेन जिताः सर्वे नष्टवीर्या बभूविरे ।\nततो गजाननं देवं तुष्टुवुस्तद्वधाय ते ॥ ४५॥"
  },
  {
    "text": "पुनराकाशवाणीस्थो जगादैतान् गजाननः ।\nमुद्गलाज्ञावशा भूत्वा क्रियां कुरुत मा चिरम् ॥ ४६॥"
  },
  {
    "text": "विकल्पो वशगस्तेन भविष्यति न संशयः ।\nएवमुक्त्वा गणाधीशो विरराम च शौनक ॥ ४७॥"
  },
  {
    "text": "ततस्ते हर्षसंयुक्ताः शिवविष्णुमुखाऽमराः ।\nकश्यपाद्या ययुस्तं तु मुद्गलं योगिनां वरम् ॥ ४८॥"
  },
  {
    "text": "प्रणम्य भावसंयुक्ताः पप्रच्छुः करसम्पुटाः ।\nविकल्पजयदं पूर्णमुपायं स्वहितप्रदम् ॥ ४९॥"
  },
  {
    "text": "तेषां वचनमाकर्ण्य प्रहस्याऽऽपूज्य तान् स्वयम् ।\nजगाद वचनं योगी मुद्गलो मायया युतान् ॥ ५०॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते योगामृतार्थशास्त्रे दक्षमुगलसंवादे विकल्पविजयो नाम चतुर्विंशोऽध्यायः ॥ ९.२४\n९.२५ विकल्पप्रतापखण्डनं नाम पञ्चविंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nआदौ गणेश्वरं स्मृत्वा परं सृष्ट्वा विकल्पकम् ।\nतेजस्विनं महाभागाः कथं नेच्छथ तं पुनः ॥ १॥"
  },
  {
    "text": "शरणं मां प्रपन्नानां करिष्यामि प्रियं हि वः ।\nस्थीयतां सन्निधानेऽत्र विकल्पः किं करिष्यति ॥ २॥"
  },
  {
    "text": "महर्षयः कश्यपाद्या मुद्गलेन शिवादयः ।\nआश्वासिताः स्थितास्तत्र सुखयुक्ता बभूविरे ॥ ३॥"
  },
  {
    "text": "मुद्गलस्याश्रमे तस्य प्रवेशो नैव विद्यते ।\nविकल्पस्य महाभाग तेन निःसंशया बभुः ॥ ४॥"
  },
  {
    "text": "विकल्पेन च वृत्तान्तो ज्ञातो देवर्षिसम्भवः ।\nक्रोधयुक्तः स्वयं हन्तुमाययौ मुद्गलाश्रमम् ॥ ५॥"
  },
  {
    "text": "आगतं तं समालोक्य विकल्पं भयदायकम् ।\nदेवेन्द्रा मुद्गलं तत्र जगुर्भयसमन्विताः ॥ ६॥"
  },
  {
    "text": "देवेन्द्रा ऊचुः ।\nविकल्पः क्रोधसंयुक्त आगतः स महामते ।\nतवाश्रमेऽधुना विप्र यत्करिष्यसि तत् कुरु ॥ ७॥"
  },
  {
    "text": "तेषां वचनमाकर्ण्य मुद्गलस्तानथाब्रवीत् ।\nचिन्तां मा कुरुत प्राज्ञा हनिष्यामि विकल्पकम् ॥ ८॥"
  },
  {
    "text": "एवमुक्त्वा स्वयं योगी मुद्गलस्तमथाऽऽययौ ।\nविकल्पं तेजसा युक्तं सर्वसंशयकारकम् ॥ ९॥"
  },
  {
    "text": "उवाच तं महायोगी मुद्गलः परमार्थवित् ।\nदयायुक्तः स्वभावेन प्रेरितो गणपेन सः ॥ १०॥"
  },
  {
    "text": "मुद्गल उवाच ।\nकिमर्थमागतोऽसि त्वं विकल्पं ब्रूहि साम्प्रतम् ।\nतत्र गच्छ रुचिर्यत्र नोचेद्भस्म भविष्यसि ॥ ११॥"
  },
  {
    "text": "मुद्गलस्य वचः श्रुत्वा विकल्पः क्रोधसंयुतः ।\nजगाद स महाविप्रं प्रदहन्निव तेजसा ॥ १२॥"
  },
  {
    "text": "विकल्प उवाच ।\nमां दृष्ट्वा विष्णुशम्भ्वाद्या वसिष्ठाद्या महर्षयः ।\nसंशयेन समायुक्ता बभूवुस्तत्क्षणान् मुने ॥ १३॥"
  },
  {
    "text": "त्वां न जानामि योगीन्द्रं स्थितः कुत्रासि वाडव ।\nविजेतारं वदसि मां सर्वेषां मूर्खवद्वचः ॥ १४॥"
  },
  {
    "text": "मया चराचरं सर्वं मदधीनं कृतं किल ।\nअधुना त्वां हनिष्यामि परं मद्द्वेषकारकम् ॥ १५॥"
  },
  {
    "text": "त्वया देवेन्द्रमुख्याश्च देवा मुनिसमन्विताः ।\nविकल्पेन विहीना वै कृताः कस्माद्वदस्व माम् ॥ १६॥"
  },
  {
    "text": "गर्वं हन्तुं समायातं त्वदीयं मुद्गलाश्रमम् ।\nजानीहि त्यज सर्वांस्त्वं नोचेद्भस्म भविष्यसि ॥ १७॥"
  },
  {
    "text": "विकल्पस्य वचः श्रुत्वा क्रोधयुक्तो महामुनिः ।\nसस्मार गणपं चित्ते विकल्पस्य वधाय सः ॥ १८॥"
  },
  {
    "text": "तस्य स्मरणमात्रेण चित्तान् मुद्गलयोगिनः ।\nअग्निः प्रलयकृत्तत्र निःसृतः सर्वदाहकः ॥ १९॥"
  },
  {
    "text": "अग्निर्ययौ महाक्रूरं विकल्पं क्रोधसंयुतः ।\nखलं दर्शनमात्रेण दाहयुक्तं चकार सः ॥ २०॥"
  },
  {
    "text": "ततः शान्त्यर्थमत्यन्तं यत्नं चक्रे स शौनक ।\nविकल्पश्च ततोऽत्यन्तमग्निस्तेजोयुतोऽभवत् ॥ २१॥"
  },
  {
    "text": "अतिदाहयुतः सोऽपि विकल्पः खेदसंयुतः ।\nगर्वं त्यक्त्वा महाविप्रमनमन् मुद्गलं पुरः ॥ २२॥"
  },
  {
    "text": "जगाद भयभीतः स रक्ष मां मुनिसत्तम ।\nतेजसा ते प्रदग्धं तु शरणागतवत्सल ॥ २३॥"
  },
  {
    "text": "शिवविष्णुमुखाः सर्वे विप्रा वासिष्ठमुख्यकाः ।\nजिता मया न सन्देहः स्वल्पायासेन योगिप ॥ २४॥"
  },
  {
    "text": "त्वं किं साक्षाद्गणेशान आगतोऽसि न संशयः ।\nत्वां जेतुं न समर्थोऽहमतस्ते शरणं गतः ॥ २५॥"
  },
  {
    "text": "रक्ष रक्ष दयासिन्धो दाहयुक्तं विशेषतः ।\nतेजसा ते प्रणष्टं मां कृतमागः क्षमस्व मे ॥ २६॥"
  },
  {
    "text": "विकल्पं व्याकुलं दृष्ट्वा दयायुक्तो बभूव ह ।\nमुद्गलो गणपाज्जातमग्निं शान्तं चकार ह ॥ २७॥"
  },
  {
    "text": "ततः संज्ञासमायुक्तो विकल्पस्तमुवाच ह ।\nस्वस्थचित्तः प्रणम्यादौ मुद्गलं योगिनां वरम् ॥ २८॥"
  },
  {
    "text": "विकल्प उवाच ।\nजितोऽहं च त्वया विप्र रक्षितोऽग्नेर्भयात्तथा ।\nअधुना ते समाधीनस्तिष्ठामि त्वत्समीपगः ॥ २९॥"
  },
  {
    "text": "स्थानं देहि महाभाग तत्र स्थास्यामि निश्चलः ।\nतवाज्ञावशगो भूत्वा तव दासोऽहमञ्जसा ॥ ३०॥"
  },
  {
    "text": "तस्य तद्ववचनं श्रुत्वा ध्यानयुक्तो बभूव ह ।\nज्ञात्वा विघ्नेश्वरस्यैव कृत्यं तं स मुदाऽब्रवीत् ॥ ३१॥"
  },
  {
    "text": "मुद्गल उवाच ।\nयोगाकारं गणेशानं न जानन्ति नराधमाः ।\nदेहधारिसमं तं ये मानयन्ति गुणोद्भवम् ॥ ३२॥"
  },
  {
    "text": "तेषां हृदि बहिः स्थित्वा तिष्ठ त्वं सर्वदा मुदा ।\nनानासंशयसंयुक्तांस्तान् कुर्वन् सविशेषतः ॥ ३३॥"
  },
  {
    "text": "मौद्गलं संशयेनैव युक्तं कुरु मदाज्ञया ।\nतेषां हृदि समास्थाय योगिनां गणपद्विषाम् ॥ ३४॥"
  },
  {
    "text": "गणेशं योगरूपं ये मानयन्ति विकल्पक ।\nयोगिनोऽयोगिनो वाऽपि ते त्याज्याः सर्वदा त्वया ॥ ३५॥"
  },
  {
    "text": "मौद्गले श्रद्धया युक्ता भविष्यन्ति सदा मुदा ।\nगाणेशा योगिनो नान्ये जानीहि मम वाक्यतः ॥ ३६॥"
  },
  {
    "text": "एवमुक्त्वा महायोगी मुद्गलो विरराम ह ।\nविकल्पस्तं तथेत्युक्त्वा प्रणम्य स्वस्थलं ययौ ॥ ३७॥"
  },
  {
    "text": "ततो हर्षयुता देवा मुनयस्तं प्रणम्य च ।\nमुद्गलं स्वस्थलं जग्मुः कर्मयुक्ता जना बभुः ॥ ३८॥"
  },
  {
    "text": "तदहान् मौद्गलं विप्र सेव्यते नैव जन्तुभिः ।\nदोषयुक्तैर्विशेषेण विकल्पेन समन्वितैः ॥ ३९॥"
  },
  {
    "text": "कलावत्यन्तभावेन मौद्गलं नष्टकं भवेत् ।\nदोषयुक्ता जनास्तत्र भविष्यन्ति गृहे गृहे ॥ ४०॥"
  },
  {
    "text": "योगिनो मौद्गलं नित्यं सेवन्ते भावसंयुताः ।\nगणेशरूपबोधे ये चतुराः सर्वपावनाः ॥ ४१॥"
  },
  {
    "text": "नान्ये पाखण्डिनो लुब्धा नाना छद्मधरा भुवि ।\nमोहयुक्ता विशेषेण भविष्यन्ति तु मौद्गलम् ॥ ४२॥"
  },
  {
    "text": "एवं देवैः कृतो विघ्नो गणेशानेन प्रेरितैः ।\nमुनिभिर्मौद्गले तेनाऽभवन् जन्मयुता नराः ॥ ४३॥"
  },
  {
    "text": "एतत्ते कथितं सर्वं रहस्यं परमाद्भुतम् ।\nश‍ृणुयाच्छ्रावयेद्यस्तु विकल्परहितो भवेत् ॥ ४४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते योगामृतार्थशास्त्रे दक्षमुद्गलसंवादे\nविकल्पप्रतापखण्डनं नाम पञ्चविंशोऽध्यायः ॥ ९.२५\n९.२६ मौद्गलपुराणश्रवणमाहात्म्यवर्णनं नाम षड्विंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "सूत उवाच ।\nभीमो नामाऽभवद्वैश्यः सर्वधर्मविवर्जितः ।\nअङ्गदेशे महापापी दर्शनात् पुण्यनाशकृत् ॥ १॥"
  },
  {
    "text": "स कदाचिद्वने संस्थो बभूवे चौर्यकारणात् ।\nतत्राऽऽजगाम राजर्षिः सैन्ययुक्तो विदर्भपः ॥ २॥"
  },
  {
    "text": "तं दृष्ट्वा त्यज्य शस्त्राणि भीमः पापपरायणः ।\nमहावनान्तरं गत्वा तस्थौ प्राणपरीप्सया ॥ ३॥"
  },
  {
    "text": "तत्र मेधातिथिर्माघशुक्लप्रतिपदि द्विजः ।\nप्रारभ्य मुनिसंयुक्तो मौद्गलं कथितुं रतः ॥ ४॥"
  },
  {
    "text": "तत्राऽऽजगाम तान् दृष्ट्वा वैश्यः पापरतो मुने ।\nभयात् समीपगस्तेषां संस्थितः शस्त्रवर्जितः ॥ ५॥"
  },
  {
    "text": "राजा समाययौ तत्र ननाम मुनिपुङ्गवम् ।\nमेधातिथिं ततः सर्वान् मुनीन् भावसमन्वितः ॥ ६॥"
  },
  {
    "text": "पुनः प्रणम्य स्वस्थानं ययौ भानुर्विदर्भपः ।"
  },
  {
    "text": "वैश्यो मुनिवने तत्र सुष्वाप विनयान्वितः ॥ ७॥"
  },
  {
    "text": "प्रातः काले पुनः स्नात्वा कृत्वा नित्यक्रियां द्विजाः ।\nमौद्गलं श्रोतुकामास्ते आययुर्हषसंयुताः ॥ ८॥"
  },
  {
    "text": "तैः साकं भीमवैश्योऽपि राजभीत्या समाययौ ।\nशुश्राव मौद्गलं तत्र पुराणं विस्मितोऽभवत् ॥ ९॥"
  },
  {
    "text": "मौद्गलस्य पुराणस्य श्रवणेन दुरात्मनः ।\nबुद्धिभेदो बभूवाऽपि स तत्रैव स्थितोऽभवत् ॥ १०॥"
  },
  {
    "text": "विचारमकरोच्चित्ते भीमः पापपरायणः ।\nअहो वैश्योऽहमानन्दात् किं करोमि दुरात्मवान् ॥ ११॥"
  },
  {
    "text": "पापिनो नरकं यान्ति नरा नास्त्यत्र संशयः ।\nनरदेहं समासाद्य धर्मं कुर्यात् स मानवः ॥ १२॥"
  },
  {
    "text": "एवं विचार्य तत्रैव मौद्गलश्रवणे रतः ।\nत्यक्त्वा स्त्रीपुत्रकाद्यं स गणेशे लालसोऽभवत् ॥ १३॥"
  },
  {
    "text": "फाल्गुन्यां पूर्णिमायां तत् पुराणं पूर्णमाभवत् ।\nमेधातिथिः प्रतिपदि द्विजान् सम्भोज्य हर्षितः ॥ १४॥"
  },
  {
    "text": "स कृत्वा पारणं सर्वान् विसृज्य गणपे रतः ।\nनित्यं गणेश्वरं भक्त्या पूज्य भक्तिपरोऽभवत् ॥ १५॥"
  },
  {
    "text": "भीमः स्वगृहमागत्य त्यक्त्वा पापात्मकं परम् ।\nकर्म स्वधर्मसंयुक्तो बभूव गणपे रतः ॥ १६॥"
  },
  {
    "text": "मौद्गलश्रवणेनैव सर्वपापविवर्जितः ।\nबभूव धर्मशीलश्च गाणपत्यो महायशाः ॥ १७॥"
  },
  {
    "text": "शरीरान्ते गणेशानमगमद्वैश्यजः परम् ।\nब्रह्मभूतो बभूवाऽपि दृष्ट्वा विघ्नेश्वरं मुने ॥ १८॥"
  },
  {
    "text": "मौद्गलं सततं श्रुत्वा चैवं नानाजनादयः ।\nबभूवुः पुण्यशीलाश्च किल ब्रह्मणि तन्मयाः ॥ १९॥"
  },
  {
    "text": "तत्राऽहं कति ते ब्रूयां शक्तो वक्तुं न को भवेत् ।\nनानेन सदृशं किञ्चिज्जानीहि त्वं महामुने ॥ २०॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते योगामृतार्थशास्त्रे दक्षमुद्गलसंवादे\nमाघादिसार्धमासे मौद्गलपुराणश्रवणमाहात्म्यवर्णनं नाम षड्विंशोऽध्यायः ॥ ९.२६\n९.२७ भाद्रपदादिसार्धैकमास श्रवणमाहात्म्यवर्णनं नाम सप्तविंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "सूत उवाच ।\nमहायोगी भाद्रपदे पुलस्त्यो गणपे रतः ।\nप्रतिपत्तो गणेशं सम्पूज्यारभत मौद्गलम् ॥ १॥"
  },
  {
    "text": "तत्र विप्रादयो विप्र श्रवणार्थं समाययुः ।\nयथाविधि जनाः सर्वे शुश्रुवुर्भक्तितत्पराः ॥ २॥"
  },
  {
    "text": "अर्थेन संयुतं नित्यं मौद्गलं मुनिसत्तमः ।\nकथयामास हर्षेण गणेशार्थविचक्षणः ॥ ३॥"
  },
  {
    "text": "तत्र सर्पो बिले संस्थः शुश्राव भयसंयुतः ।\nकस्मिंश्चिद्दिवसे विप्र भाग्येन प्रेरितः पुरा ॥ ४॥"
  },
  {
    "text": "मुनयः सुष्वुपुः सर्वे रात्रौ सर्पो बहिः शनैः ।\nनिर्जगाम ययौ मार्गे स्वेच्छया सुखसंयुतः ॥ ५॥"
  },
  {
    "text": "वनस्थो नकुलः कश्चित्तं ददर्श भुजङ्गमम् ।\nआययौ हन्तुमावेशात्तयोर्युद्धं बभूव ह ॥ ६॥"
  },
  {
    "text": "नकुलेन बलाढ्येन हतं सर्पं वनान्तरे ।\nतं गृह्य गाणपाः सद्यो ब्रह्मभूतं प्रचक्रिरे ॥ ७॥"
  },
  {
    "text": "तं ज्ञात्वा विस्मिताः सर्वे देवेन्द्राद्या महामते ।\nपरस्परं समूचुस्ते साश्रुनेत्रा महर्षयः ॥ ८॥"
  },
  {
    "text": "अहो मौद्गलमाहात्म्यं वक्तुं सर्वैर्न शक्यते ।\nसर्पोऽज्ञानाच्च स श्रुत्वा किञ्चिद्ब्रह्ममयोऽधुना ॥ ९॥"
  },
  {
    "text": "सम्पूर्णं मौद्गलं यैस्तु संश्रुतं तैः प्रलभ्यते ।\nन ज्ञायते विशेषेण किं विशिष्टमतः परम् ॥ १०॥"
  },
  {
    "text": "सम्पूर्णं मौद्गलं यैश्च संश्रुतं ते गणेश्वराः ।\nज्ञातव्या लोकनाथा वै पावनार्थं भवन्त्यतः ॥ ११॥"
  },
  {
    "text": "नरजन्मधरो यः स्यान् मौद्गलं न श‍ृणोति चेत् ।\nवञ्चितो मायया पूर्णो वृथा धिक् तस्य जीवितम् ॥ १२॥"
  },
  {
    "text": "विघ्नराज नमस्तुभ्यं देहि जन्म धरातले ।\nनित्यं मौद्गलसंसक्तान् कुरु नो मानवान् किल ॥ १३॥"
  },
  {
    "text": "धिक् स्वर्गं देवदेवेशान् यत्र कर्मफलं न च ।\nक्रियते देवदेवेशैः कर्म तद्व्यर्थतां ययौ ॥ १४॥"
  },
  {
    "text": "अहो कीटपतङ्गादि योनौ जन्मधरो भवेत् ।\nभारते साधुसङ्गेन ब्रह्मीभूतो भविष्यति ॥ १५॥"
  },
  {
    "text": "सर्पोऽयं नरवाक्-हीनो न जानाति किमप्यहो ।\nमनुष्यवाग्भवं भावं तथा शुश्राव मौद्गलम् ॥ १६॥"
  },
  {
    "text": "तेनैव ब्रह्मभूतोऽयं ततः स्वानन्दके पुरे ।\nकिं पुनर्नरजातिस्थो प्राप्नुयान्न गजाननम् ॥ १७॥"
  },
  {
    "text": "एवमुक्त्वाऽमराद्यास्तं स्वं स्वं स्थानकमाययुः ।\nअधुना प्रकृतं वच्मि सर्वसौख्यकरं परम् ॥ १८॥"
  },
  {
    "text": "आश्विन्यां पूर्णिमायां च तत् समाप्तं बभूव ह ।\nमौद्गलं हर्षसंयुक्ताः श्रोतारस्तं पुपूजिरे ॥ १९॥"
  },
  {
    "text": "सर्वैः साकं महायोगी पारणं स चकार ह ।\nततः सर्वान् प्रतिपदि विससर्ज महायशाः ॥ २०॥"
  },
  {
    "text": "तदाज्ञया ययुः सर्वे स्वस्वमाश्रमकं मुने ।\nगणेशभजने सक्ता बभूवुः सर्वभावतः ॥ २१॥"
  },
  {
    "text": "इह भुक्त्वाऽखिलान् भोगानन्ते स्वानन्दमाययुः ।\nबभूवुर्ब्रह्मभूतास्ते परं दृष्ट्वा गणेश्वरम् ॥ २२॥"
  },
  {
    "text": "इति ते सर्वमाख्यातं यशः सार्धैकमासजम् ।\nमौद्गलश्रवणाज्जातं भाद्रमासादिसम्भवम् ॥ २३॥"
  },
  {
    "text": "एवं त्वनन्तरूपाश्च जन्तवो ब्रह्म लेभिरे ।\nन वक्तुं शक्यते तत्र मौद्गलश्रवणेन वै ॥ २४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते योगामृतार्थशास्त्रे मुद्गलदक्षसंवादे\nभाद्रपदादिसार्धैकमास श्रवणमाहात्म्यवर्णनं नाम सप्तविंशोऽध्यायः ॥ ९.२७\n९.२८ महोदरचरितमाहात्म्यवर्णनं नामाष्टाविंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "सूत उवाच ।\nब्राह्मणो वन्ध्यभावेन पीडितः कर्मणा पुरा ।\nगार्ग्यवंशभवः कोऽपि नाम्ना शम्भुरितीरितः ॥ १॥"
  },
  {
    "text": "नानोपायाः कृतास्तेन वान्ध्यदोषप्रहारिणः ।\nतथापि तस्य पुत्रो वा पुत्री द्विज बभूव न ॥ २॥"
  },
  {
    "text": "ततोऽतिदुःखसंयुक्तो गौतमं स जगाम ह ।\nसस्त्रीकः पुत्रकामार्थं तं ननाम महामतिम् ॥ ३॥"
  },
  {
    "text": "गौतमेन मुनीन्द्रेण सत्कृतः शम्भुरावसत् ।\nसेवार्थं स्वगुरोस्तत्र यत्नयुक्तो बभूव ह ॥ ४॥"
  },
  {
    "text": "एकदा सुखमासीनं गौतमं तं च भक्तितः ।\nजगाद पुत्रप्राप्त्यर्थं वचनं स्वहितावहम् ॥ ५॥"
  },
  {
    "text": "शम्भुरुवाच ।\nनाना यत्नाः कृताः स्वामिन् पुत्रप्राप्त्यर्थमादरात् ।\nलभ्यते नैव सन्तानो मया किं वद कारणम् ॥ ६॥"
  },
  {
    "text": "येनोपायेन मे पुत्रो भविष्यति महामते ।\nतमुपायं वद स्वामिन् करिष्यामि त्वदाज्ञया ॥ ७॥"
  },
  {
    "text": "त्वं गुरुर्मे परा काष्ठा परं त्वत्तो न विद्यते ।\nतारयस्व महाभाग वान्ध्यदोषसमन्वितम् ॥ ८॥"
  },
  {
    "text": "तस्य तद्वचनं श्रुत्वा तं जगाद महामुनिः ।\nगौतमः सर्वतत्त्वज्ञः शम्भुं दुःखसमन्वितम् ॥ ९॥"
  },
  {
    "text": "गौतम उवाच ।\nमा कुरुष्व वृथा चिन्तां तव पुत्रा द्विजोत्तम ।\nभविष्यन्ति त्रयः प्राज्ञा वेदज्ञा गणपप्रियाः ॥ १०॥"
  },
  {
    "text": "श‍ृणु त्वं मौद्गलं मत्तः सर्वसिद्धिप्रदायकम् ।\nतेनानन्तभवस्थं ते पापं नश्येच्च तत्क्षणात् ॥ ११॥"
  },
  {
    "text": "पुण्यराशिः स्वयं साक्षाद्भविष्यसि च तारकः ।\nअन्येषां नात्र सन्देहः सर्वसिद्धियुतस्तथा ॥ १२॥"
  },
  {
    "text": "अन्ते गणेश्वरं प्राप्य ब्रह्मीभूतो भविष्यसि ।\nतिष्ठात्र ज्येष्ठमासेऽहं कथयिष्यामि मौद्गलम् ॥ १३॥"
  },
  {
    "text": "एवं तस्य वचः श्रुत्वा हर्षयुक्तो बभूव ह ।\nसुशीलया स्त्रिया सार्द्धं तत्रैवं संस्थितोऽभवत् ॥ १४॥"
  },
  {
    "text": "ततः स्वल्पे गते काले ज्येष्ठमासः समाययौ ।\nअन्ये मुनिगणास्तत्र श्रवणार्थं समाययुः ॥ १५॥"
  },
  {
    "text": "तान् दृष्ट्वा स्त्रीसमायुक्तः शम्भुश्चातीव हर्षितः ।\nविधियुक्ततया सर्वे श्रोतारस्तत्परा बभुः ॥ १६॥"
  },
  {
    "text": "ज्येष्ठे शुक्ले प्रतिपदि गौतमो योगिनां वरः ।\nसमारभत् स हर्षेण मौद्गलं सर्वसिद्धिदम् ॥ १७॥"
  },
  {
    "text": "व्याख्यां चकार सर्वज्ञो मौद्गलस्य यथार्थतः ।\nतच्छ्रुत्वा विस्मिताः सर्वे बभूवुः श्रवणे रताः ॥ १८॥"
  },
  {
    "text": "नित्यं नियमसंयुक्ताः शुश्रुवुर्भक्तिसंयुताः ।\nतत्र कस्मिन् दिने विप्र बभूव परमाद्भुतम् ॥ १९॥"
  },
  {
    "text": "गर्दभस्तत्र दैवेन ह्याययौ त्वतिदुःखितः ।\nज्वरेण पीडितोऽत्यन्तं दूरे तस्थौ महामुने ॥ २०॥"
  },
  {
    "text": "शुश्राव मौद्गलस्यैव श्लोकं ज्ञानविवर्जितः ।\nपीडाहीनो बभूवाऽपि तत्र किञ्चित् स रासभः ॥ २१॥"
  },
  {
    "text": "हृदा समन्वितो भूत्वा तस्थौ श्रवणलालसः ।\nततो गौतमविप्रेण समाप्तं तत्कृतं मुदा ॥ २२॥"
  },
  {
    "text": "सर्वे स्वस्वक्रियां चक्रुः पुनः प्रातः समाययुः ।\nगर्दभो दुःखहीनः स बभूवे तत्क्षणान् मुने ॥ २३॥"
  },
  {
    "text": "स ययौ स्वेच्छया युक्तः कालवेगान् ममार सः ।\nतस्मिन् काले च तं नेतुं गाणेशाः प्रययुर्मुदा ॥ २४॥"
  },
  {
    "text": "तं गृह्य ब्रह्मभूतं ते चक्रुः श्रवणपुण्यतः ।\nतं दृष्ट्वा देवविप्राद्याः स्वर्गस्था विस्मयं ययुः ॥ २५॥"
  },
  {
    "text": "अथो श‍ृणु महाभाग गौतमो हर्षनिर्भरः ।\nआषाढ्यां पूर्णिमायां स समाप्तं तच्चकार ह ॥ २६॥"
  },
  {
    "text": "द्विजाद्यैः स प्रतिपदि चक्रे वै पारणं पुरा ।\nसर्वे हर्षयुतास्तं ते नत्वा स्वस्वाश्रमं ययुः ॥ २७॥"
  },
  {
    "text": "शम्भुः सुशीलया सार्धं जगाम स्वाश्रयं ततः ।\nगणेशमभजन्नित्यं ज्ञात्वा योगवपुर्धरम् ॥ २८॥"
  },
  {
    "text": "ततः स्वल्पे गते काले सुशीला गर्भसंयुता ।\nबभूव तां प्रदृश्यैवाभवच्छम्भुः सुविस्मितः ॥ २९॥"
  },
  {
    "text": "ततः शुभे मुहूर्ते सा सुषुवे पुत्रमुत्तमम् ।\nसर्वलक्षणसंयुक्तं सुता एवं त्रयोऽभवन् ॥ ३०॥"
  },
  {
    "text": "वेदज्ञान् सर्वमान्यांश्च गाणपत्यपरायणान् ।\nतान् दृष्ट्वा विस्मितः शम्भुर्गुरुं सस्मार गौतमम् ॥ ३१॥"
  },
  {
    "text": "मौद्गले तत्परः सोऽपि बभूवे नित्यमादरात् ।\nअन्ते विघ्नेश्वरं प्राप तल्लीनः प्रबभूव ह ॥ ३२॥"
  },
  {
    "text": "नाना जना गणेशानं लेभिरे मौद्गलस्य च ।\nश्रवणेन च पाठेन मुने तेषु कति ब्रुवे ॥ ३३॥"
  },
  {
    "text": "एतत्ते कथितं विप्र ज्येष्ठात् सार्द्धैकमासके ।\nमौद्गलश्रवणस्यैव माहात्म्यं स्वल्पभावतः ॥ ३४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमौद्गले महापुराणे\nनवमे खण्डे योगचरिते योगामृतार्थशास्त्रे मुद्गलदक्षसंवादे\nमहोदरचरितमाहात्म्यवर्णनं नामाष्टाविंशोऽध्यायः ॥ ९.२८\n९.२९ वर्षेण मौद्गलश्रवणमाहात्म्यवर्णनं नामैकोनत्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "सूत उवाच ।\nराजाऽऽसीत् पुण्ड्रदेशस्य सुग्रीवः सर्वशास्त्रवित् ।\nनानाधर्मपरः सोऽपि शास्त्रार्थज्ञो विचक्षणः ॥ १॥"
  },
  {
    "text": "तस्य देशे ह्यनावृष्टिर्बभूवे दुःखवर्धिनी ।\nन ववर्ष कदा मेघस्ततो राजाऽतिदुःखितः ॥ २॥"
  },
  {
    "text": "इन्द्रस्य वरुणस्यैवानुष्ठाने तत्परोऽभवत् ।\nब्राह्मणैर्नित्यमत्यन्तं तोषयामास मेघपम् ॥ ३॥"
  },
  {
    "text": "ततो वै नव वर्षापि मेघः पापेन चेरितः ।\nवीक्ष्यातिदुःखसंयुक्तः सुग्रीवोऽभूत्ततो नृपः ॥ ४॥"
  },
  {
    "text": "राजा राज्यं परित्यज विश्वामित्रं जगाम ह ।\nपप्रच्छ तं प्रणम्याऽसौ मेघवृष्टिकरं परम् ॥ ५॥"
  },
  {
    "text": "तेन सङ्कथितं विप्र मौद्गलं श‍ृणु भूमिप ।\nदेशे वृष्टिश्च सम्पूर्णा भविष्यति न संशयः ॥ ६॥"
  },
  {
    "text": "ततो राजा द्विजैस्तत्र लेखयित्वा च मौद्गलम् ।\nययौ स्वनगरं हृष्टस्तच्छुश्राव महामतिः ॥ ७॥"
  },
  {
    "text": "जनैः सार्धं समीपस्थैस्ततो वृष्टिर्बभूव ह ।\nप्रारब्धे मौद्गले तत्र तत् दृष्ट्वा विस्मितो नृपः ॥ ८॥"
  },
  {
    "text": "सर्वे हर्षयुता लोका जाता पुण्ड्रनिवासिनः ।\nराजा गणेश्वरं नित्यमभजद्भक्तिसंयुतः ॥ ९॥"
  },
  {
    "text": "भाद्रे शुद्धप्रतिपदि समारभ्य स मौद्गलम् ।\nशुश्राव नित्यमानन्दात् पुराणं सर्वसिद्धिदम् ॥ १०॥"
  },
  {
    "text": "पुनर्भाद्रपदं प्राप्य परां शुक्लचतुर्थिकाम् ।\nसमाप्तं तत् स पञ्चम्यां चक्रे वै हर्षसंयुतः ॥ ११॥"
  },
  {
    "text": "अतिसंहर्षितो राजा श्रावणं प्राप्य सौख्यदम् ।\nशुक्लप्रतिपदि प्राज्ञैः प्रारभन्मौद्गलं पुनः ॥ १२॥"
  },
  {
    "text": "नित्यं शुश्राव सुग्रीवो गाणपत्यपरायणः ।\nआषाढ्यां स समाप्तं तदमायां प्रचकार ह ॥ १३॥"
  },
  {
    "text": "पुनः प्रारभ्य सुग्रीवो जनैः श्रेष्ठैः समन्वितः ।\nशुश्राव वर्षमध्ये स एवं वार्षिकमाचरत् ॥ १४॥"
  },
  {
    "text": "प्रतिवर्षं महाभक्त्या शुश्रुवुः सर्वनागराः ।\nभक्तियुक्ता गणेशानमभजन् दुःखवर्जिताः ॥ १५॥"
  },
  {
    "text": "न तत्र वान्ध्यदोषेण युक्तः कश्चिद्बभूव ह ।\nन रोगशोकसंयुक्तः सुग्रीवे राज्यकर्तरि ॥ १६॥"
  },
  {
    "text": "सर्वसम्पत्समायुक्ता जनास्तत्र बभूविरे ।\nरोगदोषादिभिर्भावैर्हीनाश्च भयवर्जिताः ॥ १७॥"
  },
  {
    "text": "ततः सर्वैः स राजर्षिर्जगाम नगरस्थितैः ।\nगणेशं ब्रह्मभूतस्तैर्बभूवे परमद्युतिः ॥ १८॥"
  },
  {
    "text": "गच्छतो निजलोकं वै तस्याङ्गाद्वायुनाऽपरे ।\nस्पृष्टा रौरवसंस्थास्ते पीडाहीना बभूविरे ॥ १९॥"
  },
  {
    "text": "तान् गृह्य गाणपा विप्र ब्रह्मीभूतान् प्रचक्रिरे ।\nयमाद्या विस्मिताः सर्वे प्रशशंसुश्च मौद्गलम् ॥ २०॥"
  },
  {
    "text": "विप्रवार्षिकमेवं ते कथितं श्रवणस्य यत् ।\nमौद्गलस्य हि माहात्म्यं सर्वसिद्धिप्रदायकम् ॥ २१॥"
  },
  {
    "text": "सुग्रीवदेशगः कश्चिच्छ्रुत्वा वृत्तान्तमद्भुतम् ।\nकुष्ठयुक्तो ययौ तत्र पुराणश्रवणार्थतः ॥ २२॥"
  },
  {
    "text": "वार्षिकं राजशार्दूलो समारभत भक्तितः ।\nसोऽपि नित्यं प्रशुश्राव कुष्ठनाशार्थमुत्तमम् ॥ २३॥"
  },
  {
    "text": "श्रुत्वा कुष्ठविहीनः स बभूवे हर्षसंयुतः ।\nजगाम स्वगृहं पद्भ्यां गृहकार्यरतोऽभवत् ॥ २४॥"
  },
  {
    "text": "भुक्त्वा भोगान् मनोज्ञान् सोंऽते जगाम गजाननम् ।\nब्रह्मीभूतो बभूवाऽपि श्रवणस्य फलेन वै ॥ २५॥"
  },
  {
    "text": "एवं सकृत् समाश्रुत्य मौद्गलं विविधा जनाः ।\nइह भुक्त्वाऽखिलान् भोगानन्ते स्वानन्दमाययुः ॥ २६॥"
  },
  {
    "text": "तत्रैव कति ते ब्रूयां नालं वर्षशतैरपि ।\nअतः सङ्क्षेपतः प्रोक्तं वर्षश्रवणजं फलम् ॥ २७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते योगामृतार्थशास्त्रे दक्षमुद्गलसंवादे\nवर्षेण मौद्गलश्रवणमाहात्म्यवर्णनं नामैकोनत्रिंशोऽध्यायः ॥ ९.२९"
  },
  {
    "text": "९.३० मौद्गलनित्यश्रवणमाहात्म्यवर्णनं नाम त्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "सूत उवाच ।\nराजाऽभूच्चाक्षुषे कश्चिन् सुमेधो नाम धारकः ।\nनानाधर्मपरो यज्वा दाता मानी महाबलः ॥ १॥"
  },
  {
    "text": "सर्वशास्त्रार्थतत्त्वज्ञो द्विजदेवातिथिप्रियः ।\nसप्तद्वीपाधिपो भूत्वा स चक्रे राज्यमुत्तमम् ॥ २॥"
  },
  {
    "text": "एवं राज्यपरो राजा सर्वेषां हितकारकः ।\nवान्ध्यदोषसमायुक्तो बभूवातीव दुःखितः ॥ ३॥"
  },
  {
    "text": "नानोपायांश्चकाराऽसौ पुत्रप्राप्त्यर्थमादरात् ।\nनालभत् पुत्रमानन्ददायकं दुःखितोऽभवत् ॥ ४॥"
  },
  {
    "text": "पत्न्या विचार्य राजाऽसौ त्यक्त्वा राज्यं तया सह ।\nप्रधानेषु वनं घोरं ययौ शोकसमन्वितः ॥ ५॥"
  },
  {
    "text": "बभ्राम भ्रान्तचित्तोऽसौ सुमेधा यत्र तत्र च ।\nततो महावनं राजा ददर्श भयदायकम् ॥ ६॥"
  },
  {
    "text": "मरणे निश्चयं कृत्वा प्रविवेश महावनम् ।\nतत्र व्याला मृगा व्याघ्राः पपलुस्तं निरीक्ष्य ते ॥ ७॥"
  },
  {
    "text": "ततो राजा प्रियायुक्तो बभ्राम भ्रान्तवद्यथा ।\nतत्र क्रतुं ददर्शापि महायोगीन्द्रमुत्तमम् ॥ ८॥"
  },
  {
    "text": "कृताञ्जलिः स्त्रिया विप्रं प्रणनाम पुरः स्थितः ।\nतुष्टाव तं विधेः पुत्रं तेजोयुक्तं प्रजापतिम् ॥ ९॥"
  },
  {
    "text": "सन्तुष्टस्तं महीपालं समाश्वास्य जगाद ह ।\nदुःखं किं ते महीपाल किमर्थं वद चागतः ॥ १०॥"
  },
  {
    "text": "राजा तस्मै स्ववृत्तान्तं कथयामास विस्तरात् ।\nतच्छ्रुत्वा ध्यानसंयुक्तो बभूव मुनिसत्तमः ॥ ११॥"
  },
  {
    "text": "जगाद नृपतिं विप्र क्रतुस्तं हर्षयन्निव ।\nमौद्गलं श‍ृणु राजंस्त्वं पुत्रयुक्तो भविष्यसि ॥ १२॥"
  },
  {
    "text": "मुदितो राजशार्दूलस्तं प्रणम्य तदाज्ञया ।\nययौ स्वनगरं चित्रं पुरोहितमुवाच ह ॥ १३॥"
  },
  {
    "text": "श्रुत्वा वृत्तं गुरुस्तस्य शाण्डिल्यः सर्वशास्त्रवित् ।\nजगाद तं महीपालं हर्षनिर्भरमानसः ॥ १४॥"
  },
  {
    "text": "शाण्डिल्य उवाच ।\nमौद्गलं चानयिष्यामि सर्वसिद्धिप्रदायकम् ।\nश्रावयिष्यामि ते राजन् मा चिन्तां कुरु निश्चितम् ॥ १५॥"
  },
  {
    "text": "एवमुक्त्वा ययौ सोऽपि क्रतुं योगीन्द्रवन्दितम् ।\nतं प्रणम्य यथान्यायं मौद्गलं श्रुतवान् परम् ॥ १६॥"
  },
  {
    "text": "लेखयित्वा स्वयं विप्रः शाण्डिल्यः सर्वतत्त्ववित् ।\nययौ सुमेधसं भूपं जगाद वचनं हितम् ॥ १७॥"
  },
  {
    "text": "शाण्डिल्य उवाच ।\nमौद्गलेन समं राजन्न किञ्चिद्वर्तते परम् ।\nशास्त्रं योगीन्द्रवन्द्यं तत् सर्वसिद्धिप्रदायकम् ॥ १८॥"
  },
  {
    "text": "क्रतोः प्रसादमाहात्म्यान् मया ज्ञातमिदं परम् ।\nश‍ृणु नित्यं महाराज मौद्गलं सर्वमुद्गलम् ॥ १९॥"
  },
  {
    "text": "एवमुक्त्वा स्वयं विप्रः समारभत हर्षितः ।\nमौद्गलं तं प्रणम्याऽऽदौ जगाद नृपसत्तमः ॥ २०॥"
  },
  {
    "text": "सुमेधा उवाच ।\nमुहूर्तं पश्य विप्रेश शुभदं तत्पुनः प्रभो ।\nमौद्गलं कथयस्व त्वं सर्वसिद्धिकरं परम् ॥ २१॥"
  },
  {
    "text": "शाण्डिल्य उवाच ।\nक्षणभङ्गुरदेहोऽयं न विश्वास्यो महीपते ।\nविघ्नराजं स्मर त्वं वै तेन कालः शुभो भवेत् ॥ २२॥"
  },
  {
    "text": "गाणेशं नृपशार्दूल यत्किञ्चित् सर्वसिद्धिदम् ।\nतत्र द्विविधभावेन स नरोत्तम आचरेत् ॥ २३॥"
  },
  {
    "text": "मुहूर्तं शुभमालोक्याथवा तं गणपं स्मरन् ।\nसमारभेन्न सन्देहो मान्यत्वं तु विचारय ॥ २४॥"
  },
  {
    "text": "एवमुक्तो नृपस्तेन तथेत्युक्त्वा स्त्रिया सह ।\nशुश्राव मौद्गलं नित्यं शाण्डिल्याद्धर्मसंयुतः ॥ २५॥"
  },
  {
    "text": "ततः स्वल्पे गते काले गर्भयुक्तां निरीक्ष्य ताम् ।\nपत्नीं महीपतिः सर्वैर्हर्षयुक्तो बभूव ह ॥ २६॥"
  },
  {
    "text": "पुत्रं सा सुषुवे साध्वी सर्वलक्षणसंयुतम् ।\nराजा नित्यं सुहर्षेण शुश्रुवे मौद्गलं परम् ॥ २७॥"
  },
  {
    "text": "तदेकनिष्ठभावस्थो बभूवे नित्यमादरात् ।\nअन्ते नगरसंयुक्तो जगाम गणपं परम् ॥ २८॥"
  },
  {
    "text": "तत्र दृष्ट्वा गणेशानं ब्रह्मीभूतो बभूव ह ।\nजनैः सार्द्धं सुमेधास्तु पुराणश्रवणेन वै ॥ २९॥"
  },
  {
    "text": "शाण्डिल्योऽपि वनं गत्वा नित्यं विघ्नेशमाभजत् ।\nगणेशाग्रे पुराणं स कथयामास मौद्गलम् ॥ ३०॥"
  },
  {
    "text": "नित्यं भावसमायुक्तो मौद्गले तत्परोऽभवत् ।\nशान्तियोगयुतो भूत्वाऽसेवत्तं गणनायकम् ॥ ३१॥"
  },
  {
    "text": "सर्वत्र सर्वमान्यः स बभूव ब्राह्मणाग्रणीः ।\nअन्ते गणेश्वरं प्राप योगिवन्द्यो महायशाः ॥ ३२॥"
  },
  {
    "text": "तस्याश्रमो गणेशस्य क्षेत्रमाभूच्च सिद्धिदम् ।\nदर्शनाद्यैर्महाविप्र सर्वसौख्यकरं परम् ॥ ३३॥"
  },
  {
    "text": "एवं नित्यजपे सक्ता मौद्गलस्य महामुने ।\nइह भुक्त्वा प्रभोगांस्ते ब्रह्मभूता बभूविरे ॥ ३४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते योगामृतार्थशास्त्रे दक्षमुद्गलसंवादे\nमौद्गलनित्यश्रवणमाहात्म्यवर्णनं नाम त्रिंशोऽध्यायः ॥ ९.३०\n९.३१ वक्रतुण्डचरितश्रवणमाहात्म्यवर्णनं नामैकत्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "सूत उवाच ।\nनानातपःपरः कुत्सः साक्षाद् द्विजवरोऽभवत् ।\nतपसा शुद्धभावः स ब्रह्मश्रद्धापरायणः ॥ १॥"
  },
  {
    "text": "शमी दमपरो भूत्वा जडोन्मत्तादिकं परम् ।\nचचार स ततः शाक्तेऽभवत् ब्रह्मणि तन्मयः ॥ २॥"
  },
  {
    "text": "नामरूपात्मकानां तद्ब्रह्मासत्संज्ञकं मतम् ।\nतज्ज्ञात्वा शान्तिहीनश्च बभूवे खेदसंयुतः ॥ ३॥"
  },
  {
    "text": "तत्रागतं स योगीन्द्रं याज्ञवल्क्यं प्रतापिनम् ।\nननाम तं महाभागं कुत्सो धर्मविदुत्तमः ॥ ४॥"
  },
  {
    "text": "सम्पूज्य हर्षसंयुक्तः प्रपच्छ विनयान्वितः ।\nवद योगं महायोगिन् शान्तिदं योगिनां मतम् ॥ ५॥"
  },
  {
    "text": "याज्ञवल्क्य उवाच ।\nपञ्चचित्तमयी बुद्धिः संयोगायोगरूपिणी ।\nतस्यां भ्रान्तिप्रदा सिद्धिर्नानासिद्धिप्रदर्शिनी ॥ ६॥"
  },
  {
    "text": "तत्र बिम्बं गणेशस्य पतितं मोहधारकम् ।\nबिम्बभावं परित्यज्य ब्रह्मीभूतो भविष्यसि ॥ ७॥"
  },
  {
    "text": "तदर्थं वक्रतुण्डस्याऽऽराधनं कुरु सर्वदा ।\nतेन शान्तिसमायुक्तो भविष्यसि न संशयः ॥ ८॥"
  },
  {
    "text": "बिम्बं मायायुतं प्रोक्तं मोहितं सिद्धिबुद्धिगम् ।\nतद्भावं हन्ति तुण्डेन तेनायं वक्रतुण्डकः ॥ ९॥"
  },
  {
    "text": "मायासुखं नराकारं तस्माद्वक्रं परं मुखम् ।\nतयोर्ब्रह्मसमायोगे वक्रतुण्डोऽयमुच्यते ॥ १०॥"
  },
  {
    "text": "कण्ठाधो मायया युक्तो मस्तकं तद्विवर्जितम् ।\nवक्राख्यं तस्य विप्रेश तेनाऽयं वक्रतुण्डकः ॥ ११॥"
  },
  {
    "text": "अनेनार्थेन संयुक्तं वक्रतुण्डं भजस्व च ।\nतेन शान्तिसमायुक्तो गाणपत्यो भविष्यसि ॥ १२॥"
  },
  {
    "text": "एवमुक्त्वा ययौ योगी याज्ञवल्क्यो महायशाः ।\nकुत्सो हर्षसमायुक्तो वक्रतुण्डपरोऽभवत् ॥ १३॥"
  },
  {
    "text": "ततः स्वल्पेन कालेन शान्तिं लेभे महामुनिः ।\nगाणपत्यस्वभावेनाभजत्तं वक्रतुण्डकम् ॥ १४॥"
  },
  {
    "text": "कुत्सो नित्यं महायोगी वक्रतुण्डचरित्रकम् ।\nखण्डं पपाठ भक्त्या स मौद्गलस्य सुहर्षितः ॥ १५॥"
  },
  {
    "text": "तस्य गेहे कदाचित्तु अगमत् शूलसंयुतः ।\nभगन्दरयुतः पापी द्विज आङ्गिरसोद्भवः ॥ १६॥"
  },
  {
    "text": "दुःखयुक्तो ननामाऽसौ कुत्सं योगविदां वरम् ।\nस्नात्वा सुष्वाप विप्रेश तत्सान्निध्येऽतिदुःखितः ॥ १७॥"
  },
  {
    "text": "कुत्सो गणेशं सम्पूज्याऽपठत्तं वक्रतुण्डगम् ।\nचरितं सोऽपि शुश्रावानायासेन गृहे स्थितः ॥ १८॥"
  },
  {
    "text": "सम्पूर्णे संश्रुते तत्र रोगहीनो बभूव ह ।\nप्रणम्याङ्गिरसस्तं च ययौ स्थानं स्वकीयकम् ॥ १९॥"
  },
  {
    "text": "भुक्त्वा स विविधान् भोगान् जगामान्ते गणेश्वरम् ।\nचित्रमाङ्गिरसोद्भूतं पश्य शौनक ते नमः ॥ २०॥"
  },
  {
    "text": "एवं नाना जनाः सिद्धिं ययुः श्रवणमात्रतः ।\nवक्रतुण्डचरित्रस्य मौद्गलस्थस्य मानद ॥ २१॥"
  },
  {
    "text": "तत्रैवं कति ते ब्रूयां मया वक्तुं न शक्यते ।\nअतः सङ्क्षेपतः प्रोक्तं माहात्म्यं श्रवणे भवम् ॥ २२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते योगामृतार्थशास्त्रे दक्षमुद्गलसंवादे\nवक्रतुण्डचरितश्रवणमाहात्म्यवर्णनं नामैकत्रिंशोऽध्यायः ॥ ९.३१\n९.३२ एकदन्तचरितमाहात्म्यवर्णनं नाम द्वात्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "सूत उवाच ।\nपिप्पलादः पुरा कश्चिद्बभूव ब्राह्मणोत्तमः ।\nस शैवमार्गसंयुक्तोऽभजत्तं शङ्करं सदा ॥ १॥"
  },
  {
    "text": "गौतमीतीरसंस्थः स क्रमतो योगसंस्थितः ।\nबभूव सहजे संस्थः स्वाधीनत्वपरायणः ॥ २॥"
  },
  {
    "text": "ततो वेदार्थजं योगं ज्ञात्वा शान्तिधरं परम् ।\nसहजं मोहहीनं तत् दृष्ट्वा दुःखयुतोऽभवत् ॥ ३॥"
  },
  {
    "text": "जगाम गौतमं विप्रो भक्तिसंयुत आनमत् ।\nपप्रच्छ योगशान्त्यर्थमुपायं ब्रह्मदं परम् ॥ ४॥"
  },
  {
    "text": "जगाद गौतमो विप्रं स पृष्टश्चैकदन्तकम् ।\nब्रह्म तस्यैव भक्त्या त्वं शान्तियोगमवाप्स्यसि ॥ ५॥"
  },
  {
    "text": "यद्यन्मायाविकारैश्च संयुक्तं मुनिसत्तम ।\nमायया सह तद्विद्धि एकशब्दप्रवाचकम् ॥ ६॥"
  },
  {
    "text": "मायाहीनं स्थितं यत्तन्मायिकं वा द्विजोत्तमम् ।\nदन्तसंज्ञं विजानीहि पश्य वेदे विचक्षण ॥ ७॥"
  },
  {
    "text": "तयोर्योगे गणेशान एकदन्त इति श्रुतः ।\nतं भजस्व विधानेन शान्तियुक्तो भविष्यसि ॥ ८॥"
  },
  {
    "text": "एवमुक्त्वा महायोगी गौतमो विरराम ह ।\nपिप्पलादश्च सन्नम्य ययौ स्वस्याश्रमं परम् ॥ ९॥"
  },
  {
    "text": "तत्रस्थश्चैकदन्तं सोऽभजद्भक्तिसमन्वितः ।\nगणेशकृपया विप्रो योगशान्तियुतोऽभवत् ॥ १०॥"
  },
  {
    "text": "ततो नित्यं महाविप्र एकदन्तचरित्रकम् ।\nअपठमौद्गले संस्थं गाणपत्यस्वभावतः ॥ ११॥"
  },
  {
    "text": "कस्मिंश्चित् समये योगी पूजयित्वैकदन्तकम् ।\nअपठच्चरितं तस्य तत्सान्निध्ये सुभक्तितः ॥ १२॥"
  },
  {
    "text": "तत्र पल्ली स्थिता काचित् सा शुश्राव चरित्रकम् ।\nज्वरयुक्ता महाभाग ज्वरहीना बभूव ह ॥ १३॥"
  },
  {
    "text": "देहान्त गणनाथं तु जगाम चरितश्रवात् ।\nतं दृष्ट्वा ब्रह्मभूता सा बभूवे चित्रमद्भुतम् ॥ १४॥"
  },
  {
    "text": "एवमेकरदस्यैव चरितस्य च सेवने ।\nश्रवणेन नरा नार्यो ब्रह्मीभूता बभूविरे ॥ १५॥"
  },
  {
    "text": "तेषां न शक्यते वक्तुं चरितं केनचिन् मुने ।\nअतः सङ्क्षेपतः प्रोक्तं सर्वसिद्धिप्रदायकम् ॥ १६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते योगामृतार्थशास्त्रे दक्षमुद्गलसंवादे\nएकदन्तचरितमाहात्म्यवर्णनं नाम द्वात्रिंशोऽध्यायः ॥ ९.३२\n९.३३ महोदरचरितमाहात्म्यवर्णनं नाम त्रयस्त्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "सूत उवाच ।\nमाध्यन्दिनो महाभागो मुनिः सर्वार्थकोविदः ।\nस्वधर्मनिरतो नित्यं नानाबलतपोन्वितः ॥ १॥"
  },
  {
    "text": "स शान्त्यर्थं जगामैव व्यासं सर्वज्ञमुत्तमम् ।\nतं प्रणम्य महाभागं पप्रच्छ विनयान्वितः ॥ २॥"
  },
  {
    "text": "माध्यन्दिन उवाच ।\nशान्त्यर्थं किं नरैः कार्यं तन्मे वद महामते ।\nयेन योगयुताः सर्वे ब्रह्मीभूता बभूविरे ॥ ३॥"
  },
  {
    "text": "व्यास उवाच ।\nसंयोगाऽयोगयोर्योगे ब्रह्मभूतो नरो भवेत् ।\nतेन शान्तियुतो भावी सा शान्तिः सर्वसम्मता ॥ ४॥"
  },
  {
    "text": "स एव गणनाथस्तु महोदर इति स्मृतः ।\nतं भजस्व विधानेन तदा शान्तिमवाप्स्यसि ॥ ५॥"
  },
  {
    "text": "संयोगाऽयोगरूपः सन् तयोरुदरगान् परान् ।\nभुनक्ति सकलान् भोगान् स्मृतस्तेन महोदरः ॥ ६॥"
  },
  {
    "text": "ब्रह्मसु ब्रह्मसौख्यं यद्भोगरूपं प्रकीर्तितम् ।\nभुक्तो भोगः स्थितो यत्र तदेव जठरं स्मृतम् ॥ ७॥"
  },
  {
    "text": "जगतां ब्रह्मणां विप्र जठरे संस्थितः सदा ।"
  },
  {
    "text": "गणेशो भोगभोक्ता वै कोऽपि तस्योदरे न तु ॥ ८॥"
  },
  {
    "text": "प्रोक्तो महोदरस्तेन वेदेषु गणनायकः ।\nएकस्तं भज भक्त्या वै तया शान्तिमवाप्स्यसि ॥ ९॥"
  },
  {
    "text": "एवमुक्त्वा महायोगी व्यासो योगीन्द्रसत्तमः ।\nविरराम स तं नत्वा आश्रमं स्वं जगाम च ॥ १०॥"
  },
  {
    "text": "महोदरचरित्रं स मौद्गलस्थं विशेषतः ।\nसेव्ययोगपरो भूत्वाऽभजत्तं तु महोदरम् ॥ ११॥"
  },
  {
    "text": "तस्मै तुष्टो गणाधीशो ददौ योगं सुशान्तिगम् ।\nततः शान्तियुतो नित्यमभजद्गणनायकम् ॥ १२॥"
  },
  {
    "text": "महोदरचरित्रं यदपठन्नित्यमादरात् ।\nमहायोगी स्वयं तत्र स्थापयामास विघ्नपम् ॥ १३॥"
  },
  {
    "text": "कदाचिद्गणराजं स पूजयित्वा पपाठ तत् ।\nमहोदरस्य माहात्म्यं तत्र चित्रं बभूव ह ॥ १४॥"
  },
  {
    "text": "मण्डूको दैवयोगेन शुश्रावाज्ञानसंयुतः ।\nनिर्माल्ये संस्थितस्तत्र भयभीतः समन्ततः ॥ १५॥"
  },
  {
    "text": "ततो बहौ गते काले मृतं तं कुत्रचित् स्थले ।\nमण्डूकं च समानेतुमगमन् गाणपा मुदा ॥ १६॥"
  },
  {
    "text": "सङ्गृह्य ब्रह्मभूतं ते चक्रुरेकश्रवात् परम् ।\nपाठस्य पश्य विप्रेश माहात्म्यं परमाद्भुतम् ॥ १७॥"
  },
  {
    "text": "एवं नाना जना विप्र महोदरचरित्रकम् ।\nसंसेव्य भुक्तभोगास्तेऽभवन् ब्रह्ममयाऽमृताः ॥ १८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते योगामृतार्थशास्त्रे दक्षमुद्गलसंवादे\nमहोदरचरितमाहात्म्यवर्णनं नाम त्रयस्त्रिंशोऽध्यायः ॥ ९.३३\n९.३४ गजाननचरितश्रवणपठनमाहात्म्यवर्णनं नाम चतुस्त्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "सूत उवाच ।\nआश्वलायनवंशस्थो ब्राह्मणः सुरुचिः पुरा ।\nनाम्ना स्वधर्मनिष्ठः स ब्रह्मज्ञानपरोऽभवत् ॥ १॥"
  },
  {
    "text": "नानायोगक्रमे सक्तः शमी दमपरायणः ।\nचचार योगचर्यां तामन्ते सहजगोऽभवत् ॥ २॥"
  },
  {
    "text": "तत्र स्वाधीनतां दृष्ट्वा विस्मितः प्रययौ स्वयम् ।\nस्वगुरुं तं प्रणम्याऽऽदौ योगं पप्रच्छ उत्तमम् ॥ ३॥"
  },
  {
    "text": "सुरुचिरुवाच ।\nवद योगं महायोगिन् शान्तिदं सर्वभावतः ।\nअस्माकं त्वं परा काष्ठा गुरुर्वंशधरः प्रभुः ॥ ४॥"
  },
  {
    "text": "आश्वलायन उवाच ।\nपैलेन कथितो योगो मह्यं शान्तिप्रदः परः ।\nतं तेऽहं कथयिष्यामि ब्रह्मीभूतप्रदायकम् ॥ ५॥"
  },
  {
    "text": "चित्तं पञ्चविधं त्यक्त्वाऽहं ब्रह्मेति प्रबोधतः ।\nसरसं तेन शान्तिस्थो भविष्यसि न संशयः ॥ ६॥"
  },
  {
    "text": "सरसं चित्तकं यस्मात् सम्भूतं यन्मयं मतम् ।\nअन्ते यत्र गतं तत्त्वं गजं जानीहि मानद ॥ ७॥"
  },
  {
    "text": "तदेवाननकं यस्य तं भजस्व विधानतः ।\nगजाननं सुशान्तिस्थो भविष्यस्यधुना मुने ॥ ८॥"
  },
  {
    "text": "एवमुक्त्वा महाविप्र आश्वलायन आदरात् ।\nतूष्णीं स्थितः स तं नत्वा ययौ स्वस्याश्रमं पुनः ॥ ९॥"
  },
  {
    "text": "गजाननपरो भूत्वाऽभजत्तं नित्यमादरात् ।\nगजाननचरित्रं सोऽपठन् मौद्गलसंस्थितम् ॥ १०॥"
  },
  {
    "text": "तेन तुष्टो गणाधीशो ददौ योगं प्रशान्तिदम् ।\nभक्ताय वै सुरुचये भक्तवाञ्छाप्रपूरकः ॥ ११॥"
  },
  {
    "text": "ततस्तेन रहस्यं यच्चतुर्वेदसमुद्भवम् ।\nज्ञातं गजाननाख्ये तत् संस्थितं ब्रह्मणोदितम् ॥ १२॥"
  },
  {
    "text": "गच्छन्ति यत्र सर्वाणि विश्वानि ब्रह्मकाणि तु ।\nयोगरूपेण यस्तेषु स गच्छतिग उच्यते ॥ १३॥"
  },
  {
    "text": "सर्वगं ब्रह्म सत्प्रोक्तमृग्वेदे सारगं परम् ।\nतदेव गश्च विज्ञेयो मुने नाम्नि गजानने ॥ १४॥"
  },
  {
    "text": "जायन्ते विविधान्येव विश्वानि ब्रह्मकाणि च ।\nतस्माददः स जः ख्यातोऽद्वितीयात्मक एककः ॥ १५॥"
  },
  {
    "text": "आदिमध्यान्तभावेषु यादृशं तादृशं भवेत् ।\nयजुषि ब्रह्म सम्प्रोक्तं स्मृतोऽजः स गजानने ॥ १६॥"
  },
  {
    "text": "पञ्चचित्तमयं सर्वं नाशवन्नात्र संशयः ।\nनष्टं नकारगं विद्ध्याऽऽसमन्तादा च तत्र वै ॥ १७॥"
  },
  {
    "text": "नष्टभावेषु यस्तिष्ठेदासमन्तात्तदेव तत् ।\nब्रह्म साम्ना समाख्यातं स्थित आनो गजानने ॥ १८॥"
  },
  {
    "text": "पञ्चचित्तमयं सर्वं नष्टं ज्ञातव्यमञ्जसा ।\nतदेव योगभावेन ब्रह्मरूपं प्रकीर्तितम् ॥ १९॥"
  },
  {
    "text": "अथर्वणसमाख्यातमहमात्मा न संशयः ।\nअज्ञानेन विनाशाख्यो न स्मृतः स गजानने ॥ २०॥"
  },
  {
    "text": "एतद् ब्रह्ममुखेभ्यश्च चतुर्भ्यः सारमीरितम् ।\nगजाननो महाविप्र चतुर्वेदात्मकः स्मृतः ॥ २१॥"
  },
  {
    "text": "एवं गजाननं ज्ञात्वाऽभजत्तं सुरुचिः सदा ।\nअपठत्तस्य माहात्म्यं तत्र चित्रं बभूव ह ॥ २२॥"
  },
  {
    "text": "कपोतो वृक्षसंस्थः कः तत् शुश्राव चरित्रकम् ।\nस रोगसंयुतः पापी रोगहीनो बभूव ह ॥ २३॥"
  },
  {
    "text": "अन्ते गजाननं गत्वा ब्रह्मीभूतोऽभवन् मुदा ।\nअज्ञानश्रवणेनैवाऽतः फलं किं वदामि ते ॥ २४॥"
  },
  {
    "text": "एवं नाना जना खण्डं यद्गजानननामकम् ।\nश्रुत्वा पठित्वा भुक्त्वान्ते भोगान् ब्रह्म प्रलेभिरे ॥ २५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते योगामृतार्थशास्त्रे दक्षमुगलसंवादे\nगजाननचरितश्रवणपठनमाहात्म्यवर्णनं नाम चतुस्त्रिंशोऽध्यायः ॥ ९.३४"
  },
  {
    "text": "९.३५ लम्बोदरचरितवर्णनं नाम पञ्चत्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "सूत उवाच ।\nभार्गवः कपिलो नाम सर्वशास्त्रविशारदः ।\nकपिलस्य वरेणैव समुत्पन्नः सुधर्मवित् ॥ १॥"
  },
  {
    "text": "नानातपःसमायुक्तो योगनिष्ठो बभूव ह ।\nतदर्थं शुनकं सोऽपि जगाम विनयान्वितः ॥ २॥"
  },
  {
    "text": "तं प्रणम्य माहात्मानं स्थित आर्जवसंयुतः ।\nकदाचित्ते महाभागं पप्रच्छ पितरं मुदा ॥ ३॥"
  },
  {
    "text": "कपिल उवाच ।\nयोगशान्तिप्रदं नाथ वद ब्रह्मणि तन्मयम् ।\nत्वं नो गुरुः समाख्यातस्तारयस्व भवार्णवात् ॥ ४॥"
  },
  {
    "text": "शुनक उवाच ।\nविश्वानि विद्धि तं योगं ब्रह्माणि निःसृतानि च ।\nयदाधारेण वर्तन्ते ते गच्छन्ति यदात्मनि ॥ ५॥"
  },
  {
    "text": "तदेव योगदं ब्रह्म लम्बोदरप्रवाचकम् ।\nतस्योदरे स्थितं ब्रह्म विश्वं च भज तं सदा ॥ ६॥"
  },
  {
    "text": "तेन शान्तिसमायुक्तो ब्रह्मीभूतो भविष्यसि ।\nनान्यथा त्वं महाभाग सिद्धिबुद्धिविमोहितः ॥ ७॥"
  },
  {
    "text": "एवमुक्त्वा महायोगी शुनको विरराम ह ।\nतं प्रणम्य ययौ सोऽपि स्वाश्रमं हर्षसंयुतः ॥ ८॥"
  },
  {
    "text": "लम्बोदरचरित्रं स मौद्गलस्थं जजाप ह ।\nगणेशं पूजयामास नित्यं भक्तिपरायणः ॥ ९॥"
  },
  {
    "text": "तेन तुष्टो गणाधीशो ददौ योगं सुशान्तिदम् ।\nकपिलाय स्वभक्ताय भक्तवात्सल्यकारणात् ॥ १०॥"
  },
  {
    "text": "शान्तियुक्तः स्वयं योगी तज्जजाप चरित्रकम् ।\nनित्यं पूजापरो भूत्वा लम्बोदरसमीपगः ॥ ११॥"
  },
  {
    "text": "तत्र चित्रं कदाचिद्वै बभूव श‍ृणु शौनक ।\nबलीवर्दः स्थितः कश्चिद्रोगाक्रान्तः पपात ह ॥ १२॥"
  },
  {
    "text": "शुश्राव तच्चरित्रं स सम्पूर्णं ज्ञानहीनतः ।\nसद्यो वै रोगनिर्मुक्तो बभूवे हर्षसंयुतः ॥ १३॥"
  },
  {
    "text": "नाजानंस्तन् महत् पुण्यं बलीवर्दः कदाचन ।\nकालेन स मृतस्तत्र ब्रह्मीभूतो बभूव ह ॥ १४॥"
  },
  {
    "text": "एवमज्ञानतो वाऽपि ज्ञानतो विविधा जनाः ।\nब्रह्मीभूता बभूवुश्च मया वक्तुं न शक्यते ॥ १५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते योगामृतार्थशास्त्रे दक्षमुद्गलसंवादे\nलम्बोदरचरितवर्णनं नाम पञ्चत्रिंशोऽध्यायः ॥ ९.३५\n९.३६ विकटखण्डमाहात्म्यवर्णनं नाम षट्त्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "सूत उवाच ।\nअश्वत्थामा महाभागो द्रोणपुत्रः प्रतापवान् ।\nकृपेण मातुलेनैव जगाम वनमुत्तमम् ॥ १॥"
  },
  {
    "text": "भारते संस्थितं सारं ज्ञात्वा कृष्णमुखाच्च्युतम् ।\nबुद्धेः परतरं ब्रह्माऽभवत्तत्रैव लालसः ॥ २॥"
  },
  {
    "text": "बुद्धेः पत्युर्गणेशस्य हृदि ज्ञानं कथं भवेत् ।\nपरिपूर्णं तदर्थं स गौतमं शरणं ययौ ॥ ३॥"
  },
  {
    "text": "कृपस्तं विनयेनैव प्रणम्याश्रमसंस्थितः ।\nसेवार्थं भागिनेयेन संयुक्तः परमार्थवित् ॥ ४॥"
  },
  {
    "text": "कदाचिद्योगिनां मध्ये गौतमः संस्थितोऽभवत् ।\nकथयामास योगं स शान्तिदं योगसेवया ॥ ५॥"
  },
  {
    "text": "तत्र हर्षेण संयुक्तोऽश्वत्थामा विनयान्वितः ।\nपप्रच्छ कृपसंयुक्तः संशयस्यापनुत्तये ॥ ६॥"
  },
  {
    "text": "अश्वत्थामोवाच ।\nयोगप्राप्त्यर्थमानन्दात् कस्योपासनमाचरेत् ।\nयोगरूपस्य योगीश बद सर्वज्ञ ते नमः ॥ ७॥"
  },
  {
    "text": "गौतम उवाच ।\nगणेशोपासनं मुख्यं पूर्णं शान्तिप्रदायकम् ।\nयोगाकारः स वै वेदे नरे गजमयत्वतः ॥ ८॥"
  },
  {
    "text": "पञ्चचित्तात्ममोहेन तेन सर्वं विमोहितम् ।\nन जानाति परं भावं योगदं गणनायकम् ॥ ९॥"
  },
  {
    "text": "समोहं चित्तमुत्सृज्य स्वयं चिन्तामणिर्भवेत् ।\nतस्माद्विकटभक्त्या स लभ्यते विकटः प्रभुः ॥ १०॥"
  },
  {
    "text": "पञ्चचित्तमयं यद्यत्तस्माद्विकटभावतः ।\nभ्रमं त्यक्त्वा स्वचित्तस्थं तं भजस्व गजाननम् ॥ ११॥"
  },
  {
    "text": "तच्छ्रुत्वा विस्मिताः सर्वे मुनयस्तं प्रणम्य च ।\nस्वस्वाश्रमं समागम्य विकटे भजने रताः ॥ १२॥"
  },
  {
    "text": "अश्वत्थामा कृपश्चैव तं प्रणम्य महामतिम् ।\nस्वस्वाश्रमं समागत्य विकटे भजने रतौ ॥ १३॥"
  },
  {
    "text": "मौद्गलस्थं चरित्रं तौ विकटस्य महात्मनः ।\nप्रपेठतुर्महाभक्त्या पूज्य नित्यं गणेश्वरम् ॥ १४॥"
  },
  {
    "text": "ततः स्वल्पेन कालेन सन्तुष्टो विकटोऽभवत् ।\nददौ योगं स ताभ्यां वै पूर्णशान्तिप्रदायकम् ॥ १५॥"
  },
  {
    "text": "तथापि तौ महाभागौ पाठं चक्रतुरादरात् ।\nखण्डस्य विकटस्यैव विकटं पूज्य नित्यदा ॥ १६॥"
  },
  {
    "text": "एकदा पाठसंयुक्तावभूतां च द्विजोत्तमौ ।\nतत्र श्वा च कृपस्याग्रे शुश्रुवे संस्थितो महान् ॥ १७॥"
  },
  {
    "text": "अश्वत्थाम्नश्च मार्जारः समीपस्थित आश‍ृणोत् ।\nतौ रोगाद्यैर्विहीनौ च जातावज्ञानतः श्रवात् ॥ १८॥"
  },
  {
    "text": "अन्ते स्वानन्दगौ जातावेकश्रवणपुण्यतः ।\nअतः कं महिमानं ते कथयामि ह्यपारकम् ॥ १९॥"
  },
  {
    "text": "अश्वत्थामा कृपश्चैव स्वस्वांशे सङ्गतौ मुदा ।\nअन्ते योगयुतौ विप्र विकटे भजने रतौ ॥ २०॥"
  },
  {
    "text": "शौनक उवाच ।\nयोगयुक्तौ कथं सूत स्वांशगौ तौ बभूवतुः ।\nगणेशेन तदाकारौ महच्चित्रं वदस्व माम् ॥ २१॥"
  },
  {
    "text": "सूत उवाच ।\nदेवाः कलांशभावेन भूभारहरणाय वै ।\nभवन्ति मानवाद्यास्ते नानासामर्थ्यसंयुताः ॥ २२॥"
  },
  {
    "text": "इह पापं यदा कृत्वा गच्छन्ति यमपं मृताः ।\nपतन्ति नरकेष्वेव यथा दशरथादयः ॥ २३॥"
  },
  {
    "text": "अथवा पुण्यमुग्रं ते कृत्वांऽते स्वर्गगा मुदा ।\nभवन्ति भोगसंयुक्ता यथा रामो यमस्थले ॥ २४॥"
  },
  {
    "text": "भवन्ति योगयुक्तास्ते यदा स्वस्वांशगास्तदा ।\nतदाकारा गणेशानं कल्पान्ते सङ्गता मुदा ॥ २५॥"
  },
  {
    "text": "यथा विदूरकः सद्यः कौरवे यमदेहगः ।\nयमाकारो गणेशानमभजद्भक्तिसंयुतः ॥ २६॥"
  },
  {
    "text": "अन्ते योगसमायुक्तो यमः परमपावनः ।\nययौ गणेश्वरं विप्र ब्रह्मभूतः स्वभावतः ॥ २७॥"
  },
  {
    "text": "एतत्ते कथितं पूर्णं चरित्रं श्रवणात्मकम् ।\nविकटस्यैव खण्डस्य सर्वसिद्धिप्रदायकम् ॥ २८॥"
  },
  {
    "text": "एवं नानाजनाद्याश्च श्रुत्वा खण्डं महाद्भुतम् ।\nविकटस्य सुखं भुक्त्वा ब्रह्मीभूता बभूविरे ॥ २९॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते दक्षमुद्गलसंवादे योगामृतार्थशास्त्रे\nविकटखण्डमाहात्म्यवर्णनं नाम षट्त्रिंशोऽध्यायः ॥ ९.३६"
  },
  {
    "text": "९.३७ विघ्नराजखण्डश्रवणपठनमाहात्म्यवर्णनं नाम सप्तत्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "सूत उवाच ।\nविभीषणो महाभागो लङ्कां प्राप्य सुहृद्धृतः ।\nरामं पूज्यं स्वयं नित्यं भक्तियुक्तोऽभजत् परम् ॥ १॥"
  },
  {
    "text": "तत्रादौ गणनाथस्य पूजनं वेदसम्मतम् ।\nविचार्य विस्मितः सोऽपि दुःखयुक्तो बभूव ह ॥ २॥"
  },
  {
    "text": "धारयामास मनसि गणेशं ब्रह्मनायकम् ।\nसर्वपूज्यं गणेशस्योच्छिष्टभुजोऽमरान् परान् ॥ ३॥"
  },
  {
    "text": "कदाचित्तत्र योगीशो नारदः स्वेच्छयाऽऽगतः ।\nतं प्रणम्य प्रपूज्यैव परं पप्रच्छ हृत्स्थितम् ॥ ४॥"
  },
  {
    "text": "विभीषण उवाच ।\nगणेशोच्छिष्टभोक्तारो देवा विष्णुमुखा मुने ।\nअग्रपूज्यप्रभावत्वात् किमिदं वेदसम्मतम् ॥ ५॥"
  },
  {
    "text": "नारद उवाच ।\nब्रह्माकाराः शिवाद्याश्च नानायोगप्रधारकाः ।\nब्रह्माण्यन्नमुखान्येव वेदेषु कथितं बुधैः ॥ ६॥"
  },
  {
    "text": "तेषां स्वामी गणेशानो ब्रह्मणस्पतिसंज्ञितः ।\nब्रह्मणां पातृभावाद्वै पालयितृप्रभावतः ॥ ७॥"
  },
  {
    "text": "तेषां योगप्रदानार्थं देहधारी बभूव ह ।\nगजाननादिचिह्नैः स संयुक्तो ब्रह्मरूपकैः ॥ ८॥"
  },
  {
    "text": "विघ्ना सत्तात्मकाः प्रोक्तास्तेषां स्वामी गजाननः ।\nविघ्नैः सर्वान् प्रमर्द्यैव खेलते योगरूपधृक् ॥ ९॥"
  },
  {
    "text": "ब्रह्माणि विघ्नयुक्तानि भवन्ते राक्षसाधिप ।\nसत्यसङ्कल्पहीनानि तदा तमभजन् परम् ॥ १०॥"
  },
  {
    "text": "पराधीनस्वभावं च जानन्ते तानि नित्यदा ।\nस्वकीयं च ततः प्रीतो गणेशो जायते परः ॥ ११॥"
  },
  {
    "text": "ददाति योगमुख्यं स्वं गणेशस्तेभ्य आदरात् ।\nतदा विघ्नविहीनानि भवन्ते वीर्यवन्ति तु ॥ १२॥"
  },
  {
    "text": "अतो गणेश्वरः पूर्णः सर्वेषां पूर्णतां गतः ।\nपूर्णसर्वादितां वेदे ज्येष्ठराजप्रभावतः ॥ १३॥"
  },
  {
    "text": "एवं विघ्नेश्वरं नित्यं भज त्वं शान्तिदायकम् ।\nरामः स एव विघ्नेशः कलांशेन न संशयः ॥ १४॥"
  },
  {
    "text": "गणेशभजने कस्य व्यभिचारो भवेन्न वै ।\nसमूहानां पतित्वात्तु समूहा विष्णुमुख्यकाः ॥ १५॥"
  },
  {
    "text": "एवमुक्त्वा महायोगी नारदो गणपं स्मरन् ।\nययौ सोऽपि महाबुद्धिर्विचार्य गणपे रतः ॥ १६॥"
  },
  {
    "text": "पपाठ विघ्नराजस्य स खण्डं मौद्गलस्थितम् ।\nनित्यं भक्तिप्रयुक्तः सम्पूज्य तं गणनायकम् ॥ १७॥"
  },
  {
    "text": "ततः शान्तिसमायुक्तो बभूवेह विभीषणः ।\nगणेशमभजन्नित्यं परं रामैक्यमार्गतः ॥ १८॥"
  },
  {
    "text": "एकदा राक्षसाधीशो ह्यगमत् सेतुबन्धनम् ।\nमहोदरं प्रपूज्यैव तत्रस्थः पाठमाकरोत् ॥ १९॥"
  },
  {
    "text": "तत्र भेकी जले संस्था शुश्रुवे खण्डमुत्तमम् ।\nविघ्नराजस्य तेनैव सुखयुक्ता बभूव ह ॥ २०॥"
  },
  {
    "text": "एतस्मिन्नन्तरे तत्र सा सर्पेण धृताऽभवत् ।\nग्रस्ता ममार गाणेशैर्नीता स्वानन्दके पुरे ॥ २१॥"
  },
  {
    "text": "भेकीं गृह्य ब्रह्मभूतां चक्रुर्हर्षसमन्विताः ।\nएवमज्ञानतः पुण्यं विघ्नेशचरितोद्भवम् ॥ २२॥"
  },
  {
    "text": "नाना जनादयो विप्र श्रुत्वा खण्डं ययुर्मुदा ।\nस्वानन्दं भुक्तभोगाश्च मया वक्तुं न शक्यते ॥ २३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते योगामृतार्थशास्त्रे दक्षमुदलसंवादे\nविघ्नराजखण्डश्रवणपठनमाहात्म्यवर्णनं नाम सप्तत्रिंशोऽध्यायः ॥ ९.३७"
  },
  {
    "text": "९.३८ धूम्रवर्णचरितमाहात्म्यवर्णनं नाम अष्टत्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "सूत उवाच ।\nवरतन्तुर्मुनिश्रेष्ठो नानाविधतपः परः ।\nशान्तिं न तपसा लेभे ततः खेदयुतोऽभवत् ॥ १॥"
  },
  {
    "text": "नश्वरं विश्वमेवं स ज्ञात्वा ब्रह्मपरोऽभवत् ।\nतत्राऽऽजगाम पौलस्त्यो विश्रवा मुनिसत्तमः ॥ २॥"
  },
  {
    "text": "तं दृष्ट्वोत्थाय विप्रेशं प्रणनाम पुपूज ह ।\nपप्रच्छाऽऽभोज्य हर्षेण युक्तः परमपावनम् ॥ ३॥"
  },
  {
    "text": "वरतन्तुरुवाच ।\nत्वं साक्षाद्योगिनां वन्द्यः पावनो हि समागतः ।\nमहापुण्येन ते पादपद्मं दृष्टं मया प्रभो ॥ ४॥"
  },
  {
    "text": "योगशान्तिप्रदं ब्रूहि येन शान्तो भवाम्यहम् ।\nनश्वरं सर्वमुत्सृज्य तदर्थं लालसोऽधुना ॥ ५॥"
  },
  {
    "text": "विश्रवा उवाच ।\nब्रह्मज्ञानं विना तात न शान्तिं लभते नरः ।\nब्रह्म नानाविधं वेदेषु प्रोक्तं वेदवादिभिः ॥ ६॥"
  },
  {
    "text": "तेषां पतिं गणाधीशं ब्रह्मणस्पतिसंज्ञितम् ।\nतं भजस्व विधानेन तदा शान्तो भविष्यसि ॥ ७॥"
  },
  {
    "text": "विश्वं वपुः शिरो ब्रह्म गजं योगे तयोर्मतः ।\nसिद्धिबुद्धिपतिः साक्षात् परः स्वानन्दवासकृत् ॥ ८॥"
  },
  {
    "text": "वर्णा धूम्रायिता यत्र मनसा मुनिसत्तम ।\nतेन धूम्राक्षरः प्रोक्तो ब्रह्मभूयप्रदायकः ॥ ९॥"
  },
  {
    "text": "धूम्रवर्णं गणाधीशं भज यत्नेन मानद ।\nतस्यैव भजनं कृत्वा शान्तिं प्राप्तोऽहमुत्तमाम् ॥ १०॥"
  },
  {
    "text": "नान्यथा पूर्णशान्तिं तु लभते कोऽपि निश्चितम् ।\nवेदादिभिर्मुनीन्द्रैश्च वेदाद्यैः पश्य तं विभुम् ॥ ११॥"
  },
  {
    "text": "पुलस्त्येनोपदिष्टोऽहं नानायोगपरायणः ।\nत्यक्त्वा ब्रह्माणि तन्निष्ठः सदाऽभूवं न संशयः ॥ १२॥"
  },
  {
    "text": "एवमुक्त्वा महायोगी विश्रवाः स्वस्थलं ययौ ।\nवरतन्तुर्विचार्यैवं गणेशभजने रतः ॥ १३॥"
  },
  {
    "text": "खण्डं मौद्गलसंस्थं स धूम्रवर्णात्मकं परम् ।\nजजाप नित्यमानन्दात् पूज्य विघ्नेश्वरं परम् ॥ १४॥"
  },
  {
    "text": "पूर्णशान्तियुतो जातो योगीन्द्रः सर्वपारगः ।\nगणेशकृपया नित्यमभजद्गणनायकम् ॥ १५॥"
  },
  {
    "text": "एकदा तीर्थसंस्थः स धूम्रवर्णं पुपूज ह ।\nतस्याग्रे नित्यकं पाठं स चक्रे धौम्रवर्णकम् ॥ १६॥"
  },
  {
    "text": "तत्र काकः स्थितः सोऽपि वृक्षशाखापरायणः ।\nशूलयुक्तः स शुश्राव धूम्रवर्णचरित्रकम् ॥ १७॥"
  },
  {
    "text": "सद्यश्च शूलहीनः स बभूवे हर्षसंयुतः ।\nउड्डीय प्रययौ तस्माद् वृक्षात् स्वेच्छापरायणः ॥ १८॥"
  },
  {
    "text": "अन्ते गणेश्वरं गत्वा ब्रह्मभूतो बभूव ह ।\nअज्ञानश्रवणात् पुण्यं पश्य किं कथयाम्यहम् ॥ १९॥"
  },
  {
    "text": "एवं नाना जनाः श्रुत्वा धूम्रवर्णचरित्रकम् ।\nब्रह्मीभूता बभूवुस्ते भुक्त्वा भोगान् विशेषतः ॥ २०॥"
  },
  {
    "text": "तेषु किं ते महाविप्र कथ्यते तन्न शक्यते ।\nअतः सङ्क्षेपतः प्रोक्तं श्रवणस्य चरित्रकम् ॥ २१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते योगामृतार्थशास्त्रे मुद्गलदक्षसंवादे\nधूम्रवर्णचरितमाहात्म्यवर्णनं नाम अष्टत्रिंशोऽध्यायः ॥ ९.३८"
  },
  {
    "text": "९.३९ नवमखण्डमाहात्म्यवर्णनं नामैकोनचत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "सूत उवाच ।\nप्रह्लादो नाम विख्यातो योगी योगपरायणः ।\nमयूरेशं समाश्रित्याऽभजत्तं भक्तिसंयुतः ॥ १॥"
  },
  {
    "text": "स्वप्ने ददर्श देवेशं मयूरोपरि संस्थितम् ।\nसिद्धिबुद्धिसमायुक्तं गजास्यं भक्तवत्सलम् ॥ २॥"
  },
  {
    "text": "तं प्रणम्य ननर्ताऽसौ साश्रुनेत्रो महायशाः ।\nतं जगाद मयूरेशो वरयस्व वरान् परान् ॥ ३॥"
  },
  {
    "text": "स तं प्रणम्य विघ्नेशमगदद्धर्षसंयुतः ।\nयोगशान्तिप्रदां देहि भक्तिं तेऽतितरां प्रभो ॥ ४॥"
  },
  {
    "text": "तस्य तद्वचनं श्रुत्वा तं जगाद गजाननः ।\nमौद्गले नवमं खण्डं पश्य योगप्रदायकम् ॥ ५॥"
  },
  {
    "text": "तेन योगीन्द्रवन्द्यस्त्वं भविष्यसि महामते ।\nभक्तिर्मे भविता ते तु दृढा सम्पूर्णभावतः ॥ ६॥"
  },
  {
    "text": "एवमुक्त्वांऽतर्दधेऽसौ मयूरेशो महामतिम् ।\nसञ्जागृतोऽभवत् सोऽपि स्मृत्वा स्वप्नं सुविस्मितः ॥ ७॥"
  },
  {
    "text": "ततो मौद्गलसंस्थं स खण्डं योगात्मकं परम् ।\nपपाठाऽलिख्य भक्त्या स नवमं नित्यमादरात् ॥ ८॥"
  },
  {
    "text": "योगगीतार्थकं योगमलभत्तत्प्रसादतः ।\nततोऽतिहर्षसंयुक्तोऽभजत्तं नवधा प्रभुम् ॥ ९॥"
  },
  {
    "text": "क्षेत्रसंन्याससंयुक्तो नित्यं भक्तिसमन्वितः ।\nपपाठ पाठकृत् पूर्णं नवमं मौद्गले स्थितम् ॥ १०॥"
  },
  {
    "text": "कदा दैत्येन्द्रमुख्यश्च बहुधा सिन्धुसंज्ञितः ।\nक्षेत्रमूर्तिं गणेशस्य खण्डयामास संस्थिताम् ॥ ११॥"
  },
  {
    "text": "सिन्धोश्च प्रतिमां तत्र स्थापितां दैत्यपैः पुरा ।\nप्रह्लादो दुःखसंसक्तोऽभवद् दृष्ट्वा च शौनक ॥ १२॥"
  },
  {
    "text": "क्षेत्रवासिजनाः सर्वे त्यक्त्वा क्षेत्रं मयूरकम् ।\nप्रपेलुर्भयसंयुक्ता यत्र तत्र सुदुःखिनः ॥ १३॥"
  },
  {
    "text": "प्रह्लादो योगिवन्द्यः स क्षेत्रसंन्यासभक्तितः ।\nउपोषणपरो भूत्वाऽतिष्ठत्तत्रैव नित्यदा ॥ १४॥"
  },
  {
    "text": "मानसीमकरोत्तत्र पूजां विघ्नेश्वरस्य सः ।\nतस्योच्छिष्टं बुभोजैव मनसा भक्तिसंयुतः ॥ १५॥"
  },
  {
    "text": "दृढाऽऽग्रहं तस्य दृष्ट्वा मयूरेशोऽमृतं सदा ।\nभक्ततालुस्थं तु कृत्वा तोषयामास तेन तम् ॥ १६॥"
  },
  {
    "text": "एवं बहौ गते काले शिवपुत्रो बभूव ह ।\nमयूरेशोऽवधार्याय सिन्धोर्देवर्षिभिस्तुतः ॥ १७॥"
  },
  {
    "text": "स समागत्य सिन्धोश्च खण्डयामास मूर्तिकाम् ।\nतत्रस्थां स्वयमेवं तु निवासमकरोत् प्रभुः ॥ १८॥"
  },
  {
    "text": "दृष्ट्वा तं पूजयामास प्रह्लादो योगिनां वरः ।\nपारणं स चकारैव हर्षनिर्भरमानसः ॥ १९॥"
  },
  {
    "text": "प्रत्यक्षं गणराजस्तं प्रसन्नो वरदोऽभवत् ।\nस वव्रे सन्निधानस्थो भजामि त्वां तथा कुरु ॥ २०॥"
  },
  {
    "text": "ब्रह्मैव ब्रह्मकल्पान्ते मयूरेशश्चकार तम् ।\nअन्यं सन्निधिवासस्थं गणं ब्रह्मप्रियाख्यकम् ॥ २१॥"
  },
  {
    "text": "अन्यच्च श‍ृणु विप्रेश विश्वामित्रो महामुनिः ।\nचकार मौद्गलस्यैव भक्त्या पारायणं परम् ॥ २२॥"
  },
  {
    "text": "सरठस्तत्र वृक्षस्थः शुश्रावाज्ञानभावतः ।\nज्वरयुक्तः कदाचिद्वै नवमं खण्डमुत्तमम् ॥ २३॥"
  },
  {
    "text": "सद्यो हि ज्वरहीनः स बभूवे पुण्यगौरवात् ।\nयथेष्टं विषयान् भुक्त्वांऽते स्वानन्दगतोऽभवत् ॥ २४॥"
  },
  {
    "text": "गणेश्वरं तत्र दृष्ट्वा ब्रह्मीभूतो बभूव ह ।\nएवं नाना जना ब्रह्म लेभिरे खण्डसंश्रवात् ॥ २५॥"
  },
  {
    "text": "कति तेषु ब्रवीम्येव केन वक्तुं न शक्यते ।\nभुक्तिमुक्तिप्रदश्चायं खण्डो नवमसंज्ञितः ॥ २६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते योगामृतार्थशास्त्रे दक्षमुद्गलसंवादे\nनवमखण्डमाहात्म्यवर्णनं नामैकोनचत्वारिंशोऽध्यायः ॥ ९.३९\n९.४० नवमखण्डमाहात्म्यवर्णनं नाम चत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "सूत उवाच ।\nअयं ते कथितः पूर्णः खण्डो योगात्मकः परः ।\nनवमः सर्वदः साक्षात् पूर्णयोगप्रदायकः ॥ १॥"
  },
  {
    "text": "एकस्य श्रवणेनैव खण्डस्यास्य महामते ।\nसम्पूर्णं मुद्गलस्थं यत् फलं प्राप्नोति मानवः ॥ २॥"
  },
  {
    "text": "न शक्यते मया विप्र माहात्म्यं खण्डसम्भवम् ।\nयत्र योगपतिः पूर्णो वर्णितो गणनायकः ॥ ३॥"
  },
  {
    "text": "चतुर्वेदभवं पुण्यं श्रवणेन भविष्यति ।\nसाङ्गैः साधनकैश्चास्य खण्डस्यात्र न संशयः ॥ ४॥"
  },
  {
    "text": "अष्टादश पुराणान्युपपुराणानि यस्तथा ।\nश‍ृणुयात् स नरस्तस्मादनन्तं त्वस्य संश्रवात् ॥ ५॥"
  },
  {
    "text": "शब्दब्रह्ममयान्नाना शास्त्राणि निःसृतानि तु ।\nतेषां श्रवणतो जन्तुरस्यानन्तं फलं लभेत् ॥ ६॥"
  },
  {
    "text": "तीर्थानि सकलान्येव यः कुर्याद्विधिसंयुतः ।\nतेभ्योऽनन्तगुणं पुण्यमस्य श्रवणतो लभेत् ॥ ७॥"
  },
  {
    "text": "क्षेत्राणि विविधान्येव यः कुर्याद्भक्तिसंयुतः ।\nतेभ्योऽस्य श्रवणेनैव लभेतासङ्ख्यकं फलम् ॥ ८॥"
  },
  {
    "text": "दानानि विविधान्येव यः कुर्यान् मानवोत्तमः ।\nअस्य श्रवणमात्रेणानन्तं तेभ्यः फलं लभेत् ॥ ९॥"
  },
  {
    "text": "यज्ञान् कुर्याच्च सम्पूर्णान् यथा शास्त्रप्रमाणतः ।\nतेभ्योऽनन्तं फलं प्रोक्तमस्य श्रवणमात्रतः ॥ १०॥"
  },
  {
    "text": "इष्टापूर्तादिकान्येव नाना सत्कर्मकानि यः ।\nप्रकुर्यात् स फलं तेभ्यो नरोऽनन्तं लभेच्छ्रवात् ॥ ११॥"
  },
  {
    "text": "बहुनाऽत्र किमुक्तेन नानेन सदृशं भवेत् ।\nसाधनं योगखण्डेन योगो यत्र निरूपितः ॥ १२॥"
  },
  {
    "text": "सम्पूर्णो योगखण्डस्ते कथितो व्यासवर्णितः ।\nअतः परं गमिष्यामि स्वाश्रमं त्वाज्ञया च ते ॥ १३॥"
  },
  {
    "text": "सम्पूर्णं मौद्गलं तुभ्यं कथितं सर्वसिद्धिदम् ।\nअतः परं पुराणं च नास्ति शौनक ते नमः ॥ १४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते योगामृतार्थशास्त्रे दक्षमुद्गलसंवादे\nनवमखण्डमाहात्म्यवर्णनं नाम चत्वारिंशोऽध्यायः ॥ ९.४०"
  },
  {
    "text": "९.४१ पुराणसमाप्तिवर्णनं नामैकचत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "शौनक उवाच ।\nपुराणेषु महाभाग संशयैर्विविधैः परैः ।\nप्राप्तैस्तैः संयुतोऽहं च संस्थितः खेदसंयुतः ॥ १॥"
  },
  {
    "text": "अन्यस्यैव पुराणस्य संशयाः श्रवणेन मे ।\nगमिष्यन्ति महाबुद्धे विचार्यैवं स्थितोऽभवम् ॥ २॥"
  },
  {
    "text": "आन्त्यं मौद्गलकं श्रुत्वा संशया मे गताः पुरा ।\nनिःसंशयः कृतः सूत त्वयाऽहं नात्र संशयः ॥ ३॥"
  },
  {
    "text": "एको मे संशयश्चैव हृदि तिष्ठति तं नुद ।\nगच्छ पश्चान्निजं स्थानं धन्यं मां कुरु शान्तिद ॥ ४॥"
  },
  {
    "text": "गणेशस्य रहस्यं यज्ज्ञातं व्यासेन धीमता ।\nसर्वातिगं मौद्गलस्थं महच्चित्रं परात्परम् ॥ ५॥"
  },
  {
    "text": "ततो व्यासेन शास्त्रं तत् कृतं भारतकं परम् ।\nधर्माधर्मव्यवस्थानं ब्रह्मसायुज्यदायकम् ॥ ६॥"
  },
  {
    "text": "तत्राऽऽदौ गणनाथस्य पूजनं स्मरणं कृतम् ।\nपश्चाद्गणेश्वरस्यैव वर्णनं न कृतं किल ॥ ७॥"
  },
  {
    "text": "सम्पूर्णे भारते जाते कृतकृत्यो महामुनिः ।\nअभवन्नात्र सन्देहः किमिदं कौतुकं वद ॥ ८॥"
  },
  {
    "text": "शौनकस्य वचः श्रुत्वा सूतः सस्मार तं गुरुम् ।\nतत्क्षणात्तत्र योगीशोऽभवत् व्यासः समागतः ॥ ९॥"
  },
  {
    "text": "तं दृष्ट्वा हर्षसंयुक्ताः सूतशौनकमुख्यकाः ।\nउत्थायाऽऽपूज्य ते नेमुः स्थाप्य प्राञ्जलयोऽभवन् ॥ १०॥"
  },
  {
    "text": "ततः समीपे संस्थाप्य जगाद मुनिसत्तमः ।\nव्यासः शौनकमुख्यांस्तु ज्ञात्वा सूतप्रयोजनम् ॥ ११॥"
  },
  {
    "text": "व्यास उवाच ।\nमया शास्त्रं कृतं विप्र भारतं नात्र संशयः ।\nतत्रायं बुद्धिगः साक्षाद्वर्णितो ब्रह्मसंज्ञितः ॥ १२॥"
  },
  {
    "text": "सिद्धिदो ब्रह्मरूपोऽयं मुख्यं तदेव सम्मतम् ।\nविकुण्ठादय एवं वै नाशयुक्ताः प्रकीर्तिताः ॥ १३॥"
  },
  {
    "text": "सिद्धिबुद्धिवरेणैव मोहितोऽहं न संशयः ।\nगणेशं सर्वभावेन वर्णितुं विस्मृतोऽभवम् ॥ १४॥"
  },
  {
    "text": "अन्यं ग्रन्थं ततः कर्तुमुद्यतो ह्यभवं मुने ।\nतत्राऽऽकाशभवा वाणी मामुवाच श‍ृणुष्व तत् ॥ १५॥"
  },
  {
    "text": "गणेशवर्णनं पूर्णं प्रशस्तं मा कुरुष्व वै ।\nमोहनार्थं गणेशेन जनानां रचितं त्विदम् ॥ १६॥"
  },
  {
    "text": "मुद्गलं मुनिमुख्यं च त्यक्त्वा सर्वे मुनीन्द्रकाः ।\nस्पष्टं गणपते रूपं वर्णितुं न क्षमाः कदा ॥ १७॥"
  },
  {
    "text": "श्रुत्वाऽहं तां नमस्कृत्य संस्थितो मौद्गले रतः ।\nअतः संशयहीनस्त्वं मौद्गलं भज भक्तितः ॥ १८॥"
  },
  {
    "text": "पुराणेषु गणेशस्य स्वरूपं वर्णितं परम् ।\nब्रह्मणस्पतिबोधस्य दायकं नात्र संशयः ॥ १९॥"
  },
  {
    "text": "तथापि मोहिताः सर्वे विप्राद्या न गजाननम् ।\nजानन्ति तादृशं तेषु सिद्धिबुद्धिवरेण ते ॥ २०॥"
  },
  {
    "text": "गणेशवरदानेन भक्त्यै मौद्गलकं परम् ।\nदृष्ट्वा गणेश्वरं पूर्णं ज्ञास्यन्ते नान्यथा क्वचित् ॥ २१॥"
  },
  {
    "text": "अतो मौद्गलमेकं त्वं भज वै नित्यमादरात् ।\nकलिदोषेण हीनः सन् सर्वं च लभसे परम् ॥ २२॥"
  },
  {
    "text": "एवमुक्त्वा महायोगी व्यासस्तत्र महामतिः ।\nविरराम च तत्रैव धूम्रवर्णः समाययौ ॥ २३॥"
  },
  {
    "text": "तं दृष्ट्वोत्थाय नेमुस्ते गणेशं भक्तिसंयुताः ।\nसम्पूज्य तुष्टुवुस्ते वै गाणेशैर्गणपप्रियैः ॥ २४॥"
  },
  {
    "text": "धूम्रवर्णः सञ्जगाद तुष्टस्तान् हास्यसंयुतः ।\nस्वभक्तान् गणनाथस्तु वचनं सुखदायकम् ॥ २५॥"
  },
  {
    "text": "धूम्रवर्ण उवाच ।\nकलेः पराक्रमः सर्वो मया सम्पूर्णभावतः ।\nखण्डितो मुनिमुख्याश्चाऽधुना चरत निर्भयाः ॥ २६॥"
  },
  {
    "text": "एवमुक्त्वा गणाधीशस्तान् गृह्य धरणीतले ।\nस्थापयामास धर्मेण युक्तांश्चक्रे स मानवान् ॥ २७॥"
  },
  {
    "text": "जगाद मुनिमुख्यांस्तान् मौद्गलं मे रहस्यदम् ।\nजपध्वं नित्यमानन्दात्तेनाऽहं वशगो भवे ॥ २८॥"
  },
  {
    "text": "नानेन सदृशं किञ्चित् प्रियं चोपनिषत् परम् ।\nयत्राऽहं पञ्चधा संस्थो योगाकारस्वरूपधृक् ॥ २९॥"
  },
  {
    "text": "पञ्चधा मे स्वरूपं तु मौद्गलेन प्रकाश्यते ।\nश्रवणेन पुराणस्य पठनेन तदर्थतः ॥ ३०॥"
  },
  {
    "text": "मौद्गलं यत्र विप्रेशाः पठ्यते श्रूयते जनैः ।\nतत्राहं संस्थितः सर्वैर्भक्तिग्रहणलोलुपः ॥ ३१॥"
  },
  {
    "text": "ब्राह्मे बुद्धिस्थितं रूपं वर्णितं मे तदंशतः ।\nतत्राऽहं संस्थितश्चैव निर्गुणाकृतिलक्षणः ॥ ३२॥"
  },
  {
    "text": "ब्रह्माण्डे प्रणवाकारो नानाखेलसमन्वितः ।\nविश्वाकारप्रभावेणांऽशेन तत्र स्थितो मुदा ॥ ३३॥"
  },
  {
    "text": "गाणेशे मूर्तिगोऽहं तु तयोर्ज्ञानप्रकाशकः ।\nगजवक्त्रादिचिह्नैः संयुक्तस्तिष्ठामि सर्वदा ॥ ३४॥"
  },
  {
    "text": "अन्येषु च पुराणेषु शिवविष्ण्वादिरूपधृक् ।\nसंस्थितस्तत्कलांशेन नानाभेदविहारतः ॥ ३५॥"
  },
  {
    "text": "मौद्गले योगरूपोऽहं तिष्ठाम्युपनिषद्रतः ।\nसर्वेषां मे स्वरूपाणां योगस्तत्र प्रकीर्तितः ॥ ३६॥"
  },
  {
    "text": "तेषां प्रकाशकं पूर्णं तथा योगप्रकाशकम् ।\nमौद्गलं मे प्रियं तस्मात्तत् समं नैव विद्यते ॥ ३७॥"
  },
  {
    "text": "भक्त्या सम्प्रार्थितोऽहं तु सृष्ट्याऽऽदौ मुनिसत्तमाः ।\nतदा मया वरो दत्तो भक्त्यै भक्तिविवर्धनः ॥ ३८॥"
  },
  {
    "text": "तदर्थं मौद्गलं पूर्णं रचितं च मया पुरा ।\nमुद्गलस्य हृदि क्षिप्तं सर्वसौख्यप्रदायकम् ॥ ३९॥"
  },
  {
    "text": "मयाऽसौ प्रेरितो योगी परं दक्षाय मौद्गलम् ।\nकथयामास सम्पूर्णं पुराणं मे मुदाकृती ॥ ४०॥"
  },
  {
    "text": "ततः शिवादिभिर्दैवैर्मरीचादिमहर्षिभिः ।\nशेषादिभिर्नरैः सर्वैः सेव्यते मे पुराणकम् ॥ ४१॥"
  },
  {
    "text": "न मौद्गलं विना विप्राः स्वरूपं मे यथार्थतः ।\nज्ञायते केनचित् क्वापि पूर्णं सर्वप्रकाशकम् ॥ ४२॥"
  },
  {
    "text": "अन्यत्र मे स्वरूपं तु वर्णितं पूर्णभावतः ।\nतत्र मोहो भवेन्नूनं सिद्धिबुद्धिकृतः परः ॥ ४३॥"
  },
  {
    "text": "सृष्ट्याऽऽदौ सिद्धिबुद्धिभ्यां प्रार्थितोऽहं विशेषतः ।\nजगतां मोहनार्थं च ब्रह्मणां खेलकारणात् ॥ ४४॥"
  },
  {
    "text": "तदा मया वरो दत्तो मौद्गलं त्यज्य मां कदा ।\nज्ञास्यन्ति न च विश्वानि तेषु ब्रह्माणि संस्थितम् ॥ ४५॥"
  },
  {
    "text": "अतो मां मौद्गले संस्थं भजध्वं त्वेकचेतसः ।\nतेन मे भक्तिसंयुक्ताश्चरिष्यथ निरन्तरम् ॥ ४६॥"
  },
  {
    "text": "नानेन सदृशं किञ्चिन् मत्प्राप्तौ साधनं परम् ।\nसर्वसिद्ध्यर्थमेवं तु ज्ञातव्यं द्विजसत्तमाः ॥ ४७॥"
  },
  {
    "text": "अस्य श्रवणमात्रेण कृतकृत्यो नरो भवेत् ।\nन शक्यते फलं वक्तुमपारत्वान् मया कदा ॥ ४८॥"
  },
  {
    "text": "मौद्गलश्रवणेनैव सन्तुष्टोऽहं महर्षयः ।\nदास्यामि सकलाभीष्टं वृणुध्वं निर्विशङ्कया ॥ ४९॥"
  },
  {
    "text": "शौनकाद्या ऊचुः ।\nभक्तिं देहि त्वदीयां नौ योगं शान्तिप्रदायकम् ।\nयद्यदिच्छामहे नाथ तत्तत् सिद्ध्यतु सर्वदा ॥ ५०॥"
  },
  {
    "text": "गाणपत्यांश्च नः सर्वान् कुरु त्वं सर्वदा परान् ।\nइमान् वरान् गुणाध्यक्ष प्रार्थितान् देव देहि नः ॥ ५१॥"
  },
  {
    "text": "तथेति तानथोक्त्वाऽसौ गणेशो ब्रह्मनायकः ।\nव्यासादींश्च जगादाऽसौ वृणुध्वं वाञ्छितान् वरान् ॥ ५२॥"
  },
  {
    "text": "तैस्तथैव गणाध्यक्षः प्रार्थितो गणपप्रियैः ।\nतथेति तानथोक्त्वा च सूतमूचे च विघ्नपः ॥ ५३॥"
  },
  {
    "text": "वरान् ब्रूहि महाभाग त्वया संश्रावितं परम् ।\nद्विजेभ्यस्तेन सन्तुष्टो दास्यामि स तथाऽब्रवीत् ॥ ५४॥"
  },
  {
    "text": "तथेति तमथोक्त्वाऽसौ धूम्रवर्णो गजाननः ।\nअन्तर्धाय स्वमात्मानं स्वानन्दस्थो बभूव ह ॥ ५५॥"
  },
  {
    "text": "सर्वे सन्तुष्टचित्तास्ते स्वं स्वं स्थानं ययुस्ततः ।\nमौद्गलं तत् समाश्रित्य गणेशमभजन् परम् ॥ ५६॥"
  },
  {
    "text": "इमां मुद्गलजां श्लोकैः संहितां वेदबृंहिताम् ।\nत्रयोविंशतिसाहस्त्रैः सार्धैकशतसंयुतैः ॥ ५७॥"
  },
  {
    "text": "अष्टाविंशत्यधिकैश्च अध्यायैश्च चतुः शतैः ।\nखण्डैश्च नवभिः पूर्णां सर्वसिद्धिमयीञ्चिताम् ॥ ५८॥"
  },
  {
    "text": "मुद्गलः कथयामास सर्वेषां हितकारणात् ।\nशब्दब्रह्मरहस्याख्यां साक्षाद्ब्रह्मप्रदायिनीम् ॥ ५९॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nनवमे खण्डे योगचरिते योगामृतार्थशास्त्रे दक्षमुद्गलसंवादे\nपुराणसमाप्तिवर्णनं नामैकचत्वारिंशोऽध्यायः ॥ ९.४१\n॥ श्रीगजाननार्पणमस्तु ॥"
  },
  {
    "text": "॥ श्रीवक्रतुण्डाद्यष्टमूर्तिधरः गणेशः प्रसन्नो वरदो भवतु ॥"
  },
  {
    "text": "॥ इति श्रीमुद्गलपुराणे नवमः खण्डः समाप्तः ॥"
  },
  {
    "text": "॥ इति श्रीमुद्गलपुराणं समाप्तम् ॥"
  }
]